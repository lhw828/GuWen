<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 82 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 82 页/共 83 页
  </h1>
  <div class="content">
   二十七年己亥。
　　予年五十四。春刻楞伽笔记成。为众讲一过。乃印百余部。徧致海内法门知识。并护法宰官。且令知予处患难中。未忘佛事耳。粤俗固好杀。遇中元。皆以杀生祭先。至时。市积牲如积薪。甚惨也。予因作盂兰盆会。讲孝衡钞。劝是日斋僧放生。用蔬祭。从者甚众。自后凡丧祭大事。父母寿日。或祈禳。皆拜忏放生斋素。未几。则放生会在在有之。为佛法转化之一机也。是年夏五月。制府大司马陈公。移镇会城。初下车。未拜一乡宦。乃先遣候予。顷之。命取食器。一百余件。俱最精者。门下皆不知何用。及设斋。请予特出新器。人人皆知其所重如此。未几。请告归。是年秋。搉使四出。地方自此日多事。惠州杨少宰复所公。往与予有法门深契。久以忧归。今秋乃访之。至之日。公已卒於茔所。诘朝将入山。公灵已至城矣。予即往视殓。为求棺椁。值潮阳道。观察任公陪。直指於惠阳。请游西湖。登东坡白鹤峰而归。归即欲掩关却埽矣。
　　二十八年庚子。
　　予年五十五。时榷使初出。狠戾暴横。官民不堪。地方震荡。加以倭警。人心惶惶。予即散诸弟子。闭关绝迹。粤人素苦闽海之白艚运。米恐腾贵也。时以为乱。新军门闽人也。公子舟次海上。适大将军请告将行。税使正畜意侵之。偶有白艚数只。即藉口。以大将军为公子资行者。嗾市民大哄。顷刻聚数千人。投砖石。打公子舟几破。围帅府。持戈相向甚急。时三司府县。皆赴军门行节礼。会城无一正官。卒无解救者。势变在呼吸也。大将军危之。无已。乃命中军。诣予关前求解。予甚不可曰。无神术也。中军跪泣曰。师即不念宾主。岂不念地方生灵乎。予闻之惕然。遂破关往谒税使者。从容劝化。开晓其意。使者闻予言果悟。乃令自行招安。以散乱民。予先往。大言於众曰。诸君今所为。欲食贱米耳。今犯大法。当取死。即有贱米。谁食之耶。众闻之愕然。顷令至帅府。围即解。会城遂以宁。父老感予。欲尸祝之。时三司正在军门饭。闻报民作乱。皆投筯而起。及回。业已安堵。然皆知予之力也。观察任公闻之。乃以书抵予曰。憨师不出。其如地方何。憨师既出。其如憨师何。予亦自知此后无宁日矣。是年秋。南韶道祝公。延予入曹溪。予乘兴遂入山。为六祖奴郎。新制府戴公。知予安乱民。深德之。意欲一见。谕大将军。将予往谒。及见。礼遇甚优。留欵斋饭。因辞往曹溪。公遂愿为护法。予是得安心焉。
　　二十九年辛丑。
　　予年五十六。春正月。予见曹溪。四方流棍。集於山门。开张屠沽。秽污之甚。积弊百余年矣。坟墓率占祖山。僧产多侵之。且勾合外棍。挟骗寺僧。无敢正视者。予叹曰。此心腹之疾也。苟不去。则六祖道场。终将化为狐窟。卒莫可救矣予纵居此何为哉。熟虑之无已。乃往白制台戴公。公曰。无难也。予试为公力行之。即下令本县坐守。限三日内。尽行驱逐。不留一人。铺居尽拆。不存片瓦。自此曹溪山门。积垢一旦如洗。公因留予。斋饭坐谈。公曰。六祖腥膻。予为公洗之矣。目前地方生灵涂炭。大菩萨。有何慈悲以救之乎。予曰。何为也。公曰。殊船千艘。率皆海上巨盗。今以钦采。资之以势。罢采之日不归。横行海上。劫掠无已。法不能禁。此其一也。地方开矿。采役暴横。掘人之墓。破人之产。在在百姓。受其毒害。甚於劫掠。由是民无安枕矣。为之柰何。予曰。此未易言也。姑徐图之。采使者李公。颇有信心。是年秋。至曹溪进香於六祖。留山中数日。闻法甚喜。予因劝为重兴祖庭布金檀越慨然力荷之。徐密启之曰。开采为害於地方甚矣。非　圣天子意也。采船急设约束。期往来过限以罪。矿罢开采。尽撤其差役。第令所司。岁额助解进。秋毫无扰於民。可乎。采使唯唯。力行之。由是山海地方。一旦遂以宁。公深感之。以书谢予曰。而今乃知佛祖慈悲之广大也。以此护法之心益切。予因是得以安心曹溪。是年秋。开辟祖庭。改风水道路。选僧受戒。立义学作养沙弥。设库司清规。查租课。赎僧产。归侵占。一岁之闲。百废具举。
　　三十年壬寅。
　　予年五十七。是年重修祖殿。培后龙。改路径。以屠肆为十方旦过寮。辟神道。移僧居。拓禅堂。创立规制。
　　三十一年癸卯。
　　予年五十八。冬十一月。达观禅师。在京师。遭妖书之厄。逮下狱讯。以为予之故。因此又及之。予心知不克。安心以待。荷　圣恩宽之。京院有通行。是年侍者深光出家。
　　三十二年甲辰。
　　予年五十九。春正月。以达师之故。通行至按院。檄予还戍所。遂去曹溪。往雷州。因忆达师云。楞严说七趣因果。世书无对解者。予曰。春秋乃明明因果之书也。遂着春秋左氏心法。
　　三十三年乙巳。
　　予年六十。春三月。渡琼海。访东坡桄榔庵。白龙泉。求觉范禅师遗迹不可得。寓明昌塔院。作春秋左氏心法序。游名山。作琼海探奇记。金粟泉记。夜望郡城。索然若无人烟。唯城西郭。少有生气。予因谓诸士子曰。琼城将有灾。急禳之。人以为妄。及予渡海方半月。地大震。城东壁连门陷。城中官舍尽倾塌。明昌塔倒压。予所居楼尽碎。予行时。士大夫苦留之。予不肯止。若不行。则亦为灰粉矣。月夜渡海观琼之胜概。予以为仙都。乃十洲之一云。夏四月。制府檄予回五羊。秋七月至曹溪。去时祖殿已拆。修造工未止。归则完者十之六七。所负工料将千金。毫无出。予化两内使者施。尽偿之。是年。修五羊长春庵。为曹溪廨院。为六祖办供之所。冬十月。侍者广益广摄出家。
　　三十四年丙午。
　　予年六十一。春三月。度岭至南州。候丁右武。谢张相国洪阳公。以予在难时。公居亚相。知予之难。始末最详。相与一时力救之。予心感焉。故往谢公。欣然道故。请予斋於江上之闲云楼。邀诸乡友陪坐。公曰。人皆知憨公。为僧中一大善知识。不知大有社稷阴功也。众闻之。悚然问公。公言其概。一座动色。回过文江。访邹给谏。留数日。至章贡陈二师。将军留署中。病期月。有卧病诗十二首归曹溪。秋八月　皇长孙生。有　恩赦。凡在戍老疾。及诖误者。俱听辩明释放。予在例。乃往告军门。准行勘复之。雷州道勘明应赦。按祭司类造。候题遂开。
　　三十五年丁未。
　　予年六十二。春三月。予告回籍。军门檄韶州。安置曹溪。予住山中时。得为诸弟子说法。是年注道德经成。予幼读老子。以文古意幽。切究其旨。有所得。俗弟子。请为之注。始於壬辰属意。每参究透彻。方落笔。苟一字有疑而不通者。决不轻放。因此用功十五年。携於行闲。至今方完。
　　三十六年戊申。
　　予年六十三。议修曹溪大殿。春二月。冯元成公。任岭西道。因访予入山宿。夜梦大士现身有感。诘朝殿礼佛。至大士前见两栋摧朽。惊谓予曰。何不修此。予曰。工大费多。力不及耳。问费几何。予应以若干。公曰。无难也。吾试为之。归白制府戴公。公曰殆哉。见孺子将入井。必匍匐往救之。况佛菩萨。处此危地。不动心非人也。乃诘所费。即以予言告。公曰。犹未也。即属南韶道。往勘估计。且令请予面议。予往见之。公慨然欲独为鼎建。予告曰。若劳公家之费。恐不便。苟依法门故事。请以募众为之。公属岭西道。为疏十二簿。三司道府。各置一扇。随意施舍。总会於府。解归於一。无庸归僧。如此。则不劳而易集。公从之。不期月。而集将千金。予躬往西粤。采大木至端州。制府留修宝月台。乃别委官采办。冬宝月台成。予作记。材木俱积於端江之浒。次第运之。冬十一月初。安南贼破钦州。戴公请王师远讨。因核论罢。
　　三十七年己酉。
　　予年六十四。春二月。予自端江运木回。阻风於羚羊峡。游端溪。有梦游端溪记。木运至蒙江。予回寺。方集众经营。众中一二不肖者。遂作孽抵牾。因鼓众为乱如叛民。予见而叹曰。此予重违佛教。乃着相之过也。众方鼓噪。予独坐堂上。焚香诵金刚般若。以前但诵文。实不解义。至是恍然有悟。乃注金刚决疑。稿成。众寂然。不肖者不信。予心益危惧。遂讼於按院。准行司理。予是时即飘然出山听理。船居於芙蓉江上者二年。资斧已竭。别驾项公楚东。抱关於浛洸。邀予往。江行。遭风破舟。及至。复大病几死。公延医力救之。及回郡。乃卧病於旅邸。将期年。
　　三十八年庚戌。
　　予年六十五。是年卧病旅邸。秋七月。直指按部。至郡讯及予。司理闻之方为理。反坐予罪。直指大不然。驳之。云某有大功於六祖。向所舍为常住计者。今奸僧得利。而反罪之。是谓平等法门乎。复行本道严究之。由是本府亲诣山中。按僧之所开状。逐欵审之。尽妄言无当。所诬侵常住八千余金。予初立常住库司清规。置有号票。凡一应钱谷收支。有监寺书记。秋毫出入。皆执号票为据。不妄发也。至是当官研核查算。以号票为准。无分毫及予者。时上下内外。方信予之不妄也。事乃白。当道重怒其僧。再三请予留住山中。予心已厌倦。力辞之。寓五羊之长春庵。
　　三十九年辛亥。
　　予年六十六。春三月。居端州鼎湖山养疴。初奉　赦。候　题。向无按院覆　命。故延至今。复奉重勘明。始注销听自便。时诸士子。相依请益。述大学决疑。
　　四十年壬子。
　　予年六十七。居长春庵。为弟子讲起信论。八识规矩。乃述百法直解。以法华击节文义。联络不分。学者难会。乃着品节。
　　四十一年癸丑。
　　予年六十八。居长春庵。夏为诸弟子。讲圆觉经方半。即发背疽。医不能治。几危。大将军汉冲王公。业为予治后事。粤人梁杏山者。酒人也。素以医疡名。偶至视之。曰甚矣。少迟则莫救矣。幸安心无伤也。乃纯采草药以敷之。随手奏效。犹如弄丸。刻期取效。至冬乃痊。予为文以谢之。此疽盖自初坐禅时所发。知是冤债。以诵华严经。告假者。每向於书写。读诵华严则窃发。随祷而止。即至粤中。已两举不成。患在身四十八年矣。初起时偶忘之。且不知为疽。遂成大疾。其冤业酬偿。盖以身试之不爽也。十月疾愈。初与衡阳曾仪部金简。有南岳休老之盟。书以十数。未能也。今以书来请。遂杖策而往。乃去粤。初予至粤时。法性弟子。相从者数十。久之渐零落。唯通炯。超逸。风波患难疾病相从。未离左右。今将行。皆不舍。愿从之。炯尚有羁。少迟之。担簦以从。是年十一月至湖东。先是弟子福善。携侍者深光。北归探亲。至是不数日。亦追至。
　　四十二年甲寅。
　　予年六十九。春正月。游德山礼祖。有诗四首。访冯元成公於武陵。会龙参知朱陵。受荣王斋。大善寺众僧请受戒。冯公与诸同道。各捐资修昙华精舍。夏四月还湖东。闻　圣母宾天。随建报恩道场。有　恩诏。乃对灵龛披剃谢恩。还僧服。因痛哭曰。悲哉。檀越往矣。本寺之愿已矣。岂待再来耶。楞严经。自东海立意着通议。久蕴於怀。未暇述。今夏五月方落笔。五十日稿遂成。十一月精舍成。有山居诗。度侍者慈力。
　　四十三年乙卯。
　　予年七十。春为众讲楞严通议。夏四月着法华通义。以虽有二节。全文尚未融贯。故重述之。五十日稿成。纂起信略疏。秋八月游南岳。中秋日登祝融。秋九日。冯公自武陵移守湖南。陪游方广寺回。巡道吴公生白。过访湖东。谈及楞严。吴公大喜。即与诸属捐资刻之。礼八十八祖道影。吴公大赞叹。乃命画士临小像册。请予各为传赞。冯公赴任未几。即请予游九疑。冬十月至零陵。留过冬於愚溪。
　　四十四年丙辰。
　　予年七十一。春正月。归自零陵。方遗民从宦游归。依於湖东。命名福心更。初达观禅师。入灭之次年。予弟子大义。请灵龛回南。缁白弟子。奉供於径山之寂照庵。今一纪矣。予难忘法门之义。向欲亲往一吊。故香亦未遣也。适闻葬。必欲一往。将行。华药寺众僧请斋。为续法系。游梅雪堂。吊逊庵宗师。夏四月离湖东。有去南岳解嘲诗。邝慕一。方遗民。何仲益。诸子。送至樟木市。五月至武昌。会段给谏幻然。礼大佛。游九峰。六月至浔阳。游东林。有怀古诗。登匡庐。吊彻空禅师。避暑於金竹坪。注肇论。因见其山幽胜。有归隐之意。徧览无可居者。七月游归宗。登金轮峰。礼舍利塔。有诗。有僧以五乳相送为静室。予登览观其地不广。而其境颇幽。遂受之。江州邢来慈居士。达师之弟子也。愿为布金檀越。故予有投老之意焉。浮梁陈大参赤石公。至山相访。闻予有意匡山。亦愿为护法。秋八月。出山至黄梅。礼四五祖。访汪司马公。入紫云山留旬日。汪公愿作匡山建造檀越。别去相城。访吴太史观我。吴中丞本如。欲建如意庵以留。游浮山。截江登九华。十月初抵金沙。于王合族。与东禅浪崖耀公迎之居。顷即之双径。石门颜生之居士。候迎於吴江。乃过其家。士备斋资以随行。长至月望至寂照。十九日。为达大师作茶毗佛事。先为文以祭之。预定是日无爽。识者异之。二十五日。手拾灵骨。藏於文殊台。弟子法铠随建塔。予为塔上之铭。以尽生平法门之义焉。遂留度岁。时为禅堂衲子小参。有参禅切要。铠公请益相宗。为述性相通说。诸请益者。各说有法语。作担板歌。粤弟子通岸先别。独超益同诸子福善。法孙深光广益广摄慈伴行。
　　四十五年丁巳。
　　予年七十二岁。春正月。下双径吊云栖。时缁白弟子千余人。久候於山中留二旬。每夜小参闻法。各各欢喜。发挥莲池大师生平密行。弟子闻之。至有涕泣。谓予发人所不知者。乃请作塔铭。回时。玄津法师壑公。同通郡宰官居士。金中丞。虞吏部。翁大参诸公。请留净慈之宗镜堂。日绕数千指。为说大戒。作宗镜堂记。诸山各路名德法师。俱集於湖上问法。各申诘难。时谓东南法会之最胜。昔所未见也。乃游灵隐三竺西山诸名胜。赞扬放生三池。乃行。城中宰官居士。具舟放生饯别於湖上。且具状请留云栖。乃有三年之约。遂行。凡一过所经诸作。玄津壑公谭生孟[火*旬]。汇为东游集四卷刻之。回至吴门。巢松一雨二法师。请入华山。游天池玄墓铁山诸胜。寒山赵凡夫。严天池。徐仲容。姚孟长。文文起。徐清之。诸居士。设供於山中。冯元成。申玄渚。二宰官斋於家。将行。弟子洞闻汉月久候。钱太史受之。亲迎至常熟。遂至虞山信宿。太史送至曲河。贺知忍父子侄。候於奔牛之三里庵。请留园中结夏。力辞之。送至京口。受三山缁白斋罢。即返匡山。五月一日。过白下江上一宿。见一二故人。即扬帆而西。五日至芜湖。刘缮部玉受欵留。作异梦记说。崔吏部鹤楼。追晤江上。五月十六日。舟次星渚。抵归宗。寓居未几。时汪司马公。业先具资。为予修静室。六月十五日。弟子福善。经营五乳开土。於十月终始成一室。乃得安居。为众讲楞严起。弟子超逸。闭死关於金轮峰。
　　四十六年戊午。
　　予年七十三。是年修佛殿禅堂。三月浮梁陈赤石公入山。结中素鲍公。我斋夏公。为十友。助修造资。冬十二月殿堂成。
　　四十七年己未。
　　予年七十四。春正月。粤弟子通炯至。遂开堂启讽华严。长期为众讲法华。楞严。金刚。起信。唯识。诸经论。命炯首众。秋七月。以五乳为十方养老常住。八月望。予闭关谢事。效远公六时刻香代漏。专心净业。每念华严一宗将失传。清凉疏钞。皆惧其繁广。心智不及。故世多置之。但宗合论。因思清凉。乃此方撰述之祖。苟弃之则失其宗矣。志欲但明疏文。提挈大旨。使观者易了。题曰纲要。於关中批阅笔削始。冬於关中。为众讲楞伽起信。
　　四十八年庚申(即泰昌元年)。
　　予年七十五。春课余。侍者广益。请重述起信。圆觉。直解。庄子内七篇注。夏病足痛。前任分巡衡阳吴公。转粤臬。入曹溪礼祖。托山中弟子。寄乞诸祖传赞。予病中为纂传七十一首。各系以赞。亲为书之。初予去曹溪之南岳。住匡山业已八年。而曹溪众僧深思予归。堂主本昂等。往来问讯十数。欲请之而未能也。吴公赴任。便道入山。见予重兴之功。嗟叹久之。众僧因具白所以。思予归请不能之状。吴公欣然为作护法。即具书往请。合山大众。及本省乡缙绅居士。同具状。昂同二三耆旧。至匡山哀乞。予时以病谢。
　　天启元年辛酉。
　　予年七十六。春。弟子侍御王安舜。入山问讯。夏。为众请讲楞伽。时前任本道祝公。亦转粤海道。同吴公具书再至。予又以病谢。是年冬。又为众讲楞伽。肇论。起信。
　　天启二年壬戌。
　　予年七十七。春正月。粤弟子孝廉刘起相。陈迪祥陈迪纯。梁四相。入山问讯。起相与四相。相伴山中住半载。为讲楞严起信金刚。二月。东吴弟子方远随至。同作休老计。秋七月。王侍御复入山。亲请归曹溪不诺。时力提华严。名纲要。草就。吴公朝觐回。又遣书。意更切。韶阳太守张公。特书专堂主昂至。予情不获已。意必一往。於是年冬至月十日。出匡山。过螺江。会太史萧拙修。刘韶也。刘转华。马季房。曾尧臣。贺可上。邹端侯诸居士。过虔城江上。会宁都苏孝　魏　期诸君。斋於江上。有诗赠别。度岭过集龙庵。会刘敬一诸故人。十二月望入曹溪。合山僧众。罗列香华如获母。
　　天启三年癸亥。
　　师年七十八。居曹溪禅堂。春正月。郡守张公。入山问讯。三月。省城法性诸弟子至。师时专以法施为心。四月。为众说戒。讲楞严起信等经论。秋七月。又为众说戒。十月初四。萧宗伯玄圃公。应诏北上。入山见师。欣然留连。且为师卜寿穴。剧谈一日夜甚欢。出山师即示疾。初六日。侍者广益省城回。云来得恰好。韶阳太守张公。亲入山延医调治。初八。门人超逸至。云再两日。不得见汝了。师知幻缘将尽。药剂不服。十一日巳时。别张公。申时饮水沐浴。焚香示众曰。大众当念生死事大。无常迅速。一心端坐而逝。於时百鸟悲鸣。四众哀号不已。星夜毫光烛天。隔山之人。咸疑寺中火也。三日面色如生。发长唇红。鼻端微汗。手足如绵。萧公闻讣。悲恸久之。即移书南韶二郡公。为师建塔。及造影堂。先是师离匡山。留首座通炯於五乳。调理大众。至是三遣书促归。中有云。汝早来一日。便是一日来。老人余日无多力矣。炯得书。遂忙忙南还。十月朔日抵曹溪。师见之喜动颜色。且云来得好。迟时恐汝懊悔了。炯初不会其意。连日侍立。所闻所叮宁者。皆佛法大意。惓惓以法门无人为叹。提撕者。又极紧切语。□去期。已先露於炯未归之前矣。
　　大师年谱自序实录。向有手笔草稿。为大师首座。寄庵通炯所藏。炯师殁后。法孙今照今光。住海幢寺。华首和尚。从二僧取得此稿。缮写封寄。今遵依元稿付梓。天启三年癸亥。实录。乃大师入灭后。上首弟子福善等。续记附刻於后。以大师为中兴龙象。一言一行。关系人天眼目。文取足征。事贵传信。不敢扳缘葛藤。添附蛇足。以滋法门增益之谤。后有正眼。幸鉴别焉。戊戌孟夏。佛成道日。海印弟子钱谦益盘谈谨书。

　　憨山大师托生辨

　　湖南颛愚衡公。作曹溪中兴憨大师传。盛谈灵异。宿生为陈亚仙。殁后应现为萧公子。诸方颇疑其诞。天童木陈忞公。见闻杂记云。大师托生桐乡。为颜司理俊彦少儿。三岁不语。一日呼其父名曰。汝。我前身弟子也。司理登第授官广州。皆先知之。病痘不起。召魏学使浣初至榻前。执手道故。嘱撰铭。证明末后事。余读而心讶之。学使余里人也。大师东游。未尝抠衣礼足。安得有执手道故之事。司理屏居石门。驰书往询其详。遂以崇祯二年七月。南华僧智融本昂。伸报文牒。及塔记石本寄余。僧牒曰。二公子。示现童真於菩萨家。能令眷属割世闲恩爱。作茶毗佛事。火浴后。顶齿不坏。舍利无数。大者如弹丸。小者如菽。色如白玛瑙。扣之铿然有声。海众共观叹异。以是月二日酉时。安厝灵骨。建塔於先大师塔院之左。至人出生入死。游戏自在。岂先大师遗蜕返匡山。现此金锁。还镇祖庭。抑亦山中耆年。宿乘愿力。来住此道场耶。塔记则曰颜氏子。名祉。小字虎子。生於天启六年。丙寅二月。实大师示寂后三年生。四岁而殇。司理之官日。虎子私语家人。吾乘便得往曹溪矣。以此言证。知大师再来。若忞公所载。呼名叙昔云云。则未之前闻也。司理父子家业归心。信根牢固。生生居士。常梦护伽蓝神。趣迎宾头卢。越翼日。大师至止。慈容法筵。宛如昔梦。司理为书生。大师摩顶记莂。比为广理。申明大师规约。复其侵田。虎子以信心入胎。自求父母。良非偶然也。童真示现。各有所表。吴粤往来。表法界一地故。痘疹发香。表染净一如故。灵骨不损。表灵相具足故。四岁夭折。表已入鸠摩罗地故。归骨塔院。表依止大人故。此则积劫熏修。弹指幻化。不可以思惟测度也。若以是因缘证成。为大师再来。则窃谓不然。何也。古来佛祖应化入胎。人天转轮。事非聊尔。栽榕再世。遘浣衣以寄生。宣老六年。仗白云而勘辨。莫不付嘱相应。机感历然。而今无是也。吸引缘熟。啐啄时同。双峰之香烟犹指。五乳之真身有归。吾谓是子也。多生此世。必入大师室。着大师衣。受大师戒。遣来作使。告报异生。即事征理。无可疑者。呜呼。我大师人天之师。末法中第一龙象也。末后转轮。法门一大事因缘也。僧徒无识。萦心香火。指法城为首丘。认宝坊为华表。章句小儒。眼如针孔。景掠李源圆泽。身前身后剩语。缁白。邮传。寐言梦断。海形牛迹。不已辽乎。俗语不实。流为丹青。吾惧后之修僧史。撰佛录者。采猎异闻。而讹滥正信也。既属忞公门人。告於其师。请为刊正。而又书其说。诒南华僧。镵诸塔院。昭示后人俾勿惑。岁在庚子四月望日海印弟子虞山钱谦益盘谈谨述。

　　憨山老人梦游集卷第五十四
　　憨山老人梦游集卷第五十五

　　　　虞山私淑弟子　毛晋　编较

　　附录
　　大明庐山五乳峰法云禅寺前中兴曹溪嗣法憨山大师塔铭(有序)

　　余小子广沦宾之在中秘也。偕同参数子。请益牢山憨公於龙华精舍。萧宗伯玄圃。暨吾家司马体中与焉。所闻非帝网之十玄。则祖灯之五叶。而师特以体究念佛为露地两轮。后十年入粤。而皖江之素复我。又后二十年入吴。因体中而浮渡之鼓振我。於是余始能游师之籓。悉秘现涌没顺逆种种影事。又七年。玄圃径曹溪而北。及送师於悬崖。明年。而余得请幕府何公。克以师蜕还五乳也。又明年。上首福善莹石为楮。而奉师自着年谱。使余吐舌为笔。余受卒业者三。而龙华浮渡之会。俨然未散矣。师法讳德清。慕清凉法界之玄。故字澄印。别号憨山。乃选於五台之奇。以喻狂性之歇者也。系出金陵蔡氏。考讳彦高。妣洪氏梦观音抱送而孕。诞於嘉靖丙午孟冬之旬有二日。白衣重包。十年辞家。依报恩寺主西林和尚使法孙俊公为之师。十九礼栖霞云谷大师。剃发受具。二十六北游。出入燕晋。得自在三昧於台山。三十八遁迹东海之那罗延窟。久之得六种就。踰五十放於岭南。而以出家优婆塞。大振曹溪之铎。　覃恩荐逮。袈裟着身。而师年六十有九矣。又三年反自吴。营菟裘於庐山五乳峰下。剎曰法云。以养十方之老。居数岁。复如曹溪。当年之七十有八。腊之六十。是为天启癸亥。先於悬弧者一日而示寂焉。师丰仪慈满。神情凝定。望之似阿罗汉。初就外塾。而母督之严。徐而察焉。知非池中物也。从臾若翁以裂爱网。而师之酬罔极也。却十镒之供。於山阴藩邸。独拜　孝定皇后之赐。泥金和血。以涂杂华。摄二老於香幢光蕊。其省觐也。闲於报恩藏轮三宿子舍。有法喜而无情怛。君子曰。生之成之。是谓圣善。熏之变之。是谓洁白。世闲慈孝。其海之一沤而已矣。北讲之涉天堑也。自无极之说华严玄谈昉也。南禅之反故鼎也。自云谷之付念佛公案昉也。两大士口光。交灌师顶。不惊不溢。身恒晏坐华藏道场。而清泰法王。若二法王子。入於净念猛心。如形斯鉴。其养之专也。乃至行於都市。不见一人。知其解者。以为密云尚往。他日更於肇公似昔人非昔人义。得未曾有。所谓旋岚常静。江河不流。证之目前。一一谛了。而七岁时生来死去之疑。涣然氷释。其偈曰。生死昼夜。水流花谢。今日乃知。鼻孔向下。得宗通之相一。卓锡台山。略杓岸头。闻机数反。久乃不闻吹万之喧。雪窟头陀。酬对以目。菜羹米汁。旬啖一升。念息尘忘。立而丧我者。不知几旦暮也。其偈曰。瞥然一念狂心歇。内外根尘俱洞彻。翻身触破太虚空。万象森罗从起灭。得宗通之相二。牢山之会心也。海天雪月。互影交光。三昧现前。无入无出。其偈曰。海湛空澄雪月光。此中凡圣绝行藏。金刚眼突空华落。大地都归寂灭场。得宗通之相三。又后三年。静中机发。不因心念。意在舌端。其偈曰。烟波日日浸寒空。鱼鸟同游一镜中。夜半忽沉天外月。孤明应自混骊龙。所谓月落后相见。是耶非耶。得宗通之相四。盖自是回真入俗。而有省觐之游。妙喜大悟十八。小悟无数。个中冷暖。惟师自知。意者菩萨根力。次第增上。明妙安乐。恒与王所相应。故华严之在笔端也。六字佛名。心手相得。即一点无空过者。而客主周旋。语不愆忘。文无亥豕。妙法莲华。回向　慈圣。亦若是则已矣。台山无遮之会。日更供具。席以半千。坐满万人。皆师阴为擘画。如时而给。剥啄无声。所与首事妙峰登公。了不知其来处。当事之严。不交睫者九旬。以水代飱者七日。其去以匝月息者也。借曰壮龄。则耄期而径余邑屋矣。云兴瓶泻。胁罕至席。不睹其倦於勤也。尝闲行海南。访子瞻寂音故迹。而望郡城生气。独据西隅。趣行北渡。而琼州地震。存毁具如师言。永嘉诠定。初曰引起。后曰办事。师其二之中乎。台山之悟。四顾无所咨决。而以现量寓目首楞严王。八阅月无用心处。其在那罗延窟。则楞严悬镜。半烛而成。亦无用心处。门人曰。盍使一一文句。消归观心。师颔之。楞严之有通议。自此昉也。尝以四法界观。说法华于岭南。至现宝塔品。喟然叹曰。佛意要指娑婆人人目前即华藏。然须三变净土者。曲为钝根渐示一班耳。从是法华之有击节。有品节。有通议。自此昉也。折芦孤唱。楞伽握符。栽松代兴。金刚司契。而师照以楞严之镜。则无门之门。无住之住。皆若有启其鐍者。以故楞伽笔记。和人目为流征之音。而金刚决疑。则虽空生再来。固当相视而笑。华严一宗。往往迷清凉之广。而耽方山之略。不知广之可以略也。五乳一关。三周寒暑。疏之纲要。其将与合论并珍。如是种种说通之相。布在方策。睹烟悟火。宗通历然。谁谓与不传者俱往。而法云之漏。刻之以香。课佛名日至数万。圆顿交参。禅土双妙。两大士最初结束。撩起便行。直向山眉海目。绕锡三周。作一宿觉。岂不真勇迈终古大丈夫哉。韦编珠笈。初以为前茅。中以为副乘。卒以为辅车。於是作中庸直指。大学决疑。着春秋左氏心法。道德南华内篇。为智度善巧。而鬼神情状表章。丘明曰。夫夫冥参鲁竺之心法也。东奥周参知。举大易通乎昼夜之道而知以质师。曰是吾宗所谓不属生死一着子也。参知跃然。更为诸弟子畅其玄义。而师以西伯为东诸侯主矣。盖西林翁尝钝置师以世谛使侍皋比。故於二酉多所渔猎。法书韵语。少作功力。美秀夙成。事辞之文。居然良史。而非满字庄严。一乘鼓吹。无述也。王大司徒弇州。属以慧业建[索-纟+((处-虍)/木)]。得其所谓夷然不屑。厥仲奉尝赠以晤言曰。可知王逸少。名理让支公。而汪左司马南溟。则悲五宗衰相。声挽力推。岌岌乎为径山中峰之室佹得之矣。伏牛法光和尚。师目之宗门香象。自庆小穴小友畜师。勉以离心意识参。出圣凡路学。而师时已得肇公意旨。北台□影师言庶几。独怪其吟哦不停以为魔着。闲而请焉。报言骤发悟机。而有物据我舌本。尔时恨不遭钳锤毒手痛棒。熟眠以至此耳。师心识焉。馆於胡臬宪顺庵之署。强可觅句。遂不得休。念光师之魔。且至寝不成寐。跏趺坐忘。起问居诸。而数盈於把矣。故终其身於无碍辩才而得自在。师之升闻於　慈圣也。为　圣躬祷也。其作无遮道场也。为　皇储祷也。居一年。　贞皇应河清之瑞而诞。唱导之侣。妙峰大方。咸被宠锡。而独师逃之海滨。求华严菩萨住处。所谓那罗延窟而谷隐焉。　慈圣多之。建宝坊於西山。以召而弗之敢往也。　赐金百五十镒。以缮阿兰。而弗之敢拜也。无已。请如汉汲黯矫制事。果山以东。缁黄鳏寡。囚系之腹。而有司者策书以报。　慈圣愈益多之。藏函　宝玺。有陨自天。以草昧故庋於他。已又　勅宫婇之胜任者。布金有差。而观音庵之废墟。　赐额尚方。称海印禅寺矣。於是有挟隆隆而耽视兹土者。号无赖黄冠百余辈。称引宋七真故宇。以为讼端。莱守有闻於李中丞。将致辟。而首难者。露刃偪师。谈笑道之立解。偕行数百武。其党疑与师购。将倒戈。师更与入市。啖以瓜果。一郡尽讙。谓方士杀僧矣。师乃明其不然。即渠魁无使灭耳。
　　第尽驱越境而已。其以德报怨类此。而往者报恩殿廊之烬也。师与雪浪恩公。矢以一期戮力。及奉　勅藏还寺。而舍利窣堵。出光明桥以迎贝[迭*毛]。师因入谢。请　慈圣日减膳馐。需隆栋。久之事有端矣。戒於岛夷。遂不果。而中贵人之与转藏轮者。尝以眦睚得过。　上左右众铄之。谓其监缘饰佛事。多壑帑金。而诈称黄冠。摭己事鸣登闻以讼。有　旨逮师。及中贵人对簿　诏狱。师内空其心。而外侃侃言事。请核内府。则赈饥之籍固在。而他无所得其漏卮。释憾於中贵人者。本不欲患师。更以所稔颠末具广贞状。　上意浸解。坐私建梵剎。戌之雷阳。而诸剎之蒙悉檀於　慈圣者。虽往来厉而亿无丧矣。故相张洪阳先生。称其难弃能弃。难忍能忍。以能幽赞　神庙之孝。为　社稷功。亮夫。师於般若香光。固是云谷老人。安上鼻孔。临岐偪拶。亦自不无妙峰恩公一臂。台山遂作。暮云春树。清风匝地。何之非早岁埙[壉-豕+巾]。而师所描邈於飞雪之炉。运风之斤。狎主之歃。亦不啻三铠甲龙。从涅盘起矣。紫柏大师。於世罕所许可。而独轻千里之驾於坚牢。晋琬公塔院之会。送难通理。一坐四旬於宇内。法喜无两。其示寂圜扉。虽魍魉辈毒於含沙。而本所怀来。固未尝不在雷阳棨戟之下也。双径之游虽微上首铠公。固当己事遄往。愆期有待。而适会紫柏。以舍利迁。爰及阇维。铭诸坚白。其斯以为方外素交。扬厉云栖。证知吾师莲祖。为法华地涌中人。而浮山朗目智公。亦以旋陀罗尼。与作点睛手。则予小子宾。窃负法垒蝥弧。渐腾而附青云上矣。师谓紫柏澜之浊矣。维泉之昧。及吾两人之未髦也。左提右挈。以为曹溪涤除。宗门其有兴乎。左股既夷。壮马是急。故紫柏自曹溪如燕。而师度岭已还。乃心罔不在祖窟。筮之以周臬宪海门。而曹溪志成。镇之以戴制台。而屠沽之肆一洒。狙狯虎冠。兵奴我苾刍。蚕食我疆里者。令不崇朝。乌散鬼匿。招提改观。於是乎范之以律仪。经之以出入。守之以典籍。润之以法流。育之以义学。如是者数年。宝坊轮奂。浸假若新。最后有事於大雄宝殿。而一二黠悍师蠧。恶其害己。歙张群噪。将以一矢加遗。而师方晏坐。诵金刚般若。深解义趣。愉愉如也。噪者心怍。已退而不释然。乃因制府之罢。诬师掠用常住物。愬御史台。流寓二年。司理锡之鞶带。直指弗是也。下郡征典守节符会之。秋毫无爽。乃褫讼者服以窜。而曹溪之蛊裕矣。师之少也。受遗西林翁。独以心计偿两世逋负缗至千。於无遮之会。而竣籍其羡。以畀塔院寺主大方赀至万。知以恬养。劳以谦牧。发机於所不得已。而藏用於所不可知。骥称其德。而力倍凡马无算矣。虽报恩之筹以师命辍。海印之绩以城社隳。南华之墉以裨贩圮。而师惟心之土。悲智妙严。岂复有乏少耶。贵珰之滥於榷也。薮盗丛奸。不可向迩。差幸有浮慕於福田。而师受戴制台请。与为婴儿。其应如响。於是税使者窘於至期。迫不得所欲。而黄白之冶。受成有司。民不知有履尾之咥。白艚遗粟食民而腾粤籴。邦人患之。而戴公胤子。将归温陵。其行也。与白艚会。於时榷使有憾於将军。则多族市井豪讙以媚灶。冑士之告急於师者再矣。师方安居。扉为之启。从容谕众。而欲得贱籴耶。今罪在大辟。籴虽贱。谁当食者。众怒少怠。而急白榷使者出令。宁反侧心。且明非胤子之过。匡圉阒然。盖师轻身以先持戟。使师莅大鉴宗盟。而师脱载鬼之弧。纳用缶之牖无烈侠气。有烈侠功。所谓动刀甚微。謋然已解。进乎技矣。师毗尼纯白。廉而不刿。门庭在云栖紫柏之闲。德充之符。逅之而慢幢折。疑城颓。瞋剑堕。出要咨诹。不惜四楞着地。恻乎惟恐人之不有之也。踪迹半天下。所至登羯摩之坛。升白椎之座。以数十会计。东齐南越。法化久湮。佛种几断。而自其得师也。若酰鸡之睹天地。熏於二严。誓於九品。乃至盂兰放生。诸白净行。无冠笄童耄翕如也。别传之宗。时复为利根者贾勇而齿牙无畏。投芥於针。使清凉之区。乃得遵　累朝宪章。弛於任土。而大木终其天年。为官家佛法僧物。寺主取大邑人。无灾用脱桎梏。居然五天之郛一郏鄏矣。　今上毓於青宫。　诏戍士之老疾诖误者。陈情而宥。师有二焉。首尾核奏。凡六年。乃听自恣。而　慈圣之为　孝定也。临於湘东。大作佛事。然后免妙喜之冠。反栖贤之圉。而师初行脚时。所铭一钵一衲。虽丰城之与延津弗若矣。师所莫逆。海内贤豪。无虑百数。而天随风负。则北之胡。南之戴为尤。湖东练若以曾仪部金简。为三年淹。五乳十檀。则汪少司马静峰。执其牛耳。是时名剎之虚左者。桐乡之浮渡以堂。金沙之东禅以构。其曰尘尾是瞻。武陵云栖。则萃通国之欢。以请禅讲胜流。刳心[目*匿]就。美尽东南。而竟为庐阜之岑寂所扃。已复为曹溪之讴吟所吸。人以为疲於津梁。而师固未尝下台山之座也。纵其乐说无碍之辩。曲示单传。而镕入一尘法界。似圭峰。解脱於文字般若。而多得世闲障难。似觉范。森罗万行。以宗一心。而严无生往生之土。又似永明。虽正令寂寥。稍似婆心太热。亦或观时逗根。不忍法堂前草深一丈耳。先甲曰辛。以革其面。后甲曰丙。以蔚其文。二十年以来。饮光之华。往往於吴楚闲振其夕秀。瀹曹源者。岂曰无庸。师可报紫柏於净土矣。书华严时。梦与登公谒清凉国师於金刚之窟。而慈氏法王。亦乘率陀楼阁。影现梦心。锡以策文曰。分别是识。不分别是智。依识染。依智净。染有生死。净无诸佛。佩斯印也。以游世闲。所谓善能分别一切法。於第一义而不动。盖师之所从来深远矣。年谱之笔。绝於癸亥。而专以法施为心。六字其末后句也。前化及之三旬。徧谢申警。若将远行。且各留楮墨为别众以师眷眷法云也。判袂玄圃。而小不豫矣。侍者以遗教请。至心念佛而外。无他嘱也。初度欲临。而张韶州奉紫叵罗衣为寿。清言浃日。欢若生平。日中而骊驹叱驭。日晡而白牛说驾矣。二时暖於顶。三日汗濡於鼻。睹貌如生。而遥烛其瑞相者。谓招提且火。最后供通曰。内外诸法。空洞一如。何去来之足问。然则参云谷时。所睹三圣。对现色身。沤灭空澄。了无所得。永明有言。生则决定生。去则实不去。剎那际中。去齐而送者徙市。去越而慕者倾都。去震旦而哀者撼丘陵。荣者雕金石。如梦乍醒。不消一咄矣。缘熏习影。重重无尽。而出缠弟子曰。福善某某等。在缠弟子曰。即墨黄生纳善某某等。五羊冯生昌历某某等。服勤请事。助转法轮。皆其盛者也。於师台山愿文四摄众中。固是恒河沙一数。而黄生剜臂为灯。以蕲反锡。痂瘢作大悲形。衣发皆具。首楞严观。昼夜一蒲。勤勇坐脱。可谓奇中倍人。下逮余小子宾。啖法乳於名字之初。洒心血於窣堵之后。虽步趋未也。共相与力。倘亦有不可思议者焉。师瑰意奇行。着於年谱。不可殚书。所着复有心经直说。圆觉经解。起信疏略。起信直解。百法规矩直解。性相通说。肇论注。八十八祖传赞。方便语。参禅切要。观老庄影响论。憨山绪言。梦游集若干卷。并行於世。铭曰。　睹师舌相。渝三纪而不能挈其广长。摸师眉毛。亘三旬而不能知其在亡。听之以心兮。失嚬呻之师子。游之以目兮。得回旋之象王。其语无声。其默孔扬。其形不疲。其神不伤。璞三刖而为玺。金百炼而弥刚。礼师塔也。皮相者以为化城之幻迹。而心服者以为宝所之慈航。　赐进士出身左春坊。左谕德兼翰林院侍读。菩萨戒弟子皖舒广瀹吴应宾顿首拜撰。

　　大明海印憨山大师庐山五乳峰塔铭

　　我　神宗显皇帝。握金轮以御世。推　慈圣皇太后之志。崇奉三宝。以隆顾养。　上春秋鼎盛。前星未耀。　慈圣以为忧。建祈储道场於五台山。妙峰登公。与憨山大师。实主其事。　光宗贞皇帝。遂应期而生。於是二公名闻九重。如优昙钵华。应现天际。妙峰不出王舍城。大作佛事。而大师有雷阳之行。其机缘所至。横见侧出。固非凡情之可得而测也。大师之迁化於曹溪也。大宗伯宣化萧公。亲见其异。为余道之。已而南海陈迪祥。以行状来谒余表塔。余曰。有吾师宣化公在。他日请为第二碑。又明年乙丑。其弟子居庐山者曰福善。奉全身。归五乳。而留爪发於曹溪。走书来告曰。大师东游。得子而憙曰。剎竿不忧倒却矣。灯[施-方+火]月落。晤言亹亹。所以付嘱者甚至。塔前之铭。非子谁宜为。余何敢复辞。谨按师讳德清。族蔡氏。全椒人也。父彦高。母洪氏。梦大士抱送而生。七岁。叔父死。尸於床。问母从何处去。即抱死生去来之疑。九岁。能诵普门品。年十二。辞亲入报恩寺。依西林和尚。内江赵文肃公。摩其顶曰。儿他日人天师也。十九祝发。受具戒於无极某公。听讲华严玄谈。至十玄门。海印森罗常住处。悟法界圆融无尽之旨。慕清凉之为人。字曰澄印。从云谷会公缚禅於天界寺。发愤参究。疽发於背。祷护伽蓝神。愿诵华严十部。乞假三月以毕禅期。祷已熟寐。晨起而病良已。三月之内。恍在梦中。出行市中。俨如禅坐。不见市有一人也。雪浪恩公。长於师一岁。相依如无着天亲。嘉靖丙寅。寺毁於火。誓相与畜德俟时。以期兴复。师既岿然出世。而雪浪卒为大论师修治故塔。稍酬誓愿焉。师尝听讲於天界。厕溷清除。了无人迹。意主东净者。非常人也。访之。一黄面病僧。目光激射。遂与定参访之约。质明则已行矣。即妙峰登公也。师以江南习气软暖。宜入冬氷夏雪。苦寒不可耐之地。以痛自摩厉。遂飘然北迈。天大雪。乞食广陵市中曰。吾一钵足以轻万锺矣。抵京师。妙峰衣褐来访。须发鬖[毯-炎+娑]。如河朔估客。师望其眸子识之。相视一笑。参徧融贞公。融无语。惟张目直视。又参笑岩。岩问何方来。曰南方来。岩曰。记得来时路否。曰。一过便休。岩曰。子却来处分明。游盘山至千像峰石室。见不语僧。遂相与樵汲度夏。时万历元年癸酉也。明年。偕妙峰结冬蒲坂。阅物不迁论。至梵志出家。顿了旋岚偃岳之旨。作偈曰。死生昼夜。水流花谢。今日方知。鼻孔向下。峰一见遽问师何所得。师曰。夜来见河中两铁牛。相斗入水去。至今绝消息。峰曰。且喜有住山本钱矣。遇牛山法光禅师。坐参请益。法光发音如天鼓。师深契之。送师游五台诗云。雪中师子骑来看。洞里潜龙放去休。且曰。知此意否。要公不可捉死蛇耳。师居北台之龙门。老屋数椽。在万山氷雪中。春夏之交。流澌冲击。静中如万马驰骤之声。以问妙峰。峰举古人三十年闻水声。不转意根。当证观音圆通语。师然之。日寻缘溪横彴。危坐其上。初则水声宛然。久之忽然忘身。众籁阒寂。水声不复聒耳矣。一日粥罢经行。忽立定。光明如大圆镜。山河大地。影现其中。既觉。身心湛然。了不可得。说偈以颂之。游雁门。兵使胡君请赋诗。甫构思。诗句逼塞喉吻。从前记诵见闻。一瞬现前。浑身是口。不能尽吐。师曰。此法光所谓禅病也。惟睡熟可以消之。拥衲跏趺。一坐五昼夜。胡君撼之不动。鸣击子数声。乃出定。默坐却观。如出入息。住山行脚。皆梦中事。其乐无以喻也。还山。刺血书华严经。点笔念佛。不废应对。口诵手画。历然分明。邻僧异之。率徒众来相嬲。已皆赞叹而去。尝梦与妙峰夹侍清凉大师开示。初入法界圆融观境。随所演说。其境即现。又梦登弥勒楼阁闻说法。曰。分别是识。无分别是智。依识染。依智净。染有生死。净无诸佛。自此识智之分。了然心目也。师既建祈储道场。遂远遁东海之牢山。　慈圣命龙华寺僧瑞庵行求得之。遣使再征不能致。赐内帑三千金。复固辞。使者不敢复命。师曰。古有矫诏赈饥之事。山东岁凶。以此广　圣慈於饥民。不亦可乎。使者持赈籍还报。　慈圣感叹。率阖宫布金造寺。赐额曰海印。师诣京谢恩。为报恩寺请藏。　上命师赍送。因以便归省父母。寺塔放光累日。迎经之日。光如浮桥北度。经在塔光中行也。师还。以报恩本末具奏。曰。愿日减膳羞百金。十年工可举也　慈圣许之。岁乙未。而黄冠之难作。师住山十三年。方便说法。东海弥离车地。咸向三宝。而黄冠以侵占道院。飞章诬奏。有旨逮赴诏狱。先是　慈圣崇信佛乘。敕使四出。中人谗构。动以烦费为言。　上弗问也。而其语颇闻於外庭。所司遂以师为奇货。欲因以株连　慈圣左右。并按前后檀施。帑金以数十万计。拷掠备至。师一无所言。己乃从容仰对曰。公欲某诬服易耳。狱成。将置　圣母何地乎。公所按数十万在县官锱铢耳。　主上纯孝。度不以锱铢故。伤　圣母心。狱成之后。惧无以谢　圣母。公穷竟此狱。将安归乎。主者舌吐不能收。乃具狱上。所列惟赈饥三千金。有内库籍可考。　慈圣及　上皆大喜。坐私造寺院。遣戍雷州。非　上意也。达观可公。急师之难。将走都门。遇於江上。师曰。君命也。其可违乎。为师作逐客说而别。师度庾岭。入曹溪。抵五羊。赭衣见粤帅。就编伍於雷州。岁大疫。死者相枕籍。率众掩薶。作广荐法会。大雨平地三尺。疠气立解。参政周君。率学子来扣击。举通乎昼夜之道而知发问。师曰。此圣人指示人。要悟不属生死一着耳。周君怃然击节。粤之孝秀冯昌历辈。闻风来归。师拟大慧冠巾说法。构禅室於壁垒闲。说法华。至宝塔示现。娑婆华藏。涌现目前。开悟者甚众。居粤五年。乃克住锡曹溪。归侵田。斥僦舍。屠门酒肆。蔚为宝坊。缁白坌集。摄折互用。大鉴之道。勃焉中兴。甲寅夏。师在湖东。　慈圣宾天。诏至恸哭。披剃返僧服。又二年。念达观法门死生之谊。赴葬於双径。为作茶毗佛事。箴吴越禅人之病。作担板歌。吊莲池宏公於云栖。发挥其密行。以示学者。自吴门返庐山。结庵五乳峰下。效远公六时刻漏。专修净业。居四年。复往曹溪。天启三年癸亥。宣化公赴召来访。剧谈信宿。公谓师色力不难百岁。更坐二十余夏。如弹指耳。师笑曰。老僧世缘将尽。幻身岂足把玩哉。别五日。果示微疾。韶阳守张君来问。师力辞医药。坐语如平时。既别。沐浴焚香。集众告别。危坐而逝。十月之十一日也。曹溪水忽涸。百鸟哀鸣。夜有光烛天。三日入龛。面颜发红。须发皆长。鼻端微汗。手足如绵。僧徒惊告。谓师复生。萧公语余衰老赴阙。跋涉二万里。何所为哉。天殆使为师作末后证明耳。呜呼知言哉。师长身魁硕。气宇堂堂。所至及物利生。机用善巧。如日晅雨润。加被而人不知。山东再饥。师尽发其囷。亲泛舟至辽东籴豆。以赈旁山之民。咸免捐瘠。税使与粤帅有隙。嗾市民以白艚作难。群噪围帅府。师缓颊谕税使解围。不动声色。会城以宁。珠船千艘。罢采不归。剽掠海上。而开矿之役。绎骚尤甚。采使谒曹溪。师以佛法摄受。徐为言开采利害。由是珠船罢采不入海。而矿额令有司岁解。制府戴公诒书谢曰。吾乃今知佛祖慈悲之广大也。师为余言居北台。大雪高於屋数丈。昏夜可鉴毛发。坚坐待尽。身心莹然。迟明塔院僧穴雪以入。相携行雪洞中里许乃出。当诏狱拷治时。忽入禅定。榜棰刺爇。若陷木石。逾年在雷阳。闻侍者趣呼。逮系毒楚卒发。几无完肤。此楞伽笔记所由作也。师东游至嘉兴楞严寺。万众围绕。有隶人如狂易状。搏颡不已。曰我寺西仲秀才也。身死尚在中阴。闻肉身菩萨出世附隶人身求解脱耳。师为说三归五戒。问解脱否。曰解脱竟。懵然而觉。师之树大法幢。为人天眼目。岂偶然哉。师世寿七十八。僧腊五十九。前后得度弟子甚众。从师於狱。职纳橐饘者。福善也。终始相依於粤者。善与通炯超逸通岸也。贵介子弟。剜臂然灯。以求师道。现大士像於疮痂中。而坐脱以去者。即墨黄纳善也。粤士归依者。冯昌历为上首。御史王安舜孝廉刘起相陈迪祥欧文起梁四相龙璋。皆昌历之徒也。师所着有楞伽笔记。华严纲要。楞严悬镜。法华击节。楞严法华通议起信唯识解若干卷。观老庄影响论。道德经解。大学中庸直指。春秋左氏心法。梦游集又若干卷。嗟乎。师於世闲文字。岂必不逮古人。有不逮焉。亦糟粕耳。师於出世闲义谛。岂必不合古人。有不合焉。亦皮毛耳。惟师夙乘愿轮。以大悲智。入烦恼海。以无畏力。处生死流。随缘现身。应机接物。末后一着。全体呈露。后五百年。使人知有一大事因缘。是岂可以语言情见。拟议其短长者哉。是故读师之书。不若听师之言。听师之言。又不若周旋瓶锡。夷考其生平。而有以知其愿力之所存也。谦益下劣钝根。荷师记莂。援据年谱行状。以书兹石。其词宁繁而不杀者。欲以示末法之仪的。启众生之正信也。铭曰。人生出没。五浊世闲。生死之涂。屹立重关。重关峻复。谁不退堕。师子奋迅。一掷而过。济河焚舟。县车束马。一钵飞渡。谁我御者。氷山蛰伏。雪窖沉埋。氷解冻释。水流花开。光明四照。上彻帝阍。荣名利养。匪我思存。震霆赫怒。我性不迁。桁杨木索。说法炽然。觉范朱崕。妙喜梅州。雷阳万里。谓我何求。军持应器。横戈杖锡。毁形坏衣。古有遗则。大鉴重徽。灵照不昧。屈[日*旬]之衣。如施画缋。师之示现。如云出谷。触石肤寸。雨不待族。云归雨藏。山川自如。孰执景光。以窥太虚。福德巍峨。文句璀璨。视此肉身。等一真幻。匡山不来。曹溪不去。塔光炳然。长照觉路　天启七年丁卯九月朔常熟幅巾弟子钱谦益谨述。

　　憨山大师传

　　师讳德清。全椒人。姓蔡。母洪氏。梦大士携童子入门。抱之遂娠。及诞。白衣重胞。居常不乐俗。年十二。闻西林和尚有大德。欲往从之。父不听。母曰。养子从其志。乃送入寺。时无极讲经西林。雪浪长师一岁。先依无极。见师如夙契。十九从无极聆华严玄谈。至十玄门。海印森罗常住处。悟法界圆融无碍之旨。切慕清凉之为人。自字澄印。每於讲会。密察方僧可为侣者。一日见后架洁清。思净头必非常人。比见乃黄肿病僧。每早起事必办。不知何时洒埽也。故不寝以侦之。则当众方放参时。已粪除毕。数日净头病。师问安否。答曰。业障身病已难支。而馋病又难当。每见行斋食。恨不俱放下。师袖果饵亲之。问其号曰妙峰。蒲州人。因相期结伴为远游。既数日则已去矣。更六年。师至长安。有称盐客相访者。长须发。衣褐衣。入门即问认否。师视其两目。忽记昔天界病净头也。云为山阴王请　内藏来。师追妙师至河东。山阴王留结冬。订刻肇论。向於不迁论。未明旋岚偃岳之旨。忽阅梵志自幼出家。白首而归。邻人曰。昔人犹在耶。志曰。吾似昔人。非昔人也。豁然了悟。初师方七岁。叔死。叔母抚尸而哭。曰天耶。那里去也。师愕然。问叔身在此。又往何处。曰死矣。意死向何处去。疑之。未几次婶举子。随母往视见婴儿。问母何从入婶腹中。母拍一掌云。尔从何入尔母腹中耶。又切疑之。自此死去生来之故。耿耿於怀。至是如氷澌泮矣。明日妙师问所得。师曰。夜来见河边两个铁牛。相斗入水中去也。至今绝消息。妙师笑曰。且喜有住山本钱矣。时伏牛山法光禅师在王所。示以离心意识参。出凡圣路学。师深领其旨。每叹曰。光师谈论。如天鼓音。一日搜师诗读之。笑曰。何自得此佳句。复笑曰。佳则佳矣。那一窍欠通在。师问和尚通否。曰三十年来。拏龙捉虎。今日草里走出兔子来下一跳。师曰。和尚不是拏龙捉虎手。光拈拄杖作打势。师把住以手捋其须曰。说是兔子。恰是虾蟆。光笑休去。一日谓公不必他往。愿同老伏牛。是相望也。师同妙师登五台。光以诗送云。雪中狮子骑来看。洞里潜龙放去休。问其意曰。要公不捉死蛇耳。师言禅道久无师匠。比见光师。始知有宗门作略。大方主人为卜居北台之龙门。大风时作。万窍怒号。意喧之。问妙师。师曰。境自心生。非从外来。古人云。三十年闻水声。不转意根。当证观音耳根圆通。初师日坐溪桥。水声宛然。久之动念即闻。不动念即不闻。一日忽然忘身。音声俱寂。自此众响阒然。不复为扰矣。人饷师米三斗。日食麦麸和菜以合米为饮送之。半载有余粮。偶粥罢经行。忽入定。不见身心。唯一大光明藏。圆满湛寂。如大圆镜。山河大地。影现其中。及觉说偈曰。瞥然一念狂心歇。内外根尘俱洞彻。翻身触破太虚空。万象森罗从起灭。时年三十也。悟后无可请益。乃展印楞伽经既夙所未讲。但以现量照之。少起识心。即不容思量。如是者八阅月。全经旨趣。了然量中。一夕梦入金刚窟。石门榜大般若寺。见清凉大师。倚卧床上。妙师左侍。师趋入礼拜右立。大师开示初入法界圆融观境。谓佛剎互入。主伴交参。往来不动之相。才说其境。其境即现。自知身心交参涉入。妙师问曰。此何境界。大师笑曰。无境界境界。又梦履空上升。入广大楼阁。瞻礼弥勒。闻其说曰。分别是识。无分别是智。依识染。依智净。染有生死。净无诸佛。自此识智之分。了然心目。万历辛巳。　神宗皇帝遣官祈　皇嗣於武当。　皇太后遣官於五台。就本寺建道场。讫癸未。师以台山虚声难久居。遂蹈东海之上。易号憨山。寻清凉疏。所谓那罗延窟者。即东海牢山也。　圣母以五台祈嗣之劳。访求三人。大方妙峰俱至。命龙华寺住持至海上喻师寻建寺西山。期以必往。又发三千金为师建庵。师俱辞。丙戌。　敕颁十五藏经。散施天下名山。　慈圣以其一送东海牢山。无可供奉。命合宫布金修寺。　赐额曰海印。是冬禅室成静坐。夜起见海。忽身心世界。当下消落。偈曰。海湛空澄雪月光。此中凡圣绝行藏。金刚眼突空花落。大地都归寂灭场。入室取楞严证之。开卷。见汝身汝心。外及山河虚空大地。咸是妙明真心中物。全经观境。了然心目。述楞严悬镜一卷。丁亥开堂说戒。四方衲子日益至。作心经直说。以悬镜文简。学者不易入。始创意述楞严通议。己丑为报恩寺请藏。斋送至龙江。便道省亲。且欲重修本寺。师出家处也。乞　圣母日减膳羞百两。积之三年可举。　慈圣俞之。甲午冬。入贺　圣节。命说戒於慈寿寺。再请举修报恩寺。　上命徐俟明年。乙未逮师。先是　上数恶内使。以佛事请用太烦。偶以他故触　圣怒。有忌送经使者。因之发难。遂假前方士流言。击登闻鼓以进。下镇抚司狱。望风旨者。尽令疏向所出诸名山施资十数万计严讯之。师曰。媿为僧无以报　国恩。今安惜一死。以伤　皇上之大孝乎。即曲意妄承奉。非臣子所以爱君之心也。有死而已。止供前施七百余金。而前所辞建庵金。使者不敢复命。师曰。古人矫诏济饥。今岁凶何不广　圣慈饥民乎。令僧与使者遍散之。僧道孤老狱囚。各取所司印籍以复。至是请核内支籍。代赈之外无他。　上意解。时相国洪阳张公。暨诸当事。营救甚力。后张语人曰。人知憨公为大善知识。不知有社稷阴功也。众闻之悚然。出狱戍雷州。侍御樊公继谪。问雷阳风景何如。师方注楞伽经。拈卷示之曰。此雷阳风景也。督府命住曹溪。辟堂浚源。行化之外。普润枯瘠。癸卯达观在京师。适妖书发难。下　诏狱讯。以为师之故。檄还戍所。因忆达师云。楞严说七趣因果。世书无对解者。师云。春秋乃明明因果之书耳。遂着春秋左氏心法。乙巳渡琼海。夜望郡城气索然。遂行。谓众曰。琼城将有灾。行后。地大震。陷城东隅暨官民庐舍。仆明昌塔。压碎师所寓楼。先时郡士大夫竞留师。师不止故免。丙午遇赦。癸丑至衡阳。游南岳。礼八十八祖道影。丙辰登匡山。避暑金竹坪。注肇论。僧某以五乳贻。师喜其境幽。将投老焉。为达观茶毗。手拾灵骨。藏於文殊台。丁巳下山。吊云栖说法净慈之宗镜堂。日绕千指。归闭关谢众。效远公六时刻香代漏。专心净业。着华严纲要。重述圆觉起信直解。庄子内篇注。粤方伯吴公暨诸弟子。固请。复至曹溪者三。壬戌冬至为弟子戒期。讲楞严起信诸经论。晚参示众云。老人稳坐匡庐。今日踰河越岭。为着甚么。尔曹慎毋作容易想也。癸亥冬十月。示微疾。韶阳太守挟医问疾。师不御。侍者请垂一言。师曰。金口所演。尚成故纸。我又何为。自后不语。端坐而逝。初。外道罗清。以其教遍行东方。绝不知有佛法。师居东渐久。其长率众来归。开讲大化。遂遍东海。岭南佛法久废。海门周公摄南韶。集诸子问道於师。周鼎石问通乎昼夜之道而知。师答此圣人指人要悟。不属生死一着。公击节叹服。有龙璋者。闻师论心异之。归谓其友冯昌历曰。北来禅师。说法甚奇特。因共请益。师开示以向上事。谛信不疑。自是王侍御安舜欧文起梁四相等。相率归依。士人向慕。法化大行。虽上下崇礼。奉为法王。而有为之事。雀角至再。然当事有结轖。则必乞师解之。税使者恶大将军因粤苦闽艚运米。新督席闽人也。公子舟次白艚之旁。藉口以大将军资。公子行。哄士民数千人。沉公子舟。持戈围帅府甚急。帅令中军诣关。涕泣求救。师遂破关往谒。从容开晓。使者悟。俾散乱民。师先往大言於众曰。诸君所为。欲食贱米耳。今犯大法。当取死。即有贱米。谁食之耶。围乃解。会城以宁复苏采珠之扰。其在东海。　敕赐殿成。势家冀夺道场。构方外黄冠。称侵其道院事。下菜州。无赖数百。喧竞合围。师令侍者他往。独。徐行其中。首一人舞铜牌利刃。出其鞘。拟杀师。师笑视之曰。尔杀人何以自处。其人气索。收牌刀。围行城外二里许。将东西行。师踌躇。请首者同至寓处。闭门解衣磅礴。谈笑自若。取瓜果共啖之。一市喧云。方士杀僧矣。太守遣多役捕之。彼众惶惧。皆叩首求解。师曰。尔勿惧。亦勿辩。第听吾言。太守问狂徒杀僧耶。师曰。未也。来捕时。僧方与彼同食瓜果耳。太守曰。何哄。曰。市哄耳。太守命三木。师曰。将欲散之。乃故拘之耶。太守悟。但令地方驱之。不三日尽解散。师於诗文天才骏发。少年入长安。王元美谆谆诲以诗法。师不答。瞠目视之。敬美一见笑曰。阿哥输却维摩了也。　论曰。庄生云。以圣人之学。教圣人之才。其亦庶乎其可矣。余以辛酉入五乳。访师者三。语甚洽。余谓师用世异才也。赠以诗曰。出世还应用世人。师不语。其意深自得。又谓师老矣。何不加意嗣人。答云。须其人精心求之。我求何益。初师在海上。即墨黄生纳善。年十九。参究坚切。胁不至席。对大士破臂然灯。保师速还。火发疮痛。日夜危坐。持观音大士名。三月乃愈。痂痕结大士像。眉目身衣。宛然如画。求随师出家。师不许。生乃曰。弟子打个觔斗来。师又何能止我乎。又明年。竟坐脱。此岂所谓其人耶。非耶。其在岭南则冯昌历。五乳之患难不二者为福善　赐进士出身广东等处提刑按察司按察使会稽陆梦龙君启撰。

　　憨山大师塔院碑记

　　岭南无佛。五祖所讥。而能大师出其无根之智。剖三光而刬五岳。扫轨易向。以师百世。何其盛也。玄风既衰。法地亦坠。积劫之因。是为辟始。师与达观涤源曹溪之盟。结想未纾。师乃被难。达观闻之惊曰。憨公已矣。此愿曷酬。而师以　主恩佛佑。流宥五刑。适赴其地。虽业累所缠。然亦因缘之愿力也。初至解纷上将督府德之。愿为护法。先时道场土宇。割裂侵并。流徒肆为屠沽。至是檄县。期以三日尽之。因谓师六祖腥膻。已为涤然。生灵涂炭。请师救济。其一珠船千艘。皆海上巨盗。资以　钦采之势。踰期不归。横掠海上。吏不能制。其一矿役暴横。掘墓破居。师乃徐动榷使。启诱信心。严约珠船。彻所遣役。归有司岁额解进。民自此安枕矣。遂辟祖庭。立义学。登坛说法。自宰官文士。下及[贝*古]贩。咸遂归依。改径拓产。归所侵田。以屠肆为十方旦过寮。设库司。清规井然。如官府法。岁大饥疫。劝施掩骼。作济渡道场。夫无着之机。弃绝圣智。有为之化。波润津梁。大小精粗。至人毕贯。所以君子契其精玄。小人怀其乐利。没而不忘。其在斯乎。玄圃萧先生北上入访。因游次谓曰。已为师觅一片福地。问何在。曰天时冈。师戏云。天时冈宰相定穴。非吾法王。孰能居之。既别即示微疾。数日而逝。甲子春。庐山弟子福善等至。请龛还庐。岭南弟子欧文起刘起相。暨山寺大众议留。乃阄卜之。三阄皆得留字。韶太守张三星为建塔院。即所指天时冈也。然龛卒归五乳。是为衣履之藏。铭曰。聪明圣智道不涉。焦金腐芥世丧裂。大师精神十方彻。挠挑风雷弄日月。波澜不荡光不灭。曹溪中流祖源遏。刊山涤源九州列。洪锺在函无扣歇。水逝风行非续绝。曹溪五乳无迹辙。与塔而三其巀嶪　天启七年六月　赐进士出身广东等处提刑按察司按察使会稽陆梦龙撰。

　　本师憨山大和尚灵龛还曹溪供奉始末

　　谨按本师以万历丙申。逆缘入粤。生平履历。备载於萧玄圃吴观我钱受之诸名公碑铭。亦既逗漏不少。今所纪者。自庐山迎灵龛。还曹溪。及开龛漆布始末也。吾师弘法。一生精神。半在曹溪。备载於中兴录。暮年归休於庐之五乳。天启壬戌。起相同堂主本昂等。坚请师南还。以癸亥冬。示寂於曹溪。五乳眷属。知微善公欲迎灵龛归庐。龛前拈阄。三拈皆得留字。于时宗伯萧公捐赀。会本道我斋夏公。韶府张公。暨远近缁白弟子。及十房僧道。崇建塔院。善公者。本从师於患难九死之余。孝诚笃挚。邀请吴越诸宰官。归依师门者。具书当道。何制台下令。强迎归庐。乙丑之春正月也。崇祯庚辰。起相承乏司李瑞州。入山扫塔。始知形家异议。既入塔。复启[歹*赞]卜地。因忆壬戌侍师於庐。师别诗云。一片远心遡流水。相期端为不传衣。又曾於众中授记云。尔他日为兵部权要之官。当为我修蔡家先坟。二十年来。一官拓落。既难提石上之衣。又罔效包土之力。尝怀内疚。忽猛省曰。师灵未妥。倘了此段公案。其於修坟。不既多乎。遂谋力任南迎之役。长男珵烨随任。因力赞之。癸未秋。楚寇震邻。兵燹是虞。嗣孙慈力广成等。用予言龛前拈阄。三阄皆顺。起相解任将南归。遣男珵烨代迎。有晏生日瑞者。曾物色之。两造中赏其胆智可任。渠亦坚请效劳。因命之往康郡粮馆亦留。都人难之曰。大师吾梓里也。彼能迎。我独不可留乎。相先托同乡康郡司李廖公文英。为东道主。值廖奉台檄。办事准安。已在舟中矣。为风所留。几八十日。晏生恳之。廖欣然许诺。一夕风转南。遣人趣晏曰。风利不泊。迟则自误。值晏痢病。动转不得业。扬帆北渡。晏生已夫望矣。是夕石尤风大作。又逆递廖舟还故处。晏生手额曰。大师之灵也。於是檄星子县署篆。宁公主其事。牌行山中。众莫敢抗。瑞郡守戎金国柱。康郡守戎胡宗圣。皆遣兵迎送。旗鼓导引出山。寇警日迫。河道梗涩。六舟南迈。途中值贼。客舟皆被邀截。独灵龛船得风扬帆径去。钩竿皆着手不得。如是屡经险阻。履险卒夷。川岳助顺。何莫非吾师之灵也。是年冬仲朔二日。灵龛到山。山中大众。欢声如雷。以为从天而下也。晏生及嗣孙慈力为余言龛灵异甚。初出山及度岭皆四人畀之。比到蒙里登岸。夫力倍之犹勉强。此何说也。予谓老人家显异。欲以肉身出现乎。择吉入塔。在甲申九月。而荒盗频仍。复值　燕都大变。崩心痛悼。欲先期入山省视未遑也。有宋总戎纪者。语僧远苍曰。大师名喧宇宙。岂同余人。金刚之体。保无缺漏。请开瞻礼。於四月廿八。集众拈阄许开。开则道骨如生。俨然端坐。不倾不倚。发甲皆长。衣服鲜洁。白绫坐褥。无半点瑕。数珠绒串若新。大众欢呼。归命顶礼。观者如堵。后数日。前吏部尚书李公日宣。韶府黄公锟者。入山随喜。共作证明。始信肉身大士。应缘度世。前有大鉴。今有本师。先是卓锡泉久竭。郡侯黄公。留心法门。百计搜剔。比灵龛既启泉则自涌。应若影响。岂偶然也。起相与余宗元紏。本府长春社中。缁白善信。设阖山大斋。以重阳日入山。廿五日斋僧。十月初十日。漆布升座。十房户长。长老耆旧。塔主堂主。及长春社。护法居士。具佥帖请嗣孙慈力等。守奉塔院香灯。宋公首捐五十金。漆布且请李公撰募疏。谓塔院襟眉未舒。为修创取香灯田产之费。制台沈公业题百金。此皆与本师夙值般若之缘。故能於末后一着。各出手眼。为千秋竖光明幢也。起相绵力。何幸躬逢其盛。爰识其始末如此　崇祯十七年十月吉日原任江西瑞州府推官顺德菩萨戒弟子刘起相顿首谨识。

　　奉挽　憨翁禅师圆寂　　萧云举(少宰广西人)

　　鼓棹双林扣夕扉。故人把袂洽心期。一年契阔龙华会。万里音书雁断时。茅结牢山归北海。花开庾岭向南枝。衡阳地褊袈裟阔。匡岳云深杖锡移。台镜本空观自性。风旛忽动想能师。几回凉月倍清梦。一宿秋风对故知。隐几谈天收密义。挥毫见地扫群疑。久无粘缚心常定。空有慈悲首重垂。落叶秋深忘语倦。听锺夜半说心危。每嗟尘世心常苦。更到禅台路转岐。法语听来堪唯唯。客程催去故迟迟。老知湖海应难遇。会嘱机缘忽漫离。雁过寒山秋影尽。马嘶曹水去声悲。尺素传书人北面。阇黎闻讣泪交颐。法门摧栋材难得。觉海藏舟事莫追。睡蝶蘧蘧才入梦。犹龙矫矫欲何之。晤来已是经千劫。化去何烦赞一辞。忘我非贪无相好。观空莫诧有形奇。回看峰色林端寺。梦想潮音箧里诗。圆寂那曾分去住。庄严不改旧威仪。秪愁法侣应稀少。托钵传衣更属谁。

　　奉挽　憨翁大和尚(有叙)　吴中伟(左方伯海盐人)

　　憨山大师。禅宗龙象。余治兵湖南。获展参诣。庚申春。再承乏岭表。道经曹溪。顶礼南华。　祖像仅蔽风雨。虽巨材山积。而龟曝鹤飞。丹青剥落。徘徊久之。慨然太息。询厥所以。老比丘答言。此我　憨大师未竟业也。安禅七日。金地将完。谗构三途。法轮中辍。言罢掩抑。悲不自胜。予重怜其意。语之曰。若等真思大师。予当为若招之。比丘辈咸各欢喜无量。投地称谢。遂重趼千里。殷勤启请。始於比年某月。再入曹溪。则僧辈已三诣大师。而予亦三致书师矣。卓锡之日。法讯见贻。薄宦紏缚。未遑酬次。每念他日北归。庶几从容化城。仰参心谛。而法腊已满。遽登涅盘。俾予数年所怀。竟成虚想。夫金刚不坏。则大教常流。石电难延。则肉躯等尽。予悼宗风之永寂。哀玄义之将颓。感往多哀。伤今欲绝。揽笔成诛。情见乎词矣。
　　归尽天龙有大师。讲坛华雨落迟迟。厨中法膳慈宫出。岭表恩流　圣主知。鸥鸟宰官疑玩世。旃檀海藏有经时。是谁高足如迦叶。把撰遗疏痛所思。
　　曹溪滴滴泣南华。当日亲承坐具纱。心印独传无一字。地金重布有三车。林风月掩床头火。谷雨烟消定后茶。末法中兴还更堕。低徊双树独长嗟。
　　谶记南宗岁已千。道场重此更安禅。法流心在无穷悟。祖去衣藏不再传。泣断比丘黄叶下。灵埋锁子白云边。应留遗教经同佛。犹自中流得宝船。
　　满月当年一试参。归依初地忆湖南。衣从白[迭*毛]身常净。教演青莲舌再含。金版译穷经几部。银钩书就祖千函(予曾刻师楞严通议师亦为予手书祖像赞传)是谁檀越真师负。三度书招秪自惭。

　　过匡山奉吊憨山大师　　王思任(山阴人)

　　七峰绝顶□开峦。萝葛穷时剩石攀。溪舌珑玲难翦截。教人犹自听憨山。
　　灵光作线一相牵。八里庄前二十年。今日拜师犹骨在。知师原是古金仙。
　　赐环炎海　主恩多。鳄浪蛇云伏几魔。遮莫灵山因道力。空余好相听弥陀。
  </div>
  <div class="pagination">
   <a href="憨山老人梦游集_page81.html">
    上一页
   </a>
   <span>
    ...
   </span>
   <a href="憨山老人梦游集_page77.html">
    77
   </a>
   <a href="憨山老人梦游集_page78.html">
    78
   </a>
   <a href="憨山老人梦游集_page79.html">
    79
   </a>
   <a href="憨山老人梦游集_page80.html">
    80
   </a>
   <a href="憨山老人梦游集_page81.html">
    81
   </a>
   <span class="current-page">
    82
   </span>
   <a href="憨山老人梦游集_page83.html">
    83
   </a>
   <a href="憨山老人梦游集_page83.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
