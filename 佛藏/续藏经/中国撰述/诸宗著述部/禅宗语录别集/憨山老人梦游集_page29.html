<!DOCTYPE html>
<html>
<head>
    <meta charset="UTF-8">
    <title>憨山老人梦游集 - 第 29 页/共 83 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>憨山老人梦游集 - 第 29 页/共 83 页</h1>
    <div class="content">　　首楞严经者。乃无上顶法。文该三藏。教摄五时。彻迷悟之根源。究圣凡之要路。真修妙门。无尚於此。故参禅之士。不入此法。则正眼不明。探教之徒。不通此经。则重关莫辟。自入中土。解者固多。而通途大旨。总未究竟。近有邪解之徒。甚至曲引玄言。以附外论。坏正见。世莫能辨。为害非细。荷担慧命者。为之寒心。顷楚萍圆上人。久居豫章。摄受有缘。深悲邪见之帜难拔。乃集缁白法侣。捐刻本文梵册。将以竖正法幢。冀诸有志法门贤哲之士。深究佛意。不堕阐提。则法海津梁。此为帆楫。其护法之功。岂小补哉。敬题此以为先唱。

　　刻起信直解题辞

　　此论乃禅宗关钥。为大教之宏纲也。亲教者。非此无以知宗要。参禅者。非此无以开正眼。实性相二宗之指南也。文简义深。法界一心。理事因果。修证顿渐。包括无遗。故法门学者。舍此而求悟入。是却步而求前也。贤首旧疏。精详委悉。而长水记。亦浩瀚无涯。浅识者茫无归宿。予先取本疏。略去繁科。纂成疏略。业已刻行。时为初机指点。犹以为艰。故复用疏义随文直解。贵在一贯。不假旁引枝蔓。而一心真妄迷悟之义。了然毕见。如胝白黑。其实祖述前意。不敢妄越。但取随文易会。不烦钩索。而直达本源。以为新学之一助云。

　　刻百法论八识规矩跋

　　百法八识。乃相宗指南。为入大乘之门也。以佛说惟心唯识道理。遍该一大藏经。而弥勒约为六百六十。而天亲约为百法。识论百卷。三藏法师。约为颂四十八句。可谓至简至要。乃法界之纲维也。以一切众生。迷一心而为识。无明障蔽现前日用。而不知自心之善恶枢机。若亲教者。展卷则见文字遮障。而不知所说皆自心本有之佛性。参禅者。抱持妄想。盲修瞎炼。而竟不达生灭根源。是皆不知此论之过也。然论约刚五百言。而颂止四十八句。统收一大时教。世出世法。无不该尽。若教若禅。无不揭示正修行路。学者有志。不费期月之功。而通彻无遗。嗟无志者。不能潜心於此。而甘为愚蒙。可不悲哉。此论古今解者。多引识论本文。初心难入。且不便於俗谛。故予取其义而变其文。以便初机。使其易入。文似阙而义实具。是亦随顺说法。非敢妄损古德成言。以取谤法之愆也。

　　书四十二章经题辞

　　此经乃吾佛世尊。初成正觉。所转根本法轮也。其旨以一心为宗。故曰。识心达本号为沙门。以断欲出尘为用。故曰。离欲寂静。最为第一。又曰。爱欲断者。如四支断。以酪为教相。以醍醐出於乳酪。而无上佛果。皆本於真妄一心也。良由心为法界之本。欲为众苦之源。今将离苦得乐。故以断欲为先。世出世间修行之要。无外乎此。故为根本法轮也。有子曰。孝弟也者。其为仁之本欤。且顺亲为孝。敬长为弟。吾佛亦曰。孝名为戒。孝顺三宝父母师僧。孝顺至道之法。岂非以随顺觉性。而为复性之本耶。嗟乎。一切众生。皆以淫欲而正性命。颠暝於此。其来久矣。然性与欲。若微尘泥团耳。苟非雄猛丈夫。以金刚心而割断之。可以出大苦。得至乐乎。孔子曰。人有欲。焉得刚。不刚。则於此法门。犹望洋也。是以吾佛出世。最初说此离欲法门。是犹痛处札锥耳。故经中。以此再三叮咛致意焉。凡学佛道。有志於究明此心者。舍此而言行。是犹却步而求前也。

　　题十六妙观后

　　十六妙观。始因韦提希夫人。为逆子阿阇世王所苦。求佛哀救。故佛亲诣幽宫。放眉间一光。遍照十方佛土。令夫人自择。随愿往生。夫人独爱西方极乐世界。是以世尊。特为说此十六妙观。以为往生之资。但得一观成就。必得如愿。是故净土一门。最为超脱生死之径路。古今造修而取证验者。不可胜数。或者槩以为中下根设。非也。佛以一光。顿照十方佛土。了然目前。岂中下根人之境界。且一生顿脱无量劫之生死岂中下根人所能哉。嗟乎。末法人多妄诞。但纵口耳以资谈柄。虽上上根人何益耶。语曰。药不必扁鹊之方。愈病者良。况法王亲垂证验之法门。韦提已效之妙行。修行舍此而别求玄妙。非愚即狂。实是自作障碍耳。悲夫。吾徒沙门释子。身既离尘。而心源混浊。日夜驰想於五欲场中。曾无一念回光返照於自心。且又妄谈般若。轻欺法门。甘心泥犁而不省者。岂不悲耶。门人某请益。老人特书此颂。以为净业之资。将期实行实证。庶不负此生出家之行脚事耳。若舍此法门。别求向上。则佛岂误人。而永明大师。又岂欺人耶。

　　题诸祖道影后

　　诸祖乃传佛心印之宗师也。意昔世尊说法灵山。常随弟子千二百五十人。及佛末后拈花。迦叶破颜微笑。遂传心印。为教外别传之旨。是为禅宗二十八代至达摩大师远来东土。六传而至曹溪。下有南岳青原。以分五宗。由梁唐至宋元。得一千八百余人。皆世挺生豪杰之士。尘垢轩冕。薄将相而不为。故归心法门。一言之下。了悟自心。使历劫生死情根。当下顿断遂称曰祖。岂不毅然大丈夫哉。嗟此末世。去佛时遥既不预灵山嘉会。而此土诸祖出世。又不能亲近入室。故沉迷至今而不返者。亦可悲矣。久闻大内。藏有历代诸祖道影。新安高士丁云鹏者。丹青之妙。不减僧繇道子。偶得内稿本。八十八尊。达观禅师命画四堂。其一置西蜀峨眉。其一置金陵祖堂。其一置匡山五乳。一置南岳。曾仪部金简居士。请归湖东。观察备兵吴公生白。一日过访随喜。见而叹曰。此真光明幢也。会荆门画士史采。善肖像。遂命临一册。窃睹公丰彩高远。有翩翩出尘之度。故望影而归命。盖亦曾亲近入室中来。昔裴休见壁间高僧真仪。问黄檗曰。真仪可观。高僧何在。檗呼曰。裴休。休应诺。不觉谔然。遂大悟。予想公夙种般若深根。悟心不在裴丞相后。故为集诸祖略传。各为赞以致公。将为家传心印也。

　　题所书佛心才禅师坐禅仪后

　　余每向学人说修行法。唯教以放下妄念。撇脱情根。不随生灭心转。如此二六时中。一切遇境逢缘。逆顺关头。爱恶贪瞋习气发时。当下一念回光返照。决不为他遮障迁流。一口咬定。如咬铁钉相似。如此是谓具金刚心。名为狠心汉。即此可名参禅人手段。如力士打拳。浑身上下。左右都照管到。一些渗漏不放空。如此。乃可谓善用其心。是谓勇猛伶俐衲僧。此老人寻常。以此一段说话示人。恰似十字街头。卖平顶冠一般。数十年来。空受了许多起早睡晚。不曾博得一文钱。买冷饭吃。今日看来。不如才老佛心禅师。说坐禅仪。大似状元郎教童蒙。上大人。丘乙己相似。如此工夫。东道不少。果能学得。不怕不到状元地位。回看老憨。依旧还是一老骨董也。具出世志。正好放下心肠。依此老榜样。死做一番。岂不以今日此一片纸。作破魔军。出生死。一道符验耶。快参快参。

　　题宝贵禅人请书七佛偈后

　　此七佛偈。乃佛佛传受心法也。一大藏经。千七百则公案。乃至一切众生。日用现前境界。以及蠢蠕蜎飞。凡有识者。皆向此中流出。自有佛法以来。闻见不少。而知之者希。但益多闻。增长知见。未有一人。能向此中着脚者。洪觉范禅师。被放海外无佛法地。寓於废寺。破壁间见一毗舍浮佛偈。范持之久。自云平生学道。独於今日得大欢喜。方到休歇安乐之地。由是观之。佛法信乎无多子。学者政不在广见博识。增益多闻障耳。昔山谷老人。善擘窠大书。凡有以佳纸精素求书者。必书此偈以遗之。足知古人於此中得真意者。别自有解脱门。非言语可到也。余於辛丑夏日。病起。趺坐藤床。宝贵以此纸求书七佛偈。余是夜梦侍一伟人作书。予初握管自会。有矜持状。其人笑谓之曰。书法政不尔。字始於虫文鸟迹。原非有意求好也。余在梦中。观其用笔之妙。运动之势。非凡情可想象者。觉来犹恍忆。遂乘兴书此。乃学梦中人也。
　　又。
　　余始学佛法。谓诸法如梦幻观。乃入道第一妙诀。枯坐山林。三十年来。未曾离此一念。今观此卷。恍如梦事。以此印心。则诸法皆然。即此而推。水月镜像。空华阳焰。种种境界。头头皆解脱门也。嗟嗟尘俗中人。欲以有思惟心。不清净见。求入诸法妙门难矣。自无受用地。安能令人欢喜乎。后之观此卷者。能作如是观。不独入书法亦可入佛法矣。宝贵装演卷成见有余地。复作书尾。
　　又。
　　余每谓此七偈。乃佛祖相传心印也。极喜书施诸方。不下数百幅矣。往往自为题跋以示。为禅门关要。但未知翻译来源。今於护法录中。见宋公此跋。足为禅门千古公据。故并书之。以晓近日参禅者怀增上慢。不亲教旨之辈。为秦镜云。

　　丁右武大参浮海四诗跋

　　闻之古人有言曰。兕虎不能挠其神。猎士之勇也。蛟龙不能动其色。渔父之勇也。死生无变於己。达人之勇也。死生无变於己。而况利害之端乎。海内识者。皆以右武刚肠直烈。雄才大略称知己。余观右武。当百折之余。投之海涯。旷然不恧於色。及赴广海戍。度崕门。风涛大作。桅折蓬飞。颠覆万变。傍人束手。公方倚舷歌诗。诸竖子群起而噪曰。舟覆矣。公曰。且住且住。待我诗成。顷四诗刚成。而舟胶於沙。遂得无覆。公乃大笑曰。竖子几悞乃公诗。噫。此岂刚肠直烈雄才大略所可及哉。是有大於此者。率然临之。而本体自现。在公寝处。盖亦不自知其安也。故曰。造适不及笑。献笑不及排。此之谓欤。予因为公刻此诗於海珠。而书其后如此。

　　为右武书七佛偈题后

　　七佛偈。乃从上佛祖授受心印也。古人悟此者。如大火聚。一切死生祸患。情尘燎然。不可撄触。是称雄猛丈夫。秉般若锋。执金刚焰者也。右武居士。赋性如此。岂非多生习此法门乎。余同难行间。相与旦夕游戏。以法为娱。偶索书。遂以此状其本色。

　　得包公砚书心经跋

　　往闻包公守端州。一砚不留之说。视为漫谈。及予来粤。询之父老云。昔包公治端。革贵砚之毙。偶得一美者。携之归。过羚羊峡口。风波大作。公云。吾生平无愧心之事。无虐民之政。何以有此。因视其砚云。岂山灵吝此物耶。遂投之水中。风波乃止。自后时时。光怪发於水上。为渔人网得之。自尔光怪不复见。罗生持此砚至。余抚摩良久。喜而叹曰。神物隐显。固自有时。得欣赏者。亦非偶尔。语曰。至诚可以贯金石。视此顽石。包公心光。能焕发於此。况般若所熏乎。其历千劫而不朽者宜矣。因试墨。遂书心经一卷。以付罗生。

　　题东坡观音赞

　　曹溪云。佛性无常。紫栢跋东坡观音赞。亦云。苦乐无常。然苦乐乃佛性之变也。圣凡又苦乐之聚也。以佛性有受。则苦乐以之。不受。则圣凡泯矣。斯则佛性随苦乐现。故众生之苦乐。以不受者受之。则知苦乐者。苦乐所不到也。众生有苦。以不受者而呼。则同不受者而应。如空谷答响。人若以不受者而遇苦。则如汤消氷。应念化成无上知觉。何假他力哉。是则受以不受为母。生以不生为君。重生知所重。则超苦乐而生为赘矣。

　　题鬼子母卷

　　我观鬼母。愚痴无比。祇知贪他。不顾自己。己之所爱。不舍一丝。如何於他。绝无慈悲。一切母子。本同一体。若能等观。痴心早止。若非如来。拔其痴根。直至穷劫。尚堕沉沦。纵有神力。总出瞋痴。用不得处。方乃自知。爱力极处。痴心顿歇。镬汤炉炭。当下消灭。

　　书元旦大雪歌跋

　　予昔同黄龙潭彻空师。居五台叶斗峰前之龙门时。冬大雪。风卷埋屋。积丈余。拥衲对坐。只觉夜长。及起开门。则雪堵矣。急拨火取灯。相视而嘻。将谓活埋。适北台主人。探而知之。乃领行者数十。操作具。裹乾粮而来救。除隧道而入。入门相见。其乐融融。如在黄泉之下也。自予放岭外。二十年中。每一思之。顿破炎蒸毒热者。仗此一念氷心也。顷予逸老匡山。初得憨宗珏公。指五乳以栖之。公乃彻师之的骨孙。公视予如若翁。予每一见公。即如对彻师於雪窖时也。天启改元。岁旦大雪三尺。万山连冻。不减窖中。予自别五台三十余年。未见此境。故感而为之歌。即以书似珏公。盖不忘彻师相与死生之际也。今珏世黄龙之家声。能体现前事事。皆从乃翁忍冻饿中来。则何热恼之不清凉。何道业之不成办哉。谚语有之。创业非难。守业难。苟知祖翁田地。时时耘耨。不致荒芜。则知我本师释迦和尚。百千万劫。舍身命财。在雪山六年冻饿。博得四事供养。以贻儿孙。吾徒日用所食粒米茎菜。皆我本师之通身毛孔滴血也。审此。又能甘心虚度此生乎。然因写雪诗而及此者。大似因渔父而得见。大海波涛也。公其志之。天启元年立春日。

　　题从军诗后

　　雷阳正当南极。东坡题曰。万山第一。所谓水穷山尽处也。形家称为尽龙。故古之忠臣义士。被谪者多在於此。气使然也。寇公居之未久。至今父老侈谈。昔东坡谪儋耳。子由亦迁至。而西湖遗事。寇公有祠。苏公有亭。山川之胜。景物依然。然僧来戍者。昔宋之大慧徙梅阳。觉范戍珠厓。噫。二老去余五百年矣。今余蒙　恩遣至此。盖亦上下千载奇事。惟我圣朝僧戍者。独我始祖南洲洽禅师。为护　建文驾获罪。　成祖赦之。以其弟子德录戍於此。寻即放还。及某二百余年矣。顷亦为　国祝厘。获罪而至此。岂无谓哉。余至。主於城西古寺。坡公亭中。士子争谈坡公。如昨日。及访觉范故事。则杳然矣。天南风物。迥异中洲。四时之气。亦不与天地准。如乾之纯阳。变而为离。离火方也。万物皆相见。郁为炎热。鬯为文明。人但见景物之郁。不见通畅之妙。故於文章词赋。不能尽其造化之微。余初至时。遭岁厉。遂於此中注楞伽经。自谓深窥佛祖之奥。盖实有资於是也。向不求工於诗。自从军来此。诗传之海内。智者皆以禅目之。是足以征心境混融。有不自知其然者。由是亦知古人之诗。妙在於情真境实耳。紫垣君侯出册。命书之。聊书之以供覆[培-土+缶]。并发一笑。

　　题十二首卧病诗后

　　沙门从戎。昔亦有之。如大慧禅师戍梅阳。冠巾说法。寂音尊者。戍崖州。笺注楞严。二大老以如幻三昧。处患难如游戏。予少年驱鸟乌时。即知其事。想见其人。不意予年五十时。亦遭此难。蒙　恩赐谪雷阳。其地盖在二老之间。自惭非其人也。然恒思其风致。初至戍所。即注楞伽。盖有感焉。所寓之时与境。未审较昔何如。而以僧体慧命为怀。一念保持。兢兢弗忘。自谓禅道佛法。不敢望二老门墙。至若坚持法门。孤忠耿耿。实有啮雪吞毡之志。而山林故吾之思。形於声诗者。真系雁足帛书也。千秋之下。读此诗而想见予者。能若予之想二老乎。嗟予老矣。书贻侍者广益。持此足见家范也。

　　六咏诗跋

　　佛法宗旨之要。不出一心。由迷此心。而有无常苦。以苦本无常。则性自空。空则我本无我。无我则谁当生死者。此一大藏经。佛祖所传心印。盖不出此六法。总之不离一心。若迷此心。则有生死无常之苦。若悟此心。则了无我。无我则达性空。性空则生死亦空。殆非离此心外。别有妙法。而为真空也。从前有志向禅者多。槩从心外觅玄妙。於世外求真宗。所以日用错过无边妙行。将谓别有佛法。殊不知吾人日用寻常。应缘行事。种种皆真实佛法也。但以有我无我之差。故苦乐不同。而圣凡亦异。端在迷悟之间耳。以我为众苦之本也。明府索书禅语。故录旧作六咏诗。复记其事。且为他日证此法门之左券云。

　　书怀李公诗后

　　右诗十首。作於乙巳长至月望。明年丙午孟冬。时在曹溪。喜重修祖庭。翻然一新。禅堂乃六祖大师说法南岳青原诸大祖师。安居之所。世代变迁。化为鼠壤狐窟。今余力求以复旧制。规模轩豁。不减昔时。而经营佽助。则林参军知足居士。一力以肩之也。因思昔日东海庄严妙丽。将兴法道之际。而余遂婴难。放流岭外。岂意又复幻此道场。以开幻众。作如幻佛事。度如幻众生耶。况蒙恩诏。汤网大开。当初执缚之始。即今解脱之终。一期周圆。平等无二。所谓东方入定西方起。比丘身中入正定。居士身中从定起。是名方网三昧者。非耶。余今难忘李侍御公。最初一念欢喜心。适遂书怀李公诗。以付居士。以是见区区。不为险难倾夺。不为境界迁移。不以殊形异趣。不以去就介怀。不被恶魔之所摇动者如此。非夫踞忍辱地。坐寂灭场者。何易致此哉。个里机缘。又为老人传家之秘。殊非文字所能述。居士其能得此乎。

　　书山居十首跋(此诗书於入灭十日之前乃绝笔也)

　　此诗盖作於匡山五乳。在壬子春日也。侍者深光。即以此卷请书。老人慵於笔砚。故束之高阁。及复之曹溪。滨行。付侍者广摄持来。藏之久矣。癸亥秋九月。光以书来省。因督摄未完。时老人以足疾举痛。且苦於应答。摄乘间频请。老人因念老矣。恐作未来之欠。故勉强力疾书之以归。可谓为怜三岁子。不惜两茎眉。岂非婆心哉。若以诗字观之。则辜恩多矣。时癸亥冬十月朔日。

　　紫栢老人观病偈跋

　　紫栢老人。居常以无性义示人。如弄丸之手。观者莫不心骇目眩。此指自雪岩中峰。诸大老后。知者鲜矣。惜乎。道与时违。未遂振起之愿。此老人生平之所苦心者。嗟乎。哲人往矣。后生晚辈。安能复睹宗门之标格乎。峨嵋海默禅人。持观病偈。予见之。不觉潸然泣数行下。手泽依然。宝之当作光明种子也。

　　书范蠡论后

　　此论盖予於己酉秋日。舟泊珠江之浒。李参军以范蠡归湖图请赞。余因是有感而作也。尝谓古之文人。评论古人物。若三苏之作灿然。槩不及此何哉。是知求知己於千载之下。古人所难。而期有旦暮之遇者。非偶然也。蠡之心固难见。以予言而发之。则蠡亦将瞑目矣。奚有古今去来哉。余谓丈夫处世。抱超世之见者。必不易见知於世。故龙与麟。举世三尺之童。皆知其为神且瑞。此约不见而争夸之也。即旦见龙。人将以为蛇。麟一出。必见灾於虞人。又何怪哉。余居曹溪之十年。盖尝一龙一蛇矣。唯不免一灾。时有匡人之围者两旬。当己酉寒露降霜之候。清夜兴发。侍者某。偶於箧中检出此素卷。余乘兴捉笔。其论适在案头。遂书之。并识其意如此。

　　题书法华经歌后

　　余少时即知诵此歌。可谓深入法华三昧者。每一展卷。不觉精神踊跃。顿生欢喜无量。往往书之。以贻向道者。顷来曹溪。为六祖整顿道场。业将十年。忘形从事。百废具举。山门改观。不意魔僧内障。自坏法门。颠倒狂惑。构讼公府。以致予霸栖郡城。悠悠二载。时在郡。归依护法者。独黄居士。二年一日。朝夕无间。祁寒溽暑。奔走不爽毫发。予因感昔觉范禅师。遣海外。亲知朋友。鸟惊鱼散。独胡强仲一人。为之周旋。送至韶阳。师为序以别之。即今读其文。想见其为人。今予以流离患难之身。孑然处污辱是非之场。有居士为之木舌。公庭之事。了然如揭日月。此缘岂浅浅哉。今事竣将行。予乃为书听诵法华经歌一首以贻之。令其诵习。以结法喜之缘。且以此纸传之子孙。使后世亦知乃公。能与憨山老人。眉毛厮结。即以此善根福及子孙。世世享之。可谓不虚此会良缘矣。故并记之。
　　又。
　　予放岭外。亲友疎绝。如隔天上。万历己酉夏日。大都慈善寺长老。义天孝公特来相慰於曹溪松下。一见悲喜交集。如异世人也。忆予昔乞食长安时。过公宣明室。洗涤客尘。今在炎荒火宅。每一思之。顿入清凉地。当兹尘土。欲求滴水盥身心。岂易得耶。秋初。予有事於端州。因拉公同行。登宝月台。纳凉旬月。复之五羊。食鲜龙眼。饱餐而归。信可乐也。舟行北风。沂流艰涩。公出此卷乞书。遂写此歌。公还曰。令诸弟子。一一如盘陀石上之僧。诵白莲经。以为常课。不唯不负修雅。则老人八千里外。犹然如在月明松下。侧耳听诵时也。

　　题雪浪恩公所书千字文后

　　予与雪浪恩兄。生若同胞。少共笔砚。予懒且善病。窃慕枯禅。兄苦志向学。无论刻意教乘。即游心艺苑。博问强记。食息不倦。染翰临池。昼夜无间者。二十余年。及登座说法。迥迈前修。而辞翰擅场。亦称二妙。我明二百余年。缁衣之骏。指不再屈。此予生平心服而敬事者。自愧福轻业重。至老暌携。惜兄耳顺之年。竟成千古。嗟余苟延七十。无补法门。偷生何益。予隐居南岳。非石禅人携此卷来。予一见之不觉兴悲。三复长叹。呜呼。其人往矣。手泽如生。睹此端若寂光觌面也。

　　题笔乘顾宝幢居士事后

　　记云。金陵顾宝幢居士。名源。字清浦。少豪隽不群。诗书画皆不泥古法。信笔点染。天趣迥绝。然实自古法中来。一日与余论书曰。书须古法四分。己意六分乃妙。不然。纵笔笔能似古人。终成奴书。不足贵也。中年究心禅理。大有悟入。然未尝以得理而薄修因。晚节与名僧举西方会社。戒律精严。无与为俪。临终端坐而瞑。举室闻莲香。三日始歇。居士尝手书数绝句。余今笔於此。十个蒲团九个穿。谁家枯井雪难填。如今法法成三昧。声色无妨到耳边。松火炊羹香满衣。雪寒豪士古长饥。明珠不换黄齑瓮。涕唾光争日月辉。鼎食何人晓夜忙。全机随处好参详。渔竿不负秋如锦。两岸黄花扑棹香。短褐长镵老石门。蔬盘容易度朝昏。百年智巧消磨尽。惭愧人传粉墨痕。碗上双刀照雪花。少年曾醉鲁朱家。揣摩未展男儿志。头白都门学种瓜。雪屋寒菹有岁华。黄金过斗未须夸。若言竹帛功难朽。也是空添眼上花。藤叶青莎称体长。菊花新酒满瓢香。时人若访庞居士。万树云萝护草堂。被发曾为授记人。草衣随处属闲身。十年朋旧尘劳破。香火同酬野寺春。云里青山古桧丛。枝柯如屋蔽霜风。男儿有志投踪迹。瓦钵依稀在手中。此焦氏笔乘所载也。余龆年闻宝幢居士。初为诸生时。气甚豪宕。才情敏捷。中年一旦尽弃所习。遂长斋绣佛前。构一小楼。独坐其上。唯小童奉香花净水。家人女子。绝不见面。亲知杜绝往来。居然一深山头陀也。每夜五更。击大木鱼。高声念佛。居士家近市。多屠者。有一恶少年。每闻鱼声。即起宰杀。一日迟。责其妻。妻曰。道人打木鱼念佛。尔闻杀牲。自不悟。乃责我耶。少年即折刀杖。改心为善。一时屠儿回心者众。士曰。我抱木鱼终夜打。惊回多少梦中人。予年十九。依长干西林祖翁出家。云谷先师。当代法眼也。住栖霞。与居士往来特密。即乘中所云名僧者。师为予谈此事。因问居士何如人。师云。今时庞公也。一日偶与同侪。闲行松园。望见一道者。入山门。貌清古而雅甚。闲闲如孤鹤翔空。超然尘表。及近而观之。其目不瞬。若无意於人间世也。余惊喜曰。此何人斯。若是之都也。识者曰。此宝幢居士也。余欲作礼而惧焉。乃随而视其所之。则见其入寺殿廊之掖门。礼如来舍利塔也。余窃观之。五体翘勤。恳倒不可名言。及观塔殿。巍峨入云。五色相鲜。返照回光。赭如宝错。忽悟此境。殆非人世也。而犹未知所以然。既而余问云谷先师。师云。此居士观此作西方净土境。将以资观行耳。自后因先师而得入室焉。及临终时。与先师同数名僧。相对念佛数昼夜。悬西方境於室中。余随众中。正作佛事。时居士内人报云。满宅闻莲花香。众皆惊喜。居士恬然无异也。此笔乘所载。皆余目击其事也。居士有子皆诸生。素不信佛。至是。乃涕泣床前。叩首而请曰。父即超生死。居净土。岂不念及儿孙辈。作度脱乎。何无一言相嘱。居士笑曰。汝辈将谓我生耶。死耶。而独不观於日乎。日出於东。而没於西。是果没乎。果不没乎。吾之生死。亦犹是也。拈笔书此。掷笔。端然而暝。此余所睹记乘不及此。一日偶展乘简。见此因缘。遂感而更笔之。且以告知言者。

</div>
    <div class="pagination">
<a href="憨山老人梦游集_page28.html">上一页</a><span>...</span><a href="憨山老人梦游集_page24.html">24</a><a href="憨山老人梦游集_page25.html">25</a><a href="憨山老人梦游集_page26.html">26</a><a href="憨山老人梦游集_page27.html">27</a><a href="憨山老人梦游集_page28.html">28</a><span class="current-page">29</span><a href="憨山老人梦游集_page30.html">30</a><a href="憨山老人梦游集_page31.html">31</a><a href="憨山老人梦游集_page32.html">32</a><a href="憨山老人梦游集_page33.html">33</a><a href="憨山老人梦游集_page34.html">34</a><span>...</span><a href="憨山老人梦游集_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
