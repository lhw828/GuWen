<!DOCTYPE html>
<html>
<head>
    <meta charset="UTF-8">
    <title>荐福承古禅师语录 - 第 1 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>荐福承古禅师语录 - 第 1 页/共 4 页</h1>
    <div class="content">续藏经   法昌倚遇禅师语录
　(小师)宗密录

 洪州分宁法昌禅院遇禅师语录序

　　　　南州　徐俯
　　今之住院为长老。聚徒称出世宗师者。莫知其几何人。其平居举扬问答之语。门人弟子必录之。号曰语录。语录之言满天下。而佛法益微。岂言多去道转远。画饼不足以充饥耶。盖能言之者。未必皆其人也。欲知其道之浅深。当视其人之贤不。昔法昌老。踈衣粝食。冰清玉洁。锄耰以给四方云水之人。学者莫能同其作劳。又苦其枯淡。挈挈然去之。堂中至无人。先君之少也。未为人所知。独师先奇之。乡人知敬师也。自先君始二人之交。至相好也。先君之音容邈矣。三十年来。无复此老之风味。思其人而不可见。则其语又可废耶。遂刊而传之。崇宁四年正月二十二日序。

　　 

　　洪州分宁法昌禅院遇禅师语录

　　　　小师　宗密　录
　　师开堂日。宣疏罢。遂升座。乃拈香云。此一瓣香。奉为今上　皇帝。祝延圣寿。伏愿。龙图永固。凤历长新。四海晏清。法轮常转。又拈香云。此一瓣香。奉为知府学士阖郡采僚。伏愿。寿山增峻。福海深深。永为天子股肱。长作宗门外护。又拈香云。此一瓣香。三世诸佛。名字不知。诸代祖师。面目不识。不是龙宫海藏。亦非虎穴魔宫。还有人知得来处么。奉为潭州北禅贤禅师。爇向炉中。或闻或见。尽获真常。乃敛衣而坐。维那白槌云。法筵龙象众。当观第一义　师云。好个消息。还有识得者么。如无。有疑请问　僧问。诸佛出世。地涌金莲。和尚出世。有何祥瑞。师云。须弥顶上击金锺。进云。与么则今日得闻於未闻。师云。闻底事作么生。进云。非唯观世音。我亦从中证。师云。有眼如盲犹似可。有耳如聋笑杀人。进云。只如释迦已灭。弥勒未生。正当与么时。佛法如何举论。师云。尽在法昌拄杖头。进云。学人为什么不晓。师云。杲日当天。盲人摸地。进云。与么则大众沾恩去也。师云。你见个什么道理。进云。欲言言不及。林下好商量。师云。乱统禅和。如麻似粟　僧问。世尊出世。先度五俱轮。和尚出世。先度何人。师云。随泥作佛。进云。学人正在迷途。和尚为什么。不垂方便。师拈起拄杖云。见么。进云。见。师云。莫道无方便。进云。莫便是和尚为人处也无。师放下拄杖。僧礼拜。师云。邯郸学唐步　僧问。祖意西来即不问。升堂演法事如何。师云。家常茶饭。进云。与么则劳而无功去也。师云。知恩者少。负恩者多。进云。灵然一句超群像。逈出三乘不假修。师云。你且莫草草　僧问。如何是法昌境。师云。地灵步步雪山草。进云。与么则僧宝人人沧海珠。师云。总似这僧。省多少力。进云。向上还有事也无。师云。向下亦无。进云。和尚是什么心行。师云。好心不得好报　僧问。止止不须说。我法妙难思。鸣鼓升堂。当为何事。师云。一愿皇帝万岁。二愿重臣千秋。进云。犹是世谛流布。宗门事又作么生。师云。口似磉盘。进云。为什么如此。师云。不敢犯阇梨严令。进云。慈悲何在。师云。不见道。止止不须说。进云。署色未分人尽望。及乎天晓也寻常。师云。自作自受。
　　师乃云。问话且止。吉凶未兆。早是多端。那更问答纵横。转疎转远。何故。妙性圆明。离诸名相。本来无有世界众生。因妄有生。因生有灭。生灭名妄。灭妄名真。三世诸佛。到这里瞻仰无暇。一大藏教诠题不及。是以毗耶老汉杜口无词。摩竭尊雄望风结舌。直饶宗乘大启。祖令当行。截断□□。逈超诸有。棒头取证。喝下承当。唱道门中。□□□子。检点将来。大似隔靴[打-丁+瓜]痒。岂不见昔□□□□师开堂。三圣推出一僧。宝寿便打。三□□□□为人。不独瞎这僧眼。瞎却镇州一城□□□。宝寿掷拄杖归方丈。诸仁者。古人一期□□接物利生。便有如此奇特之事。千古之下玉振金声。然则事无一向。理出多途。只如法昌今日为国开堂。岂无利益。敢问诸人。适来许多问答。且道与宝寿禅师。是同是别。若道是同。金沙未辩。玉石未分。参学眼在什么处。若道是别。至道无难。唯嫌拣择。佛法岂有二耶。还有向这里明得么。良久云。万古碧潭空界月。再三捞摝始应知(谢词不录)。
　　上堂云。释迦未灭。迦叶未闻。从凡入圣。功不浪施。大藏教文。如金如玉。洎乎金色头陀。受法传衣。龙宫海藏。无处出头。且道祖师有什么长处。一丸消众病。不假药方多。
　　上堂云。你若退身千尺。我便当处生芽。你若觌面相呈。我便藏身弄影。你若春池拾砾。我便撒下明珠。直得水洒不着。风吹不入。如个无孔铁锤相似。且道法昌还有为人处么。利刀割肉疮犹合。恶语伤人恨不消。
　　上堂云。春山青春水渌。一觉南柯春睡足。携筇纵步出松门。是处挑英香馥郁。因思昔日灵云老。三十年来无处讨。如今竞爱摘杨花。红香满地无人扫。
　　上堂云。春不晴夏不雨。禾不禾兮黍不黍。谩言孙子解耕锄。不得天时亦辛苦。莫辛苦。看看便是秋霖澍。法昌不是解天文。暗中自有龙神护。
　　上堂。僧问。古镜未磨时如何。师云。却须磨取。进云。未审如何下手。师云。镜在什么处。僧作圆相。师便打云。这漆桶。[土*录]砖也不识。
　　师乃云。祖师西来特唱此事。只要时人知有。如贫子衣珠。不从人得。三世诸佛。只是弄珠底人。十地菩萨。是求珠底人。汝等正是伶俜乞丐。怀宝迷邦底人。在灵利汉。才闻人举着。眨上眉毛。便知落处。若更踏步向前。不如策杖归山去。长啸一声烟雾深。
　　上堂。僧问。知有底人。毕竟向什么处去。师云。自家扫取门前雪。莫管他人屋上霜。进云。也要大家知。师云。不劳悬石镜。天晓自鸡鸣。进云。和尚何得干戈相待。师云。饥逢王膳不能餐。进云。且莫压良为贱。师云。你且道知有底人。向什么处去。僧无语。师云。莫道压良为贱。
　　师乃云。不用驰求。见成活计。金不博金。水不洗水。曲不藏直。真不掩伪。象鼻猪头。鱼腮鸟觜。更问如何。归堂打睡。
　　上堂云。欲识佛性义。当观时节因缘。巢居知风。穴居知雨。燕去雁来。寒暑更互。是人知有。且道世尊拈花。迦叶微笑。是什么时节。还会么。冷如氷。白如雪。是处成堆光皎洁。茫茫欲火欲烧人。惆怅无因为君说。
　　上堂云。法昌五日升堂。不为谈玄说妙。虚空自有龙神。谁问僧多僧少。
　　上堂云。闻说法昌山。寻常多猛虎。食尽犬与羊。更无狐与兔。白日伤行人。乃至三四五。既作住山人。须作山中主。伽蓝土地五通神。自今已后须巡护。画时驱出向他山。教伊食泥兼食土。香灯粥饭不曾亏。此物宁容当大路。更当路。送汝前山顶上乘风雨。
　　上堂云。单丝不成线。独掌不浪鸣。达磨为甚只履西归。直饶你道得出身句。我且问你。古人意作么生。良久云。骑驴戴席帽。渡水不穿靴。
　　春日上堂云。危楼画角报春回。暖日潜吹□面开。蛰户几多头角者。可应无意待风雷。
　　黄龙南禅师至。师上堂　僧问。二龙争珠时如何。师云。法昌小出大遇。进云。忽然倾湫倒岳。又作么生。师便打。进云。有问有答。为什么不分宾主。师云。适来一棒。是宾是主。进云。学人与师共用。师云。这漆桶又打。进云。不因渔父引。争得见波涛。师云。且莫钝致黄龙。僧礼拜。师云。教休不肯休　僧问。三玄三要即不问。韶石家风事若何。师云。尘中人未识。云外客先知。进云。为复是天中函盖。为复是逐浪随波。师云。一任敲砖打瓦。进云。和尚为什么。把定封疆。师云。不解撑舡。翻嫌溪曲。进云。未审云门木马。甚处嘶鸣。师云。在阇梨鼻孔里。进云。有鼻孔且从。无鼻孔又向什么处。师云。好个衲僧。元无鼻孔。僧便喝。师云。炉韛之所。钝铁尤多。师乃云。拏云攫浪数如麻。点着铜睛眼便花。除却黄龙头角外。自余浑是赤班蛇。法昌小剎。路远山遥。景物萧踈。游人罕到。敢谓黄龙禅师曲赐光临。不唯泉石增辉。亦乃龙天喜悦。然云行雨施。自古自今。其奈炉韛之所钝铁尤多。良医之门病者愈甚。瘥病须求灵药。销顽必藉金锤。法昌这里。有几个堕根阿师。病者病在膏肓。顽者顽入骨髓。若非黄龙老汉到来。总是虚生浪死。遂拈起拄杖云。还会么。打面还他州土麦。唱歌须是帝乡人。
　　头戴华巾离少室。手携席帽出长安。鹫峰峰下重相见。鼻孔元来总一般。(黄龙)。
　　胡芦棚上挂冬瓜。麦浪堆中钓得鰕。谁在画楼沽酒处。相邀来吃赵州茶。(法昌)。
　　铁牛对对黄金角。木马双双白玉蹄。为爱雪山香草细。夜深乘月过前溪。[○@─](黄龙)。
　　玉麟带月离霄汉。金凤衔花下彩楼。野老不嫌公子醉。相将携手御街游。○(法昌)。
　　上堂云。乾坤之内。宇宙之间。中有一宝。秘在形山。师云。且缓缓。法昌有一宝。七[真*真]与八倒。或作无明山。或时为相好。触处尽光辉。动便入荒草。休寻讨。珊瑚枝上日杲杲。
　　上堂云。夜夜抱佛眠。朝朝还共起。起坐镇相随。语默同居止。欲识佛去处。只这语声是。古佛垂慈。不无方便。争奈虽是善因。而招恶果。傅大士如张幔天底网。捞龙打凤。奈何鳞甲羽毛尽在里许。逃生无路。若是灵禽瑞兽。决定别有生涯。
　　四月八日上堂云。我佛世尊降诞迦维。直得九龙吐水。天雨四花。一手指天。一手指地。便道天上天下。唯我独尊。大似傍若无人。及乎韶阳老汉出来打一棒。诸方将谓瓦解氷销。殊不知。天欲明而必暗。人欲旺而必衰。譬如涂毒鼓。打着即乖。致令祖域千古之下竞起干戈。挂人唇齿。法昌临危不悚人。好一捧太迟生。未离兜率。脚跟下便好与一锥。岂到今日。然虽如是。大似贼过张弓。莫有向这里下得一转不伤物义底语。不唯与瞿昙出气。亦乃划断诸方葛藤。有么。莫怪渠侬多意气。他家曾踏上头关。
　　上堂云。三界唯心四句绝。万缘唯识百非除。一法有余着不得。无余一法亦还祛。古人恁么说话。大似送人上树了去却梯。好事不如无。何故。佛说一切法。为度一切心。我无一切心。何用一切法。法昌今日不惜性命。为你诸人。安梯了也。下得者。四事供养敢辞劳。下不得者。万两黄金亦消得。明眼汉辩取。良久云。早知灯是火。饭熟也多时。
　　上堂云。云收大野。月皎长空。樵唱冲岩。渔歌蓼岸。森罗万象帝网交光。四圣六凡重重海印。普贤楼阁十字踪横。少室峰前交点不过。何也。譬如琴瑟箜篌。虽有妙音。若无妙指。终不能发。到这里。莫有吹无孔笛调没弦琴底衲僧。试为法昌下妙指发妙音抚一曲看。有么。良久云。贫无达士将金施。病有闲人说药方。
　　宽禅师至。师遂作此圆相与宽。便自出作务。
　　明日上堂。法座前问宽。昨日公案作么生。宽於地上。作此[○@牛]圆相了。以脚擦却。师乃云。宽禅头名不虚得。遂升座云。忽地晴天霹雳声。禹门三汲浪磅渹。几多头角为龙去。鰕蟹依前努眼睛。
　　上堂云。敲针作钓。岂是良图。截海横网。方为作者。忽遇锦鳞赪尾。直教振鬣摇空。若是跛鳖盲龟。且从他三三两两。为什么如此。曾为宕子偏怜客。自爱贪杯惜醉人。
　　上堂云。闻声悟道。何异缘木求鱼。见色明心。大似迷头认影。诸仁者。不用续凫截鹤。夷岳盈壑。南辰北斗。躔度分明。日晦月明。升沉自异。但请休征罢战。端拱无为。自然得个入头。差肩佛祖。若更言中辩意。句里明机。清风月下守株人。凉兔渐遥春草绿。
　　上堂云。一不放二不收。牧人横笛倒骑牛。松轩月冷梦初破。一声吹起塞门秋。
　　上堂云。秋风飒飒。秋雨微微。宾鸿未至。海燕将归。蝉萧萧兮林疎叶落。月皎皎兮虎啸猿啼。或闻或见。孰悟孰迷。会与不会。莫乱针锥。君不见。新丰老太孤危。寸草不生千万里。出门何事正萋萋。
　　上堂云。菩萨贪功。声闻滞寂。三界群生。不知恩力。便请回光。歇却心识。一念相应。玄关可击。
　　上堂云。诸方浩浩商量。法昌冷冷落落。从教古殿生苔。免见填沟塞壑。逞神机夸妙略。算来总是闲斟酌。争如裂破太虚空。荐取如来那一着。噫错。
　　上堂云。无明实性即佛性。幻化空身即法身。拈起拄杖云。释迦老子。变作一条拄杖。在法昌手里。拈起则划断三乘。放下则平欺佛祖。忽然撞着懵懂禅和。法昌急急退步。良久云。看。
　　岁旦上堂。僧问。孟春犹寒即不问。新年头还有佛法也无。师云。东山西岭青。进云。这个犹是世法。如何是佛法。师云。罕逢穿耳客。多是刻舟人。进云。争奈学人未晓。师云。觌面相呈犹未晓。不如静处萨婆诃。僧礼拜。师云。灵利衲僧　僧问。新年已去。未审如何是不迁底句。师云。去年曾折处。今日又抽条。进云。这个犹是迁谢底在。师云。物逐人兴。进云。未审祖师鼻孔。是新是旧。师云。你在甚处见祖师。进云。和尚恐某甲不实。师云。你且道是新是旧。僧无语。师云。洎不问过。
　　师乃云。四序循环。周而复始。百岁光阴。犹如捻指。鸣鼓升堂。诸方事例。举论宗乘。是非蜂起。缘聚则生。缘离则死。未出轮回。如何逃避。休休。时行则行。时止则止。君不见。达磨当年到魏时。被人打落当门齿。
　　上堂云。虚明自照。不劳心力。若到这里会得。便请掊珠掷玉。罢战休征。不唯道泰时康。亦乃邦国安静。何也。上是天。下是地。日头运转虚空里。假使碧潭清似镜。终教明月下来难。若是玄机尚戢。冥运犹潜。任是六臂三头。也须牵羊纳璧。
　　上堂云。莫莫。大丈夫何太错。泥牛只解驾宗乘。木马何曾生犊角。鱼不栖鸟不箔。辽天须是辽天鹤。只知犯重障菩提。不荐如来大圆觉。休休。休摸[打-丁+索]。醍醐上味世所珍。遇斯等人成毒药。
　　上堂。僧问。一花开五叶。结果自然成。叶则不问。如何是花。师云。茂萼连天秀。馨香匝地红。进云。什么田地栽得。师云。长自灵山雨。开因少室风。进云。未审几时结果。师云。但得根株是。何愁果不收。进云。学人还有分也无。师云。无分。进云。人人具足。学人为什么无分。师云。莫将凡界眼。来□觉园春。
　　师乃云。昨日看庭花。今朝玩芳草。芳草与庭花。各自争妍好。花先芳草衰。草亦随花槁。如何浮世人。不悟生难保。良久云。何须待零落。然后始知空。
　　上堂云。龙吟雾起。虎啸风生。法尔如然。非由造作。参玄上士。善别机宜。莫倚他门吃他残饭。况是当人己事。直下分明。应用无方。不从人得。本无位次。莫强安排。赫尔灵光。超诸数量。随缘放旷。任性浮沉。如杲日当空。似莲花出水。圣凡罔测。物类何□。更若言中取则。句下丹青。大似画饼充饥。终无所益。
　　上堂云。闻声悟道。见色明心。乃拈起拄杖云。岂不是见。又敲床一下云。岂不是闻。那个是明悟底事。若道闻声是我。见色非他。黄口小儿点头咽唾。多子塔前一场懡[怡-台+罗]。为什么如此。谁知远烟浪。别有好思量。
　　上堂云。八月十五中秋节。露洗层岩光皎洁。珠帘是处卷清辉。不知只是旧时月。诸仁者。当人己事。妙绝言语。识不可识。智不可知。一代时教。只是个切脚。所以道。修多罗教。如标月指。参学兄弟。到这里合作么生。一大藏教。既是标指。且道月在什么处。不见僧问投子。灵山如指月。曹溪如画月。如何是真月。投子云。昨夜三更转向西。投子古佛。善识时机。如锺在架。随扣发声。似镜当台。物来斯照。然则一期方便。这僧大似避得风雷重遭霹雳。争如法昌直下与伊道却。遂作圆相了云。此夜一轮满。清光何处无。
　　上堂云。古者道。百尺竿头坐底人。虽然得入未为真。百尺竿头须进步。十方世界现全身。只如百尺竿头。如何进步。要会么。南赡部洲。北郁单越。要行则行。要歇则歇。忽若遇见玄沙。打你头破脑裂。且道有什么过。棒头有眼明如日。要识真金火里看。
　　上堂。僧问。四山相逼时如何。师云。宝车在门外。进云。和尚岂无方便。师云。贪生逐乐区区去。唤不回头争奈何。进云。忽然唤得回时如何。师云。但办肯心。必不相赚。进云。作家宗师。师云。也是死中得活。僧拟议。师便打。
　　师乃云。平地上死人无数。过得荆棘林者。是好手。不重己灵。不求诸圣。十二时中。不倚一物。正是平地上事在。你若起心动念。即乖法体。更乃大用现前。於毛端上。现宝王剎。坐微尘里。转大法轮。唤作开眼尿床。不消老僧一喝。你且道荆棘林作么生透。良久云。携取诗书归旧隐。野花啼鸟一般春。
　　上堂云。三界无法。何处求心。四大本空。佛依何住。灵利汉。才闻举着。便好截断两头。归家稳坐。从他丛林浩浩。保社骈骈。岂不快哉。不得容易。忽若有个汉。出来拊一掌。还闻么。竖起拂子。还见么。大好无法。擗脊打一棒。鼻孔里锥一锥。待你知痛识痒。大好无佛。正当与么时。莫道法昌悞你。还会么。白日莫空过。青春不再来。
　　上堂。拈起拄杖云。我若拈起。你便唤作先照后用。我若放下。你便唤作先用后照。我若掷下。你便唤作照用同时。忽然不拈不放。你向什么处卜度。直饶会得倜傥分明。若遇临济德山。快须脑门着地。且道伊有什么长处。良久云。曾经大海休夸水。除却须弥不是山。
　　上堂云。毫厘有差。天地悬隔。欲得现前。莫存顺逆。诸仁者。山河大地。[牙-(必-心)+?]显主宾。三界圣贤。交光相映。到这里。不取一法。不舍一法。亦无无取舍知解。唤作海印三昧。正是贴肉汗衫。直得不舍道法。现诸威仪。石火里没去。电光里出头。刀梯剑树。虎穴魔宫。七通八达。一一分明。我且问你。百草头上。还曾梦见夹山么。
　　上堂。僧问。祖意西来即不问。树雕叶落事如何。师云。少室宗风全体露。阇梨何得不惺惺。进云。争奈雕落何。师云。眼花山影转。进云。毕竟如何会。师云。不是知音者。徒劳话岁寒　僧问。诸法寂灭相。不可以言宣。少室宗风如何举唱。师云。一家有事百家忙。进云。犹是学人疑处。师云。若是凤凰儿。不向篱边走。僧礼拜。师云。我也未信你在　师乃云。心随万境转。转处实能幽。随流认得性。无憙亦无忧。诸仁者。看看。释迦老子披毛带角。上刀山入火聚。然后变作一头水牯牛。走入沩山队里去也。你等诸人还见么。你若见。许你具一只眼。你若不见。也许你具一只眼。且道法昌为人眼。在什么处。良久云。名字莫将题落叶。恐随流水到人间。
　　上堂云。即此见闻非见闻。无余声色可呈君。个中若了全无事。体用无妨分不分。鸦鸣鹊噪。法法圆成。水渌山青。头头显焕。见亦同见。闻亦同闻。因什么有迷有悟。良久云。莫言佛法无多子。不是苦心人不知。
　　上堂云。若是知有底人。入林不动草。入水不动波。便能脱珍御服。挂弊垢衣。与众魔共一手。作诸劳侣。接待方来。犹是傍借边事。何也。澄源湛水。尚棹孤舟。古佛道场。犹乘车子。若是个中人。直须向蛇头上揩痒。骊颔下抉珠。驱耕夫牛。夺饥人食。若能如是。始解坐报化佛头。踏卢遮那顶。法昌与么说话。大似梦中说梦。何谓也。争似不来还不往。亦无欢笑亦无愁。
　　上堂。僧问。佛佛授手。祖祖相传。未审传个什么。师云。须弥顶上铁昆仑。进云。当表何事。师云。去国知归路。伶俜获宝珠。进云。实际理地。不受一尘。未审珠向什么处安者。师云。从来光璨烂。不用强安排。进云。与么则谢师指示。师云。珠在什么处。僧拟议。师云。了。
　　师乃云。见闻如幻翳。三界若空花。闻复翳根除。尘消觉圆净。净极光通达。寂照含虚空。却来观世间。犹如梦中事。诸仁者。祖师门户。已被释迦老子八字打开了也。更无丝发许间隔。直下会得。可谓光前绝后。若更别有商量。却许汝具一只眼。
　　上堂。僧问。摩尼珠人不识。如来藏里亲收得。如何是珠。师云。龙宫无觅处。海藏岂能收。进云。未审毕竟在什么处。师作圆相。僧展两手。师便打。僧礼拜。师云。三更犹自可。天晓更愁人。
　　师乃云。有物先天地。无形本寂寥。能为万象主。不逐四时雕。四时运转。万象摐然。见闻不昧。视听分明。且道那个是主。莫是与么来者是么。莫是妙体本来无处所么。莫是一念未生时全体是么。与么卜度。大似坐井观天。管中窥豹。若是谛当底人。总不用许多辛苦。良久云。陋巷不骑金色马。回来却着破襕衫。
　　至节日上堂。僧问。古者道。阳气发时无硬地。无根树子。为什么不开花。师云。话头也不照顾。进云。争奈人人具足。师云。你树子在什么处。僧提起坐具。师云。谑你老郎。便打　僧问。祖意西来即不问。直截根源事若何。师便喝。僧亦喝。师喝一喝。拊一掌。僧云。作家宗师。师云。札。僧礼拜。师云。未出场来。不妨奇特。
　　师乃云。一阳来复。万物知春。堤边柳眼争开。涧畔梅英竞吐。连嵓树冻。丹凤那栖。锁月潭氷。游龙未作。锦衣公子。尽醉如泥。林下道人。幪头打睡。且莫睡。闲向江头看逝水。世间好物不坚牢。彩云易散琉璃脆。
　　上堂云。行路难君自看。鸟道从来不易攀。行人未上先伛偻。颏膝时时自相拄。扪萝直到巅峰头。方知世界空悠悠。
　　上堂云。花菲菲。雨霏霏。游人陌上正如泥。谁在画楼吹玉管。一声声送日沈西。
　　上堂云。至道无难。唯嫌拣择。三界圣凡。和泥合水。灯笼露柱。儱侗颟顸。凡夫生死。诸佛涅盘。如何得不拣择。莫是毫厘有差天地悬隔么。莫是情尽圆明时会取么。莫是万法唯识。尽是我心。不可更有彼此。且喜没交涉。若是法昌。是便是非便非。江南日暖鹧鸪啼。非不非是不是。翻笑维摩谈不二。个中若未造玄微。且荐如来第一义。
　　结夏日晚小参云。大凡参学兄弟。道眼未明。心地未安。入一丛林。出一保社。须当亲近良朋善友。二六时中。将佛法为事。直须决择。令心眼精明。这个不是小事。光阴易失。时不待人。一失人身。卒未有出头处在。莫只与么打閧过时。今日三明日四。这里经冬。那边过夏。记取一肚葛藤。路布学解。到处掠虚摩唇捋觜。汉语胡言。道我解禅解道。轻忽好人。作无间业。将知此事大不容易。没量大人。到这里讨头鼻不着。莫当等闲乱开大口。法昌老汉。无人情莫爱人。摩捋你赞叹你。尽不是好心。一朝火风解散。眼光落地。善恶业缘。受报好丑。生死境界。一时现前。那时便如落汤螃蠏。手忙脚乱。从前活计神通佛法。总使不着。业识忙忙。无可依怙。追悔不及。随缘受报。改头换面。都未可定。岂不见古者道。学般若菩萨。且莫自瞒。切须子细。纤毫不尽。未免轮回。丝念不忘。尽从沉坠。你要识披毛带角底么。便是你寻常乱作主宰者是。你要识拔舌地狱么。便是诳惑迷徒者是。你要识寒氷镬汤底么。便是你滥膺信施者是。三涂八难尽是你心自作。只为道眼不明。方乃如是。若是谛当底人。岂有这个消息。法昌与么说话。尽是契合诸圣。不独为你三兄五弟。但未得忍菩萨。皆有此过。岂况天龙八部。既来这里。经冬过夏。莫生容易。老僧镢头边。讨饭供养你。说些子出家话。莫被人我夯却。一生空过。一旦四大分张。那时作伎俩迟也。有一般汉。闻人举着他肚里事。嗔心忿起。便道。佛法岂有与么事。大悟不拘小节。更问阿谁。我且问你。悟见个什么。还脱得髑髅识想也未。十二时中。且与五戒十善相应。灵山会上。还曾见有无行业底佛么。还有妄语底祖师么。大似将牛屎比栴檀。有甚交涉。可谓醍醐上味。为世所珍。遇斯等人。翻成毒药。你要得他日相应。但如今於一切处。放教枯淡。二六时中。对五欲八风。如肓人视物。不为诸法管带。亦不管带诸法。六根门头点检。无丝发过患。方有少许趣向分。法昌与么说话。如服瞑眩底药相似。一斯苦口。他时大有得力处。所以古者道。假使百千劫。所作业不忘。因缘会遇时。果报还自受。无人替代。各自努力。
　　上堂云。古者道。大地雪漫漫。春来依旧寒。说禅说道易。成佛作祖难。法昌道。大地雪漫漫。春来便不寒。到头成佛易。却是说禅难。有一般人闻与么说。鼻孔冷笑道。有甚难。朝到西天。暮归唐土。南山起云。北山下雨。甘草甜黄蘗苦。鱼入深潭。鸟栖高树。拈起拄杖。达磨眼睛。放下数珠。释迦鼻孔。若是这个禅。三家村里。臭口老婆。也解说得。要成佛则未在。你且道毕竟那个是禅。良久云。直得额头汗出。
　　上堂云。草蓠蓠。烟幕幕。雨如膏。云似鹤。轮蹄到处困芳菲。谁问山头红日落。禅家流。须警觉。莫待擎头并戴角。百年光景片时间。举世应无长命药。逐利贪名数似麻。排头尽葬青山脚。菩提道路不曾修。毕竟将何为倚托。
　　上堂云。菩萨证未极。二乘方沉空。人天三界业。正在轮回中。诸仁者。若论此事。唯佛与佛。乃能知之。十地圣人。犹隔罗縠。自余之辈。合作么生。无常老病。不与人期。一失人身。万劫不复。三界牢狱。萦绊杀人。不是等闲。莫生容易。大事未成。如丧考妣。二六时中。放却闲缘。歇却心识。但自回心问己。想料不由别人。警策身根。莫教污染。直令凡圣情尽。人法俱空。自然体露真常。□□诸有。若不如是。与道全乖。
　　上堂云。佛大泥多。舡高水长。我爱钓鱼翁。生涯无比况。分开晓霞影。掷破桃花浪。流水送歌声。风高愈嘹亮。堪笑锦鳞钩不上。三三两两空悠漾。莫悠漾。直饶避得钩。前头大有网。鱼即且从。佛在什么处。莫是殿里底么。莫是作圆相么。莫是在灵山么。莫是对面不相识么。莫是认着依前还不是么。若如此。只是个三家村里。佛不□者。且道那个是。调御涅盘今已久。龙光犹未□迦维。
　　上堂云。宗乘一句。逈绝言诠。意下差排。虚生浪死。灵山会上。觌面相呈。授手传来。如王宝剑。□乘不坠。盖藉其人。如师子游行。群狐屏迹。龙象蹴踏。非驴所堪。或时警悟群机。曲垂方便。遂有言句。落在诸方。如龙藏选珠。终无瓦砾。直得天龙稽首。佛日光辉。近来时代浇漓。禅师长老。成群作队。一个个气宇如王。一人人平肩佛祖。问着宗门两字。口似研槌。但将凡言。黩乱圣意。致令学者习俗生常。不唯侮慢圣贤。亦乃自生容易。或言即心是佛。更不参寻。或则妄认尘缘。强作主宰。无非私心作解。捏目生花。缘木求鱼。守株待兔。盖为打底不遇作家。致见如斯过患。劝诸学者。莫谩波波。但自回光返照。迭足思心。尽却凡情。别无圣解。纵有幽玄。翻成计较。古者云。道不用修。但莫污染。禅不用学。贵在息心。息心则想念不生。无染则真源自净。更若他求。必无是处。
　　百丈和尚至。师上堂云。道无今古。人有先后。出则大用繁兴。入则机唯密照。记得百丈大智禅师在日。常有一老人听法。自云。过去生中。曾为知识。有人问。大修行底人。还落因果也无。某甲云。不落因果。从此五百生。堕作野狐。今告代一转语。愿脱此苦。百丈云。不昧因果。即脱狐身。然则野狐脱去。其奈吐下涎唾。落在诸方。无人打摒。敢问诸人。不落因果。为什么堕作野狐。不昧因果。为什么便得脱去。直饶道得。落处分明。也未出他野狐穴里。法昌当时若见。但先与他拈出雪峰古镜。教伊转动不得。然后放出紫湖狗子。尽却性命。免见儿孙今日。成群作队。法昌与么举论。大似持螺酌海。明眼人前。一场笑具。何故。曾经大海难为水。惯听无弦不易琴。
　　上堂云。且莫停囚长智。养病丧躯。长者任他长。短者任他短。风动空澄。日明云翳。泥多佛大。水长舡高。法法圆成。莫妄穿凿。直得风行草偃。水到渠成。不为分外。忽尔小中现大。大中现小。於一毛端。徧能含受十方剎土。坐微尘里。转大法轮。若到法昌面前。一笔勾下。何也。丈夫自有冲天气。莫向如来行处行。
　　上堂云。至人空洞无象。万物无非我造。会万物为己者。其唯圣人乎。老僧昨夜作一个梦。梦见入大洋海底。撞着须弥山。头额粉碎。你等诸人。还知痛痒么。
　　上堂云。言前荐得。滞壳迷封。句下精通。触途狂见。然虽如是。其奈金沙犹混。水乳不分。法昌道。言前荐得。天雨四花。句下精通。地摇六种。且莫草草。九十六种外道。各各自言得上人法。菩萨果位。犹不相知。譬如诸天同宝器食。福德有异。饭色不同。若无择法眼目。如何明辩。忽遇迷邦之子。止宿草庵。疲乏商人。化城寓止。宝所尚□。归路亦遥。不觉不知。中途自息。似这般垛根汉。不可也受法昌赞叹。所以我佛。传衣付法。须令授手。递相证据。恐有滥误。盖谓此也。然虽如是。忽若有个汉出来。喝一喝。拊一掌。掀倒绳床。便归众去。诸人作么生明辩。良久云。敌圣若无如是眼。假饶千载又何为。
　　上堂云。生死事大。无常迅速。行脚高士。更於何处用心。饶你学得圣解现前。获三明六通。得四无碍辩。一大藏教。结角罗纹。贮水不漏。明眼人觑着。大似檐雪填井。岂不见。世尊於楞严会上。呵叱阿难。汝虽历劫忆持如来秘密妙严。不如一日修无漏业。免被人天果报所缚。十二分教。到这里。一点也用不着。方为教外别传。如今兄弟。都不问此事来处。但管违背佛语。返於经教中作伎俩。辨唯心唯识。说性说相。如将方木逗圆孔。有甚交涉。将知宗门途路逈别。且人天因果。通贯圣凡。如何免得。无漏圣境。理绝功勋。若为修证。还会么。自是不归归便得。五湖烟景有谁争。
　　上堂云。灵山会上。三乘行位。解脱法身。正是乞儿残饭。祖师西来。直指人心。见性成佛。正是祭鬼神残饭。汝等若见。如经蛊毒之乡。更莫觑着。觑着则祸生。法昌这里。有一般茶饭。寻常不曾拈出。今日事不获已。将供养诸人。他时若到诸方。受用殷繁。切须记取。法昌今日供养。遂作一圆相。掷下拄杖。
　　上堂云。毗耶杜口。仿敩宗乘。鹫岭拈花。翻成毒药。九年面壁。钝致先宗。半夜传衣。欺他后学。马祖即心是佛。大似待兔守株。盘山非心非佛。可谓和泥合水。纵饶德山棒如雨点。正是以己妨人。临际喝似雷声。要且不曾撩着。岂况聚头接耳。举古圆今。列洞下五位君臣。尚它薄礼。布临济三玄戈甲。败落清时。云门函盖乾坤。无绳自缚。法眼唯心唯识。岂达机权。沩仰父子相投。傍观者丑。如斯之见。尽是败祖宗风。灭胡种族。承虚接响。欺罔圣贤。后学无辜。遭他指注。若论此事。诸佛不曾出世。亦无一法与人。达磨不西来。二祖不得髓。直得皇风荡荡。野老讴歌。心无所恃。行无所依。闻禅与道。似见冤家。说色说心。如逢猛虎。法昌然后与你。挑野菜。桩黍米。作和罗饭。煮骨董羹。饥即餐。困即卧。不由诸位自崇高。莫学三乘立功课。
　　云岩皋长老至。师上堂云。凤凰山色翠凌空。宝殿峥嵘画不同。止止金毛在何处。只应千古绝狐踪。诸仁者。知音相见。岂在多言。如击石火掣电机。点着不来。白云万里。何也。菩提之道。不可图度。动便失宗。觉即迷旨。然竿木随身。逢场作戏。或时手擎日月。游戏神通。有时背负须弥。全军敌胜。或则随波逐浪。或则把断要津。无非古佛家风。尽是道人活计。岂不见。昔日云嵓到药山。山云。闻子解弄师子是不。嵓云。是。山云。弄得几出。嵓云。六出。山云。我也解弄。嵓云。弄得几出。山云一出。嵓云。六即一。一即六。云嵓后到沩山。山云。闻子在药山时。曾弄师子是不。嵓云是。山云。为复常弄有时置。嵓云。要弄即弄。要置即置。山云。置时师子在什么处。嵓云。置也置也。师云。好一个师子。只是弄得有头无尾。当时若见沩山云置时在什么处。便与放出踞地金毛。直教沩山藏身无路。既不能如是。遂成一个不了底公案。法昌今日因风吹火。也未剿绝。却请云嵓禅师略升此座。圆却这个公案。免见他日累及儿孙。
　　上堂云。一尘才起。大地全收。乃拈起拄杖云。诸仁者。十方世界撮来。如粟米大。安在法昌拄杖头上。其中众生。不觉不知。且道法昌寻常在尘里。在尘外。良久云。海枯终见底。人死不知心。
　　上堂。夜半乌鸡谁捉去。石女无端遭指注。空王令下急搜寻。唯心便作军中主。云门长驱。沩仰队件。列五位锵旗。布三玄戈弩。药山持刀。清原荷斧。石巩弯弓。禾山打鼓。阵布雪岭长蛇。兵屯黄檗飞虎。木马带毛烹。泥牛和角煮。赏三军犒师旅。打葛藤分路布。截海横山。扬尘簸土。击玄关。除徼路。多少平人受辛苦。无边剎海竞纷纷。三界圣凡无觅处。无觅处。还知否。昨夜云收天宇宽。依前带月啼高树。
　　上堂云。生死交谢。寒暑迭迁。有物流动。人之常情。念念不停。新新不住。如火成灰。渐渐消灭。又如藏舟於壑。藏山於泽。人谓得其固。不知有力者负之而趋。昧者不觉。然虽如是。殊不知。观身实相。观佛亦然。前际不来。后际不去。今则无住。三际求心心不有。心不有故妄元无。妄元无故即菩提。生死涅盘本平等。故维摩经云。不动等觉。建立诸法。不出魔界。而入佛界。於此会得。则终日变化不为动。毕竟寂灭不为休。八难三涂无非净妙国土。尘劳烦恼尽是解脱道场。然虽如是。要且未出教意。譬如蒸沙欲成嘉馔。纵经尘劫。终不能得。既不然者。且道亲切底事作么生。[葸-十+夕]岭不传唐土信。胡人休唱太平歌。
　　师到云嵓。升座云。法无定相。转变由人。用去则天回地转。触处周流。收来则虑息缘忘。圣凡罔测。或则神通游戏。垂手尘劳。利益有情。光扬佛事。或则栖神物表。遁迹嵓阿。枕石眠云。敦修慧业。无非道达群机。利他利己。所谓动若行云。止犹谷神。岂有心於彼此。情系於动静者耶。法昌与么举唱。且道随顺机宜。为复别有长处。还会么。木马追风蹄拨剌。金毛踞地尾查髿。
　　上堂云。闲来只么坐。拍手谁赓和。回头忽见簸箕星。水墨观音会推磨。乃拍一拍云。还会么。八十翁翁虽皓首。看看不带老人容。
　　上堂云。九月重阳节。菊花香未烈。策杖倚栏看。眼中重着屑。诸仁者。燕去雁来。寒暑相催。篱边黄菊。正斗霜开。陌上垂杨。已随露落。或生或杀。互显机锋。或盛或衰。咸张主伴。无非解脱法门。尽是金刚正眼。还有人荐得么。看来只是吹灰法。却向滩头脱却衣。
　　上堂云。法昌今日开炉。行脚僧无一个。为报十八高人。缄口围炉打坐。不是规矩严难。免见诸人话堕。直饶口似秤槌。未免灯笼勘破。不知道绝功勋。妄自修因证果。若逢临济德山。应是难能放过。但知一念回心。定免三乘羁锁。
　　上堂云。青山鸟道。登者即迷。碧落无波。动犯风影。不是目前法。莫生种种心。明暗不相关。虚空无背面。到这里。直似秋潭月影。静夜锺声。犹是生死岸头事。莫当等闲。不见古者道。直须向那边担荷了。却来这边行李。揩磨心识。尽却今时过患。直似枯木逢春不润。始有少分相应。古人与么说话。意作么生。那边檐荷个什么。这边又作么生行李。除非久参硕德。乃可知之。莫只与么业识忙忙。无明人我。私心作解。妄生穿凿。如磨砖作镜相似。多少謷讹。快须着力。莫待前头路尽。方始着忙。一朝心眼顿开。方知法昌老。以佛法为事。
　　上堂云。昨日送残年。今朝贺新岁。新岁与残年。相逐如流水。人无百年人。尽作千年累。一个无常身。百端生狡计。杀命资口腹。结业求富贵。片善不曾修。日为烦恼醉。且莫醉。起来共你说些。周秦并汉魏。霸业及图王。文经兼武纬。凌烟阁上数如麻。尽向青山脚下排头睡。争似无为实相门。一超直入如来地。
　　上堂云。年年四月十六。诸方尽皆禁足。法昌山里如何。但见山青水渌。
　　上堂云。诸仁者。心是根。法是尘。两种犹如镜上痕。痕垢尽时光始现。心法双忘性即真。古人已是四楞着地了也。汝等诸人。作么生会。内视不己见。返听不我闻。觉体超然。不属量数。正是痕垢在你。且道镜在什么处。直饶分明拈出。我更问你。什么处得来。你若不知来处。山僧为你指出。炼得铜山没一星。入红炉里又埃尘。须知本自圆成物。本自圆成无故新。

</div>
    <div class="pagination">
<span class="current-page">1</span><a href="荐福承古禅师语录_page2.html">2</a><a href="荐福承古禅师语录_page3.html">3</a><a href="荐福承古禅师语录_page4.html">4</a><a href="荐福承古禅师语录_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
