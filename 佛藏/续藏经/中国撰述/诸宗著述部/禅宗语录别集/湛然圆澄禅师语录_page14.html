<!DOCTYPE html>
<html>
<head>
    <meta charset="UTF-8">
    <title>湛然圆澄禅师语录 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>湛然圆澄禅师语录 - 第 14 页/共 17 页</h1>
    <div class="content">　　才接越中信。思乡转觉深。开书识远意。问客知近音。欲住恐无事。要回似有心。踌蹰两难便。所以自沈吟。

　　和邢秋部乾阳卧佛

　　赴缘已讫守林泉。无事摊书白昼眠。百万人天呼不起。懒将名利涉人间。

　　显圣寺二首

　　幽兴凭谁寄。携筇傍竹吟。径苔留虎迹。溪水杂人音。怪石藏深曲。飞禽度水岑。野僧无活计。独坐自披襟。

　　其二

　　独坐竹林幽。超然得自繇。微风声瑟瑟。雏鸟语啾啾。土列笋头出。苔斑石汗流。祇知林下乐。安识有王侯。

　　和白法斋

　　一段身心铁石坚。连城价重未为妍。争如与世无为者。种得西方几朵莲。

　　又

　　十里方圆一掩关。聊将锄镢断青山。白云欲护幽人意。带鹤和风傍夜还。
　　又
　　懒僧终日懒抬眸。与世浮沉过了休。一个话头忘记却。任他柳絮换狐裘。
　　又
　　竹林有精舍。愧无贤者居。残僧六七辈。琪树两三株。伴座颠头石。闻经乞命鱼。飞飞庭际鸟。频索饭厨余。
　　又
　　奇哉焦冥虫。其体若邻虚。肉眼不可见。天眼始知渠。肚子涵沧海。眉角纳须弥。以其最小故。包含无有余。

　　同陶石篑伯仲诸友夜游

　　霜夜月明白如昼。清酣乘兴游山曲。小桥溪冻水无声。远岫云迷峰不绿。徐步相邀觅上方。遥指精蓝似朝旭。漫同学士话无生。无奈更阑寒更促。

　　又

　　我诗无奇特。一味老实头。下得一箩种。秋成三担收。客来分煮粥。米少熟熬油。清澹虽云苦。人前省告求。
　　又
　　我诗无造作。素性懒穿凿。有漏即笊篱。大乘是井索。吉凶可判然。何用求龟灼。问我西来意。檑槌研木杓。
　　又
　　熏风度竹林。戛戛吹我襟。闲坐无所事。静听流水音。踑踞不循礼。放荡空人心。异鸟莫能辩。来我头上吟。
　　又
　　门前一溪水。屋后一林竹。三茎四茎斜。七茎八茎曲。白日无空闲。清风常自足。老僧俗气多。粪火煨萝卜。

　　访古云门

　　寻幽陟云际。深处万峰连。吊古兴长叹。吟诗借旧联。烟炊香米饭。石泻响山泉。嬴得云游鹤。赤松时往还。

　　其二

　　乘兴访古寺。夤流忆旧游。花香迷去路。鸟语劝归休。溪浅时闲钓。林深分外幽。浑忘来处乐。祇意守林丘。

　　和陶石篑游云门

　　若耶溪源似天堕。片片鳞纹孰为锉。溪上翁眼空四海。穷年适足钓矶坐。水心滟滪何坚刚。一任古今风雨磨。西子漫夸倾国姿。从来嬴得虚名大。

　　和徐霍桐

　　闲伴二三子。时同造物游。云过山锦绣。松引径清幽。碑古停残照。筇声渡碧流。当年全盛日。应不让瀛洲。

　　仲春写怀

　　戛戛竹有声。熏风涤我襟。罢书北窗下。闲步南山岑。问彼名利客。谁思泉石心。仙禽解随后。听我逍遥吟。

　　又

　　淋淋三月雨。飕飕东北风。落梅堆满地。冻木长新容。最苦畬田父。开怀思蛰龙。老侬何所似。衲被暖烘烘。
　　又
　　云门六座寺。几个无事僧。拽杖勤登眺。狂心懒诵经。前村梅吐萼。北岭鹿群行。拍手供长啸。[耳*少]然天地轻。

　　咏大参朱云峥居士玉照楼

　　越王城伴山水佳。大夫求静厌喧哗。买园构室远朝市。采药寻薇却骄奢。三径种菊复种柳。一泓凿石栽莲花。东皋西峙分突屼。苍松茂竹两相夸。竹声奏瑟下秦女。松韵鸣琴拟伯牙。路僻不堪受车马。溪深亦颇通轻艖。耶溪绕砌傍楼出。古迹人传谢敷家。山水岂减晋时美。文章独显明世华。不惭东坡赋赤壁。尝惜太守咏琅琊。琅琊若耶一山水。清浊高低不相似。秦望嵯峨鉴水清。白泉涓涓流石蕊。溪岚多半香炉烟。歌声应是采莲女。莲女妖娆无比并。纤手摘菱弄清泚。澄潭皓月两相涵。丽珠走入晶盘里。鱼龙不知水为命。误随老侬踏山径。山径迂回转若邪。逶迤偶到长者家。朱门白壁天地别。云是朱君开别业。架上诗书几千卷。楼上青山有万迭。修竹阴阴围百亩。群峰磊磊座之右。主人好侠不倦客。金杯满斟对饮酒。不学池饮树饮与席饮。只要吟诗一首酒一斗。酩酊不觉月吐辉。笑寻归路始分手。

　　过范雨亭别馆

　　携筇信步出东郭。正当日午度樵风。范君别业在何处。人指[偲-心+各][仁-二+勺]清溪东。芙蓉灿灿两岸映。篱槿丛丛覆幽径。金菊正肥长霜葩。芰荷消瘦老秋茎。转入池亭兴展赊。洞天深处野人家。四山排闼非装点。万嶂千岩若正邪。迤[这-言+里]次第登高楼。凭空一眺豁胸眸。野田千片飞白鹭。耶溪数道绕清流。至人能觅佳山水。卧龙金谷岂相似。一一皆堪入画图。村庄处处清烟起。金风阵阵响林麓。尽是苍松与茂竹。下彼卫乐赛天韶。大者呜呜小[口*瑟][口*瑟]。主人好饮懒用杯。酒缸对酌醉如泥。狼藉杯盘三灶烹。石床斜卧如箕踞。夕阳西去寻归路。两手扶筇懒抬步。路人笑我何猖狂。我笑路人你不悟。

　　登香垆峰

　　短筇独上香垆峰。逍遥不与人世同。壮哉天地一芥子。廓落孤身等太空。逸翮如飞上霄汉。颠狂误谓游崆峒。倦行趺坐就盘石。玉树奇花多玲珑。石崖万丈不见底。苍藓磷磷清风起。小禽羊角入云端。老侬衣薄寒毛竖。烟岚忽尔满山谷。四面平铺拟裀褥。仰看红日丽天心。人说雷雨过山腹。浓云乍散续还断。翠霭欲流芳草绿。瀑布飞飞帘幕珠。山禽滑滑啼林麓。鹿麋知我忘机者。驯绕左右伴幽独。伴幽独。咿咿如诉还如哭。中心要见出世因。可惜时人不知福。

　　月夜即事

　　明月白如昼。偏爽幽人怀。朗然一吟赏。整裓几徘徊。溪声清且寂。松影合还开。列坐青山伴。当空瀑布来。石桥拳枕睡。游梦入天台。时逢二三叟。形古貌恢伟。谈玄洞肺腑。开我积生迷。携手道宿契。徐往不思回。持筇渡石涧。点破溪中苔。直上绝峰顶。顶上有琼台。名花与茂竹。玉树珊瑚柴。珍宝砌楼阁。瑶池珠翠培。仙桃大如斗。神枣尺一枚。异味世无识。琼浆琥珀杯。高歌复长啸。其乐真奇哉。欲别不忍去。又被鸟声催。醒来在桥上。再四自疑猜。不意此是梦。依依空抱腮。寻思不可再。遐想何崔嵬。人事亦如此。得丧胡欣哀。

　　题石女峰

　　壁立无情似有情。不嫌风雨妬红裙。从来无限风流趣。岂肯轻身托与人。

　　老僧崖

　　补衲崖前立。繇来不计年。任从沧海变。终不为君传。

　　闻吹桐

　　昨为寻梅出。今来探白蓂。草生铺绿砌。花发满空庭。应律灰犹在。吹桐声已听。春情何太薄。不肯片时停。

　　山居杂咏

　　山居无长物。清风四时有。绳床和衲睡。不让华山叟。

</div>
    <div class="pagination">
<a href="湛然圆澄禅师语录_page13.html">上一页</a><span>...</span><a href="湛然圆澄禅师语录_page9.html">9</a><a href="湛然圆澄禅师语录_page10.html">10</a><a href="湛然圆澄禅师语录_page11.html">11</a><a href="湛然圆澄禅师语录_page12.html">12</a><a href="湛然圆澄禅师语录_page13.html">13</a><span class="current-page">14</span><a href="湛然圆澄禅师语录_page15.html">15</a><a href="湛然圆澄禅师语录_page16.html">16</a><a href="湛然圆澄禅师语录_page17.html">17</a><a href="湛然圆澄禅师语录_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
