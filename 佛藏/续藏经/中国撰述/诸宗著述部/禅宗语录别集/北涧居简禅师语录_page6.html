<!DOCTYPE html>
<html>
<head>
    <meta charset="UTF-8">
    <title>北涧居简禅师语录 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北涧居简禅师语录 - 第 6 页/共 9 页</h1>
    <div class="content">　　挽弓须挽强。用枪须用长。射人先射马。擒贼先擒王。
　　举应庵示众云。如世良马。见鞭影而行。先佛照出众云。见鞭影者非良马。应庵休去　师颂云。
　　疾焰过风第二头。不堪惆怅只堪愁。一声振鬣长鸣后。万马皆喑一战收。
　　举僧问赵州。万法归一。一归何处。州云。我在青州。做一领布衫。重七斤　颂云。
　　当机觌面提。觌面当机疾。开眼放痴顽。鞭逼人上壁。
　　举香严去年贫　颂云。
　　去年贫雷在天上壮。今年贫水出山下蒙。家风不与香严别。熨斗煎茶铫不同。
　　举丹霞访庞居士　颂云。
　　爷顽赖。儿还债。彻底老婆心。赤土涂牛奶。
　　举丹霞访国师　颂云。
　　绝乳烟菟弄瓜牙。丹霞去后说丹霞。棒头有眼明如日。须是南阳老作家。
　　举德山隔江招手。高亭横趋。
　　隔江谁荐箭锋机。直下横趋已是迟。惆怅曲终人不见。数峰削玉水弥弥。
　　举圆觉经云。居一切时。不起妄念。於诸妄心。亦不息灭。住妄想境。不加了知。於无了知。不辨真实。
　　三春不是读书天。九春炎炎且放禅。唯有秋冬较些子。不如打睡过残年。
　　举僧问大隋。劫火洞然。大千俱坏。
　　才伸劫火光中问。便解随他去复回。回到悔来坡下路。乱山依旧碧崔嵬。
　　举罽宾国王。仗剑问狮子尊者云。师得蕴空否。者云。已得蕴空。离生死否。者云。已离生死。可施我头。者云。身非我有。况於头乎。王遂斩尊者头。白乳高数丈。王臂自堕。
　　剑下十分亲。难藏独露身。江流石不转。独有蕴空名。
　　举本庵和尚云。诸方拈出半青黄。总欠韦郎一夜霜。争似药山今夜底。满盘托出自馨芗。
　　总欠韦郎一夜霜。诸方拈出半青黄。碧云更不上盘钉。举似诸方笑一场。
　　举僧问古德。年穷岁尽时如何。古德云。东村王老夜烧钱。
　　东村王老夜烧钱。不是年穷岁尽禅。岁尽年穷消息别。东村王老夜烧钱。

　　偈颂
　　送济东岩归乡

　　一别岩扃岁月深。春风狼藉到如今。回头依旧嵓前路。百鸟衔花无处寻。

　　送丙上人(曾听请)

　　数墨循行不疗饥。南来逴得者些儿。从前伎俩人知有。管取者些人不知。

　　送觉藏主归华藏

　　遁庵胸次太湖宽。偃岳旋岚鼓不湍。老手惯曾谙水脉。也须观水又观澜。

　　送明上人归洞庭

　　截流过了复随流。七十二峰横点头。拶到无锥无卓处。太湖空阔跨三州。

　　送正法悟无证(得华严阁下朝旨归)

　　百城烟水渺无涯。一锡南来又北飞。楼阁门开当日事。只今毫发不曾移。

　　示照上人

　　照用同时诧合盘。衲僧开眼受他谩。何如日用常三昧。万象森罗对影寒。

　　示鉴上人

　　长笑云门顾鉴咦。翻抽顾字土加泥。从空掷剑虽无迹。会见虚空有坏时。

　　独庵

　　四顾寥寥不自欺。白云流水自东西。同途同辙人无数。尽逐衔花百鸟迷。

　　放塘

　　截断众流元止止。踏翻一窍便滔滔。休论未达其源底。佛也不知来处高。

　　六解一亡

　　六用无功信不通。一时分付与春风。篆烟一缕闲清昼。百鸟不来花自红。

　　化阄拈千手大悲像

　　秋澄万水家家月。春入千林处处花。为问大悲千手眼。不知明月落谁家。

　　示僧(二)

　　野逸师僧语带讹。早年成佛老成魔。从头至踵无灵骨。奈尔瞻风拨草何。
　　相逢便要求禅钞。近日诸方伪钞多。慧日钞书无两样。只争些子大誵讹。

　　漆匠求颂

　　漆桶天然别。休将好处修。听他百杂碎。特地一场愁。

　　弁净人奉辟支佛牙求度

　　错认缘生不自知。退牙今属弁沙弥。若还祖弁有灵骨。选得僧成莫学伊。

　　书圆正法语后

　　三禅天上火星飞。大地山河靡孑遗。坏底话头谁领解。小留铁脊镇坤维。

　　顽极(天童弥藏主)

　　计较思量未发机。风尘草动百般疑。四棱塌地羞前事。烂了虚空也听伊。

　　示如石上人

　　直须办得身如石。一线开时石不如。自解点头须自肯。待他人肯费分踈。

　　方上人上蒋山兼寄痴绝顽石

　　辟初错向诸方求。那堪同来打爷州。只今又入锺阜去。从错至错无时瘳。待欲商评者两错。只有知非无肯诺。痴叟顽翁旧同梦。知我从来无鼻孔。

　　赞
　　出山相
</div>
    <div class="pagination">
<a href="北涧居简禅师语录_page5.html">上一页</a><a href="北涧居简禅师语录.html">1</a><a href="北涧居简禅师语录_page2.html">2</a><a href="北涧居简禅师语录_page3.html">3</a><a href="北涧居简禅师语录_page4.html">4</a><a href="北涧居简禅师语录_page5.html">5</a><span class="current-page">6</span><a href="北涧居简禅师语录_page7.html">7</a><a href="北涧居简禅师语录_page8.html">8</a><a href="北涧居简禅师语录_page9.html">9</a><a href="北涧居简禅师语录_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
