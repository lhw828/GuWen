<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 27 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 27 页/共 83 页
  </h1>
  <div class="content">
   南京僧录司左觉义兼大报恩寺住持高祖西林翁大和尚传

　　祖翁讳永宁。别号西林。六合县郭氏子。幼出家。礼报恩无瑕玉公为师。翁生性耿介持重。言动不妄。少即为众所推。年二十。即持金刚经。至老不辍。　武宗驾幸南都。　驻跸本寺。大宗伯虑僧无可承旨者。遴选皆不称。先是翁与僧名惠远者。号东林。相与莫逆。两人状貌魁伟。乔白岩为大司马。久与翁善。遂举两人。宗伯大喜。即以远为僧录右觉义。以翁为本寺提点。及　上驾驻寺。明日登大殿礼佛毕。百官朝罢。　上谕作诵经佛事。命呈疏草。宗伯议须翰林。祖翁曰。佛疏别有体制。须僧家当行可耳。即举远公。具疏草呈。　上览之喜曰。朕家有此僧耶。宗伯即以僧录印。付远掌。便行事也。　上至塔殿。见地下一孔。问执殿役僧曰。此何物。应曰金井。　上不怿。祖翁跪奏曰。此气眼。　上曰。何用。祖翁曰。有佛舍利藏於塔下。留此以通气耳。　上意解。做道场七日。其主坛场法事。皆远公。其承　旨内外一切事宜。皆祖翁。至　上驾行。竟无一缺。繇是宗伯甚重之。嘉靖十年。众举为本寺住持。综理山门事。二十年。升僧录右觉义。又五年。升左觉义。先是江南佛法未大行。翁虽居官秩。切以法门为忧。每见僧徒见轻於士林。叹曰。为僧不学。故取辱名教。玷污法门耳。初请先师云谷和尚。住三藏殿。教诸习禅者。於是始知有禅宗。数年先师去隐栖霞。适守愚先师南来。五台陆公为祠部主政。谓祖翁曰。顷见高僧守愚法师。讲演甚明。当请至寺。教习僧徒。翁即礼请先师。居三藏殿。设常住供赡。选僧数十众。日亲领往听讲。从此始知向佛法。云谷先师居栖霞。陆公游摄山。见而雅重之。即欲重兴。请师为住持。师坚辞不可。乃属祖翁举嵩山善公为栖霞住持。由是重兴道场。复寺业。开法社。为接待丛林。自是禅道佛法乃大行。方知有十方接待。皆吾祖翁力兴起也。先是僧多习俗。不能对士君子一语。翁居常谓僧徒。以禅教为本业。然欲通文义。识忠孝大节。须先从儒入。乃延儒师。教某等十余人。读五经四书子史。某所以粗知读书文义。及披剃。即知听讲习禅。即雪浪中兴一代教法。皆翁慈心摄持教养之力也。翁掌僧录印二十五年。诸山一体奉法惟谨。山门事务。一草一叶。不敢轻弃。视常住如眼睛。故山门兴而法运昌也。每率众僧上殿祝延　圣寿。见僧有懒堕不至者。翁切责之曰。此殿乃天宫净土。尔等懒慢如此。他日求一瞻礼。不可得也。翁於嘉靖四十三年腊月除日。集诸子孙。叙生平行履。因属后事。乃抚某背嘱之曰。吾年八十有三。当行矣。门庭多故。一日无老人。则支持甚难。此儿虽年少。饶有识量。我身后。汝等一门大小。凡有事。当立我像前。听此儿主张。庶几可保无虞耳。少祖艮山厚公以下。皆唯唯受命。明年正月七日。翁具袈裟巡寮。遍谢合寺耆旧。十日持僧录印。谒礼部大宗伯。请以老辞。大宗伯慰留不允。翁归即封其印。明日示微疾。请医进药。翁曰。吾已矣。竟不药。某侍翁病中。闻诵金刚经不绝。至十五中夜。令举众大小围绕念佛。某扶翁坐怀中。寂然而逝。十四年正月十六日也。翁素无蓄积。简箧不满三十金。丧礼葬送。约费三百余金。皆借贷。既葬。合房举无所措。少祖忧之。乃集大小於祖翁像前。议无所出。於是某立主张。将翁所遗衣钵什物。凡可值者计之。尽估以偿贷者。傥不足。当以田变价。尽偿之。苟无负累。则衣食易为耳。众如议。乃设斋。尽集诸贷主。各执券。照子母分给。所负贷券。一夕尽焚。於是率保其房门。子孙不散。少祖始称翁为知人。是年二月方丈毁。明年二月十五日。大殿灾。奉　旨以本寺官住头首执事。下法司者十五人。以本寺为朝廷家佛堂。凡物皆出　内帑。事干重典。法当论死。合寺僧惧。尽逃去。某独身往法司。看管盐菜饘粥。荷担往来。於中多方调护。设法解救。竟末减坐。罚囚粮。於是合寺安堵。皆感诵翁为知人。翁生於成化癸卯。世寿八十有三。今西林庵。乃存日所修退居也。全身葬於智安寺。某年十二。蒙翁度脱出家。乃命以梅斋俊公为师。教习经书。十九披剃。侍翁十年。行事微细。多不能记忆。但见逐日侵晨持诵。回向西方。未尝少废。每随行履。见其端庄挺特。足不挽衣。铁面威严。未见轻一启齿笑容。奉云谷守愚二先师。如对大宾。至敬尽礼。即诸山寻常僧来谒。不整衣冠不见。其抚某等读书。如慈母之婴儿也。怀感祖恩。五十余年。向在东海记翁行实甚详。因被难失草。今老矣。忘者十九。切念后之子孙。不知先人所自。记其大略。以诏后裔。庶先德典刑。世世如在也。
　　赞曰。天道循环。与时升降。而法道亦然。故道将兴也。必应真乘时以启之。非偶然也。观江南佛法草昧。如舍利未涌出时。今则法雨充满。洋洋佛国之风。孰致之耶。吾翁虽非任道。而道实因之。讵非功侔作者耶。

　　云谷先大师传

　　师讳法会。别号云谷。嘉善胥山怀氏子。生於弘治庚申。幼志出世。投邑大云寺某公为师。初习瑜伽。师每思曰。出家以生死大事为切。何以碌碌衣食计为。年十九。即决志操方。寻登坛受具。闻天台小止观法门。专精修习。法舟济禅师。续径山之道。掩关於郡之天宁。师往参扣。呈其所修。舟曰。止观之要。不依身心气息。内外脱然。子之所修。流於下乘。岂西来的意耶。学道必以悟心为主。师悲仰请益。舟授以念佛审实话头。直令重下疑情。师依教日夜参究。寝食俱废。一日受食。食尽亦不自知。碗忽堕地。猛然有省。恍如梦觉。复请益舟。乃蒙印可。阅宗镜录。大悟唯心之旨。从此一切经教。及诸祖公案。了然如睹家中故物。於是韬晦丛林。陆沉贱役。一日阅镡津集。见明教大师护法深心。初礼观音大士。日夜称名十万声。师愿效其行。遂顶戴观音大士像。通宵不寐。礼拜经行。终身不懈。时江南佛法禅道。绝然无闻。师初至金陵。寓天界毗卢阁下行道。见者称异。魏国先王闻之。乃请於西园丛桂庵供养。师住此入定三日夜。居无何。予先太师祖西林翁。掌僧录。兼报恩住持。往谒师。即请住本寺之三藏殿。师危坐一龛。绝无将迎。足不越阃者三年。人无知者。偶有权贵人游至。见师端坐。以为无礼。谩辱之。师拽杖之摄山栖霞。栖霞乃梁朝开山。武帝凿千佛岭。累朝赐供赡田地。道场荒废。殿堂为虎狼巢。师爱其幽深。遂诛茅於千佛岭下。影不出山。时有盗侵师。窃去所有。夜行至天明。尚不离庵。人获之。送至师。师食以饮食。尽与所有持去。由是闻者感化。太宰五台陆公。初仕为祠部主政。访古道场。偶游栖霞。见师气宇不凡。雅重之。信宿山中。欲重兴其寺。请师为住持。师坚辞。举嵩山善公以应命。善公尽复寺故业。斥豪民占据第宅。为方丈。建禅堂。开讲席。纳四来。江南丛林肇於此。师之力也。道场既开。往来者众。师乃移居於山之最深处。曰天开岩。吊影如初。一时宰官居士。因陆公开导。多知有禅道。闻师之风。往往造谒。凡参请者。一见。师即问曰。日用事如何。不论贵贱僧俗。入室必掷蒲团於地。令其端坐。返观自己本来面目。甚至终日竟夜无一语。临别必叮咛曰。无空过日。再见。必问别后用心功夫。难易若何。故荒唐者。茫无以应。以慈愈切而严益重。虽无门庭设施。见者望崖不寒而栗。然师一以等心相摄。从来接人软语低声。一味平怀。未常有辞色。士大夫归依者日益众。即不能入山。有请见者。师以化导为心。亦就见。岁一往来城中。必主於回光寺。每至则在家二众。归之如绕华座。师一视如幻化人。曾无一念分别心。故亲近者。如婴儿之傍慈母也。出城多主於普德。臞鹤悦公实禀其教。先太师翁。每延入丈室。动经旬月。予童子时。即亲近执侍。辱师器之。训诲不倦。予年十九。有不欲出家意。师知之问曰。汝何背初心耶。予曰。第厌其俗耳。师曰。汝知厌俗。何不学高僧。古之高僧。天子不以臣礼待之。父母不以子礼畜之。天龙恭敬。不以为喜。当取传灯录。高僧传读之。则知之矣。予即简书笥。得中峰广录一部。持白师。师曰。熟味此。即知僧之为贵也。予由是决志剃染。实蒙师之开发。乃嘉靖甲子岁也。丙寅冬。师愍禅道绝响。乃集五十三人。结坐禅期於天界。师力拔予入众同参。指示向上一路。教以念佛审实话头。是时始知有宗门事。比南都诸剎。从禅者四五人耳。师垂老。悲心益切。虽最小沙弥。一以慈眼视之。遇之以礼。凡动静威仪。无不耳提面命。循循善诱。见者人人以为亲己。然护法心深。不轻初学。不慢毁戒。诸山僧多不律。凡有千法纪者。师一闻之。不待求而往救。必恳恳当事。佛法付嘱王臣为外护。惟在仰体佛心。辱僧即辱佛也。闻者莫不改容释然。必至解脱而后已。然竟罔闻於人者。故听者。亦未尝以多事为烦。久久。皆知出於无缘慈也。了凡袁公未第时。参师於山中。相对默坐三日夜。师示之以唯心立命之旨。公奉教事。详省身录。由是师道日益重。隆庆辛未。予辞师北游。师诫之曰。古人行脚。单为求明己躬下事。尔当思他日将何以见父母师友。慎毋虚费草鞋钱也。予涕泣礼别。壬申春。嘉禾吏部尚书默泉吴公。刑部尚书旦泉郑公。平湖太仆五台陆公。与弟云台。同请师故山。诸公时时入室问道。每见必炷香请益。执弟子礼。达观可禅师。常同尚书平泉陆公。中书思庵徐公。谒师扣华严宗旨。师为发挥四法界圆融之妙。皆叹未曾有。师寻常示人。特揭唯心净土法门。生平任缘。未常树立门庭。诸山但有禅讲道场。必请坐方丈。至则举扬百丈规矩。务明先德典刑。不少假借。居恒安重寡言。出语如空谷音。定力摄持。住山清修。四十余年如一日。胁不至席。终身礼诵。未尝辍一夕。当江南禅道草昧之时。出入多口之地。始终无议之者。其操行可知已。师居乡三载。所蒙化千万计。一夜四乡之人。见师庵中大火发。及明趋视。师已寂然而逝矣。万历三年乙亥正月初五日也。师生於弘治庚申。世寿七十有五。僧腊五十。弟子真印等茶毗葬於寺右。予自离师。遍历诸方。所参知识。未见操履平实。真慈安详之若师者。每一兴想。师之音声色相。昭然心目。以感法乳之深。故至老而不能忘也。师之发迹入道因缘。盖常亲蒙开示。第末后一着。未知所归。前丁巳岁。东游。赴沈定凡居士斋。礼师塔於栖真。乃募建塔亭。置供赡田。少尽一念。见了凡先生铭未悉。乃槩述见闻行履为之传。以示来者。师为中兴禅道之祖。惜机语失录。无以发扬秘妙耳。
　　释德清曰。达摩单传之道。五宗而下。至我　明径山之后。狮弦将绝响矣。唯我大师。从法舟禅师。续如线之脉。虽未大建法幢。然当大法草昧之时。挺然力振其道。使人知有向上事。其於见地稳密。操履平实。动静不忘规矩。犹存百丈之典刑。遍阅诸方。纵有作者。无以越之。岂非一代人天师表欤。清愧钝根下劣。不能克绍家声。有负明教。至若荷法之心。未敢忘於一息也。敬述师生平之槩。后之观者。当有以见古人云。

　　勅建五台山大护国圣光寺妙峰登禅师传

　　师讳福登。别号妙峰。山西平阳人。姓续氏。春秋续鞠居之后也。师生方七岁。父母值凶岁。亡无殓具。荐席而已。师失怙恃。年十二投近寺僧出家。不得善视。年十八遂逃。携一瓢至蒲坂郡东山。有文昌阁万固寺僧。朗公居之。师至日乞於市。暮宿於阁。朗公怜之。居无何。山阴王出游。见师奇之。谓朗公曰。当善视此子。他日必成大器。公遂留为弟子。居顷之。值地夜大震。民居尽塌。师被压。将为必死。朗公亟搜之。幸无恙。王因谓师曰。子临大难不死。此非寻常。何不痛念生死大事乎。师时年二十二。即奋志远游。王曰未可。姑就中条山之栖岩寺。修兰若。令师闭关。师请益近之法师。示以法界观。於关中依习禅观。日夜鹄立者三年。心有开悟。乃作偈呈王。王见之曰。此子见处早如此。不折之。他日必狂。因取敝履。割底封寄之。乃书一偈曰。者片臭鞋底。封将寄与尔。并不为别事。专打作诗嘴。师见之。对佛作礼。以线系於项上。自此绝无一言矣。三年破关往见王。则具大人相。王甚喜。乃曰。子虽知本分事。但未闻佛法。恐堕邪见。介休山中。有讲楞严经者。促师往听。授具戒。师年二十七。王谓师曰。子为僧。未出山门。如井蛙耳。南方多知识。子当往参。他日归来。可当老夫行脚也。乃亲为师缉理操方具。解自着绒衣袜。外裰以蓝缕。手授之曰。此防寒也。师受教。即单瓢只杖南询。遍参知识。至南海礼普陀。回宁波。染时症。病几死。旅宿。求滴水不可得。乃探手。就浴盆掬水饮之甚甘。诘朝视之极秽浊。遂大呕吐。忽自觉曰。饮之甚甘。视之甚浊。净秽由心耳。即通身大汗。病乃痊。而遍体疥肿。至南都。时隆庆元年冬月也。适先大师讲法华经於天界。予居副讲。师执净头役。予每早起。见厕洁。即知行者为非常人。宵侦之。见师执灯洒扫。洗筹杖。近窥之。乃一黄病头陀耳。心异之。久之师病。卧於客寮。予往视。则疮肿遍身。手不能举。因问师安否。师曰。业障。身病已难当。馋病更难治。予曰。何谓也。师曰。但见行斋馒头。恨不都放下。予心知为有道者。明日袖饼果往候。以手投师。欣然咽之大快。予笑曰。此真道人也。因坐谈。师曰。每闻师讲。心开意解。英年妙悟如此。予曰。此非本分事。志将从师远游。参究向上一着耳。不旬日。觅师不得。知潜行。恐以予为累也。师归。王见甚喜。且询所见法门人物。师述先德知识。在初学。则以予为一人。王繇是亦念之。师既归。无意人闲世。乃於中条最深处。诛茅吊影以居。辟谷饮水三年。大有发悟。即以宗镜印心。深人唯心之旨。王日重三宝。於南山建梵宇成。延师居之。且欲求北藏经於　大内。促师亲往。师居山日久。发长未剪。乃随宦游者至京师。时予已乞食长安。师於马上。偶识予於燕市。舍馆定。乃物色於西山。一见曰。识得么。予熟视之。见双瞳炯炯。忽忆为天界病行者也。曰识得。师曰。改头换面也。予曰。本来面目自在。师笑而作礼。斋罢别去。明日往候。连床夜谈。具述求藏因缘。予曰。自别师。无日不念。今特相寻。适来观光上国。以了他日妄想耳。师曰。傥不弃。某当为师前驱打狗耳。即别。隆庆壬申冬月也。明年春三月。予游五台。志居之。以不禁冰雪。复回都门行乞。左司马伯玉汪公语予曰。法门寥落。大自可悲。观公骨气。异日当为人天师。幸无浪游。小子视方今无可为公师者。舍妙峰公无友矣。予曰。夙有盟。公曰。果同行。小子当为津之。是年秋。师造藏完。已束装。予适至。师即命登车。未一言。遂同行。及至蒲。王见甚欢。安藏毕。乃留结冬。万历元年癸酉也。师居常以二亲魂未妥。欲改葬山。因国主分守查公。平阳太守顺庵胡公。各助葬。明年甲戌春正月。予同师结隐五台。东行便道过里。合葬二亲。予为卜城东高敝地葬之。作墓志铭。事毕。遂至台山。卜居北台之龙门。冰雪堆中。得老屋数椽。共栖之。越三年。予恒思无以报二亲。乃发愿刺血泥金书华严经。师亦刺舌血。朱书各一部。经将完。师欲建无遮大会。遂下山募资具。期年缘毕集。欲演大华严。拟万历九年辛巳冬日开启。先是　慈圣圣母。为荐　先帝。保　圣躬。修五台塔院寺。舍利塔。时工将竣。求　皇储遣官於五台。时会方集於新寺。予与师议曰。吾徒凡所作为。无非为　国报本也。宜将一切尽归之。实方外臣子一念之忠耳。师然之。以是年冬十一月启会。明年壬午春三月圆满。期百二十日。九边八省。缁白赴会者。道路不绝。每食不减数千人。会罢。将所余金谷。封付常住。与师一钵飘然长别矣。予东蹈海土。师往芦芽结庵以居。期年　圣母以求储因缘。访予二人。独得师。就芦芽　赐建华严寺。顷成一大道场。於山顶造万佛铁塔一座。高七级。初蒲坂万固寺为师故山。有唐圣僧舍利塔十三级。高三百尺。及大佛殿。皆倾圮。乡大司马见川王公。议重修。延师居三年。塔殿鼎新。顷之三原大中丞。廓庵李公。请建渭河桥梁。师往二年。工既竣。回芦芽。过宁化。见石壁千仞。一平如掌。师喜之。乃凿为窟。深广高下。各三丈五尺。雕华藏世界十方佛剎。图万佛菩萨像。精密细妙。遂成一大道场。居无何。宣府西院。议建大河桥。师应命至。度之。水阔沙深。乃建桥二十三孔。亦竟成。师素愿范渗金三大土像。造铜殿三座。送三大名山。己亥春。杖锡潞安谒沈王。王适造渗金普贤大士送峨嵋。师言铜殿事。王问费几何。师曰。每座须万金。王欣然愿造峨嵋者。即具辎重。送师至荆州。听自监制。用取足於王。殿高广丈余。渗金雕镂诸佛菩萨像。精妙绝伦。世所未有。殿成。送至峨嵋。大中丞霁宇王公抚蜀。闻师至请见。问心要有契。公即愿助南海者。乃采铜於蜀。就匠氏於荆门。工成。载至龙江时。普陀僧力拒之。不果往。遂卜地於南都之华山。奏　圣母　赐建殿宇。安置。遂成一大剎。师乃造五台者。所施皆出於民闲。未几亦就。乙巳春。师躬送五台。议置台怀显通寺　上闻。遣御马太监王忠　圣母遣近侍太监陈儒。各赍帑金往视。卜地於寺。建殿安奉。以丙午夏五月兴工。鼎新创立。以砖垒七处九会。大殿前后六层。周匝楼阁重重耸列。规模壮丽　赐额　勅建大护国圣光永明寺。工竣。乃建华严七处九会道场。上下千二百众。请十法师。演华严经。所费皆出内帑。道场之盛。盖从前所未有也。师初入台山。以道路崎岖。於是溪设桥梁。石铺大路三百余里。修阜平县桥。　赐额普济。建接待院。为往来息肩之所。又於龙泉关外。忍草石。建茶庵　勅赐惠济院。舍药施茶。岁常赐金若干。随蒙　颁赐龙藏。建砖阁安供。后创七如来殿。又於阜平立长寿庄奉　圣母建殿阁。前后七层。范接引弥陀像。高三丈六尺。山门钟鼓。两廊寮舍。规模宏敞。又为一大道场　赐额慈佑圆明寺。置供赡田数顷。师居五台。当建立时。亦应他缘。山西抚台。请修崞县要路滹沱河大桥。晋王请修省城大塔寺。殿宇完。修会城桥长十里。工未成。壬子秋九月。师以疾还山。乃料理所建道场。上下立为十方常住。各得其人。向来眷属。各令归故山。不留一人。腊月十九日卯时。端然而逝。师生於嘉靖庚子。入灭於万历壬子。世寿七十有三。法腊四十有奇。师既化　上闻之赐葬。建塔於永明之西。问师功德未完者。悉令完之　圣母赐千金。布五百匹。为葬事。初侍御苏公云浦按山西。因入山访师。问心要相契。往返酬酢。多语句未录。师示恙。公遣医致药石。及迁化公。为制塔铭。常曰。人以妙峰师。为福田善知识。实不知其超悟处也。呜呼。师果何人哉。起於孤微。卒能於天人中。作一代广大佛事。以予蚤岁。物色师於陆沉贱役中。及年三十。同行脚。刻志修行。既而台山一别。三十余年。始以小王助道。终至　圣天子　圣母诸王为檀越。凡所营建。法施应念云涌。投足所至。遂成宝坊。果何缘而能致耶。苟非心游法界。圆融性海所流不思议力。而能若此也耶。师自发迹操方。住山行履。从来一衲之外。无长物。恒随侍者无一人。如所建立。皆秉明一心。而金钱施利。曾未染指。随立随去。略无介怀。所成大剎十余处。无一弟子为居守。住则随缘。一毫不私。去则若忘。寸丝不挂。飘然若浮云之聚散。孤鹤之往来。岂非深证唯心。遇缘即宗者耶。师貌古骨刚。具五陋。面严冷。绝情识。孤劲无缘饰。终身胁不至席。予深感切磋之力。名虽道友。其实心师之也。虽别三十余年。时时居然在目。如临师保。生平不忘所自。岂非宿缘哉。悲予老矣。不能致瓣香於龛室。以因缘障道。世多肉眼。槩以福田视师。而不知其密造。故述师生平之槩。使后世知我明　二百余年。其在法门建立之功行。亦唯师一人而已。岂易见哉。
　　赞曰。古人一得金刚正眼。则能揽长河为酥酪。变大地作黄金。非分外事。然於法性空中。特野马尘埃。师之自视也。亦若是而已。予常窃谓。假能以似师之缘。摄归一际。作助道具。建剎如那兰陀。性相并树。禅净双修。则四十余年。足不离影。而於法门之功。当与清凉东林比隆矣。触目华藏净土庄严。又不止三山十剎而已也。嗟乎往矣。其或俟师再来耶。

　　雪浪法师恩公中兴法道传

　　自白马西来。像教东兴。罗什净名振其纲。远公涅盘挹其绪。而大法始昌明於中夏。六朝盛矣。然其真宗。犹未大树立。自天台标三观以成一家。有唐贤首。始开华严法界之宗。清凉独擅其美。玄奘阐唯识之旨。窥基专业其门。由是性相二宗之渊源。一心三谛之旨。始横流於大地。吾佛一代圣教。如大海潜流於四天下。教义幽宗。如揭日月於中天矣。自是着述多门。标定非一。无非探其本源。而摄归真际。总皆游泳如来之性海。捞摝法界之鱼龙。不异睹白毫於灵山。听圆音於觉苑也。自达摩西来。立单传之旨。直指一心。不尚文字。由是教为佛眼。禅为佛心。禅教齐驱。并行不悖。及六祖而下。禅道大兴。则不无尚执之呵。而教禅始裂。圭峰力挽未能。永明会性相归一心。目为宗镜。而佛祖全体大用。彰明大着矣。惟我　圣祖龙飞。廓清寰宇。开万世太平之业。初　至建康。剑甲未解。即崇重佛氏。洪武三年　诏天下高僧。安置於天界寺。建普度道场於钟山灵谷。名流毕集。大阐玄宗　御驾躬临　亲闻法喜。而法道之盛。不减在昔。何其伟与。由是於一门。制立三教。谓禅。讲。瑜珈。以禅悟自心。讲明法性。瑜珈以济幽冥。乃建三大剎。以天界安禅侣。以天禧居义学。以能仁居瑜珈。汪汪洋洋。天下朝宗。自　北迁之后。而禅道不彰。独讲演一宗。集於大都。而江南法道。日渐靡无闻焉。正嘉之际。北方讲席。亦唯通泰二大老。踞华座於　京师。海内学者毕集。而南方学者。习於软暖。望若登天。惟我先大师无极和尚。自淮阴从师。一钵往依焉。饮冰啮雪。废寝忘餐者。二十余年。具得贤首慈恩性相宗旨。既而南归。至金陵魏国公子见而悦之。遂为檀越。请讲圆觉经。唱而不和。听者寥寥。祠部主政五台陆公往谒。谓先太师翁西林和尚曰。顷见北来高僧无极。真人天师也。聆其讲说妙义。深契佛心。吾念报恩。乃　圣祖所设之讲教。僧徒居此。安可绝无闻乎。公为住持。诚能礼请归寺。大演法道。开诱群蒙。法门之幸也。师翁唯唯。即尽礼致币敦请。时嘉靖三十二年也。师至安居於寺之三藏殿。以玄奘大师发塔在焉。常住岁设常供。太师翁乃选寺僧数十人。躬领座下。日听讲诸经。附近诸山耆宿。稍有应者。久之则京城善士日集。知供四事。善化之风渐开。时有居士黄公某者。夫妇久持斋。一日公携幼子六郎往设供。六郎即雪浪法师恩公也。公生性超迈。朗爽不群。唯好嬉戏作佛事。及入社学。先生训句读。略不经心。督之。第相视而嘻。固无当也。是日设供。值讲八识规矩。公一闻即有当於心。倾听之。留二三日。父归唤公。公不应。父曰。若爱出家耶。公笑而点首。父强之。竟不归。父归数日。母思之切。促父往携之。父至强之再三。公暗袖剪刀。潜至三藏塔前。自剪顶发。手提向父曰。将此寄与母。父痛哭。公视之而已。由是竟不归。父回告母。遂听之。公时年十二也。从此为沙弥。出入众中。作大人相。一日大众斋。公先至饭堂。坐第一座。顷首座至。咄曰。小沙弥何得居此座。公曰。此座谁当居。座曰。通佛法者。公曰。如是则我当居之。座曰。汝通何佛法。公曰。请问。座曰。且问今日法座上讲个甚么。公随口而应。了了大意。一众惊叹曰。此子再来人也。公每听讲。即嬉戏。及问之。无遗义焉。公出家之明年。予十二岁。亦出家。太师翁携予参先大师。公坐戏於佛殿。一见予而色喜。若素亲狎。人视为同胞。然予以幼从读诵。未知义也。公少居讲肆。见解超群。一众敬服。年十八。即分座副讲。闻者悚悟。然公天性不羁。略不为意。予十九剃发。先大师於本寺演华严玄谈。予即从授戒听讲。心意开解。如夙习焉。时公器予。即以法为兄弟莫逆也。公尚未习世俗文字。予偶作山居赋一首。公粘於壁。公侄博士黄生。见之羡曰。阿叔有愧此公多矣。公曰。是雕虫技耳。何足齿哉。公年二十一。佛法淹贯。自是励志。始习世闲经书。子史百氏。及古辞赋诗歌。靡不搜索。游戏染翰。意在笔先。三吴名士。切磨殆遍。所出声诗。无不脍炙人口。尺牍只字。得为珍秘。尝谓予曰。人言不读万卷书。不知杜诗。我说不读万卷书。不知佛法。常阅华严大疏。至五地圣人。博通世谛诸家之学。方堪涉俗利生。公之肆力於是。岂无意乎。予从云谷先师习禅於天界。切志参究向上事。公每见予枯坐。即呵曰。用如三家村里土地作么。频激以听讲。予曰。各从其志耳。古德云。若自性宗通。回视文字。如推门落臼。固无难也。公曰。若果能此。吾则兄事之。自是予於山林之志益切。以始阅华严。知有五台山。心日驰之。年二十五。志将北游。别公於雪浪庵。公曰。子色力孱弱。北地苦寒。固难堪也。无已。吾姑携子。遨游三吴。操其筋骨。而后行未晚。予曰。三吴乃枕席耳。自知生平软暖习气。不至无可使之地。决不能治此。固予之志也。公曰。若必行。俟吾少庀行李之资。以备风雨。予笑曰。兄视弟寿当几何。公曰。安可计此。予曰。兄即能资岁月计。安能终余日哉。公意恋恋不已。予诒之曰。兄如不释然。试略图之。公冒大雪方入城。予即携一瓢长往矣。公回山不见予。不觉放声大哭。以此知公生平也。予遂孤杖北游。公亦游目嵩山。至伏牛结冬而归。居常曰。清兄去。吾无友矣。既闻予在都下。公瓢笠而寻至。则予行脚他方。公遂留京师。及予同妙峰师。入五台结茅以居。公闻之。即登台山。问予於冰雪堆中。夜谈因扣公志。公曰。吾见若此心如冰。誓将同死生耳。第念本师老矣。奈何。予曰不然。人各有志。亦各有缘。察兄之缘。在弘法以续慧命。非枯寂比也。江南法道久湮。幸本师和尚受佛付嘱而开辟之。观座下。似未有能振其家声者。兄乃克家的肖子。将来法道之任匪轻。且师长暮年。非兄何以光前启后。幸速归。无久滞他方也。公即理策归。滨行。予嘱之曰。兄素未以法自任。此回乘本师老年。就当侍座。以收四方学者之心。他日登坛。则吾家故物耳。幸无多让。公既归。则挺然以法为任。久参夙学。皆却步矣。先师弘法以来。三演大疏。七讲玄谈。公尽得华严法界。圆融无碍之旨。游泳性海。时称独步。公素慕禅宗。大章宗师开堂於少林。公束包往参。竟中止。既而逊庵昂公。从少室来至栖霞。拈提公案。公折节往从。商确古德机缘。得单传之旨。人或耻公。公曰。文殊为七佛师。何妨为释迦白槌。自尔凡出语言。顿脱拘忌。从此安心禅观。及先师迁化。公据华座。日绕万指。一旦翻然。尽扫训诂俗习。单提本文。直探佛意。拈示言外之旨。恒教学人。以理观为入门。由是学者耳目。焕然一新。如望长空。拨云雾而见天日。法雷启蛰。群汇昭苏。闻者莫不叹未曾有。先是讲肆所至。多本色无文。所入教义。如抱桩摇橹。略无超脱之机。及公出世。如摩尼圆照。五色相鲜。随方而应。一雨普沾。三草二木无不蒙润。且以慈摄之。以威折之。一时聪明特达之士。无不出其座下。始终说法。几三十年。每期众多万指。即闲游山水。杖锡所至。随缘任意。水边树下。称性挥尘。若龙骧虎啸。风动云从。自昔南北法席之盛。未有若此。先师说法三十余年。门下出世不二三人。亦未大振。公之弟子可数者。多分化四方。南北法席师匠。皆出公门。除耶溪三。明明宗已往。现前若巢松浸一雨润。大唱於三吴。蕴璞愚。晚振於都下。若昧智。独揭於江西。心光敏。宣扬於淮北。海内凡称说法者。无不指归公门。非具四摄之力。何能有此。呜呼。岂寻常可测哉。公每撤座。则修壁观。尝於长兴山中。结茅习静。入定二日。林木屋宇为之振动。此人所未知也。天性坦夷。不修城府。不避讥嫌。以适意为乐。来去翛然。如逸鹤凌空。脱略拘忌。达观禅师颇有嗛於公。予曰。师固不知雪浪。吾观其因地。听唯识而发心。向藏塔而剪发。此再来人窥基后身也。达师首肯曰。吾自今不敢易视此公矣。嘉靖末年。本寺雷火灾。殿堂一夕煨烬。予与公相对而泣曰。嗟乎。佛说大火所烧。净土不毁。何期与之俱化耶。伤哉难矣。方今之世。舍尔我其谁欤。惜乎年轻福薄。无道力。从此决志修行。他日长养。头角峥嵘。终当遂此兴复之愿。由是予北游。固志在生死大事。其实中心。二十余年未尝一日忘。即五台东海。皆若子房之始终为韩也不幸而竟以贾害。信乎大事因缘。固未可以妄想求也。及予罹难被遣。过故乡。公别予於江上。促膝夜谈及初志。予曰。事机已就。若不遭此蹶。指日可成。今且奈何。予往矣。兄试相时先唱。当躬行乞於南都。以警众之耳目。予早晚天假生还。尚可计也。公颔之。明发遂长往。万历乙未冬十一月也。予度岭之三年。戊戌。公见本寺塔顶倾侧。遂奋志修理。一时当道助发。给谏祝公首唱。公亲领众数百。次第行乞於都市。一时人心跃然兴起。金钱集者。动以千百计。大役遂举。塔高二十五丈。其安塔顶管心木。约长七丈。架半倍之。则从空而下。如芥投针。其势难矣。公心苦极。忽呕血数升。时管木即入。在架之人。如鸟栖柔条。竟无小恙。岂非心力所致哉。会计所费数万缗。唯　圣母赐三千金。其余皆出民闲。未动公家一发也。公生於富室。人皆视为性习软暖。及中年操履。笃於苦行。於江东大巾立舍茶庵。公自担水。日供不倦。门人相从。说法不辍。即弱骨者。日益强矣。居常思结十方粥饭缘。暮年就吴之望亭。开接待院。接纳往来。躬操薪水执作具。领学人作务。日则斋饭。晚则澡浴。夜则说法。二利并施。三吴之士。翕然信向。即阐提亦转为护法。未几示微疾。一日告众曰。汝等善自护持。吾将行矣。弟子乞师垂示。公曰。如空中花。本无所有。说个甚么。问曰。师即不讳。用坐龛。用棺木。公曰。坐死用龛子。卧死用棺材。相锡打瓶。且莫安排。言讫。顷即索浴更衣。端坐而逝。弟子辈迎葬於雪浪山。化之日悲感载道。学人如丧考妣也。公生於嘉靖乙巳九月九日。入灭於万历丁未某月某日。世寿六十三岁。法腊四十五夏。得度弟子虽多。独孙慧经。字缘督者。尽得心要。且善相宗。其唯识一论。实从开发。惜乎早夭。传法弟子出世者。如前所列。隐约者。尚多多也。嗟乎。予与公犹同胞也。三十暌携。老未合并。时为永叹。每思当世。知公者希。况没世乎。因述公生平之槩。为法道中兴所系。且令后之学者。知大法因缘。有自来也。
　　赞曰。闻之菩萨往来人天。留惑润生。尚有隔阴之昏。而不通於宿命。唯自验之於梦中。智者观之以习气。毫无爽也。予以公出家因缘。是知必为再来人。至人潜行玩世。逆顺无方。岂常情可测哉。龙象蹴踏。固非跛驴所堪。无怪乎肉眼忽之也。苟非乘夙愿力。岂能光流末世。起百代之衰哉。观其生死脱然可知矣。

　　皖城浮山大华严寺中兴住山朗目禅师智公传

　　公讳本智。初号慧光。曲靖李氏子。先为金陵人。后徙居滇南。生而倜傥不群。负出尘之志。曲城之阳。有朗目山。公之父出家居此。号白斋和尚。公年十二。即往依出家。遂剃发为驱乌。后行脚。遇黄道月舍人。与语投机。为更其号。曰朗目云。白斋以华严为业。公以闻熏发起。即从事焉。居常以生死大事为怀。切志向上。年十九受具。白斋将顺世。公请益。斋曰。是恶知不旦暮为人壻也。公发愤。即决志操方。北游中原。遍历名山。参访知识。足迹半天下。气吞诸方八九矣。南北法门诸大老。若伏牛之大方。印宗。南岳之无尽。庐山之大安。蓟门之遍融。月心。皆一时教禅师匠。咸及其门。经炉冶钳锤。故若宗若教。得其指归。第於参究己躬一着。以未悟为切。於是立禅一十二载。始得心光透露。由是机辩自在。行脚北游。过六安。大夫刘公。为新中峰华严兰若居之。未几去白下。给谏宇淳锺公。为人傲物。素少法门。无撄其锋者。一日至天界寺。问主者曰。善世法门。可有禅者么。主者推公出见。请问禅师。天界寺还在心内心外。公曰。寺且置。借问尔把甚么当作心。锺默然。公曰。莫道天界。即三千诸佛。只在山僧拂子头上。锺良久作礼。自是始知法门有人矣。陶公允宜宦比部。相与莫逆。陶左迁庐州别驾。署篆六安。创镜心精舍以待公。皖之东九十里。曰浮山。昔远公与欧阳公因棋说法处。有华严道场古剎。为一阐提所破废。太史观我吴公每慨之。欲兴而未能也。公自淝水。飘然一锡而来。吴公一见与语。相印契。再拜而启曰。浮度固为九带宗乘。近为古亭和尚演化地。华严道场。即重竖剎竿也。今为有力者负之而趋。其如兹山何。古亭为滇南人。师岂后身适来。岂非理前愿耶。公闻而愕然曰。予少时。每对古亭肉身。瞻恋无已。抑闻开法浮度。不知即此山也。因思华严。乃出家本始。皆若宿契。遂欣然心许之。於是拈香祷於护法善神。遂腰包而去。太史犹未知所向往也。公至淮阴。沁水刘中丞东星。建节於淮。夙慕方外友。邂逅於龙兴寺。睹公机警。喜惬素心。乃馆之公舍。暇与语。闲及浮度因缘。刘公欣然曰。此弹指之力耳。即檄下郡邑。令一行。阐提慑伏。尽归我汶阳之田。百五十年之废坠。一言而兴起之。岂非愿力耶。寺既复。遂北入京师。会神庙为慈圣皇太后　勅颁印施大藏尊经。公乃奉　玺书。持大藏。归浮山。始自戊戌。迄於壬寅。五年之闲。而浮山护国大华严寺。巍然如从地涌。岂人力也哉。丛林就绪。即付嘱其徒圆某。感刘公护法之恩。走沁水致吊焉。沈王为佛法金汤。剎利中最。闻公入国。欲致一见。公语使者曰。佛法付嘱国王。久向贤王。深心外护法门。若以世法相见。则不敢辱王之明德。使者覆王曰。愿闻法要也。诘朝王坐中殿。延公入。长揖问王曰。善哉世主。富有国土。贵无等伦。作何胜因。感斯妙果。王曰。从三宝中修来。公曰。既从三宝中修来。因何见僧不礼。生大我慢。王悚然下座。请入存心殿。设香作礼。请问法要。因问华严梵行品云。身语意业。佛法僧宝。俱非梵行。毕竟何者是梵行。公曰。一切俱非处。正是清净梵行。王闻欢喜。遂执弟子礼。所供种种。独受一紫伽黎。及水晶念珠。留镇浮度山门。王亦竟为华严檀越。公虽往来都门。与紫栢老人未接面。於癸卯冬。老人示遭王难。惑者惊眩。公叹曰。紫栢不唯逆行方便超脱生死。甚为希有。即以一死。酬　世主四十年崇教之恩。法门无此老。岂不尽埋没於一钵中耶。识者谓公亲见紫栢。吴太史曰。知师者。何必在弟子耶。自法门一变。京师丛林震惊。人人自危。即素称师匠者。皆鸟惊鱼散。独公晏坐金刚地。为魔阵之殿。然竟无知公微意者。讵非代紫栢一转语耶。居二年乙巳冬　慈圣圣母周三百六十甲子。建法会於都南之广慈。为增上祝延　懿旨请公讲演楞严。公初不应命。强之及讲二轴未终。至同别妄见处。忽告众曰。生死去来。皆目眚所见耳。吾行矣。华藏庄严。吾所图也。今归矣。踞座端然而逝。时万历乙巳十二月二十四日也。公得力俗弟子。唯墨池居士王舜鼎。官兵部职方郎中。先三日前。公以书报别。云行图一晤。了此寥廓。且托以后事。王答书有云。滴水滴冻时。目下如何。逾日而化。讣闻　圣母。悼恤有加　赐金若干。返灵骨於浮度妙高峰之南麓。从公志也。始末因缘具载吴太史塔铭。予居岭外。闻公名动一时。往来衲子喧传。悉公人品魁梧奇伟。胸中无物。目中无人。自少行脚。横趣诸方。如脱索狮子。岂矩矩腰包箬笠者比。观其机辩迅捷。盖夙根慧种。亦秉愿轮而来耶。以远公开浮山。百余年而坠。久则古亭振起之。古亭振百年。而公适中兴之。由是观之。古亭非远公之后身。公非古亭之影响耶。观公之行事。若幻化人。太史公云。古亭归路为来路。远录宗乘入教来。此实录也。然公虽未匡徒。即末后一着而舌根不坏矣。
　　赞曰。闻之诸佛不舍众生界。菩萨不断生死根。故孤调解脱。受焦败之呵。岂以守断灭为真修耶。况善财所参知识。皆毗卢遮那眉光所现。是以华严法界。草芥尘毛。皆菩萨行。是知从上佛祖。出没三有之海。以一滴而见百川之味也。以是观公始终。以华严为究竟。能幻化死生。是则从缘无性以达无生者。公实有焉。

　　净明沙弥传

　　沙弥。钱唐黄生也。以临终求剃发。作僧形坐脱。故得沙弥称。俗讳承惠。字元孚。先皈依云栖大师。法名净明。生平性介。不合俗。不治生产。居乡里。多忤众。即亲友会。独頺然瞠目而已。澹无嗜好。山水翰墨外无事。父死无遗资。仅能赡八口。性至孝。事祖母生母嗣母。即窘不能继甘旨。多方为之尽心焉。祖母死。病笃卧床褥闲。极力治丧事尽礼。乡人称之。性好施。邻媪寒无衣。即解衣衣之。邻人贫无食。倾囊止百钱。尽与之。其妻弟闻某。见其孤硬可与入道。频说之。喜而不入。因导归云栖。得名焉。壬子冬。得吐血症。积三岁不痊。乙卯春病剧。厌家居。乃移於城东邵氏园。闻氏兄弟引之念佛。意不属。以素无志於此。犹未甘死心也。闻抚然厉声曰。汝眼光落地后。即今知痛知疼的。毕竟落甚么处。生悚然起色曰。将奈何。闻即力教以念佛。生曰。教我念自性弥陀耶。念极乐弥陀耶。闻曰。汝将谓有二耶。明矍然有省。请慧文法师至。设观佛像。为说净土因缘。法音入耳。生甚欣然。乃亟请闻。主张剃发。受沙弥戒。披法服。引镜自照曰。吾今得死所矣。因屏家属。极力念佛。默观莲花经七曰。举族皆闻莲花香。临危忽破颜微笑。口喃喃说偈曰。一物不将来。一物不将去。高山顶上一轮秋。此是本来真实意。乃命家人作斋供佛。请净侣念佛。回向愿文。至放光接引。垂手提携。欢容可掬。乃起端坐。开眼谛视佛像。安然而逝。时某年某月某日也。
　　幻人曰。闻之般若。如大火聚。太末虫处处能泊。独不能泊於火聚之上。众生心处处能缘。独不能缘於般若之上。是知火宅中人。性刚介。而不与世情合者。此夙习般若内熏之力然。也第迷不自照耳。观黄生素不念道。及病苦之剧。仗亲知力。指归正道。临危遂发心出家。作沙弥。披法服就死。念佛七日。即能感佛接引。端坐而逝。此非般若熏习之验与。所谓一念回光。顿同本有。生实以之。孰谓生死难出哉。

　　闻仲子小传

　　仲子姓闻氏。名启初。字子与。浙之钱塘人。孝廉启祥之弟也。仲子幼善病。故早戒举子业。素有出生死志。无意於室家。乃归依云栖。受净土法门。笃信而力行之。予吊云栖。仲子作礼白言。某为生死大事。愿剃发而从知识后。予曰不然。佛性四大不能拘。岂毛发可碍乎。况亲在不可远游。佛子容为不孝乎。仲子遂已。比归匡山。知仲子病笃且死。心甚哀之。及读伯氏传。乃大喜曰。信哉。雄猛丈夫也。初仲子自恃信力强胜。虽久病。心力甚壮。决以为往生无难。及至临危。方生方死之际。积习现前。心神恍惚。方知净业未纯。往来不易。乃蹶起大呼曰。亟请知识念佛助我。知识既集。念佛连日。而习境昏扰。乃复呼曰。生死根株。知非他人可能拔也。遂立起着衣盥洗。对佛焚香炼臂。恳倒忏悔。苦切哀诚。彻夜无倦。顷则自知夙障冰消。心安神逸。净土真境。朗在目前。怡然静定。急令剃发。披袈裟。为僧伽相。安然别众。端坐而逝。嗟乎。此岂常人所能哉。常闻涅盘。诸佛之安宅也。非僧祇勤苦而不能证。至若广额屠儿。放下屠刀。立地便登净土。众生之故家也。至有身陷镬汤。一念回光。即变而为八德莲池。二者。吾闻其语。未见其人也。予观仲子。临终习境现前。讵非恶道之先见欤。何其勇猛蹶起。大呼一怒。而拔历劫生死之根。变苦趣为净土。岂非烈丈夫哉。斯道也。又可以音声笑貌为之耶。仲子行事。具载伯子传。故特表着大略。令谈往生法门者。於仲子有良验焉。

　　憨山老人梦游集卷第三十
　　憨山老人梦游集卷第三十一

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　题跋
　　题瑞之麟禅人刺血书华严经后(在圜中作)

　　杂华。统法界之经也。直指毗卢果海。性德圆融无碍。广大自在。细微庄严。以示众生日用。现证平等心地法门。欲因之以廓尘习。昭真境不离当处。顿得无量受用耳。观夫佛等。众生等。剎土尘毛染净等。劫念往来三际等。迷悟因果理事等。法尔如然居然自在。其所以不等者。良由吾人自昧於一念之差。究竟有天渊之隔。所谓情生智隔。想变体殊。故曰。奇哉奇哉。一切众生。具有如来智慧德相。但以妄想颠倒执着。而不证得。若离妄想执着。则自然业智。当下现前。如一微尘。具含大千经卷。智人明见。剖而出之。则利用无穷。由是观之。无论众生心具。不具只在当下眼明不明耳。岂更有他哉。是以文殊举之以为智。普贤操之以为行。善财挟之以发心。弥勒带之而趣果。四十二位之各证。五十三人之全提。月满三观。星罗十门。行布圆融。事理无碍。以极尘毛涉入。依正互严。种种言诠。重重法象。火聚刀山之解脱。卧棘牛狗之坚持。乃至异类潜行。分身散影。无非游刃微尘之利具也。由具利。则尘易破。尘破则经卷出。经卷出。则性德彰。性德彰。则果海足。果海足。则无不足矣。斯则六千道成於言下。犹是钝根。三唤普贤於目前。岂为智眼。信乎聋瞽。封蔀识情。众生日用而不知也。知则根尘识界。草芥尘毛。通为法界真经。屈伸俯仰。咳唾掉臂。总是普贤妙行。以如是经。海墨积书而不尽。以如是行。日用现前而有余。只在当人一念回光返照之力耳。今麟禅人。用滴血书此经。是明见而后书之耶。抑因书而后明见耶。犹然书之欲见。而未及见耶。若明见而后书。则不待操觚。全经已具。如临宝镜。又岂淋漓翰墨。区区於简牍文字之间耶。若因书而后明见。则现前日用。妙境全彰。似悬珠网。又岂昏沉业识。茫茫於水月空华之界耶。若书之欲见。而未及见则析骨为笔。剥肤为纸。刺血为墨。点染太虚。挥洒金屑。岂不重增迷闷。枉历辛勤。一叶落而天下秋回。管灰飞而大地春起。是则书与不书。全经自在。见与不见。明昧一如。悲夫。夜壑藏舟。力者负之而不觉。觉则透出毗卢。全彰法界。昭昭然毫端眉睫之间。物物头头。而与普贤交臂也。休师有言。华藏性海。与我同游者。舍子其谁欤。否则暂闭阁门。试请回途。重参曼室大士。子行矣。无忘所嘱。

　　题书华严法华二经后

　　毗卢遮那证穷法界。富有无量功德之藏。是与一切众生同有而应得者。故视一切众生如一子地。必欲全付自得所有而始快。虽众生茫昧而不觉。乃设无量方便。种种调伏。必使谛信不疑而后已。譬如长者具有无量富饶。止有一子。幼而逃逝。子虽背父。而父未尝一念忘子也。日月既久。子以佣赁归来。而不识其父。父既知子。必降身辱志。与子同事相亲。而渐通其情实。直至心相体信。父子情忘。然后亲为嘱书。全付家业而后死。方无憾也。由是而知。杂华。乃我如来法界藏中之典记。法华。如长者委付家业之嘱书。入此二种法门。方为克家之子也。善男子吴大静手书二经。岂非能知本有。料理如来家业者耶。由是必有应得之日矣。

　　刺血书金刚般若经跋

　　般若出生诸佛。故为诸佛母。而为众生之佛性。是则般若所流。源源无尽。如海水潜流四天下地。诸佛众生。觌体无二。是知众生四大根本。身肉骨血。皆般若所流。遡其本源。一体无二。居士贺学仁氏。刺血书写金刚般若。以报其亲。如引细流而归於海。可谓善於返本而报本者也。世之言大孝者。能有过於此者乎。
　　又。
　　梵语般若。唐云智慧。此乃一切诸佛众生之大本也。迷之为生死。悟之为涅盘。诸佛证之为根本智。众生背之为无明流。其实体一而明昧异耳。故我世尊出世。特为开示此智。以法大机小。不能领荷。故二十年后方说此经。业已多方开示。必欲谛信此智而不疑。用为成佛根本。而此经以金刚名者。以智乃佛之所证金刚心耳。方将以果地觉为我因心。故以般若为入大乘初门。是知特以金刚名经。非假喻也。嗟乎。一切众生。迷此本智。流浪生死。其来久矣。观者但以经义深奥。文字重复。为不易入。殊不知以空为宗。以顿断疑根。直心正念为本。原无文字可立。故黄梅以此印心。我六祖大师。一闻应无所住而生其心。便能顿破历劫疑根。及见黄梅。即能道本来无一物。是乃从此经得入之第一榜样也。是则此经为禅宗的诀。学者槩以文字目之。故知之者希。惜哉末法。正眼难逢。今愈见其难也。经云。若有读诵受持书写者。不於一佛二佛三四五佛而种善根。已於无量万亿佛所。种诸善根。由此观之。即信受书写。亦非浅浅因缘也。曹溪沙弥方觉。刺血书此卷。冀终身受持。焚香作礼。请予题记。因感而言曰。六祖入灭千年。曹溪道场。化为狐窟。即出家儿。为樵儿牧竖矣。予来力救其弊。辛苦十年。修崇梵宇。渐次可观。而魔僧作孽。内自破坏。人且谓佛祖无灵。即予亦无以自解也。今见沙弥方觉。乃能刺血书此经。则予心涣然氷释矣。何也。以经云。若人以七宝庄严恒沙佛土。不如受持此经一四句偈。以彼有为功德。终成败坏。不若无为之胜益也。以此般若。为成佛真种子故。佛言。若使一人发菩提心。宁可我身受地狱苦。以其信心难发也。今觉沙弥一人能以般若为心。寔予十年辛苦所致。又何以修崇有为功德为重。而以成坏为念乎。因有感於此。故并记之。

　　题三峰禅人血书法华经

　　众生迷佛知见。远逝五道。周流恶趣。其来久矣。释尊出世。特为开示。使其悟入。警其归志。政若慈父念子。望其委付家业。故说此经。使人速达故乡耳。昔有老宿。系莲经七轴於梁间。人或问之。答曰。此家书也。常熟三峰比丘。刺血书写此经。岂特见家书而思归者邪。良以幻化空身即法身。此经已有如来全身。今以血书。如世之真子辨嫡父。血滴枯骨。必见渗入。是则楮乃法身之枯骨乎。因赘以偈。轻抛故国不知年。一纸家书特特传。啮指忽然心痛处。思归彻夜不成眠。

　　题公全禅人血书法华经后

　　惟我本师和尚。远自大通智胜佛时。为十六王子。讲说此经。已下一乘成佛之种。而诸闻者。迷沦尘点劫来。流浪生死。直至今日灵山会上。方乃悟入。各为受记。将来成佛。是为一代时教究竟之极谈。譬如穷子。久逝他方。今始归来见父。心相体信。堪荷家业。此经大似长者。委付家业之嘱书。故云。凡有闻法者。无一不成佛。是以天台独重五种法师。受持读诵书写者。皆为成佛之真种。以其一悟此心。从真所流。则凡有所作。皆真实行。殆非妄想摄持者比也。今公全禅人。发无上心。刺血书写此经。则使幻妄身血。滴入法性海中。等同一味。庄严毗卢法身之果。而又发愿更书华严大经。以为究竟庄严。是犹穷子既得家业之嘱书。则披阅库藏之典记。按图求索。是则华藏世界。无尽妙好庄严。皆禅人本有受用之大业如此。岂非究竟一大事因缘哉。禅人亲持所书之经。具陈本愿。请益老人。故为具述本末因缘如此。

　　血书梵网经跋

　　梵网经者。乃我法王应运。首创之露布也。即其所制皆性戒耳。故三藏之设。从凡至圣。所历诸位。皆依金刚心而建立之。此戒即所谓金刚心。实成佛之大本。缅惟吾人遭此末法。去圣时远。苟愿出生死。证真常。非此戒不足以证之。然此戒非金刚心。又不足以持之。盖一切众生。所以久沉生死。而不能自出者。良由着我。以我见重故。诸业交作。业作故。苦即随之。如影响形声。理不可逭。故修行要门。无论大小三乘。皆以破我为本。我空而业无所系。然破我之具。非金刚心。断断乎难矣。谛审佛意。既曰戒。乃自性清净心。又何持犯之有。第迷之而为幻妄蕴盖。情尘所蔽。不得不揭而祛之。此戒乃裂见网之利器。不得不施於最初之创。而初学菩萨。即上根利智。不得不秉此为最初地也。学人真照。以夙习般若缘深。自愿出家。依吾法兄雪浪。听习有年。谒余於那罗延窟。余政悲末法。务本者希。乃为诸弟子诵梵网戒。照闻而有感。遂哀请授戒。且发深重大愿。刺舌根血。书此经。志毕命受持。余深慨焉。因谓吾本师卢舍那佛。从初发心。以至成佛。精进不退。以不可说不可说身命而为布施。剥皮为纸。析骨为笔。刺血为墨。书写经典。积如须弥。为重法故。不惜身命。子苟知生死难出。爱根难断。佛果难期。依佛所行。如佛所愿。又何患不成佛。从此以往。生生世世。以此身血。书写此经。当布满大千。又不止如须弥之高广。即见闻随喜发心修学者。当如菽粟。遍十方剎土。又何止此一会一人一众而已耶。子宜勉旃。特书此以证子之愿。仍愿此经。至尽未来际。当处处现身如多宝也。子其志之。

　　重刻华严经题辞

　　毗卢老人。於一微尘里。冷坐不禁。於青天白日。忽尔盹睡。堕入缘生妄想梦中。引起历劫情尘。种种幻网境界。尽无尽大光明藏。重重交罗。如天地帘珠。互递影像。炳然历别。且自生大奇特想。亦乃惊怪。普告十方一切天人。极十虚为口门。以大地为长舌。说梦中事。使诸闻者瞠目相视。有眼者盲。有耳者聋。其登地大士。自负亲为当家长子。亲履其中。寻无一物。了不可得。转展告之傍人。但云如空中鸟迹耳。禅人乃又愿於一毫端头。欲令人顿入此中。盖亦难矣。虽然大地众生。无一人而不沉埋此一尘也。只须大智慧人。冷眼生华。妄想恁么。如是如是。种种奇特庄严。且在一切众生日用妄想网中。种种光明。时时顿现。各各日用而不自知。所以不知者。但梦未破耳。今於路傍草莽间。猛地一人[跳-兆+孛]跳。攘臂大呼。顿使十方世界。六种震动。同时各各相谓叹曰。奇哉奇哉。不知此中果有如斯大希有事。遂剖而出之。大家携手。通同游戏。自在无碍。无所希求。竟亦不知谁之力也。知恩者。当自重之。

　　菩提心愿文跋

　　一切圣凡。皆本自住金刚心地。具足如来不思议智。但以习气熏发转变之力。而得成熟。故一切众生。各各八识田中。具十法界种子。特随缘熏发。故先后迟速不同耳。华严经云。菩萨有十种习气。见佛习气。於清净世界受生习气。行习气。愿习气。波罗蜜习气。思惟平等法习气。种种境界差别习气。若诸菩萨安住此法。则永离一切烦恼习气。得如来大智慧习气非习气智。故知染净二业。升沉两门。皆从熏习而生。不是无因而得。是知从上佛祖善知识教人。原无实法与人。亦无法可传可授。但凡有亲近者。独观其染净习气之厚薄。因其病而调伏之。惟执劳辛苦三二十年。耳提面命。朝夕参承。乃至困辱万端。逆顺千状。种种施设。无非以大般若光明。熏蒸无明业习。令其转染成净。使其自知本有耳。苟能自知其本有智光。内自熏发。日增月盛。一旦如大火聚。则向之烦恼业习。燎之如红炉片雪。如此则日用头头。遇境逢缘。皆大智用。是所谓转染污业习。而为般若智习矣。若转之净尽。彻底穷源。与十方佛祖转处无别。则但印可之曰如是如是。惟此而已。岂此外更有别法耶。由是观之。则从上三贤十圣。皆能转之而未尽者。故从般若所发十种习气。为金刚种子。以之劫劫生生。熏变无明。不净不休。终竟透皮而出。此所以毗卢世尊重愿行也。德宗始发迹於蒲。从法亲妙峰师。因得事老人於清凉。以至海上。将二十余年矣。所历辛苦。不可殚述。为法恳诚之心。未尝一念稍间。老人唯以不思议智炬照之而已。竟未一启齿向上事也。待其自信自肯。方不自负己灵耳。渠以本愿。请老人为敷扬者有年。老人未之首肯。甲午冬日。从老人於京之大慈寿寺。雪夜请益。哀泣自叙其志愿云云。老人为信笔书此。明年春二月。老人即以弘法因缘。致　圣天子怒。逮及於渠。实出九死。余戍雷阳。宗复自蒲万里。问老人於瘴海间。相值五羊。乃出此卷。老人展之。则见其光明夺目也。遂赘之以此。

　　普贤行愿品题辞

　　毗卢遮那如来。居华藏界。菩提场中。为地上菩萨。说华严经。有三千大千世界微尘数偈。一四天下微尘数品。即龙胜大士。尽出世间智。不能数其品目。而此品者。略本之略本也。惟我卢舍那如来。旷劫所修广大因行。所感华藏世界。殊胜庄严。其因地本行。不出普贤十种大愿。而此愿者。乃称法界心。极法界量。包摄无遗。故曰愿王。然修行之要。成佛之速。无越乎此。所谓一念消灭无量恶业。一念成就无量善根者。譬若金转轮王。梦入阿鼻地狱。受大剧苦。无可哀救。怕怖慞惶。奔驰狂呼。欲逃而不得。一旦叱咤。极力猛醒。向之苦事。求之而不得。现成受用。种种本自具足。此所谓梦幻法门。以智而入。唯在自心。不假外求。故曰心净则佛土净。门人郑扩发菩提心。归依净土。余教之以专诵此品。一旦生死梦破。何患不睹华藏现成受用乎。

　　题安乐行品后

　　予少读四教仪。见天台大师。判五种法师。为观行位。窃有疑焉。既见法门之有以持经为行者。动则诵法华经百千部。及察其律身持心。多未能与经淴合。是知持经之难矣。及予述法华通议。至佛赞法师之功德。有供养者。其福过於供佛。有毁谤者。其罪重於谤佛。此我世尊金口诚言。及见持经之法师。现在父母所生肉身。即得六根清净。按六根清净。当在七信菩萨不退者。以永不退堕生死也。何持经之功一至此邪。是知持者。不在纸墨文字。而在离言妙契佛心。佛之慧命。由是相续而不断者。宜其功德殊胜然矣。某人受持此经。於安乐行中。有所契入。故专持之。此乃世尊教诸末法。持经弟子第一妙行。即如来之家法也。从是而入法华三昧。悟佛知见。固无难矣。

　　题刻药师经后

　　经以药师名者。盖依本佛而称也。至圣无名。以德彰名。然佛为三界医王。善治一切众生心病。故称医师。是则一大藏教。乃对症之妙药。而众生之病。以痴爱为根。病根不除。而欲出生死渡苦海者。讵可得乎。问曰。经云求官位。得官位。求男女。得男女。求长寿。得长寿。求安乐。得安乐。皆众生之痴爱也。佛意本欲众生离之。今有求而必遂者。岂非增益痴爱耶。答曰。非增益之。实欲离之耳。以众生不信自心是佛。故颠倒迷途。溺於爱河。佛以广大慈悲而拔济之。不能顿出。特设方便以引摄之。即其所爱而诱进之。所谓以楔出楔。以毒攻毒。故云。先以欲钩牵。后令入佛智。则世间之爱。可潜消而默化矣。众生始以不信自心之惑。如贪财者。而梦金宝。生大欢喜。致大欲乐。且金宝欲乐。岂自外至耶。众生处此梦宅。种种希求。佛以如梦幻法门。而调治之。痴爱重。则信佛愈极。信至极。则自心痴爱。化而为佛知见矣。又如置酵於乳。而成酥酪。必转醍醐。此经是佛以醍醐甘露之药施众生。能服之者。岂不顿祛百病。获长寿哉。居士刘峤。刻经以施多人。正若长者。於四达通衢以妙药施人。但能信受而服之者。则心病顿瘳而随求必应。其药师之号。岂虚称哉。既信自心。则观此经。不属纸墨文字矣。

　　白衣陀罗尼经后跋

　　白衣陀罗尼经。乃我圆通大士。从大悲心中实际流出。故世之善男子女人。苦於无嗣。志心持此。求无不感应如响。且往往应之者非一。而不信者亦非一。又有持而不应者亦非一。此何以故。以我大士依本师观音如来。授如幻闻熏闻修金刚三昧。现三十二应身。十四无畏功德。与十方三界六道众生。同悲仰故。法界众生。欲求男者。诞生福德智慧之男。生者皆白衣重胞。以示大士不诳众生之验也。虽然。此男者。果何自而来耶。若即大士现身。而大士不迷。安得所生之男。一一如慈悲现身之士。若非大士现身。又何以求大士而得生。此理难窥。故信之者希。不知大士。既与一切众生。共一悲仰。是则大士悲仰之心。即众生愿求之心也。其求者。果如大士之心。而大士之心。亦即求者之心。如镜交光。影影互现。又如谷响。声叫声应。未有自心而不应自心者。故曰。自心取自心。非幻成幻法。是则所求之男。实是求者自心所变现。不如是求。故不应耳。所以求而得智慧福德何也。盖寻常男女。纯以淫欲之心求之。故多愚痴。原非智慧心所生也。今不以淫欲心求。而求之於大士。则是原出智慧。智慧。福德之本也。所生福德智慧之男。所谓声和响顺。形直影端。其理无疑也。子寅周伯子。笃信此法。一日入山。焚香作礼。乞书此经。然我亦从大士耳门而入三昧者。第恐子寅。不能作如是观。故书写已。又从而解说之。

　　跋姜大隐百城烟水卷

　　余尝读清凉传。至无着入金刚窟。与文殊茶话间。见诸大士。自云中冉冉而下。因问此众龙象。何自而来。殊曰。此吾窟中一万眷属。各於十方世界。利生缘毕而归也。又问世何不知。殊曰。或现帝后妃女国太母身。或现宰官居士黄门长者比丘僧尼。随类皆入。化化无穷。安可以迹较之耶。今观　圣慈御笔。赐姜常侍百城烟水卷。及诸大宰官题咏诗。则不必更疑文殊也。姜公别号大隐。为慈宁宫侍中。其所以荷担如来。辅弼圣化。建立三宝者。功最居多。故能获此密印。不减髻珠之赏。公当持此。以为利生之劵。他日归来窟中。想文殊见之必合符验也。

　　佛顶尊胜陀罗尼咒跋

　　诸佛同证秘密心印。得成无上菩提。含之以为三德秘藏。吐之以为万行庄严。持之以为利生事业。诵之以为洁己妙行。是故一切诸佛因之而成道。一切菩萨因之而转邪。此则凡所谓密咒者。皆称尊胜。而此咒者。出自毗卢灌顶。为法身所演。又尊胜中之尊胜者也。若书之幡幢。风之所到。影之所临。触之者。皆能离苦得乐。又况行之持之。於心含之。而为心印者耶。故首楞严曰。若有众生欲习难除。但当一心。诵我佛顶光聚秘密神咒。淫火顿除。如汤消氷。应念化成无上知觉。噫。一切众生。皆以淫欲而正性命。今一持此咒。则命根顿断。生死永离。又何况彼区区贪瞋痴慢。不化为无上菩提真种子耶。行人明宽。持此有年。今乞海印老人书写此卷。将终身佩带。持诵不忘。老人嘉其志行。助其坚强。乃为书之。又赘之以此。将以策前程示来学者。
  </div>
  <div class="pagination">
   <a href="憨山老人梦游集_page26.html">
    上一页
   </a>
   <span>
    ...
   </span>
   <a href="憨山老人梦游集_page22.html">
    22
   </a>
   <a href="憨山老人梦游集_page23.html">
    23
   </a>
   <a href="憨山老人梦游集_page24.html">
    24
   </a>
   <a href="憨山老人梦游集_page25.html">
    25
   </a>
   <a href="憨山老人梦游集_page26.html">
    26
   </a>
   <span class="current-page">
    27
   </span>
   <a href="憨山老人梦游集_page28.html">
    28
   </a>
   <a href="憨山老人梦游集_page29.html">
    29
   </a>
   <a href="憨山老人梦游集_page30.html">
    30
   </a>
   <a href="憨山老人梦游集_page31.html">
    31
   </a>
   <a href="憨山老人梦游集_page32.html">
    32
   </a>
   <span>
    ...
   </span>
   <a href="憨山老人梦游集_page28.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
