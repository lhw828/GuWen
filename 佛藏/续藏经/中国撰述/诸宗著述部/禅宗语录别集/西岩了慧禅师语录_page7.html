<!DOCTYPE html>
<html>
<head>
    <meta charset="UTF-8">
    <title>西岩了慧禅师语录 - 第 7 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西岩了慧禅师语录 - 第 7 页/共 9 页</h1>
    <div class="content">
　　寒山(题崖)　拾得(磨墨)

　　高兴上层巅。断崖收晚烟。笔底两三字。人间千百篇。
　　心手不相知。石上墨成池。劫石有消日。此墨无尽时。

　　磨针罗汉

　　磨砻分寸工夫。建立针锋世界。尚欠些子合尖。且待石头烂坏。

　　洗钵罗汉

　　水落方能石露。有心别无用处。若问佛法如何。日洗钵盂两度。

　　善财(持荷叶)

　　捏定五十三人。性命若一藕丝。擎起百一十城。世界如一荷叶。此未入母胎已前神通。正参见文殊已后时节。楼阁门前事若何。夜来池沼皆明月。

　　四睡(二)

　　人兮不羁。虎兮不缚。是四憨痴。成一火落。虽然合眼只一般。也有睡着睡不着。
　　无固无必。挨肩[木*尤]膝。人梦不祥。虎梦大吉。世上有谁知。天台云幂幂。

　　朝阳穿破衲(破衲横肩。作穿针势)

　　一衲横肩遮百丑。破处冷风吹不透。待伊穿线要重联。金乌已在西山后。

　　对月了残经(开卷掩面)

　　破微尘出大经卷。一弹指顷千百遍。只因错认月为灯。至今展卷遮羞面。

　　又

　　麻线贯竹针。大阳相对面。通身破绽多。如何补得遍。
　　好念脱空经。不知山月转。将谓了多时。犹有者一卷。

　　猪头和尚

　　提起臭猪头。密持清净戒。将谓足脂膏。元来少肉菜。如何出得金华界。

　　又(柳树下。放猪头在地。手把扇子)

　　圣者圣何从。空中柳絮踪。猪头不得吃。遍地扇腥风。

　　又(扇置地)

　　猪头捧起。全苦全甘。饥兮不吃。饱而常贪。大地作柄扇子。难遮满面羞惭。

　　言法华(以手书空)

　　口中念底。空中写底。是何章句。是何宗旨。人道你转法华。我道法华转你。

　　鸡骨和尚(把数珠)

　　吃既不知数。吐亦难数渠。非图甜得口。意在五更初。

　　政黄牛

　　屈膝跨牛腰。山遥水更遥。有诗吟未就。白鹭下溪桥。

　　普化

　　铎掩洪钟。机如掣电。明头暗头。四方八面。一着得人憎。走入大悲院。

　　蚬子和尚

　　得恁么自在。得恁么快活。古庙当丛林。捞波作衣钵。脚头到处江天阔。

　　又(枯树下)

　　赤手立生涯。都卢一个虾。不从江里得。树上摝将来。

　　邓隐峰(掷锡。一人在旁。仰视笑)

　　金锡一震。虚空退听。百万雄兵。难破此阵。一时游戏神通。未免旁观者哂。

　　五祖送六祖渡江。并船子接夹山

　　一叶舟离港口。一桡外无可有。子不知羞。父不觉丑。丑恶羞惭。万年不杇。岂不见。黄梅路上数株松。带雨含烟。一似朱泾堤畔柳。

　　五祖栽松。六祖担柴

　　恨杀老头陀。山移恨不磨。吾今担头重。为汝种松多。

　　五祖栽松　六祖卖柴

　　无柄锄头。无根松树。万古风规。一肩荷负。至今夜夜黄梅雨。
　　夯担不担柴。通经不识字。新州路上人。中书堂里事。三更月照东禅寺。

　　船子夹山

　　一棹绿杨湾。金鳞得处难。长江深有恨。不合蹈船翻。

　　谢三郎(无船。胁桡合掌立)

　　笠雨湿蓑烟。头陀行已圆。一桡横到底。不蹈淛江船。

　　又(舟中把钓)

　　箬笠蓑衣。短篷孤艇。四海一钩。千江只影。不知月在飞猿岭。
</div>
    <div class="pagination">
<a href="西岩了慧禅师语录_page6.html">上一页</a><a href="西岩了慧禅师语录.html">1</a><a href="西岩了慧禅师语录_page2.html">2</a><a href="西岩了慧禅师语录_page3.html">3</a><a href="西岩了慧禅师语录_page4.html">4</a><a href="西岩了慧禅师语录_page5.html">5</a><a href="西岩了慧禅师语录_page6.html">6</a><span class="current-page">7</span><a href="西岩了慧禅师语录_page8.html">8</a><a href="西岩了慧禅师语录_page9.html">9</a><a href="西岩了慧禅师语录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
