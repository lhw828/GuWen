<!DOCTYPE html>
<html>
<head>
    <meta charset="UTF-8">
    <title>雪岩祖钦禅师语录 - 第 7 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>雪岩祖钦禅师语录 - 第 7 页/共 10 页</h1>
    <div class="content">　　窃谓。吾释之道。从古以坠。非假至尊至贵。翼而扶之。则或不自立。是故迦文诞生兜率。示现王宫。至於成道转法轮。则曰。吾佛法。付嘱国王大臣。为之外护。所以广被西乾。远流东土。绵绵二千余载。而未泯者。实外护之赐也。惟近世以来。时当末运。宗社浇漓。虽王臣外护。不减伊昔。而联芳续焰。大耻先贤。夫圆其顶。方其袍。但知从事乎鄙陋猥屑。殊不原夫吾道之始终。道也者。弥纶乎三界。统御乎大千。天地日月。阴阳造化。风雨晦明。未始不一一即此道。而囊槖之。虚而异。为圣为贤。为愚为蒙。为昆虫。为禽兽。凝而分。为山为岳。为江为海。为竹树为艹菜。以至生死兴亡。迁流代谢。是皆根於之道。翕张而已矣。然则道之为道。果何物也。即羲画未着以前之易耳。易之为体。果何寓也。即乾坤未位以前之理耳。理之为用。果何归也。即万物未化以前之性耳。性之为性。荡荡乎周行。巍巍乎不动。亘十世。穷十虚。而不见其大。返一念。逆一尘。而不见其小。以释而言。曰正法眼。曰大圆觉。曰毗卢印。通而变之。即赵州柏树子。云门乾屎橛。德山棒。临济喝。卷而为玄关。为金锁。舒而为万别。为千差。以儒而言。曰皇极。曰中庸。曰大学。会而归之。即孔氏之忠恕。孟氏之浩然。回也愚。曾子唯。着而为诗书。为礼乐。列而为三纲。为五常。由是而观。儒之与释。道之所在固一。惟其化异。而制不同耳。何哉。是由释之教。以慈忍为化。以戒定为制。故夫人也。或得玩而视之。近而易之。儒之教。以诚明为化。以刑责为制。故夫人也。崇而尚之。仰而畏之。仰而畏。则惧生焉。近而易。则慢生焉。今夫人也。果曰我慢。则其逸俗绝尘。清冷之士。扫踪灭迹。甘与流光俱化。曾何世相之有哉。故曰。不假王臣外护。而翼扶之。则或不自立。果不自立。则彼托形借服。混淆之辈。泛滥法门。又安知吾怀袖中。确有可崇可尚。可仰可畏可惧之道也哉。
　　窃谓。佛法至要。本乎明心。心欲洞明。贵乎息见。见乎不息则邪正交错。心乎不明。则真妄交驰。苟息矣苟明矣。真与妄俱空。邪与正不立。直下儱儱侗侗。颟颟顸顸。如三家村里田舍翁。无丝毫知见。罗网胸襟。无丝毫声色。笼罩耳目。到恁么处。依旧七颠八倒。逆顺纵横。左之右之。无在不在。始可谓之心明矣见息矣。妄与邪。不能干矣。正与直。不必顾矣。更须拨转向上关棙。和底一时翻却。申出三头六臂。於无凑泊处。别开正眼。亦未可称为本分参学。
　　兹者仰荷不鄙。以倾盖一见间。示以入道因缘。且谓於语默提撕不及处。忽然豁尔现前。此正妙喜所谓。爆地断时消息也。有以见台座。於脚跟下。彻证父母未生以前面目。谛且当。深且远矣。但又举。昔有一僧。称台座。慧有余而定不足。台座亦已甚。肯其说。然此僧好与三十拄杖。何故。盖为不曾有本参中事。返於净无瑕颣处。添一重翳膜。遂误台座。直至于今。剔拨不下。所以语某曰。我被遮一件事。碍在胸中。久矣。以某见之。何碍之有。但不合当初於豁然现前时。一认认着。如今於泯然无知处。一忘忘却。是致明暗交争。是非交夺。朕兆未彰以前消息。截作两段。不得自由自在。殊不知森罗万象。明暗色空。烦恼菩提。智慧解脱。通贯是个大圆觉海。欲觅一丝毫根蒂。了不可得。既不可得。则当知教中道。应无所住。而生其心。心既无住。则当会见见之时。见犹离见。见不能及。见既不及。则当思豁然现前之时。此即敲门瓦子。实非堂奥中物。急须扬下。果能扬下。亦不必起扬下之见。若起此见。其病愈增。但只随机应变。任性逍遥。或寄观听於金石丝竹。或全用舍於礼乐诗书。至於升降揖让。游泳推敲。莫不尽从此大圆觉中流出。更无丝毫外来之物。然后佛也心也。见也息也。邪与正也。真与妄也。不待区别。晓然判於明镜中矣。

　　荆溪吴都运书

　　窃观。圣人之道。与如来之道。同一道也。未尝二也。圣人之道。则率性。如来之道。则见性。见性则可以明心。可以成佛。可以度众生。率性。则可以正心。可以修身。可以治国平天下。虽率与见异。而性则同也。非独圣人与如来。同此一性。自曾子子思孟轲以降。至于近世伊洛晦庵水心筼[腮-田+匆]。及荆溪安抚都运侍郎。正脉绵绵。接踵而臻圣人之域。莫不同此性也。
　　西天唐土三十五祖。与德山临济至于近代妙喜应庵。或下世间有作者而出。发扬佛祖不传之秘。於言句之外。是亦同此性也。此性既同。则此道亦同。此道既同。则百家诸儒之书与五千大藏之文。同一舌也。是故圣人曰。吾道一以贯之。如来亦曰。十方世界中。惟有一乘法。然此一乘之法。与一贯之道。即此性。此性即此法。此法即此道。道也。法也。性也。名异体同。其为体也。天包无外。细入秋毫。迎之而不见。弃之而常在。天地依此而立。日月依此而明。圣人依此而设教。如来依此而示现。即儒所谓皇极。无极。大极。释所谓。本地风光。本来面目。本生父母。是也。
　　仰惟安抚都运荆溪侍郎当代道学宗主。清镇台藩。政传中外。辟学校。明仁义。安巨室。宽小民。实谓尽此正心诚意之道。行且力矣。以一身。为金口木舌。化湖湘。为洙泗矣。独释氏之宗。索然坠地。犹未获尽此心。为此道盟至耳。愿於正三纲。修五常之暇。略移一瞬。以照释氏之宗。则见圣人之道。与如来之道。同一揆矣。或谓释氏之宗。多迂阔。多虚无。非迂阔也。非虚无也。盖此本来面目。本地风光。与夫大极皇极。浩浩然。荡荡然。不可得而形容。不可得而拟议。故其立言也。多旷达。寓理也。多幽潜。即幽潜。以见其妙。杲如白昼之明。即旷达。以见其微端。如眉睫之近。其理之幽潜。言之旷达。莫不发越乎此心之中。未常隐也。故圣人曰。以我为隐乎。吾无隐乎尔。如来亦曰。法法不隐藏。古今常独露。但此义。虽至近至易。而非世间聪明利智之。所能达。是须脱去一切情尘解路。至胸中一寸之地。廓若太虚之广。则此义。洞然明矣。而亦便知森罗万象。昆虫草木。即此义。喜怒哀乐。折旋俯仰。即此义。此义既明。则百家诸儒之书。五千大藏之教。未抵一个之字。
　　昔李翱相公。见药山。以云在青天水在瓶。明此义。无尽居士见兜率。於夜半。触翻泉钵。证此义。山谷道人见晦堂。闻桂香。符此义。无垢状元见妙喜。听蛙声。契此义。与夫从上道学诸巨儒。莫不尽与释氏游。而相与握手于至妙至玄之表。近世虽无大颠妙喜辈。可敬而尚之。
　　惟台座揭日月之大明。悬古今之至鉴。烛於混元未判之先。则见圣人之道。与如来之道。同一揆也。明矣。
　　荆溪吴都运书
　　窃观释氏之道。以戒定慧三学为宗。戒则律以持心。定则静以照心。慧则智以明心。有慧无定戒。则念念在放逸。徒尔事言说。而不能断轮回脱生死。有定无戒慧。则念念在虚寂。徒尔滞顽空。而不能唱大教导群生。有戒无定慧。则念念在执捉。徒尔拘法度。而不能一是非。齐物我。然而慧即定。定即戒。戒能生定。定即生慧。慧也定也戒也。祖乎一心。心本不有。戒定慧复从何得。然则不有而有。广若太虚。尽大千沙界。艹木丛林。鸟兽人畜。与夫八万四千尘劳。总即此心。心不生即戒。心不动即定。心不昧即慧。戒定慧即此心之本具。初不待习而后得也。有时不有。细如毫末。应一切真如般若。菩提解脱。与夫八万四千行愿。总非此心。心非戒而自止。心非定而自息。心非慧而自通。戒定慧与此心。俱无形相。虽时时而习之。无所得也。於无所得处。无所不得。则得本无得。无得之得。是为真得。其为得也。宽廓非外。寂寥非内。瞻之在前。忽焉在后。不可取。不取舍。不可名。不可状。此即从上百千佛祖。以器传器。以镜照镜。一段奇特因缘。谓之正法眼藏。涅盘妙心也。是故达磨大师。自西天竺国而来。始见梁朝武帝。问圣义谛中。以何为第一。达磨奏云。廓然无圣。又问对朕者谁。奏云不识。此即达磨。为武帝直指此心。以有言示无言也。帝不契。达磨遂折苇渡江。径归少室峰下。面壁屹然而坐。此又为尽大地众生。直指此心。以无言示有言也。历九载星霜。无人领旨。惟神光可大师。断一臂。礼三拜。叉手而立。默尔全身担荷於形名未兆之先。是谓达磨西来。不立文字。直指人心。见性成佛。自此毒流东土。接响承虚。可传灿。灿传信。信传忍。忍传能。能即卖柴汉。是谓六祖祖下分二传。一曰南岳让。二曰青原思。惟让接机敏利。雷轰电驰。散枝派於四方。星分碁布。源源不绝。即南岳福严山。是其唱道之地。慨夫时移道丧。至今几五七百载。而渐至乎绝灭无闻矣。虽吾浙全盛之地。所在丛林。尤多污杂。求其深明此道。步步踏实者。未之有也。信有此道。时时步移者。亦鲜矣。道既不明。又不信矣。欲望吾佛祖之教。复兴於此。其可得乎。粗有志於参学流通之士。对此得不为之痛心大息者哉。
　　如某者。自幼削发。因笃信此道。而游方。始造净慈天目之室。提狗子无佛性话。心心相承。念念相续者。三载。昼以继夜。夜以达旦。是必欲剖此念。破此心。以见父母未生前。本来面目。忽一日。於着力不到处。此念此心未萌处。泮若氷消。豁然迥露。如太虚之朗月。独耀于中霄。当是时也。上不见有诸佛。下不见有众生。内不见有自己。外不见有山河。巍巍堂堂。炜炜煌煌。惟一清净。无依无欲。大解脱境界。即前所谓。无得之得。是为真得。其戒定慧。亦无处容受。戒定慧既无处容受。则一切逆顺是非。好恶长短。如太虚之云。於我何有哉。尔后即以此。扣之灵隐石田。参之天童痴绝。证之径山无准。洎笑翁大歇北磵石溪。莫不尽跨其门。而审之。然而所见。亦各有浅深。所用亦各有高下。若夫从上佛祖。千差万别。隐显机缘。是皆红炉上一点雪。
　　仰惟都运诏使。国史宝文。荆溪侍郎。道学正统。得伊周孔孟之正传。廉明仁爱。教士养民。当世一人耳。某宿何厚幸。获遭际於此时。实千载一遇也。龙兴之宠擢。道林之改迁。眷顾异常。实出过外之望。四绝堂上。获聆无极之论。侍郎谓。无极乃此个道理。无穷极也。又谓。孔孟之说如是。伊洛之说又如是。晦庵象山之说又如是。是以见此个道理。无穷极也。然而理既无极。事亦无极。事本无名。因理而得。理本无形。因事而显。始自天开地辟。至於三皇五帝。历代君臣。一治一乱。一兴一亡。是事之无极也。事不自立。因理而显。理即心也。天地万物。生我心内。治乱兴亡。自此心中流出。故曰。事本无名。因理而得。心即理也。即天地万物。四时代谢。治乱兴亡。以见此心。是理之无极也。故曰。理本无形。因事而显。事即理也。理即事也。事与理融。是为极也。极之为极。浩浩荡荡。杳杳冥冥。不可穷不可尽。是为无极。无极之极。是为太极。太极乃中也。中也者即天地万物。喜怒哀乐。未具以前。清虚之至理也。然此清虚之理。含藏天地万物。与夫喜怒哀乐。是谓中也。其为中也。圆同太虚。非欠非余。能平高下。不堕有无。即吾佛氏。所谓正法眼藏。孟氏所谓浩然之气。孔氏所谓一贯之道。以是融会。儒之与释。虽门户不同。道之所在。只一也。

　　序
　　友山序

　　友直友谅友多闻。圣人之遗训也。直则开心见诚。谅则察往知来。多闻非具正遍知之谓欤。在古亦曰。择朋须胜己。似我不如无。取友之道也如此。必谦上人之号友山。文不在兹乎。插天拔地而不倚。山之直也。风来树动。叶落知秋。山之谅也。钟鸣谷应。猿啼隺唳。非山之多闻也欤。今上人。取山为友者。是三德也。盖德可以益于吾也。然山亦静亦定。静定之间。戒慧自足。吾今取山为友者。岂徒然哉。
　　甲申秋之七日。上人瓣香幅纸。请雪岩老叟。序以证之。序非所能也。姑即此义。以理此事。直书以遗之云。

　　无翁序

　　净行禅者。践腊虽浅。志愿极深。神凝秋水。气禀辰霜。问道于雪岩老叟。若将有得焉。而又辄以号为问。姑即无翁二字扁之。亦诱进之一端也。能於无字下。洞见根源。则行不练而成。净不澄而清矣。少而称翁。又何碍焉。叟复示以偈曰。万法重重一字收。拈来顿在鼻尖头。皤然白发镜中见。觌面何曾有赵州。

　　云山序

　　白云依依。青山巍巍。光风浩浩。霁月辉辉。彷佛善财童子。与德云比丘。在别峰相见之时。人也境也。事也理也。今也古也。纤尘无间。毫发不移。上人有以永德自名。云山自号者。翻然而起曰。我本无名。假永德以自称。我本无号。假云山以自号。师肯赐一语为证否。曰唯。学至於无。空万缘。无一尘之可得。正善财於七日中间。亲见老德云消息。岂暂时闻见之可及也哉。所以上人自名永德也。德既永矣。道亦永焉。上人之号云山。实也非假也。故书一偈。以旌之。纵目无心与么看。擎天拔地黑漫漫。谁知七日不相见。只在眉峰一寸间。

　　静山序(并偈)

　　万缘不涉。万法自闲。此静之义也。静则定。定则安。所谓安若太山。万机不能挠矣。然静必有动。动必有作。作必有言。静山二字。由是而得。普寂之号。由是而称。雪岩一偈。亦由是而成。偈曰。一迹无余万籁沈。峦光月色共深深。谁知尚有[此/且]儿闹。龙在霜枯木里吟。

　　秋江序(并偈)

　　秋江。智月上人之自号也。凉秋月明。空江浪平。上下一色。表里洞明。心也佛也。禅也道也。名也号也。觅一丝毫有相。了不可得。非上人之见处也欤。若只与么。犹是过患边事。姑示一偈云。漾漾银河玉宇流。净如白练冷光浮。老胡一苇踏不着。零落西风断岸头。

　　中山序(并铭)

　　乾坤之内。宇宙之间。中有一宝。秘在形山。古人已是觌面相呈。何秘之有。道宝藏主。以中山自号。山既立中。中则有外。中外相承。秘可见矣。雪岩老叟。为铭之曰。不倚曰中。屹立曰山。白云四座。明月一间。独坐天心存正念。直透须弥只等闲。

　　天全说

　　嗣樗侍者。自号天全。请说于雪岩老叟曰。何义也。朽腐不收之木。亘千万劫。而不涉春秋。无斫削雕刻斧斤之患。以残吾躯。无依附寄托栋梁之任。以重吾肩。抱烟云而自乐。伴苔藓以闲眠。循循焉望望焉。夫是者谓之天全。予曰否。天全乃全其天。各各全吾所赋之天。利者不钝。愚者不贤。直者不曲。脆者不坚。而又爱者泛。独者专。执者方。转者圆。或又曰否。吾则曰然。於是出一偈。以美其称。颂其德。发其全。全之者天。广而无量亦无边。遍覆三千与大千。欠阙不存[此/且]子相。运行当与日同圆。

　　铭
　　一溪铭

　　溪清可鉴。万派一源。无上妙道。唯心可传。道清讳也。一溪号之。作是铭者。雪岩为谁。

　　铁船铭(济)

　　今兹巨舟。匪木之俦。开乾坤鞴。模范九州。发性天火。石烁金流。形名未具。运载已周。不加橹棹。惟重惟浮。博济四海。任其去留。一篷明月。万里清秋。

　　偈颂
　　送德富藏主之衡

　　集云云外小睡虎。毛色金斑威百步。顶门正眼烁乾坤。等闲亦或生风雨。拂晓出门去何处。衡阳城中访亲故。记之早晚即归来。震雷一喝了此末后句。

　　送光后堂(并序)

　　妙光首座。两载游从如一日。盖孜孜于道。不知光阴之易也如此。俄然需偈为别。因笔以饯云　春风恶。春风恶。一夜梅花尽吹落。人来话别欲游吴。踏断东南天一角。春风恶。春风恶。八千里外望西川。从前都是错。

　　宗正上人

　　金襕之外传何物。应道门前倒剎竿。亘古亘今全提句。好向声前着眼看。衲僧衣钵只者是。汝今已得正宗旨。寄集云单号别传。枚数英才先屈指。忽来告假归清江。窗前梅早春渐芳。一枝横出苍烟外。泉声喷雪岩流香。

　　惠洪上人

　　洪蒙既判。惠然红日。天地开明。即心是佛。尘沙剎海。遍界发辉。一丝毫头。昧之不得。却须直下掀翻。休为知见所执。受用只此平常。更无玄妙奇特。若是衲僧门下。难免痛棒三十。目今且赠四藤。任便东西南北。回首集云峰。面前青突兀。

　　送契宁上人

　　道契佛祖。身自康宁。行笃言寡。名香德馨。一尘不染。千里前程。番阳浩浩。集云青青。稳泛扁舟短棹。西风浪平。

　　绍隆上人

　　行以德绍。道以时隆。浮薄在彼。端确在躬。衣单下事还一同。道德言行诚明中。语默动静昭日月。折旋俯仰生春风。上人夏在集云峰。倐起湘江归兴浓。庭前索索飘井桐。赤肩担瘦筇。

　　真惠上人

　　将谓如来。惠戒三昧。此语虽真。此意未在。正似湘江两半晴。岳面不开云叆叇。一日升天四海明。杖头掀转却头轻。不移跬步到潭城。相逢历历话前程。

　　本来上人

　　本不曾来亦不去。百二十日如是住。昨夜西风忽转头。花开阑畔木犀树。收拾行囊话起单。集云东湖来去间。双桂枝头冷消息。却与荷花香一般。

　　庆一上人(闻讣)

　　识得一。万事毕。庆快平生是今日。佛祖单传无二心。生死洞然空四壁。匇匇闻讣来归。不碍独行特立。群峰迭乱青。远水漾虚碧。寥寥天地间。来去有何极。韶华自转春无迹。

　　了恩典座

　　十二时中。承谁恩力。俯仰折旋。不须外觅。着衣吃饭。一了便了。开眼天明。是谁不晓。大地沙门只眼睛。丈六金身一茎草。

　　志满上人

　　夫志在谦毋自满。勿以其长跨人短。海因有量天亦聋。人未有德休恃聪。君不见。水涸山枯物憔悴。春暖风和蝶蜂至。欲在丛林立此身。学以成其志。

</div>
    <div class="pagination">
<a href="雪岩祖钦禅师语录_page6.html">上一页</a><a href="雪岩祖钦禅师语录.html">1</a><a href="雪岩祖钦禅师语录_page2.html">2</a><a href="雪岩祖钦禅师语录_page3.html">3</a><a href="雪岩祖钦禅师语录_page4.html">4</a><a href="雪岩祖钦禅师语录_page5.html">5</a><a href="雪岩祖钦禅师语录_page6.html">6</a><span class="current-page">7</span><a href="雪岩祖钦禅师语录_page8.html">8</a><a href="雪岩祖钦禅师语录_page9.html">9</a><a href="雪岩祖钦禅师语录_page10.html">10</a><a href="雪岩祖钦禅师语录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
