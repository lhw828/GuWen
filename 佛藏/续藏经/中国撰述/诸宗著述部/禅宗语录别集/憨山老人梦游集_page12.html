<!DOCTYPE html>
<html>
 <head>
  <meta charset="utf-8"/>
  <title>
   憨山老人梦游集 - 第 12 页/共 83 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   憨山老人梦游集 - 第 12 页/共 83 页
  </h1>
  <div class="content">
   示周子潜

　　五色令人目盲。五音令人耳聋。五味令人口爽。驰骋田猎。令人心发狂。此老氏之戒也。非礼勿视。非礼勿听。非礼勿言。非礼勿动。又曰。少之时。血气未定。戒之在色。及其长也。血气方刚。戒之在斗。及其老也。血气既衰。戒之在得。此孔子之戒也。不杀。不盗。不淫。不妄言绮语。不两舌恶口。不贪瞋痴。此佛之戒也。噫。以吾人之性。本自灵明清净。但以习染之污。日就汩昏。沈迷而不省者。唯在耳目口鼻身心之闲。与声色香味触法相对。胶固绸缪。接构心斗。长迷而不返也。故圣人愍之。切为之戒。且将欲祛旧染。断尘习。而复乎本然清净真心也。由是观之。戒在我而备在心。修之以身。是谓道不远人。故曰。圣远乎哉。体之即神。吾人欲造大道之原者。唯在谨谨奉持於是而已矣。周子少年。切志向上。归心於此。故因书此以示之。

　　示祖定沙弥

　　子尝见世之市肆。罗列割烹。而过者。靡不刮目垂涎。希一脔之味。此恒情也。每见吾徒。称沙门释子者。身处旃檀之林。足履清凉之地。历大法之肆。罗无上醍醐。甘露妙味。则邈视之如鸩毒。可不悲欤。虽然。盖不知味之过也。藉使知之。岂让嗜脔之情哉。吾佛最初出世。即揭波罗提木叉以示人。此即以甘露陈於周道。冀人人而味之。同入不死之乡矣。过而味之者。几何人哉。予随缘入王舍城。止慈氏园林。适开甘露之肆。有沙弥祖定。从吴兴来参。问庄严佛土。最上法门。因指入林中。即得餐采此甘露法味。所言甘露法者。即四根本重戒也。嗟乎人者久矣。沈酣生死之场。成就铁床苦具。靡不依此淫杀盗妄四者而立。至於诸佛净土庄严。亦皆从断此四者而成就。故曰。永断淫心。方成佛道等。今沙弥将欲辟瓦砾作丛林。转秽邦成净土。若不翻破四根。作四面清凉池。岂能化三毒。而为三种解脱地耶。是故海印老人赞言。佛子若欲成就无尽功德法门。应当善学此波罗提木叉。为第一义谛。一切法门。因从此入。

　　示吴公敏

　　空生问佛。云何应住。云何降伏其心。佛答以应如是住。如是降伏其心。又云。应无所住。而生其心。又云。信心清净。即生实相。然实相无相。於何有生。良由生即无生。则住本无住。信心如此。则五蕴清凉。一念顿空。诸妄圆灭。如是降伏。即非降伏。是名降伏也。公敏信心甚笃。从余乞授菩萨戒。且问持心之方。余即告以调伏之法如此。又更其字曰调伏。至若相即无相。则不可以无相为无相。故又刻之以定课。日用不移。久久纯一。泯绝诸相。顿契无生。是所谓信心清净。即生实相也。

　　示澄鋐二公

　　语曰。君子不重则不威。学则不固。又曰。中无主不立。外无正不行。此言虽小。可以喻大矣。是以世出世学圣贤之道。未有不自正心诚意修身。而至於致知格物明心见性者。故孔氏为仁。以三省四勿为先。吾佛制心。必以三业七支为本。历观上下古今人物。成大器。宏大业。光照宇宙。表表为人师范者。未有不由此以至彼。由粗以极精。由近以致远也。今之学者。多以口耳为实学。以己见为真参。以游谭为顺物。以纵浪为适情。以吊靡为容众。以恣肆为养志。以安饱为调身。以缘想为正心。以束敛为苦形。以端庄为恃傲。以克念为自苦。以精持为矫饰。以道业为长物。以身世为金刚。以生死为余事。身之不立。心之不究。道业之不成。学问之不精。此其所以世愈下。而道愈衰。心日昏而志日丧。风日靡而行日薄。教日頺而法日毁也。捕风捉影。后学无凭。望吾人之修而见淳全之质者。其可得乎。孔子曰。圣人吾不得而见之矣。得见有恒者。斯可矣。是以周公之梦。凤鸟之叹。有志君子。岂容情於自己哉。二子勉旃。

　　示江吾与

　　与足下苦语十年。如教酒人斋庄。非不俨然肃恭。要之肃恭。亦酒态也。今读足下手书。始恍然从醉梦中觉。令人怆然心悲。复欣然大喜。以举世皆醉。假而人人如足下。则不贵我独醒耳。尝谓。苏子一口舌之夫耳。其所志富贵。则奋发无当。每治纵怠。则悬梁刺股。竟酬其志。况出世圣贤。岂值一夫。无上妙道。岂多金比。越王遭会稽之耻。志报吴雠。乃卧薪尝胆。二十余年。其竟以霸。然历劫贪爱。岂值吴雠。幽囚生死。困辱形骸。岂值会稽之耻。苟足下不怀切齿之恨。而忘卧薪尝胆之心。不能以悬梁刺股自创。又将何以酬初志。雪大耻乎。闻之太上立德。其次立功。其次立名。足下诚能以太上自励。则贫而可乐。其他又何以婴心。孔子曰。士志於道。而耻恶衣恶食者。未足与议也。古人亦云。苟有道义之乐。则形骸可外。形骸可外。此外则无事矣。又何可婴心。处之而不泰然耶。愿足下勉旃。

　　示王牧长周世父

　　尝谓天生万物。唯人最灵。此古语也。予则谓之不然。何也。盖人与万物。皆具灵觉之性。此性均赋而同禀者也。曷尝有人物之闲。毕竟所以异於物者。以其物具而不知。人则知其所具者耳。知其本具而尽之者谓之圣。知其当尽而不能顿尽谓之贤。知而肯求其尽者谓之智。知而不肯返求者谓之愚。知而不真。而求之太过者谓之狂。知而不明。执一介为必当者谓之狷。至若不知而妄求者谓之怪。与夫不知而不求。则物而已矣。嗟乎。此人与物殊。惟知与不知。求与不求之闲。虽相去毫厘。其失则千里矣。窃观三齐之君子。孰不心愤愤口悱悱。眇视千古。咳唾风云。虽伊周事业。犹不足观。及扣其心性。则瞠目结舌。及与谈心之妙。亦未尝不謦欬击节。及与之言佛。则望望然不顾。噫。知有心而不知有佛。是犹知二五。而不知十也。是以道术不明。而英明豪杰之士。亦不免坐蔽於此。此非知之过。其实不知之过也。又非不知之过。其实不信心之过也。予窃谓非真不信心。盖未有以真心告之者。假而朝夕以真心实语。熏陶渐染之。虽不能自信。抑将与之俱化矣。世之君子。生而闻见。乃耳目之常。即天纵之聪明。且将亦与彼俱化。故曰。习俗移人。贤者不免。斯言可畏哉。嗟乎。长夜之叹。为谁而兴。余今置身东海。空山大泽之闲。冒险阻。履危机。几不免虎口者。盖亦数矣。知我者。谓我心忧。不知我者。谓我何求。此所以抱长夜之叹。而饮泣与东海竞流也。虽然一管灰飞。而大地春生。一叶辞柯。而满空秋至。第感之不深。故应之不至耳。年来兹土二三君子。具丈夫骨。见信自心者。津津汗浃两腋。而阳和之调。将见。予将骨化长波。又复何憾。王生牧长。周生世父。以癸巳冬日。来入海叩。其道味天然。略无毫发。拘拘俗习。予深叹其为奇男子矣。虽然。牧长牧长。世文世文。皆知其本有。而肯求之者矣。予则有望於二子。不望子作佛。而愿其现宰官居士身而说法。将见般若根深。习俗浓厚。熏蒸变化。此土群蒙。若人若物。皆位之育之。而生极乐之乡也。子其勉之。子其勉之。何以称子。

　　示杜生

　　孔子曰。三军可夺帅也。匹夫不可夺志也。又曰。隐居求志。果何求欤。轲之言曰。持其志无暴其气。此圣贤教人。披肝露胆处也。夫螳螂怒臂以当车辙。此其志果何如哉。吾尝观世之学者。每曰有志於功名。或曰有志於富贵。或曰有志於忠孝。举似可佳。及乎稍遇挫辱忧患。饥寒贫病。不如意事。则气消神沮。呻吟困苦不可言。稍有忤逆。则忿不顾身。酒色淫荡。则乐以忘生。是则居常所云志者。未见如孔之所教不可夺。孟之所教持之也。此无他。盖隐居未尝求之耳。嗟乎。挫辱忧患。饥寒贫病。拂忤酒色。不大於车辙。而人不小於螳螂也。竟无一怒以当之。此何以故。学者深求此。可与言志。

　　憨山老人梦游集卷第十二
　　憨山老人梦游集卷第十三

　　　　侍　者　　福　善　日录
　　　　门　人　　通　炯　编辑
　　　　岭南弟子　刘起相　重较

　　书问
　　与达观禅师

　　某钝根下劣。屈于尘习。适特地走人间。自以无谓。不期锡杖落此。岂知吾师精进力所摄持耶。昨礼座下。辱法爱。连宵彻夜。真言密语。如咒病龙。心心在云雨耳。即殑伽能领深恩矣。惟师一一辛苦中来。某一旦坐受其惠。竟何以报。想十方诸佛。定为此会生欢喜。发赞叹耳。此缘殊非小小。某愚痴。向谓琬公亦灵山会上人耳。匪蒙携过云居。亲见肝胆。则某此生。几不知此公矣。承命作复琬公塔院记。初不自量。将谓易易。遂莽卤承当。及至雷音。睹其真迹。不觉气缩。即以虚空为口。大地为舌。犹不能赞其功德。况方寸流注乎。因恳祈请法力加庇而为之。尤难措辞。马上至潭柘。思已过半。及睹师手书二经。庄严妙丽。读愿赞则泮然具足矣。十五日暮归慈寿。次日焚香礼祷。而后操觚属艹。刚完使者持法音至。讽诵数过。欢喜绝倒。劳法身特现尘中。盖似慈悲太煞。使某何以当此。敬谢无量。塔记谨此报命。其文千二百余言。但某心血止此。有则尽吐之矣。其间但欲点染虚空。自觉少光焰耳。愿师印证。不吝郢削。无使琬公见屈。抑令观者增深佛种。惟慈摄受之。某和南言。

　　附达大师答书

　　真可和南。辱塔记。即率众焚香顶礼讫。疾读三四过。令人无地可以寄口舌赞叹也。苟非真得琬公之心骨之苦处。安能吐辞等刀锯。剖痛情哉。宁惟使琬老朽骨生春。即某足赖之不朽矣。如是扶植法道。将何以报海印主人。咄。一棒分死活时。决不敢作世谛流布。某再和南。
　　又。
　　憨山大师侍者某。此回出山。诸人以为突出意外。那罗堀主。此回来燕。圆成无量功德。岂惟诸人虑不及此。即堀主。亦不意憨头憨脑。闯入是非闹蓝。做许多好事。发古德之幽光。解众人之纷纠。而道人亦得托不朽于寸管。是无上供养。惭何以消。怖惧怖惧。怀静送经圆赞并小叙。谨奉命。即着如奇呈正。超如所持偈。不遑一为发挥。行恐触境逢缘。终被物使。奈何奈何。道人行踪。主人既还东海。即亦往石经矣。然再必一晤而别。尚有数语。似不可少者。某再和南。
　　又。
　　承慈远问。悲欣交集。病病之心。知在法眼。望色决脉于十年前矣。惟神明之秘。久默斯要。今岂逃洞见肝胆耶。但今道人受病之原。初为客邪所干。中伤真气。以致君火太盛。销铄肺金。内外交攻。上下否塞。栀子益母不用。而用贝母。转使大小便利不通。固结日甚。庸医误入肉寇。热势益增。几闷致死。赖甘艹解之。而拣去肉寇。得椒通和。周身汗出。道人幸佐以军姜得苏。其同病者。竟误中狼毒。良医束手。幸元气未损。必不伤生。须徐徐调理。但真阴水生。心火渐降。客邪消伏。真君泰然。则可保复元气。全生性矣。感荷慈念。远问受病之原。其状如此。惟赖白毫远照。自受病以来。虽大火猛焰炙身。而五内清凉。略无一念疲厌之心。其视三界牢狱。四生桎梏。端若天光云影耳。向来所入海印三昧。俱成水月道场。空花佛事矣。幸得情关迸裂。识锁顿开。时将长策象王。而逐金毛。回步旃檀之林。饥餐紫柏。渴饮曹溪。吾生之愿。遂毕于此。更不敢劳移步毗耶。再施甘露。但愿安隐那伽。深入无际。以待围绕三匝耳。使回。谨此奉慰慈注。
　　又。
　　世相空花。翳目颠倒。已不足论。而成住坏空。往来代谢。有为如是。法性湛然。复何加损。第念法缘未溥。愿力未周。向为智碍。今则从空霹雳一声。种种幻化。云翳荡然。且幸而今而后。方为无事道人。此正火聚刀山。成就清凉如幻解脱。斯实　圣恩。于我不薄。其他一切是非。泯然殆尽。又何足道。若能成就无上道力。一切佛土。随愿往生。又何区区拳石勺水间邪。知师同体之爱。爱踰骨肉。同心之忧。忧入肺腑。故敢以此奉慰。非妄语也。不慧出期不远。傥幻缘有待。尚图荷策云山。优游末岁。其法喜之乐。又当如何。此又天龙所遣。成就第一希有功德也。
　　又。
　　不慧障缘深重。辱师同体慈力而摄受之。所劳神用。种种甚微细智。固超情表。岂容言喻。旅泊话别。挂[马*凡]而西。以新正五日抵桐江。冒雪吊健斋。晤见台公。询休郎动定。云业已束装明发。有九江之行。寻即遣书至吉水。邀过桐江。相聚舟中。欢然道故。宛若多生熟游菩提分法人也。尔瞻闻之。即迎过铁佛庵中相见。机语甚投。此君根器猛利。况得休郎为前茅。不一言之下。则向之坚壁旗鼓。不觉自偃。顿然翻案。大非昔日邹君也。不慧过上元方行。休郎送至庐陵。会王性海。此君天然道骨。不意末法尘劳中。有此上根利智。将来成就法缘不浅。因留连二日而别。休郎即放舟东下。想见知忍。则可委悉因缘矣。不慧于二月三日过庾岭。旅邸壁间。忽见师留题。恍对法身而临宝镜。欢喜踊悦。因书偈曰。君到曹溪我不来。我到曹溪君已去。来来去去本无心。谁知狭路相逢处。饱餐而去。六日至曹溪。礼六祖真仪。顷即出山。至五羊。谒总镇王公。囚服见之。此公意气甚高。亲见降阶释缚。乃云公物外高人。况为　朝廷祈福。致此奇祸。何罪之有。吾辈正中心感重。岂可以寻常世法相遇。固让不可。竟留款叙移时。斋食而退。且又遣力护送往戍所。途涉千五百里。道殣相望。虽三尺童子。亦操戈挟刃。殊不辨其盗非盗也。至电白。其程犹半。迤南山林蓊郁。咫尺迷踪。旷野高原。迥无烟火。穷日粒米不糁。终朝滴水不啜。雷地饥荒尤甚。业已四年。瘴疠大作。时疫横行。毒气熏天。炎蒸蔽日。枵腹罹灾。死伤过半。悲惨之状。大不可言。况复海岸腥风。岚烟烈日。触鼻透心。神昏意醉。此为罪乡。诚非虚设。私谓自非彻骨冰霜。何能消此酷毒也。仰庇诸所堪能调伏。无生忍地。即荷戈行伍。不异道场。但泉涸艹枯。无薇可采。资非禅悦。何虑不为西山饿夫。惟不慧道愧先德。遭时过之。此业力所胜。死生又何置念。直以本愿未酬。佛恩未报。为惭愧耳。窃念诸佛以不思议神力。调伏众生。非以一方便而折摄之。欲其情枯智竭。须知极境穷源。冥益钝根。真慈不浅。傥法缘有在。异日天假有缘。与师对谈梦幻法门。岂不以今日因缘。为实证也。惟师智光圆照。天南万里。不隔纤毫。仰愿无缘慈力。时以摄之。
　　又。
　　江头一别。瞬息三年。无时不寄情霄汉间也。丁卯冬初觉音来。得奉手书。并荷慈惠。法宝盈箧。种种功德。真洒甘露于焦枯。布慈云于火宅也。康祖赞。点开髑髅金刚正眼。读之令人徧身毛孔熙怡。喜不可知。此非无缘慈力。何能至此。觉音云。杖锡有远游之念。自尔不知所指。此心逐逐妄想。每与右武聚首。未尝不对妙音色相也。右武真奇男子。前冬别时。顶门一针。渠自云痛彻至踵。顿然翻案。不慧因赠之曰。觉非居士。今已大非昔人矣。此公别去。时复寥寥。所幸诸缘屏绝。四大轻安。无所损恼。得以闭门穹庐。究竟未了公案。楞伽幸已脱艹。去夏摄引初机数辈。演法华于武场。以酬师之大愿。有击节数纸。此皆支离糟粕。殊非真知见力。但念此余生。置身于无事甲里。弥感　圣恩难报。聊复以此消磨岁月。且仗诸佛神力。持以洗污教之愆。故不惜世谛流布也。适接法意。不觉欢喜绝倒。瞻金刚塔。如对法身。读诸祖赞。如听梵响。啜阳羡春茶。如灌醍醐。念此瘴乡。何缘得此。普令见闻随喜获益。大义重来。此亦僧中程婴也。此子信根原深。第习气不浅。今幸撇来。亦大损减。又荷师法力摄持。即此可望上进。觉音此来。大为抖擞胸中。颇有乐地。惜乎志有余而力不足。亦不负此生。可作金刚种子。再出头来。必不负善知识因地也。渠闻师在匡庐。函欲一见。遂遣先归以报。计大义入夏可至。至时又当委悉。
　　又。
　　前大义来接法音。欢喜无量。知动定如宜。甚慰远怀。比来为曹溪因缘。想闻之必大抚掌。先心尚欲令义郎自燕而晋。及临行。念其二十年来。跉跰他方。今其师物故。已二载余。宁忍不拈瓣香撮培土乎。因是遂立促还家山。由楚而归。不及布体座下。今夏幻躯幸无大病。第为荔枝魔发。徧体疥疡。又为假曹溪粥饭僧魔。妄作鬼祟。是故养病蘧庐。此时正欲入山。且幸某公发大道心。愿作檀越。第其人清澹如水。志大力微。师能以无作妙力。遥伸右手。过百一十城。竖此金刚幢乎。不知上方佛土。宝威德如来。何日为众生说法。令我遥闻謦咳弹指之声也。新岁三得中甫问。慰安情至。深感道义同体。知应微车。计秋中可抵蓟门。侍座下耳。粤孝廉冯生昌历。乃此中弟子上首。近书来云。已入丈室。何幸如之。第不知此子去就何如。傥在都门。愿时时拔济。知二护法。大着勇猛力。必致感应。但听时节因缘耳。
　　又。
　　堪忍土中事。种种幻化。正宜法眼视之耳。若入鹙子之目。亦未免作净秽见也。昨永顺持法音来。知杖锡有灵岳之行。回书径往报之矣。旃檀如来因缘。已悉前问。盖佛神力不假于他也。持去楞伽笔记。奉入慧目。以作法供养。某下劣。深知此一段大事因缘。皆如来所遣。　圣恩所赐。即此可为报恩地。但愿此法普徧微尘剎土。一切见闻。同入自心现量。即不慧委填沟壑。则此生千足万足。夫复何憾。第不审就中有少分相应否。愿大施金篦。披刮翳膜。其幸不在区区耳。
　　又。
　　春三月。促觉音负病归。是时尚想紫柏。与五老争雄。遣八行往讯。忽顺禅人持秃笔字来。则知已拖泥带水。向万里无寸艹处去也。笑老痴为底事。如此忙碌碌耶。昨有人说长安路上。有个没料理汉。窃官家一坏土。捏作丈六金身。令无量人生颠倒想。复将丈六金身。撇向十字路上。令往来驴马践蹋。若紫柏老痴过此。又作么生耶。尝忆老赵州。将一茎艹。作丈六金身。老雷阳。则将丈六金身。作一茎艹。此个公案。是同是别。知在万仞峰头。必发一笑。老红盔。近来毒气熏得。耳聋眼花。鼻塞咽闷。不知何时。向白银界里翻身。一吐此恶习也。
　　又。
　　红盔去紫柏万里。时闻说法音声。在鼓鼙刁斗间。如涂毒入耳。转令瘴烟毒雾。化作甘露。日夜饱餐。故当死不死。更见钵沿蚊蚋。贪涎流溢大千。何时三灾火起。烧为煨烬。毗蓝扬去。光音霪雨。一洗劫灰。净尽无余也。曹溪旧称西天宝林。比为魔宫鬼堀。可笑紫柏老人。神力不大。暂求一宿不能安。今天遣红盔。特来洒埽。八年之内。极尽神力。一洗殆尽。魔党尽驱。今将化秽邦而成净土。变业海以作莲池。老卢埋没千年。今日始得转身吐气将来。绝后再苏。顿见光明赫奕。但阁门坚闭。不能顿现无量庄严佛土。只待文殊遥伸右手。过一百一十余城。聊藉弹指之功。便见重重无尽境界。假使十方世界。一一善财。如佛剎微尘数众生参礼时。可使一一顿入毗卢法界也。此盖老红盔枪头上佛事。旗竽下工夫。较老紫柏。端居净土。坐莲花中。吐广长舌。为诸化身大士。说利生法门时。同别何如。某禅人远来相问。不减契顺走惠阳。老红盔且无觉范别胡强仲气习也。某舌端时时现出紫老法身。居然在目。敬持梵香一盂。用伸供养。唯慈照之。

　　与妙峰禅师

　　某切自念。钝根下劣。结习浓厚。乘夙善缘。天幸吾师。辱以真慈拯拔。曲尽心力。善巧方便。面命耳提。日夕无闲者数年。居常切睹我师默造之心。恨不能通身跃入我心。顿令眼目动定。若有灵圣者。但土木坯胎。终难变化。虽然祷之既久。入之既深。不无感通冥应。某情虽卤莽。而于潜滋密化。未尝不由吾师幻网三昧。加被之力也。云聚清凉。月明空界。自尔形分影散隐显同时。虽于妙音謦欬。势阻关山。然其实相真身。俨含心水。别经五稔。犹同一日。道越三千。不隔寸丝。是则深居寂寞之滨。益入圆通之境。可谓迹逾疎而心逾密。声日销而实日彰。某之形神。未尝去吾师一念也。然某自知形器秽浊。谓斯朽骨。恶气冲天。非寥廓大谷。不足以藏之。尘劳塞汉。非汪洋巨浸。不足以洗之。故甘心拌命。掷此山海穷乡。而置尽绝之地。且将无复人世矣。不意默承护法菩萨。运通宝藏。顿使一光东照。大破暗冥。可称万世希有功德。原其所自。与者受者。又皆尽从吾师圆妙清净真心流出也。客冬某持法旨至。接读十数通。深见师心。不觉涕泣交颐。即所云。喜心翻倒剧。呜咽泪沾襟耳。然所悲者。非属于情。而在出于常情者。举目寥寥。岂容多见。是不容不感悲且痛也。嗟乎。某此生已矣。竟同艹木。枯槁无疑。至若报侍左右之心。有怀未即。惟愿我师真慈不弃。心心圆照而摄受之。令痴子不入颠倒狂途。而安步归圆觉路也。时幸托此一枝。颇称幽胜。傥识海波澄。意吾师心月。能自忍留光。而不落影于此中乎。
　　又。
　　不慧平生。每自克念。于此长夜。得值吾师。可谓再逢亲友矣。故自缘会三十年前。即知有向上事。二十年中。常勤除粪。此一念苦切之心。未尝去于眉睫。但恨积习深厚。不能顿净现业流识。有负师友法恩。大为惭愧。爰自离析以来。忽十五年。实已卧薪尝胆。痛自策励。未敢少惰。第以幻翳未消。犹沈幻网。心知被缚。力不自由。良以慧剑不利。不能顿裂。此知痛处。敢欺吾师。及幸以法为缘。知报佛恩。即以幻网为佛事。其荷负之心。实持九鼎。而法执之病。益增七重。将谓不负所生。敢追先哲。此实狂愚。非谓慧也。幸亦心知非正。如梦渡河。念蒙　圣主隆恩。惠以金刚焰烁破重昏。使历劫情根。一挥顿裂。回视昔游。皆同梦事。是故不慧。以此庆快平生。心知吾师必为我贺。今虽远投瘴海。如坐道场。饱饮炎蒸。如餐甘露。荷戈之暇。惟对楞伽。究佛祖心印。始知从前。皆堕光影门头。非真知见力。是知诸佛神力。调伏有缘众生。非止一种方便。若逆若顺。无非令入清凉大解脱门。火聚刀山。无非究竟寂灭道场地。而今而后。或可谓不负己灵。亦可谓不负师友矣。于会心处。随笔记之。今将卒业。此虽非正顺解脱。聊以法自娱。适足以见光阴不虚度耳。意吾师闻此。必发一笑也。大义万里远来。以得法音为喜。第念此子。持吾师一言付嘱于不慧者。已十五年。心如一日。辛苦万状。然于禅道佛法。竟未启齿。此真出世丈夫。法门奇事。今复依依万里至此。岂不慧所堪。况彼师亲皆老。何独我为。是以促归。且以不慧行藏。奉慰知己慈念也。第缘有聚散。法无起灭。在正眼视之。了无朕迹。剎海不隔。劫念圆收。又何有去来彼此之相。吾师处此久如。谅不以天涯罪夫。劳静虑也。傥天假以年。犹当白首同归。以酬初愿。惟禅悦滋神。以道自爱。
　　又。
　　惟师以法界为心。以行愿为身。即弥纶华藏庄严尘剎。当无疲厌。此遐荒虽远。正不出吾师毛孔也。其摄受之心。如珠网交罗。光光相照。更不容妄想于其间耳。钝根年来坐此瘴乡。所作佛事。亦不出师幻网三昧。第以情生智隔。不能餐师法性之乐。然亦赖此为消热恼。作清凉地。师其以为妄乎。古人为到处家山。随缘乐地。不慧即不能全体。适足以自娱。楞伽四卷。诚以印心。吾师慧目肃清。必深照洞彻其原。即此生无对面之期。而世世常为法侣矣。
　　又。
　　自入瘴乡六年。不知霜风作何状。今正月六日南征。宿新州客邸。寒风刮面。不减塞上。夜深拥纳。梦想正在万丈冰雪中。忽推门扣见者。大义也。乃惊喜绝倒。所负北来诸故人书。首开吾师函。恍若对面坐五台拄地庵中。枕膝夜话时也。欢喜可知。复询吾师种种功德。种种庄严。此家常事。不假称扬。尝读楞严经。见阿难望佛惠我三昧之语。将谓虚谈。以今观之。不但身坐瘴海。即入铁围。必蒙吾师足光先照矣。所谓因缘会遇。穷劫不磨岂妄语哉。不慧今年五十有六。不觉老至。形容透俗。心地日开。常自私语。若此形不化足以甘心苦海。为人天作桥梁卧具。此狭劣之见。始由吾师扩之。今更见其真耳。大义之走瘴乡。诚以为苦。今遣归家。可以休[欠*曷]狂心。作己躬下事。望吾师恶辣钳锤。销镕习气。是以不负吾辈。亦不负其先心耳。
　　又。
　　不慧以业力迁讹。掷此岭外。不减曼殊在铁围。师以慈善足光。时时照拂。亦不减菩提场中。初成正觉时也。大义来。具荷摄受。感不在言。惟师愿轮日广。三昧日深。顾此区区秽躯。亲近随顺如夙昔。岂能再得。不慧处此业乡。三年余矣。禅定解脱。未知何如。但所喜者。学成真正俗人。其所消磨日月者。重增文言陋习。皆多生积障。今日尽发。不知何日。得三匝座前。求忏悔耳。先具数种。师其为我印正之。遥忆多宝妙塔涌现虚空。但昔日灵山会上。释迦分身尽集。而塔户一开。多宝出现。吾师分身当何时而集耶。令遥闻者。不禁瞻慕之思也。即有可散之花。亦无神足可遣耳。

　　寄莲池禅师

　　往者。某居金色界时。吾师因礼曼室来。承以无缘慈力。摄受我于冰雪中。使某得以坐瞻光相。深慰夙心。信宿而别。自尔倾注之怀。盖亦勤矣。某去台山。将南历百城。拟参座下。复为业力牵之东海。良以耽着枯寂。遂置身穷陬篾戾车地。因之矢心建立三宝。上报佛恩。亡躯尽命。郁郁十年于兹。向以道力孱弱。大为魔扰者日月居半。以致取辱法门。见呵智者。今且犹不自量。乃恋恋堀中。以臂当辙。心心不退。岂宿习然哉。切念道法垂秋。正宗澹薄。赖吾师乘大悲愿轮。高竖法幢。宗说兼畅。止观双运。毗尼独揭。净土专门。使狂子知归。淳风可挹。禅者自南中来。无不备询起居。知法体轻安。色身康健。乐说无碍。应机不倦。微细之制。不减迦维。何幸衰世末流。遇斯弘范每一兴怀。五体勇悦。毛孔皆香。深愧业系不前。未遑瞻觐。兹门人胤[断-斤]。特致问讯。薄具名香三色。奉为说戒时供养。普熏四众。伏希慈纳。
　　又。
　　惟吾师踞寂灭场。以佛性戒。而为末法众生。种金刚种子。此等最上因缘。乃毗卢之所愿。释迦之所赞。宜为天龙八部之所钦也。若不慧者。以秽浊之质。点污法门。以业累之缘。罹斯罪垢。实受诸佛所呵。乃辱吾师摄受。岂非以平等大悲。普视有情者耶。不然。何慈音无遮。一至于此。瘴乡拜辱手书。不啻足轮光照铁围。令有缘谤法者。先蒙益耳。不慧向沈幻网。今幸荷诸佛神力。以金刚烈焰而销铄之。今则罪性了然。且赖此作忏悔地。年来奔走之余。所作佛事。着述数种乃藉佛祖心光。以为破障之具。以孤陋之见。处僻远之乡。不识果与此法少分相应否。敬持献座下。乞师法眼。为我印决。傥不堕增益谤。或可聊弭夙愆。酬罔极耳。

　　与五台月川师

　　不肖钝根。波流幻海。花落寒空。不啻曳尾泥途。自甘逃逝已也。回视金色界人。端居灵山一会。惟时白毫东注。幽邃蒙光。岂不见此头陀。如是度众生而行菩萨行耶。数辱慈念。惠问勤勤。以人境两夺。故无片言以报。谅知己者一体同观。定不心口异视也。往承以驳物不迁见示。鄙心将谓足下偶尔成文。试入游戏三昧。故未敢加答。恐当实法流布。忽忽业已三秋。适幻师远来。下问穷陬。询及起居。具悉悲恋之情。深感无已。且出尊驳艹本。不意刀刀见血如此。不肖愚昧。虽非杨修幼妇。而一览颇识其妙。第愧不足以当足下心。由辱见信之深。不敢有负所望。略为陈之。愚谓所驳。若按名责实。虽肇公复起。不易其词。若忘言会旨。即清凉再出。亦当追其武也。语曰。驷不及舌。诚有味乎。然彼造论覃思。立意命名。不曰无见。且以不迁当俗。不真为真。由是观之。是物不迁。而非真不迁也。以其物有迁流。故今示之以不迁为妙。若真已不迁。不迁何足云。故云。是法住法位。世间相常住。其旨良哉。若以高见。所摘论文。皆迁流之语。驳之字字无差。言言有据。即肇公对语。亦俛首无词。但彼亦自解云。所造未尝异。所见未尝同。意恐足下责之以言。而未谅其心耶。抑所见未同耶。故曰。正言似反。谁当信者。若足下犹不信。而信者谁其人欤。且肇公明指不迁。在物。而足下以真究之。斯则为门不同。故道路各别。宜其相左。闻足下始因不肖。举清凉谓物各性。住于一世之语。滥同小乘。无容从此转至余方之说。遂有此驳。然不肖所以举此者。意有所为。盖缘寻常以物不迁意。诘诸方大德。都谓物迁而真不迁。人人话作两橛。然清凉疏中自有二意。且云。显文似同小乘云云。其实意在大乘。生即不生。灭即不灭。迁即不迁。原清凉意。正恐后人见此论文。便堕小乘生灭迁流之见。故特揭此。表而出之。欲令人人深识论旨。玄悟不迁之妙耳。然钞文但举小乘。一意辨之。未竟大乘之说。但结文。此约俗谛为不迁耳一语。义则长短相形。但文稍晦耳。不肖在昔举此。正恐足下有今日之事。是时交臂而别。弹指已经八年。将谓足下力穷不迁。彻见诸法实相。不意云云若此。窃谓足下此见。不独不得肇公立论之心。而亦全不得清凉表白之心。不独不得清凉表白之心。而亦未得区区蓬心也。此足下与肇公。正谓所造未常异。所见未常同也。管见如此。亦未敢为必当。间常于此潜神有日。颇有自信之地。即每每举之。亦曾为浪子偏怜客之意耳。以不肖愚心。愿足下善自宽。姑舍是而勿较。但试于诸法上努力。着眼觑之。果迁果不迁。若于江河竞注。真个不流。野马飘鼓。真个不动。直下便见。不许攀扯性空。果如是。则肇公此论皆为剩语。又何区区据蜗角而力争尺寸耶。适足以见不肖非扶同硬证也。呵呵。

　　与五台空印法师

　　万里炎方。真同烧鬻。每一兴念旧游。则千尺寒冰。棱棱在目。顿见彻骨清凉也。第目极云中。而金毛师子不现。令人熟习难忘耳。昔调达推山压佛。身婴剧地。问之则曰如四禅天。今日始知非大言。固本分事耳。且火宅中人。念净土则清凉。岂净土中人。念火宅不增烦恼耶。自愧下劣。向从法门龙象之后。志期稍有建立。拈一茎艹。供养十方。岂知定业难逃。沈沦至老。自达师化后。此心已殒。无复人间。妙师撒手而归。光前绝后。可无遗憾。即今人天眼目。惟师独立光明幢耳。傥有余年。仰仗法力。得遂一晤之缘。以毕此生。实为厚幸。若机缘不偶。殆将不久人世。即为永诀。是有望于龙华三会耳。颛愚有志纳子。可惜而有斯疾。傥可得瘳。亦座下之白眉也。近刻三种。寄请印正。但老子一书。古无善解。苦心十五年。似可为后学发蒙。其金刚决疑。法华品节。傥有当心。幸命流通。亦法施也。

　　兴雪浪恩兄

　　前岁侍者南来。手教谆切。诲弟以法门为重。弟钝根下劣。向耽枯寂。日沈孤陋。虽一念生死之心耿耿不昧。第习染深厚。不能顿契无生。上友古人。中心惭愧。有负初志。比见法门寥落。若吾辈天然兄弟。尚参商一方。不能时复促膝究心。鼓簧斯道。况悠悠者乎。弟自奉教以来。利他之心。亦渐开发。惟时自忖。宗欠明悟。教未精研。且末学肤受。贵耳贱目。取信不易。移风易俗之怀。似难顿伸。居常深思吾佛立教。以三学为宗。弟每见后学。如兄所云最难树立者。多不揣其本。即一二根性稍利。又为狂魔所附。以至慢法轻师。至于身心略无检束。根本不坚。又安望其枝叶荣茂乎。此正吾兄所谓千人之中。无一二可语者。惟此未尝不涕下也。弟奉吾兄大教。业二十年。今春始强勉开堂。照常为众讲演。开堂之初。第一瓣香。先供养本师守愚大和尚。弟每念剃染之初。即滥膺华严法席。猥辱先师法爱。不减于兄。但弟之所以报先师者。万无一也。曾忆昔年弟初行脚时。与兄别于雪浪。尝叩吾兄志向所在。且云。待老师百年后。为立一碑建一塔。以酬法乳。足了生平。此其本愿。其他一切可任缘无碍。斯言犹在耳。弟明记于心。亦时复以此举似知己者。但不知吾兄此愿业已酬否。切念与兄年登知命。幻化如斯。即未死之年。亦渐趋衰老。纵利生之愿未艾。而涉世之念已灰。此时若置胜缘。不但泯先师之德。抑且减法门之光。使后学无凭。不知所自。源远流长。古德所重。家声不播。昔贤所耻。若吾辈兄弟。并名宇宙。苟寥寥如此。况其他乎。愿吾兄及时努力。谨薄具名香一炷。石资若干。以为先登。即兄不奈缘。恐建塔为艰。若刻一八楞方幢。更见古雅。其文不必假手于他。愿吾兄亲操。是所至望。
　　又。
　　弟不肖。罪戾无状。取辱法门。为师友忧。大负惭愧。先心拟过家山。将布五体。仰藉慈力摄受。作忏罪羯磨。辱吾师兄暂出那伽。移步江上。怜而教之。使饱餐甘露。顿觉五内清凉。身心俱化。罪福皆空。此善财南游。所以从大塔庙前为初步也。别后于新正六日。抵同江。邹南老迎于铁佛庵中。首出吾兄手书诸祖机缘卷。展之光明赫昱。照耀心目。跋语纵横杀活。俨然据坐挥尘。邹君宝此。即法身常作庵中主也。邹君根最猛利。幸与弟夙缘有在。一语投机。尽翻前案。誓将迎吾兄演化西江。大为开导。此盖渠信心肝胆。傥有问至。兄当善调伏。使其增崇正信。作成佛真种。因缘不浅。经庐陵会王塘老。所养甚佳。其信向净土精专。观其立言。似非本指耳。二月三日度庾岭。六日游南华礼六祖。睹其山川形势绝胜。无怪其千七百人。从此流出。吾徒不可不一瞻依也。十九日抵广州。访陈夷山。已作故物。始闻欧伦老尚在。及将买舟造其舍。则报云化去三月矣。遐方失二知己。良可悲悼。向传南海生机繁衍。风气淳厚。今则凉薄太甚。值岁饥异常。米谷涌贵。民不聊生。从去秋七月。至今不雨。野无农夫。户有盗贼。而雷阳尤甚。会城到戍所路经千五百里。雷地已凶三年。民物凋残。今复瘴疠大作。死伤过半。道路枕藉。悲惨彻心。季春炎蒸犹如流火。弟私谓初心。不以道缘。不知朔雪之寒。今非业力。安知炎方之热。世态二途。弟已极尽。然非彼不足以破此也。弟至即从行伍。寄身古寺。宛是头陀。荷戟辕门。居然马卒。始知幻技儿。幻出种种相耳。且死生患难。弟心何所不安。但念与兄多劫亲因。今幸再值。以未尽宿缘。第恐沈沦瘴海。永隔修途。傥岐路过逢。安得如今若昔。谅吾兄智光圆照。必以平等慈力而摄受之。定不舍此业幻众生。为罪垢耳。其他复何所云。慨斯末法。念报佛恩。愿兄努力为法。自重自爱。
　　又。
　　自江干一宿。蒙以甘露见洒。即走入瘴乡。皆藉以驱炎蒸。消热恼耳。吾兄惠我三昧何深也。弟生平于大法缘薄。幼而无闻老无所知。顷于荷戈之暇。力究楞伽。笔之成记。将以此谢谤法之愆。弟恃孤陋之见。既不蹈袭陈言。又未及请正法眼。竟为好事灾木。可谓驷不及舌矣。敬专侍者。持请印正。不识就中果有少分相应否。傥于性海掠一滴之味。真空通芥孔之光。差不负此平生。亦不累及法座。若一言无当。即为付之水火。决不敢以此博虚名。增业种。自蔽妙明。更障后人眼目也。慨此末法。正因者希。弟幸与兄。同生斯世。同履一门。苟于此法。印可其心。弟即不敢称摩耶同胞。适足以结兜率共座之缘耳。

　　与少林无言宗师

　　伏念祖庭秋晚。举目寥寥。可为垂涕者。非一端也。幸座下乘愿而来。鼎力荷担。正当挥戈驻日之时。去秋天假良缘。聚首王城。一语而别。及归卧海上。以观世相若此。诸念皆灰。无复兴起度生事业。惟兀兀空山。与诸幻众。种田博饭。以消磨白日。送余年耳。比来风闻法雨普润。四众云臻。想雷电之机。将破重昏而启群蒙也。痛念世道交衰。人多薄信。一槩不以根本为怀。且心器不净。又安可以注甘露。瘳大病乎。惟愿座下深思顾命之言。广阐最初之制。使初机之士。追风受勒。大步随钩。然后播真风于性天。撤迷云于蕴谷。特本分寻常轻车熟路耳。狂愚之言。高明以为何若。
  </div>
  <div class="pagination">
   <a href="憨山老人梦游集_page11.html">
    上一页
   </a>
   <span>
    ...
   </span>
   <a href="憨山老人梦游集_page7.html">
    7
   </a>
   <a href="憨山老人梦游集_page8.html">
    8
   </a>
   <a href="憨山老人梦游集_page9.html">
    9
   </a>
   <a href="憨山老人梦游集_page10.html">
    10
   </a>
   <a href="憨山老人梦游集_page11.html">
    11
   </a>
   <span class="current-page">
    12
   </span>
   <a href="憨山老人梦游集_page13.html">
    13
   </a>
   <a href="憨山老人梦游集_page14.html">
    14
   </a>
   <a href="憨山老人梦游集_page15.html">
    15
   </a>
   <a href="憨山老人梦游集_page16.html">
    16
   </a>
   <a href="憨山老人梦游集_page17.html">
    17
   </a>
   <span>
    ...
   </span>
   <a href="憨山老人梦游集_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
