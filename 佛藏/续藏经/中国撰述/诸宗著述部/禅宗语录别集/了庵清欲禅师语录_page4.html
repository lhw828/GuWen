<!DOCTYPE html>
<html>
 <head>
  <meta charset="utf-8"/>
  <title>
   了庵清欲禅师语录 - 第 4 页/共 31 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   了庵清欲禅师语录 - 第 4 页/共 31 页
  </h1>
  <div class="content">
   上堂。闻声悟道。见色明心。鹊噪鸦鸣。风动尘起。痴人面前。不得说梦。僧问赵州。如何是祖师西来意。州云。庭前栢树子。深山藏独虎。浅草露群蛇。一年一度天中节。细切菖蒲泛酽茶。下座。
　　满散青苗经上堂。佛以一音演说法。众生随类各得解。灵山会上。退席五千。逝多林中。半聋半哑。眼空四海必有商量。心洞十方。孰辨真假。卓拄杖云。绿杨阴里戴嵩牛。芳草渡头韩干马。喝一喝。下座。
　　上堂。举风穴在郢州衙内升座云。祖师心印。状似铁牛之机。去即印住。住即印破。只如不去不住。印即是。不印即是。时有卢陂长老。出众云。某甲有铁牛之机。请师不搭印。穴云。惯钓鲸鲵澄巨浸。却嗟蛙步蹍泥沙。陂伫思。风穴打一拂子云。长老何不进语。陂拟开口。风穴又打一拂子。时牧主云。元来佛法与王法无二。风穴云。见个什么道理。牧主云。当断不断。反招其乱。师云。焦砖打着连底冻。虽然。不是卢陂长老。争见得风穴老人。不是风穴老人。争识得牧主个汉。拈拄杖云。者一队汉。鼻孔眼睛。总与穿却了也。是你诸人。有事近前。无事珍重。
　　上堂。举师祖问南泉。摩尼珠人不识。如来藏里亲收得。珠即不问。如何是藏。泉云。王老师与汝往来者是藏。祖云。直得不往来时如何。泉云。亦是藏。又问。如何是珠。泉唤师祖。祖应诺。忽然大悟。师云。千钧之弩。不为鼷鼠发机。者僧悟去。正是红炉上一点雪。本觉门下。又作么生。不贪香饵味。可谓碧潭龙。
　　小参。方见立春。又是冬至。百岁光阴。不消弹指。间过了。是你诸人。二六时中。还曾恁么猛省也未。尽大地是个解脱门。把手拽不入。周金刚。据一条白棒。佛来也打。祖来也打。及乎撞着一个毛头星到来。接住与他一送。依旧有舌如结。有口如哑。如今冷地思量。者一火魍魉妖精。知他是真是假。所以本仁和尚示众云。老僧寻常不欲向声前句后。鼓弄人家男女。何故。要且声不是声。色不是色。高悬羊头卖狗肉。时有僧问。如何是声不是声。也好与一拶。仁云。唤作色得么。浑钢打就。生铁铸成。僧云。如何是色不是色。矢在弦上。不得不发。仁云。唤作声得么。一状领过。又云。且道。与你说。答你话。有人辨得。许你有个入处。是何心行。虽然。曾为荡子偏怜客。自爱贪杯惜醉人。
　　冬至上堂。一冬二冬。叉手当胸。逢场作戏。遇缘即宗。打瓦鼓应黄锺。风从虎兮云从龙。下座。
　　腊八上堂。老胡三更失却牛。天明起来舍得马。从兹要骑即便骑。到处要下即便下。佛殿上螭吻。忍俊不禁肆口说禅。不觉触着山门头金刚。恶发把耐重子一掴。撞倒金香炉下铁昆仑。蹈翻鸳鸯湖不留涓滴。却向山僧拂子头上庆赞云。佛道悬旷。久受勤苦。乃可得成。喝云。被山僧一喝。直得懡懡[怡-台+罗][怡-台+罗]依位而立。赵州栢树子。却低声近前。向他道。人无远虑。必有近忧下座。诣大佛殿讽经。谨白。
　　除夜进退两序小参。天寒岁晚。衲衣下事。正好提撕。夜暗昼明。顶[宁*页]神光。何妨显露。以之建立化门。以之阐扬宗旨。以之布杨岐金圈。以之据南泉钵位。以之回屋头春色。以之植阴凉大树。以之续照世灯。以之成佛子住。以之拨转如来妙轮。以之揭示衲僧巴鼻。掀翻海岳。谁是知音。把断要津。点头自许。一不得有。二不得无。三十三天扑帝钟。八臂那咤擎铁柱。阿呵呵。释迦老子与天帝释。相争佛法甚闹。王老师忍俊不禁。打二十拄杖趂出。是则令不虚行。其奈将真珠作豌豆粜却。本觉虽是死马医。就中要妙。拈拄杖卓一下云。文殊普贤。寒山拾得。疥狗泥猪。者白拈贼。喝一喝。
　　元旦上堂。元正启祚。上马见路。万物咸新。触处通津。共惟头首大众。虽是死蛇。却要活弄。各各道体。起居万福。师子哮吼。象王回旋。虎拜稽首。　天子万年。
　　元宵上堂。十五日已前。明不见暗。十五日已后。暗不见明。正当十五日。譬如一室中然一灯。外悬十镜。灯镜交辉。重重无尽。唤作境智互融。事理俱备。不妨奇特。若约衲僧分上。正是抱桥柱澡洗。把缆放船。有甚共语处。岂不见。临济会下。两堂首座相见。同时下喝。直是宾主历然。若也见得。非唯庆快平生。光扬宗眼。便可向高高峰顶行船。深深海底走马。利剑提来斩万机。将报不平绕天下。喝。
　　上堂。小尽二十九。大尽三十日。从头捡点来。今朝二月一。春山迭乱青。春水漾虚碧。寥寥天地间。独立望何极。老明觉向者里。打开宝藏。运出家珍。其奈坐在尊贵中。致使诸人当面蹉过。喝一喝。
　　无想仲谋和尚至上堂。兴化接同参。伤盐仍费醋。本觉遇知己。目击而道存。棒喝既不施。权实将焉措。石上与松根。相对意自足。为复古人非。为复今人是。到此休论是与非。毕竟古今无二致。须弥顶上击金钟。下载清风殊未已。喝一喝。
　　上堂。前佛性命后佛纪纲。竖拂子云。总在拂子头上。拈起也风生百谷。放下也水肃千江。今朝启建　圣节。合作么生举唱。击拂子云。卧龙才奋迅。丹凤便翱翔。
　　上堂。举古德云。忍忍。三世如来从此尽。饶饶。万祸千殃从此消。默默。无上菩提从此得。慈受和尚云。会得此三种语了。好个不快活汉。山僧正是得人一牛。还人一马。泼水相唾。插觜厮骂。卓拄杖云。平出平出。师云。老慈受虽则一期逞俊。未免落赚后人。本觉即不然。三种内三种外。土块泥团。南金大贝。衲帔蒙头万事休。他家自有通人爱。
　　上堂。春日晴黄莺鸣。大藏小藏鼻孔眼睛。木马嘶泥牛舞。寿山不打者破鼓。便下座。
　　浴佛上堂。释迦老子。未离兜率。已降王宫。好与三十棒。未出母胎。度人已毕。好与三十棒。本觉与么判断。也好与三十棒。释迦老子过处。本觉固自知之。本觉过处。诸人还知么。良久。拍禅床云。携取诗书归旧隐。野花啼鸟一般春。
　　小参。三期不立见全勋。一念才差丧本真。拈却髑髅前妄想。大千都是法王身。诸禅德。过去诸如来。斯门已成就。见在诸菩萨。今各入圆明。未来修学人。当依如是法。如是之法。不假外求。求而得之。亦非得也。所以少室西来。只说不立文字。直指人心。见性成佛。初无勾章棘句。迭妙重玄。与你咬嚼。山僧分明与你道了。是你信也好。不信也好。信则平步青霄。不信则通身泥水。然虽如是。却须知通身泥水处。有平步青霄底道理。平步青霄时。有通身泥水底消息。岂不见。金峰和尚云。山僧二十年前有老婆心。二十年后无老婆心。时有僧问。如何是二十年前有老婆心。峰云。问凡答凡。问圣答圣。又问。如何是二十年后无老婆心。峰云。问凡不答凡。问圣不答圣。喝一喝云。当时若有人下得者一喝。非唯剿断者老汉脚跟。抑亦可以开凿天下后世衲僧眼目。阿呵呵。会也么。人皆苦炎热。我爱夏日长。熏风自南来。殿阁生微凉。无本据有商量。卓拄杖。水向石边流出冷。风从花里过来香。
　　上堂。今朝四月十五。本觉与现前大众。同依如来大光明藏。以一弹指顷而为长期。於其中间。修习过现未来三世诸佛。所有法门。发挥开示悟入之机。远离作止任灭之病。所谓作无所作。为无所为。修无所修。证无所证。直得诸天散华无路。外道潜觑无门。坐断报化佛头。超出圣凡途辙。便与么去。着衣吃饭。盖是寻常。且舌头不出口一句。又作么生道。击拂子。野老不知尧舜力。冬冬打鼓祭江神。
　　上堂。一大藏教。束之高阁。长期短期。无绳自缚。莫更纷纷纭纭。直须洒洒落落。杨岐一头驴。只有三只脚。潘阆倒骑归。跌杀黄番绰。五味拈来饡秤锤。别有香风满寥廓。喝。
　　复举道吾和尚云。高不在绝顶。富不在福严。乐不在天堂。苦不在地狱。相识满天下。知心能几人。大慧和尚云。高在绝顶。富在福严。乐在天堂。苦在地狱。谁知席帽下。元是昔愁人。师云。二大老。一人高高处观之不足。一人低低处平之有余。唱教门中。足可观光。若约衲僧门下。犹欠悟在。本觉又作么生。但将饭向无心碗。自有人提折脚铛。
　　上堂。五月五天中节。不书符不捏诀。放教心地坦然平。百怪千妖自消灭。岂不见。文殊一日令善财采药。善财云。无不是药者。文殊云。是药采将来。善财拈一茎草。度与文殊。文殊接得示众云。此药亦能杀人。亦能活人。天童华和尚云。大小文殊被善财换却眼睛。大众应庵老人。可使为百世宗师。要且只知其一。不知其二。山僧道。一手不独拍。两手鸣掴掴。担板禅和气食牛。抬头只道乾坤窄。喝。
　　上堂。举庞居士访洛浦拜起云。仲夏毒热。孟冬薄寒。洛浦云。莫错。士云。庞公年老。浦云。何不寒时道寒热时道热。士云。患聋作么。浦云。放你三十棒。士云。哑却我口。瞎却你眼。师云。洛浦本是大人。庞公自爱小道。若也据令而行。合与本分草料。虽然如是。放过也好。会么。饶人不是痴汉。
　　上堂。今朝六月初一日。升座拈香祝　圣君。一句当阳须荐取。祖师元是岭南人。
　　小参。今朝七月十四。正是休夏自恣。鼓声既已说法。诸人何不瞥地。好诸禅德。钟中无鼓响。鼓中无钟声。钟鼓不交参。句句无前后。便是释迦老子。再出头来。长说短说。直说曲说。密说显说。总不出者个道理。文殊三处度夏。也不出者个道理。迦叶欲摈文殊。也不出者个道理。古有老宿。一夏不与人说话。也不出者个道理。僧云。不敢望和尚说佛法。得闻正因二字。也难得。也不出者个道理。老宿云。若论正因。一字也无。与么道了。扣齿云。适来无端不合与么道。也不出者了道理。邻壁老宿闻云。好一釜羹。被两颗鼠粪污却。也不出者个道理。雪窦云。谁家锅釜里无一颗两颗。也不出者个道理。仰山鉏一片畬。种一箩粟。也不出者个道理。沩山日中一[(歹*又)/食]。夜里一寝。也不出者个道理。洞山云。秋初夏末。兄弟东去西去。直须向万里无寸草处去。也不出者个道理。石霜云出门便是草。也不出者个道理。是你横担拄杖。紧绊草鞋。朝游天台。暮归檀特。也不出者个道理。且道者个道理。从什么处得来。得恁么奇特。得恁么广大。得恁么灵验。得恁么自在。卓拄杖。鸳鸯绣出从君看。不把金针度与人。
　　复举僧问六祖云。黄梅衣钵什么人得。祖云。会佛法人得。僧云。和尚还得么。祖云。我不得。僧云。和尚因什么不得。祖云。我不会佛法。大慧和尚云。大众还见祖师面目么。若也不见。山僧为你指出。乃云。蕉芭蕉芭。有叶无丫。忽然一阵秋风起。恰似东京大相国寺三十六院东廊下。王和尚破袈裟。必竟如何。归堂吃茶。师云。祖师面目。妙喜老汉已为指出。妙喜面目。诸人还见么。拍禅床。唵摩呢哒哩吽[口*发]咤。久立。
　　上堂。佛欢喜僧自恣。香象渡河截流而去。有利无利不离行市。拄杖头边。别有天地。卓拄杖。喝一喝。
　　上堂。真谛以言非有。俗谛以言非无。真俗不二。是名圣谛第一义。拈拄杖。者个是拄杖子。阿那个是圣谛第一义。卓拄杖。得之於心。伊兰作栴檀之树。失之於旨。甘露乃蒺藜之园。
　　上堂。以字不成。八字不是。大用现前。丹霄独步。无偏无党。皇道荡荡。无党无偏。皇道平平。卓拄杖。月中仙桂和根拔。海底骊龙摘角牵。
　　上堂。八月秋何处热。达磨老臊胡。有语非干舌。啮镞破关。斩钉截铁。父子虽亲不传。未是神仙妙诀。喝一喝。
　　上堂。眉间挂剑。血溅梵天。大用现前。一椎两当。普化街中木铎。盘山猪肉案头。蓦拈拄杖。卓一下云。有时乘好月。不觉过沧洲。
　　源首座至上堂。二由一有。一亦莫守。一心不生。万法无咎。首座有长处。何须更开口。万仞峰头把钓竿。一掣六鳌频入手。松间石上不妨暂且盘桓。佛祖位中。自是推门入臼。大众还委悉么。丰城宝剑未出匣。夜夜寒光射牛斗。
　　上堂。僧问。佛未出世时如何。师云。太平本是将军致。进云。出世后如何。师云。不许将军见太平。僧礼拜。师乃云。九九九。释迦老子不知有。翻转面皮。伸出毛手。握金刚椎碎窠臼。突出无位真人。一一面南看北斗。应庵老人一时逞俊。未免以己妨人。本觉则不然。九九九。狸奴白牯却知有。展开驴脚。伸出佛手。把住黄绢幼妇。放行外甥齑臼。铁鞭击碎珊瑚枝。惊起土星犯牛斗。喝一喝。
　　开炉上堂。丹霞和尚一日到古寺。适值天寒。取木佛烧火向。院主呵云。何得烧我木佛。丹霞以拄杖拨灰云。烧取舍利。院主云。木佛安有舍利。丹霞云。既无舍利。更请两尊烧之。院主自后眉须堕落。山僧当时若作院主。待他道既无舍利。更请两尊烧之。便与蹈向火中。免见千古之下。引得一类学语之流。随例道大用现前。不存轨则。喝一喝。
　　小参。六爻沉伏。一气潜回。虽是死蛇。解弄也活。拈一机而机机普应。用一法而法法全彰。廓人天未证之门。揭佛祖不传之妙。浮幢剎外。把断要津。贤圣劫中。位居第一。有一句到你。不萌枝上绿覆层阴。无一句到你。无影树头花敷五叶。别别。细不容针。大通车辙。缺齿胡僧笑点头。衲僧眼里添金屑。喝一喝。
　　上堂。一喝分宾主。照用一时行。乃喝一喝云。是宾是主。是照是用。又喝一喝。是非已去了。一喝没交涉。否极泰来。君子可八。
　　谢秉拂冬斋上堂。法离见闻。言诠罔及。道非色相。智照洞然。首座用处即是藏主用处。藏主用处即是都寺用处。一即三三即一。木马火中嘶。黄昏候日出。你诸人向个里着得眼。便见都寺用处。要且不是藏主用处。藏主用处。要且不是首座用处。还会么。曹溪波浪如相似。无限平人被陆沉。
　　德藏大用法师至上堂。一法若有。毗卢堕在凡夫。万法若无。普贤失其境界。海底泥牛吼月。山头木马追风。不唯透色透声。直是破尘破的。是你诸人。向者里打得彻去。赖有德藏与汝证明。其或未然。山僧未免别资一路拈拄杖。卓一下。巨灵抬手无多子。分破华山千万重。
　　复云。昨晚德藏和尚赐访。熏炉茗椀。夜雨连床。话尽海月山云。不觉揭翻金刚大士天灵。盖释迦老子忍俊不禁。遽然说偈曰。若以色见我。以音声求我。是人行邪道。不能见如来。世尊恁么说。固是希有。若约衲僧门下。天地悬殊。大众还委悉么。声色元非我。如来复是谁。萧萧风雨夜。相对眼如眉。下座。
　　上堂。正觉山前明星见时。释迦世尊。与大地众生。一时成佛。祖师门下。蹉口道着佛字。漱口三年。前行不到。末后太过。各与二十拄杖。忽有一个不顾危亡底汉出来道。本觉与么判断。也合吃二十拄杖。山僧却须分付明窗下安排。何故。佛灭二千年。比丘少惭愧。
　　上堂正旦值庚申。成汤德日新　皇元开凤历。八万四千春。
　　开山忌值客至上堂。三月十有五。打动鼓山鼓。大海既波腾须弥亦掀舞。真净和尚道。是日已过。命亦随减。如小水鱼斯有何乐。唯二乘禅定寂灭之乐。是为真乐。学般若菩萨法喜禅悦之乐是为真乐。三世诸佛。四无量心。慈悲喜舍之乐。是为真乐。石霜普会云。休去歇去。冷湫湫地去。是为二乘寂灭之乐。云门云。一切智通无障碍。拈起扇子云。释迦老子来也。是为法喜禅悦之乐。德山棒临济喝。是为三世诸佛。慈悲喜舍之乐。除此三种乐外。不为乐也。且道。归宗一众。在三种内。三种外。良久云。今日庄主设饡饭表嚫钱。参退僧堂内普请吃茶去。师乃喝一喝云。真净老人若无后语。又如何做得他临济儿孙。虽然。已是黠儿落节。本觉今日。一众不在三种内。不在三种外。也无庄主设饡饭表嚫钱。适值慧静禅师忌辰。大家吃一箸面去。且道与他古人。还有优劣也无。击拂子云。鹤飞千尺雪。龙卧一潭氷。
　　小参。僧问蜡人氷铁弹子即且置如何是金刚圈栗棘蓬。师云。我早知你吞透不下。进云。岂无方便。师喝云。捧上不成龙。僧礼拜。师乃云。举一不得举二。放过一着落在第二。小参鼓鸣。大众齐至。较之生佛未具已前。岂有者般消息。涅盘会上广额屠儿。放下屠刀。立地成佛。悬崖撒手。自肯承当。绝后再苏。欺君不得。所以庞居士道。十方同聚会。个个学无为。此是选佛场。心空及第归。便是者个消息也。后来此庵元和尚。举到此是选佛场处。乃喝一喝。时或庵体和尚。忽然打破漆桶。便道。商量极处见题目。途路穷边入试场。拈起毫端风雨快。者回不作探花郎。好与三十棒。何故。九逵公子游华惯。未第贫儒感慨多。冷地看他人富贵。等闲无奈幞头何。喝一喝。
　　礼首座至上堂。法昌一力挝鼓。功臣万象说禅。二老徐六担板。未免各见一边。本觉虚心阅世。一切任之自然。或则逆风把柁。或则顺水行船。总不妨事。所以道。寂寥非内。宽廓非外。寂寥非内也一毫穿众穴。宽廓非外也众穴一毫收。岂不见。赵州会下二僧相推。不肯作第一座。主事白赵州。州云。总教作第二座。主事云。教谁作第一座。州云。装香着。主事云。装香了也。州云。戒香定香慧香解脱香。应庵老祖云。赵州下一椎。不妨惊群动众。子细捡点将来。大似泥里洗土块。若是荐福门下。不用相推。第一座也有人。第二座也有人。第三座也有人。虽然不免从头注过。第一座。铁眼铜睛觑不破。第二座。阳春白雪无人和。第三座。真实身心同达磨。且道。与赵州是同是别。若也会得。许你具一只眼。若也不会。也许你具一只眼。有个衲僧出来道。总不恁么时如何。对他道。切忌向鬼窟里作活计。随机应变。本分作家。裂半分三。输他敏手。到个里政如披图经而升高台。据王令以莅万国。非唯放收在我。抑且遐迩不遗。山僧如斯举唱。要且不是扶他先作。簧鼓后人。何故。面前自有五百众中。老作家。为汝作证。还信得及么。击拂子。棋逢敌手难藏行。琴遇知音不厌弹。
　　上堂。山中二三日启建青苗会。开眼与合眼。总是法性海。三贤固不知。十圣何曾会。唯有主稼神。证此大三昧。各乘本愿力。普应众生界。众生界无尽。此愿亦不退。稽首毗卢师。和南观自在。时有僧出云。久向本觉。元来是个座主。师云。你只识个座主。要且不识本觉。僧便问。如何是本觉。师劈脊便棒云。烈焰岂容蚊蚋泊。掷下拄杖。便归方丈。
　　永福颕首座至上堂。离四句绝百非。摩诃衍法梦里提持。敢问大众。梦里觉里是同是别。若也道得。倜傥分明。非唯小释迦无遁形之地。便可将鄱阳三百里水面。纳向鸳鸯湖一滴之中。直是不宽不隘。无欠无余。还委悉么。惊群须是英灵汉。敌胜还他师子儿。
　　小参。秋风凉。秋夜长。三期已满。作么商量。以字不成。八字不是。黄牛角指天。四脚垂过鼻。我首座出世也。我首座牧牛也。我首座行脚也。我首座来也。是法住法位。世间相常住。威音已前道得。正是第二句。还我第一句来。击拂子云。三要印开朱点窄。不容拟议主宾分。
　　复举。僧问云门。秋初夏末。前程忽有人问作么祗对。门云。大众退后。僧云。过在什么处。门云。还我九十日饭钱来。师云。者僧贪程太速。云门薄处先穿。有问本觉。只向道。十里长亭。五里短堠。过在什么处。劝君更尽一杯酒。西出阳关无故人。
　　重阳永福子有和尚归上堂。开甘露门。据甘露室。令诸众生食甘露味。永福禅师。即其人也。兹者龙归旧窟。凤返丹山。草木丛林顿增光彩。本觉法弟何幸如之。所谓物宜求新。人宜求旧。无端陈蒲鞋。手握赤梢鲤。倒跨三脚驴。跳出云峰破桶篐中。扬声大叫云。欲上座你只见锥头利。不见凿头方。岂不闻。佛法大事。静退小节。山僧被渠一问。直得无言可对。无理可伸。只记得汾阳和尚道。三玄三要事难分。得意忘言道易亲。一句明明该万象。重阳九日菊华新。喝一喝下座。
　　路官马知事至上堂。久雨不晴。天道晦冥。浸烂鼻孔。滴穿眼睛。山僧正是烦恼不暇。忽然听得尚书履声。呼童扫榻。唤僧点灯。抵掌剧谈半饷。闷中不觉惺惺。起来豁开户牖。万里不挂片云。今朝月望升高座。一炷清香祝　圣君。
　　复云。十五日已前。未开口一句正道着。十五日已后。未举足一步正蹈着。正当十五日。开口不在舌头上。伸脚只在缩脚里。喝一喝。三级浪高鱼化龙。痴人犹戽野塘水。
　　祖忌拈香。三乘教外。直指单传。手携只履。脚蹈两船。万里西风卷沙漠。不知窦八布衫穿。
　　鸡足西堂至上堂。鸡足峰前风悄然。能仁堂下浪黏天。腾身抹过青霄外。一曲胡笳奏未圆。山僧数日抛离大众。昨晚归来得与饮光尊者相见。既曰情忘彼我。自然道叶主宾。提起陈年葛藤。直是牵拽不断。众中莫有一刀两段底衲僧么。良久云。设有也是草里汉。
　　小参。天地阖辟。阴阳消长。衲僧门下。有甚伎俩。放下拂子。拈起拄杖。佛来魔来。总与一棒。从教灵山会上退席五千。善法堂前草深一丈。且贵正眼流通。作个人天榜样。所以五六年来。虽则与诸人眉毛厮结。其实水米无交。明朝节届书云。不免合水和泥。打开东山家燕。先举云门胡饼。次烹赵州酽茶。然后掇出洞山果卓。只如道有一物上拄天下拄地。常在动用中。动用中收不得。且道。是什么物。良久云。粗[(歹*又)/食]易饱。细嚼难饥。
　　复举。僧问风穴。古曲无音韵。如何和得齐。穴云。木鸡啼子夜。刍狗吠天明。大慧和尚云。者黄面浙子。恁么答话。要做他临济儿孙。也未得在。或有问径山。古曲无音韵如何和得齐。只向他道。木鸡啼子夜。刍狗吠天明。师云。前行不到。末后太过。要见条理始终。须是金声玉振。听取一颂。木鸡啼。刍狗吠。两个老冻脓。各长三尺喙。古曲无音和得齐。安用儿孙作临济。喝一喝。
　　上堂。节序推迁。又见一阳来复。灵光洞耀。依然体露真常。拨开向上玄关。突出眼睛鼻孔。释迦弥勒。犹是他奴。且道。他是阿谁。击拂子云。岭梅残雪后。云鬓未梳时。
　　上堂。三世诸佛说不到。六代祖师传不到。天下老和尚见不到。夜来首座藏主。一一为诸人说了也。山僧赢得口吃饭。且山僧吃饭。诸人还得饱也无。者里道得一句。直教凡圣混融。彼我不二。岂不快哉。其或未然。一曲自歌山自绿。此情不与白云知。击拂子。下座。
　　小参。去年腊月三十日。今年腊月二十九。少处不减多不添。年去年来总仍旧。旧者不去新不来。新旧何妨自前后。所以道。碍处非墙壁。通处勿虚空。若能与么会。心色本来同。喝。止止不须说。我法妙难思。诸增上慢者。闻必不敬信。喝。当时五千比丘。礼佛而退。岂不是皮下有血。眼里有筋。岂似如今诸方三百五百。聚面团头。如勾阑瓦子相似。黑漆拄杖。到者里有屈无叫处。众中莫有滴猊血化驴乳。煎鸾胶续断弦者么。良久。卓拄杖。空将未归意。说与欲行人。喝一喝。
　　复举沩山示众云。如许多人。只得大机。不得大用。仰山乃举似山下一庵主云。只如和尚恁么道。意旨如何。庵主云。你再举看。仰山拟举。被庵主一蹈蹈倒仰山归举似沩山。山呵呵大笑。师云。沩山老汉。垂万里勾。驻千里乌骓。却向平田浅草中。抹住一个焦尾大虫。诸人要识仰山么。也是官路贩私盐。久立。
　　元旦上堂。古人道。拈起也天回地转。应须拱手归降。放下也草偃风行。必合全身远害。本觉即不然。拈起也群机普应。放下也万化咸新。不拈不放时如何。击拂子百年难一遇。元日子时春。
　　元宵南山和尚至上堂。尽法界是一真灯。徧尘区是一佛剎。灵利汉一蹈蹈翻。非唯可以观光上国。独步大方。便乃控佛祖宏机。廓人天幽迹。好大众。头峭五岳眼生三角。左刮龟毛。右截兔角。焦尾忽乘云雷飞。金毛乱触日月落。月里仙人巧画眉。九逵摆动黄金铎。喝一喝。
　　浴佛上堂。释迦已灭。弥勒未生。今朝正当四月八日。天下丛林无有不浴佛者。毕竟浴底是什么佛。佛真法身。犹若虚空。应物见形如水中月。且作么生说个浴底道理。岂不见。遵布衲在药山会中作殿主浴佛次。药山云。你只浴得者个。且浴不得那个。遵布衲云。把将那个来。药山休去。药山休去。天下人摸索不着。将谓。遵布衲平地上赢得一筹。殊不知。正是黠儿落节。虽然。易分雪里粉。难辨黑中煤。
　　小参。长期短期。日面月面。一毛端上乾坤。石火光中闪电。你有拄杖子。与你拄杖子。你无拄杖子。夺却你拄杖子。人平不语。水平不流。山僧十三年前。海上参寻。只是遇茶吃茶。遇饭吃饭。寒则向火。热则取凉。朝悠悠暮悠悠。不知白尽少年头。逗到被人推出住山。把人杓柄。宁免颟颟顸顸。儱儱侗侗。有时半夜穿针。有时空中觅缝。若非现前尊众戮力赞成。便见将东作西。指南为北。草满法堂。苔封古屋。所以。今夏堂中兄弟。虽曰不多。尽是诸方罗笼不住。呼唤不回底汉。扫除异见稠林。拈却佛病祖病。那更永福禅师在此。辅车与唇齿相依。卓拄杖。一曲少林无孔笛。逆风吹了顺风吹。
　　复举教中道。以大圆觉为我伽蓝。身心安居。平等性智。乃竖拂子。岂不是圆觉伽蓝。击拂子。岂不是平等性智。一一明妙。一一天真。你若拟心动念。即没交涉。且不拟心不动念时如何。狗子尾巴书卍字。野狐窟宅梵王宫。
　　小参一玄门。三要路。一一当机巧分布。门门具足一切门。一切门中宾主句。喝一喝。是宾是主。若也辨得。可谓动弦别曲。叶落知秋。其或未然。不免别资一路。好大众。甬道呈祥。瑶阶献瑞。老桧舞楼阁之风。层坛壮林泉之美。方来之士豁尔心开。作者之功夫岂虚弃。岂不见。临济大师往在河北。建立黄檗宗旨。克符普化便乃戮力相成。是皆法运当兴。人天叶赞。山僧缪此承乏。岂敢妄拟前修。莫非诸德痛念法道湮微。宗坛委地。各施敏手。相与扶持。追还百代典刑。振起一方丛席。时当自恣。事有变通。用舍行藏。各得其所。卓拄杖云。龙得水时添意气。虎逢山色长威狞。
　　上堂。菩萨觉成就故。不与法缚。不求法脱。不厌生死。不爱涅盘。不敬持戒。不憎毁禁。不重久习。不轻初学。何以故。一切究竟觉。彼此成佛故。大众。如是则无结无解。无修无证。无取无舍。无得无失。无是无非。无长无短。又说什么万里无寸草。出门便是草。卓拄杖云。野色更无山隔断。天光直与水相通。
　　子有和尚赴仰山上堂。最初机末后句。把断要津。还同游戏。岂不见。小释迦一日坐次。大禅佛到翘一足云。西天二十八祖也与么。唐土六祖也与么。和尚也与么。某甲也与么。小释迦下禅床。打四藤条。后来雪豆云。藤条未到折。因什么只打四下。圆悟云。胡饼讨甚么汁。大众。斩钉截铁。本分宗师。虎骤龙骤。天然气宇。山僧今日。幸遇新仰山发轫之初。不免借帔拜年。就窠打劫。一要见前一众饱足观光。二要专使参随普资忻慰。三要新仰山展九万里之修程。追数百年之胜轨。拍禅床。满堂无限白苹风。明明不自秋江起。
　　古林和尚忌拈香。不垂巴陵三转语。不作杨岐女人拜。以香扣炉云。只将此个报深恩。大似藏身露衣带。贵贾精神休贱卖。漆桶自来多不快。留取双眉盖眼睛。凤台老人相体解。
　　小参。僧问。达磨未来时。还有者个消息也无。师云。是什么消息。僧提起坐具。师云。兔子吃牛奶。僧拂袖便行。师云。莫谩山僧好。乃云。莫更有问话者么。有则逆风把柁。无则顺水张帆。任他八面四方。管取纵横得妙。岂不见。德山小参不答话。问话者三十棒。时有僧出。劈脊便棒。僧云。某甲话也未问。因什么便打。德山云。你是甚处人。僧云。新罗人。山云。未跨船舷。好与三十棒。临危不悚。真大丈夫。后来雪豆云。你要识新罗僧么。也只是撞着露柱底瞎汉。车不横推。理无曲断。东山演祖云。山僧今夜为大众。与他古人相见去也。待他道今夜不答话。问话者三十棒。只向伊道。某甲话也不问。棒也不吃。且道。还契他德山老人么。到者里。也须是个汉始得。宗师眼目。须至恁么。山僧今夜有问即答。也不行棒。也不下喝。一条古路坦然平。今古何人敢阑过。捎清风拂明月。万煅炉中拈得雪。和盘托出示诸人。几个衲僧能辨别。击拂子。庭前铁树本无华。强被一阳轻漏泄。
　　复举雪峰示众云。若论此事。如一面明镜相似。胡来胡现。汉来汉现。时有僧问。忽遇明镜来时如何。峰云。胡汉俱隐。师云。古人可谓隐显无碍。去来自由。山僧即不然。忽遇明镜来时如何。只向他道。礼拜了退。且道与他古人相去多少。若也道得。自然不坐在明镜里。若道不得。且向胡汉边着到。久立。
　　腊八上堂。毛头星现出山来。此日平生眼豁开。大地众生总成佛。与谁携手上高台。
　　除夜小参。如来无禅。祖师无意。明眼衲僧。讨甚巴鼻。一年三百六十日。七十二候。二十四气。一时过了。明朝依旧孟春犹寒。即今夜静更深。诸人正好休去歇去。若真个休歇得去。佛也不奈你何。祖也不奈你何。更说什么生魔死魔烦恼魔五阴魔。天魔鬼魔。便好出三界破魔网。与他众魔同一手作诸劳侣。外道六师是汝之师。汝师所堕。汝亦随堕。毁於佛。谤於法。不入众数。阿呵呵。会也么。自从舞得三台后。拍拍元来总是歌。
　　复举五祖和尚云。祖师说不着。佛眼看不见。四面老婆心。为君通一线。便下座。师云。贪观白浪。失劫手桡。莫有捡点得出者么。久立珍重。
　　上堂。元正改旦。一句全提。万机休罢。千圣不携。紫烟笼　帝阙。睿算与天齐。
　　元宵上堂。若论此事。正如一灯分为千灯。灯灯相续。无有穷尽。在东则为知事。在西则为头首。在方丈则为住持。在闲寮则为耆旧。至於三条椽下。七尺单前。经行坐卧。卷舒出没。莫不以此灯而为佛事。一明一切明。一用一切用。重重主伴。历历交参。无党无偏。无新无故。只贵见成受用。到头不涉安排。任是疥狗泥猪。少他一分不得。击拂子。一气不言含有象。万灵何处谢无私。

　　了庵和尚语录卷第二
　　了庵和尚语录卷第三
　　住平江路灵岩禅寺语录

　　　　参学比丘　祖运　志道　等编
　　师於至正五年七月十一日入寺。指山门云。拨开向上玄关。扫荡圣凡途辙。万古乾坤。一朝风月。
　　佛殿。世尊三昧。迦叶不知。一会灵山。俨然犹在。
　　据室。此是从上老宿。烹佛炼祖煅圣镕凡之地。新长老平高就下舍窄从宽。且放你诸人吐气。
　　拈院疏。权衡在手。与夺临时。政化宣流。风行草偃。
　　拈江湖疏。铁心石肠。河舌海口。赞之则碓觜生华。毁之则佛面百丑。赞毁不及处。面南看北斗。
　　指法座云。大众还见么。须弥顶上阔着步。大千剎海清风起。便升座。拈香云。此香结为宝丝网。散作光明云。爇向宝炉。祝延今上皇帝圣躬。万岁万岁万万岁。陛下恭愿。文明齐北极。睿算等南山。次拈香云。此香遇贱则价重娑婆。遇贵则分文不直。爇向炉中。奉为前住保宁古林茂和尚。用酬法乳之恩。敛衣就座。上首白椎云。法筵龙象众。当观第一义。师云。若论第一义。法鼓未鸣。人天未集已前见得。犹亏一半。何况一椎击碎。影迹不留。苟非具眼衲僧。未免唤钟作瓮。莫有定当得出者么。时有僧出众云。祖师心印铁牛机。直要当阳决是非。第一峰头垂只手。尘尘剎剎尽知归。为国开堂。愿闻法要。师云。万人遐仰处。红日到天心。进云。一统乾坤归圣化。万人丛里夺高标。如何是出世边事。师云。横按镆铘全正令。太平寰宇斩痴顽。进云。如何是三世诸佛不知有。师云。一字不着画。进云。如何是狸奴白牯却知有。师云。古锦写回文。进云。千圣不传真妙诀。灼然能有几人知。便礼拜。师云。且莫诈明头。师乃云。石门巇险铁关牢。举目分明万仞高。四十年中重到此。始终不隔一丝毫。好大众。湛湛湖光平开镜面。青青山色上插云霄。乃智积应现之方。诚圆照嘉遁之所。继兹芳躅。实愧非才。不免向普贤毛孔宽着程途。维摩掌中拓开世界。直教四圣六凡重重普会。风不鸣条。雨不破块。天清地宁。时康道泰。报不报之。深恩。扬不扬之真化。拈起铁蒺藜。骊珠尽击碎。千古万古黑漫漫。填沟塞岳无人会。喝一喝。
　　复举僧问赵州。昼升兜率。夜降阎浮。为什么摩尼珠不现。州云。道什么。僧拟进语。州云。毗婆尸佛早留心。直至而今不得妙。师云。还见赵州立地处么。王令已行天下遍。将军塞外绝烟尘。久立尊官。伏惟珍重。
　　小参。只者是。只者是。金不博金。水不洗水。是句亦刬。非句亦刬。揭开万里神光。提出倚天长剑。三登九到滞壳迷封。撩起便行白衣拜相。山僧今者椎碎蟠桃核。得见旧时仁。拽将师子峰。与天平山斗额。且贵大家知有。自余七十三八十四。癞马系枯桩。黑牛卧死水。有甚共语处。拍禅床云。好雨洗将残暑去。凉风吹得早秋来。
　　复举僧问云门。佛法如水中月。是否。门云。清波无透路。僧云。和尚从何得。门云。再问复何来。僧云。便与么去时如何。门云。重迭关山路。师云。云门善舞太阿。着着有出身之路。这僧贪观白浪。失却手桡。云岩不惜眉毛。与汝。拈却水除却月。还见佛法么。喝一喝。久立珍重。
　　解夏小参。释迦不出世。达磨不西来。佛法遍天下。谈玄口不开。便与么去。可杀省力。山僧四月十五日。在万寿山中结夏。今朝七月十五日。又向灵岩山顶解夏。然虽有解有结。毕竟无去无来。无去无来。冥通三际。非中非外。洞彻十方。以此发挥祖道。以此建立宗乘。以此成就毗尼。以此弘范三界。是你诸人。还见山僧么。拈拄杖。卓一下云。莫怪渠侬多意气。他家曾蹈上头开。
　　复云。说东道西。抛沙撒土。截断葛藤。休去歇去。珍重。
　　上堂。昨日雨今日晴。依旧中秋月色明。四海高宾团栾打坐。诸庄耆旧趱促收成。智积擎拳欢喜。丛林又见重兴。卓拄杖云。但行平等事。何用问前程。
　　祖忌拈香。千灯续焰。五叶芬葩。明来震旦。暗度流沙。关空锁梦年年事。一炷栴檀一碗茶。
　　上堂。举松源和尚云。目前无法。意在目前。不是目前法。非耳目之所到。蓦拈拄杖云。切忌认驴鞍桥。作阿爷下颔。虽然如是。有时乘好月。不觉过沧州。师云。三咬下见骨。一举四十九。吃饭了噇眠。几个能知有。所以山僧寻常。与诸人眉毛厮结。只是未曾道着个不字。何故如是。卓拄杖云。祸不入谨家之门。
　　上堂。道由心悟。岂假外求。法离见闻。言诠罔及。三世诸拂。只可自知。六代祖师全提不起。山僧今日不是岘山师兄到来。又安敢妄通消息。卓拄杖云。客来无茶点。蒿汤备礼仪。
　　小参。即心即佛。咄。非心非佛。咄。不是心不是佛不是物。咄。竖起拂子云。云门大师在者里。咄咄咄。力[囗@力]希。禅子讶。中眉垂。毕竟是何宗旨。临济大师云。赤肉团上有一无位真人。常在汝诸人面门出入。未证据者看看。时有僧出。济便擒住云。道道。僧拟议。济便拓开云。无位真人。是什么乾屎橛。杀人刀活人剑。乃上古之风规。亦今时之枢要。龙睛鹘眼。一觑觑透。便可驱耕夫之牛夺饥人之食。驱耕夫之牛令他苗稼滋盛。夺饥人之食。令他永绝饥虚。政如上将军临阵破敌。制鼓搴旌。寸刃不施。横尸万里。直教四夷入贡。八表来归。岂不是大丈夫儿成就大丈夫事。其或未然。仲冬严寒。季冬极寒。莫把是非来辨我。浮生穿凿不相关。
　　复举僧问长庆。有问有答。宾主历然。无问无答时如何。庆云。怕烂却那。僧又问睦州。州云。相逢尽道休官去。林下何。曾见一人。师云。二员古佛与么答话。可使千古流芳。苦要坐断衲僧咽喉。则未可在。今夜有问灵岩。有问有答。宾主历然。无问无答时如何。只向他道。冬至寒食一百五。上元定是正月半。久立。
　　上堂。化育之本。物我同途。生佛之元。古今不易。所以雪峰道。尽大地撮来。如粟米大。抛向面前。漆桶不会。打鼓普请看。卓拄杖云。六爻未动群阴塞。一气潜回万汇新。
　　腊八上堂。释迦世尊。未离兜率。已降王宫。未出母胎。度人已毕。因甚却道。子夜逾城。六年苦行。明星现时。始成正觉。若也道得。不缪为嫡子亲孙。其或未然。掩鼻偷香。空遭罪责。
　　除夜小参。德山小参不答话。人贫智短。赵州小参要答话。马瘦毛长。灵岩今夜小参。有问即答。无问即休。终不将珍珠作豌豆粜却。岂不见。南泉和尚云。王老师自小牧一头水牯牛。拟向溪东放。不免食他国王水草。拟向溪西放。也不免食他国王水草。不如随分纳些些。总不见得。虽然如是。未免笑破衲僧鼻孔。且道。衲僧有甚长处。还委悉么。一年三百六十日。一日还他十二时。禅客相逢只弹指。此心能有几人知。
  </div>
  <div class="pagination">
   <a href="了庵清欲禅师语录_page3.html">
    上一页
   </a>
   <a href="了庵清欲禅师语录.html">
    1
   </a>
   <a href="了庵清欲禅师语录_page2.html">
    2
   </a>
   <a href="了庵清欲禅师语录_page3.html">
    3
   </a>
   <span class="current-page">
    4
   </span>
   <a href="了庵清欲禅师语录_page5.html">
    5
   </a>
   <a href="了庵清欲禅师语录_page6.html">
    6
   </a>
   <a href="了庵清欲禅师语录_page7.html">
    7
   </a>
   <a href="了庵清欲禅师语录_page8.html">
    8
   </a>
   <a href="了庵清欲禅师语录_page9.html">
    9
   </a>
   <span>
    ...
   </span>
   <a href="了庵清欲禅师语录_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
