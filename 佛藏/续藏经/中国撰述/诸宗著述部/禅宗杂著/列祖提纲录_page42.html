<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 42 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 42 页/共 44 页
  </h1>
  <div class="content">
   楚石琦禅师端午上堂。今朝五月五。不打薅芸鼓。荒却自家田。味却家中主。报诸人。休莽卤。赤口白舌尽消除。无位真人汗如雨。
　　端午上堂。今朝五月五。艾人骑艾虎。南北东西走一遭。回来说道。大地众生皆受苦。所谓生苦老苦病苦死苦乃至五阴盛苦。一切诸苦皆可医。惟有禅和子心病最难医。用不得砒霜石蜜甘草陈皮。作么生医得。我有一只古方。无有医不得者。僧问赵州。学人乍入丛林乞师方便。州云吃粥了也未。僧云吃粥了也。州云洗钵盂去。粥了洗钵。不用狐疑。鲸吞海水尽。露出珊瑚枝。抚掌下座。
　　愚庵及禅师上堂。五月五日端午节。潦倒径山无法说。大家吃醆菖蒲茶。一般滋味休分别。分别则任汝诸人。且道毕竟是何滋味。良久云。人情若好。吃水也肥。
　　无文璨禅师端午上堂。符不书。药不采。起死禁不祥。拈拄杖云。幸有者个在。卓一下。满院熏风夏日长。人在藕花香世界。
　　东叟颕禅师上堂。挝动鼓众期聚。耳同闻。目同睹。超乾坤越今古夫。何故如此。五月五是端午。
　　笑岩宝禅师端阳日示众。举大慧杲和尚上堂。今朝又是五月五。大鬼拍手小鬼舞。蓦然撞着桃符神。两手搥胸叫冤苦。师云。大众。大慧与么道。大似少个禁方。何谓。向青天白日里见神见鬼。笑岩则不然。今朝正是五月五。云从龙。风从虎。山僧要与十方现前诸大圣凡赌个赌。信手拈来百草头。甜者甜兮苦者苦。拈拄杖云。蓦然突出者一条。穿过从上诸佛祖。是你现前诸人百样具有。为什么唯少者一个。众中忽有个见义勇为汉愤地出来道。和尚且莫寐语好。若论者一个。敢道现前人人不欠半分毫。师放下拄杖笑云。汝宛不知。矢上更加尖。堆上重添土。
　　湛然澄禅师端午上堂。五月五。天中节。赤口白舌尽消灭。桃符艾虎插满头。雄黄菖蒲和酒噎。酩酊不知岁月移。千妖百怪皆驱绝。谁管魔来与佛来。一齐都把脑门揭。大众。何故如此。不见道。护生须是杀。杀尽始安居。要知杀底道理么。逞此良辰。以艾叶为旗。以菖蒲为剑。以猛利心挺英雄胆。不管是非得失圣凡真妄。乃至贪嗔痴爱一切诸烦恼贼。提起一刀两断。直得净裸裸赤洒洒。圆陀陀活泼泼。作个世出世间大丈夫。兄弟。还有恁么人。真得恁么地么。若不得恁么地。山僧有个护身符子相送去也。拈拄杖云。看看。太上老君急急如律令勅。
　　箬庵问禅师端阳上堂。神锋凛凛宝剑当关。百怪潜踪群妖屏迹。初非造作不属安排。不历功勋不繇途径。向前黯黑退后岌业。一操直入觌体全提。百折不回浑钢铸就。山河大地是物。明暗色空是物。尘尘尔剎剎尔。该括万有统摄六虚。唤甚么作山河大地。唤甚么作明暗色空。有时惺惺有时寂寂。内外融彻表里洞如。到者里。三世诸佛与黧奴白牯同时得同时失。同时照同时用。汝诸人知有不知有。威音那畔太煞现成。今事门头曾无异轨。山僧不妨应时及节。与诸人把手共行去也。拈拂子云。葵榴红似火。蒲艾绿如茵。
　　牧云门禅师端午示众。五月五。端阳节。心月浴主作禅悦。角黍虽然没得尝。杜田米饭须防噎。放下筯。肚已饱。当午日轮正杲杲。拈来蒲剑斩蛇头。闲看儿童斗百草。善财手里有一茎。能杀人。能活人。不是寻常底药草。疗诸病。无不好。只在山僧拄杖头。诸人不用别寻讨。
　　弘觉忞禅师天中节请首座上堂。孤忠未见喻君王。抱愤尤甘没楚湘。火宅正炎迷出路。寸心那得不回皇。有般汉道。三界若空华。四生如梦幻。本无能出之人。亦无所出之处。只要了空达幻觉梦而已。山僧道。善哉。梦作么生觉。幻作么生达。空作么生了。齐着力。莫央庠。截如飞之箭浪。舞跨海之龙舫。高标夺得灵山锦。方信男儿当自强。喝一喝。复举文殊一日命善财采药曰是药者采将来。善财徧观大地无不是药。却来白曰无有不是药者。殊曰是药者采将来。善财遂於地上拈一茎草度与文殊。文殊接得呈起示众曰。此药能杀人亦能活人。师云。有效药非灵。无病方乃圣。善财热谩文殊文殊热谩善财即置。竖拂子云。只者一茎草。利害在甚么处。便能杀人亦能活人。要识源达委么。问取堂中第一座。

　　青苗会提纲(启　散　附炙茄　六月)

　　华藏通禅师青苗会上堂。破一微尘出大经。鸢飞鱼跃更分明。不将眼看将心看。已是重敲火里氷。淹黑荳。昧平生。直须劫外话丰登。缲成白雪桑重绿。割尽黄云稻正青。
　　大沩泰禅师启青苗会上堂。德山入门便棒。平地生堆。临济入门便喝。无风起浪。俱胝只竖一指。未免颟顸。雪峰辊出三球。小儿戏剧。到者里总用不着。争如六月三伏甘雨普滋。水足东皋。禾青南亩。农夫鼓腹樵者高歌。古佛家风俨然如在。於斯会得。共乐升平。脱或未然。只知事逐眼前过。不觉老从头上来。
　　月江印禅师青苗会上堂。常啼菩萨卖却心肝学般若则易。破一微尘出大经卷则难。破一微尘出大经卷则易。摄大千经卷入一微尘则难。一掬之水可以涨滔天之浪。一篑之土可以成九仞之山。也不易。也不难。青山常伴白云闲。
　　无文璨禅师看青苗经兼谢日首座上堂。诸佛所说法要如稻麻谷粟。一字一句咬嚼得破。永绝饥虚受用不尽。者般说话。开先既遇上等人也要拈出。展两手云。今朝正是六月一。
　　了庵欲禅师建会上堂。山中二三日。启建青苗会。开眼与合眼。总是法性海。三贤固不知。十圣何曾会。惟有主稼神。证此大三昧。各乘本愿力。普应众生界。众生界无尽。此愿亦不退。稽首毗卢师。和南观自在。时有僧出云。久响本觉。元来是个座主。师云。你只识座主。要且不识本觉。僧便问如何是本觉。师劈脊便棒云。烈焰岂容蚊蚋泊。掷拄杖便归方丈。
　　笑隐欣禅师启青苗会上堂。雨泽应期。秋成可望。信知道。一雨普沾。三草二木各遂其生。一音演说。大小根机各充其量。直得山前廖胡子无着欢喜处。高声唱道。五台山上云蒸饭。佛殿阶前狗尿天。剎竿头上煎[饥-几+追]子。三个胡孙夜簸钱。拈拄杖画一画云。家无白泽之图。必无如是妖怪。
　　石屋珙禅师散会。天得一以清。地得一以宁。圣人得一天下和平。衲僧得一事事现成。拈拄杖云。拄杖子得一任运腾腾。晚来纵步东湖上。笑指禾苗一色青。
　　愚庵及禅师满散上堂。僧问。药山寻常不许人看经。意旨如何。云。常转如是经。百千万亿卷。云。山一日看经次。有问。和尚不许人看经。因甚却自看。山云我只要遮眼。又且如何。云汝若看牛皮也须穿。云。和尚今日普请看经。毕竟功归何所。云。污邪满车。瓯窭满篝。乃举教中道。如来所演八万四千法藏言教。皆名为文。离一切言音文字理不可说。是名为义。又云。若诸经中文句广博。能令众生心意踊跃。名不了义。若能宣说文句及心皆同灰烬。是名了义。山中今日满散青苗胜会。见前大众一七日中披宣大藏。依了义经不依不了义经。一句一偈一字一义。莫不格於天地感於神明。悉使见闻心意踊跃。且如何说个文句及心皆同灰烬底道理。云门大师道。直得触目无碍。祇得名身句身。山河大地是名。名亦不可得。唤作三昧性海俱备。犹是无风匝匝之波。直得忘知于觉。觉即佛性。唤作无事人。更须知有向上一窍在。且作么生是向上一窍。拈拄杖。污邪满车。瓯窭满篝。喝一喝。
　　恕中愠禅师青苗上堂。依经解义。三世佛冤。离经一字。即同魔说。山中连日集众看经用保禾苗。但见白底是纸。黑底是字。既不离经自立。亦不依经解义。且道是佛说是魔说。喝一喝。
　　笑隐欣禅师青苗会上堂。改旦令辰。恭惟首座大众起居多福。数日祈保青苗有烦讽经。风雨以时天之道。百谷生成地之利。所以祖师道。心地生诸种。因事复生理。果满菩提圆。华开世界起。蓦拈拄杖云。拄杖子走到西天。却归新罗国里去也。卓一下云。石牛拦古路。一马生三寅。
　　了庵欲禅师满散青苗上堂。佛以一音演说法。众生随类各得解。灵山会上退席五千。逝多林中半聋半哑。眼空四海必有商量。心洞十方孰辨真倒。卓拄杖云。绿杨阴里戴嵩牛。芳草渡头韩干马。喝一喝下座。
　　保宁勇禅师炙茄斋上堂。佛祖正令。凡圣俱忘。机智难明。心境双绝。所以佛祖到者里尽皆亡锋结舌。设有一言半句皆是为蛇画足之谈。实际理中本无是事。何谓。只要诸人瞥地去。不逐语言云返本还源去。不涉岐路去。踏破化成去。截断两头去。归家端坐去。诸人何不向佛未出世时荐取。祖师未来时荐取。父母未生时荐取。祇如父母未生时。且自家作何面目。委悉么。良久云。团团古镜无纤翳。试请回头一照看。
　　五祖演禅师炙茄会上堂。六月三伏天。火云布都野。松间临水坐。解带同欢奲。[先/(毛*毛)]侣弄荷花。宾朋倾玉斝。红尘事繁华。碧洞何潇洒。重会在明年。相期莫相舍。白云曾有约。愿结青莲社。

　　列祖提纲录卷第四十
　　列祖提纲录卷第四十一

　　　　武林十八涧理安禅寺住持娄东行悦集

　　立秋日提纲(七月)

　　密庵杰禅师立秋上堂。一叶落。天下秋。风高云淡。水碧空浮。达磨不会接手句。少林空坐冷啾啾。叵耐云门垛根汉。复於头上更安头。记得僧问云门。达磨九年面壁意旨如何。门云念七。师喝云。果然只在者里。良久复云。勘破了也。
　　法石空禅师立秋上堂。千家楼阁。一霎秋风。祇知襟袖凉生。不觉园林叶落。於斯荐得。触处全真。其或未然。且作寒温相见。
　　断桥伦禅师立秋上堂。德山低头。夹山点头。俱胝竖起手指头。玄沙[祝/土]破脚指头。提起拄杖云。都来不出山僧拄杖头。何以见得。卓拄杖云。一叶落。天下秋。
　　愚庵及禅师秋日示众。叨据名蓝海上洲。惭无道福继芳猷。宗纲委地方堪悯。圣德如天未易酬。好把灵符悬肘后。莫将闲事涴心头。金风昨夜飘梧叶。地北天南又早秋。

　　开旦过提纲(八月)

　　天目礼禅师上堂。诸方今日旦过堂开尽皆容受。福泉深山牢关把定一迹难登。且道放开即是把定即是。王郎衫袖阔。郑老帽檐高。

　　中秋日提纲

　　真净文禅师上堂。今朝八月中秋。正是月圆当户。所谓盲者不见。非日月之咎。故经云。是法平等。无有高下。迷者自迷。悟者自悟。大众当知。不得莽卤。
　　五祖演禅师中秋上堂。中秋月。中秋月。古今尽谓寻常别。别不别。皎皎清光徧大千。任从天下纭纭说。
　　圆悟勤禅师中秋上堂。秋半西风急。当空月正圆。萧萧木叶落。湛湛露珠悬。嘹唳冲云雁。凄清抱树蝉。头头浑漏泄。切忌觅幽玄。
　　大慧杲禅师中秋上堂。人有心看月。月无心照人。有无成一片。方始得惺惺。蓦拈拄杖卓一下云。者个不可不惺惺。掷下云。若知扑落非他物。始信纵横不是尘。
　　中秋上堂。举仰山与长沙玩月次。山以手指月云。人人尽有者个。只是用不得。沙云却是请汝用。山云作么生用。沙近前一踏踏倒仰山。山起来云直下是个大虫。师云。皎洁一轮。寒光万里。灵利者叶落知秋。傝[(宋-木+几)*辱]者忠言逆耳。休不休。已不已。小释迦有陷虎之机。老大虫却无牙齿。当时一踏岂造次。蓦然倒地非偶尔。众中还有缁素得二老出者么。良久云。设有也是掉棒打月。
　　或庵体禅师中秋上堂。天上中秋月。人间半夜灯。不辜黄面老。何媿黑衣卿。正按乾坤阔。旁提星斗明。朝昏门大启。饮啄庆生平。
　　寿宁道完禅师上堂。古人见此月。今人见此月。此月镇常存。古今人还别。若人心似月。碧潭光皎洁。决定是心源。此说更无说。咄。
　　法泉佛慧禅师中秋上堂。画一圆相以手拓起云。诸仁者。还见么。团团离海峤。渐渐出云衢。诸人若也未见。莫道南明长老措大。相却与宝华王座上念中秋月诗。若也见得。此夜一轮满。清光何处无。
　　投子普聪禅师中秋上堂。寂住峰顶叶落归根。明月堂前金风玉露。且道深秋一句作么生道。良久云。古往不知何处去。后夜依前月到窗。下座。
　　泐潭景祥禅师中秋上堂。灵山话。曹溪指。放过初生斫头底。未问龙眠老古锥。昨夜三更转向西。正当恁么时。有人问如何是月。向明暗未分处道得一句。便与古人共出只手。如或未然。宝峰不免依样画样应个时节。乃打一圆相曰。清光万古复千古。岂止人间一夜看。
　　虎丘隆禅师中秋日上堂云。摩竭掩室。毗耶杜词。斯皆理为神御。故口以之而默。岂曰无辩。辩所不能言也。放出陕府铁牛。触杀嘉州大象。撞透天关掀翻地轴。看看。磕破诸人髑髅。还有识痛痒者么。良久云。万山不隔今宵月。一片清光分外明。
　　剑门分禅师中秋上堂。八月十五中秋节。月满长空光皎洁。还见么。拍禅床云。剑门者里不是天机轻漏泄。盖是老婆心太切。大众。寻光弄影没交涉。下座。
　　罗汉南禅师上堂。禅不禅。道不道。三寸舌头胡乱扫。昨夜日轮飘桂花。今朝月窟生芝草。阿呵呵。万两黄金无处讨。一句绝思量。诸法不相到。
　　灵隐淳禅师中秋上堂。吾心似秋月。碧潭清皎洁。乃喝云。寒山子话堕了也。诸禅德。皎洁无尘。岂中秋之月可比。虚明绝待。非照世之珠可伦。独露乾坤。光吞万象。普天匝地。耀古腾今。且道是个甚么。良久云。此夜一轮满。清光何处无。
　　寓庵潜禅师中秋上堂。去年人看中秋月。今年人看中秋月。今年人是去年人。去年月是今年月。还有人向者里着得一只眼么。若也着得。径山分半院与伊住。其或未然。归堂吃茶。(一作大慧)
　　雪岩钦禅师中秋上堂。晕入灵犀。胎含老蚌。正好修行。正好供养。有人於此拂袖便行。脚跟下已吃三十拄杖。何以见得。禅归海。经归藏。
　　中秋上堂。非阙不知圆。非圆不知阙。圆阙本相因。本无圆与阙。既无圆阙。是汝诸人向甚处见月。竖拂子云。团团离海峤。渐渐出云衢。打圆相。此夜一轮满。清光何处无。
　　中秋上堂。好供养。好修行。拂袖便去。也不多争。何故。此夜一轮满。清光何处无。
　　中峰本禅师狮子岩东冈幻住庵中秋示众云。天上月。水中月。光漾漾。与谁说。今宵幸遇中秋节。记得灵山话。曹溪指。南泉玩。寒山比。将谓广寒殿里别无。人元来总是弄巧翻成拙。竹影筛金。瑶阶积雪。尽谓一轮光皎洁。那知今夜圆。后夜缺。有个譬喻试听说。三十夜止有一夜圆。此圆时如诸禅德之精勤勇猛也。三百六十夜止有一夜是中秋。此中秋之月如诸禅德於精勤勇猛中打成一片之时也。柰何精勤时少懈怠时多。又奚止於一暴十寒而已哉。虽三百六十夜遇此良宵。其或痴云骤起迷雾横陈。觌体暗昏昏依旧没交涉。无始时来总是恁么蹉过。昔人有喝火口号。谓日间闹炒炒。夜间静悄悄。可惜好光阴。一时都过了。照顾火烛时。闻者多有警。省本上座对此中秋之月亦有个口号。勉为大众举似。天上月月月。二十九夜缺。只有今夜圆。莫教云雾摄。摄不摄。眨得眼来天又明。宽着程途。且待三生六十劫。
　　石屋珙禅师中秋上堂。初三月。十五月。缺时无圆。圆时无缺。圆缺不相干。清光常皎洁。昨夜蟾宫雨露多。天风吹落黄金屑。
　　中秋上堂。黑月难见。白月易见。黑白未分已前。眼见何如心见。所以道。见见之时。见非是见。见犹离见。见不能及。卓拄杖云。昨夜蟾宫桂子开。好风吹下天香来。昭王白骨埋青草。无人为扫黄金台。
　　中秋谢藏主上堂。天上月正圆。人间月方半。诸人恐未知。打鼓普请看。道是如来藏里摩尼珠。又似宾头卢尊者手中琉璃椀。比也不可比。辨也不可辨。天风吹露湿桂花。香浸云边广寒殿。
　　笑隐欣禅师中秋上堂。举盘山道。心月孤圆。光吞万象。光非照境。境亦非存。光境俱亡。复是何物。师云。盘山好个心月孤圆。又道复是何物。惜乎话作两橛。报国不是将官物作自己人情。也要诸人同一受用。玉露暗飘无景树。金风微动夜明帘。木人鞭起泥牛吼。不许苍龙卧碧潭。
　　恕中愠禅师中秋谢侍者上堂。一痕未吐。千圣罔测。其由三五正圆。万像莫逃其质。长沙与仰山一踏。南泉拂袖便行。诸人还会么。犀牛扇子无头角。拈起清风徧大千。
　　古梅友禅师中秋上堂。衲僧家。没来由。天不管。地不收。杖头挑日月。随处逞风流。业海深无底。随流辊入流。还有得知时节底么。莫问渠侬知不知。一轮明月挂中秋。
　　南石琇禅师中秋上堂。有进有退有主有宾。有权有实有照有用。眼目人天纲维法社。者个是衲僧分上事。三家村里臭老婆左涂右抹。十字街头廖胡子东倒西擂。且道是什么人分上事。良久。此夜一轮满。清光何处无。
　　无文璨禅师中秋谢修造进严耆旧上堂。土木场中辊一回。平生己眼豁然开。广寒宫殿无关钥。撞破髑髅归去来。
　　中秋上堂。拍禅床云。山僧今日豁开广寒宫殿。千门万户六通四辟。普请尽大地人稳步而升。操三寸戈与万人敌。虽然。仙桂第一枝。毕竟谁折得。
　　铁关枢禅师中秋上堂。缺月圆月半明半暗。吞月吐月全放全收。拂子打圆相。一点光吞万象秋。
　　楚石琦禅师中秋上堂。天地未分时。高低覆载何在。日月不到处。光明照烛无偏。真个是描不成画不就。昨夜三更白如昼。
　　中秋上堂。举云岩扫地次。道吾云何得大区区生。岩云须知有不区区者。吾云与么则第二月也。岩竖起帚云者个是第几月。吾拂袖出去。云门云奴见婢殷勤。师云。云岩竖起帚道。吾便出去。总是第二月。那个是不区区者。此夜一轮满。清光何处无。
　　中秋上堂。贵买朱砂画月。算来枉用工夫。纯将白粉涂成。要且未是真月。文殊道。但一月真。中间自无是月非月。竖拂子云。本无偏照处。刚有不明时。
　　中秋上堂。一月普现一切水。一切水月一月摄。尽大地是水。阿那个是月。尽大地是月。阿那个是水。你若不信。钱塘江里少哩。
　　中秋上堂。天上月圆。人间月半。古人道。赫日犹亏半。乌沉始得圆。且那一半落在甚么处。更深夜静。共伊商量。
　　中秋上堂。凤山说何似万象说。八月十五夜。月最亲切。八月十八日。潮更直截。闻不闻。瞥不瞥。嘉州大象吃蒺藜。陕府铁牛流出血。
　　了庵欲禅师中秋上堂。举马祖与西堂百丈南泉玩月公案。师云。言气相投。机感相应。古今尽谓玩月话奇特。殊不知马大师怜儿不觉丑。若也据令而行。者一队弄光影汉总好与本分草料。免见门户寂寥。拍禅床云。禹力不到处。河声流向西。
　　上堂。好个中秋节。莫言无供养。风吹丹桂花。清香满天上。诸人眼里也饱。耳里也饱。鼻里也饱。只恐肚里不饱。若得肚里饱去。则不疑佛不疑祖不疑天下老和尚。拈出袖里金锤。打开光明宝藏。不涉凡圣路岐。便是渡河香象。喝一喝。
　　中秋上堂。久矣不上堂。口边生白醭。侍者来烧香请法。拈出秦时旧[车*度]轹。金刚脑后下一锤。空里磨盘生八角。寒山抚掌笑呵呵。夜来月向西边落。喝一喝。
　　中秋客至上堂。灵山指月。曹溪话月。马祖百丈西堂南泉玩月。盘山道。心月孤圆。光吞万象。光非照境。境亦非存。光境俱亡。复是何物。癞马系枯椿。洞山道。光境未亡复是何物。黑牛卧死水。育王师翁云。月在水中捞不上。徒劳[翟*支]碎水中天。夜深山寺开门睡。月自飞来在面前。用尽自己心。笑破他人口。本觉今日中秋。灵山上客垂访。适值满天风雨。既无可修行。又无可供养。终不拂袖便行。未免相与凭危栏倚曲槛。推出手面一轮。直是清光万里。三关不立。开凿人天。四句顿除。光扬祖道。击拂子云。八万四千非凤毛。三十三人入虎穴。

　　重阳日提纲(九月)

　　真净文禅师上堂。先上座煮黄栗粥供养禅众。吃了总饱齁齁地。挂起钵盂。知恩方解报恩。三十年后不得辜负赵州老。直饶当下见得倜傥分明。不随古人言语所转。各证无生法忍得大解脱。须知三年一闰九月重阳。是何宗旨。喝一喝下座。
　　天童朴禅师重阳上堂。牛皮鞔露柱。露柱啾啾叫。镫笼佯不知。虚明还自照。殿脊老鸱吻。闻得呵呵笑。三门侧耳听。就上打之绕。譬如十日菊。开彻阿谁要。阿呵呵。未必秋香一夜衰。熨斗煎茶不同铫。
　　石门雅禅师重阳示众。茱萸鲜嫩菊花香。畅杀陶家醉倒郎。我辈泛觞虽绝分。东篱闲玩也无妨。大众。闲玩即不无。且道眼在什么处。知有底。眉毛眼上横。未谙者。红黄里乱走。阿呵呵。今日元来九月九。喝一喝。
　　永泰觉禅师上堂。金风浙沥。玉露凄清。菊解香苞。稻悬嘉穟。时清道泰。野老讴歌。处处登高。人人欢乐。诸禅德。祇如林间衲子岂不知时。若也燕默忘形。昧他光景。翠微深处不逐四时。一炷旃檀无恩不报。拍禅床下座。
　　月顶轮禅师重阳上堂。重阳何物助僧家。篱菊枝枝尽发花。不学故侯将伴饮。为君泛出赵州茶。只此一杯醒大梦。卢仝七碗谩矜夸。良久曰。便请。卓拄杖一下。
　　寓庵潜禅师菊旦上堂。今朝九月初九。天色半晴半雨。衲僧鼻孔眼睛。切忌和泥合水。乃顾视大众。惺惺直是惺惺。伶俐不妨伶俐。等闲问着十人。五双不知落处。不见道。事因叮咛起。(一作大慧)
　　罗汉南禅师示众。[台-台+弗][台-台+弗]篱根菊正黄。妙谈西祖意琅琅。不知谁解闻斯语。堪为宗门立纪纲。便见罗汉拂子展大神通。化作文殊普贤观音势至。穿过诸人髑髅。必也尽知来处。可谓於出入息中供养恒沙诸佛。若也不知。分付德山临济。击一击。
　　愚庵及禅师九日上堂。举大茅示众云。欲识诸佛心。但向众生心行中识取。欲识常住不迁义。但向万物凋落处会取。师云。古人言不虚发。发必全真。众生现行无明烦恼业识茫茫。作么说个诸佛心。秋变冬凋。春生夏长。万物荣谢无有停息。又如何说个不迁义。三玄三要事难分。得意忘言道易亲。一句明明该万象。重阳九日菊花新。拍禅床云。汾阳和尚来也。切忌错下注脚。
　　重阳上堂。举真净和尚云。九日无白醪。饱餐黄栗糕。十日有黄菊。催人打禾谷。五更钟未鸣。邻鸡已数声。相逢不下马。各自奔前程。师云。逸格风流。通身文采。老云庵美则美矣。若约衲僧分上。犹欠剿绝在。山僧效颦亦有一偈举似大众。非图迈古超今。且要应时应节。九日无白醪。萸茶满椀浇。十日有黄菊。凉飙动林麓。五更钟未鸣。过雁两三声。更欲求玄旨。迢迢十万程。
　　上堂。举白云示众云。金蕊丛丛带露新。采来烹茗赏佳辰。浮杯何必须宜酒。但有清香自醉人。开福道。白云老人大似巧媳妇做出无面馎饦。惜乎知味者少。开福效颦亦有一偈。重阳黄菊未成花。落帽无劳忆孟嘉。但得青山长在眼。不妨流水去无涯。师云。白云开福大似徐六担板各见一边。径山见处也要诸人共知。时移节换是寻常。过了重阳又一阳。人事自生今日意。黄花只作去年香。
　　笑隐欣禅师重阳上堂。中峰用处没疎亲。道合宁论主与宾。却笑汾阳强分别。重阳九日菊花新。
　　铁关枢禅师重九上堂。九月九。醭生口。茱萸茶。菊花酒。三世诸佛不知有。
　　无文璨禅师重九上堂。天地一东篱。万古一重九。黄花三两枝。东湖随分有。逢人不拈出。只么空双手。醉杀天下人。不是茱萸酒。
  </div>
  <div class="pagination">
   <a href="列祖提纲录_page41.html">
    上一页
   </a>
   <span>
    ...
   </span>
   <a href="列祖提纲录_page37.html">
    37
   </a>
   <a href="列祖提纲录_page38.html">
    38
   </a>
   <a href="列祖提纲录_page39.html">
    39
   </a>
   <a href="列祖提纲录_page40.html">
    40
   </a>
   <a href="列祖提纲录_page41.html">
    41
   </a>
   <span class="current-page">
    42
   </span>
   <a href="列祖提纲录_page43.html">
    43
   </a>
   <a href="列祖提纲录_page44.html">
    44
   </a>
   <a href="列祖提纲录_page43.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
