<!DOCTYPE html>
<html>
 <head>
  <meta charset="utf-8"/>
  <title>
   辟妄救略说 - 第 5 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   辟妄救略说 - 第 5 页/共 5 页
  </h1>
  <div class="content">
   救曰。临济大法。后世得其自受用者。亦间有之。至於驱耕夺食。解粘去缚。应庵华藏而下。能说者未必能用。能用者未必能全用。或有穷而未核。玩而弗精。故天奇诸老。不复拈起矣。近世遂以宗旨为怪诞。实繇渐而至着也。余述五宗救。得失必书之。非暴其所闻以论先德。盖法之隆替系此。知而罪我。又何憾焉。汉月妄捏一○。为千佛万佛之祖。谓五宗各出○之一面。则临济亦被粘缚於一○矣。更将许多络索。粘缚临济。以为宗旨。抹杀从上来。正眼正宗。自成一家外道。不谓之怪诞而何。潭吉作五宗救。据所闻於汉月者。以论先德。非但顺父逆祖已也。将不复拈起四字。抹杀天奇诸祖。将能说者未必能用。能用者未必能全用二语。抹杀应庵华藏下诸祖。殊不知临济宗旨。逈然独脱。无一法与人。诸祖具之为正眼。承之为正宗。不待驱牛夺食。而耕夫自耕夫。饥人自饥人。自繇自在。独脱无依。直下无粘可解。无缚可去。岂别有一法。为人解粘去缚哉。所谓据自受用身。直指一切人。各各醒自身受用者此耳。潭吉谤应庵下诸祖。得自受用者。亦间有之。而以宗旨为怪诞。实繇渐至着。不见汾阳道。明取古人意旨。通变自在。受用无穷。唤作自受用身。岂有得自受用。不明宗旨者。又岂有不明宗旨。得自受用者。盖本色衲僧。据自受用身。逈然独脱。以本分草料。直指一切人。各各醒自身受用。别无一法与人。即此是临济宗旨。即此是临济敲骨取髓。痛下针锥。驱耕夫之牛。夺饥人之食的手段。潭吉自未尝悟。据所闻於汉月者。作五宗救以救五宗原。妄将宗旨受用。打做两橛。粘缚先圣。抹杀祖宗。呜呼。此其所以为怪诞也与。此其所以为怪诞也与。

　　▲明州天童密庵咸杰禅师

　　应庵嗣。福州郑氏子。其母梦庐山老僧入舍。遂举师。自幼颖异过人。及壮剃发进具。徧参知识。最后谒应庵华和尚於衢州明果。庵一日问曰。如何是正法眼。答曰。破沙盆。应庵颔之。说偈曰。大彻投机句。当阳廓顶门。相从今四载。征诘洞无痕。虽未付钵袋。气宇吞乾坤。却把正法眼。唤作破沙盆。后出世住衢州乌巨。次迁祥符蒋山华藏。未几奉诏住径山及灵隐。
　　潭吉据密庵上堂卓拄杖一下云。迷时祇迷者个。复卓一下云。悟时祇悟者个。迷悟两忘。粪扫堆头重添搕[打-丁+(天/韭)]。莫有向东涌西没。全机独脱处。道得一句底么。若道不得。华藏自道去也。掷拄杖云。三十年后。救曰。典刑犹在。老僧看典刑犹在四字。乃不足之辞。所谓虽无老成人。尚有典刑耳。潭吉每称祖师心印。自临济至应庵。十有二传。华藏而后。此印渐没。不知何所考据。即如密庵道。莫有向东涌西没。全机独脱处。道得一句底么。潭吉试道道看。若道不得。莫谤密庵好。

　　▲破庵先禅师

　　密庵嗣。广安王氏子。后出世上堂云。不是心。不是佛。不是物。忍俊不禁。为诸人作个撇脱。拈拄杖卓一下云。流水暗消溪畔石。劝人除却是非难。

　　▲径山无准师范禅师

　　破庵嗣。生雍氏。蜀之梓州人也。九岁依阴平山道钦出家。初请益成都老宿名尧者坐禅之法。尧曰。禅是何物。坐底是谁。师昼夜体究。一日如厕。提前话有省。次谒育王佛照禅师。照问。何处人。师曰剑州。照曰。带得剑来么。师随声便喝。照笑之。至灵隐。破庵先禅师。居第一座。一日游石笋庵。师随侍。有道者问曰。胡孙子捉不住。愿垂开示。破庵曰。用捉他作么。如风吹水。自然成纹。师在傍忽大悟。异日开堂拈香。遂嗣破庵先禅师焉。尝受诏住径山。赐师号曰佛鉴禅师。宋淳佑己酉三月十五日。示寂。其徒请遗偈。乃执笔书云。来时空索索。去也赤条条。要更问端的。天台有石桥。移顷而逝。塔全身於圆照庵。

　　▲仰山雪岩祖钦禅师

　　无准嗣。师初参铁橛远。次参天目礼。礼公为松源嫡子。师敬慕之。怀香造其室。礼曰。汝岂不见。临济三度问黄檗佛法的的大意。三遭痛棒。末后向大愚肋下筑三拳。道原来黄檗佛法无多子。汝但恁么看。师不喜而出。依旧自作主意。每尝坐禅。一日才上蒲团。面前豁然一开。如地陷一般。自此目前净裸裸地。半月余日。动相不生。然於中夜睡着无梦无想无闻无见之地。又却打作两橛。凡古人公案。有义路可以咬嚼者。则理会得下。无义路如银山铁壁者。却都不会。师虽在径山无准和尚会下多年。每遇入室。举主人公便可打个[跳-兆+孛]跳。若举衲僧巴鼻佛祖爪牙。更无有下口处。如是十年。不得彻悟。后过浙东天目两山作住。一日佛殿前行。忽然抬眸。见一株古栢。触着向来所得境界。和底一时扬下。碍膺之物。扑然而散。自谓如暗室中。在白日之下。走一转相似。方始得见径山老人立地处。正好三十拄杖。

　　▲天目高峰原妙禅师

　　雪岩嗣。吴江徐氏子也。十五出家於秀水密印寺。二十更衣。入杭之净慈。立死限。三年学禅。一日父兄寻访。巍然不顾。初参断桥伦。令看生从何来死从何去话。胁不至席。口体俱忘。或如厕中单而出。又尝发函忘扃鐍。有同参僧显慨然曰。吾己事弗克办。曷若辅之有成。於是朝夕侍奉惟谨。时雪岩钦禅师。寓北涧。师怀香往扣之。方问讯。即打出闭却门。一再往。始得亲近。令看无字话。自此参扣无虚日。岩忽问。阿谁与你。拖个死尸来。声未绝。便打出。如是不知其几。一日少林忌辰。随众诣三塔。讽经次。忽抬头睹五祖演和尚真赞曰。百年三万六千朝。返覆元来是者汉。蓦然打破拖死尸之疑。时年二十四矣。先是雪岩移南明。师解夏。即往省之。岩一见便问。阿谁与你。拖个死尸到者里。师便喝。岩拈棒。师把住云。今日打某甲不得。曰为甚打不得。师拂袖便出。自此机锋不让。一日岩问曰。日间浩浩时。作得主么。师云。作得主。又问。睡梦中作得主么。师云。作得主。又问。正睡着时。无梦无想。无见无闻。主在甚么处。师无语。岩嘱曰。从今日去。也不要你学佛学法也。不要你穷古穷今。但只饥来吃饭。困来打眠。才眠觉来。却抖擞精神。我者一觉主人公。毕竟在甚么处。安身立命。丙寅冬。奋志入临安龙须。自誓曰。拚一生作个痴呆汉。决要者一着子明白。越五载。因同参僧推枕子堕地作声。廓然大彻。自谓如泗州见大圣。远客还故乡。元来只是旧时人。不改旧时行履处。
　　救曰。金刚王剑。佛祖不留。至虎丘应庵。十有二传。如器注器。当时有与临济。先后出世者。如石霜多枯木众。以胜妙境界作究竟。至首座化去。不会宗旨。微九峰。孰能反正之。厥后流为默照邪禅。而真净五祖妙喜诸老宿。痛斥其非。迨胜朝此病炽作。虽没量大汉。不免从狐鼠蹊径中来。赖是二老。生铁铸成。终得正悟。虽悟后痛诉昔时之谬。往路之非。而学者耽着恬寂。卒不能舍。甚哉邪法入人之深也。繇是国初至今。多坐不语禅。南北甚行。牢不可破。天童三峰。相并而出。十余年中。搂尽黑暗魔军窠臼。然而狂打泼骂。记名泥迹之毙。不旋踵而生。末世说法。其难如此。要当扇以淳风。感以至诚。验以宗旨。择以人类。复还马祖百丈。临济兴化已来之元气根本。全机大用。非徒嚣嚣然口舌争也。若夫雪岩父子。拈提济上纲领。下刀发药。去古人实有间。设使施之今日。独不可以称良剂乎。故曰。道。岁也。圣人。时也。老僧即据黄檗打临济。大觉打兴化。暨马祖扭百丈鼻。负痛失声。以迄见僧入门便棒。诸大老。本分草料接人。天下万世。未有指为狂打者。又如噇酒糟汉。尿床鬼子。是恶知识。敢裨贩我之类。往往极其诟辱。所以古人致疑曰。骂岂慈悲法施耶。答曰。汝作骂会那。遂於言下有省。天下万世。未有指为泼骂者。何以故。全机大用。不涉廉纤。师子咬人。壁立千仞。即临济一喝不作一喝用。老僧一棒不作一棒用。棒头有眼。喝下知归。谁敢斥为颠狂。诬为撒泼者乎。妄称狂打泼骂。自潭吉始。使天下万世。疑打即是狂。骂即是泼。师家束手结舌。不敢以本分草料接人。自潭吉一言始矣。至於记名泥迹之弊。正汉月潭吉为始。使天下万世。记四料拣。四照用。四宾主之名。泥三击碓。三瓮酱。三撼门扇之迹。其流弊可胜道哉。据雪岩高峰。苦参力究。真如生铁铸成。所谓不是一番寒彻骨。争得梅花扑鼻香也。何尝堕默照邪禅。狐鼠蹊径来。汉月等自未尝悟。认一夹夹住。便为了当。苦参力究者。不分皂白。槩呵为黑暗魔军。悞矣悞矣。老僧拈条白棒。立地要人悟去。彼苦参力究。蒲团上二三十年。唤作钝汉即得。唤作邪禅即不得。又如雪岩接高峰。峰初怀香问讯。便打出闭却门。一再往。始得亲近。自此参叩无虚日。岩忽问阿谁与你拖个死尸来。声未绝便打出。如是不记其数。诚所谓本分草料。痛下钳锤。潭吉不知何据。嚣嚣然谓雪岩父子。拈提济上纲领。下刀发药。去古人实有间。抹杀雪岩犹不足怪。者高峰老人。是汝汉月。扳为得心之师者。如何也抹杀他。

　　▲天目中峰明本禅师

　　高峰嗣。杭之钱塘人。俗姓孙。母李氏。梦无门道者持灯笼至家。遂生师。师神仪挺异。具大人相。离褓襁。便趺坐。能言。便歌赞梵呗。虽嬉戏必为佛事。九岁丧母。十五立誓出家。礼佛燃臂。誓持五戒。日诵法华诸经。夜则常行。困极。以首触柱自警。甫冠阅传灯。至庵摩罗女问曼殊。明知生是不生之理。为甚么却被生死之所流转。於是致疑。一日诵金刚经。至荷担如来。恍然开解。内外典籍。辄知义趣。而师自谓。识量依通非悟也。遂往从高峰。剃落於师子院。时年二十有四矣。未几观流泉有省。诣峰求证。峰打趁之。适民间讹传。官选童男女。师因问峰曰。忽有人来问和尚。讨童男女时如何。峰曰。我但度竹篦子与他。师言下无碍。於是高峰书真赞付师曰。我相不思议。佛祖莫能视。独许不肖儿。见得半边鼻。且俾参徒诣师请益。繇是学者辐凑归之。如水就下。而师犹深自韬晦。未尝肯以师道自处。一时宰相公卿。上及天子。每虚径山灵隐诸大剎。赍币迎师。卒不可致。或踰山泛海以逃。是故居无常处。然所过之地。皆成宝坊。缁素男女无贵贱。皆望尘拜伏。金帛之供。一视而已。师初侍高峰於死关。昼则作务。夜则禅寂。克励严苦。胁不沾席者十年。诘究研穷。始承记莂。自高峰化后。师或船或庵。榜以幻住。又以自号云。
　　中峰举大觉打兴化云。二虎之下。兽不容蹄。两刃之间。人不容足。当大觉兴化。棒喝交驰之际。岂容心思意解於其间哉。虽然。只如大觉云。脱下衲衣。痛与一顿。兴化言下大悟。又悟个甚么道理。者里见得。许你作临济半个儿孙。汉月云。兴化既悟者两喝。又道曾学个宾主句。则何待向软言句中大悟。中峰道。大觉兴化。棒喝交驰。岂容思议。则二老既同鼻孔。化更何待后语耶。今之不识宗旨者。每每藉口中峰。有扫荡宗旨。药病之言。据为实法。守住初悟。不肯信有彻底宾主等事。若向者里了去。便不疑五家。各阐祖师心印之妙也。复颂云。喝既已明。打岂不会。两度相逢。醒何复醉。衲衣脱下又加槌。黄檗也应百杂碎。堪笑儿孙逐队多。翻嫌临济不足贵。老僧据兴化自云。某甲於三圣师兄处。学得个宾主句。总被师兄折倒了。既是学得的。何尝言悟者两喝。又何尝於两喝外。另学个宾主句。聪只学者两喝当宾主句耳。所以大觉勘验他曰。我直下疑你昨日者两喝。而兴化果喝。岂不显然学喝当宾主句乎。是则喝且不可。况可谓悟者两喝来。中峰恐人。向棒喝交驰上。心思意解。所以道。二虎之下。兽不容蹄。两刃之间。人不容足。据大觉云。者瞎汉脱下衲衣。痛与一顿。化於言下大悟。又悟个甚么道理。者里见得。许你作临济半个儿孙。而汉月先装点兴化。悟者两喝。又道曾学个宾主句。作两橛话开了。好出汉月谓。何待向软言句中大悟者有两意。一欲赃诬兴化。先悟者两喝。故硬作主宰。拟诬类老僧。守住初悟。一橛头硬禅。不肯信有彻底宾主等事。及五家各以言句。阐祖师心印之妙的宗旨。二为证汉月。昔谓诸方讥万峰法软之意。故谓何待向软言句中大悟耳。据软言句。则颂中谓。衲衣脱下又加搥。黄檗也应百杂碎。又非相违乎。汉月又不思。初见老僧请升座。举有以棒喝为直指。有以言句为直指。言句棒喝虽不同。无非发明祖师直指之旨。如大觉初则一味直打兴化。因化不荐。反谓某甲於三圣师兄处。学得个宾主句。总被师兄折倒了。愿与某甲个安乐法门。故大觉痛口。觌面直指曰。者瞎汉。却来者里纳败阙。脱下衲衣。痛打一顿。化於言下。荐得临济先师於黄檗处。吃棒的道理。非大觉兴化。明据言句与棒下。直指无异之旨乎。如是则黄檗大愚。临济大觉兴化。何尝言於吃棒的道理外。别有所谓宗旨来。又诬谤兴化谓。喝既已明。打岂不会。可见汉月。只向棒喝上心思意解。故曰。两度相逢。醒何复醉。既据醒无复醉。则与前文守住初悟。不肯信有彻底宾主等事。非汉月自语相违乎。且古人有。发心毕竟二不别。若初悟不彻底宾主等事。又说甚么若不脱下。争得见骨。若骨有初后之异。宾主之别。则与兴化初学得个宾主句。何以异哉。既谓衲衣脱下又加搥。黄檗也应百杂碎。岂可更贵临济哉。所以老僧七书中。谓丈夫自有冲天志。不向如来行处行。况临济乎。而况藉口中峰。扫荡宗旨。宗旨二字。老僧辩之详矣。你且道阿谁藉口中峰来。药病之言。据为实法。汉月自欵自供。据守住初悟。不肯信有彻底宾主等事。益为颠倒。若痛与一顿。大悟在前。学宾主句在后。好作是说。以为证据。兴化初明明道。学得个宾主句。次明明道。被大觉棒下折倒。后明明向脱下衲衣。痛与一顿处悟去。是则大觉本分草料。别无一法与人。兴化独脱无依。悟得个不从人学底。岂若汉月。逐五家言句。认为宗旨。真所谓瞎驴趂队者。颂中结句。堪笑儿孙逐队多。天理昭彰。使汉月不打自招。老僧至是不觉一笑。

　　▲伏龙圣寿寺千岩元长禅师

　　中峰嗣。萧山县人也。俗姓董。家世宗儒。父九鼎。母何氏。晚而生师。欲弃之。嫂谢氏趋救。鞠为子。七岁即就外传。诸书经目辄成诵。出入庄重。有若成人。其父喜曰。是子当以文行亢吾宗乎。僧昙芳者。师诸父行也。欲乞师为嗣。谢氏难之。未几师遘疾。甚革。谢氏祷於观音大士。顷之果愈。遂从芳游。年十七。摩切九流百氏之言。已而弃之。十九剃发受具。习律於武林灵芝寺。会行丞相府饭僧。师随众受供。时中峰本禅师。先已在座。遥见师。即呼曰。汝日用如何。师曰念佛。峰曰。佛今何在。师拟议。峰厉声叱之。师胡跪求法要。峰授师以赵州无字话令参。於是缚茅於灵隐山中。未几复以他务移动。随顺世缘。倐忽十载。乃叹曰。平生志气。充塞乾坤。今乃作瓮里酰鸡耶。复造灵隐。胁不着席者三年。因往望亭。闻鹊声有省。亟往见中峰。峰又斥之。师愤然来归。夜将寂。忽鼠食猫饭。堕其器。有声。恍然开悟。披衣待旦。复往质於中峰。峰问曰。赵州何故言无。师曰。鼠食猫饭。峰曰未在。师曰。饭器破矣。曰破后云何。曰触碎方甓。峰乃微笑。祝师曰。汝宜善自护持。栖遁岩穴。时节若至。其理自彰。师既受付嘱。乃隐天龙之东庵。俄而中竺欣公。及行丞相脱欢。请师出世。师与弟子希升。杖锡至伏龙山。图深遁焉。
　　汉月云。当时中峰。见此老於猫饭碗破。打碎方甓处。不辩开合。便教住山蓄养。及乎出世。只道得个响字。若到三峰门下。更须勘过始得。据是不惟谤千岩。悟处不实。并谤中峰。冬瓜印子。失却一只眼矣。即如道个响字。亦有何过。云门因僧问。如何是啐啄之机。答曰响。请问汉月。还肯云门也无。潭吉举宋学士。制师塔铭。叙其末曰。濂尝往伏龙山见师。师问曰。闻君阅尽一大藏教。有诸。濂曰然。曰君耳阅乎。目观乎。曰目观也。曰使目之能观者。君谓谁耶。濂扬眉向之。於是相视一笑。缔为方外友。以此言之。则临济正法眼藏。至师之世。已若大羹玄酒。备而不用久矣。厥后天奇祖翁。只以一谁字诲人云云。据谓正法眼藏。备而不用。谤千岩亦已太甚。即如使目之能观者谓谁。致天奇举唱谁字。正亦未有过在。百丈有时说法竟。大众下堂。乃召之。大众回首。丈曰。是甚么。药山目为百丈下堂句。请问潭吉。还肯百丈也无。若汉月不肯云门。潭吉不肯百丈。任汝不肯千岩可也。否则千岩老人。与汝父子何仇。一以响字抹杀他。一以谁字抹杀他。请问汝等。是何心行。

　　▲苏州府邓尉圣恩寺万峰时蔚禅师

　　千岩嗣。温州乐清金氏子。母郑。梦儒释二人入其寝。觉而生二子。师居末。适有光烛室。郑惧欲弗举。其姑保而育之。襁褓中见僧。辄微笑。作合掌态。父母度不可留。使礼越之永庆寺讲主升公出家。时年十一。尝诵法华经。至诸法从本来常自寂灭相。有省。遂入杭。受具戒。参止岩禅师於虎跑。岩示以南泉三不是语。因入达蓬山。卓庵佛迹寺古址。昼夜参究。至忘寝食。一日闻寺主宗律师举沩山踢倒净瓶话。忽契悟说偈曰。颠颠倒倒是南泉。累於工夫却半年。当下若能亲荐得。如何不进劈胸拳。遂往见止岩。并无见睹公。皆许以法器嘱令住山。於是还达蓬。独处者十年。会止岩圆寂。师往扫塔。忽闻僧方殿主者举千岩和尚颂。有寄语诸方参学者莫教错过好时光之句。师即往伏龙。谒千岩焉。才入门。岩便问。不是心。不是佛。不是物。是个甚么。师将坐具。打一圆相。叉手而立。复呈偈曰。南泉不是恼人心。有要将心去捉心。不是我心不是佛。性天空廓有何寻。岩允之。举第一座。未几复退职潜隐。千岩和尚屡招不起。乃以法衣顶相寄之。后卓锡苏州邓尉山。衲子奔集。遂成丛林。

　　▲宝藏普持禅师

　　万峰嗣。住圣恩为二世。万峰禅师付法。与师偈曰。大愚肋下痛还拳。三要三玄绝正偏。临济窟中狮子子。灯灯续焰古今传。

　　▲东明虚白慧旵禅师

　　宝藏嗣。年十四。於丹阳妙觉寺。礼湛然师。剃发受戒。参云间松隐。叩其心印。然未心肯。自誓若不彻证不已。因禅定六日。出定举首睹松。豁然有省。寻至苏之玄墓圣恩寺。见果林和尚。针芥相投。复指示见宝藏持禅师。且陈悟因。藏叱之曰。佛法如大海。转入转深。那得泊在者里。师遂亲炙座下。藏一日问曰。心不是佛。智不是道。汝云何会。师向前问讯。叉手而立。藏呵曰。汝在此许多时。还作者个见解。师乃发愤忘寝食。至第二夜。蓦然彻法源底。遂呈偈曰。一拳打破太虚空。百亿须弥不露踪。借问个中谁是主。扶桑涌出一轮红。藏笑曰。虽然如是。也须善自护持。时节既至。其理自彰。
　　救曰。末世禅人。依稀彷佛不必论。即真得一悟者只到问讯叉手处。便起圣解。硬作主宰。既无明眼师匠。为之裁削。久则化醍醐成毒药矣。据东明出定举首。睹松有省。原不曾大悟。及乎问讯叉手。只显前举首有省之意耳。亦何曾自谓大悟。潭吉以便作圣解。赃诬东明。化醍醐成毒药。抹杀东明。正为汝自未尝悟。故谓即真得一悟者。只到问讯叉手处。硬作主宰耳。殊不知真得一悟。随处作主。岂更须硬作主宰。况有凡情圣解。毒药醍醐。许多络索来。可见潭吉。不过是学语之流。即依稀彷佛。亦未梦见在。

　　▲杭州东明海舟普慈禅师

　　苏之常熟人。姓钱。世宗儒业。出家於破山。至慧日寺。听讲楞严。至但有言说都无实义处。乃曰。言说今日愈多矣。遂归。日夜阅经。寻思实义。面颜日悴。有居士问曰。师颜色有病。师云。佛法不明故尔。非病也。士曰。佛法不明。何不往府中邓尉山。问取万峰和尚去。师闻之。欣然便诣邓尉见万峰。峰问曰。沙弥何来。师礼拜。起曰。常熟。峰曰。到此何为。师举前话。再拜求示。峰便劈头两棒。拦背一踏。以脚两踢曰。只者是实义。师有省。起曰。好只好。太费和尚心力。峰笑而许之。付以偈曰。龟毛付嘱与儿孙。兔角拈来要问津。一喝耳聋三日去。个中消息许谁亲。又曰。子当匿迹护持。莫轻为人师范。师自以为得。乃结庵於洞庭山坞。廿有九年。一日僧至。师问曰。上座何来。曰安溪。曰安溪有人么。曰有虚白和尚。说法不异高峰。曰是谁弟子。曰宝藏。曰有甚言句。僧举室中验人语云。心不是佛。智不是道。三藏不是法。是甚么。下语者皆不契。举毕。复问曰。曾参宝藏否。师曰。我与宝藏。同参万峰。僧曰。当日有何所见。遂隐於此。就不再参人去。师曰。我昔日问万峰。但有言说。都无实义。峰便打。自从此得悟。僧曰。请言得之所以。师曰。但要人知痛痒的是实义是妙心。言说尽属皮毛。僧曰。若据此见解。生死尚未了。何得言悟。未在未在。不见道。心不是佛。智不是道耶。师遂有疑。即弃庵渡湖。往安溪。诣东明。适有人设斋。师至关前。问明曰。今日斋是什么滋味。明曰。到口方知。说即远矣。师曰。如何是到口味。明即打。灭灯曰。识得灯光。何处着落味。即到口。师无语。次日黎明。遣侍者请师。师至。明问曰。曾见人否。师笑曰。见只见一人。说出恐惊人。明曰。假使亲见释迦。依然是个俗汉。但说何妨。师曰万峰明曰。为序先后耶。为论佛法耶。若序先后。万峰会下千人。若论佛法。老阇黎未梦见在。何惊之有。若观见万峰。万峰即今在什么处。师面赤罔然。明曰。若如此不曾见万峰。师归客寮。三昼夜寝食俱忘。偶值香灯绳断堕地。忽然大悟。诣关前。呈悟繇。明曰。老阇黎承嗣万峰去。师曰。白公为我打彻。何得承嗣万峰。明乃笑。遂集众出关。升座曰。瞿昙有意向谁传。迦叶无端开笑颜。到此岂容七佛长。文殊面赤也茫然。今朝好笑东明事。千古令人费唾涎。幸得海公忘我我。济宗一脉续绵绵。乃掷下拄杖下座。师即入方丈。礼谢明曰。老僧不出月去也。至二十七夜辞众。二十九日示寂。师仍欲遁归洞庭。四众苦留。乃继其席。万峰忌日。师拈香指真曰。我几淹杀你瓮里。幸是普慈若别人。不可救也。爇此瓣香。堪酬接引。喝一喝云。只笑你护短没头。师佛法当人情。展坐具礼拜。又拈香云。此一瓣香。供养东明长老。一片赤心鞭策。令余洞远宗源。连喝两喝云。受恩深处。便为家有乳。方知是阿娘礼拜起恸哭。归方丈。临示寂说偈曰。九十六年於世。七十四载为僧。中间多少誵讹。一见东明消殒。以拂子打○云。释迦至我。六十二世。有不可数。老和尚又打○云。多向者里安身。咄。乃投笔而逝。在景泰元年。全身塔於东明左侧。得法十二人。
　　五宗救。载海舟普慈禅师。据源流。列为东明旵公得法弟子。然未见其语录。惟万峰录中。列为上首。今姑依源流列此。以俟考证。万峰印记颂云。龟毛付嘱与儿孙。兔角拈来要问津。一喝耳聋三日去。个中消息许谁亲。海安同知沈贯居士。问师曰。圆觉经云。修多罗教。如标月指。若复见月。了知所标。毕竟非月。此理如何。师举手曰。经也月也指也。士懵然。师拍案一下云。月落寒潭。士有省。乃云。从此知师之道。非凡情之所能测。救曰。源流之设。若家谱然。所以考定厥祖若宗。承接次序。俾后代儿孙。观源视流。僶俛进道。不使厥迹。有愧先德。非徒彰显名号而已。若夫上下相乱。尊卑倒置。如宝藏东明海舟三尊宿。谱安用哉。元季多兵国家至今近三百年。僧行稠杂。宗祖之道。微亦极矣。虽有一二大士。深韬岩穴。名闻未着。故其语录无传焉。三峰先师。颂临济宗。至海舟慈公。翻覆推求。得其梗槩。盖慈公为万峰蔚禅师得法高弟。万峰有付法偈云云。而海安同知沈贯。为蔚撰塔铭。自序得法於万峰大弟子海舟和尚。则海舟与宝藏为伯仲。而东明旵公。实海舟之法侄也。今源流以海舟为东明之嗣。岂有二海舟耶。丙子冬余救五宗。适得五世祖。无闻聪禅师语录。有客窗夜话一篇。序从上源流甚确。自临济至高峰。十有八传。皆与近代所序不异自高峰而下。则曰出二人。其一为中峰本公。其一为断崖义公。义不闻。中峰出千岩长。长出万峰蔚。蔚出海舟慈。慈出宝峰瑄。瑄出天奇瑞。而略不及宝藏东明。则二公为迭出可知矣。又据四世祖。笑岩月心宝禅师。有联芳偈六首。其自序曰。不肖上承迦叶六十三世之元祖。下继曹溪三十一叶之真孙。今以源流数之。自迦叶至笑岩。顺流而下。为六十五世。自笑岩至曹溪。泝流而上。则三十三传。较联芳自序多二世。则聪公不及宝藏东明为是也。且聪公为海舟三世孙。笑岩又聪公之子。蹈踵接武。只一二代。亦若吾辈之於龙池。使年岁稍长。犹足望见颜色。岂数十年间。错谬遂至此耶。实龙池之误。非今日之误也。然则龙池岂无故插入二人欤。余尝见香严古溪澄和尚。祭海舟文有曰。续高峰七世之灯。绍旵祖百年之踵。自高峰至海舟实七世。而宝藏东明在焉。则东明之下。别出一海舟无疑矣。不然。无闻之亲口所说。笑岩之亲笔所书。万峰之偈。沈子之铭。俱不足信乎。凡事之疑难。当委曲而折衷之。求其所安而后已。今者据师承之偈。考铭传之载。合世数之符。详远祖之说。四处咸契。独香严祭文一疑未决。兹可以悬解者也。且马祖石头。同时并化。既有二道悟於前矣。则万峰东明。祖孙继踵。安知无二海舟於后哉。此不待辨而依前四说为安矣。闻天童师翁。有意改政之。录此以备采择。而宝藏东明二公。仍旧不敢擅专也。老僧诚有意探讨。故刻小字。印於语录之前。数年竟不能得。迩来有法侄山茨。将海舟宝峰二祖机缘。刻行於世。盖得诸丹壑查居士。家藏佛祖源流中者。然则万峰蔚。出宝藏持。持出东明旵。旵出海舟慈。慈出宝峰瑄。又得静庵素禅师语录。素为海舟二世孙。叙联芳图云。释迦牟尼佛。首传心印。二十八代。至菩提达磨。东土为初祖。二祖慧可大师。三祖僧璨大师。四祖道信大师。五祖弘忍大师。六祖慧能大师。南岳让大师。马祖一禅师。百丈海禅师。黄檗运禅师。临济玄禅师。兴化奖禅师。南院颙禅师。风穴沼禅师。首山念禅师。汾阳昭禅师。慈明圆禅师。杨岐会禅师。白云端禅师。东山演禅师。佛果勤禅师。虎丘隆禅师。应庵华禅师。密庵杰禅师。破庵先禅师。无准范禅师。雪岩钦禅师。高峰妙禅师。中峰本禅师。千岩长禅师。万峰蔚禅师。宝藏持禅师。东明旵禅师。海舟慈禅师。云溪瑛禅师。瑛与宝峰瑄为昆季焉。据是益证源流。的的相承。海舟为东明旵祖之嗣。无疑矣。潭吉谓无闻语录。有客窗夜话一篇。序从上源流甚确。略不及宝藏东明。则二公为迭出可知。数十年间。错谬遂至此实。龙池之误。但疑香严祭海舟文有曰。续高峰七世之灯。绍旵祖百年之踵。遂谓东明下。别出一海舟。引马祖石头。同时并化。既有二道悟於前。证万峰东明。祖孙继踵。安知无二海舟於后。可见潭吉。妄为折衷。抹杀宝藏东明二祖。不信我龙池老人。的的源流。即此一案。悖逆亦已甚矣。何况其他。

　　▲南京高峰寺宝峰明瑄禅师

　　海舟嗣。姑苏吴江人。姓范氏。在俗为木匠。因海舟和尚造塔院。斧伤自足。痛甚。索酒吃。舟闻之。往谓曰。适来范作头。伤足犹可假。若斫去头。有千石酒。与作头吃。作头能吃否。师有省。即止酒。遂求为僧。舟即与披剃曰。今日汝头落也。师曰。头虽落好。吃酒人头不落也。乃充火头。一日师负薪。舟见曰。将刺棘作么。师曰是柴。舟呵呵大笑。师罔然。舟曰。是柴将去烧却。师起疑曰。和尚毕竟是甚么道理。故问我。我不能答。是夕刻意参究。不觉被火燎去眉毛。面如刀割。以镜照之。豁然大悟。呈悟於舟。舟便打。师夺拄杖云。者条六尺竿。几年不用。今日又要重拈。舟大笑。师呈偈曰。棒头着处血痕斑。笑里藏刀仔细看。若是英灵真汉子。死人吃棒舞喃喃。舟曰。即此偈语。可绍吾宗。乃付偈曰。临济儿孙是狮子。一吼千山百兽死。今朝汝具爪牙威。也须万壑深藏止。从此名闻遐迩。学者云集。得法五人。逝於成化八年十二月九日。全身塔於东明寺左。

　　▲天奇本瑞禅师

　　宝峰嗣。南昌钟陵江氏子。年二十。随父商於颕州。偶厌世相。遂信步至荆门。礼无说能公。披剃为沙门。令看万法归一。一归何处话。师乃徧参耆宿。昼夜坐禅。至随州观音寺闻进长老会中度夏。见壁间。有保宁广中竺警策一篇。师时持不语。每抬头惟看中间两句曰。沉吟是阿谁。举处是何人。且看且参。日久意深。觉山河大地林木池沼六根六尘。都来只是一个谁字。后与全首座。往襄阳。偶闻妇人唤猪声。全说偈曰。阿娘墙内唤哪哪。途路师僧会也么。拶破者些关棙子。阿娘依旧是婆婆。全举了便行。再不回顾。师自念曰。且不得直下承当。便是乎。行数程。犹恍惚不已。一日病中闻僧举大慧禅师发背因缘。豁然透得全公说偈之意。乃作颂曰。直下承当事不差。皆因分别隔天涯。若能返此回光照。直下承当本不差。因入蜀见楚山雪峰诸老。渐有省发。末后参宝峰和尚。峰云。甚么处来。师云北京。峰云。只在北京。别有去处。师云。随方潇洒。峰云。曾到四川否。云曾到。峰云。见法鉴否。云曾见。峰云。见楚山否。云曾见。峰云。法鉴会下多少众。云三十。峰云。楚山会下多少众。云三十。峰云。且不一般。云本无差别。岂分彼此。峰云。四川境界。与我此境界如何。云江山虽异。风月一般。峰竖起拳头云。还有者个么。云无。峰云。因甚却无。云非我境界。峰云。如何是你境界。云诸佛不能识。谁敢强安名。峰云。汝岂不是着空。云终不向鬼窟里作活计。峰云。西天九十六种外道。你是第一师。拂袖便出。
　　救曰。往余读师开示一篇。从头至尾数千言。止教人看一谁字。今读行实。盖知师於壁间谁字染指。而脱谢未尽耳。师之得法弟子。三百四十有奇。未及百年。湮没殆尽。独无闻一枝。流至今日未断者。几若悬缕。其正法眼藏。不问可知。余录诸祖悟繇。工拙备存。以见时代升降。学者不得於谁字上。更生研味可也。潭吉以一谁字。抹杀天奇老人。妄意於谁字着脚。易认门头耳。殊不知只者谁字。认门头也繇你。不认门头也繇你。譬如要朝圣主。直入京师也繇你。祇到潼关也繇你。过岂在谁字哉。汉月又以犹涉语脉在。抹杀无闻老人。未免着忙在。抹杀笑岩老人。笑岩上堂。拈拄杖云。有么有么。时有一僧出作礼。师劈脊便打云。多口作么。僧云。某甲一言也未。何为多口。师复打云。再犯不容。只如宝寿开堂。三圣推出一僧。寿便打。圣云。你恁么为人。非独瞎却者僧眼。瞎却镇州一城人眼去在。寿掷下拄杖。便归方丈。佛果示妙喜云。看他本色宗风。逈然殊绝。妙喜颂此则因缘。提起须弥第一锤。电光石火太迟迟。象王行处狐踪绝。狮子咆哮百兽危。请问汉月。宝寿恁么打。还着忙也无。佛果恁么示。妙喜恁么颂。汉月还肯他也无。难道宝寿便恁么得。笑岩便恁么不得。吾不意汝父子。绝灭祖宗一至此。

　　▲关子岭绝学正聪禅师

　　天奇嗣。又号无闻。邵武人。俗姓奚。母吴氏。将诞师前一夕。有病僧告宿。吴氏辞之。夜半遂生师。而病僧亦以是夕亡於道上。里人咸谓。此僧再来也。师生三岁。父母继亡。外祖怜而收养之。未期年外祖亦死。舅氏以师命孤苦。乃送且隐庵为僧。十七得度。二十受具。精毗尼。兼修止观。深究唯识等论。同学皆敬之。一日游百丈山。逢一老宿问师曰。大通智胜佛。十劫坐道场。佛法不现前。不得成佛道。此理如何。师乃依文讲之。老宿诟骂而去。师从此疑情顿发。念念孜孜。经五六载。一日闻马嘶。豁然大悟。乃曰。如斯之事。如来明见。无有错谬。遂参诸方。得法於天奇老人焉。奇问。苦乐皆心。因何外取。师曰。祇为不了。奇曰。是非皆事。因何妄承。师曰。错认定盘星。奇曰。迷悟皆人。因何不懂。师曰。早知灯是火。岂向四方求。

　　▲笑岩月心德宝禅师

　　绝学嗣。金台吴氏子。世族锦衣。师幼孤。情质近道。弱冠时入寺。听讲华严大疏。至十地品如来为轮王时舍国城妻字头目手足。因感悟。礼广慧能禅师出家。既落发。徧参名宿。乃至伏牛火场净土观门。无所不历。一日渡溪失足。堕水中。衣履俱湿。前至吕家店。更衣默坐。忽闻妇人责子语。有省。遂造关岭。谒绝学聪公。呈所得。聪印可之。明旦入室。聪问曰。上座昨日许多络索。向甚处去也。师拟对聪笑曰。鹞子过新罗。师复问曰。十圣三贤已全圣智。为甚不明斯旨。聪厉声曰。如何是斯旨。速道速道。师连下数转语。或随问随喝。皆不契。后因泉边洗菜。忽然一茎菜叶堕水。师逐水圜转。捉之不可得。遂有省。喜跃来归。至晚聪以玄沙未彻语问之。师曰。贼入空房。聪曰。者则公案。不得草草。师便喝。拂袖而出。数日后辞关岭。与爽庵结伴。入楚参大觉圆公。觉齿高。仪貌丰硕。辞音如钟。住山数十年。不与人事。实禅门巨匠也。师一见便求依侍。觉却之。再四乃允。师侍觉凡数月。朝夕扣击。觉老拈放风转。方便莫测。一日室中。举外道问佛。不问有言。不问无言。世尊良久。外道便悟。觉曰。既不涉有无。良久亦是闲名正当。恁么时外道悟个甚么。师拟对。觉以手掩师口曰。止止。犹更挂齿在。师乃豁然曰。可谓东土衲僧。不若西天外道诚大远在。即呈偈曰。自笑当年画模则。几番红了几番黑。如今谢主老还乡。那管平生得未得。觉为助喜。未几觉老顺世。师回关岭。聪禅师甚重之。付以法印。

　　▲荆溪幻有正传禅师

　　笑岩嗣。俗吕氏。溧阳人也。年十九。剃发於乐庵和尚。因婴劳疾。庵令看父母未生前话。久之无所契。繇是克勤精进。历二七日余。一夕经行。方坐。昏沉无奈。忽闻琉璃灯花熚爆声。豁然有省。乃曰。始知。古人所谓。直得虚空粉碎。大地平沉。十方无壁落。四面亦无门。若有一人发真归源。十方虚空悉皆消殒等说。皆非虚语。於是直造燕都。参笑岩和尚。求印可。通所得。未竟。岩忽趯。出只履曰。向者里道一句看。师无语。乃通夕不寐。至明旦犹立檐下。岩出见唤之。师回首。岩翘一足。作修罗势。师有省。服勤数载。礼辞南归。岩书从上源流付之。临行赠以一笠曰。无露圭角。
　　救曰。否泰相生。理固然也。滹沱一宗。数传而后。子孙徧天下。可谓盛甚。至雪岩父子。千岩万峰已来。虽宗旨渐没。犹多雄伟端正。志趣超迈之士。其衰飒未有若今日者。呜呼。三峰固已化去。而天童师翁。俨然犹在也。彼窃名座下者。扰扰公门。千态万状数年之后。流毙可胜道哉。潭吉谤雪岩父子。千岩万峰已来。宗旨渐没。老僧试问汝等。指甚么为宗旨。而谓其渐没。且谓其衰飒耶。昔临济曰。山僧今日。事不获已。曲顺人情。方登此座。若约祖宗门下。称扬大事。直是开口不得。无你措足处。山僧此日。因常侍坚请。那隐纲宗。还有作家战将。直下展阵开旗。对众证据看。时有僧问。如何是佛法的的大意。济便喝。僧礼拜。济曰。者个师僧。却堪持论。看来临济。据直是开口不得。无你措足处为纲宗。故谓那隐纲宗。者僧会得礼拜不作礼拜用。故济云。者个师僧。却堪持论纲宗也。是则滹沱一宗。惟以棒喝指人。为佛法的的大意。岂若汉月。徧搜今古三法。死煞配定。三玄三要。认为济上纲宗。潭吉等从而和之。遂谓雪岩父子。千岩万峰已来。宗旨渐没耶。老僧一棒不作一棒用。直指一切人。为佛法的的大意。汉月谤为一橛头硬禅。相似野狐涎。潭吉遂为滹沱一宗。衰飒未有若今日者。呜呼。抹杀老僧。犹可言也。抹杀雪岩父子已来。历代诸祖。不可言也。且滹沱一宗。惟以棒喝指人。为佛法的的大意。今日被汝等抹杀。更不可言也矣。

　　天童和尚辟妄救略说卷之八
　　天童和尚辟妄救略说卷之九

　　　　侍者　真启　编

　　天童

　　救曰。师人品刚正。福德亦大。其住持去就之际。真得古人体裁。此予数年前。一闻见而心醉意服者。方其家贫失学。荷担於穷山草莽之间。皇皇焉志在出世。非夙有大愿。孰教而使其然哉。虽从上来事。不无毫发遗恨。至於自肯。处实亲见一面得来。绝非近日识学依通之禅。所能窥睨。使汾阳慈明辈。为之师友。必能再兴临济於末世。建大法幢。其功未可量也。老僧试问潭吉。何不明指汾阳慈明辈长处。来形老僧之短。则可见汝等具择法眼。不然。一味脱空乱说。假汾阳慈明。来盖覆老僧。非惟诬谤老僧。失师友力。诬谤先师。不堪为范。亦乃诬谤汾阳慈明。何以故。老僧就据汾阳叱慈明曰。是恶知识。敢裨贩我。举杖逐之。明拟伸救。汾阳掩其口。明大悟曰。是知临济道出尝情。是则汾阳。何曾有法与慈明耶。再据汾阳。参七十余员善知识。后参首山。问百丈卷席意旨如何。山曰。龙袖拂开全体现。曰师意如何。山曰。象王行处绝狐踪。阳曰。万古碧潭空界月。再三捞摝始应知。有问者曰。见何道理。便尔自肯。阳曰。正是我放身命处。是则汾阳。何曾於首山处。别有法得耶。汝反谓使汾阳慈明辈。为之师友。必能再兴临济於末世。老僧且问汝等。指甚么为末世。又指甚么为法幢。据老僧则世无始末。直指一切人。自为法幢。法幢亦无尽若别有玄要等法幢可建。以为再兴临济於末世。即为谤正法轮。何功之有。且首山自谓象王行处绝狐踪。汉月野狐精。反谤老僧为一橛头硬禅。潭吉野狐精。反谤老僧於从上来事。不无毫发遗恨。老僧且问汝等。唤甚么作从上来事。莫是三击碓。三瓮酱。三顿痛棒。传来的三玄三要。是从上来事么。莫是威音王者。形声之外。未有出载。无所考据。一○为千佛万佛之祖。五宗各出○之一面。是从上来事么。者等野狐精见解。不消老僧大象王一踏踏倒。
　　▲明州天童密云圆悟禅师。龙池嗣。宜兴蒋氏子。家贫樵采为业。但於岁岁二三月中。忽动世间无常之想。便欲修行。年二十七。荷担度山。曲触路旁。积薪有省。得管带拘心意。日用尝令昭昭然。越两年弃室。又明年从龙池山幻有传禅师出家。然觉生死到来。毕竟不稳。当二六时中。看得心境两立。古人道。天地同根。万物一体。越看越成两个。因舟次请益龙池。池曰。你若到者田地。便放身倒卧。师礼拜起。昏蒙益甚。嗣是惟加骂詈。师惭闷交感。至大病汗流。二七日方愈。遂掩关数载。适传公入都。举师监院事。一日自城中归。过铜棺山顶。忽觉情与无情。焕然等现。觅纤毫过患。不可得大端。说似人不得。尔时昭昭灵灵底。要起起不来。欲觅觅不得。不知向甚处去了。又自密密举前所会古人因缘。宛尔不同。亦不自疑。是与不是。
　　一日龙池唤师。及觉宇入室曰。老僧昨夜起来走一回。把柄都在手里了。汝等为我扶持佛法。师便出。呈偈曰。若据某甲扶佛法。任他○○○○○。都来总与三十棒。莫道分明为赏罚。龙池目之大笑。师接来付火。未几传公圆寂。师伴柩三载毕。结制於本山。时年五十有二云。
　　潭吉举辟书云。汉月初见贫道。问堂奥中事。答曰。汝即今在甚么处。他却不识贫道之句。而谓犹是门庭边事。岂非向外打之绕。而不识汉月之堂奥中事者乎。何故。奥者主人之所安息也。即汉月之立地处也。贫道提汉月立地处。而汉月向外打之绕。岂非业识茫茫。无本可据者乎。又曰。如贫道掷下拄杖云。老僧落二了也。且一又如何举。汉月向前拿拄杖而去。此又岂非汉月不识贫道之用处者乎。独喜贫道顾视他曰。既是月落后。又如何相见。他便出去。故以源流拂子表信耳。救曰。宁可将身入地狱。不将佛法作人情。古德自誓语也。借如辟书所论。则先师既不知自己立地处。又不识举一举二之用处。是一茫然无知之掠虚汉子耳。乃独喜便出一事。而付之源流。岂不以佛祖慧命为儿戏乎。况不独先师一人为然也。付法数人皆然也。辄前是而后非之。清净法眼。果安在哉。殊不思老僧为清净法眼故。独喜便出一事。为佛祖慧命而付源流也。何也。若据便出一事。则岂更有堂奥耶。岂更有门庭耶。又岂更以拄杖为举一耶。又岂更谓绘事家。图七佛之始。始於威音王佛。唯大作一○。圆相之后。则七佛各有言诠。言诠虽异。而诸佛之偈旨。不出圆相也耶。又岂更谓威者形之外。音者声之外。威音王者。形声之外。未有出载。无所考据耶。据汉月谓威者形之外。音者声之外。虽道汉月生平。拈拂子。举竹篦。上堂说话。执笔书写。凡百施为日用。皆离汉月之形声耶。盖因汉月不遵便出一事。反生种种乱说乱作。以诬谤老僧。则老僧前是而后非之者。因汉月前是后非。致累老僧一辟再辟。直辟到底者。无他。只欲整顿汉月。知从上来事。唯此一事实。余二则非真故也。救中又道。予尝阅洞山勘僧机缘一则。与此甚似。山问僧名甚么。曰某甲。山曰。阿那个是阇黎主人公。曰见祇对次。山曰。苦哉苦哉。今时人例皆如此。认得驴前马后底。将为自己。佛法平沉。此之是也。宾中主尚未分。如何辨得主中主。僧便问如何是主中主。山曰。阇黎自道取。曰某甲道得即是宾中主。如何是主中主。山曰。恁么道即易。相续也大难。遂示偈曰。嗟见今时学道流。千千万万认门头。恰似入京朝圣主。祇到潼关即便休。先师问堂奥中事。而答曰。汝即今在甚么处。又自解曰。奥者主人安息之所。即某立地处也。岂非与者僧同一鼻孔者耶。老僧道。者僧正与汉月潭吉。同一鼻孔。何以故。但据洞山谓千千万万认门头。汉月不识老僧。直指汉月立地处。反谓犹是门底边事。非祇认门头。不认汉月耶。老僧又指他且坐。非重指汉月自为主。正同洞山所谓阇黎自道取耶。潭吉不识古今语脉。谓老僧觌面指汉月。不同洞山阇黎自道取。而更诬谤老僧。谓与者僧某甲道得。即是宾中主。反问洞山。如何是主中主者。同一鼻孔。岂非颠倒之甚者耶。洞山偈曰。嗟见今时学道流。千千万万认门头。恰似入京朝圣主。祇到潼关即便休。今汉月拿拄杖而去。祇认拄杖。何曾认汉月自为主来。非与祇到潼关。不曾到京朝圣主之面者。同一鼻孔耶。救中又道。先师尝自颂前三则语曰。举一举二出亲言。三番掷过有南泉。七百年来起临济。槌胸换手哭苍天。盖伤夫传持祖道者。使学家三番掷过而不知也。汉月不肯自为主。牵扯南泉临济。正与者僧某甲道得。即是宾中主。反将主中主。推到洞山分上去者。同一鼻孔。潭吉谓伤夫传持祖道者。使学家三番掷过而不知。益为可笑。汉月潭吉等。不据自为传持祖道。反推到老僧分上。老僧明明指汉月云。你即今在甚么处。汉月不知。认为门庭。非明明汉月自掷汉月为门庭。汉月掷汉月。是蹉过汉月。即蹉过老僧也。故老僧又指汉月且坐。及打汉月。直打出方丈。觌面提持。全体作用。汉月几番蹉过而不自知。岂非临济所谓。我便全体作用。学者贬得眼。即蹉过也耶。救中又道。或者疑之曰。三峰既以彼为不识宗旨。即勿受源流可也。既已受其源流矣。亦何辨论之多乎。此盖不察弘法救弊者之心耳。夫仲尼之仕鲁。孟轲之游梁。非求售也。将欲阐明尧舜之道而已也。彼一圣一贤者。岂以梁鲁之君。班尧舜而后臣之哉。庶几可说以尧舜之道耳。夫言不用即去。去而禁之曰。终身勿失人臣之礼。中士可能也。去而禁之曰。终身勿谈尧舜之道。虽孔子孟轲。亦未能也。不能而愈禁之。独无慨叹乎。夫三峰之受源流。亦犹孔子孟轲事梁鲁之君也。三峰之不得於师。亦犹孔子孟轲之不得於诸矦也。古者臣有不得於君。子有不得於父。道亦穷矣。或着书以明志。或赋诗以写哀怨。小弁离骚之类是也。三峰先师。正百代之宗旨。扬古抑今。辞气慷慨。实所以明上下之道。使不坠於地而已也。独无触讳乎。孔子盖尝作春秋矣。老僧固未尝读书。但据孔子谓曾子曰。参乎。吾道一以贯之。曾子曰唯。门人不晓。曾子曰。夫子之道。忠恕而已矣。朱注尽己谓忠。推己谓恕。汉月於己外。妄捏一○。岂非反老子一贯之道耶。孟子曰。形色。天性也。汉月指威者形之外。音者声之外。岂非反孟子天性之道耶。汉月反孔孟之道。妄谈尧舜。妄拟春秋。殊不思孔子作春秋。专为乱臣贼子。孟子辟杨墨。专为无父无君。今汉月潭吉等。抹杀老僧。所不必言。又以不堪为范。抹杀先师。以未免着忙。抹杀笑岩。以犹滞语脉抹杀无闻。以谁字染指。抹杀天奇。至欲抹杀宝藏东明二祖。谓龙池源流之误。遡而上之。以道个响字。抹杀千岩。以扫荡宗旨。抹杀中峰。以下刀发药。去古人有间。抹杀雪岩父子。以能说未必能用。能用未必能全用。抹杀应庵华藏而下历代诸祖。尤可异者。以妙喜为佛果得意上足。抹杀我虎丘隆。其绝灭祖宗。一至於此。世有读书君子。明理高贤。以为如此人者。能逃孔孟贼子之笔伐。无父之口诛否耶。但以辞气慷慨窃比小弁离骚。抑诈设之妄诞也。救曰。六祖一日告众曰。吾有一物。无头无尾。无名无字。无背无面。诸人还识么。神会出曰。是诸佛之本源。神会之佛性。祖曰。向汝道无名无字。汝便唤作本源佛性。汝向去有把茅盖头。也只成个知解宗徒。此曹溪之本语也。余观拈花一宗。流於震旦。自初祖至六祖。皆有旁出。会公向无名无字上。计本源佛性。斥为知解固宜。是故五家各立宗旨。专为治此知解之病。非厌故尚新者也。如僧问云门。如何是诸佛出身处。曰东山水上行。僧问洞山。如何是佛。曰麻三斤。临济曰。一句中具三玄。一玄中具三要。若此则本源佛性之知解。岂能生乎。今辟书以立宗旨为知解。是与六祖之言相反矣。老僧据原之一字。目为知解宗徒。诚不与六祖之言相反。何以故。原者推原也。汉月推原五家立宗旨之始。作五宗原。正与神会推原六祖之言。谓是诸佛之本源。神会之佛性。同一推测。潭吉谓会公於无名字上。计本源佛性。斥为知解固宜。然则汉月於未有五宗前。推原五宗所繇立。老僧斥为知解。岂有不宜者耶。汝又云。五家各立宗旨。专治此知解之病。老僧道。若谓五家各立宗旨。早已於无名字上。生五家各立宗旨之知解矣。况谓专治此知解之病。非治知解之知解耶。况更谓非厌故尚新。有故有新。有厌有尚。有是有非。汝乃有此许多知解耶。及举僧问云门。如何是诸佛出身处。曰东山水上行。谓云门不生知解。似也。不见佛果道。天宁即不然。若有人问。如何是诸佛出身处。只向他道。熏风自南来。殿阁生微凉。岂非恐人向东山水上行。作窠臼。生知解耶。再举僧问洞山。如何是佛。曰麻三斤。谓洞山不生知解。亦似也。不见五祖演道。贱卖担板汉。贴秤麻三斤。不见云盖智道。洞山麻三斤。分明欠一着。岂非恐人向麻三斤上。作窠臼。生知解耶。若乃临济所云。一句中具三玄。一玄中具三要。潭吉等作实法会。已於无名无字上。计三玄三要的名字。徧搜古今三法。如三击碓。三瓮酱。三撼门扇之类。死煞配定。其邪知邪解。岂止如知解宗徒而已耶。汝谓云门东山水上行。洞山麻三斤。临济一句中具三玄。一玄中具三要。不生本源佛性之知解。非但斥神会为知解。并斥六祖吾有一物。无头无尾。无名无字。无背无面云云。能生本源佛性之知解矣。汝自生分别。自生知解。岂可谓云门洞山临济之语。便不生知解。六祖之语。便能生知解耶。据汝谓辟书以立宗旨为知解。是与六祖之言相反。老僧不许汉月。於未有五宗前。推原出五家宗旨来。正犹六祖不许神会。於无名无字上推原出本源佛性来。所以六祖斥神会为知解宗徒。老僧亦斥汉月为知解宗徒。岂有相反於其间。乃烦潭吉。又生一相反之知解耶。据汝谓拈花一宗。即者四字。劈头便生知解。世尊拈花。何尝立拈花为宗旨来。昔年曾颂曰。世尊脱体风流。迦叶浑身卖俏。当时百万人天。祇见拈花微笑。汝道老僧此颂。与六祖吾有一物云云同耶别耶。据汝谓自初祖至六祖。皆有旁出。即如二祖旁出。僧那禅师。尝示人曰。重加心相。深违佛意。又增议论。殊乖大理。岂非不许人生知解耶。即如牛头未见四祖。百鸟衔花。见四祖后。百鸟不衔花。知解二字。向何处安立。不见僧问赵州。牛头未见四祖时如何。曰饱柴饱水。见后如何。曰饱柴饱水。岂容汝生知解耶。即如五祖旁出。嵩岳慧安禅师。与万回公。握手言论。旁侍倾耳。都不体会。岂更有知解可生耶。又如南阳忠国师。得法曹溪。其身心一如。身外无余。十方国土。悉是遮那佛身等语扫除见闻觉知窠臼。所以妙喜尝云。你道国师。说老婆禅。拖泥带水得么。岂可向言句上咬嚼。便谓国师能生知解耶。繇是观之。未有五宗前。原自不生知解。岂待五家各立宗旨。云门道个东山水上行。洞山道个麻三斤。临济道个一句中具三玄。一玄中具三要。然后知解不生耶。潭吉云。自初祖至六祖。皆有旁出。会公向无名无字上。计本源佛性。斥为知解固宜。是故五家各立宗旨。专为治此知解之病。汝祇因神会知解。流为旁出。遂诬旁出者。尽是知解宗徒。即如国一钦。嵩山珪。破灶鸟窠诸大老。岂可以知解二字。一概抹杀。而谓五家各立宗旨。专治此旁出之知解耶。老僧因汉月拿杖。不能独脱无依。遂有旁出之说。因汉月寄五宗原。目原之一字。遂有知解宗徒之说。皆一期发药。非有意於前后照应。亦因尔时接得五宗原。并不曾看。但目原之一字。故云云耳。若据今日看来。直是外道。安可谓之旁出。直是野狐精魅。安可谓之知解宗徒耶。潭吉乃云。此书出於崇祯三年。七辟出於七年。三辟出於九年。而忞公者为之序曰。此驳汉月藏公书也。属藏公掩息之后而驳之者。盖师顷始见其书也。非世出世间之道。总成一妄语乎。方七辟之传也。吹毛求疵。不遗余力矣。独五宗原一书。入手五六年。云今始见。岂理也哉。吾闻忞公亦正人。又在天童师翁槌拂之下。翁以直心直行。号召海内衲子。其自用必不尔也。然则书耶序耶。非伪造而何。老僧生平。极懒看书如汉月送安隐语录。不知其几年。直至今庚辰。正月二十晚。才命侍者。凡汉月语录。皆寻来看。榻上座展数篇。老僧亦自笑其不知有此录也。若向者不因顶目普说。刘居士驳语。则必不寻五宗原看矣。故致木陈有师顷始见其书之序。盖实录也。然则书伪造耶。何不问取老僧。序伪造耶。何不问取木陈。且潭吉序云。今法门之李斯赵高出矣。七辟三辟之伪书行矣。无论拟人不於其伦。即秦始崩。故有伪书。老僧俨然尚在。谁作伪书者。汝又道。何敢慕扶苏之义。不一复请。是以有五宗救之刻。乃遮遮掩掩。不使老僧一见。何为者耶。汝等诬辟书为伪。冀人置之不观。刻五宗救。广送诸人。独遮掩老僧一个。使万世而后。不知者曰。天童存日。潭吉即以五宗救。复请曾不闻天童一言。救正其非。则辟书为伪造明甚。是乃汝等瞒心昧己。生此奸狡之计。欺佛祖。欺龙天。欺天下万世者耳。己卯秋日。老僧因修塔事。曳杖渡江。暂息嘉兴之梅溪庵。顶目剖石具德继起慧刃等。介张二无。王金如。[袖-由+(邱-丘)]季超三居士。来请忏悔。愿毁五宗救板。并删汉月语录中。廉纤络索语。求老僧毋辟五宗救。老僧笑曰。毁板不毁板。是诸孙分上事。五宗救既已刻行。便不可不辟。是老僧分上事。何以故。即如空印正量论。驳物不迁。我龙池老人。曾有驳语。迨空印临终。嘱侍僧十余辈曰。正量论板。吾殁后。若等可焚之。无使我更得罪於古人。仍作偈曰。平生玄论众推雄。及至临终伎俩穷。桶子未尝连底脱。漫言五蕴本来空。板已劈矣。近乃有重新刻出。如道衡者。今五宗救既已刻行。纵毁其板。天下后世。安知无中其毒者乎。老僧若不出手救正。汉月潭吉等。在地狱中。永无出头日子。时顶目称疾先回。未闻是说。具德闻之。不别潜逃。余各唯唯而退救曰此先师住安隐时。天童师翁遣人送衣之手书也。此书出於崇祯元年。七辟三辟。出於七年九年。曾几何时。而骂詈讥呵。千态万状。岂竟忘此语耶。呜呼。此书谓室中征诘。并不存知解窠臼。而辟书以为知解宗徒矣。此书谓普说数纸。一一精明。真堪绍继。而辟书以为业识茫茫。无本可据之竹叶精灵矣。岂佛祖之心也哉。呜呼。此盖出自天童师翁之手迹也。辟书则吾不知矣。抑旁观喜事之人。媒孽而为之耶。孟子曰。古之人。修其天爵而人爵从之。今之人。修其天爵以要人爵。既得人爵。即弃其天爵。终亦必亡而已矣。老僧看潭吉此救。正天理昭然。不打自招之欵案。何也。老僧此书。出於崇祯元年。汉月五宗原。出於三年春。老僧曰。目原之一字。不出六祖道。成知解宗徒。不得不说破耳。此可见老僧。一片婆心。只为要汉月好故也。至六年夏。复汉月书云。破殿雨淋。茅径不辟。亦住山之尝分。老僧尤愿吾徒为众。当以直心直意。本色本分。不可私有别法加於众。是老僧所望也。又岂不见老僧婆心。只要汉月好耶。六年夏。复顶目云。观瑞光语录中。有为慈云举扬正法。似乎太生穿凿。老僧老老大大。固不当预其辨。兼而智识暗短。不见谁是宾。谁是主。何自有三玄三要等。种种存於胸次。与汝较量得失。祇因汝既谓是吾孙。若不略提一提。则傍人后世。皆谓是老僧之过矣。祇如当时两堂首座同时喝。僧别问临济。还有宾主也无。济云。宾主历然。老僧试问吾孙。二人既同时喝。汝试简点那个是宾。那个是主。若简点得出。汝可分主分宾。说宾说主。若简点不出。切莫乱说乱分。当初洪觉范。虽於此有见处。错以为三玄三要。是以自古至今。未免识者笑。然有过汝之处。云细看即是陷虎机。忽轰一声涂毒鼓。汝不见佛果和尚。请问五祖演和尚云。临济宾主怎生。祖云。也是程限。是甚么闲事。我者里恰似马前相扑倒便休。老僧想汾阳昭和尚时。已有如汝妄执三玄三要者。故着颂以警云。三玄三要事难分。得意忘言道易亲。一句明明该万象。重阳九日菊花新。既谓忘言。岂如汝捏自古至今。自悟三玄三要者。一一举示诸人。为师资印可。谓深之又深。密之又密者乎。老僧问汝。面皮厚多少。盖三玄三要。出自临济上堂语云。一句语须具三玄门。一玄门须具三要。有权有用。汝等诸人作么生会下座。老僧道。好个汝等诸人作么生会。祇是吾孙未梦见在。若也见得。汝为简点看。那里是他有权处。那里是他有用处。当时慈明。曾因僧请益三玄三要。虽一一颂过。复总收云。报汝通玄士。棒喝要临时。若明亲的旨。半夜太阳辉。慈明既如是收归。何曾有三玄三要之影。落赚汝们来。老僧再试问汝。既自悟。何以有三玄三要。既悟三玄三要。何以为自悟。岂不是自语相违。自相乖戾。且汝谓举扬正法。胡不看临济云。谁知吾正法眼藏。向者瞎驴边灭却。又云。沿流不止问如何。真照无边说似他。离相离名人不禀。吹毛用了急须磨。岂若汝执定三玄三要名相。为举扬正法。敢称临济儿孙。吾孙请深思之。可见老僧要汉月好。并要顶目好。故略言如此耳。七年春。与汉月云。祖师西来。秉教外单传。别行一路。自佛果作碧岩集。大慧谓宗门至此一大变。欲特毁其板。后洞下人入少室。无本分为人手段。一味提唱评唱。故少室不出本分衲僧。天下共知之。今吾徒提智证传。是则临济宗。至吾徒又一大变而为讲席矣。故老僧去夏与吾徒云。当以本色本分者此也。盖本色本分。行之在吾侪。信与不信在学者。宁可遵上古规绳。饿死於林下。不可好热闹而耻辱於先圣。大端吾徒病在好自高。卖学识以要名。故录中每撦满篇外典配之。妆妆点点。老僧不料吾徒不肖。以至於此。然则老僧不识一字。无一所长。固非吾徒眼里。看得上者。胡不翻思从上古人。难道学识都不如吾徒。多知多解都不如吾徒。因甚不垂此式。请吾徒深思之。虽然。说与不说。在老僧分上。信与不信。改与不改。亦在吾徒分上。意待面说。因老僧顿觉衰败。恐无及。死日将近之言。不觉忉怛如此。据此书一字一血。老僧为汉月。恁么老婆心切。而汉月不信不改。反千态万状。诬谤老僧。不曰一橛头硬禅。则曰相似野狐涎。墨仙刘居士。惑於其说。故老僧作书答之。汉月又有书来。其中千言万语。不过谓老僧要抹杀五宗。汉月要建立五宗。殊不知从上已来。佛法的的大意。惟直指一切人。不从人得之本来。为正法眼藏。为曹溪正脉。为五家无异之正宗正旨。今汉月不据曹溪正脉。一味假临济虚名。死配三玄三要。诳吓闾阎。甚至妄捏一○。为千佛万佛之祖。谓五宗各出○之一面。虽云建立五宗。实乃抹杀五宗自成汉月一种魔说。老僧恐天下后世。参禅学道者。靡所适从。以致堕邪落外。自汉月始。故不惜指词摘字。一一理到宗旨清处。犹冀汉月一旦悔悟。洗心涤虑。依旧做个好人。正因汉月便出一事是其好处。故付与源流拂子。又以旧衣一领付之。再三嘱托。无非要汉月好。所以老僧道。汝即今在甚么处。是提持汉月。老僧指云汝且坐。是提持汉月。老僧接拄杖便打云。先打汝一个起。直打出方丈。是提持汉月。乃至今日骂詈讥诃总是提持汉月。虽汉月不肖。至於如此之极。老僧一片婆心。自初见至今。到底不变不易。此书出於元年。也要汉月好。七辟出於七年。也要汉月好。三辟出於九年。也要汉月好。初祖道。一念回机。便同本得但使汉月。听老僧骂詈讥诃。幡然改过。除去委委曲曲的心肠。除去妆妆点点的面孔。除去廉廉纤纤。络络索索的知解。除去颠颠倒倒矫矫乱乱的语言。真实信得从上已来。佛法的的大意。惟直指一切人。不从人得之本来。为正法眼藏。为曹溪正脉。为五家无异之正宗正旨。真实信得。山僧无一法与人是济上纲宗。都像便出一事。逈然独脱。不存窠臼。如是则真堪绍继。免成虚语。岂不快哉畅哉。汉月一日未死犹有可望今已矣。老僧接汉月讣音。诫诸孙云。汝等切莫听其密嘱。从其心术。是老僧要诸孙学好。犹夫要汉月好。一片婆心到底不变不易。乃潭吉具德作五宗救。诬谤老僧。千态万状其奸狡之计。较汉月更有甚焉。其博引群书。多方譬喻。攒花簇锦。巧妙尖新。较汉月亦更有进焉。即如引孟子曰。今之人。修其天爵以要人爵。既得人爵。即弃其天爵。终亦必亡而已矣。老僧读之。不觉失笑。何以故。汉月屈身来金粟。以要临济源流。既得源流拂子。并衣以表信。书以作证。便乃千态万状。诬谤老僧。终亦必亡而已矣。正潭吉不打自招之欵案也。颠末具在。果老僧非佛祖心行耶。抑汉月潭吉非佛祖心行耶。请以质天下万世。具正眼持公论者。

　　天童和尚辟妄救略说卷之九
　　天童和尚辟妄救略说卷之十

　　　　侍者　真启　编

　　附三峰

　　救曰。余阅法华经。诸菩萨发愿。於后五百岁。忍苦弘经者。咸曰。娑婆世界。怀增上慢。数数见摈。余初以为过虑。以今观之。信其言之苦矣。夫后五百岁。非时也。麟出非时。世且怪之。况举世难信之法宝乎。三峰先师。抱举世难信之法。出去圣绝远之时。忤增慢怀疑之耳。故一拈香而人以为怪怪奇奇。而喍虚吠影之讥。销骨铄金之毁。杂然而至。亦其势之固有也。孔子围於陈。弟子有愠色。子贡曰。夫子之道至大。故天下莫能容夫子。夫子盍少贬焉。孔子曰。赐。良农能稼而不能为穑。良工能巧而不能为顺。君子能修其道。纲而纪之。统而理之。不能为容。今尔不修尔道。而求为容。赐。尔志不远矣。嗟嗟。余尝以子贡之言进之。若三峰先师者。非徒不能贬也。且昭昭焉若揭日月以耀人之过。取嫉於世也。孰谓不宜。虽然此三峰之病。亦三峰之志也。余适赞其像曰。乘有翼虎。开万钧弩。道大时疑。心劳志阻。据重关。则当仁不让。处尊贵。即御饭亦吐。追千古以得师。复五灯而续祖。故其道也尊。其心也普。皇皇乎大哉。若日月之丽天。又何在乎盲者之必睹也。老僧诵法华经。诸佛世尊。唯为一大事因缘故。出现於世。曰是法住法位。世间相尝住。尝住即实相也。故曰。一切治生产业。皆与实相不相违背。即庞居士日用事无别。唯吾自偶谐云云。又曰。唯此一事实。余二则非真。即维摩居士曰。如自观身实相。观佛亦然。世尊睹明星大悟。普观一切众生。与自无异。故叹曰。奇哉一切众生。皆具如来智慧德相。老僧於铜棺山顶。一切情与无情。焕然等现。汉月谤为一个眼花。岂世尊亦一个眼花耶。然则老僧与世尊。既普观一切众生。皆具如来智慧德相。情与无情。焕然等现。故就据一切众生。为佛祖宗旨。所以老僧道。威音者。一切众生之容威。即不说说之音也。故曰。佛以一音演说法。众生随类各得解。岂若汉月谓威者形之外。音者声之外。威音王者。形声之外。未有出载。无所考据。一○为千佛万佛之祖哉。是则明明於汉月外。别作一○为宗旨。反法华即世间相。以明尝住实相之旨矣。又何尝梦见世尊。於灵山会上。拈花默顾大众曰。会么会么。大众不荐。唯迦叶破颜微笑。世尊普告云。吾有清净法眼。涅盘妙心。实相无相。付嘱摩诃迦叶。广今传化。无令断绝。此世尊唯据实相无相。为清净法眼。何以故。观身实相。故无身相。可见以此清净法眼。普观一切众生。皆具如来智慧德相。情与无情。焕然等现。何间於麒麟。何间於狗子。汉月假托高峰。为得心之师。既据形声外一○为宗旨。岂非反高峰枕子落地。如泗州见大圣。远客还故乡。元来只是旧时人。不改旧时行履处。为安身立命耶。老僧曾见林间录云。古塔主去云门之世。无虑百年而称其嗣。青华严未识大阳。特以浮山远公之语。故嗣之不疑。二老皆以传言。行之自若。其於己甚重。於法甚轻。古之人於法重者。永嘉黄檗是也。永嘉因阅维摩经。悟佛心宗。而往见六祖曰。吾欲定宗旨也。黄檗悟马祖之意而嗣百丈。故百丈叹以为不及也。此觉范之训也。汉月既以觉范为印法之师。何得反违其训耶。临济上堂曰。汝等诸人。赤肉团上。有一无位真人。尝在面门出入未证据者看看。此临济明指面门出入。为无位真人。汉月妄计形声外。一○为千佛万佛之祖。岂非假临济虚名。反临济的旨耶。据是则得心高峰。印法觉范。真师临济。一一反其的旨。诚所谓将三老。炷作一炉烧却也。争免得人以为怪怪奇奇耶。且自古至今。拈香云。此一瓣香。艺向炉中。端为某和尚。用酬法乳之恩。未尝反与他人。炷作一炉烧却。所以道。祇恐不是玉。是玉真大奇。此老僧有不忍言者也。据汉月所作所说。无不反从上来事。特出异端。潭吉等大惊小怪。推尊汉月。并法华举世难信之法宝。比孔子天下莫容之大道。一则曰。昭昭焉若揭日月。再则曰。皇皇乎大哉。若日月之丽天。殊不知无位真人。尝在面门出入。是则始可谓揭日月於中天。始可与孔子吾无隐乎尔。吾无行而不与二三子者。同一道尊心普。且孔子云。仁者人也。汝等不据无位真人。又指甚么为仁。而谓当仁不让耶救曰。予侍先师最晚。尝疑授受之际。不谨於初。父子之间。变更於后。意者弘愿大而举止轻乎。何其言之多也。及搜其书问。则源流辞让。至再至三。必许行宗旨而后受。金粟手自答书。一字一褒。灿若星日。现藏玄墓山。可睹也。夫若是。则今日之衅。何所从开。嗟嗟。上位而骄。不无护短。忠言过直。颇类矜高。是故谗口酝酿於中。傍观鼓荡於外。织成文彩。张设祸机。贬道义为人情。加刑名於佛法。盖弘道之士未察耳。取彼奸人。投於豹虎。发斯谈者岂避刀爼。老僧据一默普说。叙汉月於甲子九月十一日到金粟。次早入方丈。便问堂奥中事。潭吉则云。即日安汉月为第一座。请粟上堂。未几请及堂奥中事。粟不应。良久曰。宗旨太密。嗣续难乎其人。不若已之。且先师不曾提起。一默又云。次午设斋请上堂。有诸方知三峰者多。知老僧者少。语具录中。难道老僧答指汉月语。独不具录中耶。汉月问济上门庭即不问。如何是堂奥中事。老僧指伊云。你即今在甚么处。汉月不省。乃云犹是门庭边事。老僧不与他理门庭不门庭。但直指伊云。你且坐。汝何不据录中语作证。乃无中生有。谓是晚即入辞行。不允。次早侍者来请。先师喜云。想必要我商量室中事矣。俄顷即还。某问适来可相契否。先师云。并未尝言及佛法。但以源流出示云。临济一枝。天下唯此而已。则与潭吉所叙。汉月谓黄龙有言。学者欺诈之弊。不以如来知见之慧。密而煅之。何繇能尽。且古人建立宗旨。千牢百固。尚有承虚接响者。混我真宗。若师家大法不明。无从辨验。则胡喝乱棒。群然而起。吾宗扫地矣。遂辞去。粟手书源流信拂云云不同。至於汉月自叙。则谓闻和尚续龙池之后。老实孤硬。足起此宗。故不惜轻身为法来见和尚。和尚果以老实相看。首日上堂。言黄檗一棒而有临济。汉月先我出世。今日之来。特为接我临济正宗源流。如此说话。天下人闻之。谁不心服。不肖涕泪悲泣。幸见此道。再兴於世。及云。我有堂奥中事。汝宜就我座元。於百日之内。日入我室以尽堂奥。及乎首日入室。便道你不要说起临济我要抹杀他嗒。据汉月潭吉一默所叙。一默谓初入方丈。便问堂奥中事。潭吉则谓未几请及堂奥中事。汉月则谓老僧有堂奥中事。三人所说。如是不一。何所取信於天下后世耶。又汉月谓老僧道。你不要说起临济。老僧首日上堂。言黄檗一棒而有临济。是则老僧先说起临济矣。又云。今日之来。单单为接我临济。正宗源流。又非老僧先说起临济耶。是则可见汉月诬谤老僧。谓你不要说起临济。我要抹杀他嗒。心行至於如此。只恐尽世之人。无有如汉月之欺诈者。老僧看潭吉此救。不得不从头。据汉月欺诈底心行。和盘托出。汉月复老僧与刘居士书。谓深索龙池。忽得龙池语录。见不堪为范。既谓我先师老人。不堪为范。则可见汉月以欺诈故。来见老僧也。先师语录次章载曰。一晚同知修二徒至悟徒关房前伫立。有间曰。佛法二字虽不是偶然。亦非特意会得。但有个悟入处。不妨信意拈来。自然贴体。随分道出。自然恰好。所以大丈夫为道逈别。才踔得源头到手。撩起便行。不问如何若何。老僧忆昔居台山。有一僧问三贤尚未明斯旨。十圣那能达此宗。未审如何是斯旨。老僧即鸣指一下云。会么。僧云不会。又鸣指一下云。知么。僧云不知。老僧道。具足凡夫法。凡夫不知。具足圣人法。圣人不会。圣人若会。即同凡夫。凡夫若知。即是圣人。其僧矍然致敬。倒身三拜。直趋而去。更不回顾。俊哉俊哉。据是可见汉月。自无悟入处。故深索我先师。及得先师语录。正若盲人。不能睹日。反谤不堪为范。又诬谤老僧。谓先师不曾提起宗旨。潭吉欺诈。亦复如之。不惟叙汉月参老僧。相见上堂安位次第之倒置。妄谓未几请及堂奥中事。粟不应。良久曰。宗旨太密。嗣续难乎其人。不若已之。且先师不曾提起。汉月曰不然。黄龙有言。学者欺诈之毙。不以如来知见之慧。密而煅之。何繇而尽。且古人建立宗旨。千牢百固。尚有承虚接响者。混我真宗。若师家大法不明。无从辨验。则胡喝乱棒。群然而起。吾宗扫地矣。是则可见汉月。只据古人建立言句为宗旨。谓吾宗扫地。岂非自招自无悟入。故不以自为宗旨。不识我先师。自悟圣凡无二之宗旨耶。今老僧先就汉月。以如来知见之慧。煅汉月欺诈。楞严云。结解同所因。圣凡无二路。我先师谓具足凡夫法。凡夫不知。具足圣人法。圣人不会。圣人若会。即同凡夫。凡夫若知。即是圣人。岂非圣凡无二路的宗旨。然则即据圣凡无二路之悟。以开悟学者。学者又向何处。自避学者而扑得破。搀得入耶。老僧且问潭吉辈。离了自悟。又指甚么为真宗。为大法。故老僧一棒不作一棒用。云你若唤作棒。入地狱如箭射。汉月潭吉辈。犹唤作胡喝乱棒。永无出地狱分矣。何也。只为自无悟入。未具一只眼。反认古人建立名句为真宗。为宗旨。为吾宗。为大法。非赖鰕为目之谓哉。老僧即据临济谓。大德造五无间业。方得解脱。问如何是五无间业。济曰。杀父害母。出佛身血。破和合僧。焚烧经像等。此是五无间业。云如何是父。曰无明是父。你一念心。求起灭处不得。如响应空谷。随处无事。名为杀父。云如何是母。曰贪爱为母。你一念心入欲界。求其贪爱不可得。唯见诸法空相。处处无着。名为害母。云如何是出佛身血。曰你向清净界中。无一念心生解。便处处黑暗。是出佛身血。云如何是破和合僧。曰你一念心正达。烦恼结使。如空无所依。是破和合僧。云如何是焚烧经像。曰见因缘空。心空法空。一念决断。逈然无事。便是焚烧经像。大德若如是达得。免被凡圣名碍。你一念心。祇向空拳指上生实解。根境法中虚捏怪。自轻而退屈。言我是凡夫。他是圣人。秃屡生。有甚么死急。披他狮子皮。却作野干鸣。大丈夫汉。不作大丈夫气息。自家屋里物不肯信。祇么向外觅。上他古人闲名句。倚阴博阳。不能特达。你看临济道。大丈夫汉。不作大丈夫气息。自家屋里物不肯信。恰如我先师道。所以大丈夫为道逈别。才踔得源头到手。撩起便行。不问如何若何。岂与汉月诸人。祇么向外觅。上他古人闲名句。倚阴博阳。不能特达者同类。又争怪得汉月。反谓不堪为范耶。汉月瞒心昧己。自不觉羞。妄称仰山。乘愿力再来。接续临济断脉。何不看首山谓风穴曰。愿闻其要。风穴遂上堂。举世尊以青莲目。顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。首山拂袖下去。风穴掷下拄杖归方丈。次日与真园头。同上问讯次。穴问真曰。作么生是世尊不说说。曰鹁鸠树上鸣。穴云。汝作许多痴福作么。何不体究言句。又问首山。汝作么生。山曰动容扬古路。不堕悄然机。穴谓真曰。何不看念法华下语。是则可见风穴。惟证首山拂袖下去。动容扬古路。全体大用。接续临济宗旨。此是仰山於沩山前。谓将此深心奉尘剎。是则名为报佛恩。发愿来为首山。接临济宗。遇大风而止的断脉。然惟拂袖下去为宗旨。则我先师谓此僧直趋而去。更不回顾。非动容扬古路。不堕悄然机之宗旨乎。所以老僧问汉月。祇如月落后。又如何相见。而汉月便出。故老僧独喜之。且首山接汾阳。祇曰龙袖拂开全体现。自受用。即曰象王行处绝狐踪。岂若汉月。虚夸仰山再来。不遵临济真实教诫。反上他四料拣。四宾主。四照用。三玄三要等句。倚阴博阳。谓深之又深。密之又密。罗笼不识者。自於无人密室。传授此等闲名句。以为大法。以为真宗。以为堂奥中事。妄意老僧此间。亦若汉月。故疑不与他方丈中。盘桓佛法。所以老僧道。将谓别有实法。口耳相传。实非吾家种草。岂不与临济道。大丈夫汉。不作大丈夫气息。自家屋里物不肯信。祇么向外觅。上他古人闲名句者。同一全提直指耶。是则汉月假临济为真师。反临济之教诫。抹杀正悟正法。正宗正旨。光明特达。大丈夫底。大机大用。一味托仰山再来之名。诳惑天下后世。妄作妄说。种种心行。有不可言语形容者。潭吉反谓汉月弘愿大。但看首山。何尝有一字一言。自称仰山再来。诳惑天下后世。是则可谓弘愿大。不敢轻泄。劣下一切人。致使人不自信。自大丈夫向外觅再来闲名耳。今据汉月。妄作妄说。分明是个野狐精魅。混入法门中。灭抹法门。故自称仰山再来。续临济断脉。却遍搜古今三法。如三击碓。三瓮酱。三日耳聋。三撼门扇之类。死煞配定。三玄三要。以为济上纲宗。不见临济道。道流。莫向文字中求。心动疲劳。吸冷气无益。不如一念缘起无生。超出三乘权学菩萨。此非棒下无生忍。临机不见师。为超过一切教的直指单提乎。临济又曰。山僧往年。未曾有见处。时中黑漫漫地。光阴不可虚过。腹热心忙。奔波访道。后还得力。方始到今日。共道流如是话度。此非黄檗打六十痛棒。如蒿枝拂着底见处为话度乎。故曰。你诸方闻道有个临济老汉出世。便拟问难。教语不得。被山僧全体作用。学人空开得眼。口总动不得。懵然不知以何答我。据是则汉月潭吉等。不知老僧一棒。是全体大用。妄作种种诬谤。正空开得眼。口总动不得。懵然不知以何答我故也。岂非临济道。龙象蹴踏。非驴所堪者乎。所以临济又道。道流。你欲得如法。但莫生碍。展则弥纶法界。收则丝发不立。历历孤明。未曾欠少。眼不见。耳不闻。唤作甚么物。古人云。说似一物即不中。你但自家看。更有甚么。临济唯指人。你但自家看。岂若汉月作种种欺诈。盖覆天下后世。反假临济为真师。只如临济道。历历孤明。未曾欠少。眼不见。耳不闻。唤作甚么物。此非本来无一物耶。汉月谤六祖。落在空光景底。断见外道。临济因甚引古人云。说似一物即不中耶。又云。你但自家看。更有什么。可见汉月。惟不知自家看。故不知六祖但自家看。本来无一物。遂谤谓落空外道。不知先师但自家看。圣凡无二路。遂谤谓不堪为范。不知老僧但自家看。弥纶法界。一切情与无情。焕然等现。所以全体作用。直指一切人。个个自大丈夫。遂谤谓一橛头硬禅。妄意临济玄要。有超过龙池所传。曹溪正脉者。然则临济谓说亦无尽。各自着力。而又有珍重之嘱。岂曾教人於自家看外。别有差别智。超过自家底耶。汉月既谓我先师。不堪为范。何有於老僧。其来见老僧者。欲混入我法门中。灭抹我法门。正临济所谓披他狮子皮。却作野干鸣者也。未见老僧以前。欺诈奸媒。潜藏暗伏。既得源流以后。支离邪说。显白公行。非授受於初。变更於后哉。委委曲曲的心肠。妆妆点点的面孔。直之一字。全然加他不上。老僧不逆不亿。不能先觉。罪诚有之。何位可骄。何短可护。有何谗口酝酿於中。有何傍观鼓荡於外。然则今日一辟再辟。直辟到底者。正为汉月之所谓宗旨。非老僧之所谓宗旨。非先师之所谓宗旨。并非临济之所谓宗。旨何以故。老僧亲闻於先师。大丈夫为道逈别。才踔得根源到手。撩起便行。即临济谓自家屋里物。你但自家看者是。汉月别成一种外道妄称临济真子。仰山再来。向他古人闲名句上。倚阴博阳。孰为大法。孰为真宗。孰为深之又深。密之又密。即临济谓大丈夫汉。不作大丈夫气息者是也。然则临济云。莫将佛为究竟。我见犹如厕孔。不得谓之抹杀如来。老僧与刘居士书。丈夫自有冲天志。不向如来行处行。况临济乎。汉月徧搜古今三法。如三击碓。三瓮酱。三日耳聋。三撼门扇之类。死煞配定。三玄三要。以为真师则临济者。果老僧抹杀临济耶。抑汉月抹杀临济耶。安得起临济而问之救曰。兴化奖禅师。初为临济侍者。业有悟入。后於三圣大觉。彻法源底。既出世拈香曰。此一炷香。本为三圣师兄。三圣於我太孤。本为大觉师兄。大觉於我大赊。不若供养临济先师。余谓兴化瓣香。而济北家风。囫囵拈出。近代知此法式者。先师一人而已。然而辟书繇此而发。衅隙繇此而生。言之难固若是哉。在我则曰。宗旨。慧命之系也。吾师。续佛慧命之人也。吾不诤。谁敢诤之。在彼则曰。三峰。吾徒也。徒胜师。古之未有也。我不抑。谁能抑之。加以信三峰者。讹其真而得其似。袒天童者。乐其易而就其名。苛意以责人。容佞以附己。而各各自谓弘护末法。譬夫同舟共济於波涛险恶之上。而操戈自斗。彼行路之人。犹且寒心。而斗焉不已者。可谓智乎。潭吉只欲救汉月。拈香为当。殊不思兴化初为临济侍者。汉月未尝侍临济觉范高峰。岂可类兴化乎。且既谓兴化於三圣大觉处。彻法源底。岂可谓临济处得悟。而插香於临济乎。此盖不谙兴化所谓三圣於我太孤。大觉於我太赊者。似不正恰临济先师。於黄檗处吃棒底道理。故曰。不若供养临济先师耳。今汉月谤老僧打人。为一橛头硬禅。正谤临济於黄檗处吃棒底道理。何曾梦见兴化拈香底道理来。而妄以为三数。妄以为法式。苦死效颦。岂不令人欲呕。然则老僧辟书。繇汉月乱做而发。岂曰容佞附己。苛意责人。但据临济於黄檗处吃棒底道理。以正汉月妄谤老僧。为一橛头硬禅。非谤老僧也。正谤黄檗行棒。临济吃棒。兴化拈香。从上已来之宗旨也。宗旨诚慧命所系。老僧诚续佛慧命之人。吾不正。谁能正之。三峰诚吾徒。徒背师承。自行一种魔说。诚古所未有。吾不辟。谁能辟之。若乃马祖振威一喝。百丈三日耳聋。黄檗闻举。不觉吐舌。超师之作。古盖有之矣。惜乎汉月非其人也救曰。举一举二。乾峰和尚上堂语也。当时云门出众曰。昨日有人从天台来。却往径山去。峰曰。典座明日不得普请。此所谓宗门活计也。先师於二老语下。各出一语。定龙蛇眼。昭然可见。而辟书驳其不识举一。道之不同。固如是哉。老僧道。尽汝等修饰。总遮不得老僧掷拄杖以验汉月。而汉月错认拄杖。向前拿拄杖去底逐块了也。难道老僧上堂。如是举扬勘验。不是定龙蛇眼救曰。形声之外云者。非定指法华所载之威音。与授记释迦之燃灯也。仰上宗有三燃灯。燃灯前。燃灯后。正燃灯是也。大作一○。象示也。如太极图。以示天地万物未形之际。非定执此图为太极也。辟书谓先师妄捏一○。以盖释迦。谓释迦既出燃灯之后。此相不合在燃灯之前故也。噫。是乌知仰上所谓燃灯也哉。兹法中深旨。论之无益。姑论其浅者。以开先师之罪云。夫威音那畔。古德盖累言矣。如曹山和尚有偈曰。威音王未晓。弥勒岂惺惺。又画此●。今谓曹山妄捏一●。以盖威音弥勒可乎。闻之曰。荷旃被毳者。难与道纯绵之丽密。羹藜含糗者。不足与论太牢之滋味。夫先师所示。皆临济德山共证之旨也。行周於鲁。人且笑之。况行临济德山之道於后五百岁乎。老僧据潭吉引曹山偈。威音王未晓。弥勒岂惺惺。又画此●相。老僧若见曹山恁么作时。即与一棒。免致今日汉月。妄作一○为千佛万佛之祖。谓五宗各出○之一面。抹杀五宗也。且潭吉不思曹山引威音弥勒。皆释迦所言过者。威音非法华所载之威音。弥勒亦非法华所载之弥勒耶洞山偏正五位偈。兼中到。不落有无谁敢和。人人尽欲出尝流。折合终归炭里坐。故曹山画此●。以表炭里坐者。且问汉月潭吉。何尝无炭里坐者来。曹山偈曰。浑然藏理事。朕兆卒难明。威音王未晓。弥勒岂惺惺。又何尝无威音弥勒耶。更问潭吉。还有曹山也无。若有曹山。还惺惺恁么道耶。不惺惺恁么道耶。若不惺惺。则何见威音王未晓。弥勒岂惺惺耶。如是则可见老僧。一棒不作一棒用。下下唯直指人。自惺自悟。直饶折合终归炭里坐者。也与伊一棒。燃灯前。也与一棒。燃灯后。也与一棒。正燃灯。也与一棒。何以故。汝见法有浅深之异。正反曹山不变异之旨。老僧却见是法平等故。若於燃灯外。认此一●。正是韩卢逐块。所以古德道。若论战也。个个立在转处。却物为上。逐物为下。岂若汉月妄捏一○。为千佛万佛之祖。五宗各出○之一面。拟罗笼天下后世。不知有本分事。逐汝一○为祖。欲自成一种外道者耶。汉月潭吉等。虚假临济德山之名。反谤临济德山之道。何不看德山见僧入门便棒。临济见僧入门便喝。又临济上堂云。汝等诸人。赤肉团上。有一无位真人。尝在面门出入。未证据者看看。便下座。时有僧出问。如何是无位真人。临济把住云道道。僧拟议。济即托开云。无位真人。是甚么乾屎橛。是则拟议且不可。况容汉月举意举手。作一○相。又妄解妄说云。威者形之外。音者声之外。威音王者。形声之外。未有出载。无所考据。文字已前最上事耶。德山云。若论此事。直得三世诸佛。口挂壁上。更有一人呵呵大笑。若识此人。参学事毕。又上堂云。欲得采集言句。蕴在胸襟。巧说言辞。以舌头取办。高着布裙。贵图人知道我是禅师。要出头处。若作如是见解。打那鬼骨臀。入拔舌地狱有日在。德山老汉。见处即不然。者里佛也无。法也无。说甚么七佛之始。始於威音王佛。惟大作一○。圆相之后。七佛各有言诠。言诠虽异。而诸佛之偈旨。不出圆相也耶。老僧一棒不作一棒用。直指一切人。面门出入。无位真人。若识此人。参学事毕。岂非临济德山的旨。汉月谤为一橛头硬禅。相似野狐涎。行临济德山之道於今日。诚哉难行之也。至於汉月一○。自成一种外道。临济德山。何尝有一○。为汉月作证。而潭吉谓先师所示。皆临济德山共证之旨耶。不见临济道。今时学禅者。总不识法。犹如触鼻羊。逢着物安在口里。是则证据汉月。德山道。你诸人好似老鸦。身在虚空。心在粪堆上。只觅死物吃。是则证据汉月救曰。长沙岑大虫曰。三世诸佛。法界众生。是摩诃般若光。光未发时。无佛无众生。乃至尚无生佛消息。先师所谓无文字考据已前。盖此意也。枣栢论华严。寂音论法华诸经。其间名号事迹。多以象示。岂刻舟求剑者。同年而语哉。夫威音者。诸佛之母也。西天祖师。托圆相以示之也。屏山居士曰。天地未生之前。圣人在道。天地既生之后。道在圣人。斯可与象示之端矣。必规规然以先后之迹求之。不亦劳且惑乎。且辟书自曰。威音者。一切众生之容威。举目了然者也。今无论其理之未当。姑就辟书二说以问之。其一以为众生之容威。其一执定法华之事迹。亦自语相违乎。亦眼光之未定乎。古德曰。流泉是命。湛寂是身。千波竞起。是文殊境界。一亘晴空。是普贤床榻。临济曰。无依道人。是诸佛之母。枣栢以文殊配艮卦。为小男。普贤配震卦。为长子。此等垂示。皆非经籍所载。岂独疑三峰一○相为妄捏乎。老僧看长沙上堂曰。我若一向举扬宗教。法堂前草深一丈。事不获已。向汝诸人道。尽十方世界。是沙门眼。尽十方世界。是沙门全身。尽十方世界。是自己光明。尽十方世界。在自己光明里。尽十方世界。无一人不是自己。我尝向汝等诸人道。三世诸佛。法界众生。是摩诃般若光。光未发时。汝等诸人。向甚么处委悉。光未发时。尚无佛无众生消息。何处得山河国土来。潭吉引长沙语。只录光未发时。无佛无众生。联尚无生佛消息。一味取无字之意。证汉月所谓无文字考据已前。故特删去光未发时。汝等诸人向甚么处委悉句。岂不失长沙。觌面全提之旨乎。盖人与含灵。本色容威。本非生非佛。非摩诃般若光。古人所谓本色住山人。了无刀斧痕。即临济所谓无依道人。是诸佛之母。若悟无依。佛亦无得。即六祖所谓本来无一物。亦即老僧所谓举目了然。不假思议者。谁像汉月於本色容威外。别作一○。为千佛万佛之祖来。若别有一○。则有所依矣。岂得谓之无依道人。岂得谓之诸佛之母。故长沙道。光未发时。汝等诸人。向甚么处委悉。非教人只向自委悉耶。临济亦曰。你但自家看。更有甚么。说亦无尽。各自着力。珍重。何曾教人别处着力。故又曰。珍重也。据是则潭吉谓西天祖师。托圆相以示之。为诸佛之母。岂非一味妄说。无人对证话。以瞒天下后世耶。又岂知屏山居士。谓天地未生之前。圣人在道者。为证天地未生前。已有圣人故也。天地既生之后。道在圣人者。为证圣人外。别无天地之道故也。所以长沙谓。尽十方世界。是沙门全身。即与忠国师。身外无余同旨。岂更别有象示耶。若更别有象示者。岂不令人刻舟求剑。业识茫茫。无本可据耶。汉月若不规规然以先后之迹求。因甚道七佛之始。圆相之后耶。老僧引世尊於法华经中。告得大势曰。乃往古昔。无量无边。不可思议。阿僧祇劫。有佛名威音王。曾无有惟大作一○之说。以证汉月无根妄捏。魔魅一切人。认汉月一○。为千佛万佛之祖。自成一种外道。故老僧不得不据一切众生。本色容威。举目了然。不假思议。如所云。剎说众生说。及所云。世尊不说说者。以证汉月妄捏形声之外。别有一○。魔魅一切人。堕空落外。岂老僧无因。自生二说。而谓眼光之未定耶。老僧清净法眼。那伽常在定。无有不定时。汉月於本来正眼外。妄捏一○。拟邪一切众生眼。所谓我眼本正。因师故邪者。老僧又宁忍坐视耶。古德累言。威音那畔。令一切众生。自委悉本正之眼故也。维摩经中。世尊问维摩曰。汝何以观如来乎。维摩曰。如自观身实相。观佛亦然。岂可谓形声之外。别有实相。所以道。一切色是佛色。一切声是佛声。又岂可谓威音王佛。特在形声之外耶。故长沙曰。尽十方世界。是沙门眼。尽十方世界。是沙门全身。尽十方世界。无一人不是自己。岂非老僧所谓举目了然。无彼我差别相者。老僧惟觉身与一切。情与无情。焕然等现。随汉月潭吉等。道流泉是命。湛寂是身。也只是老僧。千波竞起。是文殊境界。一亘晴空。是普贤床榻。也只是老僧。枣栢以文殊配艮卦。为小男。普贤配震卦为长子。也只是老僧。正恐汉月等。未到古人地位。妄说威音王佛。在形声之外。则形声自形声。威音自威音。何曾见流泉是命。湛寂是身。千波竞起。是文殊境界。一亘晴空。是普贤床榻来。临济谓无依道人。是诸佛之母。足证知人外无佛。岂若潭吉谓西天祖师。托圆相以示之。为诸佛之母者。老僧直指一切众生。举目了然。不假思议之容威。无倚无依。逈然独脱。即释迦弥勒。犹是他奴。况文殊普贤也哉。盖八卦从伏羲画出。老僧直以伏羲为根源。爻象为枝叶。但可直截根源。以文殊普贤配伏羲则得。若以文殊配艮卦为小男。普贤配震卦为长子。是枣栢逐伏羲所画之卦。摘叶寻枝而已矣。汉月妄捏。不止一端。衲僧门下事。每将易卦死煞配定。自谓兼搜河洛。识者羞之救曰。五宗各出一面。谓各出○相之一面。以接人也。如曹洞宗。以五位回互。或因偏以显正。或即正以摄偏。或兼至而背触俱非。或兼到而通身尊贵。皆即一面而通诸面者也。至临济宗。则直下抛出矣。故以临济为正宗。非简偏也。犹曰五宗之长也。辟书谓五宗各出一面。则当分此○相为五面。既分为五。则临济安得而直下抛出耶。观其意。是以此○相。为蠢然一物耳。不知此○相。出百千万亿面。而相体不分。百千万亿面。入此○相。而相体不狭。法如是耳。昔吉祥元实禅师。依天衣聪。偶失笑喧众。衣摈之。夜宿田里。睹星月璨然有省。晓归趋方丈。衣见之。乃问五位君臣。如何话会。实曰。我这里一位也无。衣令参堂。而谓侍者曰。者汉有个见处。柰不识宗旨何。入室次。衣预令行者五人。分叙而立。实至。俱召实上座。实於是密契奥旨。述偈曰。一位才彰五位分。君臣合处紫云屯。夜明帘卷无私照。金殿重重显至尊。知此者。可与言○相之开合矣。知相之开合。可与论诸宗之同异矣。噫。道固无争也。而有争之者。见不同耳。如实公之初悟。谓之无见可乎。谓之彻见亦可乎。非天衣钳锤之妙。是又与宗旨。竖一劲敌矣。虽然非嫉宗旨也。不知有宗旨也。不知焉而毁之。彼安得不自以为救世乎。夫七辟之有近於理者。辟其所谓不知者也。三辟之有近於理者。亦辟其所谓不知者也。此外则横争狠骂之辞矣。姑不备载。以存厚道云。潭吉据曹洞宗。五位回互以救汉月。谓五宗各出○之一面以接人。则汉月不当诬谤老僧。一棒不作一棒用。直指一切人者。为一橛头硬禅。相似野狐涎也。何以故。五宗皆为接人故。老僧曾道。人岂有五宗之差别。但随於一宗悟入。则为那一宗人耳。岂可离人别有宗旨。故曹山辞洞山。洞山曰。甚么处去。云不变异处去。洞曰。不变异处。岂有去耶。曹曰。去亦不变异。所以老僧住金粟时。因侍者问洞山五位偈旨。老僧曰。逐位念将来。者朗诵云。正中偏。三更初夜月明前。莫怪相逢不相识。老僧打云。还识么。偏中正。失晓老婆逢古镜。分明觌面更无真。老僧打云。还见么。正中来。无中有路出尘埃。但能不触当今讳。老僧打云。合取口。兼中至。两刃交锋不须避。好手还同火里莲。老僧打云。还知落处么。兼中到。不落有无谁敢和。老僧打云。落在甚么处。祇如人人尽欲出尝流。折合终归炭里坐。又作么生。老僧打云。又恁么去也。者云。请和尚各为颂出。老僧颂曰。正中偏。一棒当头绝谓言。直指分明人不会。逐语生情堕正偏。偏中正。一棒当头全正令。若人不会更寻思。蹉过自家穷性命。正中来。棒下无生击处开。离相离名全体现。纵横任运出尘埃。兼中至。一棒当头没回避。自古当仁不让人。临机各各全意气。兼中到。一棒当头绝皂素。任运相将只么行。谁更昏昏炭里坐。今老僧就潭吉判。兼至而背触俱非。则汉月妄捏一○。早犯古人唤作○相则触。若更谓不可唤作○相。又犯古人不唤作○相则背矣。据是岂非潭吉。自驳汉月妄捏之非也耶。然则潭吉引天衣。令五人分叙。俱唤实上座。实於是密契奥旨者。盖天衣只召实上座而已。以实上座类汉月则可。以汉月外妄捏一○类五位则不可。何以故。以汉月类实上座。则不犯触背。若以五位类一○。唤作五位一○则触。不唤作一○五位则背矣。是可见潭吉。尚不识古人触背不触背之宗旨。又岂识实上座一位才彰者。指实上座。五位分者。亦指实上座。所以道。金殿重重显至尊。别无第二人也。即长沙谓尽十方世界。总是沙门全身者。所以老僧一棒不作一棒用。直打汉月到底。使汉月上天无路。入地无门。无能避得过。非如天衣。唯唤实上座。为五位宗旨者哉。辟书谓五宗各出一面。则当分此○为五面。既分为五。则临济安得直下抛出。不过就汉月。自语相违。略一点破。使知一○具五宗之说。不堪依怙。难道人倒蠢然一物。反以一○为五宗之旨乎。若在老僧分上。只汉月作此一○。早已出手摘毁那管你一面五面。百千万亿面来。潭吉巧言妄语。欺天下后世。谓老僧不知有宗旨。七辟三辟。辟其所谓不知者。此外姑不备载。以存厚道。汝既作五宗救。则当尽情发明。老僧不知之意。以晓天下后世。乃作此掩耳偷铃语。将谁欺乎。老僧拈条白棒。问着便打。直教一个个逈然独脱。无倚无依。者便是老僧的宗旨。何尝敢荼糊人。系罩人。正如临济因僧问。捉象亦全其力。捉兔亦全其力。未审全个甚么力。济曰。不欺之力。老僧生平只者不欺之力。答汉月云。汝即今在甚么处。也不曾欺汉月。指汉月云。汝且坐。也不曾欺汉月。直打汉月出方丈。也不曾欺汉月。谁知汉月。谤我先师。不堪为范。故意来见老僧。无非混入我法门中。灭抹我法门。正临济谓披他狮子皮。却作野干鸣。所以老僧曾道。尽世之人。无有如汉月欺诈者。及读五宗救。乃知尽世之人。更无有欺诈如潭吉具德者。诚哉非父不生其子也。然则汝等欺诈。实自欺诈。不思老僧指汉月云。汝即今在甚么处。即该指潭吉具德等在甚么处矣。又何曾欺潭吉具德等来。汝等顺父逆祖。本不足辩。但宗旨所系。汝等不知老僧。打人自悟的宗旨。老僧亦不知汝等。大作一○的宗旨。汝等道三玄三要。从三顿痛棒来。三顿痛棒。从三击碓。三瓮酱。三日耳聋。三撼门扇来。是临济宗旨。老僧不知。老僧只据临济道。你但自家看。更有甚么。山僧无一法与人。是临济宗旨。汝等不知。何怪乎老僧谓汝等不知宗旨。汝等亦谓老僧不知宗旨。何怪乎汝等谓老僧。抹杀五宗。作五宗救。老僧谓汝等。建立五宗。实乃抹杀五宗。辟其妄救者以救之。今不得不大家刻出。听天下后世。明眼者断。果老僧不知宗旨耶。抑汉月潭吉具德等不知宗旨耶。果老僧抹杀五宗耶。抑汉月潭吉具德等抹杀五宗耶。总之潭吉聪明伶俐。博极群书。其所作五宗救。读书人爱看。殊不知古人道。博极群书。只要知圣人所用心处。知得了。自家心术即正。心术正。则种种杂毒不相污染。今潭吉心术不正。反借群书为杂毒。可怜可怜。又救中譬喻多方。殊不知如来以一切譬喻。说种种事。无有譬喻。能说此法。何以故。心智路绝。不思议故。老僧乾嚗嚗地。一味直指。所谓曲谈名相劳。直说无繁重者。我此法门。忒杀直截。汝等不肯直截处行。上他玄要料拣。照用宾主闲名句。妄生穿凿。将古人直截处。一时纡曲了。不见竹庵示众云。临济道。一句中须具三玄门。一玄门须具三要。大众。事因叮嘱起。展转见誵讹。汝等要称临济儿孙。切忌把残羹馊饭。并诸杂毒。魔魅好人家男女。更须吞刀刮肠。饮灰洗胃。尽将汉月处学得的。扫向他方世界。百不知。百不会。依前只是旧时人。那时来吃老僧手中棒。便知大丈夫汉。自大丈夫行履。如或不然。相逢不下马。各自奔前程。莫道是老僧儿孙好写至此。笔已掷矣。侍者请曰。但有救曰二字者。和尚俱已阅过。总论三篇。置之不阅。其中不能无疑。老僧道疑处汝但问来。者举风穴曰。祖师心印。状似铁牛之机。去即印住。住即印破。乃至印泥印水印空。不留朕迹。老僧道。宗门三印。不知始於何人。若到老僧前恁么分剖。一棒打折他驴腰。潭吉只据风穴印字。纽合三印。殊不顾穴全语云。祇如不去不住。印即是。不印即是。还有人道得么。穴此语。正觌面提人。当时卢陂不荐。乃谓某有铁牛之机。请师不搭印。穴云。惯钓鲸鲵澄巨浸。却嗟蛙步[马*展]泥沙。岂不显然活钓人哉。陂伫思。穴便喝。复钓云。长老何不进语。陂拟议。穴便打曰。还记得话头么。试举看。非又觌面提持乎。陂拟开口。穴又打。牧主曰。信知佛法与王法一般。穴云。见甚么道理。主曰。当断不断。反招其乱。穴便下座。据是则印空印水印泥。愈彰朕迹。正所谓当断不断。反招其乱者。何曾梦见风穴汗臭气来。者又举四七二三。授受之际。终日言而未尝言。及其毙也。知解横生。故不得不变而为机锋。为棒喝。又其毙也。不得不变。而定宗旨。老僧振威一喝云。非神非鬼。变个甚么。者又问。从上来有源流法乳。打做两橛者乎。老僧道。者僧苦下打爷拳。霹雳声中昏宇宙。者又问。还有四宗妄救。如何不辟。声未绝。老僧掷笔便掌。

　　天童和尚辟妄救略说卷之十(终)
  </div>
  <div class="pagination">
   <a href="辟妄救略说_page4.html">
    上一页
   </a>
   <a href="辟妄救略说.html">
    1
   </a>
   <a href="辟妄救略说_page2.html">
    2
   </a>
   <a href="辟妄救略说_page3.html">
    3
   </a>
   <a href="辟妄救略说_page4.html">
    4
   </a>
   <span class="current-page">
    5
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
