<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 29 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 29 页/共 44 页
  </h1>
  <div class="content">
   愚庵及禅师载住径山小参。僧问。大慧和尚昔日载住此山有云。去是住时因。住是去时果。去住与果因。无可无不可。且如何是去是住时因。师云五九尽日定逢春。进云如何是住是去时果。师云饭颗山头逢杜甫。进云。去住与果因无可无不可。还端的也无。师云。者里是甚么所在。说去说住说因说果。乃云。去是住时因。住是去时果。去住与果因。无可无不可。喝。者里是甚么所在。说去说住说因说果说可说不可。虽然如是。者里却有个好处。且道好在甚么处。良久云。再理旧词连韵唱。村歌社舞又重新。蓦拈拄杖。大慧祖师来也。大慧好处山僧与么举似。彼此共知。好则好。且道还有为人处也无。愚庵固是无些子好处。忝为大慧嫡孙。也要与诸人露个消息。去住休论果与因。拈拄杖云。一回拈起一回新。卓拄杖。若知扑落非他物。掷下拄杖。始信纵横不是尘。复举乾峰示众云。举一不得。举二放过。一着落在第二。师云。乾峰与么道。入地狱如箭射。毕竟如何。二由一有。一亦莫守。日午打三更。面南看北斗。

　　为建寺檀越升座提纲

　　密庵杰禅师为太师循忠烈王升座。心生种种法生。心灭种种法灭。心法两忘。如挝涂毒鼓闻者皆丧。又如大火聚。近之则燎却面门。悟之者立地成佛。迷之者永劫轮回。所以诸佛所说惟说此心。祖师所传惟传此法。灵山会上五百比丘得之。自悟本心如梦如幻。於梦幻中不见有我人众生。广额屠儿得之。拌下屠刀叉手云。我是千佛一数。大集会中大力魔王得之。便道我待一切众生成佛净尽。众生界空无有众生名字。我乃发菩提心。岂不是大丈夫能为大丈夫事。於过量尘沙劫作过量殊胜佛事。山僧今日以如是心说如是法。普请大地众生有情无情同入清净大解脱门。与太师循忠烈王为不请友。同一眼见同一耳闻同一受用。作广大殊胜利益不可思议。且凭个什么道理便能如是。利剑拂开天地静。霜刀才举斗牛寒。复举世尊因地布发掩泥献花於燃灯如来。燃灯见布发处遂约退众。乃指其地云。此一方地宜建梵剎。众中有一贤于长者持标插於指处云。建梵剎已竟。时诸天散花赞言。庶子有大智矣。师云。大众。燃灯指处滴水氷生。贤于插时天回地转。於斯见得。古释迦不先。今太师不后。其或未然。更声重下注脚。芟除荆棘建伽蓝。七佛常来此处参。地久天长功不坠。天花时复雨毿毿。

　　管待专使提纲

　　恕中愠禅师谢专使上堂。达磨大师十万里西来。要作个驰书达信汉。及乎面对梁王。尽力只道得个不识。拈拄杖。有宾有主有礼有乐。手面分开白月团。顶门撼动黄金铎。
　　石屋珙禅师谢专使并三塔和尚首座都寺上堂。睦州唆临济吃棒。不是好心。杨岐逼慈明晚参。不是好心。赵州访道吾。不是好心。福源专使逼人住院。且道是好心不是好心。珊瑚枕上两行泪。半是思君半恨君。
　　月江印禅师谢育王专使上堂。举东山谢积善偈云。积善山中人。有胆如天大。敢持居士书。来觅空王座。跨门不肯休。看了方知道。归语晋江人。大虫裹纸帽。云峰亦成一偈。玉几山中人。老眼光烁烁。远持教历文。与我长柄杓。柄长把不下。还归旧处着。寄语甬东人。莫莫莫莫莫。

　　留请两序提纲

　　保宁勇禅师留请两班上堂。横身荷众不顾危亡。札起布裙入泥入水。分毫上定当。升合里论量。折东篱补西障。若解与么循涂守辙。也可当风抵浪。虽然如是。犹未是咬猪狗底手脚。作么生是咬猪狗底手脚。要会么。杀人不眨眼。气宇大於王。
　　天目礼禅师上堂。东西两序左右十人。同建法幢共扶丛社。且道文殊维摩还来证明也无。月明照见夜行人。击拂一下。
　　云外岫禅师留请两班上堂。以拂子打圆相云。摩诃衍法。离四句。绝百非。又打一圆相云。礼之用。和为贵。先王之道斯为美。又打一圆相云。摩尼珠。人不知。如来藏里亲收得。诸人还见么。所见不同互有得失。天童者里毋固毋必。
　　箬庵问禅师留请两序升座。从上来事只在而今。祇贵当人直下承荷。更莫迟疑。回避不得处手眼通身。目睛定动时白云万里。扶持大树接引后生。拶入红炉拨开烈焰。方能发大机展大用。立人天标准。为法社弘规。一挝毒鼓。拄杖勒回。掷金刚圈。抛栗棘蓬。续临济将残之绪。起少林未坠之宗。大非细事。棒罚钱甘出院。知恩方处报恩。贼来须打。客来须看。等是共行山下路。岭头须自看风烟。来日不普请。且莫展炊巾。说甚如来禅祖师意。一口吞尽。何处更有闲言剩语在。高声唤侍者云。分明记取。三十年后此话大行。莫有不甘者么。拈拄杖云。龙得水时增意气。虎逢山势长威狞。下座。
　　请两序上堂。隔山见烟便知是火。隔墙见角便知是牛。伶俐汉一逴到手。便能卷舒立方外乾坤。纵横挂域中日月。多处添少处减。明头合暗头合。进退各有其时。东西不失其序。如斯标格足可观光。是者般人说者般话。

　　报谢出入提纲

　　雪窦显禅师到秀州百万道者备茶筵请升座。山僧此者承鄞江太守之命俾赴雪窦住持。再至嘉禾。弥增嘉幸。仍承百万道者曲赐周勤。仰荷之怀无以忘也。兼劳广命硕德抑令举唱宗乘。况达士相逢非存目击。若云言中有向句里呈机。犹曲为中下之流。向本分衲僧远之远矣。祇如适来僧问教外别传一句。对云三生六十劫。诸人还知落处也无。且鹭池鹫岭海甸庵园。三百法会之中。甚处有者个消息。所以道。三世诸佛不能自宣。一代时教诠注不及。除非知有莫能知之。久立众慈伏惟珍重。
　　大慧杲禅师到临安县当道请就海会寺祝圣开堂。佛法至当。不在问答处。直饶问似普慧云兴。答如普贤瓶泻。若不识其要妙。只成戏剧之谈。於道有何所益。据实而论。尽是痴狂外边走。所以大觉世尊为一大事因缘故出现於世。以种种微密善巧方便成就众生。开示悟入佛之知见。起道树诣鹿苑。先为憍陈如等转四谛法轮。四十九年三百六十余会。随众生根器所宜次第开演。令其各各闻法解悟出离生死。末后临般涅盘。於人天百万众前拈华普示。惟金色头陀破颜微笑。遂云。吾有正法眼藏涅盘妙心。分付於汝。自是西天四七东土二三天下老和尚各各以心传心相续不断。若不识其要妙。一向溺於知见驰骋言词。正法眼藏流布岂到今日。到者里须是个不求诸圣不重己灵底出格道人。方能荷担此个大事。且那个是出格道人。不见昔日江西马大师遣西堂智藏驰书上径山国一禅师。国一开缄见一圆相。遂索笔对智藏於圆相中点一点。智藏罔措。者个岂非格外消息。若作格外商量又却不是。诸人且作么生辩明。时中如何受用。适来知县学士疏中有言。马师圆相远缄千里之清规。钦老机锋点破一时之群惑。群惑既破则人人脚跟下大事洞明。大事既明则十二时中折旋俯仰弹指謦欬无非佛之妙用。既是佛之妙用则不从人得。既不从人得亦不在己躬。既不在己躬则内不放出外不放入。既外不放入则外息诸缘。内不放出则内心无喘。既内心无喘外息诸缘则一切智通无障碍。既无障碍则一切智智清净无二无二分无别无断故。正当恁么时。不是世间法亦非出世间法。拽取占波国与新罗斗额岂是分外。虽然如是。更有事在。敢问诸人。只如忠国师为甚么却道钦师犹被马师惑。即今莫有定当得出底么。若定当得出。许你诸人尽是出格道人。其或未然。径山据款结案去也。良久云。在舍只言为客易。临筌方觉取鱼难。
　　到宁国众道友请升座。只者些儿住处是吾生长之地。别去二十七年。日月疾如弹指。走徧天下丛林。意图出离生死。报答父母重恩。不是等闲游戏。平生得个刚强。方与佛祖出气。今朝依旧还乡。亲戚百无一二。道是昔人犹非。道非昔人犹是。莫作是非论量。透过世间出世。殷勤普劝诸人。急着眼睛看取。
　　师子端禅师到华亭众请上堂。灵山狮子。云间哮吼。佛法无可商量。不如打个筋斗。便下座。
　　箬庵问禅师到宝兴上堂。卓拄杖云。昔日溪山不改。旧时面目宛然。分明一段家风。举处全超途辙。孤逈逈地。卓绝宁彰。七纵八横。了无畔岸。不落今事门头。亦非威音那畔。正如狮子一吼众响皆绝。好不资一毫。丑不资一毫。天人无路。拱手归降。截群机思议之端。挫物理不齐之轨。超宗异目独振宗猷。共躅齐眉绍隆统系。若不是恁么人。未免瞻前顾后。所以道。若向佛祖行说不到处踞地。方敢向他佛祖顶[宁*页]上提持。山僧二十年前向者里打失一只眼。直得上无攀仰下绝己躬。倒握太阿孤行湖海。今日被众檀护逼勒回来。依然山是山水是水。人是人物是物。男是男女是女。僧是僧俗是俗。且道还有为人处也无。还乡一曲乘时唱。会有知音暗点头。
　　栖水大善寺卓去病仲期诸护法请升座。师云。谈玄谈妙罗縠一重。说道说禅白云万里。三乘十二分教。经有经师。论有论师。内圣外王。百家诸子。自是诸檀获家常茶饭。临济喝。德山棒。火上添油。云门饼。赵州茶。眼中着屑。且道山僧今日将甚么为人好。彼自无疮勿伤之也。虽然如是。拈拄杖云。拄杖子忽然[跳-兆+孛]跳出来道。今日一会若缁若素若老若少。咸深谛信愿闻法要。请和尚普为大众广开方便。令诸有情各各信入。卓拄杖云。还知么。水归大海波涛静。云到苍梧气象闲。便下座。
　　玉林琇禅师到弥勒寺上堂。卓拄杖云。报恩新长老本来无住。握根拄杖倒用横拈。把个斗笠遮却一切人眼孔。东西南北少有识者。到者里遇着同门老道兄。瞒他不得。被推向人前。要某举扬先师现成句子。召众云。掷个蒲团。说法随处。蓦喝一喝卓拄杖一下。复倚杖云。今日升座於弥勒殿中。更为大众举则古话。当初布袋和尚亦与新报恩一般行脚。常自述行由云。一钵千家饭。孤身万里游。后来为慈悲之故。更有落草之谈云。弥勒真弥勒。分身千百亿。时时示时人。时人自不识。咄哉。者阿师慈则大慈。吝亦少吝。新报恩今日既与大众有缘同此一会。一发打开布袋。更不露头藏尾去也。大众谛听。弥勒真弥勒。分身千百亿。额横两道眉。面竖一个鼻。阿呵呵。笑不辍。掀起嘴唇片片皮。露出牙齿许多骨。展手云。大家施我一文钱。更有一句为君说。十个指头八个丫。谁人平易谁奇特。掷拄杖下座。

　　报谢回寺提纲

　　杨岐会禅师参驾部归上堂。释迦老子为先锋。弥勒大士为殿后。众中还有着力者么。出众来与云盖着力看。如无。云盖自逞神通去也。三五日出入相看首座大众。你且道於者里还有隔碍底道理么。上座。僧堂里展钵时与上座同展。睡时与上座同睡。立地时与上座同立地。长者长法身。短者短法身。弥勒运用与去来。何处有间隔。虽然如是。你且道云盖在船头在船尾。众中还有灵利底衲僧觑得见么。良久云。人人尽道平地险。登楼方觉远山青。参。
　　真净文禅师出州回上堂。山中城里事不相知。有一句子未敢泄机。候遍到寮中一一当面分付。直是临时。各各自着精彩。莫教蹉过。
　　出州回上堂。古人道。去去实不去。途中好善为。来来实不来。路上莫亏危。古人见不透脱。强生节目惑於后人。洞山即不然。来但言来。去但言去。有什么过。老僧入州途中。晚便住晓便行。又善为个什么。归来路上。困便歇饥便饭。又有什么亏危。今复林下与诸道人相见。又有什么事。参退吃茶。
　　出外归上堂。归来闰二月。阒寂宝山中。城隍耳目尽。尘劳万事空。春水绿。野花红。须信禅家道莫穷。信手拈来一枝草。临机生杀任西东。
　　出外归上堂。古人所谓有物流动人之常情。情若不生则老僧出入动静无去来之作。自然人事周徧。又何妨游戏神通藏法喜禅悦乐。则与大众同住如来寂灭海究竟觉。喝一喝下坐。
　　保宁勇禅师庄上回上堂。记得鹅湖和尚一日点净后不赴堂。遂入方丈里睡。斋后知事来白云和尚何不赴堂。鹅湖云庄上吃油糍来。晚间庄主到云。今日谢和尚吃油糍。大众。为复是神通妙用。本体如然。平地上刚然捏怪。既不与么又作么生。良久云。者个公案一任天下人批判。保宁也无神通妙用。亦无宿命他心。院在江宁府。庄属宜兴县。水路一千。陆路四百。孤舟野渡处处经过。堤柳岩花时时间发。前月出去昨日归来。庄上也不曾吃他油糍。祇是炊白米饭煮野菜羹。疗饱充饥随家丰俭。然虽如是。更有一般堪笑事。米中粒粒徧生虫。参。
　　出归上堂。霜风浩浩叶纷纷。晓入深村野老门。相见但知俱默坐。更无一事可谈论。良久云。入山擒虎易。开口告人难。
　　雪窦显禅师归寺上堂。甚生标格。还知也无。诸禅德。祖佛不能宣传。天地不能覆载。二乘闻之胆裂。十地到此魂惊。其或达士切磋颇逢决战。一拶一捺略露风规。句滞则岳立磨空。源迷则云横布野。所以先圣道。一言才举。千车同辙。该括微尘。犹是化门之说。你衲僧合作么生觊。自知时。便下座。

　　列祖提纲录卷第二十七
　　列祖提纲录卷第二十八

　　　　武林十八涧理安禅寺住持娄东行悦集
　　报谢回寺提纲
　　五祖演禅师郡中回上堂。船上无散工。时时事不同。昨朝城郭里。今日白云中。且道不动尊在什么处。自云。气似韛袋。令人可爱。
　　密庵杰禅师府中归上堂。一出一入。一动一静。酒肆茶坊。红尘闹市。猪肉案头蓦然筑着磕着。如虎带角凛凛风生。及乎归来相见。依旧眉毛鸟崒嵂地。且道是佛法耶世法耶。记得修山主云。具足凡夫法。凡夫不知。具足圣人法。圣人不会。卓拄杖云。一不知。二不会。东西南北转霶霈。
　　梦庵信禅师出外归上堂。多日出郊说尽天寒日暖。今朝归院又岂免汉语胡言。既知句句见谛朝宗。方信道言言斩钉截铁。若也领略去。说者听者功不唐捐。苟或未然。乃主乃宾二俱失利。下座。
　　元叟端禅师城归上堂。去时夏暑侵衣热。归日秋风满面凉。弹指声中便差别。百年能得几时长。
　　城归上堂。华街柳巷恢张本地风光。酒肆茶坊突出衲僧巴鼻。人人八面玲珑。个个十方通畅。何必觉城东际始见文殊。楼阁门开方参慈氏。拈拄杖云。三个童儿抱花鼓。莫来阑我球门路。
　　楚石琦禅师省中把茶回上堂。举风穴在郢州衙内上堂云。祖师心印状似铁牛之机。去即印住。住即印破。只如不去不住。印即是不印即是。时有卢陂长老出问。某甲有铁牛之机请师不搭印。风穴云。惯钓鲸鲵澄巨浸。却嗟蛙步辗泥沙。陂伫思。穴喝云长老何不进语。陂拟议。穴打一拂子云。还记得话头么试举看。陂拟开口。穴又打一拂子。牧主云将知佛法与王法一般。穴云见个什么道理。牧主云当断不断反招其乱。穴便下座。师云。击石火闪电光。构得构不得未免丧身失命。风穴壁立千仞。坐断卢陂舌头。卢陂若是个人。未到牧主检责。才见他道祖师心印状似铁牛之机。呵呵大笑。若拟议。拍一拍便行。无端请师不搭印。倚他门户傍他墙。刚被时人唤作郎。如今有人与风穴作主。我要问他。心印在什么处。
　　同诸山探院官回上堂。举石门聪和尚入州看官。路逢延庆长老问云。中路相逢一句作么生道。门云某甲礼拜和尚有分。明日到院茶话次。庆云。昨日闻学士说新石门和尚。和尚久在石门。为什么却新去。门云脑后合掌。问云。来时无物去时空。二路都迷。且如何得不迷去。门云秤头半斤秤尾八两。师云。石门道某甲礼拜和尚有分。延庆着贼也不知。要识石门么。李靖三兄久经行阵。虽然如是。未免倚势欺人。
　　探元帅回上堂。兵随印转。纪信登九龙之辇。将逐符行。霍光卖假银之城。然则有符必有将。有印必有兵。兵在者里。印在什么处。良久云。报恩今日小出大遇。
　　初冬回寺上堂。一毫吞却山河大地则易。山河大地吞却一毫则难。也不难也不易。铺个破席日里睡。料想上方兜率宫。也无如此日炙背。复举青萝夤缘直上寒松之顶。白云淡泞出没太虚之中。万法本闲而人自闹。黄龙云闹个什么。师云。莫道无事好。
　　朝京回上堂。风不鸣条。雨不破块。民不失所。路不拾遗。正恁么时。好个太平时节。山僧近承使命远届上京。面对龙颜亲闻诏旨。风云庆会千载一时。及此还山将何报答。也不出者个时节。诸佛出世祖师西来天下老和尚直指曲说。总不出者个时节。所以道。欲识佛性义。当观时节因缘。时节若至。其理自彰。且作么生是自彰底理。皇图齐北极。圣寿等南山。
　　石屋珙禅师回院上堂。老牯偷闲去半年。祖翁田地草芊芊。归来懒更重还债。犁耙春风又上肩。是即是。祖祢不了。难逃宿业拘牵。四蹄耕白水。两角指青天。拍膝一下云。可惜无人知此意。风前令我忆南泉。
　　愚庵及禅师出庄归请知客上堂。昨日过南庄。今朝又东郭。动静与去来。何曾有间隔。然动则涉尘劳之境。静则沉昏醉之乡。动静双泯则落空亡。动静双行则颟顸佛性。七十三八十四。途路之乐不如在家。喝一喝云。谁在画楼沽酒处。相邀来吃赵州茶。
　　无文璨禅师入浙归上堂。一出五六月。往返三千里。信脚踢得着。信手提得起。不曾轻示人。深藏怀袖里。归来普请大众做个入门欢。是甚么。浙东山浙西水。
　　了庵欲禅师上堂。入城思量上堂。归来举似大众。只恐听事不真。未免唤钟作瓮。便下座。
　　南石琇禅师京都回兼谢书记知事上堂。动若行云。止犹谷神。既无心於彼此。宁有象於去来。山野去年五月初赴召入文渊阁圈点永乐大典。出入禁庭波波挈挈。继预大会蒙赐华严大经。动经八月。回来姑苏访旧又过两月。及到山中恰值仲春。且道有心於彼此耶。无心於彼此耶。有象於去来耶。无象於去来耶。灵利衲僧未言先领未举先知。便能伸出佛手抹过祖关。灭却老胡种族。扶起千古丛林。虽然。国恩深重。言思莫穷。敬成一偈。以述鄙怀。经从内府特颁赐。人自九重城里归。五髻峰头春日暖。山林泉石尽光辉。
　　箬庵问禅师还山上堂。威音王已前。涅盘心易晓。威音王已后。差别智难明。如何是涅盘心。今日雨。昨日晴。如何是差别智。昨日晴。今日雨。忽有个衲僧出来道。和尚恁么说话。於唱教门中则不无。未梦见衲僧本分事在。且作么生是衲僧本分事。归来庭院闲方得。嫩绿骎骎已过墙。
　　牧云门禅师参假归上堂。去去实不去。途中好善为。来来实不来。路上莫亏危。山僧出外五六日。恭惟头首执事大众尊慈各各万福。记得前晚在檀越家。一阳将复未复之际。桑林闲旷星汉寥廓。幽怀颇惬。不觉口占半偈。此夜月殊好。轻云薄似秋。说犹未了。只见大风从西北来。忽然一阵大雨。轰两个霹雳。未审此间还有者个消息么。有僧便喝。师云为汝彻困。便下座。

　　白众出队提纲

　　五祖演禅师白众出队上堂。明日疋马单枪为国出战。得胜回戈之日满路歌谣。大众。作么生是歌谣一曲。乃云。啰逻哩啰逻哩。还有和得么。良久云。鸳鸯绣了从君看。莫把金针度与人。
　　圆悟勤禅师出队小参。开佛祖炉韛。用向上钳锤。拟议不来则千里万里。当锋荐得则坐断要津。此犹是化门之说。若确实而论。山僧有口无说处。诸人有耳无侧聆处。乃至日月未足为明。虚空未足为广。乾坤未足为大。万象未足为众。到者里。一搓一捺一挨一拶要见本分事。且问如何是本分事。大千沙界海中沤。一切圣贤如电拂。
　　梦庵信禅师出队白众上堂。长街短巷里转大法轮。须是大家出手。酒肆鱼行中建立佛事。不可独自趋前。如今同共入廛中。愿见欢喜牟尼宝积佛。下座。
　　密庵杰禅师出乡上堂。六月炎炎如火热。谁知冷处胜氷雪。红尘闹市等个人。七佛轨仪都漏泄。报龙王。须福护。大千捏聚为檀度。一言札住万机通。自然光壮少林风。复举世尊勅阿难持钵公案。师云。大小世尊被阿难轻轻靠着。未免唤钟作瓮。
　　月江印禅师七月旦行道上堂。三十年来住子胡。二时粥饭气力粗。无事下山行一转。借问时人会也无。子胡大似年老心孤。云峰则不然。三四年来住道场。二时粥饭气力强。普请下山行一转。万顷田畴耙稏香。
　　玉林琇禅师白众出队上堂。西天佛祖多行化而不兴道场。东土知识多兴道场而不行化。虽是殊方合天。仔细简点将来。也是各守一隅不善通变。新报恩则不然。兴道场不妨随时行化。随时行化原为兴道场。且道新报恩是什么人。有恁么力量。惟凭一点报恩心。身命全将奉尘剎。拈杖竟行。
　　剑门分禅师行化上堂。架造剑门庵。老僧自行疏。悭鬼绝踪由。施主开门户。佛国共安居。大哉永坚固。利益无有穷。古今无别路。多时不下山。明日下山去。从他富与贫。拈出无回互。下座。
　　五祖演禅师出队归上堂。出队半个月。眼不见鼻孔。忘却祖师禅。拾得个骨董。且道向什么处着。一分奉释迦牟尼佛。一分奉多宝佛塔。
　　缘化回上堂。白云海会院。足水兼柴炭。惟少麻与麦。众人皆尽见。亲去化檀那。疎却阿罗汉。且望大慈悲。一一看佛面。大众。佛身充满於法界。且作么生看。我道不隔一条线。
　　佛眼远禅师出队归上堂。迎日出门去。已觉披烟雾。冒月望山归。重露湿禅衣。心悄悄。步迟迟。无孔篴再三吹。哩哩啰啰啰哩。游子乍闻征袖湿。佳人犹唱翠眉低。君更听。莫狐疑。是何曲。归堂去。
　　大慧杲禅师出乡归上堂。举肇法师道。动若行云。止犹谷神。既无心於彼此。岂有象於去来。修山主道。去去实不去。途中好善为。来来实不来。路上莫亏危。师云。者二老汉惜乎不与径山同时。若也同时。便与缚作一束送在钱塘江里。何故。古今山河古今日月古今人伦。寒则普天普地寒。热则普天普地热。去去来来动动静静又有什么过。或有个衲僧出来道。径山恁么说话。也好缚作一束送在钱塘江里。山僧却热炙盏子点茶与伊吃。为什么如此。大丈夫儿捋虎须岂是分外。
　　出乡归上堂。举五祖师翁出队归示众云。出队半个月。眼不见鼻孔。失却祖师禅。拾得个骨董。且道向甚处着。一分奉释迦牟尼佛。一分奉多宝佛塔。径山法孙出队八十余日。鼻孔常与眼睛相见。亦无祖师禅可失。亦不曾拾得骨董。既无骨董。则无以奉释迦牟尼佛。亦无以奉多宝佛塔。毕竟得个什么。夜静水寒鱼不食。满船空载月明归。
　　应庵华禅师出队归上堂。透过铁壁银山。红尘闹市全彰古佛家风。经过酒肆茶坊。突出衲僧巴鼻。冷笑诸方寒灰枯木坐在无魂必死之地。妙严有些子神通。为汝诸人出气。卓拄杖云。三十年弄马骑。却被瞎驴受记。又卓一下下座。
　　密庵杰禅师出乡归上堂。持钵去。持钵归。草鞋根断通消息。玲珑八面尽光辉。游魔宫。入虎穴。当机撞着恶聱头。直教心地尽休歇。且据个什么道理便乃如是。老不以筋力为能。
　　天目礼禅师出队归上堂。移舟行化水云乡。逆顺风波已惯尝。今日归来湖上寺。更无一法可商量。既无一法商量。且将什么供养大众。俞任袁柳。丰鲍史唐。
　　云外岫禅师出队归上堂。闹市红尘里有闹市红尘里佛法。深山岩崖中有深山岩崖中佛法。山僧昨日出城门。闹市红尘里佛法一时忘却了也。行到二十里松云。便见深山岩崖中佛法。大众。且道如何是深山岩崖中佛法。良久云。白云淡泞出没太虚之中。青萝夤缘直上寒松之顶。
　　师子端禅师化缘回上堂。元丰七年中秋上旬。忽因四大相逼。思昔日之愿心。换宝殿之大柱。修僧堂之正门。箱无一寸之帛。囊无挑药之金。不免入城乞化。徧叩豪门。莫非人人欢喜处处相忻。尽道承长老亲自到及拈舍五文十文。才问求千钱百贯一似抽筋。盖是我福缘浅薄莫怨他人。自知蒲绳子短。争嫌枯井源深。不如早归岩畔作个闲人。观月色之清辉。望孤鹤以为邻。誓弘般若报佛深恩。奉劝后代儿孙。莫打此般鼓笛聒噪他人。
　　月江印禅师行化归上堂。有佛处不得住。无佛处急走过。三千里外逢人不得错举。赵州老人大似抱桥柱洗澡。把缆放船。山僧一出四十余日。有佛处与他锥破卦文。无佛处也曾勘过。历了三州五县。逢人也曾错举来。只是土旷人稀知音者少。摘杨花。摘杨花。青山忽忆便归去。尘世要看还下来。
　　重建上塔缘化归上堂。铁轮王使鬼神功。灵塔飞来鄮岭东。有客不随流水去。磬敲疎雪细云中。乃竖拂子云。看看。大权菩萨归也。与耶舍尊者只今在山僧拂子头上相见。尊者云。菩萨一出月余。四大轻安否。世事可忍否。众生易度否。菩萨云。你在屋里受人天供养。坐致太平。茄子瓠子那得知。阿育王闻得出来道。你二人何必之乎者也。若无我释迦如来真身舍利宝塔。纵有神通妙用也无施展处。三人抚掌呵呵大笑。且道笑个什么。夜静水寒鱼不食。满船空载月明归。
　　佛朗性禅师化缘归上堂。一切破悭贪。真人赤骨律。生死为活计。赤手拏飞日。扑碎铁心肝。推倒银山壁。金谷宝钞绫罗缎匹索取无厌。真白拈贼。囊括一布袋。大地总收拾。不独成我法堂。且要散汝牢宅。化得众生世界空。管甚檀度波罗密。掷拄杖下座。
　　修盖万佛阁重装佛像化缘归上堂。不动双足踏遍娑婆。壁立万仞和和啰啰。抛三放两减少添多。圣主冥符剎土恩波。十方圆鉴融彻太和。大众会么。卓拄杖云。化得大千无一物。情与无情证佛陀。
　　南石琇禅师行化归上堂。教中道。无所从来亦无所去。故名如来。山僧出去已得两个月。归来恰值残冬。且道有去来相也无。众中忽有个英灵底出来道。长老长老。者个是三家村里十字街头欺谩胡汉诳諕闾阎底说话。人天众前不劳拈出。山僧便须分付明窗下如法安排。何故。不贪香饵味。可谓碧潭龙。

　　立圣像胎骨法语

　　无用宽禅师立金刚胎骨。一对大汉。生得大善。鼻孔吞却须弥。惊得虚空栗战。良久。露。捉住清风剥了皮。
　　立伽蓝胎骨。会得瞿昙那一通。几乎蹉过主人翁。本来骨格天然别。永护伽蓝振祖风。
　　立罗汉胎骨。十六应真。万斧千斤。铜头铁额。鹘眼鹰睛。喝一喝云。竖起脊梁。火急翻身。雨顺风调祝圣恩。
　　立佛胎骨。潦倒瞿昙不识羞。通身担版逞风流。香严寺里重持起。坐断毗卢顶[宁*页]头。

　　入圣像腹脏提纲

　　应庵华禅师入罗汉五脏示众云。黄面老人乾屎橛。参随一火烂泥团。心肝肠胃皆条直。蔬饭茶华照胆寒。佛法虽然未梦见。神通却许入云端。应须痛念归宗寺。时复持盂下翠峦。
　　密庵杰禅师宝鉴大师请入金刚五脏。师指金刚云。贤劫千佛数。末后最殷懃。倒握降魔杵。高标利物拳。心肝无屈曲。肠胃有区分。神通愿力虽无尽。且为山僧护法门。
  </div>
  <div class="pagination">
   <a href="列祖提纲录_page28.html">
    上一页
   </a>
   <span>
    ...
   </span>
   <a href="列祖提纲录_page24.html">
    24
   </a>
   <a href="列祖提纲录_page25.html">
    25
   </a>
   <a href="列祖提纲录_page26.html">
    26
   </a>
   <a href="列祖提纲录_page27.html">
    27
   </a>
   <a href="列祖提纲录_page28.html">
    28
   </a>
   <span class="current-page">
    29
   </span>
   <a href="列祖提纲录_page30.html">
    30
   </a>
   <a href="列祖提纲录_page31.html">
    31
   </a>
   <a href="列祖提纲录_page32.html">
    32
   </a>
   <a href="列祖提纲录_page33.html">
    33
   </a>
   <a href="列祖提纲录_page34.html">
    34
   </a>
   <span>
    ...
   </span>
   <a href="列祖提纲录_page30.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
