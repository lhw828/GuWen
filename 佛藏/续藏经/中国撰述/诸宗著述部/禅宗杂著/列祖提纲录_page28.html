<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 28 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 28 页/共 44 页
  </h1>
  <div class="content">
   护圣入院上堂。皇图更统。佛运亦新。四海八蛮咸倾化日。穷岩绝壑共舞阳春。竖起拂子云。直得拂子头上百亿毫端示现百亿国土。莫不梯山入贡率土来宾。击拂子一下云。同转如来正法轮。复举法灯开堂话。师拈云。跨灶起家。法灯是则好手。其柰自身不了殃及祖翁。若是新护圣。欲了先师公案别有人在。且道是阿谁。乃喷啑一下。
　　光孝入院上堂。伏虎岩前。骆驼桥畔。有一句子。去来不以象。动静不以心。直得囊藏大地。该抹古今。三世佛望风敛影。六代祖却步沉吟。钦上座固是向文彩未彰以前和声嚼碎。忍俊不禁。且听拂子点头自许。临风对月流出胸襟。击拂子云。四海五湖归至化。更看比屋是黄金。复举兴化和尚云。三圣道。逢人则不出。出则便为人。与化则不然。逢人则出。出则不为人。师拈云。二大老所谓一条拄杖两人舁。被天宁抝作两橛了也。以拄杖倚左边云。且听各自平分。
　　仰山入院上堂。日中一食。夜后一息。只得其体。不得其用。锄一片畬。下一箩种。只得其用。不得其体。假使掀翻大地拨转晨昏。体用双全人法双泯。在我临济门下正是万里望崖州。大远在。如何见得。皇风荡荡皇天阔。和煦发生晴昼长。复举兴化道。三圣云。我逢人则不出。出则便为人。兴化则不然。我逢人则出。出则不为人。师颂云。弄晴微雨湿春风。柳自青青花自红。寄语游人急回首。歌楼不在画桥东。
　　尼无着妙总禅师入院上堂。宗乘一唱。三藏绝诠。祖令当行。十方坐断。二乘闻之怖走。十地到此犹疑。若是俊流未言而喻。设使用移星换斗底手段。施搀旗夺鼓底机关。犹是空拳岂有实义。向上一路千圣不传。学者劳形如猿捉影。灵山付嘱俯狥时机。演唱三乘各随根器。始於鹿野苑转四谛法轮度百千万众。山僧今日与此界他方乃佛乃祖山河大地草木丛林现前四众各转大法轮。交光相罗如宝丝网。若一草一木不转法轮则不得名为转大法轮。所以道於一毫端现宝王剎。坐微尘里转大法轮。乘时於其中间作无量无边广大佛事周徧法界。一为无量无量为一。小中现大大中现小。不动步游弥勒楼阁。不返闻入观音普门。情与无情性相平等。不是神通妙用亦非法尔如然。於此倜傥分明。皇恩佛恩一时报足。且道如何是报恩一句。天高群象正。海阔百川朝。
　　尼妙道禅师开堂云。问话且止。直饶有倾湫之辩倒岳之机。衲僧门下一点用不着。且佛未出世时一事全无。我祖西来便有许多建立。列剎相望星分派列。以至今日累及儿孙。遂使山僧於人天大众前无风起浪。向第二义门通个消息。语默该不尽底弥亘大方。言诠说不及处徧周沙界。通身是眼觌面当机。电卷星驰如何凑泊。有时一喝生杀全威。有时一喝佛祖莫辨。有时一喝八面受敌。有时一喝自救不了。且(道那一喝是生杀全威。那一喝是佛祖莫辨。那一喝是八面受敌。那一喝是自救不了。若向者里荐得。堪报不报之恩。脱或未然。山僧无梦说梦去也。拈起拂子云。还见么。若见。被)见刺所障。击禅床云。还闻么。若闻。被声尘所惑。直饶离见绝闻。正是二乘小果。跳出一步盖色骑声。全放全收主宾互换。所以道。欲知佛性义。当观时节因缘。敢问诸人。即今是甚时节。荡荡仁风扶化日。熙熙和气助升平。掷拂子下座。
　　松源崇岳禅师上堂。大凡扶竖宗乘。须具顶门正眼。悬肘后灵符。只如宝寿开堂。三圣推出一僧。宝寿便打。三圣道。恁么为人。瞎却镇州一城人眼去在。宝寿掷下拄杖便归方丈。二尊宿等闲一拶一挨。便乃发明临济心髓。只是不知性命总在者僧手里。还有检点得出者么。昔年觅火和烟得。今日担泉带月归。
　　无准范禅师住径山入院上堂。灵山指月。曹溪话月。递代相传。证龟成鳖。范上座寻常有一张口。挂在壁上未曾动着。今日无端入者行户。事到如今只得东簸西簸。未免拈起多年历日。於中点出些子悞赚处说似诸人。且要郭大李二邓四张三知得江南两浙春寒秋热。虽然如是。黄河三千年一度清。
　　天目礼禅师广寿入院上堂。从上来事逈绝名模。列祖出兴卒难启口。迫不得已向第二义门拈椎竖拂棒喝交驰。或擎叉或辊球。或拽石或搬土。礼上座寻常横草不敢拈。竖草不敢踏。今日被人推出。不顾危亡露个消息。使诸人知道眉毛在眼上。竖拂子云。千峰势到岳边止。万派声归海上消。复举玄绍二上座参乌臼。臼问二上座发足甚处。玄云江西。臼便打。玄云久知和尚有此机要。臼云。汝既不会。后面个僧抵对看。绍拟近前。臼便打云。同坑无异土。师云。人人尽道乌臼用处如烧尾霹雳。殊不知性命落在二僧手里。似败阵将军投戈散地。
　　愚庵及禅师隆教入院开堂。海日高明。海天空阔。峰峦海涌。楼阁天开。头头无上妙门。在在金刚正体。诸佛出世以讹传讹。祖师西来将错就错。一大藏教诳赫闾阎。明眼衲僧自救不了。但能无心於事无事於心。便见尧风荡荡舜日熙熙。天清地宁民康物阜。山僧道薄人微。远承院命。三江九堰航海梯山。为国开堂举扬宗旨。无一丝毫瞒诸人。诸人亦无一丝毫瞒山僧。冀各存诚共相委悉。复举僧问百丈如何是奇特事。丈云独坐大雄峰。僧礼拜。丈便打。师云。大小百丈只好无佛处称尊。今日忽有问新隆教如何是奇特事。但对他道。汝等皆当作佛。他若礼拜。更向他道。但办肯心。必不相赚。
　　普慈入院开堂。道业无成愧昔贤。行藏去住谩随缘。自怜宿债难逃避。又向沧溟驾铁船。其柰大法陵迟时当象季。新长老用尽神通又且如何施设。敢请文殊普贤为普慈打篙摇鲁。势至观音张帆把柁。见前胜流交相唱和。但能同德同心自然无可不可。不住此岸不住彼岸不住中流。直教尽十方尘毛剎海愚痴下劣贫苦疲乏秽恶不净众生。任运流入萨婆若海为依为怙。正与么时。且风恬浪静共乐清平一句又作么生道。竖拂子云。天高群象正。海阔百川朝。
　　净慈入院上堂。皇皇南宕胜觉场。奕奕永明高广座。山僧才疎德薄。岂敢跻扳。然遇缘即宗。难为辞让。湖光潋滟山色空蒙。廓示真如境界。宗镜高悬慧日朗耀。恢张少室风规。一一腾今焕古。头头玉转珠回。直得释迦弥勒共乐尧年。文殊普贤同倾舜日。虽然如是。犹未拨动向上一窍在。喝。干戈才偃息。四海乐升平。师复举当山智觉禅师示众云。欲识永明旨。门前一湖水。日照光明生。风吹波浪起。师云。诸人还见祖师么。卓拄杖云。要识是非。面目现在。
　　径山上堂。通上彻下逈绝罗。笼匝地普天了无朕迹。识不可识智莫能知。一自拈花微笑面壁安心。但见五叶流芳千灯续焰。体究将来。总是强生节目。直饶上无扳仰下绝己躬。常光见前壁立万仞。何异癞马系枯桩。黑牛卧死水。借使斩新日月逸格风规。氷棱上度过九曲。剑刃上拾得全身。正好朝打三千暮打八百。岂不见云门大师道。尽乾坤大地无纤毫过患犹是转句。不见一色始是半提。须知更有全提时节。虽然。一向与么去。法堂上何啻草深一丈。官不容针私通车马。五峰突兀双径回环。大觉国师愿力宏深。孚佑龙王净缘际会。维禅林之首剎。实天下之名山。不妨与诸人高挂钵囊抝折拄杖。直得八方宁谧万姓歌谣。鸦鸣鹊噪总契真源。风动尘飞皆明佛事。扬不扬之正化。报不报之深恩。正与么时。且开堂祝圣一句如何举似。击拂子。黎元顿息三灾劫。睿算延洪亿万春。复举僧问当山諲禅师。掩息如灰时如何。諲云犹是时人功干。僧云干后如何。諲云耕人田不种。僧云毕竟如何。諲云禾熟不临场。师云。諲禅师与么答话。劳而无功。者僧若是个汉决不依他作解。后来应庵和尚道。凤阁香沉。雪巢夜冷。半窗明月。和气蔼然。正与么时。且道归宗与径山还有相见分也无。喝。直饶相见。也是虾蟆窟里作活计。要见四方八面逸格变通。别着个眼始得。新径山莫有长处么。拍禅床云。敲出凤凰五色髓。击碎骊龙明月珠。千古华山山脚下。只应潘阆倒骑驴。久立珍重。
　　楚石琦禅师福臻入院上堂。未离兜率已降王宫。未出母胎度人已毕。三世诸佛历代祖师天下老和尚说心说性举古举今。总是无风匝匝之波。实情好与二十拄杖。新福臻今日不是尽法无民。打头不遇作家。到底翻成骨董。人若相委悉。拈却炙脂帽子脱却鹘臭布衫。其或未然。明朝后日大有事在。复举临济示众赤肉团公案。师云。临济若无后语。洎被打破蔡州。虽然。家有白泽之图。必无如是妖怪。
　　永祚入院上堂。山僧昔在此山得度。是个脱白沙弥。无端被人推出。人天众前称为长老。泥猪疥狗还避得么。今日掇向曲录木床指东画西。是最初入门第一杓恶水。到者里事不获已。只得擘破面皮将些葛藤东葛西葛。是以释迦老子在正觉山前明星出时忽然大悟。且道悟个什么。山僧今日开堂说法又说个什么。不免将第二杓恶水浇泼诸人去也。拈拄杖卓一卓喝一喝。复举六祖风幡公案。师云。诸禅德。风动幡动心动。为你拈了也。向什么处见祖师。
　　上堂。孤逈逈峭巍巍圣贤罔措。活滚滚明落落周匝无余。有世界以光明为佛事。有世界以庄严为佛事。有世界以香饭为佛事。有世界以音声为佛事。有世界以寂默为佛事。且道报恩者里以何为佛事。以不可思议为佛事。所谓诸佛出现不可思议。众生业果不可思议。世界成坏不可思议。此不可思议亦不可思议。是故一为无量无量为一。大中现小小中现大。方一毫端现宝王剎。坐微尘里转大法轮。毕竟承谁恩力。喝一喝。复举南堂云。君王了了。将帅惺惺。一回得胜。六国平宁。师云。虽然如是。尧舜之君犹有化在。大勋不竖赏一句作么生。秋风吹渭水。落叶满长安。
　　报国入院上堂。三世诸佛横说竖说。不曾道着一字。六代祖师全提半提。不曾接得一人。虽然不接一人。各各眼横鼻直。虽然不道一字。言言玉转珠回。双放双收同生同死。全明全暗有杀有活。德山入门便棒。临济入门便喝。睦州见僧便道现成公案。资福道隔江见剎竿便回去。脚跟下好与三十棒。八十翁翁入场屋。真诚不是小儿戏。你若对众决择分明。山僧分付钵袋子。复举白云端和尚示众云。若端的得一回汗出。便向一茎草上现出琼楼玉殿。若未端的得一回汗出。纵有琼楼玉殿被一茎草盖却。师云。拈却一茎草。琼楼玉殿在什么处。到江吴地尽。隔山越山多。
　　本觉入院上堂。百尺竿头进一步。海阔天宽。万人丛里夺高标。眼亲手办。空劫已前自己即是日用自己。日用自己即是空劫已前自己。不可说不可说香水海浮幢王剎都卢在你眉毛眼睫上普光明殿。本是卢舍那与文殊．普贤．观音．弥勒．目连．鹙子．马鸣．龙树一一为诸人演说心地法门了也。还闻么。若闻去。不妨随处度生。若不闻。寿山入院事繁。未有工夫与你说在。复举僧问曹山诸佛未出世时如何。山云曹山不如。僧云出世后如何。山云不如曹山。师云。大小曹山口甜心苦。或有人问寿山诸佛未出世时如何。向他道好。出世后如何。好。与他三个好。且听一生参。
　　石屋珙禅师入院上堂。把住也锋铓不露。放行也十字纵横。水云深处相逢却在千峰顶上。千峰顶上相逢却在水云深处。今朝福源寺里开堂演法。昨日天湖庵畔垦土耕烟。所以道法无定相遇缘即宗。可传真寂之风。仰助无为之化。正与么时如何。拈拄杖卓一下云。九万里鹏才展翼。三千年鹤便翱翔。
　　云峰高禅师蒋山入院上堂。世界未形。乾坤泰定。生佛未具。觌体全真。无端镜容大士鹰巢跃出劈破面皮。早是遭人描邈。那更缺齿老胡不依本分。遥望东震旦有大乘根器。迢迢十万里来。意在搀行夺市。直得凤堂鼓响。阿阁钟鸣。转喉触讳。插脚无门。合国难追。重遭讦露。新蒋山迫不得已。跨他船舷入他界分。新官不理旧事。毕竟如何。拍禅床云。戍楼静贮千峰月。塞草闲铺万里秋。
　　径山入院上堂。五峰峭峙。到者须是其人。一镜当空。无物不蒙其照。祖师基业依然犹在。衲僧活计何曾变迁。着手不得处正要提撕。措足无门时方堪履践。直得山云淡泞涧水潺湲。一曲无私万邦乐业。正恁么时功归何所。车书自古同文轨。四海如今共一家。
　　呆庵庄禅师奉勅住径山入院开堂。山僧道惭先哲。迹混丛林任运度时。贵图藏拙。何期京师宿德谬采虚声。俾预高僧之选。叨蒙圣主之恩。召对禁庭亲承睿奖。法衣特赐。光扬少室宗风。宠命载颁。来主国一祖席。教中所谓我本无心希求。今此法玉大宝自然而至。当此之时。下情惟知忻感而已。若曰阐扬佛法报答皇恩。且佛法如何阐扬。皇恩如何报答。到者里也要诸人共相知委。击拂子。万派千溪皆渤澥。七金五岳尽须弥。复说偈曰。亲奉纶音出禁闱。凌霄峰顶唱玄机。报恩一句能相委。选佛场中及第归。
　　恕中愠禅师广福入院上堂。灵山奥旨。少室真机。日月不足喻其明。虚空不足喻其广。巍巍独运。荡荡无私。思之则差。议之则错。五千四十八卷说食向人。一千七百葛藤持蠡测海。在今诸方莫不尽谓驱其耕夺其食。贵图宗风不坠。殊不知正是救渴进火。御冻赠氷。愈增其剧。新灵岩与么道。不是压良为贱。取笑大家。臂三折而知医。阅多人而晓相。伶俐底不用如何若何。便请单刀直入扫荡搀抢。坐享太平岂不快哉。少涉迟疑白云万里。复举台山婆子公案。师拈云。婆子如虫蚀木偶尔成文。赵州见义勇为翻成特地。诸人还会么。云收雨霁长空阔。一对鸳鸯画不成。
　　无文灿禅师荐福入院上堂。天高地厚。日盈月昃。全提半提。天地悬隔。灿上座平生只会着衣吃饭。闻人说佛法二字如风过树头。如水浇顽石。今日裂破面皮唤作长老。也欲与诸人论说一上。无端冒五六月大热。行二千里修途。一时打失了也。虽然。赖有拄杖子在。拈拄杖云。拄杖子试说看。卓一下。清平世界切忌讹言。复举三圣道。我逢人则出。出则不为人。兴化道。我逢人则不出。出则便为人。师颂云。弟兄财本不多争。共驾官船各自撑。撑去撑来回首看。依前不出蓼花汀。
　　了庵欲禅师开福入院上堂。建法。幢立宗旨。拓开无上妙门。显示第一义谛。天何宽。地何窄。青山不青。白云不白。十字街头醉翁子。梦里惺惺。三家村里臭胡狲。甚生标格。掀翻是非窠窟。截断凡圣踪由。德山棒头全彰大用。临济喝下脱体风流。垂衣正裳圣天子。继唐虞之化。修文偃武贤宰相。霈霖雨之秋。所以道。一毛现神变。一切佛同说。经於无量劫。不得其边际。喝一喝云。将谓合有恁么说话。拈拄杖云。拄杖子穿过诸人鼻孔即不问。梁宝公骑佛殿出山门。毕竟成得个什么事。卓拄杖云。千尺鲸喷洪浪飞。一声雷震清猋起。复举祖师云。吾本来兹土。传法救迷情。一华开五叶。结果自然成。五祖演和尚云。达磨大师信脚来信口道。后代儿孙都成计较。诸人要会开花结果处么。郑州梨。青州枣。万物无过出处好。师云。提本分钳锤。碎情解窠窟。还他五祖老人。要见开花结果处则大远在。诸人要会开花结果处么。拈却郑州梨。放下青州枣。出门便是长安道。久立珍重。
　　灵岩入院上堂。石门巇险铁关牢。举目分明万仞高。四十年中重到此。始终不隔一丝毫。好大众。湛湛湖光平开镜面。青青山色上插云霄。乃智积应现之方。诚圆照嘉遁之所。继兹芳躅。实愧非才。不免向普贤毛孔宽着程途。维摩掌中拓开世界。直教四圣六凡重重普会。风不鸣条。雨不破块。天清地宁。时康道泰。报不报之深恩。扬不扬之教化。拈起铁蒺藜。骊珠尽击碎。千古万古黑漫漫。填沟塞壑无人会。喝一喝。
　　月江印禅师育王入院上堂。佛法徧在一切处。一切山河及国土。无他方此土之殊。无过现未来之异。云门大师云。你诸人担钵囊行脚不知有佛法。佛殿上鸱吻却知有佛法。上是天。下是地。日月星辰森罗万象各依定位。唤甚么作佛法。马祖大师道。我自从胡乱后。三十年不少盐酱。唤作佛法得么。大梅云。任你非心非佛。我只是即心即佛。唤作佛法得么。杨岐云。金刚圈要你透。栗棘蓬要你吞。唤作佛法得么。东山五祖云。我向白云门下咬破一个铁酸饀。直得百味具足。唤作佛法得么。且喜没交涉。须知生佛未具已前八万四千舍利光明常在你诸人面门出入。自是诸人不觉不知当面讳却。山僧到者里说个什么即得。所以道。我若坐时你须立。我若立时你须坐。我若野干鸣。你即狮子吼。你若野干鸣。我即狮子吼。可以光扬佛日大振玄风。建立法幢发挥宗旨。即辰秋高气清。伏惟诸山和尚合山大众各各起居轻利。拈拄杖。浙东山。浙西水。四海五湖皇化里。卓拄杖一下。
　　用彰俊禅师瑞岩入院上堂。释迦世尊未离兜率已自七错八错。何况达磨航海东来其错尤甚。俊上座既是他家儿孙。只得将错就错。拈拄杖。提向上机。指其中事。无过只要诸人明自本心。证自本法。蓦忽一个半个心法双忘。解道穿山渡口虎咬大虫。剪月亭前蛇吞鳖鼻。如此则三世诸佛六代祖师总在新瑞岩拄杖头上乞命。虽然。祇如西天广额屠儿放下屠刀道。我是千佛一数。且道是从本心中发现耶。从本法中发现耶。以拄杖画一画。天上有星皆拱北。人间无水不朝东。复举外道问佛昨日说什么法。佛云说定法。又问云今日说什么法。佛云说不定法。再问昨日定今日因甚不定。佛云昨日定今日不定。师拈云。大小释迦龙头蛇尾。忽有问新瑞岩昨日说什么法。只答道说法。又问今日说什么法。亦答云说法。但只与么答去。教他外道无入作处。无凑泊处。不见道。无法可说。是名说法。
　　季潭宗泐禅师於洪武元年戊申四月十五日住中竺入寺上堂。金刚王剑横挥。千妖屏迹。烁迦罗眼洞照。万物潜形。到此卷舒在己杀活临时。直得千岁岩中天[跳-兆+孛]跳。钱塘水东海逆流。诸人还知也无。遂竖拂子云。庭前石笋抽条也。会见高枝宿凤凰。复举南泉初入院。大众送归方丈。僧问端居丈室将何指示於人。泉云。昨夜三更失却牛。天明起来失却火。师云。大小南泉不惟瞒人亦且自瞒。新天竺用处也要大家知有。忽有问端居丈室将何指示於人。劈脊便棒。且道与古人是同是别。卓拄杖下座。
　　石林巩禅师住净慈入院上堂。横眸碧汉。万国风清。垂手红尘。千峰日出。才恁么便不恁么。所以道我此法印为欲利益世间故说。在所游方勿妄宣传。横按拄杖云。佛灭二千二百单六载。沙门行巩今於苕霅尽头鼓钟清处显示此印。丝毫无有妄者。卓拄杖云。谨白。
　　笑隐欣禅师乌回入院。拈花付法。面壁安心。列派分宗。递相钝置。拈拄杖画一画云。一画画断了也。且喜天下太平。然则兵随印转将逐符行。新长老出世为人。毕竟明什么边事。不见保寿开堂。三圣推出一僧。寿便打。圣云。与么为人。非但瞎却者僧眼。瞎却镇州一城人眼去在。寿掷拄杖便归方丈。斩钉截铁发挥格外真机。捏聚放开显示当阳正眼。直得龙吟雾起虎啸风生。一道神光贯通今古。如斯举唱犹涉程途。且到家稳坐一句作么生道。三事衲衣青嶂外。一炉沉水白云中。
　　天竺入院上堂。夫为宗师者提持纲要接物利生。岂是细事。况兹山千载名蓝五天化境。大丞相号令明肃出於至公。山僧既已回避无门。诸人亦要知时识节。拈拄杖云。即心即佛。非心非佛。不是心不是佛不是物。三千年黄河清。五百载圣人出。复举僧问投子。诸佛出世为一大事因缘。和尚出世当为何事。投子云尹司空为老僧开堂。投子老人可谓应机施设不犯锋铓。中峰不免因斋庆赞。一发繇来引万钧。全肩荷负见当人。通身手眼重拈掇。枯木花开大地春。
　　集庆入院上堂。释迦世尊舍金轮而登佛位。今上皇帝从佛位而御金轮。收摄三千剎海於一印中。具足八万法门於一毫上。如华严会上菩萨得无尽福德藏解脱门。於一器中出生种种美味饮食。又於众会仰观空中而雨种种珍宝。随众生心悉令满足。然后得其宝者尽证法门。食其味者咸成妙道。无一尘而不具足佛事。无一法而不圜满正宗。即今崇建宝坊阐扬法施。诸天音乐不鼓自鸣。梵呗咏歌自然敷奏。十方菩萨咸集道场。八部天龙同伸庆赞。还有不历化城径登宝所者么。击拂子云。四海已归皇化里。时清休唱太平歌。复举世尊与众行次以手指地云。此处宜建梵剎。时天帝释将一竿竹插地上云建梵剎竟。世尊微笑。师云。帝释为三十三天之主。虽则一期施设。其柰理事未备。今上皇帝以兴龙潜邸改创梵宫。复命禅宗发扬向上宗旨。与天帝释所成功德何啻百千万亿倍。纵使虚空为口赞叹莫穷。臣僧借水献花輙成一颂。丈六金身一茎草。璚楼玉殿恰相当。交罗帝网山河景。旋绕须弥日月光。华雨昼飘龙座暖。天风时送御炉香。臣僧共仰恩光近。五色祥云拥帝旁。
　　南石琇禅师普门入院。如来出世是担屎汉。祖师西来是卖卜人。自余德山．临济．云门．沩山．雪峰．玄沙．南泉．赵州各逞机锋互分照用。尽是贩私盐贼。新普门者里一时与他扫荡。何故。幸逢尧舜世。自合乐无为。复举僧问杨岐如何是佛。岐云三脚驴子弄蹄行。僧云莫者便是。岐云湖南长老。师云。大小杨岐被者僧一问。未免手脚俱露。
　　灵岩入院上堂。正法眼藏亘古亘今。般若真灯照天照地。当阳无向背。直下绝承当。灵然独露透色透声。廓尔现前绝闻绝见。常在一切处。不为一切处所拘。非离一切时。不为一切时所摄。者里见得。无迷无悟非后非先。百千法门无量妙义不假思惟悉皆具足。建化法中斯为可矣。若是衲僧门下。直须向百尺竿头阔步。蟭螟眼里藏身。娑婆掷去他方。妙喜拈来此土。不知承什么恩力得恁么奇特。良久。惯从五凤楼前过。手握金鞭贺太平。复举妙喜竹篦话。师云。灵岩今日开堂。不举竹篦亦不分背分触。且道有何长处。万寿和尚复白槌。谛观法王法。法王法如是。便下座。
　　径山入院上堂。如来四十九年说法。不曾道着一字。达磨十万里西来。何曾遇大乘器。自余德山．临济．云门．赵州天下善知识。设大机施大用。尽是青天霹雳旱地波涛。正眼观来不直一笑。虽然。炉鞴之所多钝铁。良医之门足病人。纵是举一明三目机铢两之士。於毫毛未动之先便解承当。早已不堪种草。所以道。言前荐得犹为滞壳迷封。句下精通未免触途狂见。古人为诱接方来。多向第二义门抛三放两。一向拖泥带水。山野曩於智积峰顶禅月山中曾开皂角灯心铺子。听他要者来买。纵是法堂前草深一丈。终不将佛法当人情。三载之中於九重城内。日与陶泓毛颕对谈亦不烦略动一念。今到凌霄峰头更是不劳心力。何故。幸有吾通祖妙喜佛照寂照旧化俨存。麻三斤乾屎橛不用提持。黑竹篦碁盘石何须拈出。人人鼻孔辽天。个个脑门着地。行则同行坐则同坐。自然上古风规。灼尔西来的意。且喜四海八纮风恬浪静。含齿带发尽乐无为。且道应时及节底句子作么生举。拈起少林无孔笛。等闲吹出万年欢。复举保寿开堂公案。雪窦拈云。保寿三圣虽(发明)临济正法眼藏。要且只解无佛处称尊。当时者僧若是个汉。才被推出便掀倒禅床。直饶保寿全机也较三千里。师云。保寿三圣发明临济正法眼藏。直是斩钉截铁。争柰承当者少。雪窦既是权柄在手。便合与者僧雪屈。说什么当时。诸人还会么。若无举鼎拔山力。千里乌锥不易骑。

　　列祖提纲录卷第二十五
　　列祖提纲录卷第二十六

　　　　武林十八涧理安禅寺住持娄东行悦集
　　即入院日请开堂提纲
　　箬庵问禅师金山入院开堂。神龙窟宅。古佛名蓝。我二十世祖圆悟禅师重开正觉之场。十八高人打失鼻孔眼睛。一回彻证之地。洵江南之巨剎。诚衲子之宝坊。不劳弹指楼阁门开。无所希求风云际合。据此位者显示不言正令。导此机者激扬向上宗乘。明如杲日皎若太虚。一语归宗千差坐断。回千百年既倒之澜。挽今时世已隳之辙。直得临济有喝倒退三千。德山棒有无敢动着。抹过建化门。裂破囫囵句。风高浪涌。水沸波腾。正当恁么时。且妙高已到宝所亲登。剎影高扬谁遭毒手。劈开华岳连天色。放出波涛动地雷。(谢词不录)复举三圣开堂云。我逢人即出。出即不为人。兴化云。我逢人即不出。出即便为人。师云。纲宗在握。正令当行。照用全提。拳踢相应。三圣兴化是他临济的子。方敢向人天众前激扬个。事山僧要将二大老肝胆一时揭露掷向人前。莫有辨得者么。有不犯之威乃能树起尸之德。有不言之化始可成歃血之功。太平只用垂裳治。建土分疆列下风。
　　磬山入院开堂。四十九年全成露布。末后一句曳尾灵龟。西天四七东土二三总是接响承虚。据实而论诸佛诸祖无出头分。自古至今无语话分。翻转劫初田地。拨开向上宗猷。突出顶[宁*页]一机。显示金刚正眼。临济三玄三要不消一札。洞山五位君臣不直一唾。回真风於既坠。续慧命於将残。还他实地行来。自然有本可据。拈起也铲断天(下人)命根。放下也振转衲僧鼻孔。饶伊牙如剑树口似血盆底到来。也须让他一头地。何故。纲宗在握宝剑横挥。正印全提十方坐断。莫有同明大机同彻大用为先师吐气者么。从前汗马无人识。且要重论盖代功。复举法灯禅师开堂。山僧卑志本欲深栖岩壑隐遁过时。柰缘先师有未了公案。出来为他了却。僧问如何是未了公案。灯打云祖祢不了殃及儿孙。僧云过在甚么处。灯云过在我殃及你。师云。古人恁么提持。要且未称衲僧本色。岂知者个门户从来泼开。要避避不得。要诿诿不得。即如山僧今日领众入此先磬山来。且道是隐遁过时耶出来了却耶。山僧却也不行棒。也不殃及大众。一总既到者里。谁敢不为先师竭力。若只平地上展演。佛法宁有今日。蓦掷拄杖云。三十年后。莫道不与诸人举似。结座云。谛观法王法。法王法如是。下座。
　　漏泽入院上堂。此日无问话者。师乃顾左右云。今日一众可谓善说法要。何故。问如瓶泻答似云兴。簇锦攒华牵来拽去。满慈鹙子利智利能。共展奇猷各兴神用。於宗乘中事天地悬殊。争之不足让之有余。拈一机则机机普应。建一法则法法周圆。掀翻露布葛藤。决断现成公案。何妨就荆棘为旃檀林。即瓦砾为黄金地。开四生门户。作九有梯航。直教不蓄一粒不聚一茎。顿使天下衲僧个个饱齁齁地。绣湖南畔花满郊缸。烟水城东春连雉堞。是处有慈氏。无门无善财。何必东涌西没南涌北没中涌边没。普天匝地。不动一毫头。全成殊胜利。到者里报不报之恩。助无为之治。亦非为分外事。且道法筵初启法鼓方闻。条令斩新一句又作么生。快逢野老讴歌日。喜见嘉禾合穗生。
　　玉林琇禅师报恩入院上堂。师卓拄杖云。去岁元公黄居士祈远唐居士暨众居士等要某举扬此事。某以先师会下颇多精炼之士。大胆小厮不妨暂时钝置。谁知先师有谶云。不是我兮便是你。今日拓开泼天门户。万不可诿。众檀护诸弟兄仍推向人前。不可囊藏被盖也。蓦竖拄杖云。看看。乃横云。不直前荐取。向门外打之绕。先师隐入某上座拄杖里去也。复举临济大师初住河北。谓普化克符二上座曰。我欲於此建立黄檗宗旨。汝二人成褫我。二人珍重下去。三日后普化上来云。和尚三日前道甚么。济便打。三日后克符上来云。和尚三日前打普化作甚么。济亦打。师云。临济大师眼孔太窄。欲立先宗止望那两人成禠。某上座则不然。今欲於此建立先报恩宗旨。仰望大众尽皆成褫我。若或拟议迟疑。各各自领三十棒。蓦卓拄杖喝一喝下座。
　　牧云门禅师住破山兴福入寺上堂。出山发尚青。还山齿半落。入门仔细看。青山宛如昨。黄叶打头来。高林风索索。驰骋不知休。当初悔行脚。昔有梵志出家白首而归。邻人见之曰。昔人尚存乎。梵志曰。吾犹昔人。非昔人也。邻人愕然。非其言。大众。邻人只知百年一身。不知念念迁变新新不住。梵志虽知当体无常有变有灭。不知有不变者存於出家法中。尚欠一着。且如何是不变者。死生老病非他物。渴饮饥餐祇旧人。下座。
　　弘觉忞禅师天童入院上堂。古殿洞开明同杲日。玲珑八面宽若太虚。风送宝铎声摇。梦回家园春晓。一一脚跟下。重重楼阁门。太煞现成十分受用。因甚诸人到此排身不进入作无门。盖缘执吝情存尚留观听。以致零星家宝自昧衣珠。苟能上无攀仰下绝己躬。一肩担荷将来。赤手提持得去。则事出当然宛同本得。何劳三登九上。一任七纵八横。便见大地全收十方坐断。然后奋金刚杵。现自在身。向虎穴魔宫为人作主。坐浮幢王剎。转大法轮。直得如明镜当台。千妖百怪莫能逃其影质。春风匝地。三草二木咸悉赖其栽培。正当恁么时。货铺初开。斩新条令一句作么生道。但愿东风齐着力。一时吹入我门来。起身云。道忞向缘薄福。自揣无能业。遁迹岩阿深藏愚拙。不意人天眼灭法社中虚。谊当诸位法兄。则又固为辞让。所以古南和尚灵鹫大师与诸同门季昆在郡檀越一时把住驴脚生按牛头。必欲道忞继席先人高升此座。深愧恩光过溢。况当象驾簇临。今则祝圣开堂为众演法。一期佛事幸已云周。敬回以上善缘用培巨岳边土。伏愿一人有庆万国咸宁。在筵群公触目证无生之旨。现前知识普天建最胜之幢。有烦久立伏惟珍重。复据座云。昔日临济大师至滹沱河侧住一小院名曰临济。座下亦有三百来众。一日谓普化克符曰。我欲於此建立黄檗宗旨。你二人须成禠我。二人珍重下去。三日后普化上来。三日前和尚道甚么。临济拈棒便打。三日后克符上来。和尚三日前因甚打普化。济亦打。师云。一宾一主一挨一拶。生铁铸就钝纲打成。建立黄檗宗旨。发明从上心髓。须是者般汉。但惜二人珍重下去。临济不与当下剿绝。致令后人向三日前三日后弄精魂。今日山僧路见不平。不免为伊剿绝去也。诸仁者。山僧亦欲於此建立天童宗旨。敢问诸人作么生成禠山僧好。为复珍重下去耶。为复三日后上来耶。为复从东过西耶。为复默然良久耶。为复拂袖出堂耶。为复绕座三匝作女人拜耶。为复扬眉眴目竖指擎拳耶。为复掀倒法座喝散大众耶。上来做处总不出弄精魂。毕竟作么出只手眼共山僧建立宗旨。会么。鹤有九皋难翥翼。马无千里谩追风。白槌。谛观法王法。法王法如是。师下座。
　　费隐容禅师住天童上堂。入大宝剎。登大法坛。吹大法螺。击大法鼓。演大法义。显扬临济宗猷。提持向上一路。指踪则万别千差。透脱固一字也。无到者里先师面目现在。太白风规犹古。所以法随法行。法幢随处建立。遇缘即宗。随处作主。摧邪挽正。据真锄伪。直得四海沸腾五岳起舞。佛祖於时欢呼。龙象自此奔驰。乃至若贵若贱是圣是凡。四众普集俱在一处。人天交接两得相见。都教个个机契单传。人人悟同本得。然则即此大宝剎大法坛。钟鼓喧天法雷震地。灵山胜会宛然见。深沐皇恩不等闲。
　　石奇云禅师雪窦开堂日升座云。当阳一着独露无遮。八面玲珑十方轩豁。明眼作证岂敢囊藏。直得琼楼玉殿百草头上全彰。千丈报身瓦砾堆边顿现。尘尘尔剎剎尔。突出无位真人。发明现成公案。直饶三世诸佛历代老古锥到来。个个退身有分。正当恁么时如何。水归大海波涛静。云到苍梧气象闲。
　　浮石贤禅师报恩入院上堂。假使顶戴经尘劫。身为床座遍三千。若不传法度众。生毕竟无能报恩者。掷下拂曰。新报恩今传法了也。大众一时担荷。

　　载住入院提纲

　　云峰悦禅师载住云峰上堂。古者道。风动心摇树。云生性起尘。若明今日事。昧却本来人。今日事且置。作么生是本来人。良久云。鹤有九皋难翥翼。马无千里谩追风。珍重。
　　栖贤舜禅师南康守因私忿民其衣。后仁宗勅赐依旧为僧。特旨载住栖贤。入院上堂。无端被谮枉遭迍。半载有余作俗人。今日载归三峡寺。几多欢喜几多嗔。
　　佛眼远禅师知府钱公奏请载住褒禅上堂。君命重宣降薛萝。不容静处萨婆诃。襕衫席帽寒酸甚。又向人前唱哩啰。哩哩啰。拍一拍。啰哩啰。又拍一拍云。去年梅。今岁柳。颜色馨香依旧。人渐老。水长流。无心道合头。下座。
　　大慧杲禅师载住径山入院上堂。古人道。去去实不去。途中好善为。来来实不来。路上莫亏危。敢问大众。既不去。善为个甚么。既不来。有甚么亏危。妙喜离径山十八年。今日归来。亦不见有善为。亦不见有亏危。三门依旧向南开。为甚么如此。良久云。而今四海清如镜。行人莫与路为雠。
　　应庵华禅师载住归宗入院上堂。大道无方所。从容寰海间。几思归隐处。安乐在庐山。如是也周旋旧日家风。岂敢妄更途辙。再礼耶舍相好。重瞻拭眼慈容。祇要声和响顺形直影端。所以道。拈起也天回地转。应须拱手归降。放下也草偃风行。必合全身远害。在彼在此本无间然。一去一来岂有二相。虽然。犹是业识茫茫。且风恬浪静一句作么生道。云静日月正。雪晴天地春。
　　愚庵及禅师载住径山。山僧随缘受报。滥此承乏坐婴宿障。誓欲投闲。兹承监察御史太尉柱国丞相不忘灵山付嘱。协心削牍。复任住持。难为回避。只得免循旧例升於此座。虔爇宝香祝延今上皇帝圣寿万安。皇后齐年。太子千秋。文武官班同增禄算。钦愿皇图永固帝道遐昌。武偃文修河清海晏。风调雨顺物阜民康。便恁么散去。一期事毕宁不尽善尽美。更教山僧说个什么即得。且山僧虽离此山恰恰二年。朝夕与诸人眉毛厮结。行则与诸人同行。坐则与诸人同坐。觅一丝毫隔碍底道理了不可得。此日归来依然只是旧时人。不改旧时行履处。所以道。往复无际动静一源。去来不以象。动静不以心。觅一丝毫动静去来之相了不可得。若信得及。便好各各安家乐业。恢张祖父田园。吹无孔笛唱太平歌。驱逐文殊普贤。走使观音势至。於一毫端见宝王剎。坐微尘里转大法轮。任运优游随缘自在。虽然如是。若衲僧分上。要且未梦见他汗臭气在。岂不见江西马大师昔日令西堂智藏驰书到当山大觉钦禅师。大觉开缄见一圆相。索笔於圆相中点一点。可谓龙骧虎骤玉转珠回。好手手中呈好手。红心心里中红心。因甚南阳忠国师却道钦师犹被马师惑。后来雪窦道。径山被惑且置。若将呈似国师。别作个什么伎俩免被惑去。敢谓天下老和尚各具金刚眼睛。广作神通变化。还免得么。雪窦见处也要诸人共知。即者马师当时画出早是惑了也。且道雪窦与么批判还能自免也无。山僧今日因斋庆赞举似诸人。以拂子折圆相云。莫有不受惑者么。喝一喝。复举应庵和尚载住归宗上堂。举南禅师出城还山有颂示众云。去日一溪流水送。回时满谷白云迎。一身去住非去住。二物无情似有情。应庵道。南禅师好则好。只是爱便宜。归宗亦有一颂举似大众。去时冒雨连宵去。回时带水又拖泥。自怪一生无定力。寻常多被业风吹。愚庵今日载住径山。亦有一颂举似大众。去日应须偿宿债。回时宿债本来空。山上鲤鱼打[跳-兆+孛]跳。一国之师展笑容。
　　弘觉忞禅师载住天童入院上堂。泼天门户开张。千圣仰攀不及。广大家风浩浩。含灵依荫何穷。所以从上先德莫不荫兹长育群萌。王有三界。禠成佛祖。流出万宗。其柰草庵止宿人。多门外周游者众。遂使弘规罔绍大业就荒。众中莫有法王真子克咸厥家者么。出众相见。众问话次。又一僧出。师拈拄杖便打。复喝一喝。须知海岳归明主。未信乾坤别有天。卓拄杖下座。

　　当晚小参提纲

　　圆悟勤禅师蒋山寺小参。相逢不拈出。举意便知有。万人众前显颟顸。不是目前机。亦非目前事。三千里外纳败阙。直得尽乾坤大地无丝毫法可当情。静悄悄地绝誵讹。千圣不敢拟议。致之诸佛顶[宁*页]上。到者里更说什么行棒行喝论正论偏。有语有默绝玄绝妙。双放双收同死同生。向窠窟里作活计。正当恁么时。且作么生参究。且作么生捉摸。作么生弄拈。作么生证入。若有一丝头伎俩去。便见神见鬼。更不作一丝头伎俩。未免堕在无事界。里个事如壶公瓢中自有天地日月。所以雪峰和尚道。尽大地撮来如粟米粒大。又道尽大地是沙门一只眼。盐官又道。虚空为鼓须弥为槌。什么人打得。南泉道。王老师不打者破鼓。法眼道。王老师不打。玄沙道。深山岩崖千年万年。无人到处还有佛法也无。云门大师道。日里来去日里辨人。忽然教夜中取个物。无日月灯不曾到处。作么生取。似此若不通透。有纤毫隔碍。则如山如岳。或若尽情透得。要行便行。更疑什么。虽然如是。直须是真实到者田地始得。向万丈悬崖处撒手。百尺竿头进步。且道此事毕竟如何委悉。撞着道伴交肩过。君向潇湘吾向秦。下座。
　　大慧杲禅师住径山当晚小参。大道只在目前。要且目前难睹。欲识大道真体。不离声色言语。举起拂子云。者个是色。击禅床云。者个是声。山僧只今口吧吧地是言语。那个是大道真体。喝一喝云。即此见闻非见闻。无余声色可呈君。个中若了全无事。体用无妨分不分。若也分去。雨下地上湿。天晴日头出。小尽二十九。大尽三十日。若也不分。金刚与土地揩背。一擦骨出。复云。古者道。末后一句始到牢关。把断要津不通凡圣。作么生是末后一句。良久云。且莫说梦。拍禅床下座。
　　雪岩钦禅师住道林当晚小参。济北之道出乎平常。语默动静脱体全彰。三玄三要松直棘曲。四宾四主凫短鹤长。所以老圆悟於诸佛出身处道。熏风自南来。殿阁生微凉。带累妙喜打失鼻孔徧界难藏。山苍苍。水茫茫。无朕迹。绝承当。竹篱茅舍江村外。远浦归帆挂夕阳。复举麻谷访。临济问。大悲千手眼阿那个是正眼。速道速道。谷拽济下禅床却坐。济起云不审。谷拟议。济拽谷下禅床却坐。谷便出。师拈云。二大老恁么激扬。虽则百千手眼一时俱露。又争免得个二俱瞎汉。且道还有检点得出底么。瞎。
　　住光孝云。佛法本无多子。堂堂日用之间。只因自信不及。却於易处艰难。今夜不免作此方便。为诸人豁开户牖拶碎疑团。击拂子云。星在称兮不在盘。复举云门大师示众闻声悟道话。拈云。跛脚阿师。抚怜爱子。动是倒腹伤肠。只是做造忽忙。带些粘牙缀齿。钦上座则不然。闻声悟道。见色明心。卓拄杖云。家家观世音。
　　住仰山云。佛法徧在一切处。岂间七闽二浙。江东江西无过。只是一个夜暗昼明春寒秋热而已。就中忽有通方上士在背地里拍手一下咳嗽一声道。长老将谓你来自冷泉亭上。必新言语。必异见闻。元来伎俩也只恁么。拍颊一下云。仰山罪过。复举僧问先仰山。法身还解说法也无。山云。我说不得。别有一人说得。僧云说得底在什么处。仰山推出枕子。沩山闻得云。寂子用剑刃上事。师拈云。法身说法。已於问处流通。推出枕子。也只是个信受奉行。沩山老汉用剑刃上事。虽曰列段分科。若是正文。敢道不事落处。
　　元叟端禅师住中天竺云。一切诸法本无自性。亦无生性。菩提涅盘等名从净法中得。贪瞋爱取等名从秽法中得。静秽两边俱莫依怙。但有空名。名字亦无。三藏十二分种种名言种种句义。总不出此个元由。所以古圣有言。若心想所思出生诸法虚假皆不实。心尚无有。云何出生诸法。如人取声安置箧中。又如吹网欲令气满。此是谛实之说。若以为实。大错了也。开山宝掌和尚年一千七十二岁。三藏五乘十二分种种名言种种句义。靡不练磨靡不究竟。后於梁武城中得遇缺齿老胡。方乃顿明大法。不是容易。直须仔细。复举宝掌和尚偈云。梁武遇导师。参禅了心地。飘飘二浙游。更尽佳山水。师亦说偈云。参禅只要了心地。心地了时诸法空。南山昨夜日卓午。白额咬杀焦尾虫。
　　楚石琦禅师住天宁当晚小参。举同安丕和尚因僧问如何是和尚家风。安云。金鸡抱子离霄汉。玉兔怀胎入紫微。僧云忽遇客来将何祗待。安云。金果早朝猿摘去。玉华晚后凤衔来。师云。正偏回互不犯锋铓。问答纵横性明尊贵。同安老人惯得其便。或有人问天宁如何是和尚家风。向道钵盂饙子。忽遇客来将何祗待。饭后一杯茶。且道与古人是同是别。
　　住本觉云。眼里着沙不得。耳里着水不得。恁么来者不向一人。眼里着得须弥山。耳里着得大海水。恁么去者不背一人。无言处演言。无事处成事。无佛处作佛。无生处度生。卷舒立方外乾坤。纵横挂域中日月。得失俱丧是非杳忘。拨转向上关。[翟*支]瞎顶门眼。抛却空王殿。卸下本来衣。犹未是衲僧受用处。还委悉么。家无小使不成君子。复举智者诠和尚示众云。要扣玄关。须是有节操极慷慨。斩得钉截得铁。硬剥剥地汉始得。若是畏刀避箭之徒。看即有分。师云。大小智者用尽自己心。笑破他人口。寿山别无奇特。朝晨热水洗面。黄昏脱袜打睡。大海从鱼跃。长空任鸟飞。
　　住光孝举临济四喝话毕。师便喝云。且道者一喝落在什么处。为复是金刚王宝剑。为复是踞地狮子。为复是探竿影草。为复是一喝不作一喝用。试辨看。若辨不出。报恩与你注破。金刚王剑目前可验。拟议不来堕坑落堑。踞地狮子直下便是。打破髑髅拈却牙齿。探竿影草好也不好。左手扶起右手推倒。有时一喝不作喝用。大小临济只管说梦。便与么会。犹欠一喝在。喝一喝。
　　恕中愠禅师灵岩当晚小参。灵岩峭绝。到者应难。已到者享用安然。未到者伶俜孤露。孤露底正好踏步向前。享用底更须退步就己。所以道事无一向。有时翻头作尾。有时翻尾作头。收放纵横宁存轨辙。摩竭掩室毗耶杜词。虽曰正令全提。要且未臻其极。山僧今夜入门之始聚首之初。与汝诸人约法三章。第一不得起佛见。第二不得起法见。第三不得道不起佛见法见。若也依而行之。管取眉毛厮结。蓦拈拄杖云。明眼汉。没窠臼。高高处观之不足。低低处平之有余。卓拄杖。铁牛不吃栏边草。直向须弥顶上眠。
　　住瑞岩云。瑞岩山中阿练若。堂殿玲珑绝点尘。昔日暂游今载到。到来只是旧时人。既是旧时人。且说旧时话。山川秀发。龙象骈填。人境宛然如昔。风光不减当时。显扬少室徽猷。揭示灵山奥旨。无丝毫同相。无丝毫异相。全体是个金刚正体。全体是个大解脱门。全体是个华藏世界海。是以从上老宿竞出头来激扬铿锵。只要各各当人明自本心见自本性。高耸人天壁立万仞。睦州和尚云。汝等诸人还得个入头处也未。若未得个入头。须得个入头。若得个入头。不得孤负老僧。玄沙和尚云。我若举扬宗教。法堂前草深一丈。二大老一人牢关把断水泄不通。一人入草求人拖泥带水。正眼观来总是无风起浪。殊不知者条通天活路千圣共行万灵同彻。不离真际建一切法。不坏假名而说实相。拈拄杖。者个是假名。那个是实相。卓拄杖。实相假名一击百杂碎了也。咄咄咄。力口希。驴前马后。莫乱针锥。南泉偏要斩猫儿。复举当山开山空照祖师尝於室中自呼应云。主人翁。诺。惺惺着。他时后日莫受人瞒。诺诺。师拈云。祖师弄者一解。可谓超今迈古。然只作得看家儿子。山僧向者里着一只眼。非独绍续箕裘。直要衡楼跨灶。会么。电光莫及。石火难追。兔径非大象之所游。鸡粟岂凤凰之啖啄。喝一喝。
　　月江印禅师住育王晚参。宝剑出匣谁敢婴锋。明镜当台举无遗照。雪峰杓头边舀一千五百人善知识。只好无佛处称尊。妙喜竹篦下打翻(万七)千指衲僧。仅免死水里浸杀。山僧素非建大将旗鼓手段。又无青天白日轰霹雳之机。只是近离清苕。过了三江九堰。到得古鄮山中。直是眼不见鼻孔。此际更深夜静月白风清。不免唱个脱空歌子。使现前一众与我中峰老祖两得相见。赤日晒来乾络索。秋风吹起又新鲜。几向江边问消息。鹭鸶踏却钓鱼船。喝一喝。复举首山和尚示众云。咄哉巧女儿。撺梭不解织。贪看斗鸡人。水牛也不识。又云。咄哉拙郎君。巧妙无人识。打破凤林关。着靴水上立。师云。二人同心。其义断金。前住当山此庵和尚拈云。总有来处。拈拄杖云。上大人。丘乙己。化三千。七十士。师云。唵齿临唵部临莎诃。
　　天目礼禅师雁山入院小参。法不孤起仗境方生。境既不存法从何立。龙湫泻千寻瀑布且不是境。雁峰耸万丈高寒且不是法。明眼衲僧到者里合作么生。直饶倜傥分明。山僧棒折也未放在。何故。杀人刀活人剑。复举高亭参德山。德山隔江招手。高亭便乃横趋。诸方尽道水空相照啐啄同时。有甚交涉。要见德山高亭么。便下座。
　　入院小参。宗镜堂前拂袖。千圣不携。福泉山里藏身。万缘寝息。峰回路转。火冷云寒。草没松楸。苔封古屋。堪笑鲁祖面壁。墙堑不牢。秘魔擎叉。戈铤自乱。是则损己为人。遭人检点。且道思大居南岳。亮公隐西山。是为人不为人。良久云。万古碧潭空界月。再三捞摝始应知。复举投子因僧问。和尚住此山有何境界。投子云丫鬟女子白头丝。师颂云。住山境界问如何。女子双鬟鬓已皤。觌面不逢休更会。白云飞过旧山阿。
　　愚庵及禅师净慈入院小参。马祖百丈已前无住持事。道人相寻於空闲寂寞之滨。其后虽有住持。王臣尊礼为人天师。今则不然。挂名官府如有户籍之民。此晦堂不赴大沩之招而致斯语。观此则知住持之道那时已是不堪着眼了也。更教看着今时做处。也好惭惶煞人。明教谓住持者持其法使之永住而不灭。所以法随法行。法幢随处建立。永嘉道。建法幢。立宗旨。明明佛勅曹溪是。世降俗末名存实亡。大法凋瘵无甚今日。山僧道惭凉薄行愧荒疎。誓欲深藏岩壑隐遁过时悞蒙柱国丞相不忘灵山付嘱远劳使命。推挽来此住持。是犹使蚊负山。螳螂怒臂以当车辙。却不似法灯和尚道。为缘先师有未了公案。出来为他了却。所谓王臣尊礼为人天师。建法幢。立宗旨。则吾岂敢。虽然。南屏胜地。衲子渊薮。人能弘道。非道弘人。佛运垂秋。宗纲委地。冀诸胜众戮力匡持弘赞法社。蓦拈拄杖。你有拄杖子与你拄杖子。你无拄杖子我夺却你拄杖子。卓拄杖云。三汲浪高鱼化龙。痴人犹戽夜塘水。复举德山小参不答话公案。法眼益云大小德山话作两橛。圆明密云大小德山龙头蛇尾。雪窦拈云。二尊宿虽善截长补短舍重从轻。要见德山老汉亦未可在。何故。殊不知德山握阃外之威权。有当断不断不招其乱底剑。诸人要识新罗僧么。只是撞着露柱底瞎汉。师云。者个公案诸方老宿每至小参未尝不拈出注解一上。虽则各资一路。未免所见不同互有得出。法眼云话作两橛。易分雪里粉。难辨墨中煤。圆明云龙头蛇尾。只见波涛涌。不见海龙宫。雪窦道德山握阃外之威权。有当断不断不招其乱底剑。正是扶强不扶弱。殊不知大小德山当断不断自招其乱。诸人要识者僧么。鹞子过新罗。

　　列祖提纲录卷第二十六
　　列祖提纲录卷第二十七

　　　　武林十八涧理安禅寺住持娄东行悦集
　　当晚小参提纲
　　石屋珙禅师当晚小参。现前一众久在丛林。谓之参禅。谓之办道。殊不知一念未生已前更无别物。才拟心时错了也。雪峰和尚三登投子。九到洞山。如渴鹿趂阳焰。不知费了多少脚头。如今要得现成。直下自家看取。复有何事。无事切莫妄求。妄求而得终非得也。复举南泉水牯牛公案。师颂曰。南泉放牧没东西。两岸春风绿草齐。总是国王家水土。不如随分纳些些。
　　古林茂禅师开元入寺小参。举雪峰问德山。从上诸圣以何法示人。山云。我宗无语句。亦无一法为人。后僧问雪峰云。和尚见德山得个什么。峰云我当时空手去空手归。五祖拈云。如今说与透未过者。有两人从东京来。问伊近离何处。却云苏州。便问苏州事如何。伊云一切寻常。虽然。谩山僧不过。何故。只为语音不同。毕竟如何。苏州菱。邵伯藕。师云。从门入者不是家珍。自己流来还同瓦砾。老东山依模脱墼。殊不知二大老正是食饱伤心。虽然。既是东京来。因甚却说苏州话。
　　永福入院小参。红尘闹市十字街头。百草头边孤峰顶上。若作佛法商量。入地狱如箭射。直得万机休罢千圣不携。声前非声色后非色。检点将来。正是髑髅前妄想。借使打破髑髅。揭却脑盖。跃倒须弥。踏翻大海。脚跟下推勘得出。也是落七落八。通方上士出格高人。除非自有生涯。终不守他窠窟。现前大众冀善参详。山僧二千里水陆间关来此聚头。不为别事。复偈云。处世行藏各有由。老来谁不爱心休。为圆鄮岭先师话。来结鄱阳衲子雠。跛鳖但随他逐浪。锦鳞终是解吞钩。相逢试把家私展。蜜果时悬檗树头。
　　保宁入寺小参。当轩大坐百匝千重。一句全提该天括地。佛眼觑不见。海口难宣。今古不同途。凡圣罔测。直得麒麟现瑞凤凰来仪。山色呈祥人烟杂沓。其柰梁宝公蹉过达磨。虽云观音大士传佛心宗。毕竟不识者个消息。是汝诸人还猛省么。卓拄杖。若不同床睡。焉知被底穿。复举当山勇禅师示众云。大方无外大圆无内。无内无外圣凡普会。瓦砾生光须弥粉碎。无量法门百千三昧。拈拄杖云。总在者里。会么。苏卢苏卢[口*悉]哩[口*悉]哩娑诃。松源和尚拈云。者老汉业识茫茫。无柰船何打破戽斗。师云。老松源搂出心肝。要且未见先保宁。在山僧今日重为拈出。会尽万法一如。拈却金圈栗棘。也是泗洲人见大圣。
　　无文璨禅师住荐福当晚小参。鼓棹扬帆。驾没底船横行海上。神头鬼面。用无文印勘验诸方。二千里远来住山。单单地提持此事。举拂子云。看看。印文已露。划一划。锦缝已开。若佛若祖若圣若凡。尽向者里一印印定。直得尽乾坤大地风飒飒地。众中忽有一个犯众出来道。长老。你且莫要大惊小怪。我在威音佛世已证是三昧。又作么生。以拂子击禅床下座。
　　了庵欲禅师住灵岩云。只者是。只者是。金不博金水不洗水。是句亦刬非句亦刬。揭开万里神光。提出倚天长剑。三登九到。滞壳迷封。撩起便行。白衣拜相。山僧今者椎碎蟠桃核。得见旧时仁。拽将师子峰与天平山斗额。且贵大家知有。自余七十三八十四。癞马系枯桩。黑牛卧死水。有甚么共语处。拍禅床云。好雨洗将残暑去。凉风吹得早秋来。复举僧问云门。佛法如水中月是否。门云清波无透路。僧云和尚从何得。门云再问复何来。僧云便与么去时如何。门云重迭关山路。师云。云门善舞太阿。着着有出身之路。者僧贪观白浪失却手桡。灵岩不惜眉毛与汝拈却水除却月。还见佛法么。喝一喝。久立珍重。
　　南石琇禅师住万寿云。尘劫来事只在于今。缁素骈集灯烛炜煌。万岁山从地而起。双石幢屹立层霄。是禅月之道场。苏城之胜地。殿堂虚敞烟云蔽亏。红阑三百九十桥。绿浪东西南北水。头头显露。法法全彰。黄面瞿昙何烦出世。缺齿老汉安用西来。天下善知识分宗列派各立门庭。具驱耕夺食之机。有摧邪显正之用。正眼观来。总不消得。须知我此门中别无奇特。只贵明自本心见自本性。闻声见色总是寻常。吃饭着衣色色仍旧。初不用希求胜妙以为有得。岂不见大茅和尚示众云。欲识诸佛心。向众生心行中识取。欲识常住不凋性。向万物迁改处会取。古人恁么说话。多少现成。多少明白。今人不能洞晓。盖是自生知解。障却本有一段光明。山僧今夜入门之始。聚首之初。终不肯说玄说妙愈增知解。只将现成句子觌面拈出。且作么生是现成句子。以拄杖卓一下。复举僧问赵州和尚云。万法归一一归何处。州云我在青州做一领布衫重七觔。者个公案。诸方据曲录木床者往往皆曾拈掇。多向此僧言下卜度。贵易起疑。不能於赵州未开口前一截截断。大似楚人认山鸡以为凤。独有妙喜老子较些子。尝有颂曰。青州七觔衫。尽力提不起。打破赵州关。元是自家的。新万寿效颦亦有一颂。青州七觔衫。年深黑如漆。扬向屋角头。光明耀红日。
　　住径山云。十字街头红尘浩浩。孤峰顶上白云依依。不是目前法。非耳目之所到。不是灵山拈花之旨。不是少室面壁之机。不可以智知。不可以识识。不可以语言造。不可以寂默通。直得十方无影像三界绝行踪。正是黑山下活计。设使掀翻宇宙打破虚空。坐断古今高超物表。也知未出常情。若是通方作者俊快衲僧。别有出格神机。焉肯循途守辙。现前大众自合知时。山野远离苏城来此凌霄峰顶。且道为什么边事。良久。从前汗马无人识。只要重论盖代功。复举临济示众云。我於先师处三度问佛法的的大意。三度吃六十棒。如蒿枝拂相似。如今再思一顿。谁为下手。时有僧出云某甲下手。临济拈棒度与。僧拟接。济便打。临济大似贫人思旧债。者僧浑若饿狗吃纤[纟*虒]。雪窦道。临济放处较危。收来太速。醉我落花天。借他弦管里。
　　笑隐欣禅师中天竺入院当晚小参。凡夫色碍。二乘空碍。菩萨色空无碍。拈拄杖云。拄杖子列列挈挈不入众数。有时十字街头横挑布袋。有时白云景里打雨敲风。法随法行。法幢随处建立。有佛处不得住。无佛处急走过。三千里外一向全提。毕竟如何话会。卓拄杖云。一六三四二。直言曲七一。桃李火中开。黄昏候日出。复举南泉初入院大众送归方丈。僧问端居丈室将何指示於人。泉云。昨夜三更失却牛。天明起来失却火。师云。大小南泉和泥合水。中峰则不然。忽有问端居丈室将何指示於人。即向他道拄杖子今日开封。
　　箬庵问禅师金山入院当晚小参。机不到处万境摐然。境不留时一机独现。机境互用人法双彰。机境俱泯衲僧向什么处出气。者里着得只眼。人人常光现前。个个壁立万仞。所谓据虎头收虎尾。第一句下明宗旨。你面前无我我面前无你。得路填路过桥拔桥。骑贼马捉贼刀。万人丛里揭高标。者回不是虚相识。眨眼流沙万里遥。卓拄杖。复举当山达观昙颕禅师僧问如何是长法身。观云拄杖六尺。僧云如何是短法身。观云算子三寸。僧云恁么则法身有二也。观云更有方圆在。师云。古人一期施设。可谓四棱蹋地。仔细检点将来。也是随他语脉展演。设或有人问山僧如何是长法身。拄杖六尺。如何是短法身。劈脊便打。恁么则法身有二也。掷拄杖云。兵随印转将逐符行。且道与古人是同是别。更听一颂。万迭长江浪里游。月随渔父上扁舟。钓竿收放凭吾手。不计工程得便休。顾左右云珍重。
　　牧云门禅师天童入院小参。举雪峰示众云。望州亭与汝相见了也。乌石岭与汝相见了也。僧堂前与汝相见了也。新天童则不然。小白岭与汝说法了也。隐盖亭与汝说法了也。万工池与汝说法了也。敢问诸人。作么生是小白岭说底法。作么生是隐盖亭说底法。作么生是万工池说底法。久参先德试通消息。后学初机直须仔细。
　　弘觉忞禅师当晚小参。人人衣线下各有一坐具地。生佛未彰早已开辟。虚空坏烂湛尔独存。辟之乎大能仁一巨剎当许玄度舍宅为寺之日。而此地不加增。洎吕相国改寺为宅之时而此地不加减。然虽无有增减而镫明金殿烛与夫华笑玉楼人不大相悬隔耶。向非德公长者吕氏亢宗尽底掀翻。挥千金而不吝和盘掇转。化火宅为清凉。则金屋长贮阿娇。碧池半流香腻。而山僧与诸人又安得经行坐卧燕默禅思於此中也。然则尔我衣线下地虽则富有万德荡无纤尘。而七情扰扰六贼纷纷。苟不直下亲自识取常自守护勤自修葺力自庄严。则如能仁之废为民业者几希。求其头头皆宝所触处有风光又安可得者乎。不见东山演祖和尚道。山前一片闲田地。叉手叮咛问祖翁。几度买来还自卖。为怜松竹引清风。清风徐引松竹交加。受用则是天然受用。毕竟如何得一肩承绍去。万古碧潭空界月。再三捞摝始应知。复举世尊在灵山会上拈起一枝花。以青莲目普视人天大众。惟迦叶破颜微笑。世尊乃曰。吾有正法眼藏涅盘妙心。实相无相微妙解脱法门。今付与汝。汝当护持流通毋令断绝。师云。从上祖祢不了。至今殃及儿孙则且置。且道灵山有付嘱无付嘱。若道有付嘱。埋没迦叶师兄。若道无付嘱。争柰孤负释迦老子。试问诸人。作么生道得出格一句。良久喝一喝云。千圣不知何处去。倚天长剑逼人寒。

　　载住当晚小参提纲

　　无文灿禅师载住当晚小参。去去实不去。是法住法位。来来实不来。世间相常住。山僧屈指五载重到东湖。荷尽已无擎雨盖。春风犹在柳梢头。无一丝毫去来相。无一丝毫新旧相。见则与诸人共见。闻则与诸人共闻。个中忽有个汉出来道。无文将常住物作自己用。者固有之。你也忒煞忒煞。哑。元来众中有人在。复举德山小参不答话。钩在不疑之地。时有僧出。着了也。山便打。果然。僧云某甲话也未问因甚打某甲。不识痛痒汉。山云你是什处人。第二下铁锤来也。僧云新罗人。和声送出。山云未跨船舷好与三十棒。雷声浩大雨点全无。大众。大小德山可惜龙头蛇尾。却引者僧向草窠里头出头没。当时待他道某甲话也未问因甚打某甲。脚跟下痛与三十。何故。为人须为彻。
  </div>
  <div class="pagination">
   <a href="列祖提纲录_page27.html">
    上一页
   </a>
   <span>
    ...
   </span>
   <a href="列祖提纲录_page23.html">
    23
   </a>
   <a href="列祖提纲录_page24.html">
    24
   </a>
   <a href="列祖提纲录_page25.html">
    25
   </a>
   <a href="列祖提纲录_page26.html">
    26
   </a>
   <a href="列祖提纲录_page27.html">
    27
   </a>
   <span class="current-page">
    28
   </span>
   <a href="列祖提纲录_page29.html">
    29
   </a>
   <a href="列祖提纲录_page30.html">
    30
   </a>
   <a href="列祖提纲录_page31.html">
    31
   </a>
   <a href="列祖提纲录_page32.html">
    32
   </a>
   <a href="列祖提纲录_page33.html">
    33
   </a>
   <span>
    ...
   </span>
   <a href="列祖提纲录_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
