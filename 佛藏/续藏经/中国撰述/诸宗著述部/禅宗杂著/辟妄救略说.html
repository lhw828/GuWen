<!DOCTYPE html>
<html>
 <head>
  <meta charset="utf-8"/>
  <title>
   辟妄救略说 - 第 1 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   辟妄救略说 - 第 1 页/共 5 页
  </h1>
  <div class="content">
   续藏经   辟妄救略说
　明 圆悟着　真启编
 天童和尚辟妄救略说缘起

　　崇祯三年春。汉月寄五宗原至。老僧置之不阅。复云。目原之一字。苐恐不出六祖道。成知解宗徒。不得不说破耳。此老僧逆耳之言。望汉月知非故也。至六年春。磬山寄汉月与伊书云。粤自威音无象。一○为千佛万佛之祖。临济玄要。所以发明七佛历祖之秘。以简一橛头。相似野狐涎。老僧亦置之。但云各与一顿。以复磬山者。亦望汉月改辙故也。既而见顶目普说。刘居士驳语。料皆汉月密嘱。乃简五宗原看。始知一○已载五宗原矣。故有三录云云。今潭吉妄作五宗救。益见汉月密嘱之祸。不得休息。老僧又岂忍坐视也。盖汉月不据自己为宗旨。直指一切人。而别寻绘事家。图七佛之始。威音王佛。未有出载。无所考据之一○。为千佛万佛之祖。又谓五宗各出○之一面。独临济为正。於是妄认三玄三要等名目为宗旨。硬引三击三撼之类以配之。从上相传。佛法的的大意。岂不为汉月所混灭。且妄称夙乘愿力。如古所云。法灭仰必再来。潭吉又谓正法眼藏。湮没既久。必有乘愿力之大士。起而救之者。彼此说梦。魔魅人家儿女。今其人。虽俱已报终。老僧更恐他家别个儿孙。仍落此窠窟。展转相诳。以致后世学者。忘认一○而不自悟。则灭佛灭祖灭慧命之罪。自汉月始。而老僧坐视不救。则亦老僧之罪也。故不得不略撮大端。辟其妄救者。以救之耳。昔仰山作一圆相。以脚抹之。资福宝禅师。见陈操尚书来。画一圆相。操曰。弟子与么来。早是不着便。更画圆相。福於中着一点。操曰。将谓是南番舶主。福乃归方丈闭却门。此是甚么面目。老僧惟愿天下后世。以古人为榜样。慎勿堕汉月圈套。方识达磨西来。祇为觅个不受惑底人。亦见老僧。初不与汉月辈争竞胜负。惟为发明佛法的的大意。使人人自证自悟而已。
　　崇祯戊寅长至日　　　老僧　圆悟　书

　　天童和尚辟妄救略说目录

　　　缘起卷之一　　七佛　毗婆尸佛　尸弃佛　毗舍浮佛　拘留孙佛　拘那含牟尼佛　迦叶佛　释迦牟尼佛卷之二　　西天祖师　一祖摩诃迦叶尊者　二祖阿难尊者　三祖商那和修尊者　四祖优波鞠多尊者　五祖提多迦尊者　六祖弥遮迦尊者　七祖婆须蜜尊者　八祖佛陀难提尊者　九祖伏驮蜜多尊者　十祖胁尊者　十一祖富那夜奢尊者　十二祖马鸣尊者　十三祖迦毗摩罗尊者　十四祖龙树尊者　十五祖迦那提婆尊者　十六祖罗睺罗多尊者　十七祖僧伽难提尊者　十八祖伽耶舍多尊者　十九祖鸠摩罗多尊者　二十祖阇夜多尊者　二十一祖婆修盘头尊者　二十二祖摩拏罗尊者　二十三祖鹤勒那尊者　二十四祖师子尊者　二十五祖婆舍斯多尊者　二十六祖不如蜜多尊者　二十七祖般若多罗尊者　二十八祖菩提达磨尊者卷之三　　东土祖师　初祖菩提达磨大师　二祖慧可大祖禅师　三祖僧璨鉴智禅师　四祖道信大医禅师　五祖弘忍大满禅师　六祖慧能大鉴禅师卷之四　　六祖下　第一世湖广南岳怀让禅师　第二世江西马祖道一禅师　第三世洪州百丈怀海禅师　第四世洪州黄檗希运禅师卷之五　第五世镇州临济义玄禅师卷之六　第六世魏府兴化存奖禅师　第七世汝州南院慧颙禅师　第八世汝州风穴延沼禅师卷之七　第九世汝州首山省念禅师　第十世汾州太子善昭禅师　第十一世潭州石霜楚圆禅师　第十二世袁州杨岐方会禅师　第十三世舒州白云守端禅师　第十四世蕲州五祖法演禅师卷之八　第十五世成都昭觉克勤禅师　第十六世平江虎丘绍隆禅师　第十七世明州天童昙华禅师　第十八世明州天童咸杰禅师　第十九世夔州卧龙祖先禅师　第二十世杭州径山师范禅师　第二十一世袁州仰山祖钦禅师　第二十二世临安天目原妙禅师　第二十三世临安天目明本禅师　第二十四世乌伤伏龙元长禅师　第二十五世苏州邓尉时蔚禅师　第二十六世苏州邓尉普持禅师　第二十七世杭州东明慧旵禅师　第二十八世东明海舟普慈禅师　第二十九世南京宝峰明瑄禅师　第三十世茕绝天奇本瑞禅师　第三十一世随州关子岭正聪禅师　第三十二世北京笑岩德宝禅师　第三十三世宜兴龙池正传禅师卷之九　第三十四世明州天童圆悟禅师卷之十　附三峰
　　天童和尚辟妄救略说目录(终)

　　 

　　天童和尚辟妄救略说卷之一

　　　　侍者　真启　编

　　七佛
　　▲毗婆尸佛

　　偈曰。身从无相中受生。犹如幻出诸形象。幻人心识本来无。罪福皆空无所住。

　　▲尸弃佛

　　偈曰。起诸善法本是幻。造诸恶业亦是幻。身如聚沫心如风。幻出无根无实性。

　　▲毗舍浮佛

　　偈曰。假借四大以为身。心本无生因境有。前境若无心亦无。罪福如幻起亦灭。

　　▲拘留孙佛

　　偈曰。见身无实是佛身。了心如幻是佛幻。了得身心本性空。斯人与佛何殊别。

　　▲拘那含牟尼佛

　　偈曰。佛不见身知是佛。若实有知别无佛。智者能知罪性空。坦然不怖於生死。

　　▲迦叶佛

　　偈曰。一切众生性清净。从本无生无可灭。即此身心是幻生。幻化之中无罪福。
　　师阅潭吉五宗救。辟云。从上相承法眼。所谓宗旨。我祖临济。初谓普化克符曰。我欲於此。建立黄檗宗旨。及乎普化问和尚三日前道甚么。济便打。三日后。克符问和尚前日打普化作甚么。济亦打。此临济建立宗旨。唯问着便打而已。末后谓谁知吾正法眼藏。向者瞎驴边灭却。未尝於三圣外。别有所谓正法眼藏也。仰山虽受耽源。九十七种圆相。未闻以圆相为宗旨。而末后唯曰。一二二三子。平目复仰视。两口一无舌。即是吾宗旨。又岂於一二二三子外。别有所谓宗旨乎。妄捏一○。为千佛万佛之祖。而认为宗旨。自汉月始。莫说潭吉。作十卷五宗救。纵使妄作。塞满虚空。总救不得汉月。妄捏宗旨之罪。如更不信。请看起自释迦。终於天童。六十八人。只是一人。谁似汉月。特出异计。画一○为宗旨者。据伊与磬山书曰。粤自威音无象。一○为千佛万佛之祖。故七佛以双头独结。四法交加。勒成无文密印。饮光传二十八代。无非以法印心。老僧辟书云。七佛但有偈。未见有双头独结。又未闻释迦有四法交加。勒成一○。为无文密印。而饮光传二十八代者。既四法交加。岂可谓之无文密印哉。潭吉道。辟书所论。皆所谓以辞害意者。诬旁老僧。以四法交加之辞。害无文密印之意耳。殊不知攻击辨难。有正打。有旁敲。辟书谓七佛但有偈。未见有双头独结。又未闻释迦有四法交加。勒成一○。为无文密印。饮光传二十八代者。如实而说。此正意也。既四法交加。岂可谓之无文密印。就其自语相违。略一点破。此旁意也。潭吉谆谆于○相统言诠。言诠入○相。比诸卦画彖系。正所谓以老僧辞。害老僧意者。若据老僧。那管你言诠有无。只作此一○。正是汉月根本错处。拘留孙佛偈曰。见身无实是佛身。了心如幻是佛幻。了得身心本性空。斯人与佛何殊别。岂非明人佛无异。人外无别佛之意乎。七佛历祖之偈。虽隐显不同。总未有立一○。为千佛万佛之祖者。且既谓威音无象。一○为千佛万佛之祖。则千佛万佛未出。又有甚么人为汉月证此一○。为千佛万佛之祖。无甚么人为汉月证此一○。为千佛万佛之祖。则是汉月自计此一○。为千佛万佛之祖矣。非无根妄说乎。故老僧据七佛偈旨。以证汉月一○之非。潭吉乃曰。佛法无下口处。何不看庞居士。初参石头。问曰。不与万法为侣者。是甚么人。头以手掩其口。士豁然有省。异日石头见而问曰。子见老僧后。日用事作么生。士曰。若问日用事。即无开口处。乃呈偈以明无开口的意。曰日用事无别。唯吾自偶谐。头头非取舍。处处没张乖。朱紫谁为号。丘山绝点埃。神通并妙用。运水及搬柴。古人所谓祇恐不是佛。莫愁佛不解语也。而潭吉谓佛法无下口处。借虙羲画卦。以证汉月一○。虽无文字。备天地万物之理。请观庞公偈。头头处处。朱紫丘山。非备天地万物之理乎。据首二句。则舍庞公。断别无天地万物之理。故庞公问不与万法为侣者。是甚么人。石头以手掩其口。只是发明庞公而已。岂曾示一○。为庞公之祖。及公后参马祖。亦问不与无法为侣者。是甚么人。祖曰。待汝一口吸尽西江水。即向汝道。士於言下。顿领玄旨。有偈曰。有男不婚。有女不嫁。大家团圞头。共说无生话。可见石头马祖庞公。皆据当人为玄旨。未尝以一○相为无文密印也。今潭吉自未曾悟。又何能辨悟有浅深。妄谓华藏而后。此印渐没。然则石头马祖庞公。亦生於华藏之后耶。且既以虙羲画卦。配一○相。更问潭吉。卦画在先。虙羲在先。若卦画在先。不得为虙羲所画。以虙羲未有故也。若虙羲在先。岂虙羲不备天地万物之理。而徒恃卦画乎。卦画不可徒恃。一○之配更无谓矣。老僧据虙羲为根株。以爻象为枝叶。正永嘉谓。直截根源佛所印。摘叶寻枝我不能。故以一棒不作一棒用。直指当人自悟者。正明人外无别物。无别理。故曰无边剎境。自他不隔於毫端。十世古今。始终不离於当念。始契马祖谓庞公。待汝一口吸尽西江水。即向汝道之旨。是则临济初住镇州。谓普化克符曰。我欲於此建立黄檗宗旨。汝二人成褫我。二人珍重下去。已建立宗旨了也。三日后。普化却上来问。和尚三日前道甚么。济便打。又三日后。克符上来。问和尚前日打普化作甚么。济亦打。又岂普化克符外。别有宗旨可建立乎。而潭吉谓。二人禀旨上问。不唯不识普化克符。且钝置临济。为不具眼矣。更谓临济於三段二打之后。以四料拣明之。於是便有玄要宾主照用等。宗旨立焉。可见汉月潭吉。自迷其头。却认他三段二打。料拣玄要宾主照用等名相为宗旨。正是业识茫茫。岂识佛法的的大意乎。不识佛法的的大意。故惟配合名相。为三段二打之数。凡有三者。引为三玄三要根据。如三击三撼等是也。颂百丈打破酱瓮曰。击碓传来三瓮酱。即兴化拈香。亦撦为三数。递相传授。魔魅后昆。且三顿痛棒。汉月定谓。未闻有两顿四顿之旨。潭吉又何得谓二打乎。即唤作棒。早已逐块。况可认三段二打为定式。而以四料拣明之乎。南院问风穴云。汝道四料拣。料拣何法。穴云。凡语不滞凡情。即堕圣解。学者大病。先圣哀之。为施方便。如楔出楔。故僧问临济。如何是夺人不夺境。济云。煦日发生铺地锦。婴儿垂发白如丝。言婴儿垂发白如丝者。何情解之有。唯指当人本体。与无情境。等无有异。而人不惺。将谓夺人。全无人矣。僧问如何是夺境不夺人。济曰。王令已行天下徧。将军塞外绝烟尘。此据人夺境之意。僧问如何是人境两俱夺。济曰。并汾绝信。独处一方。此言不通音信。则无他人他境。唯我独尊。僧问如何是人境俱不夺。济曰。王登宝殿。野老讴歌。此言王与野老。各适其适。不借不夺。各自受用也。妙喜答僧问四料拣。进云。临济道底。未审与和尚答底。是同是别。妙喜云。咬人屎橛。不是好狗。何况潭吉等。咬名相为宗旨乎。又谓黄檗接临济。不过三顿痛棒。济乃建立若是。岂非三顿之象彖。此正潭吉睡梦未醒。要假三顿。证三玄三要。非只一画。故以三画之乾卦。非只一画。证老僧一棒。为一橛头硬禅。为执一画以为乾。殊不思老僧明明向道。一棒不作一棒用。何尝与汉月。论一论三。不见孔子假年学易。及作系辞。则曰。其为道也屡迁。不可为典要。何尝以卦画为死煞法来。据此可见潭吉不知乾。盖乾之所以乾。唯当人本体而已。故易曰。君子终日乾乾。又曰。君子以自强不息。岂徒恃三画为乾哉。圭峰曰。元亨利贞。乾之德也。常乐我净。佛之德也。如是则即乾即佛即人。无二无别。岂不益证一○为千佛万佛之祖。特无根妄说哉。又引汉月颂七佛偈曰。无相身心即有无。有无两绝密交芦。迅雷不及掩双耳。梦断遥空月自孤。又作此相。与所谓不可有无。有无不可者。皆如易之彖系。所以明一○之旨。不知一○已错。更何论所系之辞耶。不见老僧前据仰山谓。总不出隐身三昧。以脚抹此[○@日]相。翻前隐身之案。今汉月作此相。老僧出手摘毁之。且道与仰山。同耶别耶。昔耽源举忠国师所授九十七种圆相。转付仰山。复上堂验之。而仰山作女人拜。是何意旨耶。忠国师以圆相授耽源时。嘱曰。南方有一沙弥。大兴此教者。正为仰山看竟即烧却也。何尝以圆相为宗旨。而况如汉月画此。以荼糊七佛偈耶。祇如梦断遥空月自孤者。不过似赵清献公闻雷偈。默坐公堂虚隐几。心源不动湛如水之意。至谓一声霹雳顶门开。唤起从前自家底。则与汉月不可有无。有无不可之妄说。天地悬隔矣。盖汉月因於付法偈。钻出四句法。故有种种之谬。所以辟书引僧问马祖。离四句。绝百非。请师直指西来意者。正欲明西来意。无有四句法也。使西来意之外。别有四句法。安能免辟书外道之呵。乃反谓老僧依文训义。一以无字销之。请看世尊付法偈曰。法本法无法。无法法亦法。今付无法时。法法何曾法。是盖人人本法。本无名相。故老僧谓世尊。以无字销名相法耳。曷尝有四法交加者乎。且引百丈曰。凡教意。皆三句相连。汝祇知三句相连。何不看下有透过三句外的。是名不堕诸数之人。汝又何知。直饶透过三句外。亦未梦见西来意在。不见药山问云岩曰。百丈说何法。岩曰。有时云三句外省去。六句内会取。山曰。三千里外。且喜没交涉。今汉月执三为深密之旨。作五宗原。潭吉又执三句以破本法。作五宗救。何止三千里外没交涉哉。至谓吾教意。如∴字三点。岩头取为略似宗门者。又何不看岩头曰。休休。因僧请举。故头云。吾教意如∴字三点。第一向东方下一点。点开诸菩萨眼。第二向西方下一点。点诸菩萨命根。第三向上方下一点。点诸菩萨顶。据点虽三。要之顶眼命根。即一菩萨身分而已。故下云。但明取纲宗。本无实法。若道向上有法有事。真椀鸣声。荼糊汝。系罩汝。古人唤作系驴橛。若将实法与人。土亦消不得。况汉月潭吉。分别种种圆相。种种三法。以为佛祖法式。是诚妄作妄说。害灭宗旨。故老僧不得不痛为之辟。将从上关棙。逐一说破。诚得罪於佛祖。必取后世明眼者骂。但时不获免耳。

　　▲释迦牟尼佛

　　姓剎利。父净饭王。母摩耶。剎利氏自天地更始。阎浮洲初辟已来。世为王。佛历劫修行。值然灯佛授记。於此劫作佛。后於迦叶佛世。以菩萨成道。上生睹史陀天。名护明大士。及应运时至。乃降神于摩耶。当此土周昭王二十四年甲寅四月初八日。自摩耶右胁诞生。生时放大智光明。照十方世界。地涌金莲花。自然捧双足。一手指天。一手指地。周行七步。目顾四方曰。天上天下惟我独尊。
　　五宗救。载世尊初生时。一手指天。一手指地。周行七步。目顾四方曰。天上天下。惟我独尊。云门云。我当时若见。一棒打杀与狗子吃。贵图天下太平。云峰悦云。云门虽有定乱之谋。且无出身之路。老僧道。此云峰据身为世尊惟我独尊之旨。恐人错会云门语。不识一棒打杀。与狗子吃。贵图天下太平者。乃直指人人独尊时节。故下此二语。与世尊云门相见。所谓棒下有分身之意。亦有出身之路者。此也。老僧曾颂曰。才出胞胎脱体彰。指天指地为人扬。引他无限痴男女。天上人间没处藏。岂像汝等。赃诬世尊。俛仰团成五色球。万钧香饵坠丝头。瞿昙意在深深处。跛鳖盲龟漫上钩耶。世尊明明道。天上天下。惟我独尊。何曾有五色球。万钧饵。与深深意来。且问潭吉。云门是个有名的跛足阿师。因甚却道。一棒打杀。与狗子吃。贵图天下太平。汝反敢谓跛鳖盲龟漫上钩耶。汝何知到盲龟田地。不见有佛身与己身之异。始称临济道。谁知吾正法眼藏。向者瞎驴边灭却。则跛鳖盲龟。又岂在正法眼藏外耶。救中道。四十九年说法。皆随机遮护。老僧则谓随机开导。故曰。更以异方便。助显第一义。可见异方便。无非开显第一义者。所谓诸佛世尊。唯为一大事因缘故。出现於世。若也随机遮护。不显示第一义。则世尊直至拈花时。迦叶破颜微笑。乃出现於世耶。至谓一花拈出。圆证吾人心法广大。说个广大。已是限量了也。吾人本来面目。徧现俱该沙界。收摄在一微尘。又极小同大。忘绝境界。极大同小。不见边表。岂有广大可说耶。汉月认一花拈出。早已错了。何不看老僧颂曰。世尊脱体风流。迦叶浑身卖俏。当时百万人天。只见拈花微笑。诚前人所谓。有抽钉拔楔之意。岂似汝等。钉桩摇橹。道个圆证广大。为赃诬世尊之臆谈也。且灵山会上。拈花示众。独有金色头陀。破颜微笑。世尊云。吾有正法眼藏。涅盘妙心。实相无相。付嘱摩诃迦叶。维摩诘曰。观身实相。观佛亦然。拘留孙佛曰。见身无实是佛身。足知世尊。所谓实相无相。身外无余。何有一花拈出。圆证心法广大者哉。又谓辟书。以一棒为全提独尊。此外别有。即同魔说。老僧一棒不作一棒用。直指人人本体。为全提独尊。正显本体外别有。即同魔说耳。如世尊谓。身含十方。无尽虚空。岂於身外别有一棒哉。至云。吾所谓独尊者。如天子为万国之独尊。吾所谓全提者。如万国皆在天子王化之中。布一令而天下肃。发一言而天下应。除一官。授一职。而天下被其泽。天下之教教化化皆归之。故谓之独尊。据潭吉此说。鼓惑世人。生贪妄想。害独尊之正旨矣。又曰。非天下之外。别有独尊。独尊之外。别有天下。此潭吉未到举头天外看。谁是我般人。故谓非天下之外。别有独尊耳。抑知身含十方无尽虚空乎。又谓洞宗有五位。以君位为尊。潭吉何不看洞山谓。正中来。无中有路出尘埃。但能不触当今讳。也胜前朝断舌才。既曰无中有路出尘埃。岂似汝天下皆归之为独尊。与天下之外无独尊乎。洞山又曰。直饶头头上显。物物上彰。此正汉月意中。谓一花拈出。则物物头头皆然。故曰。圆证吾人心法广大者。洞山何故谓。祇唤作了事人。终不唤作尊贵。当知尊贵一路自别乎。据是则岂可以汉月所谓心法广大。为洞宗君位为尊乎。又谓临济有四宾主。以主中主为贵。若到老僧前恁么道。则吃棒未有了日在。何故聻。为潭吉不过学说主中主为贵。其实宾中主之意。尚未梦见。况主中主乎。又谓云门有全提半提。以全提为究竟。到老僧前恁么道。亦直棒打出。汝何不看云门云。直得乾坤大地。无纤毫过患。此又汉月一花拈出。圆证心法广大的意也。而云门则谓祇是转句。不见一色。尚谓始是半提。更须知有全提时节。汉月潭吉。因不知时节。故一味穿凿。乱统惑人。反引教中。海印三昧。谓万象森罗。皆在海光之中。一时俱现。所谓全提独尊。且海印三昧。出华严经。未有谓为全提独尊者。岂非汉月潭吉。俱臆谈乎。据老僧则祇可谓海与万象。一时互映俱现。不可谓全提独尊。何则。海与万象。无能映所映。古人谓雁过长空。影沉寒水。雁无遗踪之意。水无留影之心者此耳。潭吉引来。证汉月心法广大。抹灭世尊。身含十方无尽虚空。唯我独尊之旨。不见道。未离兜率。已降皇宫。未出母胎。度人已毕。岂如来外。别有海印三昧。待拈花一着。始尽天上天下。独尊之旨者乎。老僧一棒不作一棒用。直指一切人。为全提独尊者。乃人人独尊之独尊。同一虚空天地日月。人人各各。见一虚空天地日月。未有一人。而不圆满一虚空天地日月。岂止万国之人而已。乃至尽虚空。徧法界。一一圆满。一一独尊。初无彼此。丝毫增减。故谓是法平等。无有高下。岂待天下皆归之。始为独尊哉。若待天下皆归。始为独尊。则人人一一。何有独尊之时哉。故老僧一棒不作一棒用者。即古所谓。以丈六金身。作一茎草用。一茎草。作丈六金身用。体用一致。杀活自繇。实非汉月潭吉辈所知。又何怪其妄认一棒。为孤独之独也耶。
　　自降生后。种种神异。踰城出家。具如经说。始于阿蓝迦蓝处。三年学不用处定。知非。便舍。复至郁头蓝弗处。三年学非非想定。知非。亦舍。又至象头山。同诸外道。日食麻麦。经于六年。世尊自思曰。今此苦行。非正解脱。吾当受食。而后成佛。即沐浴于尼连河。天为之偃树。世尊援之而出。受牧牛氏女所献乳糜。寻诣毕钵树下。天帝化人。撷瑞草以藉坐。景云祥风。四起纷披。天魔念。世尊道成。且受折抑。率众作难。穷现可怖可欲诸境。世尊泊然不动。以指按地。地大震。魔皆颠仆。於是降之。故经云。以无心意无受行。而悉摧伏诸外道。先历示邪法。示诸方便。发诸异见。令至菩提。乃於穆王三年癸未岁二月七日之夕。入正三昧。至八日明星出时。廓然大悟。成等正觉。乃叹曰。奇哉一切众生。具有如来智慧德相。但以妄想执着。不能证得。时年三十矣。成道后六年。归为净饭王说法。王大喜。遣其族五百贵子。从之出家。
　　世尊在灵山会上。拈花示众。是时众皆默然。唯迦叶尊者破颜微笑。世尊曰。吾有正法眼藏涅盘妙心。实相无相微妙法门。不立文字。教外别传。付嘱摩诃迦叶。
　　救曰。拈花付法。实直指一宗之岷源也。此处错会。则千差万别。繇之而生。不流为心性自己之义路。便流为硬作主宰之儱侗。如五方天王。观摩尼宝珠。各说异色。而真珠隐矣。此正汉月潭吉。蹉过世尊。错会拈花为付法。千差万别。繇之而生。故汉月流为心法广大之义路。潭吉则诃自己为义路。汉月谤老僧。为一橛头硬禅。潭吉亦谤老僧。为硬作主宰之儱侗。岂非若天王观珠。各说异色。而抬手之真珠则隐耶。据世尊不以摩尼为真珠。证知断不以拈花为付法。自谓抬手为真珠。则离世尊外岂别有珠。故老僧独据世尊。为付法之宗。以证老僧。唯直指人人为宗旨也。救中乃引一句合头语。万劫系驴橛。以证辟书。自谓情与无情。焕然等现。为末后句。正在船子诃禁中。此见潭吉。不懂船子语意。故作此妄配也。据船子才见夹山。劈头便问大德住何寺。此船子所谓丝悬绿水。浮定有无之意。以验夹山。而夹山不惺。故随语生解。答曰。寺即不住。住即不似。船子亦就追索曰。不似似个甚么。而夹山犹自不知。又随语曰。不是目前法。船子见夹山。是个学语之流。故曰甚处学得来。夹山又随语曰。非耳目之所到。船子见夹山。重重随语生解。故点曰。一句合头语。万劫系驴橛耳。老僧自悟情与无情。焕然等现。与谁相答问来。可谓之合头语。系驴橛乎。又谓老僧解拈花公案。威音者。一切众生之容威。举目了然。为依法生解。此据汉月五宗原。谓尝见绘事家。图七佛之始。始於威音王佛。唯大作一○。威者。形之外者也。音者。声之外者也。威音王者。形声之外。未有出载。无所考据。文字已前最上事也。老僧谓汉月。本分未彻。故不见威音王佛。何以故。威音者。即三世诸佛。一切含灵之本色。举目了然。不假思议言诠。正古所谓须知情与无情。说法无异者耳。所以世尊於灵山会上。拈花默顾大众。人天百万。悉皆罔措。唯摩诃迦叶。破颜微笑。世尊不说说。迦叶不闻闻。岂非威音也乎。即如世尊。示随色摩尼珠。问五方天王。此珠作何色。时五方天王。互说异色。世尊藏珠。复抬手曰。此珠作何色。天王曰。佛手无珠。何处有色。世尊曰。汝何迷倒之甚。吾将世珠示之。便各强说。有青黄赤白色。吾将真珠示之。便总不知。时五方天王。悉皆悟道。可见世尊抬手。无物色之色。正吾宗门中。谓之本色衲子。老僧前谓汉月。本分未彻。故不见威音王佛者此也。若人因默顾默契。如五方天王。睹世尊手为真珠。亦能悉自悟道。既已自悟。宁有妄作一○。谓千佛万佛之祖者乎。岩头曰。若道向上有法有事。荼糊汝。系罩汝。古人唤作系驴橛。若有实法与人。土亦消不得。是则汉月一○。纵与仰山所画○相无异。也是荼糊人。系罩人。也是系驴橛。故仰山即以脚抹之。而况汉月妄作一○。谓千佛万佛之祖。老僧安得不诃禁乎。潭吉又引首楞严。尔时阿难。及诸大众。各各自知。心徧十方。反观父母。所生之身。如一微尘。若存若亡。如湛巨海。流一浮沤。起灭无从。各各自知。获本妙心。常住不灭。谓此方等会中所谈。教外之旨。不若是者。竟不思汝前自引。海印三昧。谓万象森罗。皆在海光中。一时俱现。为全提独尊。以证汉月之心法广大。正与各各自知。心徧十方。反观父母所生之身。如一微尘同解。繇此看来。潭吉自未悟。而惟依汉月心法为悟。汉月自未悟。而惟依大作一○为悟。正所谓依法生解。犹落魔界。老僧自悟。与尽虚空徧法界之有身。无不徧现。何曾身如微尘。若存若亡。别有心徧十方来。可见汉月潭吉。罔措老僧自悟境界。故谓同云门。乾坤大地。无纤毫过患。犹是转句也。又何知云门为未大悟者。指自境而反诸己。故谓乾坤大地。无纤毫过患。祇是转句。正汉月所谓心法广大。及潭吉谓万象森罗。皆在海光中。一时俱现之意也。不见一色。始是半提。更须知有全提时节。此正云门预说着汉月潭吉等。不知有全提时节的病根。潭吉引。海印三昧。拟证云门全提为究竟。以汉月心法广大。为全提时节者。正反云门全提之旨也。古人道。如金翅擘海。直取龙吞。如单刀直入。取上将头。是教外单传独拔。提持四生之意。故老僧唯据一棒不作一棒用。凡有问者。当头便打。乃是全提时节。正古云。欲识佛性义。当观时节因缘。时节若至。如迷忽悟。如忘忽忆。今潭吉不知时节。据海印三昧。及汉月证法广大。以证云门全提。而妄谓老僧觌面提人。为一橛头硬禅。及硬作主宰之儱侗。何曾梦见老僧情与无情。焕然等现。正平等真法界。无佛无众生。一身入多身。多身入一身。尽虚空。徧法界。凡有身者。各各身光。互相涉入。映彻交罗。如宝珠网。岂可以算数譬喻。能测度哉。而反谤为闺阁中物。欲以唐突佛祖。向上巴鼻。太早计者。何也。其向上巴鼻话。今时人。十个有五双。皆学说耳。故潭吉前诃自己为义路。亦因云门谓得到法身边。己见犹存。坐在法身边。是一。竟不省他后语。放过即不可。但有甚么气息。亦是病故也。妙喜曾曰。不用作禅会。不用作道会。不用向上商量。此是云门老汉。据实而论。我恁么道。有没量罪过。汝若简点得出。许你具择法眼。若简点不出。且向云门葛藤里参。老僧道。者便是大慧。见人不会云门意。教人向云门葛藤里参耳。又恐不会。故曰。而今学实法者。以透过法身为极致。而云门反以为病。不知透过了。合作么生。到者里。如人饮水。冷暖自知。不着问别人。问别人则祸事也。据冷暖自知。又非己见乎。老僧恁么道。亦有没量罪过。一任汉月潭吉等。诸方简点。且闺阁中物。药山因李翱居士问。如何是戒定慧。山曰。贫道者里。无此闲家具。李罔测玄旨。故曰。太守欲保任此事。须向高高山顶立。深深海底行。闺阁中物舍不得。便为渗漏。此药山点李居士。舍不得戒定慧等。为闺阁中物耳。据高高山顶立。深深海底行。岂出得老僧情与无情。焕然等现乎。又芙蓉楷。拈提船子夹山因缘云。法身者。理妙言玄。顿超终始之患。诸仁者。莫是幻身外别有法身么。莫是幻身便是法身么。若也恁么会去。尽是依他作解。蒙昧两岐。法眼未得通明。不见僧问夹山。如何是法身。曰法身无相。如何是法眼。曰法眼无瑕。所以道吾云。未有师在。忽有人问老僧。如何是法身。羊便乾处卧。如何是法眼。驴便湿处尿。更有人问。作么生是法身。买帽相头。作么生是法眼。坑坎堆阜。据芙蓉四转语。又何尝出得老僧。情与无情。焕然等现乎。又云。若简点将来。夹山祇是学处不明。如流俗闺阁中物。此芙蓉简点夹山。不能舍法身法眼。无相无瑕。致使情封识锁。如流俗闺阁中物。然尚不简夹山。祇学说得法身无相。法眼无瑕。而自未尝实证实契。法身法眼。故直待船子点破耳。芙蓉又卖弄曰。老僧若不当阳显示。后学难以知归。劝汝诸人。不用求真。唯须息见。诸见若息。智鉴洞明。更无他物。诸仁者。还会么。良久曰。珠中有火君须信。休向天边问太阳。老僧若见芙蓉恁么道。便与当头一棒。何故。免芙蓉别说个珠中有火。荼糊人。即如不用求真。唯须息见等语。其成人坏人亦不浅。所以老僧不甚言之。但人问法身。也与当头一棒。问法眼。也与当头一棒。问法身向上。也与当头一棒。学人於此。若生异见。总不干老僧事。一任汉月潭吉。道一橛头硬禅。相似野狐涎。硬作主宰之儱侗。也不干老僧事。若到老僧前来恁么道。则与当头一棒。断治你等。诸见尽净。始不敢如此。妄作妄说耳。又洪觉范曰。於今丛林。师授弟子。例皆禁绝悟解。推去玄妙。惟要直问直答。无则始终言无。有则始终言有。毫厘差互。谓之狂解。使船子闻之。岂止万劫系驴橛而已哉。繇此观之。非特不善悟。要亦不善疑也。善疑者。必思三十三祖授法之际。悟道之缘。其语言具在。皆可以理究。可以智知。独江西石头而下。诸大宗师。以机用应物。观其问答。溟涬然令人坐睡。其道异诸祖耶。则嗣其法。其不异耶。则所言乃尔不同。故知临济大师曰。大凡举论宗乘。一句中具三玄。一玄中具三要。有玄有要者。盖明此也。不知者。指为门庭建立。权时语言。可悲也。今汉月等。认三玄三要之名。为实法者。盖倚觉范言而忽临济语也。何也。临济但曰。有权有实。有照有用而已。汉月等。竟不顾其语脉。执定有玄有要。非倚觉范之言而何耶。诸人要会一句中具三玄。一玄中具三要。但看夹山问船子。抛纶掷钓。师意如何。子曰。丝悬绿水。浮定有无之意。山默领曰。语带玄而无路。舌头谭而不谭者是也。故船子曰。钓尽江波。金鳞始遇。山乃掩耳。子曰。如是如是。遂嘱曰。汝向去。直须藏身处没踪迹。没踪迹处莫藏身。吾三十年在药山。祇明斯事。若认觉范的有玄有要为实法。又何止万劫系驴橛而已。
　　世尊至多子塔前。命摩诃迦叶。分座令坐。以僧伽黎围之。遂告曰。吾以正法眼藏。密付於汝。汝当护持。并敕阿难。副贰传化。毋令断绝。而说偈曰。法本法无法。无法法亦法。今付无法时。法法何曾法。尔时世尊。说此偈已。复告迦叶。吾将金缕僧伽黎。传付於汝。转授补处。至慈氏佛出世。勿令朽坏。迦叶闻偈。头面礼足曰。善哉善哉。我当依敕。恭顺佛故。
　　救曰。六祖入黄梅之室。亦以袈裟遮围。征其前悟。至应无所住。而生其心。言下大彻。遂以衣钵付之。先师谓袈袈缕缕。明示法数。非苟然也。盖袈裟自一条至二十五条。每条各五。各各四长一短。颠倒参错。开阖变化。默印吾人本具之广大心体。圆融行布。不滞一偏。始尽此心此法之奥。非心外别有所谓密付者也。如六祖偈曰。菩提本无树。明镜亦非台。本来无一物。何处惹尘埃。岂非滞在净处。而於心法有所未圆者乎。若此偈便为究竟。则三鼓入室。不应复有言下大彻等语。既有此语。则偈旨之偏。虽卢公再出。亦当首肯。今人悟不及此。遂谓先师以宗旨定在衣上。不亦欺世之甚乎。此正显潭吉不肯深思。脱空妄语。不思袈裟繇人所造。以所造之衣。印本具心体。则所造与本具。互相敌破。法喻不齐也。且前既据衣缕。为示法数。谓非苟然。后又曰。宗旨不在衣上。岂非前后不照。自相矫乱乎。汉月诬谤六祖之偈。谓断见外道。潭吉改为滞在净处。於心法未圆。然则世尊之法本法无法。无法法亦法。今付无法时。法法何曾法。亦滞在净处。而於心法有所未圆乎。又迦叶偈曰。法法本来法。无法无非法。何於一法中。有法有非法。既谓法法本来法。无法无非法。岂非本来无一物。何处惹尘埃乎。汉月潭吉。自未悟本来。故一味向本来外。说此心此法之奥。反斥六祖本来偈。为滞在净处。未梦见古人处处真。处处真。尘尘尽是本来人耳。庞居士所谓。日用事无别。唯吾自偶谐。头头非取舍。处处没张乖。朱紫谁为号。丘山绝点埃者。者便是六祖本来无一物。何处惹尘埃的注脚。故老僧不待卢公再出。輙断汉月潭吉。未到佛祖。与一切人。本来无异之地。所以妄作五宗原。五宗救。即据潭吉。谓物之最大者。天地是也。理之最幽者。阴阳是也。圣人迎日推策。画八封。考河图。测以浑天之仪。载以历象之书。然后天地之动静。日月之行度。星辰之区分。阴阳寒暑之数。闰余盈缩之变。鬼神幽冥之情状。灼见而指诸掌。繇是而观圣人之智虑。过人远矣。使匹夫匹妇。从而论之。又乌得不增其昧昧。便可见汝。未证到本来一切无异之地。何以故。天地自我出。不可谓物之最大。阴阳繇我彰。不可谓理之最幽。不着一画。而八卦自陈。未见龙马。而河图已出。不待测以浑天之仪。载以历象之书。而天地之动静。日月之行度。星辰之区分。阴阳寒暑之数。闰余盈缩之变。鬼神幽冥之情状。无不各循其候。各得其所。然则圣人之智虑。何尝有纤毫过人。匹夫匹妇。何尝有纤毫昧昧哉。此是老樵夫。自觉情与无情。焕然等现的境界。世尊据此。谓诸佛出世。惟为一大事因缘。七佛历祖五宗。据此为相续不断底宗旨。今潭吉大视天地。幽视阴阳。把迎日推策。测以浑仪。载以历书。与画八卦。考河图。看做圣人奇特的事。如此则正是业识茫茫。无本可据。又何怪其依汉月。妄作妄说。诬谤老僧耶。

　　天童和尚辟妄救略说卷之一
　　天童和尚辟妄救略说卷之二

　　　　侍者　真启　编

　　西天祖师
　　▲一祖摩诃迦叶尊者

　　摩竭陀国人。姓婆罗门。父号饮泽。母号香至。过去世为金师。值毗婆尸佛般涅盘。四众起塔。有贫女得金珠。恳金师为补塔中佛像金面缺处。相与发愿。世世为无姻夫妻。繇是因缘。九十一劫身皆金色。及此世。与紫金光尼。复为夫妇。梵语迦叶波。此云饮光。盖以身光名。然夫妇皆清净自居。无世间想。旋复出家。修杜多行。会空中有神告曰。佛已出世。请往师之。尊者即趋礼释尊於竹林精舍。佛言。善来比丘。须发自除。佛於众中。称叹第一。后因拈花因缘付法。
　　佛涅盘时。尊者在毕钵罗窟。以净天眼见。世尊在熙连河侧。入般涅盘。即至双树。悲恋号泣。佛於金棺。出示双足。尊者告诸比丘。佛已茶毗。金刚舍利。非吾等事。宜当结集法眼。无令断绝。乃说偈告曰。如来弟子。且莫涅盘。得神通者。宜赴结集。於是得神通者。悉赴耆阇崛山毕钵罗窟。时阿难为漏未尽。不得入会。后证阿罗汉果。乃入。尊者告众言。此阿难比丘。有大智慧。所闻佛法。如水传器。无有遗余。可请彼集修多罗藏。大众默然。
　　结集既毕。尊者自念衰老。宜入定於鸡足山。以待弥勒。乃召阿难言。我今不久世间。今将正法。付嘱於汝。汝善守护。听吾偈曰。法法本来法。无法无非法。何於一法中。有法有不法。

　　▲二祖阿难尊者

　　王舍城人。姓剎利帝。父斛饭王。实如来从弟也。多闻博达。智慧无碍。世尊以为总持第一。梵云阿难。此云庆喜。以如来成道日生。故名也。者一日问迦叶曰。师兄。世尊传金缕袈裟外。别传个甚么。迦叶召阿难。阿难应诺。迦叶曰。倒却门前剎竿着。
　　尊者将入涅乐。於恒河中流。跏趺而坐。阿阇世王。毗舍离王。皆在河侧。说偈劝请。莫般涅盘。者答偈曰。二王善严住。勿为苦悲恋。涅盘当我静。而无诸有故。复念。我若向一国。则诸国或争。应以平等。度诸有情。遂於恒河中流。将入寂灭。是时山河大地。六种震动。雪山有五百仙人。睹兹瑞应。飞空而至。礼尊者足而白言。我当於长老而证佛法。愿垂大慈。度脱我等。尊者默然受请。即变殑伽河。悉为金地。为其仙众。说诸大法。复念。先所度脱弟子。应当来集。须臾五百罗汉。从空而下。为诸仙人。出家受具。其仙众中。有二罗汉。一名商那和修。二名末田底迦。尊者知是法器。而告之曰。如来以正法眼付迦叶。迦叶入定而付於我。我今将灭。复付於汝。汝受吾教。当听偈言。本来付有法。付了言无法。各各须自悟。悟了无无法。说偈已。复以正法眼。嘱累商那和修。而命末田底迦。於罽宾国。敷演大法云。

　　▲三祖商那和修尊者

　　姓毗舍多。父林胜。母憍奢耶。摩突罗国人也。在胎六年而生。梵云商诺迦。此云自然服。乃西域九枝秀草名。出则圣人降生。尊者生而此草出。昔如来行化。至摩突罗国。见一青林。枝叶茂盛。语阿难曰。此林地名优留茶。吾灭后一百年。有比丘名商那和修。於此转妙法轮。后百岁。果诞和修。出家证道。受庆喜尊者法眼。至此林。遂降二火龙。龙受三归。施其地以建梵宫。
　　尊者化缘既久。思付法者。寻於咤利国。得优波鞠多。以为给示。因问鞠多曰。汝年几耶。答曰。我年十七。者曰。汝身十七。性十七耶。答曰。师发已白。为发白耶。心白耶。者曰。我但发白。非心白。鞠多曰。我身十七。非性十七。尊者知是法器。后三年。遂为落发受具。而以法眼付嘱之。付法偈曰。非法亦非心。无心亦无法。说是心法时。是法非心法。

　　▲四祖优波鞠多尊者

　　咤利国人也。姓首陀。父善意。十七出家。二十证果。
　　尊者在世化导。证果最多。每度一人。以一筹置於石室。其室纵十八肘。广十二肘。充满其间。最后有一长者子。名曰香众。来礼尊者。求出家。尊者问曰。汝身出家。心出家。答曰。我来出家。非为身心。尊者曰。不为身心。复谁出家。答曰。夫出家者。无我我故。无我我故即心不生灭。心不生灭。即是尝道。诸佛亦尝。心无形相。其体亦然。尊者曰。汝当大悟。心自通达。宜依佛法僧。绍隆圣种。即为剃度。授具足戒。仍告之曰。汝父梦金日而生。汝可名提多迦。如来以大法眼藏。次第传授。以至於我。今复付汝。听吾偈曰。心自本来心。本心非有法。有法有本心。非心非本法。

　　▲五祖提多迦尊者

　　摩伽陀国人也。初名香众。生时父梦金日自屋而出。照耀天地。前有大山。诸宝严饰。山顶泉涌。滂沱四流。后遇鞠多尊者。为解之曰。宝山者。吾身也。泉涌者。法无尽也。日从屋出者。汝今入道之相也。照耀天地者。汝智慧超越也。因为更今名。梵云提多迦。此云通真量。尊者闻已。踊跃述偈曰。巍巍七宝山。常出智慧泉。回为真法味。能度诸有缘。鞠多尊者亦说偈曰。我法传於汝。当现大智慧。金日从屋出。照耀於天地。尊者闻偈。设礼奉持。
　　后至中印度。彼国有八千大仙。弥遮迦为首。闻尊者至。率众瞻礼。谓尊者曰。昔与师同生梵天。我遇阿私陀仙。授我仙法。师逢十方弟子。修习禅那。自此报分殊途。已经六劫。者曰。支离累劫。诚哉不虚。今可舍邪归正。以入佛乘。弥遮迦曰。昔阿私陀仙人。授我记云。汝却后六劫。当遇同学。获无漏果。今也相遇。非夙缘耶。愿师慈悲。令我解脱。者即度出家。命诸圣授戒。其余仙众。始生我慢。尊者示大神通。於是俱发菩提心。一时出家。者乃告弥遮迦曰。昔如来以大法眼藏。密付迦叶。展转相授。而至於我。我今付汝。当护念之。乃说偈曰。通达本法心。无法无非法。悟了同未悟。无心亦无法。

　　▲六祖弥遮迦尊者

　　中印度人。既传法已。游化至北天竺国。见雉堞上有金色祥云。叹曰。斯道人气也。必有大士为吾嗣。乃入城。於阛阓间。有一人手持酒器。逆而问曰。师何方来。欲往何所。祖曰。从自心来。欲往无处。曰识我手中物否。祖曰。此是触器而负净者。曰师识我否。祖曰。我即不识。识即非我。复谓之曰。汝试自称名氏。吾当后示本因。彼说偈答曰。我从无量劫。至於生此国。本姓颇罗堕。名字婆须蜜。祖曰。我师提多迦说。世尊昔游北印度。语阿难言。此国中。吾灭度后三百年。有一圣人。姓颇罗堕。名婆须蜜。而於禅祖。当获第七。世尊记汝。汝应出家。彼乃置器。礼师侧立而言曰。我思往劫。尝作檀那。献一如来宝座。彼佛记我曰。汝於贤劫释迦法中。宣传至教。今符师说。愿加度脱。祖即与披剃。复圆戒相。乃告之曰。正法眼藏。今付於汝。勿令断绝。乃说偈曰。无心无可得。说得不名法。若了心非心。始解心心法。

　　▲七祖婆须蜜尊者

　　北天竺国人。尝服净衣执酒器。游行里闬。或吟或啸。人谓之狂。及遇弥遮迦尊者。宣如来往志。自省前缘。投器出家。受法。行化至迦摩罗国。广兴佛事。於法座前。忽有智者。自称我名佛陀难提。今与师论义。祖曰。仁者论即不义。义即不论。若拟论义。终非义论。难提知师义胜。心即钦服曰。我愿求道。沾甘露味。祖遂与剃度。而授具戒。复告之曰。如来正法眼藏。我今付汝。汝当护持。乃说偈曰。心同虚空界。示等虚空法。证得虚空时。无是无非法。

　　▲八祖佛陀难提尊者

　　迦摩罗国人。姓瞿昙氏。顶有肉髻。辨捷无碍。受婆须蜜尊者法。行化至提伽国毗舍罗家。见舍上有白光上腾。谓其徒曰。此家有圣人。口无言说。真大乘器。不行四衢。知触秽耳。长者出致礼。问何所须。祖曰。我求侍者。长者曰。我有一子。名伏驮蜜多。年已五十。口未曾言。足未曾履。祖曰。如汝所说。真吾弟子。伏驮闻之。遽起礼拜。而说偈曰。父母非我亲。谁是最亲者。诸佛非我道。谁为最道者。祖以偈答曰。汝言与心亲。父母非可比。汝行与道合。诸佛心即是。外求有相佛。与汝不相似。欲识汝本心。非合亦非离。伏驮闻偈已。便行七步。祖曰。此子昔曾值佛。悲愿广大。虑父母爱情难舍。故不言不履耳。长者遂舍令出家。祖寻授具戒。付法说偈曰。虚空无内外。心法亦如此。若了虚空故。是达真如理。

　　▲九祖伏驮蜜多尊者
  </div>
  <div class="pagination">
   <span class="current-page">
    1
   </span>
   <a href="辟妄救略说_page2.html">
    2
   </a>
   <a href="辟妄救略说_page3.html">
    3
   </a>
   <a href="辟妄救略说_page4.html">
    4
   </a>
   <a href="辟妄救略说_page5.html">
    5
   </a>
   <a href="辟妄救略说_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
