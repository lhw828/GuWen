<!DOCTYPE html>
<html>
<head>
    <meta charset="UTF-8">
    <title>辟妄救略说 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辟妄救略说 - 第 3 页/共 5 页</h1>
    <div class="content">　　三祖章救曰。祖有信心铭近千言。其略曰。至道无难。唯嫌拣择。但莫憎爱。洞然明白。毫厘有差。天地悬隔。欲得现前。莫存顺逆。要知临济德山。千奇百怪处。不过驱学者。丧尽心智。与此数语符合耳。义学之徒解曰。至道本无难易。但不拣择即是。譬夫画龙。头角牙眼一一相似。惟不能行雨。所以毫厘有差。天地悬隔。非宗旨何以辩之。据潭吉恁么判。颠倒之甚。获罪先圣不浅。老僧只据临济自云。排斥三藏教。骂辱诸小儿。向逆顺中觅人。岂非本来人现前。则不见有顺逆。唯见一切皆人。故曰向逆顺中觅人乎。而潭吉反谓。要知临济千奇百怪处。不过驱学者。丧尽心智。非颠倒而何。又岂知据人人面目现前。则无有心智用事。无有心智用事。则为至道。何以故。至道初未尝有心智。唯一人耳。有难易则有二。有二便有拣择。有拣择便有憎爱。有拣择憎爱。便有毫厘之差。天地之隔。盖面目不现前。一切顺逆境界。打作两橛。千奇百怪。繇此而生。去至道远矣。老僧则谓至道者。即至人之异称。非於人外别有至道也。故赵州举至道无难。唯嫌拣择。但莫憎爱。洞然明白。云老僧不在明白里。非据赵州自为至道乎。然所谓至人者。亦非於人外。别有至处。所以德山云。若论此事。直得三世诸佛。口挂壁上。更有一人。呵呵大笑。若识此人。参学事毕。岂於人外。别有至人至道乎。临济唯向逆顺中觅人。所以道。我於十二年中。求个业性。如芥子许不可得。又岂於人外。别有千奇百怪乎。汉月唯为千奇百怪。故认临济为真师。请问潭吉。祇如学者。学者千奇百怪。岂止毫厘有差。天地悬隔而已乎。且本来人之面目。描也描不成。画也画不就。顾谓譬夫画龙。头角牙眼。一一相似。惟不能行雨乎。若果是真龙。头角牙眼。一一相似。即不行雨时。龙有甚么差处。而悬隔乃尔乎。老僧只据本人为宗旨。故行雨也龙现前。不行雨也龙现前。顺也人现前。逆也人现前。初无第二人。欲求毫厘之差。天地之隔。了不可得也。

　　▲四祖道信大师者

　　姓司马氏。世居河内。后徙於蕲州广济县。生而超异。幼慕空宗。诸解脱门。宛如宿习。既嗣祖风。摄心无寐。胁不至席者六十年。一日往黄梅县。路逢一小儿。骨相奇秀。异乎尝童。祖问曰。子何姓。答曰。姓即有。不是尝姓。祖曰。是何姓。答曰。是佛姓。祖曰。汝无姓耶。答曰。性空故无。祖默识其法器。即俾侍者。至其母所。乞令出家。母以宿缘故。殊无难色。遂舍为弟子。以至付法传衣。偈曰。华种有生性。因地华生生。大缘与性合。当生生不生。

　　▲五祖弘忍大师者

　　蕲州黄梅人也。先为破头山中栽松道者。尝请於四祖曰。法道可得闻乎。祖曰。汝已老。脱有闻。其能广化耶。倘若再来。吾尚可迟汝。乃去行水边。见一女子浣衣。揖曰。寄宿得否。女曰。我有父兄。可往求之。曰诺。我即敢行。女首肯之。即回策而去。女周氏季子也。归輙孕。父母大恶。逐之。女无所归。日佣纺里中。夕止於众馆之下。已而生一子。以为不祥。因抛浊港中。明日见之。泝流而上。气体鲜明。大惊遂举之。成童随母乞食。里人呼为无姓儿。逢一智者。叹曰。此子缺七种相。不逮如来。后遇信大师得法。嗣化於破头山。
　　咸亨中。有居士姓卢名慧能。自新州来。参谒。祖问曰。汝自何来。卢曰岭南。祖曰。欲须何事。卢曰。惟求作佛。祖曰。岭南人无佛性。若为得佛。卢曰。人即有南北。佛性岂然。祖令随众作务。卢曰。弟子自性。尝生智慧。不离自性。即是福田。未审和尚教作何务。祖曰。者獦獠根性太利。着槽厂去。卢礼足而退。便入碓坊。服劳於杵臼。昼夜不息。经八月。祖知付授时至。告众曰。正法难解。不可徒记。吾言持为己任。汝等各自随意述一偈。若语意冥符。则衣法皆付。时会下七百余僧。上座神秀者。学通内外。众所宗仰。咸推称曰。若非尊秀畴。敢当之。神秀窃聆众誉。不复思惟。乃於廊壁。书一偈曰。身是菩提树。心如明镜台。时时勤拂拭。莫使惹尘埃。祖因经行。忽见此偈。知是神秀所述。乃赞叹曰。后代依此修行。亦得胜果。卢在碓坊。忽聆诵偈。乃问。同学是何章句。同学曰。汝不知。和尚求法嗣。令各述心偈。此则秀上座所述。和尚深加叹赏。必将付法传衣也。卢曰。其偈云何。同学为诵。卢良久曰。美则美矣。了则未了。同学诃曰。庸流何知勿发狂言。卢曰。子不信耶。愿以一偈和之。同学不答。相视而笑。卢至夜。密告一童子。引至廊下。卢自秉烛。请别驾张日用於秀偈之侧。写一偈曰。菩提本无树。明镜亦非台。本来无一物。何处惹尘埃。祖后见此偈曰。此是谁作。亦未见性。众闻祖语。遂不之顾。逮夜祖潜诣碓坊。问曰。米白也未。卢曰。白也。未有筛。祖以杖三击其碓。卢即以三鼓入室。室告曰。诸佛出世。为一大事。故随机大小。而引导之。遂有十地三乘顿渐等旨。以为教门。然以无上微妙秘密圆明真实正法眼藏。付於上首大迦叶尊者。展转传授。二十八世。至达磨。届於此土。得可大师。承袭以至於今。以法宝及所传袈裟。用付於汝。善自保护。无令断绝。听吾偈曰。有情来下种。因地果还生。无情既无种。无性亦无生。卢跪受讫。问法则既受。衣付何人。祖曰。昔达磨初至。人未之信。故传衣以明得法。今信心已熟。衣乃争端。止於汝身。不复传也。

　　▲六祖慧能大师

　　姓卢氏。父行瑫。母李氏。感异梦觉。而异香满室。因有娠。六年乃生。毫光腾空。黎明有僧。来语祖之父曰。此子可名慧能。父曰。何谓也。僧曰。惠者。以法惠济众生。能者。能作佛事。语毕。不知所之。祖不饮母乳。遇夜神人。灌以甘露。三岁父丧。母[婺-矛+牙]居。家贫甚。幼则樵采鬻薪。以养母。一日负薪过市中。闻客读金刚经。至应无所住而生其心。有所感悟。而问客曰。此何法也。曰此金刚经。黄梅东山五祖忍和尚。恒教人诵此经。祖闻语。勃然思出家求法。乃乞於一客。为其母备岁储。遂辞母。直抵韶州。遇高行士刘志略。结为交友。尼无尽藏者。即志略之姑也。尝读涅盘经。师暂听之。即为解说其义。尼遂执卷。问字。祖曰。字即不识。义即请问。尼曰。字尚不识。曷能会义。祖曰。诸佛妙理。非关文字。尼惊异之。告乡里耆艾。请居宝林寺。寺废已久。四众营缉。朝夕奔凑。俄成宝坊。祖曰。我求大法。止此何为。遂弃之。抵黄梅。参礼五祖。语在五祖章。当呈偈。后三鼓入五祖室。五祖复征其初悟。应无所住。而生其心语。祖言下大彻。遂启五祖曰。一切万法。不离自性。何期自性。本自清净。何期自性。本不生灭。何期自性。本自具足。何期自性。本不动摇。何期自性。能生万法。五祖知悟本性。谓祖曰。不识本心。学法无益。若识本心。见自本性。即名丈夫天人师佛。遂传衣法。
　　五祖送祖至九江驿边。令祖上船。祖随即把橹。五祖曰。合是吾度汝。祖曰。迷时师度。悟时自度。度名虽一。用处不同。能蒙师传。法今已得。悟只合自性自度。五祖云。如是如是。以后佛法。繇汝大行。
　　祖礼辞。南行者两月。至大庾岭。僧惠明本将军同数百人来。欲夺衣钵。明先趂及。祖掷衣钵於石曰。此衣表信。可力争耶。明举衣钵。不能动。乃曰。我为法来。不为衣来。祖曰。汝既为法来。可屏息诸缘。勿生一念。吾为汝说。明良久。祖曰。不思善。不思恶。正与么时。那个是明上座本来面目。惠明言下大悟。复问曰。上来密语密意外。还更有密意旨否。祖曰。与汝说者。即非密也。汝若返照。密在汝边。明曰。惠明虽在黄梅。实未省自己面目。今蒙指示。如人饮水。冷暖自知。
　　仪凤元年正月八日。忽念说法时至。遂出至广州法性寺。值印宗法师。讲涅盘经。寓止廊庑间。暮夜风扬剎幡。闻二僧对论。一曰幡动。一曰风动。往复不已。祖曰。不是风动。不是幡动。仁者心动。一众竦然。
　　正月十五日。印宗会诸名德。为祖剃发。二月八日。就法性寺智光律师。受满分戒。其戒坛即宋求那跋陀三藏之所置也。三藏记云。后当有肉身菩萨。在此坛受戒。又梁末真谛三藏。於坛之侧。手植二菩提树。谓众曰。却后一百二十年。有大开士。於此树下。演无上乘。度无量众。祖受戒已。於此树下。开东山法门。宛如宿契。
　　南岳怀让禅师礼祖。祖曰。何处来。曰嵩山。祖曰。甚么物。恁么来。曰说似一物。即不中。祖曰。还假修证否。曰修证即不无。污梁即不得。祖曰。只此不污染。诸佛之所护念。汝既如是。吾亦如是。西天般若多罗谶。汝足下出一马驹。踏杀天下人。应在汝躬。不须速说。
　　青原行思禅师。参祖。问曰。当何所务。即不落阶级。祖曰。汝曾作甚么来。曰圣谛亦不为。祖曰。落何阶级。曰圣谛尚不为。何阶级之有。祖深哭之。令首众。
　　永嘉玄觉禅师。少习经论。精天台止观法门。阅维摩经。发明心地。后遇左溪朗禅师激励。举东扬策禅师。同诣曹溪。初到。振锡绕祖三匝。卓然而立。祖曰。夫沙门者。具三千威仪八万细行。大德自何方来。生大我慢。曰生死事大。无常迅速。祖曰。何不体取无生。了无速乎。曰体即无生。了本无速。祖曰。如是如是。於时大众。无不愕然。觉方具威仪参礼。须臾告辞。祖曰。返太速乎。曰本自非动。岂有速耶。祖曰。谁知非动。曰仁者自生分别。祖曰。汝甚得无生之意。曰无生岂有意耶。祖曰。无意谁当分别。曰分别亦非意。祖叹曰。善哉少留一宿。时谓一宿觉。
　　僧智通。看楞伽经。约千余徧。不会三身四智。礼祖求解其义。祖曰。三身者。清净法身。汝之性也。圆满报身。汝之智也。千百亿化身。汝之行也。若离本性。别说三身。即名有身无智。若悟三身。无有自性。即名四智菩提。听吾偈曰。自性具三身。发明成四智。不离见闻缘。超然登佛地。吾今为汝说。谛信永无迷。莫学驰求者。终日说菩提。通曰。四智之义。可得闻乎。祖曰。既会三身。便明四智。何更问耶。若离三身。别谈四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但用名言无实性。若於转处不留情。繁兴永处那伽定。
　　僧问。黄梅意旨。甚么人得。祖曰。会佛法人得。曰和尚还得否。祖曰。我不会佛法。
　　七月八日。谓门人曰。吾欲归新州。汝等速理舟楫。大众哀留甚坚。祖曰。诸佛出现。犹示涅盘。有来必去。理亦当然。吾此形骸。归必有所。众曰。师从此去。早晚可回。祖曰。叶落归根。来时无口。
　　救曰。五祖观六祖偈毕。乃云。亦未见性在。及其三鼓入室。征至应无所住。言下大彻。则亦未见性之语。皎然明白。后世装点云。故意不许。以息其争。而谓袈裟遮围。不欲人见。非以世俗流布。诬谤祖师耶。夫既曰。入室。闭门足矣。何至遮遮掩掩。欲隐弥露乎。此无他。只欲於本来无一物上作解会。而袈裟遮围处。注脚不行。强作此语耳。可发千古一笑。老僧据大藏中。坛经所载。谓五祖一日忽见六祖曰。吾思汝之见可用。恐有恶人害汝。遂不与言。汝知之否。六祖曰。弟子亦知此意。不敢行至堂前。令人不觉。后五祖见法众总惊。无不嗟讶。遂将鞋擦了偈曰。亦未见性在。众人疑息。次日潜至碓坊。三鼓入室。征至应无所住。而生其心。言下大彻。谓一切万法。不离自性。何期自性。本自清净。何期自性。本不生灭。何期自性。本自具足。何期自性。本无动摇。何期自性。能生万法。老僧据征字义。当见三鼓入室。不过征六祖。前悟应无所住。而生其心之言下大彻。非别有所谓。而云言下大彻也。故见五祖时。谓弟子念念不离自性。与此一切万法。不离自性。乃至何期自性。能生万法等句。言虽广略不同。而前后理无二致。不然则征之一字。了没意味矣。安可以亦未见性之语为实哉。其袈裟遮围之事。本无所载。又何足挂齿哉。然则既皆不离自性为本。则本来无一物之意。全是自性。岂离自性外。别有一物。足可证汉月诬六祖为断见外道。致潭吉谤六祖着於净边者。岂止发千古一笑。正恐招谤法之过。尽未来劫。不止於千古矣。救中又道。如秀公之博闻广记。履践明洁。人天大众。素所归仰者。自抑为旁出。而獦獠之一丁不识者为正传。使天下后世。知此道至公。非硕学厚德闻见智识之可造。后之真不识丁者。遂借口於卢公。闻诵而能讲如卢公乎。闻音而发悟如卢公乎。说法如云雨如卢公乎。偈颂之圆妙昭彻如卢公乎。据此不过发明老僧真不识丁。出脱汉月为真人。不可抑为知解旁出耳。则不得不再据老僧昔日。举拄杖云。举一不得举二。放过一着。落在第二。掷杖云。老僧落二了也。且一又如何举。时汉月向前拿拄杖去。以较古乾峰曰。举一不得举二。放过一着。落在第二。云门出众云。昨日有人从天台来。却往径山去。峰曰。典座来日不得普请者。相去远矣。云门据人为第一。而汉月反以拄杖为第一。岂老僧不察其心。抑之为学解。为旁出。汉月自未尝据人为正。唤作真人得么。至於老僧。诚然不识丁字。即世尊初生时。便以一手指天。一手指地。目顾四方。周行七步云。天上天下。唯我独尊。岂论识丁不识丁耶。又未离兜率。已降皇宫。未出母胎。度人已毕。唯据世尊为度人。岂於世尊外。别有法度人耶。故曰。始从鹿野苑。终至跋提河。於是二中间。不曾说一字。潭吉未曾到者地位。反谓得意者。以无意为意。而疗执意之病。祇以意根图度。在意里打辊。复谓忘言者。以无言为言。及举世尊忘言。而有四十九年之教海。又祇在言里打辊。何不思古人道。在口谈论。是个甚么。一切谈论。与不谈论时。岂离唯我独尊耶。据应无所住而生其心。非唯我独尊而何。菩提本无树。明镜亦非台。本来无一物。何处惹尘埃。又非唯我独尊而何。汝不思古人道。情生智隔。想变体殊。亦为发明唯我独尊耳。谁与汝论想明斯聪。情幽斯钝来。汝又道。马鸣龙树皆造论。即如龙树中论曰。诸法不自生。亦不从他生。不共不无因。是故说无生。非据唯我独尊。为无生法忍耶。马鸣起信论曰。始觉合本之谓佛。非六祖谓不思善。不思恶。正恁么时。那个是明上座本来面目。惠明於言下。顿惺自己面目。而初祖谓二祖。汝当阐扬。勿轻未悟。一念回机。便同本得者耶。据老僧举目了然。无一非真人。但不醒唯我独尊。常乐我净之无上正等正觉。所以老僧一棒不作一棒用。直指一切人。一念回机。自醒本得。唯我独尊也。临济曰。大德莫错。我且不取你解经论。我亦不取你国王大臣。我亦不取你辨似悬河。我亦不取你聪明智慧。唯要你真正见解。道流。设解得百本经论。不如一个无事底阿师。你解得即轻蔑人。胜负修罗。人我无明。长地狱业。据是则潭吉赞神秀聪明。以类汉月与己。轻蔑一切人。反临济所言。而妄窃为真师何耶。潭吉又赞六祖偈颂。圆妙昭彻据答智通。三身四智偈。救云。此等偈颂。真不识丁者。还借口得么。老僧诚借口不得。汝等若到老僧前恁么道。唯劈脊与汝一棒。汝等若会得老僧用处。便会得六祖道。若於转处不留情。繁兴永处那伽定耳。潭吉又谓六祖南岳。问答数言。料拣宾主。回互之旨皆备。但后人易以解路穿凿。若临济德山。则此徒何以置喙。老僧道。料拣宾主之旨则不问。且问潭吉。那一句是回互处。老僧三十年时。曾颂曰。恁么来兮甚么物。不似一物还自屈。堂堂直下用无私。后代儿孙施棒喝。据是则潭吉若到老僧处。恁么判断。吃棒未有了日在。救中又道。五家宗旨。备在四七二三诸祖。临机与夺中。老僧祇据六祖云。吾此形骇。归必有所。以正潭吉背山背水。临机与夺等语。岂非无梦说梦。老僧若作六祖。谓吾此形骸。归必有所。待众曰。师从此去。早晚却回。便与蓦面一唾。不唯当时大众。知恩有地。亦免潭吉。作奇名异相语。何以故。不见古人道。将佛祖见解。贴在额头上。如灵龟负图。自取丧身之兆。潭吉等得无类是乎。至於闻音发悟。与入室始彻。自语相违。不足供千古明眼人一笑。

　　天童和尚辟妄救略说卷之三
　　天童和尚辟妄救略说卷之四

　　　　侍者　真启　编

　　六祖下
　　▲南岳怀让禅师

　　六祖嗣。金州杜氏子。唐仪凤二年四月八日降生。有白气上属天。太史奏之高宗。宗问。是何祥乎。对曰。国之法器。不染世荣。宗传勅金州太守韩。偕亲往存慰。年十岁。惟乐佛书。有玄静三藏。告师父母曰。此子若出家。必获上乘。广度众生。至垂拱三年。年十五。依荆州玉泉寺弘景律师出家。通天二年。受戒。习毗尼藏。一日叹曰。夫出家者。当为无为法。天上人间。无有胜者。遇同学坦然。相与谒嵩山安公。安令诣曹溪。其见六祖悟缘。具六祖章中。师既得法。侍祖复十五年。先天二年。往衡岳。居般若寺。开元中有沙门道一。在衡岳。常习坐禅。师知是法器。往问曰。大德。坐禅图甚么。一曰。图作佛。师乃取一砖。於彼庵前。石上磨。一曰。磨作甚么。师曰。磨作镜。一曰。磨砖岂得成镜耶。师曰。磨砖既不成镜。坐禅岂得作佛。一曰。如何即是。师曰。如牛驾车。车若不行。打牛即是。打车即是。一无对。师又曰。汝学坐禅。为学坐佛。若学坐禅。禅非坐卧。若学坐佛。佛非定相。於无住法。不应取舍。汝若坐佛。即是杀佛。若执坐相。非达其理。一闻示诲。如饮醍醐。礼拜问曰。如何用心。即合无相三昧。师曰。汝学心地法门。如下种子。我说法要。譬彼天泽。汝缘合故。当见其道。又问。道非色相。云何能见。师曰。心地法眼。能见乎道。无相三昧。亦复然矣。一曰。有成坏否。师曰。若以成坏聚散而见道者。非见道也。听吾偈曰。心地含诸种。遇泽悉皆萌。三昧华无相。何坏复何成。一蒙开悟。心意超然。侍奉九秋。日益玄奥。马大师阐化於江西。师问众曰。道一为众说法否。众曰。已为众说法。师曰。总未见人持个消息来。众无对。因遣一僧去。嘱曰。待伊。上堂时但问。作么生伊道底言语记将来。僧去。一如师旨。回谓师曰。马师云。自从胡乱。后三十年。不曾少盐医。师然之。
　　天宝三年八月十一日。圆寂。塔於衡岳。谥大慧。
　　救曰。达磨东来。六世而有曹溪。自曹溪而后。分为两支。其一曰青原思。思出石头。为曹洞宗之祖。其一曰南岳让。让出马祖。为临济沩仰云门法眼四宗之祖。礼曰。别子为祖。继别子为宗。百世不迁者。别子之后也。今达磨之道。以南岳为别子。临济又南岳后之别子也。五宗既定。当各宗其始别之祖。故源流始於临济。於义为安。不知广通何所据依。而曰挽祖回风。直接大鉴。若谓泝流穷源。则西天始於迦叶。东土始於达磨。通乃上弃迦叶达磨之元祖。下忘临济始别之本宗。而中继六祖。将何为者耶。况其言曰。马祖以下。纵横肆出。厥奇名异相罗笼天下学者。则抹杀宗旨之罪明甚。三峰力辨之。触其忌讳。遂致相责。连篇累牍。辟至今日而不已。盖不察三峰之用心也。老僧据笑岩师翁。见五宗末季。各执彼我是非。以致天下后世。靡所适从宗门正旨。将坠於地。故曰。挽真祖。回邪风。俾后世五宗。复共宗无异之旨。此广通序所繇作。譬如一家。两子五孙。支庶繁衍。分门别户。致启讼端。有善为解纷者曰。汝等五家。虽支分派别。其初原只一人。则当下争息矣。嗣临济而弗专临济之称。笑岩师翁。良有深意。广通特为阐扬。亦有何过。汉月等。乃深恶而痛疾之。诬为抹杀宗旨。又诬为直接六祖。似谓六祖以下。皆不可师。据序云。曹溪正脉。某十某代。则临济为某十某代之祖。不言可知。何尝直接六祖。自称第一世。而谓六祖下皆不可师乎。潭吉又诬广通。上弃迦叶达磨之元祖。殊不知曹溪以上。西天东土。虽有旁出。其正脉故单传也。既是曹溪儿孙。便是达磨儿孙。既是达磨儿孙。便是迦叶儿孙。何尝弃元祖乎。且序中明说。曹溪以下。厥旁岐纵横肆出。厥奇名异相。涯岸各封。今救中所述。但云马祖以下。纵横肆出。厥奇名异相。而删去厥旁岐三字。盖有此三字。则奇名异相。自属旁岐。无此三字。则奇名异相。便属马祖诸老。请问潭吉。是何心行乎。至於宗旨之说。老僧惟据自悟为正。悟则事同一家。不悟则万别千差。可见自若不悟。与五家宗旨。总没交涉。所以妙喜道。者些子药头。不问他云门下。临济下。曹洞下。沩仰下。法眼下。大法若不明。各宗其宗。各师其师。各父其父。各子其子。只管理会宗旨。热大不紧。请问潭吉。难道妙喜老人。亦可斥为抹杀宗旨乎。汉月不识五宗正旨。妄捏一○为千佛万佛之祖。则千佛万佛。正法眼藏。已被汉月抹杀。更谓五宗各出○之一面。任汝作五宗原。五宗救。建立五宗。实乃抹杀五宗。任汝执三玄三要。四宾主四料拣。举扬临济。实乃抹杀临济。潭吉道。老僧不察其用心。汉月心行。老僧亦既知之矣。双头独结。四法交加。勒成无文密印。岂非奇名异相。广通序中。有厥奇名异相。罗笼天下学者之句。触其忌讳者一。得心於高峰。印法於觉范。临济则为真师。岂非望空授受。广通序中。有末世相承渐伪。輙成驾虚。望空授受之句。触其忌讳者二。深恶而痛疾之也固宜。嗟乎。彼我是非。於今尤甚。总之是曹溪儿孙。青原南岳。何疎何亲。尚有谓老僧私意。要抹杀曹洞一宗。偏举临济。於是牵撦云门法眼。为南岳宗者。乃悟嗣临济。而弗专临济之称。笑岩师翁。真所谓前知。真所谓先觉也。为之儿孙者。乃操戈入室。抹杀其一片苦心。亦独何哉。

　　马祖

　　救曰。大师应般若多罗之谶。为震旦第一法王。观其施设。如石季伦燕客。虽厨厕卑秽之地。罗列杂宝。客随手而得之。往往揖婢为夫人。错愕迁避。自谓入崇之室。及其登广筵。罚巨觥。照以明月之珠。使绿珠歌於前。十丈珊瑚。一击粉碎。又不觉爽然自失。此大智之得於扭鼻。而失於最后之一喝。临济所谓吹毛用了急须磨是也。夫虎豹之威。信乎其猛矣。或不免於戈戟。吞舟之鱼。信乎其大矣。或难逃於巨浸。骐骥之驹。瞬目而驰千里。人得而縻之。以其迹在耳。惟龙则不然。大而溟渤。小而杯盎间。莫不卷舒自得。排山岳。兴云雨。过而不留。变化而莫穷。得此道者。谓之龙奋迅三昧。马大师其是乎。变三十四祖之法式。融其毙。扫其辙。若疾雷之破山。使心性解路之偷心。闻之立死。如金翅鸟王。直取龙吞。然后翱翔九天。不住虚空。不离于空。不为空性之所留滞。我为法王。於法自在。不特龙变而已。后来临济云门沩仰法眼。各建宝幢。不过一为拈出。岂於三日耳聋外。别有宗旨哉。然则今之不透重关。认悟中迷。为实法者。与客之登厕得宝时节等耳。老僧看潭吉此篇。累累数百言。虽赞马大师。施设多方。不过要据大师变三十四祖之法式。融其毙。扫其辙一句。证汉月变传法偈。为四法交加。双头独结。自立一○为千佛万佛之祖。并五家各出○之一面。抹杀诸祖法式。为融其毙。扫其辙者。是潭吉救汉月之偷心也。然则任汝等。弄尽伎俩。总与老僧无法可得。无法与人的。一棒不作一棒用。直指人人。一念回机。便同本得者。毫没交涉。何以故。若更有宝可得。幢可建。重关可透。悟可认。迷可亡。宗旨可说之实法。岂可谓一橛头硬禅哉。所以道。唯此一事实。余二则非真。
　　▲江西道一禅师。南岳嗣。汉州什邡县人。姓马氏。故俗称马祖。或云马大师。容貌奇异。牛行虎视。引舌过鼻。足下有二轮文。幼岁於本邑罗汉寺出家。受具於渝州圆律师。开元中。习定於衡岳。遇让和尚。发明大事。同参六人。惟师密授心印。
　　僧问。离四句。绝百非。请师直指西来意。师曰。我今日劳倦。不能为汝说。问取智藏去。僧问西堂。堂云。何不问和尚。僧云。和尚教来问。堂云。我今日头痛。不能为汝说。问取海兄去。僧又问百丈。丈云。我到者里。却不会。僧却回举似师。师曰。藏头白。海头黑。
　　师於贞元四年正月中。登建昌石门山。於林中经行。见洞壑平坦。谓侍者曰。吾之朽质。当於来月归兹地矣。及归。遂示疾院主问。和尚近日尊候如何。师曰。日面佛。月面佛。
　　潭吉据碧岩集。提唱雪窦显。颂日面佛月面佛因缘。救曰。佛果提唱。如此真切。后世犹不能荐。凡古人言句。多以意求。求之不得。即抹杀之。虽有百佛果继出。无能为也。当时妙喜。欲劈此板。何邪。嫌其指示太详耳。夫病众而后药多。如国之有兵。不得已而用之。亦三峰之心也。老僧但据雪窦。谓五帝三皇是何物。并佛果谓此个公案。若知落处。独步丹霄。者些子药头。元无多子。所以老僧一棒不作一棒用。直指人人。独步丹霄。而汉月物自不能荐。络索不休。妄谓病众而后药多。奚啻说梦。

　　▲洪州百丈山怀海禅师

　　马祖嗣。福州长乐王氏子。儿时随母。入寺拜佛。指佛像。问母曰。此为谁。母曰佛也。师曰。形容与人无异。我后亦当作佛。丱岁离尘。三学该练。参马大师为侍者。檀越每送斋饭来。师才揭开盘盖。马大师便拈起一片胡饼。示众云。是甚么。每每如此。经三年。一日侍马祖。行次见一群野鸭飞过。祖曰。是甚么。师曰。野鸭子。祖曰。甚处去也。师曰。飞过去也。祖遂把师鼻扭负。痛失声。祖曰。又道飞过去也。师於言下有省。却归侍者寮。哀哀大哭。同事问曰。汝忆父母耶。师曰无。曰被人骂耶。师曰无。曰哭作甚么。师曰。我鼻孔被大师扭得。痛不彻。同事曰。有甚因缘不契。师曰。汝问取和尚去。同事问大师曰。海侍者有何因缘不契。在寮中哭。告和尚。为某甲说。大师曰。是伊会也。汝自问取他。同事归寮曰。和尚道。汝会也。教我自问汝。师乃呵呵大笑。同事曰。适来哭。如今为甚却笑。师曰。适来哭。如今笑。同事罔然。次日马祖升堂。众才集。师出卷却席。祖便下座。师随至方丈。祖曰。我适来未曾说话。汝为甚便卷却席。师曰。昨日被和尚扭得鼻头痛。祖曰。汝昨日向甚处留心。师曰。鼻头今日又不痛也。祖曰。汝深明昨日事。师作礼而退。
　　师再参侍立次。祖目视绳床角拂子。师曰。即此用。离此用。祖曰。汝向后开两片皮。将何为人。师取拂子竖起。祖曰。即此用。离此用。师挂拂子於旧处。祖振威一喝。师直得三日耳聋。未几住大雄山。以所处岩峦峻极。故号百丈。四方学者麇至。一日谓众曰。佛法不是小事。老僧昔被马大师一喝。直得三日耳聋。黄檗闻举不觉吐舌。师曰。子已后莫承嗣马祖去么。檗曰。不然。今日因和尚举。得见马祖大机之用。然且不识马祖。若嗣马祖。已后丧我儿孙。师曰。如是如是。见与师齐。减师半德。见过於师。方堪传授。子甚有超师之见。檗便礼拜。
　　救曰。辟书冲口骂人。穿凿知解。及自出议论。解震威一喝为动容。牵枝引蔓。将满肚知解。一口喷尽人。苦不自知也。古德曰。佛法不在言句上。若在言句上。三乘十二分教。岂是无言。观雪窦真净死心诸大老之拈颂。皆光铓八面。如神剑在握。无敢触其锋者。抑之为言句。古人肯俛首乎。先师生平说法。与诸老相伯仲。无怪其不相入也。老僧道。诸大老即且置。试问潭吉。谓朝发黄牛云云。还免得动容么。汉月谓师子怜儿按绣球。还免得动容么。只因汝等不荐动容。故以棒喝为棒喝。言句为言句耳。若於动容荐得。则不以言句为言句。方知佛法不在言句上。始识得古人意旨。始识得古人今人及一切人。同鼻孔出气。同口说话。同眼见。同耳闻。同手执捉。同足运奔。方始人我忘。胜负绝。到者田地。相入不相入。都是闲言语。知解非知解。亦都是闲言语。
　　住后马师送三瓮酱至。师集众上堂。开了拈拄杖。指瓮曰。道得即不打破。道不得即打破。众无语。师打破。归方丈。
　　潭吉举三峰藏颂云。击碓传来三瓮酱。致令黄檗棒滹沱。兴化囫囵香插后。至今雷送禹门波。救曰。马祖以三瓮酱寄百丈。可疑也。百丈上堂。一时打碎。又可疑也。不疑马祖百丈。而疑先师以三数表法。可谓不善疑矣。此等处。老僧屡屡辨之。且问汉月。百丈打破酱瓮。未审几棒打破。必须三棒。始证汉月三数。若一若二若四。不可谓击碓传来之数矣。据兴化开堂日。拈香曰。此一炷香。本为三圣师兄。三圣於我太孤。本为大觉师兄。大觉於我太赊。不如供养临济先师。汉月亦撦为三数。有兴化囫囵香插之句。意为击碓传来三瓮酱。致令黄檗棒滹沱。者是临济先师。於黄檗处吃棒的道理。盖三顿棒。自三瓮酱传来。三瓮酱。自三击碓传来。兴化言下荐得。一插香而济北家风。囫囵拈出。所以汉月又颂云。棒从脱下回三顿。开阖双眸出顶心。噫。如此见解。岂不令人笑杀。既棒从脱下回三顿。非汉月自招诬谤老僧。一棒不作一棒用。直指人人。赤肉团。为一橛头硬禅。相似野狐涎者哉。
　　师每上堂。有一老人。随众听法。一日众退。惟老人不去。师问。汝是何人。老人曰。某非人也。於过去迦叶佛时。曾住此山。因学人问大修行人还落因果也无。某对云。不落因果。遂五百生。堕野狐身。今请和尚。代一转语。贵脱野狐身。师曰。汝问。老人曰。大修行人还落因果也无。师曰。不昧因果。老人於言下大悟。作礼曰。某已脱野狐身。住在山后。敢乞依亡僧津送。师令维那白椎告众。食后送亡僧。大众聚议。一众皆安。涅盘堂又无病人。何故如此。食后师领众。至山后。岩下以杖挑出一死野狐。乃依法火葬。师至晚上堂。举前因缘。黄檗便问。古人错祇对一转语。堕五百生野狐身转转不错。合作个甚么。师曰。近前来。向汝道。檗近前。打师一掌。师笑曰。将谓胡须赤。更有赤须胡师有时说法竟。大众下堂。乃召之。大众回首。师曰。是甚么。
　　师凡作务执劳。必先于众。主者不忍。密收作具。而请息之。师曰。吾无德。争合劳于人。既徧求作具。不获则亦不食。故有一日。不作一日不食之语。流播诸方。
　　救曰。先圣教人。悟后还来旧处行。又曰。但一切仍旧。今之错认此言者不少。夫君臣父子。僧俗长幼。乃至百工贵贱。各有常仪。即悟后亦当安分。设见己同圣人。而轻放肆志。恶得谓之仍旧欤。今学者才涉参寻。便将禅师二字。贴在面上。东奔西走。为求出世。可谓不仍旧之甚。况乃猖狂妄作。不避讥嫌。使高视之士。疑慢宗乘。中下之流。展转造业。观百丈大师。所说所行。而不悛革。真土木无心矣。余於此盖三致意焉。老僧道。救中此篇。诚救今时无真志。无真悟之真药也。何以故。因有真志。则自到真悟。到真悟。则真志自立。所以世尊传法偈曰。法本法无法。无法法亦法。今付无法时。法法何曾法。正指依前只是旧时人。不改旧时行履处耳。盖旧时人。即本来人。本来人。即世尊所谓本法。於本法外。别无一法可说。故曰今付无法时。法法何曾法也。若於本法外。别有一○为千佛万佛之祖。更钻出种种奇名异相。乌得为仍旧哉。

　　▲洪州黄檗希运禅师

　　百丈嗣闽人也。幼於本州黄檗山出家。额间隆起如珠。音辞朗润。志意冲澹。后游天台。逢一僧。与之言笑。如旧相识。熟视之。目光射人。乃偕行。属涧水暴涨。捐笠植杖而止。其僧率师同度。师曰。兄要渡自渡。彼即褰衣蹑波。若履平地。回顾曰。渡来渡来。师曰。咄遮自了汉。吾早知。当斫汝胫。其僧叹曰。真大乘法器。我所不及。言讫不见。至洛京行乞。吟添钵声。有一妪出棘扉间曰。太无厌生。师曰。汝犹未施。责我无厌何耶。妪笑而掩扉。师异之。进而与语。多所发药。师须臾辞出。妪告之曰。可往南昌。见马大师。至南昌。马大师已示寂。遂往石门。谒塔时。百丈禅师。庐於塔傍。乃往参丈。丈问。巍巍堂堂。从何方来。师曰。巍巍堂堂。从岭南来。丈曰。巍巍堂堂。当为何事。师曰。巍巍堂堂。不为别事。便礼拜。问曰。从上宗乘如何指示。丈良久。师曰。不可教后人。断绝去也。丈曰。将谓汝是个人。乃起入方丈。师随后入。曰某甲特来。丈曰。若尔则他后。不得辜负吾。丈一日举再参马祖被喝话。师遂领旨。
　　丈一日问。师甚么处去来。曰大雄山下。采菌子来。丈曰。还见大虫么。师便作虎声。丈拈斧作斫势。师即打。丈一掴。丈吟吟而笑。便归上堂曰。大雄山下。有一大虫。汝等诸人。也须好看。百丈老汉。今日亲遭一口。
　　一日上堂。大众云集。乃曰。汝等诸人。欲何所求。以拄杖趂之。大众不散。师却复坐曰。汝等诸人。尽是噇酒糟汉。恁么行脚。取笑於人。但见八百一千人处便去。不可图他热闹也。老汉行脚时。或遇草根下。有一个汉。便从顶门上。一锥看他。若知痛痒。可以布袋盛米供养他。可中总似汝。如此容易。何处更有今日事也。汝等既称行脚。亦须着些精神好。还知道大唐国里无禅师。么时有僧问。诸方尊宿尽聚。众开化为甚么。却道无禅师。师曰不道无禅。祗是无师。
　　救中道。三问三打。古今唯黄檗一人。又止接临济一用。若再用。则效颦者蜂然起矣。况千问千棒。万问万打。可至今日而无毙乎。昔大慧曰。击石火。闪电光。引得无限人弄业识。举了便会了。岂不是佛法大窠窟。圆悟不觉吐舌。乃曰。休管他。我以契证为期。若不契证。断不放过。嘻。证之一字。惟宗旨可以辨验。否则金鍮混杂。孰敢谁何。老僧据临济三问三打。则当千问千棒。万问万打。何毙之有。又临济既如此。则当打至尽未来际。岂但今日。何以故。正以人人契证为期耳。然则证之一字。惟宗旨可以辨验。老僧道。宗旨二字。早已金鍮混杂了也。孰为证哉。潭吉又举不道无禅。祇是无师话。救曰。大慧时禅宗盛甚。诸方且有如此商量。况淡薄至今日乎。余救五宗。祸患死生。不暇措意。但恐百千世。不复有杨子云。为可叹耳。据潭吉弄业识。救五宗。老僧那管你商量不商量。打得你无了日在。何以故。不见黄檗道。老汉行脚时。或遇草根下有个汉。便从顶门上一锥。看他若知痛痒。可以布袋盛米供养他。老僧道。黄檗老汉。亦是金鍮混杂。吃棒未有了日在。不见百丈道。鼻头今日又不痛也。亦正好直打出。一任天下后世。明眼者证看。

　　天童和尚辟妄救略说卷之四
　　天童和尚辟妄救略说卷之五

　　　　侍者　真启　编

　　▲镇州临济义玄禅师

　　黄檗嗣。曹州南华邢氏子。幼有出尘之志。及落发进具。便慕禅宗。初在黄檗会中。行业纯一。时睦州。为第一座。乃问。上座在此多少时。师曰三年。州曰。曾参问否。师曰。不曾参问。不知问个甚么。州曰。何不问堂头和尚。如何是佛法的的大意。师便去。问声未绝。檗便打。师下来。州曰。问话作么生。师曰。某甲问声未绝。和尚便打。某甲不会。州曰。但更去问。师又问。檗又打。如是三度。问三度被打。师白州曰。早承激劝。问法累蒙和尚赐棒。自恨障缘。不领深旨。今且辞去。州曰。汝若去。须辞和尚了去。师礼拜退。州先到黄檗处曰。问话上座。虽是后生。却甚奇特。若来辞。方便接伊。已后为一株大树。荫覆天下人去在。师来日辞黄檗。檗曰。不须他去。只往高安滩头。参大愚。必为汝说。师到大愚。愚曰。甚处来。师曰。黄檗来。愚曰。黄檗有何言句。师曰。某甲三度问佛法的的大意。三度被打。不知某甲有过无过。愚曰。黄檗与么老婆心切。为汝得彻困更来。者里问有过无过。师於言下大悟。乃曰。元来黄檗佛法无多子。愚搊住曰。者尿床鬼子。适来道有过无过。如今却道。黄檗佛法无多子。你见个甚么道理。速道速道。师於大愚肋下。筑三拳。愚拓开曰。汝师黄檗。非干我事。师辞大愚。却回黄檗。檗见便问。者汉来来去去。有甚了期。师曰。只为老婆心切。便人事了。侍立。檗问。甚处去来。师曰。昨蒙和尚慈旨。令参大愚去来。檗曰。大愚有何言句。师举前话。檗曰。大愚老汉饶舌。待来痛与一顿。师曰。说甚待来。即今便打。随后便掌。檗曰。者风颠汉来。者里捋虎须。师便喝。檗唤侍者曰。引者风颠汉。参堂去。
　　师后住镇州临济。学侣云集。一日谓普化克符二上座曰。我欲于此建立黄檗宗旨。汝且成褫我。二人珍重。下去三日后。普化却上来。问和尚三日前说甚么。师便打。三日后克符上来。问和尚前日打普化。作甚么。师亦打。
　　至晚小参曰。有时夺人不夺境。有时夺境不夺人。有时人境俱夺。有时人境俱不夺。克符问。如何是夺人不夺境。师曰。煦日发生铺地锦。婴儿垂发白如丝。符曰。如何是夺境不夺人。师曰王令已行天下遍。将军塞外绝烟尘。符曰。如何是人境俱夺。师曰。并汾绝信。独处一方。符曰。如何是人境俱不夺。师曰。王登宝殿。野老讴歌。符于言下领旨。
　　救曰。临济用处。如巨灵擘华岳。女娲炼石补天。无坚不破。无迹不绝。而后世惊骇以为荒僻怪诞。不稽之语。即信然者。又谓神妙。莫可测识。非己智所窥。安知不欺之力。本自具足。但学者望崖不前耳。老僧据普化道。临济小厮儿。雪峰道。临济大似白拈贼。你看古人。句中有眼。谁似潭吉。以擘华补天。暨十日并照等奇特语。赃诬临济。又道出格高流。向佛法无多子处。万户俱洞。是旦暮遇之也。不思临济自云。如有出格见解人来。山僧此间。全体作用。不历根器。则谁与你理论千门万户来。待旦暮遇之。早已箭过新罗矣。所以沩山问仰山。临济当时。得大愚力。得黄檗力。仰云。非但骑虎头。亦解把虎尾。非据临济骑虎把虎而何。汉月颂。角尖迸出玄中要。万古真师贵所承。岂可离临济外。别有玄要。超过老僧一棒不作一棒用之全体作用哉。汉月既不晓临济道。山僧此间全体作用。而妄窃为真师。岂非无耻之甚者哉。救中又曰。临济当时。在黄檗处吃棒。只得尽大地草木。一时放大光明。帝释梵王。赞叹不及。可惜许被大愚老婆。蓦面印破。未免平地上吃交。而今诸方老宿。道临济悟得棒头拂着底道理。且道临济还肯么。只如腊月三十日到来。眼光落地了。锯解斧削。又不知痛。金抹香涂。又不知喜。正当与么时。者棒头拂着底向甚么处着。据是足见潭吉。自语相违。前后不相照应。既道临济当时。在黄檗处吃棒。只得尽大地草木。一时放大光明。又道诸方错判临济。悟得棒头拂着底道理。腊月三十日到来。锯解斧削不知痛。金抹香涂不知喜。者棒头拂着底。向甚么处着。请问潭吉。诸方老宿。那个道临济。悟得知痛知喜底道理来。汝自错认棒头拂着处。为知痛知喜处耳。即如所云。悟得棒头拂着底道理。亦有何过。若过在道理二字。兴化不合道。荐得临济先师。於黄檗处吃棒底道理。若过在拂着二字。临济不合自道。我二十年。在黄檗先师处。三度问佛法的的大意。三度蒙他赐杖。如蒿枝拂着相似老僧敢道。棒头拂着处。与尽大地艹木。帝释梵王。一时同放光明。更不消动口赞叹得。始称老僧铜棺山顶。情与无情。焕然等现底面目。始称临济当时。在黄檗处。吃棒底道理。救中又曰。睦州三劝问话。而黄檗三打。既不悟。又指参大愚。正见三老钳锤妙密处。临济立宗旨。尽在此也。今人但知黄檗。三问三打。遂倚一棒为极则。若无郢匠之手。虽万打安能活人。老僧又见潭吉。只空说不悟。指参大愚。而自未曾悟。故不能指临济所以悟之之意。老僧忍俊不禁。索性道破。譬如人唾梦中。见好恶境界。遂有喜乐忧悲。嗔恚恐怖等情。正恁么时。被人打一下。瞥地醒来。一切梦境梦想。悉尽无余。所以临济当时。向大愚肋下筑拳。黄檗面上挥掌。非全体作用而何。即如栽松次。檗曰。深山中。栽许多松作甚么。济曰。一与山门作境致。二与后人作标榜。道了将镢头[祝/土]地三下。檗曰。虽然如是。子已吃吾三十棒了也。济又[祝/土]地三下。嘘一嘘。檗曰。吾宗到汝。大兴於世。辟书谓镢头直打到底。作后人标榜。正据临济自用。不在黄檗分上故耳。老僧以极粗一棒。直打到底。全体作用。杀人刀。活人剑。潭吉还曾梦见么。汝等诸人。只管理论宗旨。总效克符。颂四料拣。老僧即不然据临济道。有时夺人不夺境。老僧也与他一棒。有时夺境不夺人。也与他一棒。有时人境两俱夺。也与他一棒。有时人境俱不夺。也与他一棒。且道是杀人刀。活人剑。
　　僧问。如何是真佛真法真道。乞师开示。师曰。佛者心清净是。法者心光明是。道者处处无碍净光是。三即一。皆是空名而无实有。如真正作道人。念念心不间断。自达磨大师从西土来。祇是觅个不受人惑的人。后遇二祖。一言便了。始知从前虚用工夫。山僧今日见处。与佛祖不别。若第一句中荐得。堪与祖佛为师。若第二句中荐得。堪与人天为师。若第三句中荐得。自救不了。僧便问。如何是第一句。师曰。三要印开朱点窄。未容拟议主宾分。曰如何是第二句。师曰。妙解岂容无着问。沤和争负截流机。曰如何是第三句。师曰。但看棚头弄傀儡。抽牵全藉里头人。
　　救曰。风穴和尚。对南院曰。凡语不滞凡情。即堕圣见。学者大病。先圣哀之。为施方便。如楔出楔。曹山有四禁曰。莫行心处路。不挂本来衣。何须正恁么。切忌未生时。四病皆圣见。古人为设。种种法药。因其病而禁治之。待病去而后除药可也。夫药可除也。医不可除也。医者。圣人预设以待天下后世之病者也。必欲灭宗旨。是除医矣。况今乱统之病。方炽然于丛林。师家头破额裂。而不能禁。对打还拳而不能辨。裨贩满途而不能制止。反汲汲焉。以抹杀宗旨为务。是犹疾患满门。而叱医却药。岂佛祖付嘱之意乎。罗山曰。意中句。句中意。意中不停句。句中不停意。意句不同伦。合作么生会。又曰。意能刬句。句能刬意。意句交驰。是为可畏。岩头曰。才与么。便不与么。是句亦刬。非句亦刬。自然露裸裸地。转辘辘地。如一团火焰相似。有甚么近傍处。今以一棒到底为法式。是确定而不能转矣。以面门出入底时节为棒眼。是句中停意矣。以情与无情。焕然等现为末后句。是有圣见实法。可以栖泊近傍。不能如大火聚矣。或者错认火聚之意。以一棒解之。其能无辨乎。夫棒喝。今人用之者。可谓多矣。以主人公为棒眼。辟书自注。亦可谓详矣。虽甚愚之人。一见而领略殆尽。彼迦叶亲闻。达磨特至。又何足贵。而尊奉至今日乎。且德山鉴禅师。呵实法之甚者也。而有第一句。其他云门沩仰。曹洞法眼。固不待言。若宗旨便是实法。则诸老目立而自呵之。病狂丧心。不至如是。古德曰。但须明取纲宗。本无实法。然则纲宗者。锻炼实法之垆鞴也。又何疑焉。潭吉借曹山四禁忌。来欺老僧。殊不思曹山如此昧语。若到老僧前。直打他上天无路。入地无门。也不放他在。且既举罗山意中不停句。句中不停意。意中刬句。句中刬意。岩头是句亦刬。非句亦刬。又道德山鉴禅师。呵实法之甚者。而有第一句。岂非潭吉自语相违哉。老僧昔时。举杖谓汉月道。举一不得举二。放过一着。落在第二。掷杖云。老僧落二了也。且一又如何举。汉月不荐。反拿杖而去。故老僧有只作得旁出之语。而潭吉犹不知羞。乃引德山鉴禅师。有第一句。岂非反为老僧。证举一不得举二。放过一着。落在第二乎哉。其他云门沩仰。曹洞法眼。固不待言云者。谓五家皆据第一句为宗旨。又非证老僧。唯此一事实。余二则非真哉。汝等诸人。果到老僧情与无情。焕然等现的地位。自然露裸裸地。转辘辘地。是句亦刬。非句亦刬。意中不停句。句中不停意。一棒不作一棒用。杀活自繇。有甚么近傍处。唤作一团火焰。早是剩语。唤作圣见得么。唤作实法得么。汝又谓若宗旨便是实法。则诸老自立而自呵之。病狂丧心。不至如是。此正汝病狂丧心。自语相违。何以故。汝果据第一句为宗旨。何尝有种种名相。汝仍执种种名相为宗旨。何尝据第一句来。虽曰本无实法。其谁信之。据临济自云。第一莫取山僧说处。何故。说无凭据。一期间涂画虚空。此非临济。自立而自呵之。若乃惩乱统之病。便使棒不得。因噎废食。亦是病狂丧心。潭吉又据老僧。引慈明颂。一喝分宾主。照用一时行。一喝既分宾主。则一棒岂非三要印开朱点窄。未容拟议主宾分者。作救曰。此语似是而非。七辟三辟。诸引证。往往类此。夫百骸九窍。五脏六腑。只在一身。儿童可晓也。问其子母生克之义。经络运行之状。虽卢扁犹当伫思。况临济宗旨。千牢百固。诚如辟书所训。又何必参而求悟。悟而求大悟哉。深心於此道者思之。老僧道。若人要会临济真正见解。独脱无依之旨。才一伫思。则千里万里矣。纵有千说万说。正为破汝等子母生克之义。经络运行之状底。奇名异相也。不见临济道。第一句中荐得。堪与祖佛为师。僧问如何是第一句。曰三要印开朱点窄。未容拟议主宾分。岂非拟心即差。动念即乖者乎。者临济第一句。即是德山第一句。忽有人问老僧。如何是第一句。劈脊便棒。谁与汝理论悟与不悟。大悟与小悟来。潭吉自未曾悟。妄说悟而求大悟。病狂丧心。面皮厚多少。汝等诸人。毕竟要讨五家宗旨么。不见道。骑虎头。收虎尾。第一句下明宗旨。
　　乃曰。大凡演唱宗乘。一句中须具三玄门。一玄中须具三要。有权有实。有照有用。汝等诸人。作么生会下座。
　　救曰。辟书谓三玄三要。不过临济一时上堂语。临济灭后。谆谆拈颂者。尽是狂狗逐块。呜呼。不觉其言之过欤。且临济因僧问真佛真法真道而示三句。因三句而曰。一句中具三玄云云。则三玄三要。非一时偶然语矣。老僧昔日与顶目书。节节次次。唯据临济。结归汝等诸人作么生会下座者。意谓是临济觌面全提。其间初未尝有不过二字。亦未尝有偶然二字。但据五祖演道。贼儿推块巨石於井里。他自前去了。一队赶贼者。都向井里寻贼觅贼。岂不是吾孙诸人逐块者乎。又何尝有狂狗二字。有如不信。节录原书於左。以便观览。老僧前三年有书规训汝云。盖三玄三要。出自临济上堂云。一句语须具三玄门。一玄门须具三要。有权有实。有照有用。汝等诸人作么生会下座。老僧道。好个汝等诸人。作么生会。只是吾孙未梦见在。若也见得。汝为简点看。那里是他有权处。那里是他有实处。有照有用处。今又问汝。还曾简点也未。汝若简点得。何不将权实照用。一一明示老僧。只因汉月吾孙等。不识临济道。汝等诸人作么生会者一句。故一味牵撦他人来。虚张声势。以为自悟三玄三要。今老僧谁管你三玄三要。是少得少不得底。祇要汝於临济语中。分剖谛当。盖三玄三要。出自临济故也。所以老僧问汝。一句语具三玄门。一玄门具三要。随自断云。有权有实。有照有用。又复提云。汝等诸人作么生会。总是临济一时语。今救中不顾前后语脉。遂捏出不过二字。谓不过临济一时上堂语云云。老僧问汝。三玄三要。则搜天下三者以配之。及至问汝。那里是他有权有实。有照有用处。则颟顸不答。且既通是临济语。因甚三玄三要。便少不得底。而权实照用。汝等诸人作么生会。遂可置之无用之地哉。老僧情知汝。不解临济意旨。所以前书提云。好个汝等诸人作么生会。祇是吾孙未梦见在。汝若梦见者一句。方知三玄三要。真个有权有用。定不敢作逢三即配之死煞法矣。若以三之一字。死煞配定。则一句语具三玄门。一玄门具三要。合当三玄九要矣。既不可以三之一字。死煞配定。又岂可以三玄三要为的实。而遂谓自悟三玄三要耶。若以三玄三要为的实。则权之一字。又且如何消缴。故老僧敢谓三玄三要是权。其直指汝等诸人一句。是实是照是用。其下座。则临济自己一时用收者也。若吾孙不信。则请吾孙等诸人。离了吾孙等诸人。指个甚么作一句看。又请离了吾孙等诸人。指个甚么作实作照作用看。又请离了吾孙等诸人。指个甚么作自悟底看。若离了吾孙等诸人。别配三玄三要。以为自悟。则临济以上诸大老。无有三玄三要之名言。何以连续不断。则不可谓自世尊至临济以前。断无自悟者矣。既有自悟。则自悟又何关於三玄三要哉。然则汝教老僧。何不平心思忖看。若是三玄三要可以少得底。为甚递代以来。诸大禅师。谆谆恳恳。务欲明此以为究竟者。抑汝何不平心思忖看。为甚临济以上。无三玄三要之名言。而列祖众圣。又明个甚么以为究竟耶。故老僧平心思忖。敢谓三玄三要。可以少得底。唯汝等诸人者一句。断然少不得底。以无汝等诸人。又道甚么三玄三要。悟与不悟哉。故老僧唯以一棒不作一棒用。直指一切人自悟。而不教人悟三玄三要也。不惟临济初未尝以三玄三要为实。抑且於自悟人分上。了无着处。所以老僧前书与汝。有觉范虽於两堂同喝。宾主历然而有见处。错以为三玄三要。是以自古至今。未免识者笑。然而有过汝之处。云细看即是陷虎机。忽轰一声涂毒鼓。既曰陷虎机。岂不益征三玄三要。是权设而非实法哉。可见临济之后。一伙汉。都向三玄三要上拈颂者。正若五祖演道。贼儿推块巨石於井里。他自前去了。一队赶贼者。都向井里。寻贼觅贼。岂不是吾孙等诸人逐块者乎。此潭吉救中。易赶贼者为狂狗耳。老僧所以前来问汝。既自悟。何以有三玄三要。既悟三玄三要。何以为自悟。汝自者。虎也。三玄三要者。机陷也。汝岂可以机陷为汝乎。又岂可以汝为机陷乎。救中道。辟书引陷虎二字。证三玄三要是权。谓权设此语。以陷学家耳。觉范之意。果如是乎。汾阳曰。只须明取古人意旨。然后自心明去。更得通变自在。受用无穷。喝作自受用身。夫谓之自受用身。定非权设明甚。老僧看来。汾阳虽举三玄语。却重在自受用身。所以后语云。不从他教。便识得自家活计。临济惟据自受用身。所以道。汝等诸人作么生会便下座。通变自在。照用临时。至於三玄三要。则权设而非实法。所谓有陷虎之机者此也。如觉范意别有在。则觉范亦未明临济意旨矣。且临济自谓。一心既无。随处解脱。山僧与么说。意在甚么处。祇为道流驰求心不能歇。上他古人闲机境。是则临济岂更自以三玄三要闲机境。来尔我诸人分上乎。故老僧唯取汝等诸人作么生会便下座。是临济意旨。即汾阳所谓自受用身也。据自受用身。则但用身为事。不用死一切偷心。而偷心自无地可容。如谓老僧依文解义。三世佛冤。则觉范又作甚么屎偈。汉月顶目潭吉等。又说甚么三玄三要。是少不得底。且不但依文解义而已。又广引三击碓。三瓮酱。三撼门扇。三顿痛棒等三法。以配三玄三要。岂非即同魔说者乎。救中又道。拈提三玄三要者。汾阳慈明觉范。不下十数人。岂皆无见。余姑不论。如昭公。则临济五世之孙。而近世接源流者。二十四祖也。扶偏救弊。当时号为临济中兴。有功若此。而斥为狂狗。今之抹杀宗旨如广通者。天下后世。何以称焉。或曰。佛法不可作骂会。予应曰。善哉此言。斥二十四祖为狂狗。则曰佛法。而三峰但言一橛头。师资之礼。未尝衰也。独欲加以世法。使之缄默。何其不恕耶。汾阳诚老僧二十四祖。是临济五世孙。所以道。只须明取古人意旨。然后自心明去。更得通变自在。受用无穷。唤作自受用身。此汾阳意旨。即临济意旨。亦即老僧据自受用身。一棒不作一棒用。直指一切人。各各醒自身受用的意旨。汉月谓老僧。只得一橛头硬禅。相似野狐涎。今潭吉不全据相似野狐涎。止据一橛头。谓汉月於老僧分上。师资之礼未尝衰。而妄捏不过偶然四字。陷老僧得罪临济分上。易赶贼以狂狗二字。陷老僧得罪汾阳分上。请问潭吉等。老僧未尝斥汾阳为狂狗。捏造出来。汉月公然斥老僧为野狐。遮掩过去。将谁欺乎。且汝谓今之抹杀宗旨如广通者。明明指老僧。天下后世何以称焉。明明不斥为狂狗。即斥为野狐矣。又将如何遮掩乎。老僧与汉月。反覆辨论。无非为佛法故。万不得已。何尝以世法加汉月分上来。据潭吉此篇。开口道。辟书谓三玄三要。不过临济一时上堂语。且临济因僧问真佛真法真道而示三句。因三句而曰。一句中具三玄云云。则三玄三要。非一时偶然语矣。前年老僧道。总是一时语。为晓顶目等。唯以三玄三要为事。而不据临济复云。有权有实。有照有用。汝等诸人作么生会。总是临济一时语。非有前后二时而说者。辟书具在。何尝有不过二字。何尝有偶然二字。潭吉又谓。辟书以三玄三要为偶然。而撦三要印开朱点窄。未容拟议主宾分。以配一棒。为全宾全主。去取何尝定耶。自无定见。而以私意斥逐先圣。从上法式。殆扫地矣。老僧但据自受用身。则岂有去取。岂有定不定。又岂有私意於其间。只因汉月。妄以私意。立一○为千佛万佛之祖。斥逐千佛万佛。妄以私意。谓五宗各出○之一面。斥逐五宗。妄以私意。引三击碓。三瓮酱。三撼门扇等。配临济三玄三要。斥逐临济。从上宗旨。扫地而尽。故老僧不惜口业。为天下后世人点破耳。汝等诸人。会得老僧一棒不作一棒用。便会得临济道。三要印开朱点窄。未容拟议主宾分。亦会得汾阳道。通变自在。受用无穷。谓之自受用身。死唤作法式得么。总之狂狗二字。不过偶然四字。节外生枝。似乎可置不辨。仍引前年与顶目书者。正为三玄三要。汝等认为宗旨。书中语。颇有抽钉拔楔之意。然则三玄三要。毕竟是少得底。是少不得底。临济尝自断之矣。因僧问真佛真法真道而示三句。随云。三即一。皆是空名。而实无有。何曾以三句为实来。
　　师应机多用喝。会下参徒。亦学师喝。师曰。汝辈总学我喝。我今问汝。有一人从东堂出。一人从西堂出。两人齐喝。一声者里。分得宾主么。汝且作么生分。若分不得。已后不得学老僧喝。
　　潭吉举临济应机多用喝。会下参徒亦学喝。临济曰。汝等总学我喝。老僧若在。但嘘一嘘。随后便喝。不惟截断当时临济后语。不致今日潭吉曰。宗旨之设。本为胡喝乱棒者禁。即禁之一字。可见潭吉不晓临济。为勘验参徒。但据汝等总学我喝。及已后不得学老僧喝。便谓灼然是禁。岂非依文解义。作实法会耶。潭吉若到老僧前。便与一喝。曰汝道老僧。学阿谁喝。待潭吉拟议。即当头棒曰。汝唤作乱棒。入地狱如箭射。潭吉向者里会去。便见得老僧随处作主。遇缘即宗。岂别有纲宗可说。则自不敢胡说乱道。谓辟书倒持此以禁纲宗矣。何也。临济一喝不作一喝用。老僧一棒不作一棒用。棒喝临时。者便是黄檗宗旨。者便是济上纲宗。即如临济见僧入门便喝。德山见僧入门便棒。棒如雨点。喝似奔雷。汝道因甚如此。老婆心切。尽大地人。无一非真子故也。所以道。佛观三界众生。犹如一子。又曰。总三界以为家。括四生以为子。既总三界以为家。汝等敢指谁远谁不远耶。既括四生以为子。汝等敢指谁真谁不真耶。老僧不见谁远谁近。谁假谁真。只据一棒不作一棒用。凡有问者。一味蓦头棒去。打地自悟而已。初祖嘱二祖曰。汝当阐扬。勿轻未悟。一念回机。便同本得。乃至高峰亦曰。依前只是旧时人。不改旧时行履处。自此安邦定国。天下太平。一念无为。十方坐断。岂若汉月等。蔑视一切人。独自称为真子。独自称为远游之真子哉。据救曰。济上之纲宗。劵也。祖宗之源流。舍也。自兴化至雪岩高峰。二十余世。即展转相验之真子也。三峰先师。即真子之远游而后还者也。呜呼。彼邻人者。吾不忍言矣。潭吉既言兴化至雪岩高峰。二十余世。即展转相验之真子。则自中峰至老僧十余世。即据其舍。焚其券之邻人。又何待言。而曰吾不忍言。掩耳偷铃。谁则不闻者。呜呼。得罪老僧分上。犹可言也。得罪我幻有老人以上。幻住老人以下。历代诸祖。不可言也。汝等悖逆如此。老僧犹自怜儿不觉丑。极粗一棒。直打到底。正未有了日在。何以故。痴人狱种。无非真子故。
　　上堂次。两堂首座相见。同时下喝。僧问。师还有宾主也无。师曰。宾主历然。师召众曰。要会临济宾主句。问取堂中二首座。
　　示众。参学之人。大须子细。如宾主相见。便有言论往来。或应物现形。或全体作用。或把机权喜怒。或现半身。或乘狮子。或乘象王。如有真正学人便喝。先拈出一个胶盆子。善知识不辨是境。便上。他境上作模作样。便被学人又喝。前人不肯放下。此是膏肓之病。不堪医治。唤作宾看主。或是善知识。不拈出物。祇随学人问处即夺。学人被夺。抵死不肯放。此是主看宾。或有学人。应一个清净境。出善知识。前知识辨得是境。把得抛向坑里。学人言。大好善知识。知识即云。咄哉不识好恶。学人便礼拜。此唤作主看主。或有学人。披枷带锁。出善知识。前知识更与安一重枷锁。学人欢喜。彼此不辨。唤作宾看宾。大德。山僧所举。皆是辨魔拣异。知其邪正。
　　救曰。辟书往年禁先师曰。宾主者。尔我之谓也。近又解曰。你喝我喝。喝牛喝马。亦是宾主历然盖始则安於不知。近则强不知以为知。首尾支牾。不顾后世。呜呼。痛哉。不谓临济之道。至如此也。老僧昔年复墨仙刘居士书。因汉月谓两堂同喝。为四宾主之母。同喝。宾中宾也。左右同喝。宾中主。主中宾也。同喝。主中主也。今之两人对垒者。个个会得千斤万斤之一喝第你喝我喝。孰知堕为宾中之宾。如喝牛喝马。无以异矣。故老僧引大觉问兴化曰。我闻你道。向南方行脚一遭。拄杖头。不曾拨着一个会佛法的人。你凭个甚么道理与么道。化便喝。觉便打。化又喝。觉又打。化来日从法堂上过。觉召曰。院主。我直下疑你昨日者两喝。化又喝。觉又打。化再喝。觉又打。化曰。某甲於三圣师兄处。学得个宾主句。总被师兄折倒了也。愿与某甲个安乐法门。觉曰。者瞎汉。来者里纳败阙。脱下衲衣。痛打一顿。兴化言下。荐得临济先师。於黄檗处。吃棒底道理。汉月若荐得临济吃棒底道理。便会得兴化悟处。会得兴化悟处。便见得贫道打底意旨。如是则你喝我喝。喝牛喝马。亦是宾主历然。又何有宾中宾而名堕哉。唯汉月以喝为喝。以打为打。则业识茫茫。无本可据。又争怪他分疏不下。而盖覆抹杀者乎。此盖为点汉月。不据临济指宾主历然为正旨。一味於喝里打辊。以混后人故也。老僧以此书。托汉月寄刘居士。汉月又有书来。故复书中。谓老僧问汉月。汝试离老僧直指汝即今处。别指个宾主出来看。当知汝参问老僧。即为是宾。老僧答指汝。即为是主。并二次上堂征勘汝。即为宾主相见老僧不若汝等。一味假临济宾主为张本。以诳吓闾阎。此二说。并刻一册行世。前后自分於其间。而潭吉乃以后作前。谓老僧往年禁汉月曰。宾主者。尔我之谓也。以前作后。谓近又解曰。你喝我喝。喝牛喝马。亦是宾主历然。老僧所说。虽前后二时。实无首尾相违处。一以为禁。一以为解。而移前作后。移后作前。吾不知潭吉是何心行耳。前后且置。老僧但问潭吉。除一切人人之尔我。则汝等又指甚么为宾主历然。若指不出。且莫乱统。何以故。汉月潭吉等。离了尔我一切人。别说宾主。即落空外道所计故。更据救中。谓善财直至大楼阁中。从三昧起。忽然打失布袋。便将从前所得玄妙。尽底扬却。十方坐断。一法不留。方契善财本来面目。则牛头马头。又非本来面目乎。既谓从前所得玄妙。尽底扬却。汉月等何不向老僧棒下。打失布袋。十方坐断。一法不留。将从前所执三玄三要。并学得的宾主句。尽底扬却乎。即如华严普孜。举四宾主话。一一举了。良久曰。若是陶渊明。攒眉便归去。请问潭吉。是何意旨乎。且临济自谓山僧所举。皆是辨魔拣异。知其邪正。则四宾主之设。专为辨魔拣异故。潭吉魔宫佛国。一时现前。但可入佛。不能入魔等乱话。不知从何处说起。当时临济开口便道。参学之人。大须子细。汝等全然不遵。反诬谤老僧曰。始则安于不知。近则强不知以为知。首尾支牾。不顾后世。呜呼痛哉。不谓临济之道。至如此也。老僧读至此。固不敢再加注脚。亦喟然太息曰。呜呼痛哉。不谓临济之道。至如此也。
　　示众。我有时先照后用。有时先用后照。有时照用同时。有时照用不同时。先照后用。有人在先用后照。有法在照用同时。驱耕夫之牛。夺饥人之食。敲骨取髓。痛下针锥。照用不同。时有问有答。立宾立主。合水和泥。应机接物。若是过量人。向未举已前。撩起便行。犹较些子。
　　上堂。赤肉团上。有一无位真人。常从汝等面门出入。未证据者看看。时有僧出问。如何是无位真人。师下禅床。把住云。道道。其僧拟议。师托开云。无位真人。是甚么乾矢橛。便归方丈。
　　救曰。先师曰。待心死而伏诛。须切用前之照。先擒下而去缚。略挑用后之灯。实照用之真虎。譬如神医。刮骨疗病。必见病而下刀。若确定一方。妄加针割。是重增一病矣。古德曰。才有所重。便成窠臼。夫学者之窠臼不一。而宗师之照用临时。自古圣人。莫不皆尔。如夹山之接洛浦。大觉之接兴化。所谓心死而伏诛。擒下而去缚者也。盖二公之病。在有一橛硬禅之主宰。所以才问便喝。将谓禅道。如是而已。赖二大老临之以法镜。使其无逃隐处。然后乞命于我。故一言而起其锢疾。所云略挑用后之灯是也。辟书於此。盖屡禁之。今又自解之。意谓非不知也。知之而不为也。世则可欺矣。从上列祖可欺乎。自心又可欺乎。余谓天童师翁。用心必不若是。或好事者借其名。以涂污法门耳。如辟书中。自解四照用曰。人不法不立。法不人不则。法不则即用无准的。人不立则照无定格。以人照人故名照。以法则人故名用。此从临济人在法在上。随语生解。以杜撰此说。观其意。是以相对之人为人。而以确定一棒为法。岂不悞哉。临济曰。先照后用有人在。非是之所谓人也。先用后照有法在。亦非是之所谓法也。若以相对之人为人。以确定一棒为法。则人法俱夺之语。又何以解之。先圣曰。贵不说破。予不得已。聊通一线。临济至处。固不在此。老僧看潭吉救汉月。待心死而伏诛。须切用前之照。先擒下而去缚。略挑用后之灯。实照用之真虎者。句句是汉月。先立窠臼。汝道刮骨疗病。老僧道。好肉剜疮。汝道见病下刀。老僧道。眼花不少。若确定一方。妄加针割。正说着汉月病处。何以故。待心死而伏诛。先擒下而去缚。非预定一方。妄加人以增病。如古德云。才有所重。便成窠臼哉。况谓学者之窠臼不一。已失却一只眼。又说甚宗师之照用临时哉。汉月惟不谙时。故预作计较。反谓自古圣人。莫不皆尔。非以己方人赃诬先圣哉。不见道。欲识佛性义。当观时节因缘。时节若至。如迷忽悟。如忘忽忆。故老僧不敢别有一法。妄加於人。棒喝临时。活卓卓地。何曾像汉月。自立如是窠臼。坑陷后学来。所以老僧打汉月云。汝若唤作极粗一棒。入地狱如箭射。又云。尽你做尽伎俩。老僧只与你极粗一棒。打你到底。教你上天无路。入地无门。无你藏窜处。无你逃避处。计穷力竭。汝之面门自露。方知老僧极粗一棒。棒头有眼。不打别处。即如大觉当时。一味打兴化到底。而兴化不荐棒头落处。别求个安乐法门。故直云。者瞎汉。到者里来纳败阙。脱下衲衣。痛打一顿。汝等逐兴化才问便喝。以为病在一橛头。硬作主宰。料掉没交涉矣。辟书谓以人照人。故名照。以法则人。故名用。总不出老僧答汉月问堂奥中事。云汝即今在甚么处。即临济照用同时。驱耕夫之牛。夺饥人之食。敲骨取髓。痛下针锥。汝唤作一橛头得么。汝唤作确定法得么。总之即人即法。人外无别法。法外无别人。若不以相对之人为人。则驱牛夺食手段。亦无着落处。何不看临济上堂。赤肉团上。有一无位真人。常从汝等面门出入。未证据者看看。时有僧出问。如何是无位真人。济下禅床把住云。道道。其僧拟议。济托开云。无位真人是甚么乾矢橛。便归方丈。汝道是甚么时节。即如定上座。擒住钦山云。且道无位真人。与非无位真人。相去多少。速道速道。老僧亦擒住汝等云。且道是之所谓人。与非是之所谓人。相去多少。速道速道。若道不得。[祝/土]杀者尿床鬼子去。
　　咸通八年丁亥。四月十日。将示灭。说传法偈曰。沿流不止问如何。真照无边说似他。离相离名人不禀。吹毛用了急须磨。
　　救曰。辟书自解沿流。为源源不息。谓垂示不得灭却正法眼藏之意矣。又曰。正法眼藏。已被瞎驴灭却。何其前后不相顾耶。此老僧因汉月。谓於一○相。宾主辊辊。直入首罗眼中。所谓沿流不止问如何。真照无边说似他。离相离名人不禀。吹毛用了急须磨是也。故老僧道。据汉月此说。盖为可笑。不见临济谓。谁知吾正法眼藏。向者瞎驴边灭却。正法眼藏。尚向瞎驴边灭却。况更有一○宾主。首罗眼等名相。遗害后世。此盖明临济外。别无正法眼藏可传。三圣外。亦别无正法眼藏可受。以破汉月於汉月外。别有一○相。宾主辊辊。直入首罗眼等名相。遗害后世故也。今潭吉将尚向二字。改作已被二字。不思彼此之刻。见行於世尚不顾人简责又争怪得临济语录。曾无人法俱夺之语。上章妄捏。以瞒昧老僧耶。汝又曰。洞上宗。语忌十成。不欲触犯。何不看洞山谓。但能不触当今讳。也胜前朝断舌才。但不触讳而已。岂无当今乎。曹山初参洞山。洞问曰。汝名甚么。曹曰本寂。曰那个聻。曰不名本寂。洞山深器之。但不名本寂而已。又岂无那个乎。汝又曰。机贵回互。不欲染污。曹山道。凡情圣见。是金锁玄路。直须回互。正指回互一切世出世间。凡情圣见。为染污吾身故。何曾教人。回互通身来。觉范洪禅师。乃汉月倚为印法者。其颂尊贵堕曰。生在帝王家。那复有尊贵。自应着珍御。顾见何惊异。据自应着珍御。通身缠绕。不被染污。曷尝禁忌尔我诸人。于本分事。知有不取。可见汝等。自未悟本分事。反作惊异而不顾见。妄意尔我真照。祇唤作真照。终不唤作尊贵耳。且既云顾见。独非真照乎。汝又引石霜道。直饶未尝忘照。犹是外绍臣种。来拟真照。殊不知尔我生下。丝毫不隔。灵光独耀。真照无边。不借世出世间。凡情圣见。一切名相。正如王子生下。即能绍种。谓之内绍。谓之王种。亦名无依道人。逈然独脱故。亦名无位真人。面门出入故。故临济曰。唯有听法无依道人。是诸佛之母。所以佛从无依生。又上堂曰。赤肉团上。有一无位真人。常从汝等面门出入。未证据者看看。且既云看看。独非真照乎。药山因李翱居士问。如何是戒定慧。山曰。贫道者里。无此闲家具。士罔测玄旨。故山复曰。太守欲保任此事。须向高高山顶立。深深海底行。通身为此事。须自保任。不可别重戒定慧。是为闺阁中物舍不得。便於身为渗漏。何曾指太守为闺阁中物。为通身染污乎。汝只学古人说闺阁中物。何曾梦见闺阁中物。指何物来。据是岂唯不识临济意。亦涂污曹山甚矣。曹山曰。不见南泉道。饶汝十成。犹较王老师一线道。直须尔我不隔一线道始得。说甚八成十成。故曹山断曰。也大难事。到此直须子细。始得明白自在。不论天堂地狱。饿鬼畜生。一切处不移易。元是旧时人。只是不行旧时路。非临济所谓常在面门出入。则一切处不移易。元是旧时人乎。何故不行旧时路。只为旧时路。不从面门出入。则心意识。捉一放一。一切处移易。故不得独脱。若得独脱。则无欲无依。若悟无依。佛亦无得。岂更有株可守。有兔可待。有嫁时衣可认。云居膺曰。动则埋身千尺。不动则当处生苗。盖谓动则不据旧时人。一切处移易。所以埋身千尺。不动则据旧时人。一切处不移易。所以当处生苗。今潭吉改为会则途中受用。不会则当处生苗。以当处生苗为病。诬尔我真照。在洞上为染污。何不看僧问洞山。三身中那一身说法。山曰。吾常於此切非自指不动处乎。既据不动。则当处生苗更依倚个甚么。而不得独脱乎。岂似汝等。依倚临济一句中具三玄。一玄中具三要。作实法会。老僧今更据无着问文殊。此间多少众。殊曰。前三三。后三三。着罔测。时命均提童子。送无着出门。着问曰。适来道前三三。后三三。是多少众。童子高声唤云。大德。着应诺。童子曰。是多少众。请问潭吉等。作么生会。乃反谓临济最后垂范。不得向尔我分上。及无依道人。不拘文字处错认。且问潭吉。若不向尔我分上认。则临济临灭垂语。即置於无用之地矣。又垂此语何为哉。云居膺曰。犹如双镜。光光相对。光明相照。更无[戏-戈+兮]盈。岂不是一般。犹唤作影像边事。老僧道。待汝等打破镜来。与汝相见。又曰。如日出时。光照世间。明朗是一半。那一半是甚么。老僧道。汝等待日落后来相见。汝谓如今人。未认得光影门头户底事。将作屋里事。又争得。老僧诚然。不认得光影门头事。只是一个老僧。若更有屋里事可认。则又争得。今潭吉谓先师云。真照无边。皆是悟处。不过似他而已。不为无见。且问潭吉等。多少汉月。有似他不似他。又有个真他耶。所以老僧。只据极粗一棒。直打汉月到底。为要他见得无第二个他。来替得他耳。如耳根圆通章曰。初於闻中。入流亡所。盖所闻之声。繇能闻之识而立。不滞耳入之识。则所入之声而自亡矣。故曰。入流亡所。复迭而明曰。所入既寂。动静二相。了然不生。如是渐增。闻所闻尽云。云救中竟指耳入之。入作悟入之入。谓学人一棒上。得个悟处。入流而已。岂不益显潭吉。自未悟棒头下事。故作如是乱说。反敢诬观音。直饶从此转入转深。未到源底。犹是相似。老僧且问潭吉。观音更相似甚么物耶。只是个王老师。又指谁为儿孙。谁为祖父。临济曰。他能与一切安名。一切不能与他安名。所以老僧。据尔我为离一切名。离一切相之真照也。古德曰。释迦弥勒。犹是他奴。何不引全后语云。他是阿谁。汝又引香严一击忘所知。谓真照属知。故仅得似他。非真他也。此又益显汉月潭吉。未如香严真悟。故未梦见香岩当日。动容掷瓦砾。忘击竹作声之所知。遂曰。更不假修持。正据香严全体。初不假修持而后有。所以道。动容扬古路。用酬沩山问他父母未生前。试道一句看底一句耳。又曰。处处无踪迹。声色外威仪。重明动容全体。不在声色之所知。故曰。声色外威仪也。曹山谓正命食。亦就六根门头。见闻觉知。祇是不被他污染。正与香严击竹作声。忘击竹作声之所知同旨。我有一机。瞬目视伊。非据尔我为真照者乎。实上座偈。夜明帘卷无私照。金殿重重显至尊。则真照与尊贵同旨。无疑矣。似他真他。早是两个。更说奉重不奉重。落七落八去。故老僧谓似他者。举似他也。人若不禀离相离名之真照。则据全体大用。断彼名相。而悟尔我全体。潭吉反谓。审如是。则临济最后垂范。乃不若一村学究。老僧道。诚然临济最后垂范。不若一村学究。何以故。村学究。不过教童蒙认一字一句之名相故。潭吉错认离相离名。故引洞山呵云。认得个不名不物。无是无非底道理。更不求余。正临济谓先照后用有人在者。老僧且问潭吉。祇如临济谓。离相离名人不禀底人。汝等又作么生销释。而可谓无人在耶。即如洞山道。只缘未达其源。落在第八魔境界中。识得个不名不物。无是无非。道我得安乐田地。更不求余。向恶水坑里。头出头没。弄个无尾猢孙。到腊月三十日鼓也打破。猢孙也走却了。手忙脚乱。悔将何及。你若是衲僧。乍可冻杀饿杀。终不着他鹘臭布衫。便下座。汝等但将洞山此话。与临济谓一句语须具三玄门。一玄门须具三要。有权有实。有照有用。汝等诸人作么生会便下座。两个下座并看。不着三玄三要鹘臭布衫。始见得洞山临济。全体大用。同一鼻孔出气。更讨甚语忌十成。机贵回互来。潭吉此章。葛藤不少。争怪得老僧。一棒不作一棒用。全体大用。为汝当头截哉。
　　复谓众曰。吾灭后不得灭却吾正法眼藏。三圣出曰。争敢灭却和尚正法眼藏。师曰。已后有人问你。向他道甚么。圣便喝。师曰。谁知吾正法眼藏向者瞎驴边灭却。
　　老僧谓正法眼藏。尚向瞎驴边灭却。潭吉前改尚向二字。为已被二字。今又改为已向。而作救曰。据辟书此论。三圣不契临济之意。灭却正法眼藏。风穴何故称圣为入室真子。而南院颔之耶。不足称而称。则风穴无眼矣。不当颔而颔。则南院亦无眼矣。然则首山至今二十余世。不亦无眼长老之子孙乎。此信辟书而论之也。语曰。一失步。无所措足。一失言。无所措口。辟书其是哉。老僧前谓正法眼藏。尚向瞎驴边灭却。盖据於临济外。别无正法眼藏。传与三圣。正风穴所谓密付将终。全主即灭者。今潭吉唯据指月录。全主即密。其余诸录皆载全主即灭。此不敢释破。待天下后世。明眼者正之。於三圣外。亦别无正法眼藏之可受。正风穴所谓亲承入室之真子。不同门外之游人。今敢谓於老僧外。亦别无正法眼藏之可步。故无所措足於老僧外。亦别无正法眼藏之可言。故无所措口。何以故。在口谈论。在足运奔。总不离老僧故。据是则果老僧无眼。而谓三圣不契临济之意耶。抑汉月潭吉等无眼。而作一○相。宾主辊辊。直入首罗眼中耶。汉月惟以三数表法。故取摩酰首罗眼。辟书则不然。临济一只眼。到处为人开。或问正法眼藏。向瞎驴边灭却。如何是临济一只眼。老僧振威一喝曰。孟八郎汉。又恁么去也。
　　言讫。端坐而逝。塔全身于府西北隅。谥慧照。
　　救曰。临济黄檗之嫡子也。济之纲宗。非檗有也。檗不可诸方。而以济为可。何耶。且临济之世。佛法鼎盛。使其建立果不可。老师宿德。宁无一言。沩山佑禅师。济之父辈也。私称济为尊宿。普化黄檗之昆季也。反北面而师事之。小释迦。果位中人也。发愿以续其断脉。方是时。讥呵学解者。无过德山。济顺世。德山尚无恙也。曾无一言。正临济之非。果畏临济而不言耶。则临济已顺世。不欲起诤端耶。而德山实呵佛骂祖之魁也。考之于古。质之于同辈。原之於师承之间。皆不以济为非。而今日独非之。何哉。且棒喝济之所常用。而纲宗亦济之所建立也。苟以济为非。即不当效渠棒喝。既用棒喝。岂可不知棒喝之纲宗。又岂可禁人之救纲宗者。夫为善知识。辨古今之誵沩。如观掌果。洞彻不疑。孰是而孰非。然后定龙蛇。行赏罚。据欵结案。为千古不磨之式。使三峰之徒。钳口结舌。虽有盖世之辨。不能伸其救。非雄猛丈夫所为哉。今辟书之评宗旨也。若眼之受声。耳之承色。泛泛然不相入。但儱侗到底。曰实法实法。天下后世。何所准焉。老僧道。灼然灼然。於老僧外。无别实法。与天下后世为准。何以故。古人言句。於老僧分上。全无着处。故不敢以言句为纲宗。妄加於天下后世人分上。所谓己所不欲。勿施於人者也。汝等无耻之徒。据古人建立言句为纲宗。而不据古人建立言句。端为发明汝等本分为纲宗。一味东撦西拽。何尝自出手眼。如谓黄檗不可诸方。而以济为可。据老僧看来。黄檗亦有不可济处。临济半夏上黄檗山。住数日乃辞去。檗曰。汝破夏来。何不终夏去。济曰。某甲暂来礼拜和尚。檗便打趂令去。此非不可济而何。济行数里疑此事。却回终夏。后又辞檗。檗曰。甚处去。济曰。不是河南。便归河北。檗便打。济约住与一掌。檗大笑。此可临济处也。故唤侍者。将百丈先师禅板几案来。济曰。侍者将火来。檗曰不然。子但将去。已后坐断天下人舌头去在。此深可临济也。据济约住与一掌。临机不见师。故檗笑而可之。据济唤侍者将火来。则檗亲付禅板几案。尚然不受。直待正他。坐断天下人舌头。故将去耳。曰子已后坐断天下人舌头。岂於临济外。别有言句可说。今汉月潭吉等。反执言句为纲宗。建立为实法。不但赃诬临济。亦违黄檗嘱济。坐断舌头之旨。汝又谓普化。黄檗之昆季。反北面师济。即如济问普化。你是凡是圣。化曰。你道我是凡是圣。济便喝。化以手指曰。河阳新妇子。木塔老婆禅。临济小厮儿。却具一只眼。看他作家相见。全体作用。曷尝像汝等。攀济为真师。拾玄要料拣。照用宾主等。一络索来。汝又谓沩山佑禅师。济之父辈。私称济为尊宿。德山实诃佛骂祖之魁。曾无一言正济之非。据是益见汝等。将古人言句。作实法会。沩山举济到金牛因缘。问仰山曰。此二尊宿还有胜负也无。汝遂谓私称济为尊宿。犹不妨听汝认定。即如德山到沩山。沩曰。此子已后。向孤峰顶上。盘结草庵。诃佛骂祖去在。汝便作诃佛骂祖会。还曾梦见沩山德山。汗臭气么。又谓小释迦。果位中人也。发愿以续其断脉。风穴上堂。举世尊以青莲目。顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。念法华拂袖下去。穴掷下拄杖归方丈。你看他次日下语。动容扬古路。不堕悄然机。全体作用。和盘托出。后因僧问如何是佛。曰新妇骑驴阿家牵。曰未审此语。甚么句中收。曰三玄收不得。四句岂能该。然则考之於古。皆不以济为非者。何尝咬济言句。而今日独非之。正非咬济言句者耳。何尝非临济来。汝更谓棒喝济所常用。纲宗亦济所建立。苟以济为非。即不当效渠棒喝。既用棒喝岂可不知棒喝之纲宗。老僧试问潭吉。吃饭说话。曾借汉月口乎。屙屎放尿。曾借汉月孔窍乎。岂老僧自无手口。而效临济棒喝乎。临济明明道。一喝不作一喝用。老僧明明道。一棒不作一棒用。汝等逐块。犹唤作棒喝。况梦见棒喝纲宗乎。老僧曾有偈曰。若据某甲扶佛法。任地○○○○○都来总与三十棒。莫道分明为赏罚。者便是老僧的纲宗了也。觌面全提。据欵结案。佛来也打。魔来也打。不见道。老僧阅古尊宿语录。至临济上堂。一句语须具三玄门。一玄门须具三要。有权有实。有照有用。汝等诸人作么生会下座。惜当时老僧不在座下。若在便与一顿。非但佛法相见。亦免后世逐块之徒。如汉月潭吉等。死配三玄三要。是济上纲宗。魔魅人家男女。据临济云。山僧无一法与人。祇是解粘去缚。今反执言句为纲宗。建立为实法。且道临济还肯么。汝等诸人。虽有盖世之辨。若到老僧前。坐断舌头。无你开口处。直得脸青脸白。死去十分。何以故。汝等之伎俩有限。老僧之全体作用无穷。

　　天童和尚辟妄救略说卷之五
　　天童和尚辟妄救略说卷之六

　　　　侍者　真启　编

　　▲兴化存奖禅师
</div>
    <div class="pagination">
<a href="辟妄救略说_page2.html">上一页</a><a href="辟妄救略说.html">1</a><a href="辟妄救略说_page2.html">2</a><span class="current-page">3</span><a href="辟妄救略说_page4.html">4</a><a href="辟妄救略说_page5.html">5</a><a href="辟妄救略说_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
