<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 12 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 12 页/共 44 页
  </h1>
  <div class="content">
   上堂。去者鼻孔辽天。来者脚踏实地。且道祖师意向甚么处着。良久曰。长恨春归无觅处。不知流入此中来。
　　上堂。高台巴鼻。开口便是。若也便是。有甚巴鼻。月冷风高。水清山翠。
　　上堂。以楔出楔有甚休歇。欲得休歇以楔出楔。喝。
　　上堂。头戴须弥山。脚踏四大海。呼吸起风雷。动用生五彩。若能识得渠。一任岁月改。且道谁人识得渠。喝一喝云田库奴。
　　寿圣文禅师上堂。拈拄杖曰。华藏木楖栗。等闲乱拈出。不是不惜手。山家无固必。点山山动摇。搅水水波溢。忽然把定时。事事执法律。要横不得横。要屈不得屈。蓦召大众曰。莫谓棒头有眼明如日。上面光生尽是漆。随声敲一下。
　　上堂。一叉一札着骨连皮。一搦一抬粘手缀脚。电光石火头垂尾垂。劈箭追风半生半死。撞着磕着讨甚眉毛。明头暗头是何眼目。总不恁么正在半途。设使全机未至涯岸。直饶净裸裸赤洒洒没可把尚有廉纤。山僧恁么道。且道口好作甚么。良久曰。嘻。留取吃饭。
　　上方益禅师上堂。拾得搬柴。寒山烧火。唯有丰干岩中冷坐。且道丰干有甚么长处。良久曰。家无小使。不成君子。
　　开福宁禅师上堂。秋日耀长空。秋江浸虚碧。伤嗟门外人。处处寻弥勒。蓦路忽抬头。相逢不相识。诸禅德。既是相逢为甚么不相识。翦尽霜前竹。临溪不化龙。
　　上堂。徧界不曾藏。通身无影像。相逢莫讶太愚痴。旷劫至今无伎俩。无伎俩。少人知。大抵还他肌骨好。何须临镜画蛾眉。
　　大随静禅师上堂。君王了了。将帅惺惺。一回得胜。六国平宁。
　　上堂。举临济参黄檗之语白云端和尚颂云。一拳拳倒黄鹤楼。一趯趯翻鹦鹉洲。有意气时添意气。不风流处也风流。师曰。大随即不然。行年七十老躘蹱。眼目精明耳不聋。忽地有人欺负我。一拳打倒过关东。
　　上堂。自己田园任运耕。祖宗基业力须争。悟须千圣头边坐。用向三涂底下行。
　　净因成禅师上堂。昆仑奴着铁袴。打一棒行一步。争似火中钓鳖日里藏氷。阴影门翻魍魉。虚空缚杀麻绳。
　　上堂。鼻里音声耳里香。眼中咸淡舌玄黄。意能觉触身分别。氷室如春九夏凉。如斯见得。方知男子身中入定时。女子身中从定出。葵花随日转。犀纹玩月生。香枫化老人。螟[虫*灵]成蜾[虫*嬴]。若也不知。苦哉佛陀耶。许你具只眼。
　　万寿素禅师上堂。僧问。劫火洞然大千俱坏。未审者个还坏也无。大隋曰坏。修山主曰不坏。未审孰是孰非。师曰。一坏一不坏。笑杀观自在。狮子蓦齩人。狂狗尽逐块。复曰会么。曰不会。师曰漆桶不快。
　　泐潭英禅师上堂。顾视大众曰。青山重迭迭。绿水响潺潺。遂拈拄杖曰。未到悬崖处。抬头子细看。卓一下。
　　上堂。宝峰高士罕到。岩前雪压枯松倒。岭前岭后野猨啼。一条古路清风扫。禅德。虽然如是。且道山僧拄杖长多少。遂拈起曰。长者随长使。短者随短用。卓一下。
　　上堂。顾视大众曰。石门巇崄铁关牢。举目重重万仞高。无角铁牛冲得破。毗卢海内作波涛。且道不涉波涛一句作么生道。良久曰。一句不遑无着问。迄今犹作野盘僧。
　　文殊道禅师上堂。狮子嚬呻。象王哮吼。云门北斗里藏身。白云因何唤作手。三世诸佛不能知。狸奴白牯却知有。且道作么生是他知有底事。雨打梨花蛱蝶飞。风吹柳絮毛球走。
　　龙华初禅师上堂曰。鸡见便斗。犬见便齩。殿上鸱吻终日相对。为甚么却不嗔。便下座。
　　育王裕禅师上堂曰。德山入门便棒。多向皮袋里埋踪。临济入门便喝。总在声尘中出没。若是英灵衲子。直须足下风生。超越古今途辙。拈拄杖卓一下。喝一喝曰。祇者个何似生。若唤作棒喝。瞌睡未醒。不唤作棒喝。未识德山临济。毕竟如何。复卓一下曰。总不得动着。
　　上堂。尽大地是沙门眼。徧十方是自己光。为甚么东弗于逮打鼓。西瞿耶尼不闻。南赡部洲点灯。北郁单越暗坐。直饶向个里道得十全。犹是光影里活计。摵拂子曰。百杂碎了也。作么生是出身一路。掷下拂子曰参。
　　上堂。动则影现。觉则氷生。直饶不动不觉。犹是秦时[车*度]轹钻。到者里便须千差密照万户俱开。毫端拨转机轮。命脉不沈毒海。有时觉如湛水。有时动若星飞。有时动觉俱忘。有时照用自在。且道正恁么时。是动是觉是照是用。还有区分得出底么。铁牛横古路。触着骨毛寒。
　　上堂曰。行时绝行迹。说时无说踪。行说若到则垛生招箭。行说未明则神锋画断。就使说无渗漏行不迷方。犹滞壳漏在。若是大鹏金翅奋迅百千由旬。十影神驹驰骤四方八极。不取次啖啄。不随处埋身。且总不依倚。还有履践分也无。剎剎尘尘是要津。
　　上堂曰。易填巨壑。难满漏卮。若有操持。了无难易。拈却大地宽绰有余。放出纤毫碍塞无路。忽若不拈不放。向甚么处履践。同诚共休戚。饮水亦须肥。
　　大沩泰禅师上堂。推真真无有相。穷妄妄无有形。真妄两无所有。廓然露出眼睛。眼睛既露。见个甚么。晓日烁开岩畔雪。朔风吹绽腊梅华。
　　上堂。宝剑拈来便用。岂有迟疑。眉毛剔起便行。更无回互。一切处腾今焕古。一切处截断罗笼。不犯锋铓亦非顾鉴。独超物外则且置。万机丧尽时如何。八月秋何处热。
　　上堂。涅盘无异路。方便有多门。拈起拄杖曰。看看。山僧拄杖子一口吸尽西江水。东海鲤鱼[跳-兆+孛]跳上三十三天。帝释忿怒把须弥山一掴粉碎。坚牢地神合掌赞叹曰。谛观法王法。法王法如是。以拄杖击禅床下座。
　　上堂。达得人空法空未称祖佛家风。体得全用全照亦非衲僧要妙。直须打破牢关识。取向上一窍。如何是向上一窍。春寒料峭。冻杀年少。
　　上堂。渺渺邈邈十方该括。坦坦荡荡绝形绝相。目欲视而睛枯。口欲谈而词丧。文殊普贤全无伎俩。临济德山不妨提唱。龟吞陕府铁牛。蛇齩嘉州大象。吓得东海鲤鱼直至如今肚胀。嘻。
　　上堂。开口有时非。开口有时是。粗言及细语。皆归第一义。释迦老子碗鸣声。达磨西来屎臭气。唯有山前水牯牛。身放毫光照天地。
　　上堂。得念失念无非解脱。是甚么语话。成法破法皆名涅盘。料掉没交涉。智慧愚痴通为般若。颟顸佛性菩萨外道。所成就法皆是菩提犹较些子。然虽如是。也是杨广失骆驼。
　　上堂。欲识佛去处。祇者语声是。咄。傅大士不识好恶。以昭昭灵灵教坏人家男女。被志公和尚一喝曰。大士莫作是说。别更道看。大士复说偈曰。空手把锄头。步行骑水牛。人从桥上过。桥流水不流。志公呵呵大笑曰。前头犹似可。末后更愁人。
　　上堂。忆昔游方日。获得二种物。一是金刚锤。一是千圣骨。持行宇宙中。气岸高突兀。如是三十年。用之为准则。而今年老矣。一物知何物。掷下金刚锤。击碎千圣骨。抛向四衢道。不能更惜得。任意过浮生。指南将作北。呼龟以为鳖。唤豆以为粟。从他明眼人。笑我无绳墨。
　　护国元禅师。威音王已前者一队汉错七错八。威音王已后者一队汉落二落三。而今者一队汉坐立俨然。且道是错七错八落二落三。还定当得出么。举拂子曰吽吽。
　　上堂。野干鸣。狮子吼。张得眼。开得口。动南星。蹉北斗。大众。还知落处么。金刚阶下蹲。神龟火里走。
　　灵隐远禅师上堂。举僧问睦州。以一重去一重即不问。不以一重去一重时如何。州曰。昨日栽茄子。今朝种东瓜。师曰。问者善问不解答。答者善答不解问。山僧今日向饥鹰爪下夺肉。猛虎口里横身。为你诸人说个样子。登坛道士羽衣轻。咒力虽穷法转新。拇指破开天地暗。蛇头颠落鬼神惊。
　　华藏民禅师上堂。众卖华兮独卖松。青青颜色不如红。算来终不与时合。归去来兮翠蔼中。可笑古人恁么道。大似逃峰赴壑避溺投火。争如随分到尺八五分镢头边讨一个半个。虽然如是。保宁半个也不要。何故。富嫌千口少。贫恨一身多。
　　中竺仁禅师上堂。九十春光已过半。养华天气正融和。海棠枝上莺声好。道与时流见得么。然虽如是。且透声透色一句作么生道。金勒马嘶芳草地。玉楼人醉杏华天。
　　华严觉禅师上堂。举石霜和尚迁化。众请首座继踵住持。虔侍者所问公案。师曰。宗师行处如火消氷。透过是非关。全机忘得丧。尽道首座滞在一色。侍者知见超师。可谓体妙失宗全迷向背。殊不知。首座如鹭鸶立雪品类不齐。侍者似凤翥丹霄不萦金网。一人高高山顶立。一人深深海底行。各自随方而来。同会九重城里。而今要识此二人么。竖起拂子曰。龙卧碧潭风凛凛。垂下拂子曰。鹤归霄汉背摩天。
　　天宁思禅师上堂。趯翻生死海。踏倒涅盘岸。世上无活人。黄泉无死汉。遂拈拄杖曰。讷堂今日拄杖子有分付处也。还有承当得者么。试出来担荷看。有么有么。良久掷拄杖下座。
　　上堂。知有底也吃粥吃饭。不知有底也吃粥吃饭。如何直下验得他有之与无是之与非邪之与正。若验不出。参学事大远在。喝一喝下座。
　　君山觉禅师上堂。仰之弥高钻之弥坚。瞻之在前忽焉在后。诸人还识得么。若也不识。为你注破。仰之弥高。不隔丝毫。要津把断佛祖难逃。钻之弥坚。真体自然。鸟啼花笑在碧岩前。瞻之在前。非正非偏。十方坐断威镇大千。忽焉在后。一场漏逗。堪笑云门藏身北斗。咄。
　　宝华显禅师上堂曰。吃粥了也。头上安头。洗钵盂去。为蛇画足。更问如何。自纳败阙。良久高声召大众。众举首。师曰归堂吃茶。
　　南华炳禅师上堂。此事最希奇。不碍当头说。东邻田舍翁。随例得一橛。非唯贯声色。亦乃应时节。若问是何宗。八字不着撇。击禅床下座。
　　上堂。日日说。时时举。似地擎山争几许。陇西鹦鹉得人怜。大都祇为能言语。休思惟。带伴侣。智者聊闻猛提取。更有一般也大奇。猫儿偏解捉老鼠。
　　上堂。以拄杖向空中搅曰。搅长河为酥酪。鰕蟹犹自眼搭眵。卓一下曰。变大地作黄金。穷汉依前赤骨力。为复自家无分。为复不肯承当。可中有个汉荷负得行。多少人失钱遭罪。再卓一下曰。还会么。宝山到也须开眼。勿使忙忙空手回。
　　龙牙才禅师上堂。举死心和尚小参曰。若论此事如人家有三子。第一子聪明智慧孝养父母。接待往来主掌家业。第二子[〦/凶]顽狡猾贪淫嗜酒。倒街卧巷破坏家业。第三子盲聋喑痖菽麦不分。是事不能祇会吃饭。三人中黄龙要选一人用。更有四句。死中有活。活中有死。死中常死。活中常活。将此四句验天下衲僧。师曰。唤甚么作四句。三人姓甚名谁。若也识得。与黄龙把手并行更无纤毫间隔。如或未然。不免借水献华去也。三人共体用非用。四句同音空不空。欲识三人并四句。金乌初出一团红。
　　蓬莱卿禅师上堂。有句无句如藤倚树。且任诸方点头。及乎树倒藤枯。上无冲天之计。下无入地之谋。灵利汉者里着得一只眼便见七纵八横。举拂子曰。看看。一曲两曲无人会。雨过夜塘秋水深。
　　上堂。杜鹃声里春光暮。满地落花留不住。琉璃殿上绝行踪。谁人解插无根树。举拄杖曰。者个是无根底。且道解开华也无。良久曰。祇因连夜雨。又过一年春。
　　何山珣禅师上堂。[车*度]轹钻。住山斧。佛祖出头未轻与。纵使醍醐满世间。你无宝器如何取。阿呵呵。神山打锣。道吾作舞。甜瓜彻蒂甜。苦瓠连根苦。
　　谷山海禅师上堂。一举不再说。已落二三。相见不扬眉。翻成造作。设使动弦别曲告往知来。见鞭影便行。望剎竿回去。脚跟下好与三十棒。那堪更向者里撮摩石火收捉电光。工夫枉用浑闲事。笑倒西来碧眼胡。卓拄杖下座。
　　龙翔珪禅师上堂。万机不到。眼见色。耳闻声。一句当阳。头戴天。脚踏地。你诸人祇知今日是五月初一。殊不知金乌半夜忙忙去。玉兔天明上海东。以拂子击禅床下座。
　　上堂。明明无悟。有法即迷。诸人向者里立不得。诸人向者里住不得。若立则危。若住则瞎。直须意不停玄。句不停意。用不停机。此三者既明。一切处不须管带自然现前。不须照顾自然明白。虽然如是。更须知有向上事。久雨不晴。咄。
　　上堂。僧问如何是祖师西来意。师曰。东家点灯。西家暗坐。曰未审意旨如何。师曰。马便搭鞍。驴便推磨。僧礼拜。师曰灵利衲僧祇消一个。遂曰。马搭鞍。驴推磨。灵利衲僧祇消一个。纵使东家明点灯。未必西家暗中坐。西来意旨问如何。多口阿师自招祸。
　　云居悟禅师上堂。少林面壁。怀藏东土。西天欧阜升堂。充塞四维上下。致使山巍巍而砥掌平。水昏昏而常自清。华非艳而结空果。风不摇而片叶零。人无法而得咨问。佛无心而更可成。野蔬淡饭延时日。任运随缘道自灵。毕竟如何。日午打三更。
　　黄龙忠禅师上堂。张公吃酒李公醉。子细思量不思议。李公醉醒问张公。恰使张公无好气。无好气。不如归家且打睡。
　　乌巨行禅师上堂。佛说三乘十二分顿渐偏圆。痴人面前不得说梦。祖师西来直指人心见性成佛。痴人面前不得说梦。临济三玄云门三句洞山五位。痴人面前不得说梦。南明恁么道。还免得遭人检责也无。所以古人道。石人机似汝。也解唱巴歌。汝若似石人。雪曲也应和。还有和雪曲底么。若有。唤来与老僧洗脚。
　　上堂。举赵州示众云。老僧除却二时斋粥是杂用心处。师曰今朝六月旦。行者击鼓。长老升堂。你诸人总来者里杂用心。
　　白扬顺禅师上堂。鸡啼晓月。狗吠枯桩。只可默会。难入思量。看不见处动地放光。说不到处天地玄黄。抚城尺六状纸。元来出在清江。大众。分明话出人难见。昨夜三更月到窗。
　　上堂。风吹茅茨屋脊漏。雨打阇黎眼睛湿。恁么分明却不知。却来者里低头立。
　　归宗贤禅师上堂。且第一句如何道。汝等若向世界未成时。父母未生时。佛未出世时。祖师未西来时道得。已是第二句。且第一句如何道。直饶你十成道得。未免左之右之。卓拄杖下座。
　　护圣静禅师上堂。参学至要不出先南堂道最初句及末后句。逶得过者一生事毕。傥或未然。更与你分作十门各各印证自心还得稳当也未。一须信有教外别传。二须知有教外别传。三须会无情说法与有情说法无二。四须见性如观掌中之物。了了分明一一田地稳密。五须具择法眼。六须行鸟道玄路。七须文武兼济。八须摧邪显正。九须大机大用。十须向异类中行。凡欲绍隆法种须尽此纲要。方坐得者曲录床子。受得天下人礼拜。敢与佛祖为师。若不到恁么田地。祇一向虚头。他时异日阎老子未放你在。
　　道场辩禅师上堂。猛虎口边拾得。毒蛇头上安排。更不钉桩摇橹。回头别有生涯。婆子被我勘破了。大悲院里有村斋。
　　上堂。净五眼。涌金春色晚。得五力。吹落碧桃华。唯证乃知难可测。卓拄杖曰。一片何人得。流经十万家。
　　上堂。三祖道。但莫憎爱。洞然明白。当时老僧若见。便与一掴。且道是憎邪爱邪。近来经界稍严。不许诡名挟佃。
　　上堂。举僧问投子大死底人却活时如何。子曰不许夜行投明须到。师曰。我疑千年苍玉精。化为一片秋水骨。海神欲护护不得。一旦鳌头忽擎出。
　　教忠光禅师上堂。有句无句如藤倚树。放憨作么。及乎树倒藤枯句归何处。情知汝等诸人卒讨头鼻不着。为甚如此。祇为分明极。翻令所得迟。
　　东林颜禅师上堂。欲识诸佛心。但向众生心行中识取。欲识常住不凋性。但向万物迁变处会取。还识得么。欲得不招无间业。莫谤如来正法轮。
　　上堂。仲冬严寒。三界无安。富者快乐。贫者饥寒。不识玄旨。错认定盘。何也。牛头安尾上。北斗面南看。
　　上堂。一滴滴水。一滴滴冻。天寒人寒。风动旛动。云门扇子[跳-兆+孛]跳上三十三天。筑着帝释鼻孔。东海鲤鱼打一棒。雨似盆倾。不出诸人十二时中寻常受用。
　　上堂。圆通门户八字打开。若是从门入得不堪共语。须是入得无门之门方可坐登堂奥。所以道。过去诸如来。斯门已成就。现在诸菩萨。今各入圆明。未来参学人。当依如是法。从上诸圣幸有如此广大门风。不能继绍甘自鄙弃穿窬墙壁好不丈夫。敢问大众。无门之门作么生入。良久云。非唯观世音。我亦从中证。
　　上堂。客舍久留连。家乡夕照边。檐悬三月雨。水没两湖莲。镬漏烧灯盏。柴生满灶烟。已忘南北念。入望尽平川。
　　中际能禅师上堂。万古长空。一朝风月。不可以一朝风月昧却万古长空。不可以万古长空不明一朝风月。且如何是一朝风月。人皆畏炎热。我爱夏日长。熏风自南来。殿阁生微凉。会与不会。切忌承当。
　　荐福休禅师上堂。言发非声。是个甚么。色前不物。莫乱针锥。透过禹门。风波更险。咄。
　　龟峰光禅师上堂。数日暑气如焚。一个浑身无处安着。思量得也是烦恼人。者个未是烦恼。更有己躬下事不明便是烦恼。所以达磨大师烦恼。要为诸人吞却又被咽喉小。要为诸人吐却又被牙齿碍。取不得舍不得烦恼九年。若不得二祖不惜性命。往往转身无路烦恼教死。所谓祖祢不了殃及儿孙。后来莲华庵主到者里烦恼不肯住。南岳思大师到者里烦恼不肯下山。更有临济德山用尽自己查棃烦恼钵盂无柄。龟峰今日为他闲事长无明。为你诸人从头点破。卓拄杖一下曰。一人脑后露腮。一人当门无齿。更有数人鼻孔没半边。不劳再勘。你诸人休向者里立地瞌睡。殊不知家中饭箩锅子一时失却了也。你若不信。但归家检点看。
　　开善谦禅师上堂。壁立千仞。三世诸佛措足无门。是则是。太杀不近人情。放一线道。十方剎海放光动地。是则是。争柰和泥合水。须知通一线道处壁立千仞。壁立千仞处通一线道。横拈倒用正按傍提。电激雷奔崖颓石裂。是则是。犹落化门。到者里壁立千仞也没交涉。通一线道也没交涉。不近人情和泥合水总没交涉。只者没交涉也则没交涉。是则是。又无佛法道理。若也出得者四路头。管取乾坤独步。且独步一句作么生道。莫怪从前多意气。他家曾踏上头关。
　　上堂。洞山麻三斤将去无星秤子上定过。每一斤恰有一十六两二百钱重。更不少一牦。正与赵州殿里底一般。祇不合被大愚锯解秤锤。却教人理会不得。如今若要理会得。但问取云门乾屎橛。
　　育王光禅师上堂。七手八脚三头两面。耳听不闻眼觑不见。苦乐逆顺打成一片。且道是甚么。路逢死蛇莫打杀。无底篮子盛将归。
　　昭觉辩禅师上堂。毫牦有差天地悬隔隔。江人唱鹧鸪词。错认胡笳十八拍。要会么。欲得现前。莫存顺逆。五湖烟浪有谁争。自是不归归便得。
　　国清机禅师上堂。单明自己。乐是苦因。趣向宗乘。地狱劫住。五日一参。三八普说。自扬家丑。更若问理问事问心问性。克由叵耐。若是英灵汉。窥藩不入据鼎不尝。便於未有生佛以前转得身。却於今时大官路上捷行阔步。终不向老鼠窟草窠里头出头没。若也根性陋劣。要去有滋味处齩嚼。遇着义学阿师递相锢鏴。直饶说得云兴雨现也是虾蟆化龙。下梢依旧吃泥吃土。堪作甚么。
　　上堂。无隔宿恩。可参临济禅。有肯诺意。难续杨岐派。穷厮煎。饿厮炒。大海祇将折箸搅。你死我活。猛火然铛煮佛喋。恁么作用。方可撑门拄户。更说声和响顺形直影端。驴年也未梦见。
　　焦山体禅师上堂。举临济示众四喝公案乃召众曰。者个公案天下老宿拈掇甚多。第恐皆未尽善。焦山不免四棱着地与诸人分明注解一徧。如何是踞地狮子。咄。如何是金刚王宝剑。咄。如何是探竿影草。咄。如何是一喝不作一喝用。咄。若也未会。拄杖子与焦山吐露看。卓一下曰。笑里有刀。又卓一下曰。毒蛇无眼。又卓一下曰。忍俊不禁。又卓一下曰。出门是路。更有一机。举话长老也理会不得。
　　疎山本禅师上堂。久雨不晴。戊在丙丁。通身泥水。露出眼睛。且道是甚么眼睛。卓拄杖曰。林间泥滑滑。时叫两三声。
　　楚安方禅师上堂。达磨祖师在脚底。踏不着兮提不起。子细当头放下看。病在当时谁手里。张公会看脉。李公会使药。两个竞头医。一时用不着。药不相投。错错。吃茶去。
　　西禅需禅师上堂。句中意。意中句。须弥耸于巨川。句刬意意刬句。烈士发乎狂矢。任待牙如剑树口似血盆。徒逞词锋虚张意气。所以净名杜口早涉繁词。摩竭掩关已扬家丑。自余瓦棺老汉岩头大师向羌峰顶上拏风鼓浪玩弄神变。脚跟下好与三十。且道过在什么处。良久云。机关不是韩光作。莫把胸襟当等闲。
　　上堂。懒翁懒中懒。最懒懒说禅。亦不重自己。亦不重先贤。又谁管你地。又谁管你天。物外翛然无个事。日上三竿犹更眠。
　　东禅岳禅师上堂。达磨来时此土皆知梵语。及乎去后西天悉会唐言。若论直指人心见性成佛。大似羚羊挂角猎犬寻踪。一意乖疎万言无用。可谓来时他笑我。不知去后我笑他。唐言梵语亲分付。自古斋僧怕夜茶。
　　上堂。僧问如何是初日分以恒河沙等身布施。师曰从苗辨地因语识人。曰如何是中日分复以恒河沙等身布施。师曰筑着磕着。曰如何是后日分亦以恒河沙等身布施。师曰向下文长付在来日。复曰。一转语如天普盖似地普擎。一转语舌头不出口。一转语且喜没交涉。要会么。惭愧世尊。面赤不如语直。大小岳上座口似磉盘。今日为者问话僧讲经。不觉和注脚一时说破。便下座。
　　上堂。哑却我口直须要道塞却你耳。切忌蹉过。昨日有人从天台来。却道泗洲大圣在洪州打坐。十字街头卖行货。是甚么。断根草鞋。尖檐席帽。
　　西禅净禅师上堂。若欲正提纲。直须大地荒。欲来冲雪刃。未免露锋铓。当恁么时。释迦老子出头不得即不问。你诸人祇如马镫里藏身。又作么生话会。
　　上堂。善斗者不顾其首。善战者必获其功。其功既获坐致太平。太平既致高枕无忧。罢拈三尺剑。休弄一张弓。归马于华山之阳。放牛于桃林之野。风以时而雨以时。渔父歌而樵人舞。虽然如是。尧舜之君犹有化在。争似乾坤收不得。尧舜不知名。浑家不管兴亡事。偏爱和云占洞庭。
　　荐福本禅师上堂。高揖释迦不拜弥勒者与三十拄杖。何故。为他祇会步步登高。不会从空放下。东家牵犂西家拽耙者与三十拄杖。何故。为他祇会从空放下。不会步步登高。山僧恁么道。还有过也无。众中莫有点检得出者么。若点检得出。须弥南畔把手共行。若点检不出。布袋里老鸦虽活如死。
　　上堂。释迦掩室於摩竭。净名杜口於毗耶。须菩提唱无说而显道。释梵绝视听而雨华。大众。者一队不唧[口*留]汉。无端将祖父田园私地结契各据四至界分。方圆长短一时花擘了也。致令后代儿孙千载之下。上无片瓦盖头下无卓锥之地。博山当时若见。十字路头掘个无底深坑。唤来一时埋却。免见递相钝置。何谓如此。不见道家肥生孝子。国霸有谋臣。
　　灵岩性禅师上堂。勘破了也放过一着。是衲僧破草鞋。现修罗相作女人拜。是野狐精魅。打个圆相虚空里下一点。是小儿伎俩。拦腮赠掌拂袖便行。正是业识茫茫无本可据。直饶向黑豆未生已前一时坐断。未有吃灵岩拄杖分。敢问大众。且道为人节文在甚么处。还相委悉么。自从春色来嵩少。三十六峰青至今。
　　净慈充禅师上堂。世尊不说说。迦叶不闻闻。卓拄杖曰。水流黄叶来何处。牛带寒鸦过远村。
　　上堂。举卍庵先师道。坐佛床。斫佛脚。不敬东家孔夫子。却向他乡习礼乐。师曰。入泥入水即不无先师。争柰寒蝉抱枯木。泣尽不回头。卓拄杖曰。灼然有不回头底。净慈向升子里礼汝三拜。
　　上堂。三世诸佛无中说有。莨[廿/砀]拾花针。六代祖师有里寻无。猿猴探水月。去此二途。如何话会。侬家不管兴亡事。尽日和云占洞庭。
　　昭觉渊禅师上堂曰。镕瓶盘钗钏作一金。搅酥酪醍醐成一味。如是宾主道合内外安和。五位君臣齐透。四种料拣一串。放行则细雨蒙蒙秋风飒飒。把住则空空如也。谁敢正眼觑着。且道放行为人好。把住为人好。复曰。等闲一似秋风至。无意凉人人自凉。
　　华藏权禅师上堂。禅禅无党无偏。迷时千里隔。悟在口皮边。所以僧问石霜如何是禅。霜云[鹿*瓦]砖。又僧问睦州如何是禅。州云猛火着油煎。又僧问首山如何是禅。山云猢狲上树尾连颠。大众。道无横径。立处孤危。此三大老行声前活路。用劫外灵机。若以衲僧正眼检点将来。不无优劣。一人如张良入阵。一人如项羽用兵。一人如孔明料敌。若人辨白得。可与佛祖齐肩。虽然如是。忽有个衲僧出来道。长老话作两橛也。适来道道无横径无党无偏。而今又却分许多优劣。且作么生祇对。还委悉么。把手上山齐着力。咽喉出气自家知。
  </div>
  <div class="pagination">
   <a href="列祖提纲录_page11.html">
    上一页
   </a>
   <span>
    ...
   </span>
   <a href="列祖提纲录_page7.html">
    7
   </a>
   <a href="列祖提纲录_page8.html">
    8
   </a>
   <a href="列祖提纲录_page9.html">
    9
   </a>
   <a href="列祖提纲录_page10.html">
    10
   </a>
   <a href="列祖提纲录_page11.html">
    11
   </a>
   <span class="current-page">
    12
   </span>
   <a href="列祖提纲录_page13.html">
    13
   </a>
   <a href="列祖提纲录_page14.html">
    14
   </a>
   <a href="列祖提纲录_page15.html">
    15
   </a>
   <a href="列祖提纲录_page16.html">
    16
   </a>
   <a href="列祖提纲录_page17.html">
    17
   </a>
   <span>
    ...
   </span>
   <a href="列祖提纲录_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
