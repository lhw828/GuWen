<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 16 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 16 页/共 44 页
  </h1>
  <div class="content">
   尔密澓禅师小参。洞山云。秋初夏末。各各向东去西去。直须万里无寸草去。有曰出门便是草。有曰直得不出门亦是草。洞山老祖与二尊宿忘却自家四大五脏。尽力提持。恐人入草。今日东山解制。腊节初临春气未至。正值烧痕满界。众兄弟。直须向乾茅丛里信手拈来。寸寸琼枝缕缕玉叶。不妨和身卧在荆棘林中。累地辊他十七八辊。起来通身荆棘。非但佛祖难亲。饶他舜若多神拟着则鲜血淋漓。纵使腊月三十索债盈门难以近傍。东山如是告报。大似出客颠狂。自露通身丑恶。虽然。也不错举。

　　冬夜提纲

　　雪岩钦禅师冬夜小参并谢梅磵首座。冬至月头卖被买牛。冬至月尾卖牛买被。全提古佛规猷。突出衲僧巴鼻。可中一个半个不受人瞒。才闻举着剔起眉毛嗔叫吼地。笑道二祖甘不丈夫。断臂求心埋没自己。殊不知深雪堆中自有磵底寒梅一树清香[旖-大+(立-一)]旎。卓拄杖云。嗅得着。只者是。举洞山道。有一物黑似漆。常在动用中。动用收不得。师云。可煞自由。过在什么处。师云。两手分付。泰首座道。过在动用中。师云。相随去也。若是护圣门下则不然。有一物明似日。不在动用中。动用中无不得。且道还有过也无。若有个汉出来道无。山僧未免也拈出一颗断江柑子聊陈薄供。卓拄杖一下云。莫怪空疎。伏惟珍重。
　　冬夜小参。阳升阴伏。汉宫添一线之长。日暧霜明。鲁史书五云之瑞。直得飞雪谷发寒氷光焰。集云峰抽石笋枝条。君子道长。小人道消。鹏搏海运也。九万里而扶遥。
　　高峰妙禅师冬至举僧问古德云。一阳来复日长一线。未审佛法长多少。古德云长一线。后有古德云一线长。师拈云。就窠打劫。还他三老本分钳锤。若谓佛法短长。端的未梦见在。今日忽有人问西峰佛法长多少。只向他道东西十万南北八千。
　　中峰本禅师冬至示众。乾三连。坤六断。慈明揭堂上之榜文。阳未复。阴已消。洞山掇座元之果桌。两重公案皎如白昼。千年活计莹若澄潭。金毛狮子摆脱铁锁而奋迅游行。踏碎东西天目。玉角麒麟掣断锦蝇而轩昂步骤。冲开前后溪山。坚氷浮野水而不知。春信寄寒梅而未觉。夜后灯笼眼活。朝来露柱心空。共发挥劫外风规。同指点寰中节令。诸禅德。还知么。你若道年年冬至吃斋。岁岁一阳听法。铁酸饀铁蒺藜互相抛掷。牛尾拂牛皮鼓撩乱激扬。任你鼓两片唇皮。向曲录床上说向天也得。说向地也得。说得阴消阳长也得。说得阳消阴长也得。我只管一日钵盂两度湿。冬至寒食百单五。是固是矣。你还知只个不管底。正是生死根株无常羁锁。正未曾透脱在。所以道此宗难得其妙。切须仔细用心。古今多少伶俐人。向一色边立定主宰。一切处禅将去。禅也禅得。是你若不亲向自己脚跟下卒地断嚗地折一回。殊不知和个禅底亦不曾脱他轮回生死。此事是博地凡夫立地便要向他佛祖头上坐卧。要於一剎那顷将他积劫根深蒂固底轮回生死连底一翻翻转。是谓大事因缘。岂口出耳入而能及之者哉。如果未相应。且不要人别求方便。但只於十二时全身放下。单单靠取个所参话头。日亦然夜亦然。行亦然坐亦然。生亦然死亦然。乃至上刀山入剑林亦皆然。更不生第二念。只么纯一无杂挨拶将去。久久纯熟。和个亦然底同时脱略。心空及第其在斯焉。正与么时。唤一阳作六阴也得。唤六阴作一阳也得。唤全消是长亦得。唤全长是消亦得。唤不长不消即长即消总得。可谓真正衲子本色道流。遇缘即宗应时纳佑。又何一物能拘绊哉。虽然。还不唤今日作一阳来复得么。待别有消息时却来吐露。久立。
　　恕中愠禅师冬至小参。海寺荒凉。岩峦攒拱。门外寒潮浸月。庭前古木号风。人人眼见耳闻。一一超今迈古。戢玄机於未兆。藏冥运於即化。慈明揭榜堂前鬼门贴卦。洞山掇退果桌欺陷平人。若非智眼洞明。尽作奇特话会。所以道参禅须透祖师关。学道要穷心路绝。心路不绝祖关不透。未免受他寒暑变迁生死笼罩。拈拄杖云。此土西天十万程。冬至寒食一百五。复举沩山示众云。仲冬严寒年年事。晷运推移事若何。仰山进前叉手立。沩山云我也知你答者话不得。却问香严你作么生会。香严云某甲偏答得者话。乃叉手进前立。沩山云赖遇寂子不会。拈云。沩山将引二子向氷枯雪老之时作一家燕。熊掌驼峰下箸厌喂管。弦鼉鼓声彻云霄。远近观瞻莫不歆艳。及乎分付家财。依然却成吴越。击拂子。当初只道茅长短。斫却元来地不平。
　　至节小参。古佛心。只于今。明月照幽谷。寒涛助夜砧。先德与么吐露。可谓千钧之弩要待勍敌发机。万斛之舟不为[土*幻]堂创设。若是沧溟上客阃外将军。捩转船头踏翻射垛。自然中的於机先。岂用瞻风於五两。所以道。譬如狮子王哮吼。狮子儿闻之皆增勇健。不见洞山问兴平云如何是古佛心。兴平云汝心便是。洞山云虽然如是犹是某甲疑处。兴平云恁么即问取木人去。大众。者些子见不破踏不着。饶伊辩如满慈。智如鹙子。未免痴狂外边走。今夜正当群阴剥尽一阳来复之时。聊与诸人聚话片时。敢问诸人。且洞山与么问。兴平与么答。莫是将错就错借路经过么。莫是真实相为拳踢相赴么。如斯品论。郑州出曹门。只如兴平末后云恁么即问取木人去。此一转语太煞慈悲。多少人向者里错会。有能於此拨开胸襟伸得口气。何止醍醐灌顶。苟或未然。陋巷不骑金色马。回来却着破襕衫。
　　楚石琦禅师冬至小参。垂万里钩。驻千里乌骓。布漫天网。打冲浪锦鳞。如大力魔王道。我待一切众生成佛。尽众生界空。无有众生名字。我乃发阿耨多罗三藐三菩提心。广额屠儿放下屠刀道我是千佛一数。早是不唧[口*留]。更向长连床上坐。长连床上卧。眼盵瞪地杀不死羊相似。万年一念有什么益。不如泥猪疥狗却有出离之期。明明向你道。开口不在舌头上。要急相应。来日是书云。复举临济道。万法是心光。诸缘惟性晓。本无迷悟人。只要今日了。师云。既无迷悟。了个什么。从前汗马无人识。只要重论盖代功。
　　愚庵及禅师冬至小参。群阴欲去未去之际。一阳欲生未生之时。伐鼖鼓以考鸿钟。会人天而提祖令。今夜不说菩提涅盘真如解脱。不说即心即佛非心非佛不是心不是佛不是物。洞山掇退果桌。祭鬼神茶饭阿谁肯吃。慈明揭榜堂前弄猢狲家具。笑杀傍观。叉手进前进前叉手。奴见婢殷懃。天寒人寒大家在者里无孔铁锤。鲁公台山书云。汉女宫中测日。知时识节却堪持论。自余立机立境行棒行喝。全锋敌胜同死同生。正按傍提横来竖去。和泥合水截铁斩钉。七十三八十四等。是鬼家活计。於诸人分上料掉没交涉。喝。一年三百六十日。四时八节。春了夏。夏了秋。秋了冬。不觉不知过了三百六十日。明朝便是冬至。前来许多络索既是总用不着。自己分上合作么生。喝。点铁化为金玉易。劝人除却是非难。
　　冬至因事小参。千载南屏古道场。目前无法可商量。群阴销尽阳生也。四海同瞻化日长。如是则钟鼓山林依旧。太平气象维新。人人脚跟下辉大宝光。个个顶门上开正法眼。鹊噪鸦鸣深谈实相。牧讴渔唱共演真乘。当头坐断八面玲珑。正令全提十方通畅。有时夺人不夺境。有时夺境不夺人。有时人境两俱夺。有时人境俱不夺。临济大师满肚无明通身担板。要且费力不少。居一切时不起妄念。於诸妄心亦不息灭。住妄想境不加了知。於无了知不辨真实。释迦老子钉桩摇橹抱桥柱洗浴。有什快活处。山前一片闲田地。叉手叮咛问祖翁。几度卖来还自买。为怜松竹引清风。老东山虽则熟处难忘。却较些子。忽有个衲僧出来道。长老长老恁么也得。不恁么也得。喝。和泥合水汉。不见道时人住处我不住。时人行处我不行。不是与人难共住。大都缁素要分明。复喝一喝。复举僧问古德万境来侵时如何。德云莫管他。师云。万境来侵莫管他。情尘瞥起便周遮。大圆宝镜明如日。汉现胡来等不差。
　　古林茂禅师冬至小参。霜凝氷冻。阴极阳生。日南长至。吾道大亨。拈拄杖云。拄杖子横。山河大地一齐横。拄杖子竖。山河大地一齐竖。拄杖子不横不竖。山河大地自山河大地。灯笼自灯笼。露柱自露柱。所以道。是法住法位。世间相常住。只如云门大师道。拈灯笼向佛殿里。将山门来灯笼上。虾蟆[跳-兆+孛]跳上天。蚯蚓蓦过东海。是常住耶非常住耶。日东上。月西没。循环三百六十几个。解知窠窟。窠窟不知。绝毫绝牦。庭前石笋抽条也。会见高枝宿凤雏。复举僧问灵云如何是佛法大意。云云(临鸩砧临鸩砧)井底种林檎。僧云学人不会。云云今年桃李贵。一颗直千金。大慧和尚云。者个公案自古至今无人拈出。山僧不惜口业更为注破。临鸠砧。井底种林檎。今年桃李贵。一颗直千金。师云。大众。灵云答者僧话。且道与临济在黄檗问佛法的的大意。三度吃六十拄杖。是同是别。若道是同。法无同相。若道是别。佛法岂有两般。常爱大慧云。我者里说蚌蛤子禅。开着口便见心肝五脏。只者便是。虽然。也是大都城里撮马粪汉。
　　冬至小参。冬至一阳生。寒食一百五。葭管才惊暖律回。岭头又见梅花吐。时节不相饶。昨日有人从燕京来。说上都路上雪深一丈。军民马匹冻死饥死动以万计。是汝诸人火炉头打坐。粥足饭足。焉知有与么事。诸上座。从上来事。也须同前决择。古人拈一机示一境在你面前。堆不前挽不后。吞不下吐不出。他时后日触事面墙。也道曾见保宁来。即今三百六十骨节八万四千毛窍明知是生死根本。何曾昧却一丝毫许。祖师云。门门一切境。回互不回互。回时更相涉。不尔依位住。须弥山上[跳-兆+孛]跳。大洋海底横行。针眼里跃出冲浪锦鳞。冷灰中拨起亘天烈焰。直得如是。也只是三家村里卖草鞋底相识。有甚用处。然则官不容针私通车马。山深水寒日上月下。跛驴踏倒摘茶轮。草庵卸下琉璃瓦。卓拄杖喝一喝云。德山临济来也。
　　冬夜小参。昨夜三更失却牛。天明起来失却火。东讨西寻不见踪。元来贼是家亲做。是汝诸人还认得家亲也无。若也认得。十二时中无纤毫过患。不为物转。不为境碍。不为凡圣所缠。不为生死所缚。随分着衣吃饭。自然坐断报化佛头。祖师云。心随万境转。转处实能幽。随流认得性。无喜亦无忧。既不为物所转。不为境所碍。如何又说心随万境转。转处实能幽。大抵参禅须要究理而参。即今山不可唤作水。水不可唤作山。俗不可唤作僧。僧不可唤作俗。须是随他境转始得。忽然山不是山水不是水。僧不是僧俗不是俗。你面前无我我面前无你。夹山云。目前无阇黎。座上无老僧。云月是同。溪山各异。便是转处实能幽也。当知此性即是清净广大寂灭平等本际廓彻灵明通达万法一切不疑本有之性。无量劫来未曾变易。阴消阳长冬去春来何曾昧却一丝毫许。虽然如是。也须实到者个田地始得。若也不实。不要掠虚。有佛处不得住。无佛处急走过。三千里外摘杨花。开口不在舌头上。卓拄杖喝一喝。复举僧问径山諲禅师。掩息如灰时如何。山云犹是时人公干。僧云干后如何。山云耕人田不种。僧云毕竟如何。山云禾熟不临场。应庵和尚云。凤阁香残。雪巢夜冷。半窗明月。和气蔼然。正与么时。且道归宗与径山还有相见分也无。见与不见即且置。只如者僧与么问。还具眼也无。其或未然。云藏无缝袄。鸟宿不萌枝。师云。打鼓弄琵琶。相逢两会家。九年人不识。几度过流沙。
　　冬至小参。冬至一阳生。拄杖长丈二。击碎破沙盆。大地载不起。三世诸佛窥觑无门。历代祖师无提掇处。如今衲僧家道。我向阴阳未剖世界未立已前便知有向上巴鼻。婢视声闻。奴呼菩萨。驱逐南泉赵州。轻忽德山临济。把他从上老宿埋向大屎坑里。殊不知简点将来正是依草附木精灵。也未梦见衲僧汗臭气在。前三后三。一九二九。黄牛角向天。火里芦花秀。忽然焰发氷河烧着帝释鼻孔。东海娑竭罗龙王恶发气冲牛斗。卓拄杖喝一喝。
　　冬节小参。一生二。二生三。三生万物。井底红尘蔽日。山头白浪滔天。翻身百草头边。跳出劫初田地。智不到处切忌道着。入水见长人。我宗无语句亦无一法为人。波斯入闹市。以思无思之智返思灵焰之无穷。释迦老子与天帝释相争佛法甚闹。云门大师忍俊不禁。来山僧拂子头上呵呵大笑。且道笑个甚么。我笑释迦老子二千年前不善输机甘心受屈。当时若下者一着。免致笑杀旁观。毕竟如何。卓拄杖云。寒山拾得。
　　冬至重建寝堂小参。豁开户牖。重新旧日规模。当轩者谁。坐断圣凡途辙。碧眼胡僧罔措。释迦弥勒犹是他奴。灯笼露柱掀眉。文殊普贤权作走使。描不成画不就。扑落非他物。花簇簇锦簇簇。纵横不是尘。逴得便去。山河并大地。踏着便瞋。全露法王身。自古自今说玄说妙缁素不分者如稻麻竹苇。就理就事变通逸格者能有几人。灵利汉。没窠臼。知是般事便休。且道知底是甚么事。寒来暑往。阴极阳生。庭前玉树花开早。也胜东山水上行。卓拄杖喝一喝。
　　冬至小参。形兴未质。山河大地甚处得来。名起未名。无位真人突出难辨。顶门上时时显现。眼睛里处处纵横。举拂子云。看看。德山临济来也。也有权也有实也有照也有用。佛来也打祖来也打。且道还曾打着也无。岂不见兴化道。我在南方行脚一遭。拄杖头未曾拨着一个会佛法底。花根本艳。虎体元斑。子细简点将来。也是死水里浸却。及到大觉。被脱下衲衣痛打一顿。却言我在大觉棒头方始深明临济先师在黄檗吃棒底道理。者个便是打着底样子。所以精金百炼要须本分钳。锤山僧七五年前也曾举此话来。有云兴化气宇如王。因甚向大觉棒头方始发明临济在黄檗吃棒底道理。我者里拄杖子走遍四天下。拨着一个便是会佛法底。他时后日免得递相钝置。有底便道山僧只解扶强不能扶弱。殊不知自有分付处。兄弟。时光可惜不易。来此聚头。只知者边那边岂解知惭知愧。古人小参谓之家教。在今诸方大段不同。须要起模画样方为格外提持。暨乎本分商量未免麻缠纸裹。从上诸圣岂无方便为人。一千七百祖师机缘尽是控你诸人入处。若要乾坤坐断逸格超宗。截铁斩钉不通凡圣。须是没量大汉始得。阴阳消长。日月迁流。焰发氷河。花开碓觜。大尽三十日。小尽二十九。总不干诸人分上事。久立珍重。
　　用彰俊禅师冬至小参。群阴欲剥未剥。金乌冰得觜团圞。一阳欲生未生。玉兔冻得脚曲录。不可作佛法商量。不可作世谛流布。便与么会。三世诸佛六代开士天下老和尚入地狱如箭。不与么会。三世诸佛六代开士天下老和尚入地狱如箭。与么不与么总不会。天在一粒粟中。海在一毫端上。浮幢王华藏界总在眉毛眼睫间。三世诸佛六代开士天下老和尚无逃遁影处。当与么时。唤什么作阴。唤什么作阳。然虽如是。事无一向。云黄山顶有片无阴阳地。不萌枝上开不萌花。无影树头结无影果。芳腾六合。香喷大千。为复是神通妙用。为复是法尔如然。拈拄杖画一画。乾坤一合地胡饼。日月两轮天气球。
　　冬节小参。慈明揭榜。上一画长下三画短。弄假像真。玉泉布裈书千佛名。书万菩萨名。弄巧得拙。黄梅石女夜生儿。儿生子。子生孙。匝地普天总是临济种草。所以双林会中一个个头顶天脚踏地。阴阳不能移。寒暑不能变。当与么时。也无晷运推移。亦无日南长至。然固如是。未可如是。试请从一九头数到犂耙出时。吽吽。前头大有寒在。喝一喝。
　　了庵欲禅师冬至小参。前佛性命后佛纪纲总在者里。把住则六阴充塞。放行则一阳复生。不说笋迸石头。不说花开铁树。只教行者击鼓小参。且免诸人大家瞌睡。委悉么。眼若不睡诸梦自除。心若不异万法一如。拈须弥山秤作二两。东头卖贱西头卖贵。任是本色衲僧。到此也无辨处。岂不见临济问黄檗佛法的的大意。被打六十拄杖。及至高安滩上便解知归。兴化道。我在南方行脚一遭。拄杖头未尝拨着一个会佛法底。逗到大觉堂前。卸下衲衣痛领一顿。却言我於此时亲见临济先师在黄檗吃棒底意旨。诸禅德。全锋敌胜未是作家。遗剑刻舟岂堪持论。虽然。若不蓝田射石虎。几乎悞杀李将军。
　　冬至小参。坐立俨然。宾主历然。百千法门同归方寸。河沙妙德总在心源。直得无边剎境自他不隔於毫端。十世古今始终不离於当念。又说甚晷运推移日南长至。禅之与道拈放一边。妙之与玄置之一处。山僧不作佛法商量。诸人不作世谛流布。明朝起来净洗了面。大佛殿上礼拜烧香。依旧只是寻常事例。县桥头李八伯半醒半醉。不觉起来呵呵大笑。且道笑个什么。壁上安灯盏。堂前置酒台。闷来打三碗。何处得愁来。复举洞山冬夜掇退果桌公案。师云。太阿横案凛凛神威。宝鉴当台澄澄光彩。只如掇退果桌又作么生。云自帝乡去。水归江汉流。
　　冬至小参。朕兆未分阴阳已具。乾坤既剖万汇兹彰。水肃霜清风高木落。突出无位真人。一个个面前孤逈逈地。新罗国里打鼓。大唐国里上堂。洗面摸着鼻。啜茶湿却觜。七十三。八十四。把拄雪峰赵州。放过德山临济。倒着襕衫舞柘枝。万仞崖前恣游戏。喝一喝。
　　冬至小参。天地阖辟阴阳消长。衲僧门下有甚伎俩。放下拂子拈起拄杖。佛来魔来总与一棒。从教灵山会上退席五千。善法堂前草深一丈。且贵正眼流通作个人天榜棒。所以五六年来虽则与诸人眉毛厮结。其实水米无交。明朝节屇。书云不免合水和泥。打开东山家燕。先举云门胡饼。次烹赵州酽茶。然后掇出洞山果桌。只如道。有一物上拄天下拄地。常在动用中。动用中收不得。且道是什么物。良久云。粗餐易饱。细嚼难饥。复举僧问风穴古曲无音韵如何和得齐。穴云木鸡啼子夜。刍狗吠天明。大慧和尚云。者黄面浙子恁么答话。要做他临济儿孙也未得在。或有问径山古曲无音韵如何和得齐。只向他道。木鸡啼子夜。刍狗吠天明。师云。前行不到。末后太过。要见条理始终。须是金声玉振。听取一颂。木鸡啼。刍狗吠。两个老冻侬。各长三尺啄。古曲无音和得齐。安用儿孙作临济。喝一喝。
　　小参。六爻沈伏。一气潜回。虽是死蛇。解弄也活。拈一机而机机普应。用一法而法法全彰。廓人天未证之门。揭佛祖不传之妙。浮幢剎外把断要津。贤圣劫中位居第一。有一句到你。不萌枝上绿覆层阴。无一句到你。无影树头花敷五叶。别别。细不容针大通车辙。缺齿胡僧笑点头。衲僧眼里添金屑。喝一喝。
　　舟中值冬至小参。一道虚明总是自家田地。初爻既兆全彰劫外乾坤。无去来动静之殊。无取舍是非之异。可以骑声盖色。可以随流入流。可以泛华亭半叶之舟。可以尽泽国烟波之胜。不举任公之钓。非同濠上之游。击拂子云。劈口一桡已伤盐醋。离钩三寸休更回头。拍膝云。永夜月明天在水。雁声飞过白苹洲。
　　无文灿禅师冬至小参。丁一卓二道一句。滴水氷生抛三放两。示一机崖崩石裂。一切处解会不得。一切处拟议不得。所以寂子只解近前叉手。香岩只解叉手近前。要会晷运推移日南长至未在。拈拄杖云。拄杖子从来死獦狚地。今夜忍俊不禁踊跃出来。将乾坤大地一时吞却了也。若向者里会得。果从无影树头结。其或未然。豆向寒灰爆出来。复举玉泉和尚示众云。晷运推移。布裈赫赤。不是不洗。无来换替。师拈云。荐福当时若见。即向他道少卖弄。
　　冬至小参。滴水氷生未可歇去。崖崩石裂正好进程。直饶会得一线长。要且未会长一线。直饶会得长一线。要且未会一线长。所以乡谈相似。州县不同。开先则不然。扰扰匇匇晨鸡暮钟。唤冬作夏唤夏作冬。一线短长谁管得。雪霜尽处是春风。复举僧问古德冬至后日长多少。古德云长一线。又问一古德日长多少。古德云一线长。师拈云。一等共行山下路。眼中各自别风烟。
　　月江印禅师冬至。若论此事。眨上眉毛早已蹉过。铁马骤氷棱。不涉唇吻道将一句来。石牛栏古路。戢玄机于未兆。藏冥用於至化。固是罕遇其人。会万物归自己。与天地而同根。又是阿谁分上事。诸方将谓仰山进前叉手。香严叉手进前。甚生极则。殊不知大似杨广失驼驼。韩信临朝底。云峰有年无德。山寺荒凉。幸而四海禅流来此相伴。未免向八德池边宏开瑶席。紫罗帐里暗撒真珠。共庆书云令节。还委悉么。若教嫫母临明镜。也道不劳红粉施。拈拄杖卓一下。
　　石屋珙禅师冬节小参。洞山掇退果桌。取舍未思。玉泉不洗布裈。固执难断。福源等是个般时节。就中却也不同。梅放孤标依旧暗香浮动。线添寒影又逢佳景迎春。灯笼裹帽。水底吹笙。露柱着衫。云中作舞。是汝诸人还委悉么。一百五日是清明。清明更在寒食后。

　　列祖提纲录卷第十二
　　列祖提纲录卷第十三

　　　　武林十八涧理安禅寺住持娄东行悦集

　　岁夜提纲

　　北禅贤禅师岁夜小参。年穷岁尽。无可与诸人分岁。老僧烹一头露地白牛。炊黍米饭。煮野菜羹。烧榾柮火。大家吃了唱村田乐。何故。免见倚他门户傍他墙。刚被时人唤作郎。便下座。
　　真净文禅师除夜小参。一年将尽夜。万里未归人。今夜一众尽是他乡之子。因何不归。阿呵呵。直饶便归得。归得亦无家。正是诸人归处。归得么。君不闻庞居士云。十方同聚会。个个学无为。此是选佛场。心空及第归。以拂子敲禅床便起。
　　云峰悦禅师小参。举百丈岁夜示众曰。你者一队后生。经律论固是不知也。入众参禅禅又不会。腊月三十日且作么生折合去。师曰。灼然。诸禅德。去圣时遥人心澹泊。看却今之丛林更是不得。所在之处或聚徒三百五百浩浩地。祇以饭食丰浓寮舍稳便为旺化。中间孜孜为道者无一人。设有十个五个走上走下半青半黄。会即总道我会。各各自谓握灵蛇之宝。孰肯知非。洎乎挨拶鞭逼将来。直是万中无一。苦哉苦哉。所谓般若丛林岁岁凋。无明荒草年年长。就中今时后生才入众来。便自端然拱手受他别人供养。到处菜不择一茎。柴不搬一束。十指不沾水。百事不干怀。虽则一朝快意。争柰三涂累身。岂不见教中道。宁以热铁缠身。不受信心人衣。宁以洋铜灌口。不受信心人食。上座若也是去。直饶变大地作黄金。搅长河为酥酪。供养上座未为分外。若也未是。至於滴水寸丝。便须披毛戴角牵犂拽耙偿他始得。不见祖师道。入道不通理。复身还信施。此是决定底事。终不虚也。诸上座。光阴可惜。时不待人。莫待一朝眼光落地。菑田无一篑之功。铁围陷百刑之痛。莫言不道。珍重。
　　大慧杲禅师除夜小参。今夜唤明朝作来年。明朝唤今夜作去岁。既称来年。今夜合来。既号去岁。明朝合去。来年今夜不见来。去岁明朝定不去。既不来又不去。业识茫茫无本据。大圆镜里绝纤尘。个中岂着闲家具。是则是。别又别。烁迦晃破秋天月。庞公不昧本来身。大似飞龙成跛鳖。你诸人瞥不瞥。灵利汉须看时节。五九尽处又逢春。衲僧脑后三斤铁。喝一喝。
　　密庵杰禅师岁夜小参。年穷岁尽时。或笑或颦眉。饱者终日饱。饥者终日饥。惟有衲僧家。不耕而食不蚕而衣。孜孜矻矻如愚如痴。忽听忠言逆耳。便见心动神疲。禅和子。禅和子。不须疑。或去或住。总是父母未生时。山僧恁么告报。未免凤林叱之。复举颂云。一年三百六十日。今宵正是结交头。移身换步无多子。六合清风来未休。
　　雪岩钦禅师岁夜小参。年来年去。去来不动乾坤。岁旧岁新。新旧一般时节。苍弁山风骨自露。太湖水彻底无波。冷冷落落哆哆和和。门外雪消春水滑。庭前玉立桂婆娑。复举北禅贤和尚烹露地白牛分岁公案。师拈云。活剥耕牛。北禅是则好手。其柰墙堑不牢。被个贩私盐汉子和赃捉败。天宁则不然。今夜无可管顾诸人。不免烹个独角泥牛。炊无米饭。唱无声曲。与诸人分岁。忽有个汉出来道。有公人索和尚筋角。便与和声一棒。何故。有功者赏。
　　岁夜小参。一言道尽万法平沉。一句全提千差合辙。即心即佛非佛非心。麻三斤乾屎橛。我且与么。是汝诸人毕竟作么生领解。若能向未开口以前退步就己一踏踏着。元来腊月三十日。便是岁除夜。更无奇特玄妙者也之乎。乾坤一统清如镜。那个男儿不丈夫。
　　除夜小参。岁旧年新夜暗昼明。未尝移易。日迁月化山青水绿。依旧寻常。小尽二十九大尽三十日。也是镇州萝卜汉地生姜。休咬嚼。没商量。梅花纸帐一炉香。衲帔蒙头春昼长。复举僧问古德年穷岁尽事如何。德云东村王老夜烧钱。师颂云。春风陌上郎。得钱随手使。货物忽相当。撞得恰好子。
　　高峰妙禅师除夜小参。一年三百六十日。看看逗到今宵毕。十个有五双参禅禅又不知。学道道亦不识。只者不知不识四字。正是三世诸佛骨髓。一大藏教根源。伶俐汉才闻举着。如龙得水似虎靠山。天上人间纵横无碍。然虽如是。点检将来。犹是者边底消息。若谓那边更那边一着子。直饶西天四七唐土二三以至天下老古锤。敢保未彻在。山僧与么告报。忽有个汉子心愤愤口悱悱出来道。高峰高峰你有什么长处开得者般大口。只向他道。来年更有新条在。恼乱春风卒未休。
　　中峰本禅师除夜示众。四时与八节。循环十二月。今夜尽破除。禅流瞥不瞥。若瞥。则陈年历日不用检寻。不瞥。则明日新条也须甄别。东村王老化纸钱。后巷竹声俱爆裂。穷神无地可送。福运有天难接。岩前枯木糁银花。庭际嫩条抽玉叶。将谓阳春已发生。子细看来。尽是残冬雪。诸禅流。还知今夜旧岁去不去。明日新年来不来底消息么。如其未委。往往以百年寿终唤作腊月三十夜。地黑天昏胡钻乱撞。正此时也蒲团上生铁脊骨寻常竖立不牢。口唇边无义味话平昔提掇不起。况是年穷月尽日了时空。再欲如之若何。决定噬脐无及矣。殊不知别有个转身路子直是奇特。你但守取个所参话不得放舍。须信来朝更有新条在。恼乱春风卒未休。或谓传灯录一千七百单一人。皆是言外知归迎刃而解。初不闻有做工夫看话头之说在。此自年朝至岁暮。其忉忉不绝口惟是说看话头做工夫。不但远背先宗。无乃以实法缀系於人乎。你说得也是。一则老僧不具此驱耕夺食换斗移星之辣手。其柰诸方不观人之根性速於求人。多是钻腋插羽急欲其高飞远举。柰何画虎不成反类狗也。此事大难。其人谓看话头做工夫固是不契直指单传之旨。然亦不曾赚人落草。最是立脚稳当悟处亲切。纵使此心不悟。但信心不退不转。一生两生更无不获开悟者。如传灯录中许多言外知归之士。焉知其不自夙生脚踏实地做来。古者谓未见有天生弥勒者是也。幻人见解止於此耳。若要一超直入不为实法所缀。明朝三百六十日又从头起尽有光阴。今夜权且收起葛藤。珍重。
　　藏叟珍禅师除夜小参。举僧问古德年穷岁尽时如何。德云依旧孟春犹寒。师曰。古德恁么答话。只怕诸人忘却。今日忽有人问年穷岁尽时如何。拈棒便打。待他道因甚么打某甲。即向他道曰。更要我道孟春犹寒那。
　　石门刚禅师岁夜谢道德首座顺侍者看病小参。岁事除。年华毕。尊莫尊乎道。贵莫贵乎德。觉即般若因。顺即菩提佛。当知种荳不生麻。因果自然明历历。然虽如是。且道如何见得。八福田中。看病第一。
　　石屋珙禅师除夜小参。年亦穷。月亦穷。三十六旬穷伎俩。破除全在五更钟。穷则变。变则通。寻常一样窗前月。才有梅花便不同。三条椽下禅和子。囊亦空。钵亦空。拾得断麻穿破衲。不知身在寂寥中。惟有福源拄杖子。不属阴阳造化功。了无春夏秋冬。自古自今撑天拄地。同行同坐啸月吟风。又谁管你江湖滚滚日月匇匇。等闲靠在禅床角。一片云中挂黑龙。
　　楚石琦禅师除夜小参。善哉三下板。知识尽来参。既善知时节。吾今不再三。诸仁者。一举更不再举。今已再举。一闻更不再闻。今已再闻。头头上明。物物上了。如理如事。亘古亘今。不是涅盘心。亦非正法眼。恁么恁么。三世诸佛只言自知。不恁么不恁么。六代祖师无启口处。设使言前荐得。犹为滞壳迷封。假饶句下精通。未免触途狂见。今夜向红炉上拾一点雪。枯木上糁些子花。与你诸人赴个时节。残灯随腊尽。爆竹送春来。复举盘山云向上一路千圣不传。慈明云向上一路千圣不然。妙喜云向上一路热碗鸣声。师云。三大老尽力道。只发明得向下一路。若是向上一路。驴年梦见么。
　　除夜小参。作一句商量。狮子吼野犴鸣。不作一句商量。野犴鸣狮子吼。一时坐断未许作家。千里持来堪作何用。尽乾坤大地无不说老婆禅。争知永祚若里不打者鼓笛。云门大师云诸方老和尚道须知声色外一段事。者个说话诳呼人家男女。三间法堂里独自妄想。未曾梦见我本师意旨在。作么生消他信施。腊月三十日又须偿他始得。当时早有与么说话。如今是什么时节。师召大众。众才举头。师便喝。复举药山一日谓云岩云。与我唤沙弥来。岩云和尚唤他作什么。山云我有个折脚铛子要伊提上挈下。岩云与么则与和尚出只手去也。师云。见与师齐减师半德。见过於师方堪传授。云岩当时也欠一着。待他道我有个折脚铛子要伊提上挈下。抽身便出。雪后始知松栢操。事难方见丈夫心。
　　除夜小参。未达境惟心。起种种分别。达境惟心已。分别即不生。不生法中具足世间出世间法。一立一切立。一破一切破。一放一切放。一收一切收。觌体全该当阳廓示。方便唤作常住法身。流出无边诸三昧海。文殊普贤大人境界。德山临济向上提持。此方他方齐成佛道。有说无说俱转法轮。极三际为一时。统十方为一剎。二十四气七十二候三百六十五日只在剎那。悟之则当念圆明。述之则永沉生死。复举保宁勇和尚示众云。世尊不说说。迦叶不闻闻。卓拄杖云。水流黄叶来何处。牛带寒鸦过远村。师云。青州梨。郑州枣。大抵无过出处好。
　　愚庵及禅师除夜小参。僧问。刍狗吠时天地合。木鸡啼后祖灯辉。一年光景今宵尽。万里更无人未归。见前一众尽是他乡之客。即今岁尽年穷。如何得便归家去。师云阇黎家在什么处。进云。僧问药山学人拟欲归乡时如何。山云汝父母徧身红烂卧在荆棘林中。汝归何所。意旨如何。师云愁人莫向愁人说。进云。僧云恁么不归去也。山云切须归去。汝若归去。我示汝个休粮方。僧便请。山云。二时上堂不得咬破一粒米。又且如何。师云药山老汉得恁老婆心切。进云且那里是他老婆心切处。师云阇黎要问长老口哑那。僧便退。师云。刍狗吠时天地合。木鸡啼后祖灯辉。一年光景今宵尽。万里更无人未归。好大众。古人与么道。只要你直下识取自家城廓。免见倚他门户傍他墙。刚被时人唤作郎。久参先德不隔丝毫。后学初机宜加审细。岂不见僧问药山。学人拟欲归乡时如何。山云汝父母徧身红烂卧在荆棘林中。汝归何所。僧云恁么则不归去也。山云。却须归去。汝若归乡。我示汝个休粮方。僧便请。山云。二时上堂不得咬破一粒米。若唤作个休粮方正是还乡曲。谓是还乡曲又道休粮方。老药山赤心片片悯物垂慈。其柰十个有五双蹉过。至竟不尽知归。逗到弥勒下生转见流离孤苦。长沙和尚道。我若举扬宗教。法堂上草深一丈。事不获已向诸人道。尽十方世界是沙门一只眼。雪峰又道。尽大地撮来如粟米大。到者里不敢望汝别悬慧日独振玄风。但向古人鹘臭布衫上知些子气息。一年三百六十日。一日朝昏十二时。东廊上西廊下。穿僧堂入佛殿。总是到家时节。转山河国土归自己。转自己归山河国土。如壮士展臂不假他力。天上人间纵横自在。苟或未然。乌飞兔走。腊尽春回。明朝庆贺新阳。各各又添一岁。莫将有事为无事。争是争非空白头。
　　除夜小参。时节易过。大年夜瞥尔到来。心地未明。诸仁者。急着精彩。万法是心光。诸缘惟性晓。本无迷悟人。只要今日了。苏武牧羊海畔。长曰欣然。李陵望汉台边。终朝笑发。东村王老夜烧钱。忙者自忙闲者闲。东方甲乙木。一则三三则一。赵州东壁挂葫芦。观音院里有弥勒。复举浮山和尚除夜示众云。老矣。聊随粥饭缘。浮山无法与人传。夜深各自归堂去。放下情怀且过年。浮山老人与么提唱。美则美矣。要且无为人处。径坞輙[廖-(彰-章)+贝]一偈切希听取。海众同居结净缘。少林消息本无传。寒来暑往谁相委。荏苒浮生又一年。
　　古林茂禅师除夜小参。黑蚁旋磨千里错。巴蛇吞象三年觉。海坛马子大如驴。潘阆倒骑颠折角。便与么去。知时识节。岁尽年穷北禅烹露地白牛。山僧也随例颠倒。直得神和道合宾主混融。明朝庆贺新年。各各起居轻利。然虽如是。只如多处添少处减。赵州东壁挂葫芦。金刚手中八棱棒。且道明甚么边事。击拂子云。不是李将军。谁识南山虎。
　　除夜小参。天高地厚。岁尽年穷。水远山长。奔南走北。途路之乐不如在家。背负肩担有何利益。直得乾坤坐断一念万年。未能转向那边。正是阴界里活计。到者里悬崖撒手自肯承当。大用现前总不干山僧事。宾头卢尊者应供走遍四天下。与你衲僧分上有甚交涉。昼升兜率夜降阎浮。释迦老子鼻孔因甚么在者里。卓拄杖云。文殊普贤也不得草草。喝一喝。
　　除夜小参。一年三百六十日为汝诸人彻困了也。今夜年穷岁尽。更须不惜口业。时节迁流人事消长。物我混同古今不易。天左旋地右转。日东上月西落。家家门前火把子。人人手里明月珠。拈却门前案山子。不妨潘阆倒骑驴。复举僧问古德云岁尽年穷时如何。德云东村王老夜烧钱。师颂云。东村王老夜烧钱。出草烟菟角指天。好是李将军去后。无人射得石头穿。
　　除夜小参。诸佛不出世。祖师不西来。佛法遍天下。谈玄口不开。希有希有。奇哉奇哉。但得佛法遍一切处。谈玄口开不开总没交涉。山僧一年三百六十日不说诸佛出世不出世。祖师西来不西来。谈玄之口开不开。佛法一切遍不遍。即今年穷岁尽。从教笑杀旁观。直是无可与诸人说底。诸人亦无闻底。无说无闻周遍法界。笑与不笑悉皆平等。当明中有暗。勿以暗相睹。当暗中有明。勿以明相遇。蓦拈拄杖云。山河大地明暗色空总在山僧拄杖头上。若识得去。拄杖亦不可得。若也不识。却还山僧自受用去也。卓拄杖云。家家门前火把子。
　　除夜小参。达磨遗下一只履。老卢把住诸祖衣。家家门前赫日月。太平不用将军威。逢佛杀佛。逢祖杀祖。逢罗汉杀罗汉。真净老人自谓临济正传黄龙的子。七出八没得大自由。简点将来。正是无地头汉。金佛不度炉。木佛不度火。泥佛不度水。真佛屋里坐。老赵州慈悲太杀曲设多方。也是按牛头吃草。二大老相去数百余年。至提持纲要示小机关。直是不隔一丝毫许。山僧一年三百六十日未尝不拈出个一着子。自是诸人根浮力浅。不能踏步向前。如就地弹雀相似。虽然。也不得容易了却。卓拄杖喝一喝。
　　除夜庄上归小参。把断重关。在途中不离家舍。放开线路。在家舍不离途中。从兹劫劫波波。只守旧时行履。上无攀仰下绝己躬。明眼人前一场笑具。去年底今年底明年底后年底外后年底。老东山将无作有卖弄风流。直饶劈腹剜心何异守株待兔。保宁者里拆东篱补西壁。赤心片片只为诸人天寒岁晚庄上归来。古佛家风何曾欠少。旃檀林叶叶清风。沧海珠人人光彩。便好刮龟毛於铁牛背上。截兔角於石女腰边。从教骨露皮穿。且要与诸人分岁。虽然。且道与北禅相去多少。击拂子。
　　除夜小参。却物为上。逐物为下。敲骨打髓。指鹿为马。若作佛法商量。入地狱如箭射。岂不见临济在黄檗三度问佛法的的大意三度被打。兴化於大觉棒头深明黄檗意旨。且道是什么语话。白云从年头数到年尾。从上若佛若祖无一个不是依草附木。若尽令而行。尽大地直须荒却。所以道随汝颠倒所欲。即今是腊月三十日。明朝依旧庆贺新年。山门头佛殿里礼拜烧香。伏惟安置。
　　除夜小参。拈起一句便是陈年葛藤。诸人闻得也多见亦不少。可谓如人饮水冷暖自知。虽不可以告人。终难谩於自己。者条活路千圣共行。古往今来摧邪显正无不从此真实性中流出。岂不见云居舜老夫爱骂天衣怀和尚。秀圆通为之不平。一日舜老夫上堂。秀出问云岂不见圆觉经中道。舜老夫云。大众久立便下座归方丈。秀圆通云。者老汉通身是眼。骂得怀和尚也。所谓隔山见烟便知是火。至临机应变处。如俊鹰快鹞搏击自由。诸人若善参详。管取头正尾正。勿谓今日不知又有来日。今年不会更有来年。不觉不知一岁又添一岁。拈拄杖云。拄杖子也添一岁。卓拄杖云。鰕跳不出斗。
　　除夕小参。年穷岁尽。水肃霜寒。门前爆竹声喧。堂上灯光晃耀。是四序迁流之日。当三阳未肇之时。诸人簇簇上来。山僧口喃喃地。露柱灯笼斗争光彩。迦叶维卫共展神通。诸佛无上妙门。普请大家证入。日不待火而热。须弥山上白浪滔天。月不待风而凉。毕钵岩前清风满座。未有世界早有此性。摆手入长安。世界坏时此性不怀。一举四十九。如斯举唱足可流通。其或根思尚迟。便见和泥合水。拍禅床云。人穷不到金刚际。未免区区役路途。
　　恕中愠禅师除夜小参。拈拄杖云。先佛性命。后佛纪纲。总在者里。是汝诸人从年头至年尾。触目遇缘随处明了。何曾昧却。开山彦和尚云。主人翁。惺惺着。好不丈夫。更有德山临济棒喝交驰。虽则雷奔电激。争柰蛰户未开。画拄杖。乙巳岁君所司时令所属善恶一画画断。直得木人发笑。石女讴歌。微尘数佛一时现前。无边剎土不离掌握。各请归寮稳卧。明朝起来庆贺新年。见僧贺僧见俗贺俗。见狸奴白牯贺狸奴白牯。还知有不受贺者么。卓拄杖。三级浪高鱼化龙。痴人犹戽夜塘水。复说偈云。一年三百六十日。日日尘劳事不同。今夜劝君都放下。管教明取少林宗。
　　除夜小参。灵山会上。少室岩前。的的相传。将错就错。德山小参不答话。钩头有饵。赵州小参要答话。秤尾无星。七十三。八十四。筑着磕着碍塞杀人。看看今夜是年穷。个个明朝添一岁。灵不在己。圣不慕他。检点将来。不是不是。
　　月江印禅师除夕小参。绝学无为闲道人。只管三十六旬为一岁。不惧生死老和尚。任他腊月三十日到来。如钟在簴待扣则鸣。似镜临台物来斯照。老僧行年在坎。穷鬼揶揄。囊无系蚁之丝。厨绝聚蝇之糁。尘说剎说炽然说。无法可说。内空外空毕竟空。一切皆空。冻锁寒林烧尽丹霞木佛。春回暖律唤醒陕府铁牛。万人丛里打讴傩。百戏棚头抽傀儡。毕竟成个什么边事。击拂子。相逢不遇调羹手。孤负梅花又一年。
　　南石琇禅师除夜小参。不是心不是佛不是物。千圣仰之莫及。万灵窥觑无门。威音王已前风凛凛峭巍巍。威音王已后净裸裸赤洒洒。临济喝下知归。了无交涉。德山棒头取证。且过一边。直饶总不恁么。终非本色衲僧。所以道。我若真正举扬。法堂前草深一丈。事不获已。向道诸人尽大地是个解脱门。尽大地是个光明藏。尽大地是个金刚眼。若作恁么会。苏卢悉哩。不作恁么会。悉哩苏卢。恁么不恁么总拈却。悉哩苏卢苏卢悉哩。截断三路葛藤。放下旧年历日。管取百城草偃四海浪平。还委悉么。如王宝剑繇王意。挥斥纵横得自由。
　　除夜小参。龙猛满盛钵水。迦提掷下绣针。德山隔江招手。高亭横趋而去。朝鸣钟。暮击鼓。风动尘起。鹊噪鸦鸣。无一处不是者个时节。今当腊月三十夜。敢问诸人还曾会么。有际天之云涛。方可容吞舟之鱼。有九万里风。乃可负垂天之翼。复举僧问古德年穷岁尽时如何。古德云家家门底野狐儿。家家门底野狐儿。滞句承言尽堕疑。庾岭老梅春独早。花开不待晓风吹。
　　用彰俊禅师除夜小参。爆竹声前荐得。饿狗吃牵黎。椒盘颂里悟来。黑牛眠死水。二俱不涉别有生机。拈却炙脂帽子。脱却鹘臭布衫。脚跟下硬纠纠。顶门上明皎皎。总教作个洒洒落落底没量大解脱人。阴阳不能变其质。寒暑不能移其志。日日是好日。时时是好时。又分什么新年头旧年尾。虽然。只如僧问古德年穷岁尽时如何。德云东村王老夜烧钱。可谓言中有向句里呈机。蓦拈拄杖画一画。一九二九。相逢不出手。三九二十七。篱头吹筚觱。四九三十六。夜眠如露宿。住住。若不喝住。几乎数过正月初一。
　　除夜小参。一年将尽夜。万里未归人。咄。寐语作么。即今簇簇上来。兀兀立地。面面相看。眼眼相对。阿那个是未归人。楼上已吹新岁角。听不出声底分明听取。窗前犹点旧年灯。见不超色底端的见来。是个皮下有血。谁家灶里无烟。说什么到与未到归与未归。虽然。否极泰来结交头一句子也要诸人知委。拈拄杖卓一下。梅萼香传春谷暖。松风声度夜堂寒。
　　无文灿禅师除夜小参。威音王已前有本历日。无七十二候。无二十四气。以天荒地老为一岁。以松枯石烂为一日。山僧游乾闼婆城。遇舜若多神亲手授受叮咛付嘱。后二千年当於荐福山中次第流布。住院以来正月初一日辊到腊月三十日。更无工夫说着。今夜幸遇岁除。拈起普示大众去也。展两手云。寒来暑往。日迁月移。尽在者里。可中忽一个出来道。陈年历日不劳拈出。不特显丛林有人。亦表自己参学眼目。虽然如是。我更问你。从来腊月三十日为岁除夜。今年因什么却欠一日。
　　了庵欲禅师除夜小参。年穷岁尽。黄梅石女子母团圞。日往月来。少室铁牛尝甘水草。岭南獦獠唱巴歌。声声总是无生调。好大众。九衢人静。大野风清。灯笼与露柱争光。耐重对金刚[跳-兆+孛]跳。也无玄也无妙。快活须明者一窍。击拂子云。昨日街头卖杏花。一年春事都来了。喝一喝。
　　除夜小参。德山小参不答话。人贫智短。赵州小参要答话。马瘦毛长。灵岩今夜小参有问即答无问即休。终不将珍珠作豌豆粜却。岂不见南泉和尚云。王老师自小牧一头水牯牛。拟向溪东牧。不免食他国王水草。拟向溪西牧。也不免食他国王水草。不如随分纳些些。总不见得。虽然如是。未免笑破衲僧鼻孔。且道衲僧有甚长处。还委悉么。一年三百六十日。一日还他十二时。禅客相逢只弹指。此心能有几人知。复举道吾和尚云。锋刀上[跳-兆+孛]跳。微尘里走马。劳劳去复来。个是知音者。师云。真点胸名不虚得。检点将来。也只是三步四步。未见七跳八跳在。灵岩今夜分岁无可与诸人。暖热随分。也说四句。灯笼拜露柱。露柱拜灯笼。明朝添一岁。含笑舞春风。
　　笑隐欣禅师除夜小参。山林城市喧寂何分。世出世间圣凡不二。所以道法随法行。法幢随处建立。兹山官寺先帝潜宫。虽衲子於此安禅。而官贵往来杂沓。前日讲习贺正朝仪。规行矩步无非佩玉腰金。武略文韬总是麒麟獬豸。又见攒花簇锦发扬出格风光。鬼面神头展演当行旗鼓。直得张公吃酒李公醉。锺馗解舞十八拍。金鸡唱晓石女游春。即事全真。开舜若身中活眼。借功明位。现毗卢顶后神光。一一盖色骑声。一一超今迈古。正与么时。如何是不涉见闻一句。无目仙人能揣骨。闹市相逢把手惊。

　　为亡者对灵提纲

　　中峰本禅师为瞿运使霆发卒哭。药师道场对灵小参。大道只在目前。要且目前难睹。欲识大道真体。不离声色言语。只如都运相公昨自皇庆元年十二月二十六日捐馆。至今年四月初七日。其一百日内鼓螺互应金石交宣。岂非声耶。华果姿陈香灯罗列。岂非色耶。遍演金经广宣玉偈。岂非言语耶。且声色言语觌体全彰。却唤甚么作大道。若以声为大道。声自是声。若以色为大道。色自是色。若以言语为大道。言语自是言语。与么分析将来。古人话似作两橛。者里检点得出。便见我都运相公与药师如来握手共游於一十二重清净愿海。以众宝光明而作佛事。俾尽大地众生不越一念俱成正觉。到者里既无声色可求。亦何言语可取。总只是个大光明藏。如其不委。更为下个注脚。良久云。天共白云晓。水和明月流。复举石头和尚问庞居士云。子学道以来日用事作么生。居士呈偈曰。日用事无别。惟吾自偶谐。头头非取舍。处处没张乖。朱紫谁为号。丘山绝点埃。神通并妙用。运水与搬柴。且如何是日用事。兹向第二门头曲为注脚去也。眼见色是日用事。耳闻声是日用事。鼻嗅香是日用事。舌啖味是日用事。以至身觉触意杂思是日用事。乃至八万四千诸尘劳应用等皆是日用事。因甚么说个无别底道理。虽则体用互陈万尘交接。一一皆是自心成就。自心出生。所以教中谓。元依一精明。分成六和合。又云。三界无别法。惟是一心作。以其见自心。故虽一剎那顷泛应群缘。会入一心曾无异致。所以云无别也。今之学道者往往向义路上。以聪明之资一一领会。自谓佛法无多子。殊不知说个自心早落情见。於是庞居士谓惟吾自偶谐。言偶谐二字。直是注解不破穿凿不入。苟非具金刚正眼。向声色未彰已前一鉴鉴破。物我未形之际一拶拶开。自然头头上明。物物上显。是谓偶谐者也。其或未到者个时节。和个偶谐俱成剩语。所以云。参须实参。悟须实悟。既到实参实悟之地。则繁兴大用举必全真。拟眨眼来剑去久矣。者个是老庞公弃家财於湘水。跨诸祖门庭。掠得些子汗臭气。便解为是发挥。惟我都运相公。即再世之庞居士也。虽不效其弃家珍於水底。却能转为布施利益种种救援摄护方便等事。而亦不妨其孜孜在道之心。以至启手足之际。屏去血味及与玩好诸欲因缘。惟单单举个所参话头泊然而逝。岂非多生熏习般若培植菩提而有如是操略耶。既捐馆已。一百日内昼夜六时备陈佛事。由是知相公虽天道人道皆不能以境缘摄取。何则。道念炳然岂肯为功名富贵诸殊胜事业之笼络。其不至佛地决知其终不已也。因记得都运相公昔於至元辛卯二月十九登天目叩先师。先师握竹篦问曰。相公为游山来。为佛法来。公答云为佛法来。先师掷下竹篦曰会么。公云不会。师曰不入虎穴争得虎子。本上座今日因斋庆赞。重为举扬。为游山来为佛法来。舌头拖地。为佛法来。将谓忘却。掷下竹篦云会么。少卖弄。不会。明如杲日迅若怒雷。不入虎穴争得虎子。醉后又添杯。更有四句偈重为注脚。为求佛法为游山口。缝才开落二三。一十二重悲愿海。药师灯现古优昙。
　　为赵承旨孟俯对灵小参。大道在目前。山是山水是水。玄机超物表。圣非圣凡非凡。一念洞然。万缘廓尔。水精宫秋容淡淡。森罗万象吞吐明月珠。松雪斋灏气沉沉。屏几六窗交彻宝丝网。无一物不彰至体。无一事不演真乘。庄周虽蝶悟枕边。敢保其当机罔措。子韶固蛙闻月下。未许其觌面施呈。者一着子。名不得状不得。即其知处已陷情围。事亦然理亦然。与么会时早沉识海。所以道神光独耀万古徽猷。入此门来莫存知解。且不存知解底句如何指陈。玉宇秋高无界限。金园春事政敷腴。恭惟翰林学士承旨松雪居士赵公。受知於九重圣主。名闻於万里黎元。官一品未足谓公之荣。爵万锺未足谓公之贵。盖其道超物表。性彻玄初。空诸见於眼根。了群情於意地者也。某记大德甲辰岁首。蒙公贤夫妇相延於武林官舍。丁未秋访公於霅城之新第。至大戊申复会于西湖。明年己酉再会於松雪斋。凡一会聚与夫尺书往复。未尝不以本来具足之道未悟未明为急务。每论到至真切处。悲泣垂涕不能自已。此盖出自真情。远从多劫熏炼纯熟必期彻证。不肯与泛泛者恃其辩聪渔猎闻见便以为得也。自佛法流布东土。士大夫咨参扣问敲唱激扬莫盛於唐宋。而尤盛於皇元。往往滞於情解昧於识度。求其真参实究者不曰无之。穷其所因。最初被个本来具足不假外求之说一印印定。次以聪明之资直下领过。自以为易不复究明。不觉置之无事甲里。殊不知本来具足之说如面在麦中饭居谷内。或不加舂炊砻磨之劳。徒知具足之虚谈终莫能得止饥之实效。犹儒家论仁义亦岂心外之物。故孟子谓我固有之矣非从外得也。然不有真履实践之功。颠沛造次孳孳不忘。则亦徒有仁义之本心耳。故吾佛祖谓本来具足。犹古镜之有光。柰何失於护念。其爱憎尘习不觉蒙蔽。况是积生累劫未经磨治。徒称具足之有光。终於鉴照之无补。一个所参话即是磨镜之良具。正当磨时。只知朝也磨暮也磨。不必问镜上之尘何日破除。镜内之光何时发现。苟存此等待之心则愈障矣。学佛之要惟凭一念但信得及处。譬之磨镜未有磨极而尘不消。尘消而光不现者。故我相公与魏国夫人虽身抱冠世之奇才而不为其所惑。虽身婴毕世之尘累而不为其所障。每於真参正念孜孜然兀兀然。犹林下老衲寂尔忘缘未尝少弃。当知此个正念不由教导不依劝请不因造作不属方便。乃是无量劫中於诸佛所深种菩提种子。虽百千尘劳百千生死同时现前终莫能昧也。此念既坚则其成佛作祖超生越死如壮士屈臂岂假他力。人徒见公英声茂实振耀古今。而不知公六十九年凡施为举措莫不以积劫之事系于真情。自余皆借路经过游戏设施尔。既启手足。后人皆谓公之亡。我独见公精操正念独抱天真於大寂灭大解脱法中。与佛祖圣贤混合。於一切智智清净之表。曾何古今彼此而有间隔。此皆公深信本来具足不假外求之道。其灵验若此。记得华严经偈有谓。若人欲识佛境界。当净其意如虚空。远离妄想及诸取。令心所向皆无碍。谓佛境界者即是本来具足不假外求之道是也。原夫意根欲净妄想欲离。却不成本来具足矣。但是所参之正念操之既精守之既密。则其意根不待净而自净。妄想不待离而自离。至一切处不为一切法之所留碍。其佛境界与松雪斋不即不离无异无别。古所谓千山势倒岳边止。万派声归海上消者是也。又圆觉净诸业障章中极言四相。其四相之因首惟执我相。我相既忘。如树根断则枝叶不除而自凋矣。故经云。彼修道者不除我相。是故不能入清净觉。还知我相么。佛境界是我相。净意根是我相。乃至坐宝莲华成等正觉入微尘里转大法轮是我相。自有宗乘以来。分科列段指性说心。敲绳床摇尘拂。纵横放肆演唱激扬。以至玉转珠回神出鬼没。总不出者个我相。苟能除此我相。之外安有所参之话所守之念。所存之因所至之果。直下如大火聚大风轮。虽佛祖到来亦须退缩有分。到者里无位真人倒跨洞庭山。游戏三万六千顷太湖。直上兜率天与弥勒大士指白雪为青松。荷叶团团团似镜。配青松为白雪。菱角尖尖尖似锥。混融物我以无痕。超越死生而无作。此说且置。兹蒙大孝仲穆舍人以书入山。谓先君问道二十年。不料婴此大变。拟卒哭日内安厝东衡。临圹一语乞为举似。某以老病退卧岩穴。惟我相公於湛寂光中自能照了。今事不获已。勉为对众引些葛藤以慰孝诚。记得唐陆亘大夫问南泉。弟子家中有片石。也曾坐也曾卧。还镌作佛得么。泉云得。亘云莫不得么。泉云不得不得。大众。陆亘大夫问处放去何奢。南泉和尚答时收来太俭。须知问在答处答在问处。狭路相逢了无回互。虽然如是。只如今日相公家中有一片石。也不曾坐也不曾卧。亦不要镌作佛。只要移置东衡原上盖覆相公棺椁。得与不得二俱屏除。且道与陆亘大夫所见相去几何。良久云。幻住忍俊不禁。向无音韵中聊伸一偈。南泉陆亘舌无筋。圆觉华严语未真。何似东衡原上月。照空群象最相亲。
　　玉芝聚禅师陆母沈太安人小祥五台昆季请对灵小参。智度菩萨母。善心诚实男。二俱不生灭。一体镜中圆。我闻太安人常诵普门品。性净入圆通。光明照无尽。举拂子云。还见么。观音大士乘此光明向山僧拂子头上转大法轮。直得无边世界六种震动。八万四千毋陀罗臂及诸清净宝目一时普现。交光映彻如宝丝网。且道太安人六根既离六尘不偶。如是神变又向甚么处得来。掷拂子云。无口时时说。无耳闻无歇。夜半金乌飞不彻。金刚脑门吃蒺藜。海底泥牛眼流血。

　　列祖提纲录卷第十三
　　列祖提纲录卷第十四

　　　　武林十八涧理安禅寺住持娄东行悦集

　　告香普说

　　圆悟勤禅师告香普说。只者个便承当得去。如天普盖似地普擎。更不欠一毫头。亦无第二见。设使尽无边香水海尘尘剎剎一时穿却鼻孔。也更不落别处。傥或思量拟议即没交涉。所以道一念不生前后际断即名为佛。若也涉思量作计校分能所作知解。则千里万里祖师门下。直教见须实见悟须实悟证须实证。诸人各各有一灵妙性。确实而论。才被拶着便脚忙手乱。作么生见得亲信得彻桶底子脱去。只为从无始劫来妄想浓厚。只在诸尘境界中。元不曾踏着本地风光明见本来面目。若是真实人直下承当了。知生本不生。知死本不死。向不生不死处千圣着眼觑不见。千手大悲提不起。而今兄弟若能返照。更无第二人。更不待山僧两回三度不惜眉毛入泥入水。何况抛沙撒土说心说性。未免落七落八当面相谩去也。岂不见破灶堕和尚闻古庙作孽。遂领十八弟子入山观之。全无神相。唯见三间空屋一所泥灶。遂以杖击之云。汝本泥土合成。灵从何来。圣从何起。其灶乃飒飒而堕。破灶堕云。破也破也。堕也堕也。不觉纸钱后有一神人出云。某甲乃灶神。蒙师为说无生法。已得生天。礼谢而去。其十八弟子乃白师云。某等皆久参侍和尚。殊不蒙开示无生法。今日灶神何幸。和尚却为伊说破。灶堕云。我只向伊道。汝本砖瓦泥土合成。灵从何来圣从何起。其徒皆作礼。破灶堕云。破也破也堕也堕也。其十八弟子悉皆省悟。只如山僧即今举拂子。且道与破灶堕是同是别。遂云。破也破也堕也堕也。若也见得。不唯不孤负破灶堕和尚。亦乃不孤负从上祖师。若也不见。不唯孤负破灶堕和尚。亦乃孤负自己。知有此事不从他得。所以道灵从何来圣从何起。只如诸人见今身是父母血气成就。若於中识得灵明妙性。则若凡若圣觅你意根了不可得。便乃内无见闻觉知。外无山河大地。寻常着衣吃饭更无奇特。所以道。我若向刀山。刀山自摧折。我若向地狱。地狱自消灭。方知有如是灵通。有如是自在。只如今禅僧家何不回光返照明教彻去。若也未明得。且向三根椽下七尺单前默默地究取。不见云门大师道。你且东卜西卜。忽然卜着也不定。若也打开自己库藏。运出自己家财。拯济一切。教无始妄想一时空索索地。岂不庆快。老僧往日为热病所苦。死却一日。观前路黑漫漫地都不知何往。获再苏醒。遂惊骇生死事。便乃发心行脚。访寻有道知识体究此事。初到大沩参真如和尚。终日面壁默坐。将古人公案翻覆看。及一年许忽有个省处。然只是认得个昭昭灵灵驴前马后。只向四大身中作个动用。若被人拶着。一似无见处。只为解脱坑埋却。禅道满肚。於佛法上看即有。於世法上看即无。后到白云老师处被他云。你总无见处。自此全无咬嚼分。遂烦闷辞去。心中疑情终不能安乐。又上白云再参。先师便令作侍者。一日忽有官员问道次。先师云。官人。你不见小[礼*盍]诗道。频呼小玉元无事。只要檀郎认得声。官人却未晓。老僧听得忽然打破漆桶。向脚跟下亲见得了。元不由别人。方信乾坤之内宇宙之间。中有一宝秘在形山。已至诸佛出世祖师西来。只教人明此一件事。若也未知。只管作知作解瞠眉努目。元不知只是捏目生华担枷过状。何曾得自在安乐。如红炉上一点雪去。若打破了。或喝或掌一切皆得。然终不作此解。方可放下人我担子千休万歇。方可生死柰何不得也。须是实到此个田地始得。若实到此。便能提唱大因缘。建立法幢。与一切人抽钉拔楔解黏去缚。如是揭千人万人。如金翅鸟入海直取龙吞。如诸菩萨入生死海中捞摝众生。放在菩提岸上。方可一举一切举。一了一切了。有时一喝如金刚王宝剑。有时一喝如踞地狮子。有时一喝如探竿影草。有时一喝不作一喝用。方可杀活自由布置临时。谓之我为法王於法自在。诸人既是挑囊负钵徧参知识。怀中自有无价之宝方向者里参学。先师常云。莫学琉璃瓶子禅。轻轻被人触着便百杂碎。参时须参皮可漏子禅。任是向高峰顶上扑下亦无伤损。劫火洞然我此不坏。若是作家本分汉。遇着咬猪狗底手脚。放下复子靠将去。十年二十年管取打成一片。且作么生得独脱去。须是入流人。方知恁么事。
　　古林茂禅师告香普说。举不顾即差互。拟思量何劫悟。向上一路列在下风。千圣不传置之一处。竖起拂子云。看看云门大师来也。一句语具三句。函盖乾坤句。截断众流句。随波逐浪句。一时撒向诸人面前。见汝不会又作死马医去也。虽然也谩汝诸人不得。忽若三句内三句外当头一拶撩起便行。三千里外筑着磕着。便见水底火发。通上彻下是个大解脱人。何处更有许多不了事也。虽然。也须实到者个田地始得。古人垂一机示一境。险峻处直是险峻。奇特处直是奇特。若佛若祖同一元由。乃古乃今别无二致。兄弟据实而论。自己分上少个甚么。自是从无量劫来妄想沿袭背觉合尘日渐月深不能回顾。以致胶胶扰扰不得自由。才说自己分上一段奇特大事如存若亡。纵有百千法门无量方便到你面前只成戏论。不然则起心动念作意商量。立主立宾说向上向下为人不为人谛当不谛当。及乎搏量不及计较不成便扬向无事甲中。谓从上来事不过只是个无孔铁锤。但与么承当将去。到处乱呈懵袋更不受人决择。殊不知此事本来成现不假外求。求而得之尽是鬼家活计。德山和尚云。汝但无心於事无事於心。则虚而灵寂而妙。若毫端许言之本末皆为自欺。何故。毫牦系念三途业因。瞥尔情生万劫羁锁。圣名凡号尽是虚声。殊相劣形皆为幻色。汝欲求之得无累乎。及其厌之又成大患。终而无益。者个说话。便是释迦老子再出头来经三大阿僧祇劫勤苦修习。以至入雪山诣鹿苑转无上法轮说三乘十二分教。不过如此。只如毫端不立本末都亡。心佛众生境智俱泯。还成自欺否。到者里须是个斩钉截铁不顾危亡撒手悬崖不拘得失底。然后向无功用大解脱场中拈出一机。所谓金刚圈栗棘蓬。使尽大地人吞透得过受用自在。方可称为逸群种草。向此门中与从上列祖把手共行始有相应分。岂不见圆悟未离蜀时在讲肆中已为同辈所推。及至出蜀时所至诸方无不尽其底蕴。首谒真如喆和尚欲呈所见。喆云且歇去。次日复往。喆云昔有僧问睦州。以一重去一重即不问。不以一重去一重时如何。睦州云昨日栽茄子今日种冬瓜。汝静思之。悟遂静默数月忽然有省。即以告喆。喆诘之。悟曰。知客在门头。典座在厨下。喆颔之。看他先辈出来究明此事大不容易。直是先去佛祖头上立地。然后放身舍命就人决择。何以见得。是他一念确实发起现行。明知三乘十二分教皆是表显之说。如人说食终不能饱。返照自己真实受用。於一切处无纤毫渗漏方为究竟。岂是今日麻缠纸裹胡乱撑拄道我曾见前辈来。更不肯退步就己揣摩还曾稳当也无。后来圆悟又谒黄龙晦堂心禅师。心云我此间要宗说俱通。一处不明非吾眷属。只如狮子尊者被害白乳涌颈。今人惟血出。汝意云何。悟云乳血果有异耶。心曰安得同。悟曰二物从何而有。心曰伤汝肤乳何在。悟曰待和尚一锄成井我亦如是。晦堂笑曰。此后生亦可穿凿。可惜晦堂当时放过。待他道待和尚一锄成井我亦如是。只向他道山僧功不浪施。当时若下得者一着。免得圆悟波波挈挈上人门户。如喋屎狗相似有甚用处。又谒东林总和尚。总曰路逢达磨否。悟曰今日获瞻慈相。总斥之曰汝狂矣。悟私自谓此平实禅也。次日复往。总曰。人人有一慧日。汝有之乎。悟曰无。总曰安得无。悟曰在山南。总可其语。且道圆悟此语落在甚么处。东林既是落七落八。圆悟未免头上安头。则前所谓平实禅者语不诬矣。是时丛林中有人。不似今日虽在众中头白齿黄至竟不知祖师巴鼻是个甚么。有一老宿闻知圆悟所历诸方门户机锋峻捷辨说过人。笑曰勤川子被禅道裂破肚皮矣。何年得安乐耶。者个便是将圆悟推向万丈深坑更挤以石。然后要他苏醒起来自作活计。圆悟闻之不觉负愧。遂往龙舒谒太平演祖。祖诟骂曰。佛法大事岂口头声色所至哉。若以机辨为禅则腊月三十日涅盘堂里争柰孤灯独照何。悟色变而去。至金山因故人有疾。悟授以己见。其人临终狼狈万状。悟曰。吾辈极头处今败绩矣。古人到者里论实不论虚。只如圆悟平日所历诸方宗匠之门。有如是契证古人渊奥罔不穷尽。因甚至演祖之室一旦如贼入空屋更无一物可称其意。后因入浙至苏州万寿大病。怖不自持平日见解亦无所用。乃谓佛鉴曰太平老人所谓涅盘堂里禅今日验矣。岂此老果有异於人乎。不然则何银山铁壁如是之坚也。由是还太平。时演祖已迁海会。祖曰。汝来乎。吾望汝久矣。所谓欲识佛性义。当观时节因缘。时节若至。其理自彰。山僧寻常尝谓兄弟曰。必欲究明此事。因缘吻合自有其时。但办悠久真实。身心自然相应。看他圆悟岂不是因缘时节耶。未几为侍者。一日因官人相访请问法要。祖曰。官人曾读小艳诗乎。频呼小玉元无事。只要檀郎认得声。若向者里明得。参学事毕。圆悟闻之谓祖曰此两句亦能发机乎。祖应声曰麻三斤。才道及麻字。圆悟豁然大悟。时有鸡正啼。乃斥之曰汝亦会禅耶。乃告祖曰。今日丧却目前机。去却胸中物矣。祖大悦。好兄弟。末后一着始到牢关。绝后再苏欺君不得。便是全心即佛全佛即心。一人发真归源。十方虚空悉皆消殒底时节也。向年有一尊宿曾见前辈来。一生住大院点胸不少。尝与兄弟室中举话。不原所自。因演祖应声对圆悟曰麻三斤。才道及麻字圆悟忽然大悟。而此尊宿不知古人舌头落处。将谓麻字便能发圆悟之机。至举话时只举一麻字递相印证。直是好笑。掩彩杀人如此敢称宗匠。更要与人举话在。当时演祖若举到麻三两字。圆悟因时悟去。后人室中依他作解。亦只云麻三。是何言欤。所谓眼目不明。错认驴鞍桥作阿爷下颔。当知圆悟悟处在彼而不在此也。看他谓演祖曰。此两句亦能发机乎。便是百了千当时节。纵使演祖未开口曰麻三斤。圆悟是时亦自如桶底子脱相似。及至道个麻三斤。胸中碍膺之物岂不脱然者耶。所谓宗师为人。但除其病不除其法。声前领旨犹迷顾鉴之端。句后精通尚昧识情之表。圆悟碍膺之物既已脱然无着。快活处时有鸡正啼乃斥之曰汝亦会禅耶。者个便是回乾转坤千圣罗笼不住。透顶透底独步大方从上列祖企仰不及的样子。所谓灵光洞耀逈脱根尘。体露真常不拘文字。自后演祖之门能大其家者。若子若孙分光四海犹揭日月惟圆悟一人。岂易事耶。山中兄弟来此相聚固是不多。皆江湖抱道之士。既不远数千里相寻而来。不为他事。二六时中直须穷究。高庵和尚云。父母生汝身。师友成汝志。无饥寒之迫。无征役之劳。於此不坚确精进成办道业。他日何面目见父母师友乎。然此事不在多知多解。只要据实而论。大众会么。举不顾即差互。坐断上头关。截断千差路。更不着商量。千圣齐却步。喝一喝下座。

　　夏前告香普说

　　古林茂禅师云。向上一路千圣共行。调达因甚么入地狱。达磨不来东土二祖不往西天。玄沙因甚么筑破脚指。打破虚空底人向甚处安着。此是山僧适来对大众前垂此三转语。诸人无不委知。只是无一人向山僧未开口已前道得一句。首座虽则下语。终是曲顺人情。明眼人前一场笑具。若是个汉。便好向者里掀倒禅床喝散大众抝折拄杖。向三条椽下作个洒洒落落无事人去。岂不快哉。既无如是作略。未免向第二义门为诸人通一线路。古人云。诸佛未出世人人鼻孔辽天。出世后杳无消息。虽无消息。要且谩诸人一点不得。何也。天不能盖地不能载。日月不能照临。虚空不能包裹。万象不能覆藏。通上彻下是个大解脱人。何处更有许多名字。所以道处处真处处真。尘尘尽是本来人。真实说时人不识。正体堂堂没却身。与么说话还得相应也无。兄弟白日青天有甚么事。从上佛祖立机立境千差万别隐显殊途。只要你实证实悟。於实证实悟处靠者一着子。直是乾嚗嚗地。所谓上无攀仰下绝己躬。常光现前壁立万仞。岂不见大梅常禅师问马大师如何是佛。大师云即心是佛。大梅於言下大悟。径往大梅结庵。二十年影不出山。后有僧问和尚见马大师得个甚么便住此山。梅云。大师向我道即心是佛。便向者里住。者个岂不是实证实悟。於实证实悟处靠者一着。能信自心决定是佛更不别求。僧云大师近日佛法又别了也。梅云作么生别。僧云非心非佛。梅云者老汉惑乱人家男女未有了日。任他非心非佛。我只即心即佛。且道大梅具甚么眼。者些子说似人。不得大智非名真空绝迹。功多业熟职到威成。如月印千江波随众水。才有是非纷然失心。赵州和尚云。至道无难惟嫌拣择。才有语言是拣择是明白。老僧不在明白里。是汝诸人还护惜也无。时有僧便问。和尚既不在明白里。护惜个甚么。州云我亦不知。僧云。和尚既不知。为甚么道不在明白里。州云。问事即得。礼拜了退。有底便道。赵州赤心片片为物垂慈。殊不知正是浑钢打就生铁铸成。他明明道老僧不在明白里。诸人还护惜也无。既不可拣择又不在明白里。自然头头上明物物上了。当体解脱非离真而立处即真。十二时中要你护惜不可放舍。者僧也不易推究。便问和尚既不在明白里护惜个甚么。州云我亦不知。不妨头正尾正。僧云和尚既不知因甚么道不在明白里。州云问事即得礼拜了退。要识真金须经敏手。后来雪窦和尚云。赵州倒退三千。雪窦可使一代宗师。要且只知赵州放行。不知赵州把定。大凡参学须是顶门具眼。自然不肯造次承当随他颠倒。岩头云。才与么便不与么。是句亦刬非句亦刬。者个唤作无功用大解脱门。后有僧问。至道无难惟嫌拣择。如何是不拣择。州云天上天下惟我独尊。一句合头语。万劫系驴橛。僧云此犹是拣择。州云田库奴甚么处是拣择。甜瓜彻蒂甜。苦瓠连根苦。雪窦和尚颂云。似海之深。如山之固。蚊虻弄空里猛风。蝼蚁撼於铁拄。拣兮择兮当轩布鼓一时裂破。虽然。也是个斩钉截铁汉始得。僧又问。至道无难惟嫌拣择。是时人窠窟否。州云。曾有人问我。直得五年分疎不下。好与掀倒禅床。雪窦颂云。象王回旋。狮子哮吼。无义之谈。塞断人口。南北东西。乌飞兔走。是什么说话。也好与一拶。后又僧问。至道无难惟嫌拣择。才有语言是拣择。和尚如何为人。州云何不引尽者话。僧云某甲只念到者里。州云只者便是至道无难惟嫌拣择。孟八郎汉又与么去。雪窦颂云。风吹不入。水洒不湿。虎步龙行。神号鬼泣。头长三尺知是谁。相对无言独足立。一对无孔铁锤。者般说话。诸人十二时中还曾穷究也未。若未曾穷究。切忌向者里东卜西卜。古人云却物为上逐物为下。是他本色道流自然活鱍鱍地。岂肯将古人机缘配在八识田中自作障碍。云门云。拈得便用。把得便扑。在今诸方觅个举话底也难得。好兄弟。如斯理论意在於何。只要你向古人未屙已前。千圣着眼不及处。坐断报化佛头。直是风凛凛地。山僧自来爱与兄弟东语西话。诸方闻得往往谓之密室传授。殊不知自有体裁。才见他开口便知得他心肝五脏。何也。为他自己本分事上不曾嗄地一声。不能向古人未屙已前着得只眼。所以随语生解。纵使和盘托出掇向面前。有甚交涉。尝记大慧和尚有云。我便是参禅底精子。山僧早年闻与么道亦为不平。大抵参禅到啐地折嚗地断。十方世界都卢是个大解脱门。动静去来咳唾掉臂无非尽是文殊普贤大人境界。有甚么精与不精。后来因看大慧广录。见他往荆南谒张无尽一段机缘。方知古人言不虚发。大慧一日与张无尽夜话。无尽云。老夫顷寓居江宁戒坛院。因阅雪窦语至百丈再参马祖因缘。雪窦云大冶精金应无变色。遂掷卷於地云。审如是。临济佛法岂有今日耶。十数年来诸方往往以予聪明博记少有知余者。公自江西法窟中来必辨优劣。试与老夫言之。大慧云。公之所见正与真净死心符合。近世得此机用独二老耳。无尽云真净何谓。大慧云。真净颂云。客情步步随人转。有大威光不能现。突然一喝双耳聋。那咤眼开黄檗面。无尽云死心何谓。大慧云。死心道。我要问雪窦。既是大冶精金。因甚却三日耳聋。还会么。从前汗马无人识。只要重论盖代功。无尽乃抚几云。不因公举争知真净死心用处。若非真净死心难显雪窦马祖。由是相与禅悦法喜之乐。者般说话。久参先德想已见闻。后学初机卒难洞晓。山僧因行掉臂举似一番。百丈再参马祖。祖以目视绳床角拂子。丈云即此用离此用。祖云你他后开两片皮将何为人。百丈取拂子竖起。祖云即此用离此用。丈挂拂於旧处。祖震威一喝。丈直得三日耳聋。后来雪窦和尚拈云。夫列其派者甚多。究其源者极少。总道百丈於喝下大悟。还端的也无。然刁刀相似鱼鲁参差。若是明眼人谩他一点不得。只如马祖道。你他后开两片皮将何为人。百丈竖起拂子。为复如虫御木。啐啄同时。诸人要会三日耳聋么。大冶精金应无变色。敢问诸人。大冶精金应无变色置而勿论。只如张无尽投卷於地云。审如是。临济佛法岂有今日耶。意在於何。如今众中稍蕴知识者。往往便道无尽大似作家宗师。既会马祖一喝百丈三日耳聋。又须发明雪窦大冶精金应无变色。然后倒行逆施投卷於地。所谓变通逸格向上提持。是则固是。据山僧见处又且不然。张无尽满肚文章要且不识。朕闻上古其风朴略。马祖一喝百丈耳聋。正是去却贴肉汗衫。拈却髑髅前妄想。雪窦云大冶精金应无变色。可谓本分草料。死心真净据款结案未称全提。后来无尽亦有颂云。马师一喝大雄峰。深入髑髅三日聋。黄檗闻之惊吐舌。江西从此立宗风。依旧向语脉里转却。山僧昔年送僧往南屏再参。曾有颂云。百丈参马师。伎俩俱已尽。一喝三日聋。当机须猛省。若谓大冶金正是佛祖病。所以无尽翁掩卷未肯信。妙喜天人师今古眼目。正云庵与死心提掇事已定。敲唱既双行。节拍颇相应。一举便知音。抚膝始加敬。更有云云不能尽举。山僧自来鄱阳。未尝不与兄弟切切提撕。终是未曾拈出者一着子。古人有十度发言九度休去之说。在今岂不然乎。若是真正本色道流。未尝亏欠。僧问赵州狗子还有佛性也无。州云无。到者里提撕也提撕不得。拈出也拈出不得。拟要发言向甚处下口。纵使休去还休得么。五祖和尚云。赵州露刃剑。寒霜光焰焰。更拟问如何。分身作两段。大慧和尚云。参学人向露刃剑上着得只眼。便是百了千当。还丹一粒点铁成金。至理一言转凡成圣。更欲多言。恐无利益。珍重。
　　月江印禅师夏前告香普说。钟楼上念赞。床脚下种菜。荆棘林中是什么人行履。两个泥牛斗入海。无位真人因甚额头汗出。达磨不来东土二祖不往西天。祖师鼻孔长多少。山僧适来垂此三转语。若不是堂中第一座具人天眼目出来证明。未免一场懡[怡-台+罗]。须知衲僧顶[宁*页]上一着子。如十日并照辉天鉴地耀古腾今。何曾有一丝毫许障碍得他。所以大觉世尊初生下来便道天上天下惟我独尊。已是明明白白地说向诸人了也。一大藏教一千七百陈烂葛藤总是为蛇画足。后代儿孙承虚接响不能一刀截断。致使三百五百闹浩浩地者边商量那边卜度。莫不随他脚跟后转。若是英灵上士如金翅擘海直取龙吞。千人万人罗笼不住。做个灭胡种草岂不快哉。何用山僧向曲录床上摇唇鼓舌说黄道黑。成得甚么事。今时兄弟出来。多是觅佛觅法觅道觅菩提涅盘真如解脱。不肯退步向衣线下嘿嘿体究。何不放教身心荡荡地闲闲地。胸中不留一个元字脚。久久自然相应。若是人我山高是非锋起。为五欲八风之所摇。求其到大安乐大休歇之地不亦难乎。设有一个半个向髑髅前认得个昭昭灵灵底。便道猕猴佩一面古镜。狸奴有万里神光。有底逴得古人些子残光剩影。便道不离当处常湛然。觅即知君不可见。似则也似。是则未是。有底但於理性上明得来声色中透得去。谓之绵绵密密不漏丝毫。纯是真空更无别法。如斯见解未出常情。勘证将来白云万里。所以道向上一路千圣不传。学者劳形如猿捉影。只如灵山会上世尊拈一枝花。是时百万之众智如鹙子辩若满慈尚乃忙然不知落处。直饶金色头陀破颜微笑也未梦见教外别传意旨在。缺齿老胡十万里得得西来面壁九年。二祖礼三拜起来依位而立。唤作汝得吾髓。且莫诳呼别人好。自余德山临济赵州云门天下老和尚。用尽自己查梨总是平地生堆无风浪起。点检将来各人脚跟下好与烂搥一顿。免见教坏人家男女。兄弟。若非真正要了辨生死大事。[拚-ㄙ+ㄊ]得十年二十年工夫全身放下。靠着本色宗匠与之决择。如金在矿中入其炉鞴受其钳锤千锻万炼。去其矿秽则金之本体自然现前。又如清净摩尼宝珠处尘劳中。忽遇智人指出。去其尘垢则珠之本体光明顿然发现。而此金珠乃是当人本有之体非假外求。但经敏手煅炼磨莹出来。则其本地风光何曾欠少。不见灵云和尚三十年做工夫。一日见桃花豁然契悟。乃有颂云。三十年来寻剑客。几回落叶又抽枝。自从一见桃花后。直至於今更不疑。且道不疑个什么。举似沩山懒安和尚。沩山云从缘入者永无退失。冬瓜印子。又举似玄沙。沙云谛当甚谛当敢保老兄未彻在。一手不独拍。两手鸣掴掴。东山五祖云。说甚未彻。更参三十年始得。利动君子。雪窦颂云。本无迷悟数如麻。独许灵云是作家。借问遍参诸祖客。不知何处见桃花。金屑虽贵落眼成翳。山僧亦曾有一颂。桃花开日好风光。引得游人煞着忙。剑客不知何处去。令人长忆谢三郎。灵云住后。长生问云混沌未分时如何。云云露柱怀胎。生云分后如何。云云如片云点太清。生云未审太清还受点也无。云不对。生云恁么则含生不来也。云亦不对。生云直得纯清绝点时如何。云云犹是真常流注。生云如何是真常流注。云云似镜常明。生云向上还有事也无。云云有。生云如何是向上事。云云打破镜来与汝相见。还识灵云么。金镞惯调曾百战。铁鞭多力恨无雠。又有香严和尚在沩山会下。一日沩山问云。闻子在百丈先师处问一答十问十答百。只今向父母未生已前道将一句来。香严忙然无对。将平生所阅底文字检寻并无一言可以酬对。遂叹云画饼不可充饥。屡请沩山为说破。沩山云。我若向汝说。他日眼开骂我去在。香严云此生不学佛法且作个常行粥饭僧。看他大力量人只者一个全身放下。千佛出世也不柰何。如今只讨一个常行粥饭僧也无讨处。直抵南阳卓庵。一日芟除草木瓦砾击竹作声豁然大悟。毕竟悟个什么。且道与灵云见桃花相去多少。一对无孔铁锤。遽归沐浴焚香遥拜沩山曰。和尚大悲恩逾父母。当时若为我说破。岂有今日事耶。者汉和骨头一时换了。仍述一偈云。一击忘所知。更不假修持。动容扬古路。不堕悄然机。处处无踪迹。声色外威仪。诸方达道者。咸言上上机。将谓有多少奇特。径归沩山具陈所解。沩山云今日方知吾不汝欺也。何不与本分草料。一日仰山问云。闻师弟有悟道颂。试举看。香严遂举前偈。仰山云此是闲时构置底。未为极则。太煞减人威光。香严再举一偈云。去年贫未是贫。今年贫始是贫。去年贫有卓锥之地。今年贫锥也无。不闻夜来雁。争见海门秋。仰山云。如来禅许你会。祖师禅未梦见在。铁蒺藜椎转弄转危。香严又呈一偈。吾有一机。瞬目视伊。若也不会。别唤沙弥。白雪阳春不同调。仰山云且喜师弟会祖师禅。孟八郎汉又恁么去。香严住后示众云。如人在千尺悬崖。口衔树枝。手无所攀。脚无所踏。树下有人问西来意。不答则违他所问。若答他则丧身失命。当恁么时如何即是。香严旁若无人。发此一问不妨奇特。时有虎头上座云。上树即不问。未上树请和尚道也。好一拶。香严呵呵大笑。若人知得此笑。笑须三十年。雪窦拈云。树上道即易。树下道即难。老僧上树也。置将一问来。悬羊头卖狗肉。殊不知香严坐筹帷幄之中。决胜千里之外。虎头上座也赏他大胆。向饥鹰爪下分餐。猛虎口中夺食。若不是作家宗匠。洎被打破蔡州。还识香严么。三千剑客今何在。独许庄周致太平。你兄弟家出一丛林入一保社。拨草瞻风寻师访道。还曾如灵云真到不疑之地一回么。还如香严一击忘所知么。有底道声色头上坐声色头上卧。有底道声不是声色不是色。有底道闻声悟道见色明心。有底道青青翠竹总是真如郁郁黄花无非般若。如斯理论。阎罗老子未放你过在。岩头和尚云。若欲播扬大教。一一从自己胸中流出将来。与我盖天盖地去始得。山僧滥尸此席无补宗门。现前一众总是硕德耆年诸方龙象。挽向上古风规。举行丛林盛典。非图后来有所见闻。亦使法道不致寂寥。诸人既具铁眼铜睛。山僧安敢妄通消息。适来所举数则因缘。总是古人煎过药查嚼了残饭。有甚么滋味可以[口*(一/巾)]啖。虽然。忽於无滋味中蹉口咽却舌头也难得。山僧更与汝举个古话。僧问马大师云。和尚为甚么道即心即佛。大师云只为止儿啼。僧云啼止后如何。大师云非心非佛。僧云除此外如何指示。大师云不是心不是佛不是物。今时兄弟才见举个即心即佛。便把作寻常说话。才举个麻三斤乾屎橛。丈林山下竹筯鞭。以至钓丝绞水。锯解秤椎。新妇骑驴阿家牵。三脚驴子弄蹄行。如此之类。便作玄妙奇特商量。若作玄妙奇特商量。入地狱如箭射。若作平常说话。入地狱如箭射。佛鉴懃和尚颂云。美如西子离金阙。娇似杨妃倚玉楼。犹把琵琶半遮面。不令人见转风流。者个颂子作平常说话得么。作玄妙奇特商量得么。又北山隆和尚颂云。即心即佛。有木有竹屋便好。非心非佛。不袜不冠身自由。不是心不是佛不是物。闲倚阑干立清晓。红芭蕉引碧牵牛。者个颂子作平常说话得么。作玄妙奇特商量得么。又霍山昭和尚云。即心即佛。嘉眉果阆怀里有状。非心非佛。筠袁虔吉头上插笔。不是心不是佛不是物。漳泉福建头匾似扇。只可闻名不可见面。者个颂子作平常说话得么。作玄妙奇特商量得么。具眼禅流试定当看。诸人二六时中忽然一拳打破虚空。方知三世诸佛寐语何山寐语。久立众慈伏惟珍重。
  </div>
  <div class="pagination">
   <a href="列祖提纲录_page15.html">
    上一页
   </a>
   <span>
    ...
   </span>
   <a href="列祖提纲录_page11.html">
    11
   </a>
   <a href="列祖提纲录_page12.html">
    12
   </a>
   <a href="列祖提纲录_page13.html">
    13
   </a>
   <a href="列祖提纲录_page14.html">
    14
   </a>
   <a href="列祖提纲录_page15.html">
    15
   </a>
   <span class="current-page">
    16
   </span>
   <a href="列祖提纲录_page17.html">
    17
   </a>
   <a href="列祖提纲录_page18.html">
    18
   </a>
   <a href="列祖提纲录_page19.html">
    19
   </a>
   <a href="列祖提纲录_page20.html">
    20
   </a>
   <a href="列祖提纲录_page21.html">
    21
   </a>
   <span>
    ...
   </span>
   <a href="列祖提纲录_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
