<!DOCTYPE html>
<html>
 <head>
  <meta charset="utf-8"/>
  <title>
   辟妄救略说 - 第 4 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   辟妄救略说 - 第 4 页/共 5 页
  </h1>
  <div class="content">
   临济嗣。初在临济为侍者。后在三圣会中为首座。尝曰。我向南方行脚。一遭拄杖头。不曾拨着一个会佛法底人。三圣闻得。问曰。你具个甚么眼。便恁么道。师便喝。圣曰。须是你始得。后大觉闻举遂曰。作么生得风吹。到大觉门里来。师后到大觉为院主。一日觉唤院主。我闻你道。向南方行脚。一遭拄杖头。不曾拨着一个会佛法底人。你凭个甚么道理。与么道。师便喝。觉便打。师又喝。觉又打。师来日从法堂过。觉召院主。我直下疑。你昨日者两喝。师又喝。觉又打。师再喝。觉亦打。师曰。某甲於三圣师兄处。学得个宾主句。总被师兄折倒了也。愿与某甲个安乐法门。觉曰。者瞎汉来。者里纳败缺。脱下衲衣。痛打一顿。师於言下。荐得临济先师于黄檗处吃棒底道理师后开堂日。拈香曰。此一炷香。本为三圣师兄。三圣于我太孤。本为大觉师兄。大觉于我太赊。不如供养临济先师。
　　师见同参来。才上法堂。师便喝。僧亦喝。师又喝。僧亦喝。师近前拈棒。僧又喝。师曰。你看者瞎驴汉。犹作主在。僧拟议。师直打。下法堂。侍者请问。适来那僧有甚触忤和尚。师曰。他适来。也有权。也有实。也有照。也有用。及乎我。将手向伊面前。横两横到。者里却去。不得似者般瞎汉。不打。更待何时。者礼拜。
　　示众曰。若是作家战将。便请单刀直入。更莫如何若何。有旻德禅师。出礼拜。起便喝。师亦喝。德又喝。师亦喝。德礼拜归众。师曰。适来若是。别人三十棒。一棒也较不得。何故为他旻德会一喝。不作一喝用。
　　救曰。师英挺天纵。如虎生三日。气便食牛。与洛浦俱为临济侍者。然皆坐在一悟。视天下无人。微大觉夹山。则一堕无尾巴队中矣。浦嗣夹山。不忘最后之得。而化嗣临济。使济上宗风。不致灭裂。盖师友力也。师既脱韛于大觉。便有驱耕夺食之手。后来接人。不轻放过。故子孙十余世。皆光明照人。其渊源承接。有自来矣。昔法云杲公。入圆通玑道者之室。一语相合。而圆通称赏之。明日秉拂。机思运钝。众大笑。杲为之置茶。惭无以自处。偶打翻茶具。因而有省。于是机锋迅捷。无敢当者。未几谒真净。复大悟。此等公案甚多。使后世读之。如明镜当台。妍丑自见。存录良有以也。近世衲子叙悟繇。槩多修饰。凡师匠发药之语。或临机挫抑之言。尽情删去。甚欲改换师承所示之偈颂惟褒扬者存之。夫所贵从师。为能与我解黏去缚。若一皆称赞。又安在其为师匠耶。因及化之悟繇。一并拈出。以见古今之不逮。悲夫。老僧读毕。忽记得昔年。付汉月拂后。汉月疑老僧行实寻尝。特对侍僧栖莲道。和尚行实须改改好。故老僧有书与伊云。行实者。元述生平所得之实据。若非述其实据。而改好得底。则佛祖龙天可欺矣。佛祖龙天可欺。自心又可欺乎。想上座行实。都是做好出者。今救中。近世衲子叙悟繇。槩多修饰云云。不打自招。令人不觉绝倒。是事且置。如谓兴化洛浦。皆坐在一悟。祝天下无人。此潭吉自未尝悟。故不知兴化洛浦。皆未尝悟。而以为坐在一悟。何以故。岂有自悟。而反视天下无人者。初祖嘱二祖曰。汝当阐扬。勿轻未悟。一念回机。便同本得。老僧惟视普天匝地。无不是人。故一棒不作一棒用。打人自悟。汉月反谤为一橛头禅。硬作主宰。谓别有差别智。超过老僧。妄立小悟大悟。小法大法。暨大法之大法。种种差别名相。罗笼天下学者。救中谓兴化洛浦。皆坐在一悟。正指其才问便喝。为一橛头硬禅。以况老僧才问便棒。为坐在一悟。未明大法之大法也。殊不知兴化分明道。我在三圣师兄处。学得个宾主句。总被师兄折倒了。既云学得个宾主句。实未亲见宾主在。岂曾自道悟来。洛浦见夹山。开口道。自远趋风。乞师一接。真所谓抛却自家。沿门持钵者。雪窦显拈云。者汉可悲可痛。钝置他临济。他既云月是同。我亦溪山各异。说甚么无舌人解语。坐具劈口便摵。又那个道洛浦悟来。若道小悟大悟。古人曾作是说。殊不知小小省发。原不可谓悟。如世尊睹明星时。叹曰。奇哉一切众生。皆具如来智慧德相。你道者般大悟。还须第二遍否。老僧过铜棺山顶。一切情与无情。焕然等现。你道者般大悟。还须第二遍否。法云杲尝谓人曰。和尚熙宁三年文帐。在凤翔府供申。当年陷了华山一十八州。你辈茄子瓠子。那里得知。或曰。宝华王座上为甚一向世谛。杲曰。痴人。佛性岂有二种耶。汉月谤老僧为一橛头。自夸别有差别智。正佛性有二种。法云谓之痴人者也。你道陷了华山一十八州。是甚么面目。正与铜棺山顶。大地平沉一般。汉月辈茄子瓠子。那里得知。救曰。大宗师为人。自无实法。才见学者。丝毫倚傍。便与斩断。如俊鹘捉鸠。饥鹰捕兔。随鸠兔之起伏宛转。必擒而后已。此料拣照用之所繇贵也。若夫木牛流马。其形虽大。然放之南首。即不能返而北辕。何则。有一定之机也。嗟乎。一棒到底。其露布殆已不少。况于棒上更加注脚耶。老僧道。木牛流马。放之南首。不能返而北辕。即汝等诸人是。汝谓三顿痛棒。不闻有二顿四顿之旨。其钉桩摇橹。殆有甚焉者矣。韩大伯颂曰。一兔横身当古路。苍鹰才见便生擒。后来猎犬无灵性。空向枯桩旧处寻。料拣照用。以迄宾主玄要。所称枯桩旧处非耶。至於军中捷书。谓之露布。老僧拈条白棒。直打到底。正如百万军中。单刀直入。取上将头。流血千里。不待磨墨濡笔。早已露布了也。只是老僧与汉月。不合各下注脚。如何是汉月下的注脚。逐一棒死块。唤作一橛头硬禅。如何是老僧自下的注脚。劈头打汉月云。若唤作极粗一棒。入地狱如箭射。救曰。临济曰。我有时一喝。如金刚王宝剑。有时一喝如踞地狮子。有时一喝。如探竿影草。有时一喝。不作一喝用。具此眼者。如明镜当台。学家虽悟到彻处。而大法未明。其开口动舌。便有种种影像。於中露现。如兴化勘僧数则。大略可见矣。后世不究四有时句之故。乃效之曰。一棒不作一棒用。或问其旨趣。又从而解曰。特指人人面门出入时节耳。或更诘之曰。眼光落地时。者面门出入底。向甚处着。彼又解曰。尽大地。无非者一着子。若果如是。则旻德两喝后便拜。何处是会得面门出入底道理耶。士君子以敏慧之资。或於古德老婆舌上。窥见一斑。遂信此等说话为究竟。谓有道理可以凭仗。而纵其才辩。抹杀真宗。吁。可悲也。余读传灯。大愚芝禅师会中。有僧诵金刚经。至应如是知。如是见。如是信解。不生法相。蓦然有省。遂白芝通所悟。芝遽指禅床前狗子云。狗子聻。僧无语。芝便打。潜庵源公。尝举此语。至不生法相。芝云。狗子聻处。问妙喜曰。你作么生会。喜对曰。狗子。潜庵大称赏之谓其不生法相也。妙喜悟后。谓众曰。大愚方便善巧。如珠走盘。不留影迹。源以实法与人。岂不孤负佛祖之心乎。以余观之。临济用处。真若空中电影。不可攀捉。今以一棒拟定。早为电影置座榻矣。更曰。有全主而无全宾。不知何所见。而言之不疑乎。老僧前年论临济四喝。只是一喝不作一喝用。若人廉纤不断。以一喝不作一喝用。为金刚王宝剑。若人脚跟未稳。以一喝不作一喝用。为踞地狮子。若人一无动静。以一喝不作一喝用。为探竿影草。潭吉遂谤老僧。效法临济。一棒不作一棒用。而不体究四有时句。殊不知老僧一棒不作一棒用。该临济我有时之我。则不见四有时句矣。丈夫自有冲天志。不向如来行处行。况临济耶。若死在四句下。则临济反不若老僧。一棒不作一棒用。直指人人面门出入时节。活卓卓地。无有一法与人耳。审如是。那里讨白拈手段来。不见临济上堂。汝等诸人。赤肉团上。有一无位真人。尝在面门出入。今潭吉曰。眼光落地时。者面门出入底。向甚处着。若眼光更有落地时。若眼光落地时。更有个面门出入底。向甚处着。岂可谓尝在面门出入哉。亡僧面前正是触目菩提。说甚尽大地无非者一着子。若更有者一着子。早已千里万里矣。又岂可谓尝在面门出入哉。即如兴化道。若是别人。三十棒一棒也较不得。何故。为他旻德。会一喝不作一喝用。既一喝不作一喝用。潭吉谓旻德两喝后便拜。逐块不少。乃谓何处是会得面门出入底。请问潭吉。还曾梦见旻德面门么。老僧前年。谓以一棒不作一棒用。直指一切人者。全主全宾。大机大用。杀活纵夺。赤手全提。何尝道有全主无全宾来。昔大愚芝禅师会中。有僧诵金刚经。至不生法相。蓦然有省。白芝通所悟。芝遽指禅床前狗子云。狗子聻。僧无语。芝便打。会得大愚打处。便会得老僧一棒不作一棒用。汝唤作一棒拟定。吃棒正未有了日在。世传妙喜。大悟一十八遍。小悟不记其数。汉月等借为口实。遂有参而求悟。悟而求大悟之说。暗刺老僧。坐在一悟。是盖不知妙喜初年。周旋曹洞家。尽得功勋五位。偏正回互宗旨。臂香授受。不可谓悟。逮至湛堂会下。理会也理会得。说也说得。做拈古颂古。小参普说也做得。只是有一事未在。不可谓悟。即如狗子话。潜庵大加称赏。冬瓜印子。毒如砒霜。妙喜悟后。骂其实法与人。正谓轻易放过。无驱耕夺食手段也。老僧极粗一棒。凡有问者。劈脊便打。敲骨取髓。痛下针锥。驱门庭。夺堂奥。从头整顿汉月到底。直打他上天无路。入地无门。还不放他在。汝道老僧曾轻放那一个。而谓实法与人。孤负佛祖之心也哉。总之据此三则。潭吉诬谤老僧。反证据老僧。大觉打兴化。也与老僧证据。夹山打洛浦。也与老僧证据。法云陷了华山一十八州。也与老僧证据。大愚方便善巧。如珠走盘。不留影迹。也与老僧证据。临济用处。如空中电影。不可攀捉。也与老僧证据。兴化为人。如俊鹘捉鸠。饥鹰捕兔。随鸠兔之起伏宛转。必擒而后已。也与老僧证据。何以故。老僧一棒不作一棒用。实无一法与人故。汝等妄计一○。执一○为实法。妄钻四句。执四句为实法。妄配三数。执三数为实法。乃至逐老僧拄杖。则拄杖亦成实法。而遂谤老僧为实法。呜呼。把火烧天。则亦徒自疲耳。

　　▲汝州南院慧颙禅师

　　兴化嗣。僧问。从上诸圣。向甚么处去。师曰。不上天堂。则入地狱。曰和尚又作么生。师曰。还知宝应老汉落处么。僧拟议。师打一拂子曰。你还知吃拂子底么。曰不会。师曰。正令却是你行。又打一拂子。
　　上堂。诸方祇具啐啄同时眼。不具啐啄同时用。僧便问。如何是啐啄同时用。师曰。作家不啐啄啐啄同时失。曰此犹未是某甲问处。师曰。汝问处作么生。僧曰失。师便打。其僧不肯。后于云门会下。闻二僧举此话。一僧曰。当时南院棒折那。其僧忽契悟。遂奔回省觐。师已圆寂。乃谒风穴。穴一见便问。上座莫是当时问先师啐啄同时话底么。僧曰是。穴曰。汝当时作么生会。曰某甲当时如在灯影里行相似。穴曰。汝会也。
　　上堂。赤肉团上。壁立千仞。僧问。赤肉团上。壁立千仞。岂不是和尚道。师曰是。僧便掀倒禅床。师曰。者瞎驴乱做。僧拟议。师便打趁出。

　　风穴

　　救曰。师忧仰山之谶。为在己躬。故终日哭泣。非无悟人也。忧悟人之不透宗旨。以害天下后世者也。譬如神医。为国人所仰活者。既老。阅诸子之才。皆无一可。欲秘之。则是天下。后世活人之术。自我绝矣。欲传之。恐不能尽其妙。益误天下后世。此风穴之心欤。或曰。穴之对念公曰。聪明者多。见性者少。观其意所患在聪明耶。曰否。谓聪明虽多。而见性者不易得耳。如百丈通三学。德山讲金刚经。风穴之于书。无所不观。岂皆尽碍于道。但世之聪敏者。解路习熟。而智多役乎外。苟能反所役于道。一门深入。又恶知其不可。夫太阿之锋在乎利。夜光之宝在乎明。人之所以贵於万物者在乎灵。圣人之所以贵於人者在乎圣。必曰椎埋骀蹇而后合道。则是庆喜不当居祖位。而百丈临济。不得载传灯矣。且夫下诏朴钝之若真公者。岂可以聪明诬之。然风穴舍真而器念何耶。或曰。真公尚未有悟。余应曰。是何言欤。风穴曰。当看念法华下语。果未悟。是教渠学语矣。岂有风穴大士。教人学语哉。或者又曰。真公既有悟。而风穴曰。见性者少。岂悟之不足以当见性耶。曰悟而不透宗旨。则见性未圆。如六祖偈曰。菩提本无树。明镜亦非台。本来无一物。何处惹尘埃。五祖曰。亦未见性在。盖见之未圆。必落偏枯。坐此不进。与无见等耳。又何疑焉。老僧据妙喜云。菩萨人见性以眼见。又云。直须眼见始得。世尊以青莲目。顾视大众。人天百万。觌面不逢。惟有金色头陁。与世尊相见。此正法眼藏。付嘱所繇始也。二十八传。至我初祖达磨。浮海东来。遂有直指见性之说。风穴忧仰山识。为在己躬。上堂举世尊以青莲目。顾视大众云云。念法华拂袖下去。穴掷下拄杖归方丈。其师资相见处。不惟临济一宗。面目现在。抑且灵山一会。面目现在。穴次日旁敲正打。征念实处。念举香严偈。动容扬古路。不堕悄然机。将拂袖下去。和盘托出。即如香严后偈。我有一机。瞬目视伊。将动容扬古路。和盘托出。见性直须眼见。盖谓此。至於聪明者多。见性者少。此二语。千古同悲。潭吉有聪明之资。无见性之实。风穴明明道。见性者少。潭吉却道非无悟人。不信真园头尚未有悟。只为自恃聪明。看得悟字太容易了。明欺老僧不识字。明欺老僧不读书。故此章满口矜夸。来相嘲笑。殊不知聪明二字。学道人分上。全无着处。宋苏子瞻。岂不是绝世聪明汉。当时佛印元。尚且深锥痛札他。云内翰胸中有万卷书。笔下无一点尘。如何於自己本命元辰。便不知下落。况些小聪明。不及渠辈万一。而剃除须发。入我空门。本命元辰。依旧不知下落。脚跟下黑漫漫地。任汝夸太阿之锋在乎利。老僧道。不快漆桶。任汝夸夜光之宝在乎明。老僧道。不快漆桶。任汝夸人之所以贵於万物者在乎灵。老僧道。不快漆桶。任汝夸圣人之所以贵於人者在乎圣。老僧道。不快漆桶。何也。庆喜虽多闻博达。智慧无碍。到迦叶召难。倒却门前剎竿。聪明一些也使不着。百丈虽丱岁离尘。三学该练。到马祖振威一喝。直得三日耳聋。聪明一些也使不着。临济虽精究毗尼。博探经论。到黄檗处。三度问佛法的的大意。六十痛棒。如蒿枝拂相似。聪明一些也使不着。正德山所谓穷诸玄辨。若一毫置於太虚。竭世枢机。似一滴投於巨壑者。棒下无生忍。临机不见师。风穴尔时。亦如纸灯吹灭。生平於书。无所不观。到此化为乌有矣。欲觅聪明如芥子许。得乎。盖不但世智辨聪。於道无益。纵饶念得一大藏教。如瓶泻水。唤作运粪入。不名运粪出。自己正知见。反被障却。不得现前。呜呼。聪明者多。是以见性者少。风穴忧临济之道。将坠於地而终日哭泣。有以也。老僧诚朴钝可笑。请问潭吉。还识字也无。
　　▲汝州风穴延沼禅师。南院嗣。余杭刘氏子。少魁礨。有英气。於书无所不观。然无经世意。父兄强之仕。一应举至京师。即东归。从开元寺智恭律师。剃发受具。游讲肆。玩法华玄义。修止观定慧。宿师争下之。弃去。游名山。到越州。谒镜清。清叹其俊快。到华严。因寓止为维那。属廓侍者从南院来。师心奇之。因结为友。遂默悟三玄旨要。叹曰。临济用处如是耶。廓使更见南院。师参南院。入门不礼拜。院曰。入门须辨主。师曰。端的请师分。院于左膝拍一拍。师便喝。院于右膝拍一拍。师又喝。院曰。左边一拍且置。右边一拍作么生。师曰瞎。院便拈棒。师曰。莫盲枷瞎棒。夺打和尚。莫言不道。院掷下棒曰。今日却被黄面浙子钝置一场。师曰。和尚大似持钵不得。诈道不饥。院曰。阇黎曾到此间么。师曰。是何言欤。院曰。老僧好好相借问。师曰。也不得放过。便下参堂了。却上堂头礼谢。院曰。阇黎曾见甚么人来。师曰。在襄州华严。与廓侍者同夏。院曰。亲见作家来。又曰。他向你道甚么。师曰。始终只教某甲一向作主。院便打。推出方丈云。者般纳败缺底汉。有甚用处。师于是服膺。一日院问。南方一棒。作么商量。师曰。作奇特商量。师却问。和尚此间一棒。作么商量。院拈拄杖曰。棒下无生忍。临机不见师。师于言下。大彻玄旨。遂依止六年。
　　救曰。棒下无生忍。临机不见师。即玄要的旨。穴于廓侍者处。虽悟三玄。而未至於要。安得不有再悟耶。辟书谓既悟三玄。复于南院处。始得大彻。遂以三玄为无用。是未见汾阳语耳。汾阳因僧问。如何是学人得力处。答曰。嘉州打大像。如何是学人转身处。答曰。陕府灌铁牛。如何是学人亲切处。答曰。西河弄狮子。乃曰。若人会此三句。已辨三玄。更有三要语在。切在荐取。此无渐次中真渐次。无得失中真得失也。洞宗亦曰。士庶公侯一道看。贵贱尊卑明位次。知此者可与言宗旨矣。老僧前年与顶目书云。风穴沼。是汝虚张声势底。第一座泰山。老僧且为汝指破。则汝等野狐精魅。自然无地容身。老僧曾阅传灯录。载风穴於华严会里作维那。因华严上堂云。大众。今日若是临济德山。高亭大愚。鸟窠船子儿孙。不用如何若何。便请单刀直入。华严为你证据。廓侍者出。礼拜起便喝。严亦喝。廓又喝。严亦喝。廓礼拜起曰。大众。看者老汉。一场败阙。又喝一喝。拍手归众。严下座归方丈。时风穴上去问讯。严云。维那汝来也。叵耐守廓。适来把老僧。扭捏一上。待集众打一顿趁出。穴曰。趂他迟了也。自是和尚言过。他是临济下儿孙。本分恁么。则可见风穴不识华严。故作世谛流布。岂不是流俗阿师耶。严方息怒。老僧若作华严。便连棒打出。则风穴不敢传言送语矣。穴下来举似廓。廓曰。你着甚来繇劝者汉。我未问前。早要棒吃。得我话行。试问吾孙。廓侍者未问前。是甚么话。早要棒吃得话行耶。又曰。如今不打。搭却我者话也。吾孙试道看。不打又搭却廓甚么话耶。穴曰。虽然如是。已遍天下也。又岂不是一味只作世谛流布。不见华严廓侍者二老之意。但古人郑重。不轻明破耳。风穴只见廓侍者答有胜华严。故心奇之。因结为友。觉范洪谓默悟三玄旨要者此也。后风穴到南院。亦学得廓答话底作略。所以南院问他。南方一棒。作么生商量。曰作奇特商量。露布了也。岂非只因不见华严打一顿趁出。与廓侍者我未问前早要棒吃。得我话行。如今不打。搭却我话处。却问南院。和尚此间一棒。作么生商量。南院拈起棒曰。棒下无生忍。临机不见师。穴始於言下大彻。老僧问汝。递代诸大禅师。务欲明此以为究竟。因甚默悟三玄旨要者。却於棒下无生忍处得大彻耶。今潭吉谓穴於廓侍者处。虽悟三玄。而未至於要。安得不有再悟。因举汾阳答僧三转语曰。若人会此三句。已辨三玄。更有三要语在。切在荐取。以为证据。讥辟书谓既悟三玄。复於南院处始得大彻。遂以三玄为无用。是未见汾阳语耳。又引洞宗。士庶公侯一道看。贵贱尊卑明位次。谓知此者。可与言宗旨。盖指穴於廓侍者处悟三玄。於南院处悟三要。此无渐次中真渐次。无得失中真得失也。老僧道。苦哉苦哉。者样语话。屎臭熏人。座主奴也做不得。何况衲僧门下。又何况临济门下。若临济宗旨果如是。那里讨直截痛快来。古德谓飞星爆竹。裂石崩崖。氷棱上行。剑刃上走。全机电卷。大用天旋。赤手杀人。单刀直入者。殆扫地而尽矣。岂到今日。即如洞宗。士庶公侯一道看。贵贱尊卑明位次。老僧道。任他贵贱尊卑明位次。我只是士庶公侯一道看。何以故。士庶公侯一道看。无生忍之宗旨也。贵贱尊卑明位次。随名滞相。非无生忍之宗旨也。老僧惟据一切人。本自无用。故一棒不作一棒用。直下打他。证无生法忍。若见有尊卑贵贱。南院为甚说。临机不见师。潭吉果会得一切人。本自无生。便知三玄三要。真个是龟毛兔角。更说玄要渐次。龟毛长。兔角短。只管搏量不休。苍天苍天。冤苦中更加冤苦。然则汾阳道。若人会此三句。已辨三玄。更有三要语在。切在荐取。毕竟如何话会。老僧索性与汝等道破。者则公案。即与临济上堂。一句语须具三玄门。一玄门须具三要。有权有实。有照有用。汝等诸人作么生会一般。汾阳虽顺僧问。答此三转语。怨僧作实法会而不自荐。故有切在荐取之嘱。所谓急须着眼看仙人。莫看仙人手中扇也。潭吉不荐汾阳嘱意。错判渐次得失。捏目生花。直看云影耳。手中扇尚未着眼在。何况仙人。
　　南院一日问师。汝道四种料拣语。料拣何法。对曰。凡语不滞凡情。即堕圣解。学者大病。先圣哀之。为施方便。如楔出楔。曰如何是夺人不夺境。曰新出红炉金弹子。簉被阇黎铁面皮。又问。如何是夺境不夺人。曰刍草乍分头脑裂。乱云初绽影犹存。又问。如何是人境俱夺。曰蹑足进前须急急。捉鞭当鞅莫迟迟。又问。如何是人境俱不夺。曰常忆江南三月里。鹧鸪啼处百花香。又问。临济有三句。当日有问。如何是第一句。济曰。三要印开朱点窄。未容拟议主宾分。师随声便喝。又问。如何是第二句。济曰。妙解岂容无着问。沤和争负截流机。师曰。未问已前错。又问。如何是第三句。济曰。但看棚头弄傀儡。抽牵全借里头人。师曰。明破即不堪。於是南院以为可以支临济。
　　救曰。此棒下无生。悟后之问答也。盖未有大悟而不知宗旨者。亦未有不知宗旨而称大悟者。可支临济之言。尤然在耳也。今人撦棒下无生。证据一棒。而独不信宗旨。此初祖之所以分皮肉骨髓也。据潭吉谤老僧。撦棒下无生。证据一棒。而独不信宗旨。老僧道。棒下无生。便是宗旨。者里是甚么所在。说一说三。说玄说要。劈脊便棒。也怪老僧不得。即如南院问风穴。临济有三句。当日有问如何是第一句。济曰。三要印开朱点窄。未容拟议主宾分。穴随声便喝。又问如何是第二句。济曰。妙解岂容无着问。沤和争负截流机。穴曰。未问已前错。又问如何是第三句。济曰。但看棚头弄傀儡。抽牵全藉里头人。穴曰。明破即不堪。潭吉道。此棒下无生。悟后之问答也。老僧道。诚哉悟后之问答也。你看悟后的人。全体作用。下语活卓卓地。才与么。便不与么。何曾死在句下来。且问潭吉。那里是他有玄处。那里是他有要处。试逐一简点看。纵饶简点得出。分明又分明。谛当又谛当。累他风穴。成孤负临济去。老僧忍俊不禁。与汝等说破。若向风穴喝下荐得。犹较些子。后有僧问首山。如何是第一句。山曰。大用不扬眉。棒下须见血。你看他二老人。全体作用。同一鼻孔出气。真所谓非父不生其子者。临济一喝不作一喝用。老僧一棒不作一棒用。即此是第一句。即此是黄檗宗旨。即此是我龙池老人宗旨也。大丈夫汉。向第一句荐得。早已不唧[口*留]。何况落二落三。若是从头一一问过。几时得休。争怪得风穴道。未问已前错。又争怪得首山道。不打恁么驴汉。争怪得风穴道。明破即不堪。又争怪得首山道。解问无人答。据此看来。第二句。第三句。皆因前人根器下劣。不得已而应之。汝等执定三数。正妙喜所谓。只知册子上念将来。如法答他。又理会不得。问一段未了。又问一段。恰如村人打传口令相似。是则名为可怜悯者。至於我初祖。分皮分肉分骨分髓。亦因前人见有差别故。若只就一人说。悟得棒下无生之全体。岂更分皮肉骨髓哉。即镜清问风穴。亦有就皮刮毛。就肉刮皮。就骨刮肉。就髓刮骨等语。若问老僧。不消道个露。
　　示众。先师曰。欲得亲切。莫将问来问。会么。问在答处。答在问处。虽然如是。有时问不在答处。答不在问处。汝若拟议。老僧在汝脚跟底。大凡参学眼目。直须临机大用现前。勿自拘于小节。设使言前荐得。犹为滞壳迷封。句下精通。未免触途狂见。应是向来依他作解。明昧两岐。与汝一切扫却。直教个个。如狮子儿咤呀地。对众证据。哮吼一声。壁立千仞。谁敢正眼觑着。觑着即瞎却渠眼。
　　救曰。此老垂示於临济宗旨。如青天白日。无丝毫障翳。盲者自不能见。关尹曰。不知道而妄意卜者。如射覆盂。高之存金存玉。中之存角存羽。卑之存瓦存石。是乎非是乎。惟置物者知之。辟书之于济上纲宗。实有类此。辟之而不得。复解之。解之而不通。又辟之。七辟三辟。其射覆也亦劳矣。老僧不曾见关尹子。今因汝举。乃信不知道而妄意卜者。如射覆盂。即汝等诸人是。妄卜一○为千佛万佛之祖。妄卜五宗。各出○之一面。及妄卜三玄三要。为临济宗旨。意者东卜西卜。卜着也未可知。抑知依他作解。祇听虚声。射盂愈劳。去之愈远。何不看临济上堂云。汝等诸人。赤肉团上。有一无位真人。尝在面门出入。未证据者看看。既云尝在面门出入。堂堂独露。觅丝毫障翳不可得。岂同覆盂下物哉。既云。未证据者看看。一念回机。堂堂独露。凡有目者。觅丝毫障翳皆不可得。岂同覆盂下物。唯置之者知之哉。时有僧出问。如何是无位真人。济下禅床把住云道道。其僧拟议。济托开云。无位真人。是甚么乾矢橛。便归方丈。你看他全体作用。堂堂独露。向者里觑着。便与临济觌面相逢。觅丝毫障翳更不可得。汝等诸人。毕竟要讨临济宗旨么。祇者是。抑岂於宗旨外。别立宗旨。遮遮掩掩。同覆盂下物。唯置之者知之哉。今汉月一盲。引顶目潭吉具德等众盲。相牵相挽。蹈坑赴火。而未知所底止也。老僧事不获已。着说辟邪。咤呀地哮吼一声。壁立千仞。

　　天童和尚辟妄救略说卷之六
　　天童和尚辟妄救略说卷之七

　　　　侍者　真启　编

　　▲汝州首山省念禅师

　　风穴嗣。莱州狄氏子。受业於本郡南禅寺。才具尸罗。徧游丛席。尝密诵法华经。众目为念法华。晚于风穴会中。充知客。一日侍立次。穴乃垂涕告之曰。不幸临济之道。至吾将坠於地矣。师曰。观此一众。岂无人耶。穴曰。聪明者多。见性者少。师曰。如某者何如。穴曰。吾虽望子之久。犹恐耽着此经。不能放下。师曰。此亦可事。愿闻其要。穴遂上堂。举世尊以青莲目顾视大众。乃曰。正当恁么时。且道说个甚么。若道不说而说。又是埋没先圣。且道说个甚么。师乃拂袖下去。穴掷下拄杖。归方丈。侍者随后请益曰。念法华因甚不祗对和尚。穴曰。念法华会也。次日师与真园头。同上问讯次。穴问真曰。作么生是世尊不说说。真曰。鹁鸠树头鸣。穴曰。汝作许多痴福作么。何不体究言句。又问师曰。汝作么生。师曰。动容扬古路。不堕悄然机。穴谓真曰。汝何不看念法华下语。
　　救曰。佛果曰。不疑言句。是为大病。岩头曰。大统纲宗中事。先须识句。而风穴又教人体究言句如此。近代老宿。一槩斥绝言句。将使天下学者。以墙壁瓦砾为师乎。夫墙壁瓦砾。真可师也。但学者不知。奈何绝言句哉。文殊曰。此方真教体。清净在音闻。此大士不合与今人相左。老僧道。汝若见得墙壁瓦砾。为真可师。则不错认风穴。教人体究言句。何以故。即如风穴上堂。举世尊以青莲目。顾视大众。而曰。正当恁么时。且道说个甚么。果教首山体究言句耶。随曰。若道不说而说。又是埋没先圣。何曾教首山体究言句耶。复曰。且道说个甚么。毕竟风穴意旨落在甚么处。难道始终教首山体究言句耶。首山拂袖下去。风穴掷下拄杖归方丈。正当恁么时。且道首山体究个甚么言句。便恁么去耶。据是则知风穴谓真园头。何不体究言句者。正要他体究世尊不说说。会得世尊。以青莲目顾视大众。便是体究世尊不说说也。潭吉不体究世尊。以青莲目顾视大众。首山拂袖下去。风穴掷下拄杖归方丈。是何言句。错认风穴教人体究言句。埋没先圣不少。乃引岩头曰。大统纲宗中事先须识句。何不引全他后语。甚么是句。百不思时唤作正句。亦云与么时。才与么。便不与么。是句亦刬。非句亦刬。自然转辘辘地。又曰。与么时一物不存。信知从前学得。一切言句。隘在胸中。有甚么用处。汝但见个句字。便借为体究言句之证。谁知岩头破除言句。反证据老僧。佛果因妙喜坐在死处。欲其死中得活。故曰。不疑言句。是为大病。教他看有句无句。如藤倚树。而不与说破。特应病与药耳。汝不谙古人用处。便乃执药成病。即如佛果道。描也描不成。画也画不就。汝又将甚么言句。与他分疎。此方真教体。清净在音闻。固矣。如何又有不立文字。教外别传。付嘱摩诃迦叶。不见玄沙道。祇如灵山会上。有百万众。惟有迦叶一人亲闻。余尽不闻。汝道迦叶亲闻底事作么生。不可道。如来无说说。迦叶不闻闻。便当得去。潭吉若会得迦叶亲闻底事。便会得风穴道。何不体究言句。自然不执言句是言句。动容是动容。墙壁瓦砾是墙壁瓦砾。老僧道。直饶汝见得墙壁瓦砾真可师。犹迷头认影在。昔忠国师答僧问。如何是古佛心。曰墙壁瓦砾是。洞山不解。忽曰。也大奇。也大奇。无情说法不思议。若将耳听终难会。眼处闻声方始知。及至辞云岩。问曰。只如百年后。忽有人问还邈得师真否。如何祗对。岩良久。曰祇者是。山乃沉吟。岩曰。价阇黎。若要承当个事。大须审细始得。山犹涉疑。后因过水睹影。大悟前旨。有渠今正是我。我今不是渠之句。然则前此悟无情说法。而不荐祇者是。非迷头认影者乎。初祖教二祖曰。外息诸缘。内心无喘。心如墙壁。可以入道。二祖一日曰。某已息诸缘也。曰莫成断灭去。曰了了常知故。言之不可及。汝但心如墙壁。自然言之不可及。更说甚体究言句。斥绝言句。总之汉月等。咬古人言句。以为家私。师资授受。系缀天下学者。不值明眼人一笑。且汝既要建立临济宗旨。何不看济到翠峰。峰问甚处来。济曰。黄檗来。峰云。黄檗有何言句。指示於人。济云。黄檗无言句。峰云。为甚么无。济曰。设有亦无举处。峰云。但举看。济云。一箭过西天。然则执言句教人体究者。非但十万八千而已。岂不钝置临济。
　　问如何是佛。师曰。新妇骑驴阿家牵。曰未审此语甚么句中收。师曰。三玄收不得。四句岂能该。曰此意如何。师曰。天长地久。日月齐明。又僧问。新妇骑驴阿家牵。意旨如何。师曰。百岁翁翁失却父。曰百岁翁翁岂有父耶。师曰。汝会也。又曰。此是独坐无尊卑。从上无一法与人。
　　救曰。临济曰。山僧无一法与人。祇是解缚治病。辟书引此。为抹杀宗旨之案。不知解缚治病。即宗旨也。东坡居士曰。譬如良医治眼。不能与明。而但能去翳。夫翳与缚。即认棒认喝。认言句。认本来无一物。乃至认真如佛性。菩提涅盘等是也。能一句中具三玄。一玄中具三要。自缚解矣。知料拣照用宾主等法。他翳除矣。故僧问如何是佛。答曰。新妇骑驴阿家牵。乃曰。此是独坐无尊卑。从上无一法与人。老僧据汉月。谓临济室中诸法。迄今欲灭。判云。临济室中。不妨许伊说。谓室中有诸法。则汉月赃诬临济甚矣。不见临济道。山僧无一法与人。祇是解缚治病。潭吉遂谓辟书引此。为抹杀宗旨之案。老僧问汝。临济无一法与人。还有宗旨也无。若无宗旨。汝不合道解缚治病。即宗旨也。若有宗旨。汝敢道老僧抹杀宗旨耶。据老僧看来。离了山僧无一法与人。又唤甚么作宗旨。何以故。即人即法。人外无别法故。若有一法加人分上。却成屈抑於人。是故一句中具三玄。是眼中屑。一玄中具三要。是眼中屑。料拣照用宾主。是眼中屑。金屑虽珍宝。在眼亦为翳。认此种种言句。作实法会。直得无绳自缚。死去十分。乃至认棒是棒。认喝是喝。认本来无一物。是断见外道。尽是迷头狂走。捏目生花。如蚕作茧。自萦自缚。古人云。眼中有屑。直须出却始得。汝但会得临济道。山僧无一法与人。出也出也。本自解脱。谁缚汝。本自无缚。谁释汝。本自安闲。谁病汝。本自无病。谁药汝。只者解缚治病四字。也不消得。所以临济又道。取山僧口里语。不如休歇无事去。直下休去歇去。无事去。逈然独脱。岂不是无依道人。壁立千仞。岂不是无位真人。临济宗旨正在此。当全机大用。棒喝交驰。无非发明此旨。使人自悟而已。古德颂因我得礼汝。利刀自断命根。不要依草附木。若有一法与人。永入拔舌地狱。正与此互相发明。会得此旨。新妇骑驴阿家牵。便也会得。百岁翁翁失却父。便也会得。何以故。从上无一法与人故。汝谓辟书引山僧无一法与人。抹杀宗旨。则首山道。从上无一法与人。临济宗旨。早向首山边抹杀了也。呵呵。
　　示众。诸上座不得盲喝乱喝。者里寻常向你道。宾则始终宾。主则始终主。宾无二宾。主无二主。若有二宾二主。即是两个瞎汉。所以我若立时。你须坐。我若坐时。你须立。坐则共你坐。立则共你立。虽然如是。到者里着眼始得。若是眼孔定动。即千里万里。何故如此。如隔窗看马骑相似。拟议即没交涉。诸上座。既然於此留心。直须子细。不要掠虚好。他时异日赚着你在。诸人若也有事。近前无事。珍重。
　　救曰。一喝分宾主。照用一时行。宾主句颂也。或乘师子。或乘象王。或现半身。或驱全力。四宾主语也。首山此言。於临济所示四宾主。殆无遗恨。而犹妙在指的简截。开合通变。自我作祖。不胶胶于故步而止。但末世究之者鲜。多以宾主历然一语混之。使正法眼藏。不得照明后五百岁。其失非小也。郑人谓玉为璞。周人谓鼠为朴。朴之与璞。音同耳。近世曰。喝牛喝马。总是宾主历然。以此语宾主句。已若周人之朴矣。况四宾主乎。老僧为整顿汉月故。宾主语。详见七书。今潭吉止引一喝分宾主。照用一时行。谓宾主句颂也。何不引全后语。会得个中意。日午打三更。老僧想汝分疎不下。未梦见慈明在。又引或乘狮子。或乘象王。或现半身。而改全体作用。为或驱全力。谓四宾主语也。临济下文。明说宾看主。主看宾。主看主。宾看宾。何曾以全体半身。狮子象王。分四宾主来。老僧道。汝强下分疎。未梦见临济在。且宾主历然。出自临济。如谓一语混之。则临济不合混答者僧。明明向道。宾主历然。反谓为混。又何怪汝不识喝牛喝马。总是宾主历然也。汝若荐得宾主历然。则一喝不作一喝用。喝既非喝。则牛亦非牛。马亦非马。喝牛喝马。岂不是宾主历然。汝又道。首山所示四宾主。末世究之者鲜。何不看他从头示了。随后便曰。虽然如是。到者里急着眼始得。非简截指的乎哉。复曰。若是眼孔定动。则千里万里。何故如此。如隔窗看马骑相似。拟议即没交涉。潭吉等不急着眼。拟议个玉璞鼠朴。岂止千里万里而已。谄辱先圣。埋没己灵。使正法眼藏。不得照明后五百岁。获罪尽未来际。那有出头日子。何以故。不见首山嘱道。诸上座。既然於此留心。直须子细。不要掠虚好。
　　尝作纲宗偈曰。咄哉拙郎君。巧妙无人识。打破凤林关。着靴水上立。咄哉巧女儿。撺梭不解织。看他斗鸡人。水牛也不识。背阴山子向阳多。南来北往意如何。若人问我西来意。东海东面有新罗。
　　救曰。汾州叶县。注纲宗三偈。彻法源底。惟雪窦得其体裁。后世未有继之者。或曰。达磨不立文字。岂有禅宗加注释乎。譬如愚人。傲慢王宪。曰我欲法羲皇耳。老僧那管他注释不注释。只据首山。咄哉拙郎君。咄哉巧女儿。及有人问我西来意。以为纲宗。上自羲皇以前。下迄尽未来际之法源底。尽从者里去也。

　　汾阳

　　救曰。生死之大事不了。不容不遍参。生死之大事觑破。不容不休去。惟师匠而后我之生死根株顿断。不容不起荷法之心。此昭公八逃住持。而末上欣然肯来也。嗟乎。以名高而来耶。则八逃之名固高矣。以厚利而来耶。则三十年足不越阃。未尝营厚利也。此其来。非济上宗印乎。方是时。邪师说法如荆棘。师剪除之。是故拈题玄要诸纲宗。不厌再四。呜呼。今而后。知汾阳为中兴也。当其身为射的。启瞶发蒙。岂尽合于世哉。然师之接人下刃处。有大方便。故得慈明等六人大士出其门。皆气宇如王。至杨岐白云五祖黄龙云庵。而济上宗风益振。师之力也。你道老僧七辟三辟。不厌再四。是为利。是为名。无非为汝等邪说附会。致纲宗成荆棘林。不得不出一只手。为汝剪除耳。身为射的。启瞶发蒙。命根下刃。无诸方便。
　　▲汾州太子院善昭禅师。首山嗣。生俞氏。太原人也。器识沉邃。少缘饰。有大智。於一切文字。不繇师训。自然通晓。年十四。父母相继而亡。孤苦厌世相。剃发受具。杖策游方。所至少留。不喜观览。或讥其不韵。师叹曰。是何言之陋哉。从上先德行脚。正以圣心未通。驱驰决择耳。不缘山水也。师历诸方。见老宿者。七十有一人。最后至首山。问百丈卷簟意旨如何。曰龙袖拂开全体现。师曰。师意如何。曰象王行处绝狐踪。於是大悟。言下拜而起曰。万古碧潭空界月。再三捞摝始应知。有问者曰。见何道理。便尔自肯。曰正是我放身命处。服勤甚久。辞去。游湘衡问。长沙太守张公茂宗。以四名剎。请师择之而居。师笑。一夕遁去。北抵襄沔。太守刘公昌言。恨见之晚。时洞山谷隐皆虚席。太守敦请。师辞。前后八请。坚卧不答。淳化四年。首山殁。西河道俗千余人。协心削牍。遣沙门契聪。迎请住持汾州太平寺太子院。师闭关高枕。聪排闼而入。让之曰。佛法大事。静退小节。风穴惧应谶忧宗旨坠灭。幸而有先师先师已弃世。汝有力荷担如来大法者。今何时而欲安眠哉。师矍起。握聪手曰。非公不闻此语。促办严。吾行矣。既至。宴坐一榻。足不越阃者三十年。天下道俗仰慕。不敢名。同曰汾州。
　　上堂。谓众曰。夫说法者。须具十智同真。若不具十智同真。邪正不辨。缁素不分。不能与人天为眼目。决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢。空的俱彻。作么生是十智同真。与诸上座点出。一同一质。二同大事。三总同参。四同真志。五同徧普。六同具足。七同得失。八同生杀。九同音吼。十同得入。又曰。与甚么人同得入。与阿谁同音吼。作么生是同生杀。甚么物同得失。阿那个同具足。是甚么同徧普。何人同真志。孰能总同参。那个同大事。何物同一质。有点得出底么。点得出者。不吝慈悲。点不出来。未有参学眼在。切须辨取。要识是非。面目见在。不可久立。珍重。
　　救曰。觉范答无尽居士曰。十智同真与三玄。同一机轴。乃作颂曰。十智同真面目全。其中一智是根源。若人欲见汾阳老。劈破三玄作两边。劈破之义。若画龙点眼。非可以言论通也。辟书谓既以劈破。后世不当复有三玄。是何言与。吾尝观近代老宿。开口便骂知解。揣其证悟处。当如师子王。哮吼一声。壁立万仞。今乃确确然信三玄之可以劈破。是将泥丸土鼓为三玄耶。读至此。不觉喷饭。七书引觉范颂。提醒汉月云。既谓劈破三玄作两边。又何有三玄三要之实法。潭吉谓劈破之义。非可言论通者。则三玄三要。独可言论通耶。既不可言论通。便不可认三玄三要以为实法。据是又何尝出得老僧证觉范劈破之义来。盖觉范因僧问临济宾主句。他素尝都在宾主上作活计。正拟答那僧时。忽於宾主历然处见得。方知一向错解宾主。以此例知三玄三要。是权非实。遂有细看即是陷虎机之颂。所谓顿见三玄三要之旨者此也。汉月等逐他死块。搜遍古今三法。穿凿配合。递相传授。岂不是被他舌头谩却。他若果认三玄三要。以为实法。争敢下劈破二字。只是他不合大惊小怪。道个顿见三玄三要之旨。赚汝等诸人不少。汝反谓信三玄可以劈破。是将泥丸土鼓为三玄者。老僧道。三玄恰是泥丸土鼓。只是汝劈不破耳。若劈得破。汝自堂堂独露。无倚无依。亦如老僧咤呀地。哮吼一声。壁立万仞。若劈不破。不免向三玄三要上。作窠作臼。争怪得老僧。开口便骂知解耶。汝要揣老僧所证所悟。敢保驴年揣不着在。独是劈破之义。若画龙点眼。不妨被汝说着。何以故。一棒打杀与狗子吃。云门为世尊点眼。者里有祖师。唤来与老僧洗脚。雪窦为达磨点眼。老僧今日将三玄三要。不但劈得粉碎。索性把来。束做一束。掷向粪扫堆头。为我七百年前临济。点出光明。照天照地去。
　　救曰。师又有颂曰。三玄三要事难分。得意忘言道易亲。一句明明该万象。重阳九日菊花新。又别颂曰。第一玄。法界广无边。森罗及万象。都在镜中圆。第二玄。世尊问阿难。多闻随事答。随器量方圆。第三玄。直出古皇前。四句百非外。闾氏问丰干。乃曰。者个是三玄底颂。作么生是三玄底旨趣。直教决择分明。莫只与么望空妄解。道我曾亲近和尚来。为我说了也。脱空谩语。吃铁棒有日在。辟书曰。三玄三要。不过临济一时上堂语耳。当时有执为宗旨者。故汾阳作颂警曰。三玄三要事难分云云。不知辟书何所考据。而为此说。若颂即是警。则不当分而别颂三玄矣。自禁之而又自犯。想汾阳昏悖。不至此耶。大都辟书。凡见古人有一二语相似。即靠之如泰山。其不可晓者。即攻之如雠敌。似者少而不可晓者多。故不免前后抵牾耳。如人天眼目。载师十八问。有曰。凡学人编辟言句。盖覆将来。验师家眼目。尽皆打得。何故。只为识得破。辟书引为一棒之据。不知识得破。非肘后有符者不能也。且夫一汾阳耳。颂三玄。则斥为狂狗。作十八问。则倚为凭仗。使古人何以自处耶。倘三玄之颂为非。则是汾阳见处固非。十八问亦不足观矣。使十八问为是。则汾阳之见处元是。三玄之颂亦是矣。何其纷纶不定。一赞而一呵之。老僧前年与顶目书。想汾阳昭和尚时。已有如汝执定三玄三要。故着颂以警云。三玄三要事难分。得意忘言道易亲。一句明明该万象。重阳九日菊花新。既谓忘言。岂如汝捏自古至今。自悟三玄三要者。一一举示诸人。为师资印可者乎。今潭吉改曰。三玄三要。不过临济一时上堂语耳。当时有执为宗旨者。故汾阳作颂警曰。三玄三要事难分云云。不过一时。及下文斥为狂狗。俱系潭吉妄捏。临济章辨之详矣。即如老僧书中。已有如汝执定三玄三要。今改当时有执为宗旨者。据三玄三要原是权设。非临济的的宗旨。汝即减有添无。於老僧何损。却是汝心行耳。又谓颂即是警。则不当分颂三玄。自禁之而又自犯。想汾阳昏悖。不至此耶。老僧笑曰。警寤之警。训作禁止之禁。不信潭吉昏悖一至此。汾阳虽分颂三玄。随云。者个是三玄底颂。作么生是三玄底旨趣。直须决择分明。老僧当日。据得意忘言。提醒顶目。要汝等会三玄三要底意旨。不可执定三玄三要底名言。正与汾阳语。无二无别。末后汾阳。又丁宁警诫曰。莫只与么望空妄解。道我曾亲近和尚来。为我说了也。脱空谩语。吃铁棒有日在。据是则亲见汾阳。尚不许认他说底。为己分事。况汉月去临济七百余载。认玄要料拣照用宾主。种种名言。作实法会。便望空谩语。窃为真师。岂不发人一笑哉。潭吉又诬谤辟书。凡见古人有一二语相似。即靠之如泰山。其不可晓者。即攻之如雠敌。老僧因汉月。撦古人名言。谓是纲宗的旨。不得不引古人一二语。以楔出楔。若在老僧分上。只据自家悟处。直指一切人。又靠谁来。所以汝等穿凿附会底。老僧不管佛语祖语。一味直辟到底。何以故。邪人说正法。正法亦是邪。汝道老僧。曾靠那一个古人。曾靠那一句古语。且古德因缘。自铜棺山顶。情与无情。焕然等现。便一一勘破落处。岂更有不可晓者。所不可晓。必未有出载。无所考据底乱话耳。七辟三辟等书。实乃提奖婴儿。抚怜赤子。则汝等尚非雠敌。况古人语耶。即如人天眼目。载汾阳十八问。后曰。凡学人编辟言句。盖覆将来。验师家眼目。或呈知见擎头戴角。一一试之。尽皆打得。只为当面识破。或贬或褒。明镜当台。是何精魅之可现。何有妖狐能隐本形者也。老僧辟书引来。正为当机觌面。故一棒不作一棒用。直指一切本形耳。今潭吉删去当面二字。惟谓识得破者。非肘后有符不能。试问潭吉。有无面的肘么。当面识不破。更说甚么肘后。汝又曰。倘三玄之颂为非。则是汾阳见处固非。十八问亦不足观矣。使十八问为是。则汾阳之见处元是。三玄之颂亦是矣。老僧道。汾阳即是。是汝不是。汝更花言巧语。将自禁自犯。加汾阳分上。一赞一诃。加老僧分上。老僧不惜眉毛。为汝说破。大抵祖师门下。随立随扫。汾阳有三诀。衲僧难辨别。更拟问如何。拄杖当头楔。时有僧问如何是三诀。师便打。僧礼拜。汝道者僧会了礼拜。不会礼拜。汾阳一时颂出。复曰。莫祇恁么记言记语。以当平生。有甚么利益。据是则自立三诀。尚且自扫。况临济三玄。肯似汝等痴人。一向建立。所以道。汾阳即是。是汝不是。
　　龙德府尹李矦。与师有旧。请师主承天。使者三至。不赴。使者受罚。复至曰。必得师俱往。不然有死而已。师曰。老病业已不出山。借往当先后之。何必俱耶。使者曰。师诺则先后惟所择。师乃令设馔俶装。告众曰。老僧去也。谁人随得。一僧出曰。某甲随得。师曰。汝日行几里。曰五十里。师曰。汝随我不得。又一僧出曰。某甲日行七十里。师曰。汝亦随我不得。侍者出曰。某甲随得。但和尚到处即到。师曰。汝乃随得老僧。复顾使者曰。吾先行矣。停箸而化。侍者即立化于侧。阅世七十有八。坐五十六夏。
　　救曰。灌婴滕公樊哙等。从汉高起丰沛间。攻城掠地。随功而渐进。至汉有天下。数人者位不过封侯。至若韩信。则一见而授以上将之权。此先爵而后功者也。若夫冒处尊位。而功业罔逮。鲜有不夷灭者。功业建矣。而稍自矜伐。亦鲜有不夷灭者。楞严曰。理须顿悟。事以渐修。长沙曰。功未齐于诸圣。夫三乘十地。灌婴滕公比也。功胜于悟。大心凡夫。超宗越格。韩信比也。悟胜于功。无功之功也。予以是观汾阳之悟之行。岂非直授上将。而不矜功伐者欤。据楞严曰。理则顿悟。乘悟并销。事在渐除。因次第尽。潭吉改理须顿悟。事以渐修。配长沙云。功未齐於诸圣。试问潭吉。因甚佛说理则顿悟。遂以乘悟并销耶。老僧敢道不须先除事。但须先悟理。乘顿悟力。然后世出世间。一切事自除。故谓因次第尽耳。如潭吉事以渐修。唤甚么作事。又作么生修耶。长沙因皓月供奉。问果上涅盘。曰功未齐於诸圣。问因中涅盘。曰大德是。潭吉何不於大德是。直下荐取。而业识茫茫。无本可据。反据攻城掠地。随功渐进者。比三乘十地。功胜於悟。直授上将。先爵后功者。比大心凡夫。悟胜於功耶。老僧只据世尊。生在王宫。又为长子。尚舍而出家。睹明星悟道。反希罕直授上将耶。临济道。无依道人。是诸佛之母。若悟无依。佛亦无得。功伐二字。向何处安着。更可直授上将。涂污得他耶。大抵顿悟渐修。未齐诸圣。暨其力未充等语。最能赚一切人。生下劣想。不见修山主曰。笋毕竟成竹去。如今作篾使还得么。进山主曰。汝向后自悟去在。潭吉等若自悟去。便知从前咬古人言句。以为纲宗。不值一笑。长沙因僧亡。以手摩之曰。大众。此僧却真实为诸人提纲。汝等还委悉么。

　　慈明

　　救曰。寓言有之曰。臧与谷二人。相与牧羊。而俱亡其羊。问臧奚事。则挟策读书。问谷奚事。则博赛以游。二人者。事业不同。其於亡羊一也。予尝以此为吾道之譬。故沩山曰。凡圣情尽。体露真常。理事不二。即如如佛。慈明其庶几。夫随食嗔者若谷。而守圣见者臧也。虽优劣燎然。其为不了则一。近世邪禅。以任情恣纵。为事事无碍。譬舍伯夷而师盗跖。其沦堕不益甚乎。潭吉讥近世邪禅。以任情恣纵。为事事无碍。夫任情恣纵。安可谓事事无碍耶。据真净道。事事无碍。如意自在。十字街头。打开布袋。手把猪头。口诵净戒。此正与沩山。凡圣情尽。体露真常。理事不二。即如如佛。同一鼻孔出气。何以故。把猪头的是手。诵净戒的是口。你道是凡是圣。堂堂独露。不涉圣凡。所谓体露真常者此也。老僧一棒不作一棒用。直指一切人。体露真常。则凡情圣见。欲觅觅不得。欲起起不来矣。说甚么臧谷夷跖。总之潭吉习学外典。譬喻多方。老僧一味直说。棒打石人头。嚗嚗论实事。
　　▲潭州石霜楚圆慈明禅师。汾阳嗣。出全州清湘李氏。少为书生。年二十二。依城南湘山隐静寺得度。其母有贤行。使之游方。师连眉秀目。颀然丰硕。然忽绳墨。所至为老宿所呵。以为少丛林。师崖柴而笑曰。龙象蹴踏。非驴所堪。尝槖骨董箱。以竹杖荷之。游襄沔间。与守芝谷泉。俱结伴入洛中。闻汾阳昭禅师道望。为天下第一。决志亲依。时朝廷方问罪河东。潞泽皆屯重兵。多劝其无行。师不顾。渡大河。登太行。易衣类厮养。窜名火队中。露眠草宿。至龙州。遂造汾阳。昭公壮之。经二年。未许入室。师诣昭。昭揣其志。必诟骂。使令者或毁诋诸方。及有所训。皆流俗鄙事。一夕诉曰。自至法席。已再夏。不蒙指示。但增世俗尘劳。念岁月飘忽。己事不明。失出家之利。语未卒。昭公熟视。骂曰是恶知识。敢裨贩我。怒举杖逐之。师拟伸救。昭公掩其口。师大悟曰。乃知临济道出常情。服役七年。辞去。
　　救曰。临济曰。黄檗佛法无多子。而石霜则曰。乃知临济道出常情。顾二老生平行履。如香象渡河。截流而过。不容野干狐狗。窥其武迹。道固然也。彼未具出情之见者。则悟与宗旨。打作两段。泥之谤之。又何怪焉。老僧一棒不作一棒用。直指一切人。个个自悟。此外别无宗旨。非黄檗三度打临济。使自悟佛法无多子。汾阳举杖逐慈明。复掩其口。不容伸救。使自悟济道出常情者乎。师子游行。岂求伴侣。壮士展臂。不藉他力。若道老僧步武黄檗汾阳。即瞎却汝眼也。彼汉月者。於汉月外。执古人言句。以为宗旨。则宗旨与自悟。打作两橛明矣。
　　示众。以拄杖击禅床。一下云。大众还会么。不见道。一击忘所知。更不假修治。诸方达道者。咸言上上机。香严恁么悟去。分明悟得如来禅。祖师禅未梦见在。且道祖师禅有甚长处。若向言中取则。误赚后人。直饶棒下承当。孤负先圣。万法本闲。惟人自闹。所以山僧居福严。只见福严境界。晏起早眠。有时云生碧嶂。有时月落寒潭。音声鸟飞鸣般若台前。娑罗花香散祝融峰畔。把瘦筇坐盘陀石。与五湖衲子。时话玄微。灰头土面。住兴化只见兴化家风。迎来送去。门连城市。车马骈填。渔唱潇湘。猿啼岳麓。丝竹歌谣。时时入耳。复与四海高人。日谈禅道。岁月都亡。且道居深山住城郭。还有优劣也无。试道看。良久云。是处是慈氏。无门无善财。
　　救曰。师有玄要颂。其末曰。报汝参玄士。棒喝要临时。辟书引为一棒之据。不知所重在临时二字也。罗山曰。你若野干鸣。我即师子吼。我若野干鸣。你亦师子吼。你若师子吼。我亦师子吼。临时布取。意句有主宰。德山曰。我宗无语句。亦无一法与人。若辟书自云。千问千棒。万问万打。是确定不易矣。恶得谓之临时哉。以主人公为棒眼。种种露布。恶得谓之无法与人哉。临济曰。有时夺人不夺境。有时夺境不夺人。有时人境两俱夺。有时人境俱不夺。乃至有时一喝不作一喝用。数有时字。正见慈明颂意。予故备录之。以待具眼者。据玄沙上堂。我今问汝。汝诸人还有眼么。若有。即今便合识得。还识得么。若不识。被我唤作生盲底人。还是么。老僧亦问潭吉。汝还有眼么。若有。即今眼在甚么处。更须待具眼么。若待具眼者。便是自不具眼。被老僧唤作生盲底人。汝还讳得么。大抵汝等诸人。自不具眼。一味只听虚声。古人道。闻举主人公。便可打个[跳-兆+孛]跳。若举衲僧巴鼻。更无下口处。此等说话。正好捉呆。汝便作实法会。道主人公。不是衲僧巴鼻。老僧问汝。主人公是长是短。是白是黑。衲僧巴鼻。是一孔是两孔。是向上是向下。汝试定当看。定当得出。许汝说衲僧鼻孔。超过主人公。笑老僧以主人公为棒眼。却也未迟。若定当不出。切莫乱统。何以故。师子口。不逐闲块。只解咬人。老僧棒不落别处。只解打人。千问千棒。万问万棒。蓦头照脑。劈脊拦腰。直指一切人。各各荐取自家面目。各各摸取自家鼻孔。所谓棒头有眼明如日者此也。若不据人为棒眼。则棒作棒用。亦致人棒作棒会。棒作棒用。即为瞎棒。棒作棒会。即为瞎汉。瞎棒打瞎汉。失却老僧一只眼。并失却临济一只眼矣。昔汾阳至首山。问百丈卷席意旨如何。曰龙袖拂开全体现。曰师意如何。曰象王行处绝狐踪。於是大悟言下。拜而起曰。万古碧潭空界月。再三捞摝始应知。有问者曰。见何道理。便尔自肯。曰正是我放身命处。此非从上大老。以自肯为宗旨乎。老僧无一法与人。只据一棒不作一棒用。直指一切人放身命处。者里石火莫及。电光罔通。眨得眼来。千里万里。是乃所谓临时耳。非有时打。有时不打。便当得杀活临时也。汝等自不具眼。死在句下。闻说有时便作有时会。即如临济道。直是现今。更无时节。又将作无时会耶。

　　杨岐

　　救曰。玉在山则秀。珠在川则媚。道之在人也。宁独不然。予观会公。深得慈明之道。服勤甚久。至出世而同参者。不知其履实践真。深韬厚晦。去今日实霄壤。浮山远录公。谓首座曰。所以治心。须求妙悟悟则神和气静。容敬色庄。妄想情虑。皆融为真心矣。以此治心。心自灵妙。然后导物。孰不从化。远公首山之嫡孙也。所示如此。而近世称悟者。状若屠儿魁脍。出言行事。禽兽之不若。而世人敬之。意其有悟耳。予愿好心护法。而道眼未明者。以远公之言辨之。汉月错谓。威者形之外者也。音者声之外者也。威音既在形声之外。浮山远录公。如何道悟则神和气静。容敬色庄耶。潭吉据神和气静。容敬色庄。谤近世悟者。状若屠儿魁脍。老僧道。只怕他不是悟的。若果是悟的。则神和气静。也是者个容色。屠儿魁脍。也是者个容色。不见广额屠儿。放下屠刀。道我是千佛一数。佛果谓妙喜云。或有个禅和子。得似老僧。汝又如何支遣。妙喜云。何幸如之。正如东坡说。作刽子手一生。得遇一个肥汉剐。悟呵呵大笑。总之潭吉此章说话。正救汉月谓。临济立宾主之法。拱揖相让。何等舒徐。如束带立朝。光辉赫奕云云。诬谤老僧。为极粗一棒。所以前年与他书。举普化不在毛吞巨海。芥纳须弥上作活计。直踏倒饭床。与临济宾主相见。虽临济两次征勘。化到底不变不易。故济乃吐舌。见得汉月不据本分。说粗说细。未免识者笑耳。远录公谓首座曰。悟则神和气静。容敬色庄。老僧即不然。悟则向上全提。大机大用。不见道。要做临济烜赫儿孙。直须翻转面皮始得。
　　▲杨岐方会禅师。慈明嗣。袁州宜春冷氏子。少警敏。不事笔砚。及出家阅经典。輙自神会。折节参老宿慈明。自南源徙道吾石霜。师皆佐之。总院事。依之虽久。然未有省发。每咨参。明曰。库司事繁。且去。他日又问。明曰。监事异日儿孙遍天下在。何用忙为。一日明适出。雨忽作。师侦之小径。既见。遂搊住曰。遮老汉今日须与我说。不说打你去。明曰。监事知是般事便休。语未卒。师大悟。即拜於泥涂。问曰。狭路相逢时如何。明曰。你且躲避。我要那里去。师归。来日具威仪。诣方丈礼谢。明呵曰。未在。慈明饭罢恒山行。禅者问道。多失所在。师阚其出未远。即挝鼓集众。慈明怒数曰。小丛林暮而升座。何从得此规绳乎。师曰。汾阳乃晚参也。一日明上堂。师出问。幽鸟语喃喃。辞云入乱峰时如何。明曰。我行荒草里。汝又入深村。师曰。官不容针。更借一问。明便喝。师曰好喝。明又喝。师亦喝。明连喝两喝。师礼拜。明曰。此事是个人方能担荷。师拂袖便行。
　　救曰。后代悟繇。非强作主宰。便属依通。如此等悟处。千中无一。老僧但据初祖章救曰。廓然无圣。涂毒鼓声也。雪窦以本语作颂。可谓白圭无玷。死在佛果碧岩集句下。三祖信心铭。救曰。至道本无难易。但不拣择即是。譬夫画龙云云。死在中峰辟义学句下。便晓得潭吉。依他作解。不过是个学语之流。一味掠虚。自己全无本据。若实见得后代师家。无如杨岐之悟者。一一指出。尚属依通。况混说千中无一。其谁信之。
　　问僧。秋色依依。朝离何处。曰去夏在上蓝。师曰。不涉程途一句。作么生道。曰两重公案。师曰。谢上座答话。僧便喝。师曰。那里学得者虚头来。曰明眼尊宿难瞒。师曰。恁么则杨岐随上座去也。僧拟议。师曰。念汝乡人在此。放汝三十棒。
　　救曰。觉范谓师之施设。如玉工治玙璠。珷玞废矣。观其接白云。并勘僧作略。信然。宝训载师。初住杨岐。老屋败椽。适隆冬雪霰满床。居不遑处。衲子投诚。愿充修造。师却之曰。我佛有言。时当减劫。高岸深谷。变迁不常。安得圆满如意。自求称足。汝等出家学道。做手脚未稳。已是四五十岁。讵有闲工夫事丰屋耶。竟辞之。翌日上堂曰。杨岐乍住屋壁疎。满床尽撒雪珍珠。缩却项。暗嗟吁。翻忆古人树下居。其高风远韵。千古如见。老僧道。祇如杨岐云。缩却项。暗嗟吁。翻忆古人树下居。果嗟叹之辞耶。抑别有话会耶。若别有话会。潭吉谓其高风远韵。千古如见。不过赞叹之辞耳。实未梦见杨岐意在。妄称勘僧作略。岂不是拾觉范的唾余。

　　▲舒州白云守端禅师

　　杨岐嗣。衡阳葛氏子。幼事翰墨。冠依茶陵郁禅师披削。往参杨岐。岐一日忽问。受业师为谁。师曰。茶陵郁和尚。岐曰。吾闻伊过桥遭颠有省。作偈甚奇。能记否。师诵曰。我有明珠一颗。久被尘劳关锁。今朝尘尽光生。照破山河万朵。岐笑而趋起。师愕然。通夕不寐。黎明咨询之。适岁暮。岐曰。汝见昨日打驱傩者么。曰见。岐曰。汝一筹不及渠。师愈大骇曰。何谓也。岐曰。渠爱人笑。汝怕人笑。师大悟。
　　示众云。佛身充满於法界。普现一切群生前。随缘赴感靡不周。而常处此菩提座。大众。作么生说个随缘赴感底道理。祇於一弹指间。尽大地含生根机。一时应得周足。而未尝动着一毫头。便且唤作随缘赴感。而常处此座。祇如山僧。此者受法华请。相次与大众相别去。宿松县里开堂了。方归院去。且道还离此座也无。若道离。则世谛流布。若道不离。作么生见得个不离底事。莫是无边剎境。自他不隔於毫端。十世古今。始终不离於当念么。又莫是一切无心一时自徧么。若恁么。正是掉棒打月。到者里。直须悟始得。悟后更须遇人始得。你道既悟了便休。又何必更须遇人。若悟了遇人底。当垂手方便之时。着着自有出身之路。不瞎却学者眼。若祇得乾萝菔头底。不惟瞎却学者眼。兼自己动便先自伤锋犯手。你看我杨岐先师问慈明师翁。幽鸟语喃喃。辞云入乱峰时如何。明曰。我行荒草里。汝又入深村。曰官不容针。更借一问。明便喝。曰好喝。明又喝。岐亦喝。明连喝两喝。岐礼拜。明曰。此事是个人。方能担荷。岐拂袖便行。大众须知悟了遇人者。向十字街头与人相逢。却在千峰顶上握手。千峰顶上相逢。却在十字街头握手。所以山僧尝有颂云。他人住处我不住。他人行处我不行。不是为人难共聚。大都缁素要分明。山僧此者临行。解开布袋头。一时撒在诸人面前了也。有眼者莫错怪好。珍重。
　　救曰。昔妙喜大彻后。反於数禅客有疑。乃以问昭觉。觉曰。我禅如大海。你须将个大海倾去始得。若将钵盂盛得些子。是伊器量如此。吾当奈何。嗟嗟。今日以钵盂盛得者。若真海水。於此末世。亦表表可观矣。其所盛又皆污秽不堪之物。便欲拨弃师法。颠狂横悖。牢不可开。三复白云之语。为之涕泗。昭觉道。我禅如大海。你须将个大海倾去始得。若将钵盂盛得些子。是伊器量如此。后来妙喜也说道。以限量心。欲入广大境界。纵然入得。如持蠡酌海。一蠡纵满。能得几何。然蠡中之水。未入蠡时。即是无限量底水。为你境界只如此。大生满足想。故此无限量境界。亦随你器量满足。非是大海水。只有许多。他又道。诸方学得底是海蠡禅。我者里是海蚌禅。何谓海蠡禅。口传心授。露布葛藤。印板上打来。模子里脱出者是。何谓海蚌禅。开口便见心肝五脏。差珍异宝。都在面前。闭却口时。无处觅伊缝罅者是。据此看来。汉月是海蚌禅耶。是海蠡禅耶。穿凿古人言句。以为宗旨。不惟自谤。亦乃谤他古人。如在大海底坐。更展手向海外。问人乞水。被一杓污秽不堪之物。蓦头浇了。全然不识好恶。便没头浸在里许。杂毒入心。放舍不下。转生咬嚼。魔魅后昆。昭觉见禅客。将个钵盂。盛些子海水。尚唤吾当奈何。今汉月於大海外。别将个曲曲折折底蠡儿。满盛污秽不堪。种种杂毒之物。累老僧费尽娘生力气。辟之又辟。直洗涤到今。犹不能得洁净去。吾当奈何。吾当奈何。潭吉等掉棒打月。正是白云道底。至于悟后更须遇人。待你悟了向你道。

　　▲蕲州五祖法演禅师

　　白云嗣。绵州邓氏子。年三十五。始弃家。祝发受具。往成都。习唯识百法等论。因闻菩萨入见道时。智与理冥。境与神会。不分能证所证。西天外道尝难比丘曰。既不分能证所证。却以何为证。无能对者。外道贬之。令不鸣钟鼓。反披袈裟。三藏装法师至彼。救此义曰。如人饮水。冷暖自知。乃通其难。师曰。冷暖则可知矣。如何是知底事。遂往质本讲曰。不知自知之理如何。讲莫疏其问。但诱曰。汝欲明此。当往南方。扣传佛心宗者。师即负笈出关。所见尊宿。无不以此咨决。所疑终不破。洎谒圆照本禅师。古今因缘会尽。惟不会僧问兴化四方八面来时如何。化云。打中间底。僧作礼。化云。我昨日赴个村斋。中途遇一阵卒风暴雨。却向古庙里避得过。请益本。本云。此是临济下因缘。须是问他家儿孙始得。
　　师遂谒浮山远禅师。请益前话。远云。我有个譬喻。说似你。你一似个三家村里卖柴汉子。把个匾檐。横在腰。向十字街头。立地问人。中书堂今日商量甚么事。师默计云。若如此。大故未在。远一日语师曰。吾老矣。恐虚度子光阴。可往依白云。此老虽后生吾未识面。但见其颂临济三顿棒话。有过人处。必能了子大事。
　　师潸然礼辞。至白云。遂举僧问南泉摩尼珠话请问。云叱之。师领悟。献投机偈曰。山前一片闲田地。叉手叮咛问祖翁。几度卖来还自买。为怜松竹引清风。云特印可。令掌磨事。一日有僧见磨转。遽指以问师曰。此神通耶。法尔耶。师褰衣旋磨一匝。僧无语。未几云至。语师曰。有数禅客。自庐山来。皆有悟入处。教伊说亦说得有来繇。举因缘问伊亦明得。教伊下语亦下得。祇是未在。师於是大疑。私自计曰。既悟了。说亦说得。明亦明得。如何却未在。遂参究累日。忽然省悟。从前宝惜。一时放下。走见白云。云为手舞足蹈。师亦一笑而已。已后曰。吾因兹出一身白汗。便明得下载清风。
　　救曰。浮山以一颂识白云。祥庵主以一转语识聪老。香林远在云门作侍者十八年。方大悟。既辞行。一转语不惬。更留三年。古人重言句如此。故其说法。造次颠沛之际。不失纲宗。坐笑立谈之顷。知其魔佛。此所谓定龙蛇眼也。予历观古德法式。亡此眼者。盖二百余年矣。你看白云端。颂临济三顿棒话。一拳拳倒黄鹤楼。一趯趯翻鹦鹉洲。便能指出临济所以悟处。有意气时添意气。不风流处也风流。便能指出临济全体作用处。正与老僧说的鼻孔一般。何曾像潭吉。认知痛知痒。为棒头拂着的道理。洞山聪答僧问。既是泗州大圣。为甚么却向杨州出现。曰君子爱财。取之有道。有僧举似祥庵主。主大惊曰。云门儿孙犹在。聪出世后。示僧曰。祖师西来。特唱此事。自是上座不荐。所以从门入者。不是家珍。认影迷头。岂非大错。既是祖师西来。特唱此事。又何必对众忉忉。据是聪老曷尝重言句来。香林远依云门。门每呼远侍者。远应诺。门曰。是甚么。如此者十八年。一日方悟。门曰。我乃今更不呼汝矣。远一日辞门。门曰。光含万象一句。作么生道。远拟议。门令更住三年。据云门气宇如王。拟议尚不许。况重言句乎。所以古人道。胸襟流出。盖天盖地。非是做言语。求奇特。他人道不出。锦心绣口。意句尖新之谓。潭吉等将古人言句。妄生穿凿。递相传习。却成恶口小家。谤古人已甚。况敢谤二百余年祖宗。不具此眼。天壤间。乃有此等儿孙。救中又道。已呈投机颂。白云业已许可。又乃重出白汗。今人不能无疑。难矣哉。禅之不可不悟不可不大悟。不可不明大法。所云大法者。非区区卜度名相而已也。据五祖道。吾因兹出一身白汗。便明得下载清风。以证从前宝惜。一时放下。何尝言禅之不可不悟。不可不大悟。不可不明大法来。总之潭吉。未梦见五祖汗气。故如是乱说。上文重言句。此又谓非区区名相。自语相违。难道名相不是言句。故曰遁辞知其所穷。
　　圆悟一日请益临济四宾主怎生。师云。也祇是个程限。是甚么闲事。又云。我者里恰似马前相扑。倒便休。
　　救曰。五祖此言。吐出临济心髓。自风穴首山而下。言宾主者。未能如此亲切。辟书引程限二字。抹杀临济。譬求无父之子。众雌而无雄。又奚卵焉。老僧只据五祖道。我者里恰似马前相扑倒便休。为最亲切。故一棒不作一棒用。直指一切人。自倒而已。如谓众雌无雄。又奚卵焉。是殆不然。众雌亦有卵。但不能成子以破卵耳。香严曰。子啐母啄。子觉母壳。子母俱亡。应缘不错。同道唱和。妙云独脚。悟此便知老僧指人自倒的落处。亦知五祖扑倒便休的落处。汉月抹杀老僧。真乃无父之子。反谓老僧抹杀临济耶。辟书引程限二字。便为抹杀临济。即如五祖道。是甚么闲事。汝又作么生。
　　师垂语曰。譬如水牯牛过窗棂。头角四蹄都过了。因甚尾巴过不得。
　　潭吉谓辟书曰。宗旨为尾巴。说宗旨者过不得。唯老僧一棒过得。老僧与刘居士书云。惟有尾巴过不得者。正居士倚古人语句。廉纤不绝者是。所以高峰颂。等闲放出者牛儿。头角分明举似谁。若向尾巴尖上会。新罗鹞子过多时。潭吉等。廉廉纤纤。正向尾巴尖上会耳。老僧试问潭吉。汝等诸人还有尾巴也无。即如老僧一棒。直打汉月到底。打汉月分上耶。抑打汉月尾巴上耶。於斯明得。便知宗旨落处毕竟不向尾巴上会。过得过不得。非唯谤老僧。亦乃自谤。五祖垂语曰。譬如水牯牛过窗棂。头角四蹄都过了。因甚尾巴过不得。当时老僧若在座下。要问五祖。头角四蹄都过了。因甚尾巴过不得。管取他呵呵大笑。黄龙云。已过关者。掉臂径去。安知有关吏。老僧是也。从关吏问可否。此未过关者。汝等诸人是也。认宗旨为尾巴。敢保头角四蹄。总未过在救曰。五祖曰。先师语拙。当时不以为慢尊。大慧欲毁碧岩集板。当时不以为好高逞己。黄檗沩仰不许马祖下诸尊宿。当时不以为人我是非。知此道公也。今海内缁素。至贤且明者。犹曰。三峰之争宗旨诚是。但名分则不可。呜呼。是道轻於名分矣。且二老年德。相去不甚远。所以屈身折节。尊临济之道而已矣。苟舍道。名分何自而生耶。呜呼。至明且贤。而为此说者。特未知道耳。据白云端。颂汝是惠超因缘。一文大光钱。买得个油糍。吃向肚里了。当下便不饥。本色宗匠。发明本分事。觅巧且不可得。拙从何来。五祖谓先师语拙。正提唱一番。使人领略於言句之外。何尝欺压白云来。佛果作碧岩集。宗门至此一大变。本色宗匠。须以本分接人。一时籍没了他家计。却更要他纳物事。教他无所从出。始肯舍命。讨个死处。若向言句上拈提。便放他一条活路。大慧欲毁其板。是则名为知恩报恩者。又何尝欺压佛果来。黄檗谓众曰。还知大唐国里无禅师么。时有僧问。诸方尊宿。尽聚众开化。为甚却道无禅师。檗云。不道无禅。只是无师。阇黎不见马大师下。有八十四人坐道场。得马师正法眼者。止三两人。庐山归宗和尚是其一。出家人。须知有从上事分始得。沩山问仰山。百丈再参马祖因缘。此二尊宿意旨如何。仰曰。此是显大机大用。沩曰。马祖出八十四人善知识。几人得大机。几人得大用。仰曰。百丈得大机。黄檗得大用。余者尽是唱导之师。沩曰。如是如是。盖大机大用。原出黄檗口中。百丈谓众。佛法不是小事。老僧被马大师一喝。直得三日耳聋。檗闻举。不觉吐舌。丈曰。子已后莫承嗣马祖去么。檗曰不然。今日因和尚举。得见马祖大机之用。然且不识马祖。若承嗣马祖。已后丧我儿孙。丈曰。如是。见与师齐。减师半德。见过於师。方堪传授。子甚有超师之见。檗便礼拜。丈一日问檗。甚么处去来。曰大雄山下采菌子来。丈曰。还见大虫么。檗便作虎声。丈拈斧作斫势。檗即打丈一掴。丈吟吟而笑。上堂曰。大雄山下。有一大虫。汝等诸人。也须好看。百丈老汉。今日亲遭一口。又丈上堂。举野狐因缘。檗便问。古人错祗对一转语。五百生堕野狐身。转转不错。合作个甚么。丈曰。近前与汝道。檗近前。与丈一掌。丈拍手笑曰。将谓胡须赤。更有赤须胡。可见檗大机大用。果有超师之作。乃至临济。三度问佛法的的大意。檗三度与六十痛棒。本色宗匠。只以本分草料接人。盖如此。若大机大用。不是宗旨。檗何故谓马大师下。八十四人坐道场。得马师正法眼者。止三两人。特指归宗是其一。不见僧辞宗。宗问甚么处去。曰诸方学五味禅去。宗曰。诸方有五味禅。我者里祇有一味禅。曰如何是一味禅。宗便打。僧曰。会也会也。宗曰。道道。僧拟议。宗又打。僧后到黄檗举前话。檗特上堂曰。马大师下。出八十四人善知识。问着个个屙漉漉地。祇有归宗较些子。据一味禅。问着便打。拟议又打。故谓归宗较些子。据老婆心。问着便打。三问三打。故谓黄檗得大用。即老僧所谓本色本分。无别法与人者。然则沩仰推黄檗。黄檗推归宗。无非发明从上事。且不是欺压马祖下诸尊宿。又何尝欺压百丈。并欺压马祖来。今汉月好高逞己。以致慢尊。欺压老僧为一橛头硬禅。更加人我是非。诤论不已。老僧要将极粗一棒。整顿汉月到底。只为他妄立一○。为千佛万佛之祖。钻出双头独结。四法交加。种种奇名异相。又遍搜古今三法。死配三玄三要。以为临济宗旨。埋没己灵。孤负先圣。古人谓临济全机大用。棒喝交驰。剑刃上求人。电光中垂手。汉月一味抹杀。只逐他玄要的闲块。谓是堂奥中事。窃临济之名。自成一家外道。累老僧以本色本分。反覆劝谕。谕之不得。一辟再辟。辟至今日而犹不已者。为道也。非为名分也。即百丈亲举再参马祖因缘。黄檗亲闻吐舌。犹谓若承嗣马祖。已后丧我儿孙。何况自唐迄我明。中间隔五代宋元。汉月乃望空启告。攀临济为真师。老僧要问汉月。面皮厚多少。古人道。威音王以后。无师自悟。尽是天然外道。汉月抹杀老僧。便是外道种子。所以老僧竭力整顿他。亦为道也。非为名分也。总而言之。老僧以本色本分。大机大用为宗旨。汉月以三击碓。三瓮酱三撼门扇。三顿痛棒。死配三玄三要为宗旨。海内大矣。孰是孰非。必有贤且明。起而辨之者。

　　天童和尚辟妄求略说卷之七
　　天童和尚辟妄救略说卷之八

　　　　侍者　真启　编

　　▲成都府昭觉寺克勤佛果禅师

　　五祖嗣。彭州骆氏子。世宗儒。师儿时日记千言。偶游妙寂寺见佛书。三复怅然。如获旧物。曰予殆过去沙门也。即去家。依自省祝发。从文照通讲说。又从敏行授楞严。俄得病濒死。叹曰。诸佛涅盘正路。不在文句中。吾欲以声求色见。宜其无以死也。遂弃去。至真觉胜禅师之席。胜方创背。出血指示师曰。此曹溪一滴也。师矍然。良久曰。道固如是乎。即徒步出蜀。首谒玉泉皓。次依金銮信大沩喆黄龙心东林度。佥指为法器。而晦堂称他日临济一派属子矣。最后见五祖。尽其机用。祖皆不诺。乃谓祖强移换人。出不逊语。忿然而去。祖曰。待你着一顿热病打时。方思量我在。师到金山。染伤寒困极。以平日见处试之。无得力者。追绎五祖之言。乃自誓曰。我病稍间。即归五祖。病痊。寻归。祖一见而喜。令即参堂。便入侍者寮。方半月。会部使者解印还蜀。诣祖问道。祖曰。提刑少年曾读小艳诗否。有两句颇相近。频呼小玉元无事。祇要檀郎认得声。提刑应喏喏。祖曰。且仔细。师适归。侍立次。问曰。闻和尚举小艳诗。提刑会否。祖曰。他祇认得声。师曰。祇要檀郎认得声。他既认得声。为甚么却不是。祖曰。如何是祖师西来意。庭前栢树子聻。师忽有省。遽出见鸡飞上阑干。鼓翅而鸣。复自谓曰。此岂不是声。遂袖香入室。通所得。呈偈曰。金鸭香销锦绣帏。笙歌丛里醉扶归。少年一段风流事。祇许佳人独自知。祖曰。佛祖大事。非小根劣品所能造诣。吾助汝喜。祖徧谓山中耆旧曰。我侍者参得禅也。繇此所至推为上首。
　　示隆知藏。五祖老师。平生孤峻。少许可人。乾嚗嚗地壁立。只靠此一着。常自云。如倚一座须弥山。岂可落虚弄滑头谩人。把个没滋味铁酸饀。劈头拈似学者。令咬嚼。须待渠桶底子脱。丧却如许恶知恶见。胸次不挂丝毫。透得净尽。始可下手锻炼。方禁得拳踢。然后示以金刚王宝剑。度其果能践履负荷。净然无一事。山是山。水是水。更应转向那边。千圣罗笼。不肯住处。便契乃祖以来传持正法眼藏。及至应用为物。仍当驱耕夫牛。夺饥人食。证验得十成无渗漏。即是本家道流也。摩竭提国亲行此令。少林面壁。全提正宗。而时流错认。遂尚泯默。以为无缝罅。无摸索。壁立万仞。殊不知本分事。但恣情识搏量。便为高见。此大病也。从上来事。本不如是。岩头云。只露目前些子个。如击石火闪电光。若构不得。不用疑着。此是向上人行履处。除非知有。莫能知之。赵州吃茶去。秘魔岩擎杈。雪峰辊球。禾山打鼓。俱胝一指。归宗拽石。玄沙未彻。德山棒。临济喝。并是透顶透底。直截剪断葛藤。大机大用。千差万别。会归一源。可以与人解粘去缚。若随语作解。即须与本分草料。如十斛驴乳。只以一滴师子乳滴。悉皆迸散。要脚下传持。相继绵远。直须不狥人情。勿使容易。乃端的也。末后一句。始到牢关。诚哉是言。透脱死生。提持正令。全是此个时节。惟踏着上头关棙子底。便谙悉也。
　　示杲书记。临济正宗。自马师黄檗。阐大机大用。脱罗笼出窠臼。虎骤龙驰。星飞电激。卷舒擒纵。皆据本分。绵绵的的。到兴化风穴。唱愈高。机愈峻。西河弄师子。霜华奋金刚王。非深入阃奥。亲受印记。皆莫知端倪。徒自名邈。只益戏论。大抵负冲天气宇。格外提持。不战屈人兵。杀人不眨眼。尚未彷佛其趣向。况移星换斗。转天轮。回地轴耶。是故示三玄三要四料简四宾主金刚王宝剑。踞地师子一喝不作一喝用。探竿影草。一喝分宾主。照用一时行。许多落索。多少学家。搏量注解。殊不知。我王库内无如是刀。弄将出来看底。只眨得眼。须是他上流。契证验认。正按旁提。须还本分种草。岂假梯媒。只如宝寿开堂。三圣推出一僧。寿便打。圣云。你恁么为人。非独瞎却者僧眼。瞎却镇州一城人眼去在。寿掷下拄杖。便归方丈。兴化见同参来。便喝。僧亦喝。化又喝。僧复喝。化云。你看者瞎汉。僧拟议。直打出法堂。侍者问。有何相触忤。化云。是他也有权。也有实。我将手向伊面前。横两遭。却不会。似此瞎汉。不打更待何时。看他本色宗风。逈然殊绝。不贵作略。只钦他眼。正要扶荷正宗。提持宗眼。须是透顶透底。彻骨彻髓。不涉廉纤。逈然独脱。然后的的相承。可以起此大法幢。然此大法炬。继他马祖百丈首山杨岐。不为忝窃尔。
　　救曰。妙喜为佛果得意上足。兹录以源流承接。不能载。存此篇以见意云。夫透法而后忘法。世间技艺且尔。况无上觉道耶。今之拨无宗旨者。若未渡而焚舟。泥於名相者。若忘渡而恋筏。二者俱病。惟此篇足以起之。老僧据潭吉。谓妙喜为佛果得意上足。兹录以源流承接。不能载。存此篇以见意。暨佛果总论中。近代师承。有若演之於师。师之於杲者乎。而不及我虎丘。读之不觉毛竖。汉月妄攀高峰为得心之师。觉范为印法之师。真师则临济。正若世间无父之子。认三姓为父亲。遗臭万年。唾骂不尽。今救中既谓源流承接。岂可不顾源流。仰扳妙喜。夹杂於其间。是潭吉又一杂种也。昔佛果将归蜀时。因应庵华欲随入蜀。亲嘱其见彰教。如潭吉所云。佛果何故赚应庵。而不指见妙喜耶。且妙喜於卫所。亲书偈以寄应庵云。坐断金轮第一峰。千妖百怪尽潜踪。年来又得真消息。报道杨岐正脉通。何为者耶。若我虎丘隆。非佛果得意上足。岂惟佛果。不当嘱应庵往见而虎丘出应庵。妙喜亦不当谓杨岐正脉。尔时一切人。又不当并称大慧应庵。为二甘露门矣。可见潭吉逆种无知。是个极炎凉的光头俗物。故以从人学底技艺。喻人人本具。无上觉道。泥於名相。忘渡恋筏。岂非亲口亲言。至谓透法忘法。殊不思古人道时节若至。如迷忽悟。如忘忽忆。又曰。经行及坐卧。常在於其中。正恐暂时忘却。即不堪耳。今潭吉业识茫茫。无本可据。错认无法与人。以为忘法。据忘之一字。非莽莽荡荡。拨无宗旨而何。恋筏焚舟。二者俱病。潭吉等一担担了也。即如兴化见同参来。便喝。僧亦喝。化又喝。僧复喝。化云。你看者瞎汉。僧拟议。直打出法堂。侍者问。有何相触忤。化云是他也有权。也有实。及我将手向伊面前横两遭。却不会。似此瞎汉。不打更待何时。佛果举了云。看他本色宗风。逈然殊别。不贵作略。只钦他眼正。要扶荷正宗。提持宗眼。须是透顶透底。彻骨彻髓。不涉廉纤。逈然独脱。然后的的相承。可以起此大法幢。然此大法炬。继他马祖百丈。首山杨岐。不为忝窃尔。汉月潭吉等。谓透法而后忘法。渐次等待。非以廉纤为宗旨。而不据独脱为宗旨者乎。忝窃可胜叹哉。老僧本色本分。正眼正宗。即佛果此篇。亦若为我证据。不见道。玄要料拣宾主照用。许多络索。多少学家。搏量注解。殊不知我王库内。无如是刀。又如示我隆祖云。五祖老师。平生孤峻。少许可人。乾嚗嚗地壁立。只靠此一着。常自云。如倚一座须弥山。岂可落虚弄滑头谩人。亦为老僧证据。汉月等咬古人言句。以为宗旨。老僧要将极粗一棒。直打他到底。佛果老人。盖早已注破矣。若随语作解。即须与本分草料。如十斛驴乳。只以一滴师子乳滴。悉皆迸散。

　　▲平江虎丘绍隆禅师

　　昭觉嗣。和州含山人也。九岁出家於佛慧院。既长游方。初谒长芦信禅师。得其大略。有传佛果语至者。师读之叹曰。想酢生液。虽未浇肠沃胃。要且使人庆快。苐恨未聆謦欬耳。遂繇宝峰。依湛堂。客黄龙。扣死心禅师。次谒佛果。一日入室。果问曰。见见之时。见非是见。见犹离见。见不能及。举拳曰。还见么。师曰见。果曰。头上安头。师闻脱然契证。果叱曰。见个甚么。师曰。竹密不妨流水过。果肯之。寻俾掌藏教。有问佛果曰。隆藏主柔易若此。何能为哉。果曰。瞌睡虎耳。

　　▲明州天童应庵昙华禅师

　　虎丘嗣。蕲州江氏子。生而奇杰。不类凡儿。年十七。依於东禅剃发。首谒遂和尚。略得染指法味。於是徧参知识。靡所契证。闻佛果住云居。煅炼学者。师往礼依侍。果乃痛与锥札。值果返蜀。指见虎丘隆禅师。侍一载。顿明大事。已而访此庵元。命分座。於是开堂妙严。迁归宗。时大慧在梅阳。有僧传师示众语。大慧见之。极口称叹。复寄偈曰。坐断金轮第一峰。千妖百怪尽潜踪。年来又得真消息。报道杨岐正脉通。当时与大慧。同称为二甘露门。
  </div>
  <div class="pagination">
   <a href="辟妄救略说_page3.html">
    上一页
   </a>
   <a href="辟妄救略说.html">
    1
   </a>
   <a href="辟妄救略说_page2.html">
    2
   </a>
   <a href="辟妄救略说_page3.html">
    3
   </a>
   <span class="current-page">
    4
   </span>
   <a href="辟妄救略说_page5.html">
    5
   </a>
   <a href="辟妄救略说_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
