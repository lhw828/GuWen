<!DOCTYPE html>
<html>
<head>
    <meta charset="UTF-8">
    <title>五家宗旨纂要 - 第 13 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>五家宗旨纂要 - 第 13 页/共 13 页</h1>
    <div class="content">　　即物契神　勤求胜积功。理契古今。同同得妙。何处涧松西北风。
　　示机　吾有一言。天上人间。若也不会。绿水青山。
　　毗卢顶上　一真收不得。万类莫能该。蚊子生头角。泥鳅上舞台。
　　迦叶门前　觌面露堂堂。全机不覆藏。剎竿头倒卓。红日上扶桑。
　　三界唯心　三界唯心万法澄。盘镮钗钏一同金。映阶碧草自春色。隔叶黄鹂空好音。
　　万法唯识　不曾出世立功勋。万国文明草木春。野老不知尧舜力。冬冬打鼓祭河神。
　　总颂不移寸步越河沙。地狱天堂混一家。佛祖位中消息断。何妨尽赏洛阳花。

　　又有四机

　　箭锋相拄　机锋相敌也。
　　三山来颂云。两阵交锋莫可当。弯弓架矢岂寻常。箭头的的相逢处。脱却征衣笑一场。
　　泯绝有无　不存朕兆也。
　　三山来颂云。大用临机不可窥。卷舒出没妙相随。并无面目教人见。谁向虚空强画眉。
　　就身拈出　当面直提也。
　　三山来颂云。自从辟破祖师关。掣电轰雷任往还。不识当机拈弄处。低头已隔万重山。
　　随流得妙　即境设施。
　　三山来颂云。祖意明明百草头。相逢到处逞风流。随家待客无丰俭。把筯拈匙一笑休。
　　天台韶国师。初自疎山来。自谓得旨。令徒众入室。自不入室。一日。法眼上堂。僧问。如何是曹源一滴水。眼云。是曹源一滴水。韶在众闻之。忽然大悟。以所悟闻於眼。眼云。汝向后为国王所师。吾不如也。
　　三山来云。父闻子健。恨不杀身。
　　颂曰。曹源一滴水。洗尽耳中尘。座前龙象客。几个是知音。惟许通玄解报恩。

　　韶国师四料拣

　　闻闻　放。
　　三山来颂云。万籁传声。无彼无此。放开耳门。都在里许。
　　闻不闻　收。
　　三山来颂云。猿啸鸟吟。落花流水。是声非声。归真亦尔。
　　不闻闻　明。
　　三山来颂云。刚到长松下。又从幽涧过。蹉跎泉石里。逐处演摩诃。
　　不闻不闻　瞎。
　　三山来颂云。四方咸阒寂。八面不通风。小鼾天地老。一枕梦周公。

　　法眼宗旨颂

　　即俗明真总万方。法身从此露堂堂。山河大地皆标的。草木丛林尽发扬。秋雨徧催梨叶老。春风齐拆杏花香。义天觉海周沙界。窥管持蠡试测量。

　　附录
　　三身

　　三身。谓法．报．化身也。法身毗卢遮那。此云徧一切处。报身卢舍那。此云净满。化身释迦牟尼。此云能仁寂默。在众生身中。即寂．照．用也。寂即法身。照即报身。用即化身。金光明最胜经。一切如来有三种身。具足摄受阿耨菩提。化身者。如来在昔修行地中为诸众生修种种法。得自在力。随众生意。随众生果。现种种身。是名化身。应身者。谓诸如来为诸菩萨说於真谛。令其解了生死涅盘是一味。故为除身见众生怖畏欢喜故。为无边佛法而作本故。如实相应智本愿力故。具三十二相八十种好。顶背圆光。是名应身。法身者。为除烦恼等障。为具诸善法故。惟有如如法如如智。是名法身。前二种身是名假有。第三种身是真实有。为前二身而作根本。何以故。离法如如。离无分别智。一切诸法无有别法。
　　复次。诸佛利益自他。自利益者。是法如如。利益他者。是如如智。又璎珞经云。五分法身。以识性别。戒香摄身。定香摄意。慧香摄乱。解脱摄倒见。度知摄无明。是五分香璎珞其身。
　　三山来云。诸经解说。甚是分明。祖师门下。觉大远在。良久。云。唤作法身得么。振身云。唤作应身得么。顾视左右云。唤作化身得么。五分真香即不无。要问诸人鼻孔在甚么处。
　　三山来颂云。话到本来一物无。无生面目何曾殊。祇因者个婆心重。别相安名总一如。

　　四智

　　大圆镜智　如大圆镜现众色相。
　　平等性智　观一切法悉皆平等。
　　妙观察智　善观诸法无得而转。
　　成所作智　成本愿力所应作事。
　　转八识则能成四智也。
　　三山来云。智亦不可得。识又作么生。
　　秘藏诠注云。佛转八识而成四智。八为大圆镜智。七为平等性智。六为妙观察智。五为成所作智。识惟分别。智能决断。
　　三山来云。糊饼馒头。是一是二。
　　大乘庄严论云。转八识成四智。束四智具三身。
　　三山来以拂子击禅床一下。云。此是识。复击一下。云。此是智。又击一下。云。此是身。汝等诸人作么分解。复击一下。
　　古德云。眼等五识为成所作智。意为妙观察智。化身摄。末那为平等性智。报身摄。阿赖耶为大圆镜智。法身摄。
　　三山来云。且道报化法身。又以何为摄。
　　智通禅师问六祖三身四智旨要。祖曰。清净法身。汝之性也。圆满报身。汝之智也。千百亿化身。汝之行也。若离本性说三身。即名有身无智。若悟三身无有自性。即名四智菩提。听吾偈。自性具三身。发明成四智。不离见闻缘。超然登佛地。吾今为汝说。谛信永无疑。莫学驰求者。终日说菩提。通曰。四智之义可得闻乎。祖曰。既会三身。便明四智。若离三身。别谈四智。此名有智无身也。即此有智。还成无智。复说偈曰。大圆镜智性清净。平等性智心无病。妙观察智见非功。成所作智同圆镜。五八六七果因转。但转其名无实性。若於转处不留情。繁兴永处那伽定。
　　三山来云。将谓是个祖师。

　　○前五识转成所作智　第六意识转妙观察智

　　前五识谓眼．耳．鼻．舌．身。此乃四大和合而成。皆各司其用。云体本来无过。止因外有色．声．香．味．触之尘。内之根与外之尘相偶而识生焉。罪业所由起也。不转则为识。转则成所作之功而各效其用矣。第六意识乃意根。而意为六根中之头目。意识一动。则眼贪色。耳贪声。鼻贪香。舌贪味。身贪细滑。起徧计之情。转则妙於观察。见色非干色。闻声不是声。香臭不分。甘苦不别。粗细一体而成自然之智矣。起信论云。三界虚伪。唯心所作。离此则无六尘境界也。毗婆沙论。问曰。心意识有何差别。答曰。无有差别。即心是意。意即是识。祖师云。徧现俱该法界。收摄在一微尘。识者谓之佛性。不会唤作精魂。虽然如是。蹉过者甚多。错会者不少。
　　三山来云。用会作么。虽然如是。蹉过即不可。具眼底辨看。

　　○第七末那识　转平等性智

　　楞伽云。末那者。此云染污。盖由六识既动。意根着处。即成污染。七识亦名传送识。前粘六识。后连八识。七识无定体。亦无定用。因意识分别好丑。七识即从而分别之。故以此分好分丑传送於第八识。八识则受而含藏。故云七八二识不相离。倘意识转为妙观察。则七识亦不分彼分此而转为平等性矣。染污之名。何自而得哉。是以体清而用亦不浊也。
　　三山来云。本非污染。那求清净。原无分别。说甚平等。虽然如是。若不拨转关棙。吾恐生死海中头出头没。无了期也。欲不污染得乎。

　　○第八阿赖耶识　转大圆镜智

　　第八多异熟性。故名含藏识。谓前世中以善不善业为因。招感今生异熟心是果。异熟者。异世熟染之性。不期然而自合也。阿赖耶者。即是真心。不守自性。随染净缘。不合而合。能含藏一切真俗境界。如明镜不与影像合而含影像。亦名如来藏识。伽陀云。诸法於藏识。识於法亦尔。更互为因相。亦悟为果相。若於含藏处破诸恶见。舍我执等。但如大圆明镜。物来则照。物去不留影像。都无能入如来真空妙藏。与诸佛同证同得。有何不清净者哉。故曰大圆觉智性清净。
　　三山来云。○。者个是大圆镜。阿那个是含藏识。○。者个是含藏识。阿那个是大圆镜。含藏识且置。止如打破镜时。又向甚么处会取。道。道。

　　○第九阿那识　亦名纯净识

　　合论云。寄说阿那识。此云执持。为第九纯净识。如五六七八等识。常依九识以依止。凡愚不了。妄执为我。如水暴流。不离水体。诸波浪等。以水为依。故六七八识常以净识为依。何谓九为净识。为二乘人久住在生死业种。六七八识有怖畏故。恐彼难信。方便於生死种外别立净识。使令悲智渐渐得生。达识成智。则赖耶成圆镜之体。持功德之门。末那为平等之源。一自他之性。第六起观察之妙。转正法之轮。五识兴所作之功。垂应化之迹。斯则一心匪动。识智自分。不转其体。但转其名。不分其理。而分其事。但伏六识。不取尘境。故名识灭。是故离心之境。文理俱虚。即识之尘。诠量有据。狂心不歇。歇即菩提。垢净心明。本来是佛。
　　三山来云。是济世航。登者得渡。是起死药。服者得苏。须知纯净就真体而言。若染污即不得矣。实志修行者勖诸。
　　按三身四智诸说。采摭经论。历据详明。与沩仰辨识处大相关系。可资深禅正修者。不落旁蹊而行正路。故予有取焉。往往同流之士必谓。吾单传直指之宗。何借此为。殊不知学道者为心意识之所困苦甚矣。虚明自照。本自无他。风境摇摇。倏然走作。通人达士。犹未免焉。况其下者乎。可无方便观照之力乎。倘因其披剥之说破其虚妄。捣其窠窟。即吾受用处皆大圆镜智也。精金万煅。不再矿矣。三山来云。此老不可谓非婆心也。

　　三山来禅师五家宗旨纂要卷下(终)
 志略

　　妙喜杲祖集人天眼目。已自引蔓牵枝。高峰老人纂要之出。得非画蛇添足耶。是以铁祖有密授之戒。老人示寂几二十年。语录已经重刻。而纂要真本重扃笥中。非吝也。无如家贼难防。向因燕京翠崖典藏钥时。请稿重述。同寮辈私相传录。将遍诸方。且乌焉之混。刁刀之差。转行转讹。壬午春。宁子执本请曰。其讹如此。不几瞎悞人眼。何若以真本付梓。庶见从上诸祖真面目。其裨益不小。予思事不可执一。执一不变。非通道也。遂以稿授宁。朝刻而夕行焉。善阅者勿谓为吾门相传家事可耳。
　　康熙癸未孟春　嗣法门人　普陀性统　谨识
</div>
    <div class="pagination">
<a href="五家宗旨纂要_page12.html">上一页</a><span>...</span><a href="五家宗旨纂要_page8.html">8</a><a href="五家宗旨纂要_page9.html">9</a><a href="五家宗旨纂要_page10.html">10</a><a href="五家宗旨纂要_page11.html">11</a><a href="五家宗旨纂要_page12.html">12</a><span class="current-page">13</span>
    </div>
    <div class="pagination"><a href="index.html">返回目录</a></div>
</body>
</html>
