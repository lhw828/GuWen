<!DOCTYPE html>
<html>
<head>
    <meta charset="UTF-8">
    <title>辟妄救略说 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>辟妄救略说 - 第 2 页/共 5 页</h1>
    <div class="content">　　提伽国人。姓毗舍罗。行化至中印度。有长者香盖。携一子而来。瞻礼曰。此子处胎六十岁。(正宗作十六)尝有一仙谓。此儿骨相非尝。今遇尊者。可舍令出家。祖即与落发。羯磨之际。祥光烛座。感舍利三七粒现前。自此精进忘疲。未几祖遂付法。说偈曰。真理本无名。应名显真理。受得真实法。非真亦非伪。

　　▲十祖胁尊者

　　中印度人。姓氏未详。处胎六十年。将诞之夕。母梦。白象载一宝座。座置一明珠。入门乃生。生而神光烛室。体有奇香。及长虽榖食。绝无秽滓。本名难生。后侍九祖。执侍左右。未尝睡眠。谓其胁不至席。遂号胁尊者。初至华氏国。憩一树下。右手指地。而告众曰。此地变金色。当有圣人入会。言讫。即变金色。时有长者子富那夜奢。合掌前立。祖问曰。汝从何来。曰我心非往。祖曰。汝何处住。曰我心非止。祖曰。汝不定耶。曰诸佛亦然。祖曰。汝非诸佛。曰诸佛亦非。祖即度出家。复具戒品。而付法说偈曰。真体自然真。因真说有理。领得真真法。无行亦无止。

　　▲十一祖富那夜奢尊者

　　华氏国人。姓瞿昙氏。遇胁尊者。遂授法。祖教被无量。得果者且五百矣。后至波罗奈国。有一长者。来趣其会。祖谓众曰。汝等识此来者耶。佛记圣者马鸣。绍吾法者也。於是马鸣致礼。问曰。我欲识佛。何者即是。祖曰。汝欲识佛。不识者是。彼曰。佛既不识。焉知是乎。祖曰。既不识佛。焉知不是。曰此是锯义。祖曰。被是木义。祖问。锯义者何。曰与师平出。马鸣却问。木义者何。祖曰。汝被我解。马鸣豁然省悟。遂求剃度。祖谓众曰。此大士者。昔为毗舍利国王。以其国有一类裸人。如马裸露。王遂运神通。分身为蚕。以衣之。后生中印度。马人感恋悲鸣。故号马鸣。如来悬记。灭度后六百年。马鸣当于波罗奈国。摧伏异道。度人无量。今正是时。遂付法偈曰。迷悟如隐显。明暗不相离。今付隐显法。非一亦非二。

　　▲十二祖马鸣大士者

　　波罗奈国人也。亦名功胜。以有作无作诸功德。最为殊胜。故名焉。既受法於夜奢尊者。后於华氏国。转妙法轮。忽有老人。座前仆地。祖谓众曰。此非庸流。当有异相。言讫不见。俄从地涌出一金色人。复化为女子。右手指祖。而说偈曰。稽手长老尊。当受如来记。今於此地上。宣通第一义。说偈已瞥然不见。祖曰。将有魔来。与吾较力。有顷风雨暴至。天地晦冥。祖曰。魔之来信矣。吾当除之。即指空中。现一大金龙。奋发威神。震动山岳。祖俨然於座。魔事随灭。经七日有一小虫。大若蟭螟。潜形座下。祖以手取之。示众曰。斯乃魔之所变。盗听吾法耳。放之令去。魔不能动。祖告之曰。汝但归依三宝。即得神通。遂复本形。作礼忏悔。祖问曰。汝名谁耶。眷属多少。曰我名迦毗摩罗。有三千眷属。祖曰。尽汝神力变化若何。曰我化巨海。极为小事。祖曰。汝化性海得否。曰何为性海。我未尝知。祖即为说性海曰。山河大地。皆依建立。三昧六通。繇兹发现。迦毗摩罗闻言。遂发信心。与徒众三千。俱求剃度。祖乃召五百罗汉。与授具戒。复告之曰。如来大法眼藏。今当付汝。汝听偈言。隐显即本法。明暗元不二。今付悟了法。非取亦非离。

　　▲十三祖迦毗摩罗尊者

　　华氏国人也。初为外道。有徒三千。通诸异论。后於马鸣尊者得法。领徒至西印度。彼有太子。名云自在。仰尊者名。请於宫中供养。祖曰。如来有教。沙门不得亲近国王大臣有势之家。太子曰。今我国城之北。有大山焉。山有一石窟。可禅寂於此否。祖曰诺。即入彼山。行数里。逢一大蟒。祖直前不顾。盘绕祖身。祖因与授三皈依。蟒听讫而去。祖将至石窟。复有一老人。素服而出。合掌问讯。祖曰。汝何所止。答曰。我昔尝为比丘。多乐寂静。有初学比丘。数来请益。而我烦於应答。起嗔恨想。命终堕为蟒身。住是窟中。今已千载。适遇尊者。获闻戒法。故来谢尔。祖问曰。此山更有何人居止。曰此去十里。有大树。荫覆五百大龙。其树王名龙树。尝为龙众说法。我亦听受耳。祖遂与徒众诣彼。龙树出迎曰。深山孤寂。龙蟒所居。大德至尊。何枉神足。祖曰。吾非至尊。来访贤者。龙树默念曰。此师得决定性明道眼否。是大圣继真乘否。祖曰。汝虽心语。我已意知。但办出家。何虑吾之不圣。龙树闻已悔谢。祖即与度脱。及五百龙众。俱受具戒。复告之曰。今以如来大法眼藏。付嘱於汝。谛听偈言。非隐非显法。说是真实际。悟此隐显法。非愚亦非智。

　　▲十四祖龙树尊者

　　亦名龙胜。少则能诵四韦陀。长而善知众艺。才辩神明。出家入石窟。栖止龙树。为龙众所归。遇摩罗尊者。付法后。至南印度。彼国之人。多信福业。祖为说法。递相谓曰。人有福业。世间第一。徒言佛性。谁能睹之。祖曰。汝欲见佛性。先须除我慢。彼□曰。佛性大小。祖曰。非大非小。非广非狭。无福无报。不死不生。彼闻理胜。悉回初心。祖复於座上。现自在身。如满月轮。一切众惟闻法音。不睹祖相。彼众中有长者子。名迦那提婆。谓众曰。识此相否。众曰。目所未睹。安能辨识。提婆曰。此是尊者。现佛性体相。以示我等。何以知之。盖以无相三昧。形如满月。佛性之义。廓然虚明。言讫。轮相即隐。复居本座。而说偈言。身现圆月相。以表诸佛体。说法无其形。用辨非声色。彼众闻偈。顿悟无生。咸愿出家。以求解脱。祖即为剃发。命诸圣授具。造大智度论中论十二门论。垂之於世。后付法於迦那提婆。付法偈云。为明隐显法。方说解脱理。於法心不证。无嗔亦无喜。

　　▲十五祖迦那提婆尊者

　　南天竺国人也。姓毗舍罗。初求福业。兼要辩论。后谒龙树大士。将及门。龙树知是智人。先遣侍者。以满钵水。置於座前。尊者睹之。即以一针投之而进。欣然契会。既得法后。至迦毗罗国。彼有长者。曰梵摩净德。舍次子罗睺罗多。随师出家。祖曰。昔如来记此子。当第二五百年。为大教主。今之相遇。盖符宿因。即与剃发。
　　至巴连弗城。闻诸外道欲障佛法。计之既久。祖乃执长旛。入彼众中。彼问祖曰。汝何不前。祖曰。汝何不后。彼曰。汝似贱人。祖曰。汝似良人。彼曰。汝解何法。祖曰。汝百不解。彼曰。我欲得佛。祖曰。我灼然得佛。彼曰。汝不合得。祖曰。元道我得。汝实不得。彼曰。汝既不得。云何言得。祖曰。汝有我故。所以不得。我无我我。故自当得。彼辞既屈。乃问祖曰。汝名何等。祖曰。我名迦那提婆。彼既夙闻祖名。乃悔过致谢。时众中。犹互兴问难。祖折以无碍之辩。繇是归伏。告上足罗睺罗多。而付法眼。偈曰。本对传法人。为说解脱理。於法实无证。无终亦无始。

　　▲十六祖罗睺罗多尊者

　　迦毗罗国人也。行化至室罗筏城。有河名曰金水。其味殊美。中流复现五佛影。祖告众曰。此河之源。凡五百里。有圣者僧伽难提。居於彼处。佛志一千年后。当绍圣位。语已。领诸学众。溯流而上。至彼见僧伽难提安座入定。祖与众伺之。经三七日。方从定起。祖问曰。汝心定耶。身定耶。提曰。身心俱定。祖曰。身心俱定。何有出入。提曰。虽有出入。不失定相。如金在井。金体常寂。祖曰。若金在井。若金出井。金无动静。何物出入。提曰。言金动静。何物出入。言金出入。金非动静。祖曰。若金在井。出者何金。若金出井。在者何物。提曰。金若出井。在者非金。金若在井。出者非物。祖曰。此义不然。提曰。彼义非着。祖曰。此义当堕。提曰。彼义不成。祖曰。彼义不成。我义成矣。提曰。我义虽成。法非我故。祖曰。我义已成。我无我故。提曰。我无我故。复成何义。祖曰。我无我故。故成汝义。提曰。仁者师谁。得是无我。祖曰。我师迦那提婆。证是无我。难提以偈赞曰。稽首提婆师。而出於仁者。仁者无我故。我欲师仁者。祖以偈答曰。我已无我故。汝须见我我。汝若师我故。知我非我我。难提心意豁然。即求度脱。祖曰。汝心自在。非我所系。而付法眼偈曰。於法实无证。不取亦不离。法非有无相。内外云何起。

　　▲十七祖僧伽难提尊者

　　室罗筏城。宝庄严王之子也。生而能言。常赞佛事。七岁即厌世乐。以偈告其父母曰。稽首大慈父。和南骨血母。我今欲出家。幸愿哀愍故。父母固止之。遂终日不食。乃许其在家出家。号僧伽难提。复命沙门禅利多。为之师。积十九载。未尝退倦。每自念言。身居王宫。胡为出家。一夕天光下属。见一路坦平。不觉徐行。约十里许。至大岩前。有石窟焉。乃燕寂於中。父既失子。即摈禅利多出国。访寻其子。不知所在。经十年。祖得法受记已。行化至摩提国。忽有凉风袭众。身心悦适非尝。而不知其然。祖曰。此道德之风也。当有圣者出世。嗣续祖灯。言讫。以神力摄诸大众。游历山谷。食顷至一峰下。谓众曰。此峰顶有紫云如盖。圣人居此矣。即与大众。徘徊久之。见山舍一童子持圆鉴。直造祖前。祖问。汝几岁耶。曰百岁。祖曰。汝年尚幼。何言百岁。童曰。我不会理。正百岁耳。祖曰。汝善机耶。童曰。佛言。若人生百岁。不会诸佛机。不如生一日。而得决了之。祖曰。汝手中者。当何所表。童曰。诸佛大圆鉴。内外无瑕翳。两人同得见。心眼皆相似。彼父母闻子语。即舍令出家。祖携至本处。受具戒讫。名伽耶舍多。他时闻风吹殿铃声。祖问曰。铃鸣耶。风鸣耶。曰非风铃鸣。我心鸣耳。祖曰。心复谁乎。曰俱寂静故。祖曰。善哉善哉。继吾道者。非子而谁。即付法眼偈曰。心地本无生。因地从缘起。缘种不相妨。华果亦复尔。

　　▲十八祖伽耶舍多尊者

　　摩提国人也。姓郁头蓝。父天盖。母方圣。尝梦大神持鉴。因而有娠。凡七日而诞。肌体莹如琉璃。未尝洗沐。自然香洁。幼好闲静。语非尝童。持鉴出游。遇难提尊者得度。后领徒至大月氏国。见一婆罗门舍有异气。祖将入彼舍。舍主鸠摩罗多问曰。是何徒众。祖曰。是佛弟子。彼闻佛号。心神竦然。即时闭户。祖良久。扣其门。罗多云。此舍无人。祖曰。答无者谁。罗多闻语。知是异人。遽开门延接。祖曰。昔世尊记曰。吾灭后一千年。有大士出现於月氏国。绍隆玄化。今汝值吾。应斯嘉运。於是鸠摩罗多。发宿命智。投诚出家。受具讫。付法偈曰。有种有心地。因缘能发萌。於缘不相碍。当生生不生。

　　▲十九祖鸠摩罗多尊者

　　大月氏国。婆罗门之子也。后至中天竺国。有大士名阇夜多。问曰。我家父母。素信三宝。而尝萦疾瘵。凡所营作。皆不如意。而我邻家久为旃陀罗行。而身尝勇徤。所作和合。彼何幸而我何辜。祖曰。何足疑乎。且善恶之报。有三时焉。凡人但见仁夭暴寿。逆吉义凶。便谓亡因果。虚罪福。殊不知影响相随。毫厘靡忒。纵经百千万劫。亦不磨灭。时阇夜多闻是语已。顿释所疑。祖曰。汝虽已信三业。而未明业从惑生。惑依识有。识依不觉。不觉依心。心本清净。无生灭。无造作。无报应。无胜负。寂寂然。灵灵然。汝若入此法门。可与诸佛同矣。一切善恶。有为无为。皆如梦幻。阇夜多承言领旨。即发宿慧。恳求出家。既授具。祖告曰。吾今寂灭时至。汝当绍行化迹。付法眼偈曰。性上本无生。为对求人说。於法既无得。何怀决不决。

　　▲二十祖阇夜多尊者

　　北天竺国人也。智慧渊冲。化道无量。后至罗阅城。敷扬顿教。彼有学众。惟尚辩论。为之首者。名婆修盘头。(此云徧行)常一食不卧。六时礼佛。清净无欲。为众所归。祖将欲度之。先问彼众曰。此徧行头陀。能修梵行。可得佛道乎。众曰。我师精进。何故不可。祖曰。汝师与道远矣。设苦行历於尘劫。皆虚妄之本也。众曰。尊者蕴何德行。而讥我师。祖曰。我不求道。亦不颠倒。我不礼佛。亦不轻慢。我不尝坐。亦不懈怠。我不一食。亦不杂食。我不知足。亦不贪欲。心无所希。名之曰道。时徧行闻已。发无漏智。欢喜赞叹。祖又语彼众曰。会吾语否。吾所以然者。为其求道心切。夫弦急即断。故吾不赞。令其住安乐地。入诸佛智。复告徧行曰。吾适对众挫抑。仁者得无恼於衷乎。徧行曰。我闻诸恶言。如风如响。况今获闻无上甘露。而反生热恼耶。惟愿大慈。以妙道垂诲。祖曰。汝久植众德。当继吾宗。听吾偈曰。言下合无生。同於法界性。若能如是解。通达事理竟。

　　▲二十一祖婆修盘头尊者

　　罗阅城人也。年十五。礼光度罗汉出家。感毗婆诃菩萨与之授戒。行化至那提国。彼王名常自在。有二子。长名摩诃罗。次名摩拏罗。王问祖曰。罗阅城土风。与此何异。祖曰。彼曾三佛出世。今王国有二师化导。王曰。二师者谁。祖曰。佛记。第二五百年。有二神力大士。出家继圣。一即王之次子摩拏罗。吾虽德薄。亦当其一。初那提国。有恶象为害。拏罗生而象息。至是三十年矣。人尚不知其所以息。王方同祖语。忽使者报。有象巨万余。逼城。王忧之。祖曰。拏罗出。患解矣。王试命拏罗出。拏罗遂出城南。向象抚腹大喝。城为震动。群象颠仆。顷皆驰散。至是人始知。三十年之安。以拏罗也。王大敬信。命拏罗。依祖出家。祖即与授具。付法偈曰。泡幻同无碍。如何不了悟。达法在其中。非今亦非古。

　　▲二十二祖摩拏罗尊者

　　姓剎帝利。父尝自在王。受盘头尊者命。祖遂出家。传法后。至月支国。鹤勒那与宝印。迎祖至王宫供养。异日鹤勒那问祖曰。我有何缘。而感鹤众。祖曰。汝第四劫中。尝为比丘。当赴会龙宫。汝诸弟子。咸欲随从。汝观五百众中。无有一人堪任妙供。时诸弟子曰。师尝说法。於食等者。於法亦等。今既不然。何圣之有。汝即令赴会。坐是滥食。报为羽族。师弟夙缘。故今相随。鹤勒那曰。以何方便。令彼解脱。祖曰。吾有无上法宝。是如来藏。世尊昔付大迦叶。展转至我。我今付汝。汝能传之不绝。彼鹤之众。亦资以解脱。汝受吾教。听说偈曰。心随万境转。转处实能幽。随流认得性。无喜亦无忧。鹤众闻偈。飞鸣而去。

　　▲二十三祖鹤勒那尊者

　　月支国人。姓婆罗门。父千胜。母金光。以求子祷於七佛金幢。梦须弥顶有神童。持金环云我来。及诞而天雨花。年二十二出家。栖一林间九白。诵大般若。感鹤众相随。三十得法。行化至中印度。有师子者归依焉。问曰。我欲求道。当何用心祖曰。汝欲求道。无所用心。曰既无用心。谁作佛事。祖曰。汝若有用。即非功德。汝若无作。即是佛事。经云。我所作功德。而无我所故。师子闻是语已。即入佛慧。时祖忽指东北。问曰。是何气象。师子曰。我见气如白虹。贯乎天地。复有黑气五道。横亘其中。祖曰。其兆云何。曰莫可知矣。祖曰。吾灭后五十年。北天竺国。当有难起。婴在汝身。吾将灭已。今以法眼。付嘱於汝。善自护持。乃说偈曰。认得心性时。可说不思议。了了无可得。得时不说知。

　　▲二十四祖师子比丘尊者

　　中印度人。姓婆罗门。得法游方。至罽宾国。有沙门波利迦。本习小乘禅观。其徒有五。曰禅定。曰知见。曰执相。曰舍相。曰不语。尊者以无碍辩拆之。令其归正。既摄五众。名闻遐迩。方求法嗣。遇一长者引其子。问祖曰。此子名斯多。当生便拳左手。年二十矣。终未能舒。愿尊者示其宿因。祖睹之。即以手接曰。可还我珠。童子遽开手奉珠。众皆惊异。祖曰。吾前报为僧。有童子名婆舍。吾尝赴西海斋。受嚫珠付之。今还吾珠。理固然矣。长者遂令出家。祖会众圣。与授具。以前缘故。名婆舍斯多。祖即谓之曰。吾师密有悬记。罹难非久。如来正法眼藏。今当付汝。汝应保护。普润来际。偈曰。正说知见时。知见俱是心。当心即知见。知见即於今。祖说偈已。以僧伽黎。密付斯多。俾之他国。随机演化。斯多受教。直抵南天。祖谓。难不可以苟免。独留罽宾。时本国有外道二人。一名摩目多。二名都落遮。学诸幻法。欲共谋乱。诡为释子。潜入王宫。其王弥罗崛。遂灭毁释教。秉剑至尊者所。问曰。师得蕴空否。祖曰。已得蕴空。王曰。离生死否。祖曰。已离生死。王曰。既离生死。可施我头。祖曰。身非我有。何怯於头。王即挥刃断尊者首。白乳涌高数尺。王之右臂。旋亦堕地。七日而终。太子光首叹曰。吾父何故。自取其祸。延众忏悔。时象白山有仙人。深明因果。言师子与罗崛。往世皆为白衣。以嫉法胜故。阴戕於崛。乃今偿焉。众遂以祖报体建塔。

　　▲二十五祖婆舍斯多

　　罽宾国人。姓婆罗门。父寂行。母尝安乐。初母梦得神剑。因而有孕。既诞。拳左手。遇师子尊者。付法后。至中印度。国王迦胜设礼供养。有外道无我尊。先亦为王礼重。乃於王前。论义冀胜。祖自重。谓祖曰。我解默论。不假言说。祖曰。孰知胜负。彼曰。不争胜负。但取其义。祖曰。汝以何为义。彼曰。无心为义。祖曰。汝既无心。岂得义乎。彼曰。我说无心。当名非义。祖曰。汝说无心。当名非义。我说非心。当义非名。彼曰。当义非名。谁能辨义。祖曰。汝名非义。此名何名。彼曰。为辨非义。是名无名。祖曰。名既非名。义亦非义。辨者是名。当辨何物。如是往返五十九番。外道杜口信伏。
　　于时祖忽面北合掌。长吁曰。我师师子尊者。今日遇难。斯可伤焉。即辞王南迈。至南天。潜隐山谷。王天德迎请供养。王次子不如密多。遂求出家。祖问曰。汝欲出家。当为何事。密多曰。我若出家。不为其事。祖曰。不为何事。密多曰。不为俗事。祖曰。当为何事。密多曰。当为佛事。祖曰。王子智慧天至。必诸圣降迹。即度出家。侍祖六年。后於王宫受具。羯磨之际。大地震动。乃付法偈曰。圣人说知见。当境无是非。我今悟真性。无道亦无理。

　　▲二十六祖不如密多尊者

　　姓剎帝利。南印度王子。得法后至东印度。其王坚固。奉外道师长爪梵志。祖至。王问曰。师来何为。曰将度众生。曰以何法度。曰各以其类度之。梵志即化一大山於祖顶上。势且下压。祖指之。山遽移彼众顶上。复以手按地。地动。五百外道。皆不能立。梵志怖惧礼忏。祖复按地。地静。指山山灭。王异日大治斋。集诸外道。恳祖预会。祖初不欲行。而知所会地将陷。乃往。王曰。师肯来耶。祖曰。吾非应供。来救死耳。此地已为龙窟。须臾当下陷。王恐。与其众。如高原。反顾其地。已渊然成湫矣。王益敬信。祖为演法。且曰。国有圣人。当继我法。先是东印有婆罗门子。年二十。幼失父母。不知名氏。或自言璎珞。人遂名曰璎珞童子。丐行闾里。有问。汝行何急。即曰。汝行何缓。问何姓。即曰。与汝同姓。人莫测之。一日王与祖。同车而出。璎珞稽首于前。祖曰。汝忆往事否。珞曰。我念往劫中。与师同居。师演摩诃般若。我演甚深修多罗。今日之事。盖契昔因。祖顾王曰。此大势至菩萨也。继后出二人。一化南印度。一人缘在震旦。九年却返此方。即以昔因故。名般若多罗。付法偈曰。真性心地藏。无头亦无尾。应缘而化物。方便呼为智。

　　▲二十七祖般若多罗尊者

　　东印度人。得法后。至南印度。彼王名香至。尊重供养。度越伦等。又施无价宝珠。时王有三子。曰月净多罗。曰功德多罗。曰菩提多罗。其季开士也。祖欲试其所得。乃以所施珠。问三王子曰。此珠圆明。有能及否。月净功德皆曰。此珠七宝中尊。固无踰也。菩提曰。此是世宝。未足为上。於诸宝中。法宝为上。此是世光。未足为上。於诸光中。智光为上。此是世明。未足为上。於诸明中。心明为上。此珠光明。不能自照。要假智光。光辨於此。既辨此已。即知是珠。既知是珠。即明其宝。若明其宝。宝不自宝。若辨其珠。珠不自珠。珠不自珠者。要假智珠。而辨世珠。宝不自宝者。要假智宝。以明法宝。然则师有其道。其宝即现。众生有道。心宝亦然。祖叹其辨慧。乃复问曰。於诸物中。何物无相。曰於诸物中。不起无相。又问。於诸物中。何物最高。曰於诸物中。人我最高。又问。於诸物中。何物最大。曰於诸物中。法性最大。祖知是法器。以时尚未至。且默而混之。
　　及香至王厌世。众皆号绝。菩提多罗。独於柩前入定。经七日而出。遂依祖求出家。既授具。祖告曰。如来以正法眼。付大迦叶。如是展转。乃至於我。我今嘱汝。听吾偈曰。心地生诸种。因事复生理。果满菩提圆。花开世界起。
　　救曰。西天诸祖。生而神悟。皆法身大士。应世继统。当时被其化者。动至千万。而於授受之际。卒皆一人。据潭吉赞叹诸祖。为法身大士。虽是好事。实启一切人。生下劣想。不信平等真法界。无佛无众生之勅。故世尊自悟云。奇哉。普观一切众生。皆具如来智慧德相。何曾像潭吉。谓正法眼藏不易透。佛祖宝印不易合。以一人简一切人来。即如世尊初生。一手指天。一手指地。周行七步。目顾四方云。天上天下。唯我独尊。岂非直指本来。人人独尊之我乎。迨至多子塔前。命摩诃迦叶。分座令坐。以僧伽黎围之。而说偈曰。法本法无法。无法法亦法。今付无法时。法法何曾法。非即天上天下。唯我独尊之本法乎。救中道。六祖入黄梅之室。亦以袈裟遮围。故汉月谓。袈裟缕缕。明示法数。非苟然者。且问汝等。阿难为甚么问迦叶。世尊传金襕外。别传何物。而迦叶呼阿难。难应诺。叶云。倒却门前剎竿着。是何意旨。然则以袈裟为传法者。其逐块明矣。迦叶偈曰。法法本来法。无法无非法。何於一法中。有法有不法。岂非处处真。尘尘尽是本来人。故唯据本人为本法乎。阿难偈则曰。本来付有法。付了言无法。各各须自悟。悟了无无法。又非老僧一棒不作一棒用。直指人人自悟。除自悟外。更无一法与人乎。三祖商那和修付法偈曰。非法亦非心。无心亦无法。说是心法时。是法非心法。既谓是法非心法。何曾像汉月别说个心法广大乎。四祖优波鞠多。为五祖提多迦解曰。宝山者。吾身也。泉涌者。法无尽也。此非明说身外无法者乎。五祖闻已述偈云。巍巍七宝山。常出智慧泉。又岂於身外别生智慧乎。据即身为屋。则日从屋出。照耀天地。非即世尊之天上天下。唯我独尊者乎。然则付法偈之心自本来心。本心非有法。有法有本心。非心非本法。其意旨岂有异乎。又如五祖付弥遮迦曰。通达本法心。无法无非法。悟了同未悟。无心亦无法。据悟了同未悟。非指本来人而何。故曰无心亦无法。又岂於本来人外。别有心法广大乎。六祖付婆须蜜偈曰。无心无可得。说得不名法。若了心非心。始解心心法。据若了心非心。非本来人而何。故曰始解心心法。又非尘尘尽是本来人。为本心法乎。七祖付法偈曰。心同虚空界。示等虚空法。证得虚空时。无是无非法。岂非身含十方。无尽虚空。不容是法非法於其间乎。八祖佛陀难提曰。虚空无内外。心法亦如此。若了虚空故。是达真如理。又非所谓佛真法身。犹如虚空者乎。九祖伏驮蜜多。付胁尊者曰。真理本无名。应名显真理。受得真实法。非真亦非伪。岂非维摩居士。所谓观身实相。观佛亦然者乎。十祖付法偈曰。真体自然真。因真说有理。领得真真法。无行亦无止。又非所谓如来若来若去。若坐若卧。是人不解我所说义者乎。十一祖富那夜奢偈曰。迷悟如隐显。明暗不相离。今付隐显法。非一亦非二。岂非迷悟惟一人者乎。十二祖马鸣。付迦毗摩罗偈曰。隐显即本法。明暗元不二。今付悟了法。非取亦非舍。又非悟了还同未悟时者乎。十三祖。付龙树曰。非隐非显法。说是真实际。悟此隐显法。非愚亦非智。既指迷时为隐。悟时为显。隐显祇一人。何智愚之有乎。十四祖偈曰。为明隐显法。方说解脱理。於法心不证。无嗔亦无喜。既迷悟无非本法。当处解脱。何假於证。而妄分瞋喜乎。今汉月引他现自在身。如满月轮。以证一○。为千佛万佛之祖。因甚他自说付法偈。只如上所云。而不及满月轮相乎。救中道。聪明睿知。不碍为圣贤。未闻有田舍翁。致君尧舜者。老僧即据舜耕历山。独非田舍翁乎。且诸佛世尊。唯为一大事因缘故。出现於世。正如龙树谓。为明隐显法。方说解脱理。一切众生。自迷自隐。自不解脱。因诸佛开示。始自悟自显。而诸佛初未尝有别法。加於众生分上。即迦毗摩罗所谓非愚亦非智者此也。何得以聪明二字。贼诬世尊。而称为一切智人乎。又云。西天诸祖。说法如云涌河决。至於马鸣迦毗摩罗龙树等。各着论百余卷。讵可以聪明故。亦呼为旁出。此正潭吉有聪明之资。无证悟之实。自欵自供者矣。且汉月所说法。以一○为千佛万佛之祖。而潭吉推为不可测。等诸马鸣龙树。与乞儿自称帝王。何以异乎。祇如马鸣龙树等。各着论百余卷。何尝以一○为千佛万佛之祖。暨四法交加。双头独结。种种奇名异相乎。今以聪明二字。赃诬马鸣龙树。早已失却一只眼。然则汝辈之聪明。非永嘉所云。外道聪明无智慧者乎。又谓老僧以顶目为类己。亦是赃诬老僧。何以故。老僧见尽大地人。曷尝有一人不类己乎。顶目为慈云举扬正法一篇。老僧道。太生穿凿云云。盖诫之勉之。俾无蹈汉月覆辙。正汝谓幸在先师炉锤之下。以至於今日。故老僧前是后非。非顶目者。非汉月也。法眼若不定。则随汉月颠倒矣。安能是其是而非其非乎。又如十五祖迦那提婆付法偈曰。本对传法人。为说解脱理。於法实无证。无终亦无始。岂非据本人为本法。初无终始。何有于证。是即名为传法人乎。十六祖罗睺罗多偈曰。於法实无证。不取亦不离。法非有无相。内外云何起。非即庞公所谓头头非取舍。处处没张乖。而唯吾自偶谐者乎。救中道。在井出井之金。锯义木义之辨。诸祖勘验。率多如此。后世不辨其语。每以本来面目主人公等。相似见解。涂污祖师。老僧问潭吉。祖师暨汝等。本来面目。与甚么物相似。更有甚么物。可以涂污得乎。即如马鸣问十一祖曰。木义者何。祖曰。汝被我解。唯直指马鸣。故马鸣豁然省悟。老僧寻尝道。有以言句疏通直指者。正此类也。而潭吉反谓。所悟者何事。可以主人公见解求之。至引古德云。知是般事。拨向一边。更问潭吉。本来面目主人公。拟拨向那一边。又指甚么为自己。而着些觔骨。汝等有多少本来面目。多少主人公。多少自己乎。曰拨。曰着。既有取舍。存於胸次。岂可为未来面目乎。舍了本来面目。又指甚么为身口意清净乎。老僧唯据本来面目为主人公。则尽大地无第二人。岂待登山到顶。入海到底。知宇宙之宽广。沧海之浅深。而后一踏踏翻四大海。一掴掴倒须弥山乎。老僧一棒不作一棒用。自作活计。为汝等彻困。更有甚手可撒。家可到。人不可识之闲言语乎。又十七祖僧伽难提偈。心地本无生。因地从缘起。缘种不相妨。花果亦复尔。既曰心地本无生。非即据本为无生乎。而潭吉谓童子持鉴出游。以表诸佛圆智。从来象示。为不可诬。即如童子道。诸佛大圆鉴。内外无瑕翳。两人同得见。心眼皆相似。则人人皆得相见。何待持圆鉴。然后相见乎。古人恐后之逐块者。向持鉴处着倒。故谓打破镜来与汝相见耳。老僧昔年。曾举古人朗月当空话。问汉月云。祇如月落后。如何相见。汉月便出法堂。老僧即下座。所以付他源流拂子。正喜其独脱无依。复因举乾峰举一不得举二话。伊拿拄杖而去。不能到底独脱。故谓祇可作个旁出。汝等不信。试看十七祖付法偈。那一句一字。合圆鉴圆智来。正如龙树付法。未尝以满月轮。为无相三昧。而汉月妄立一○。为千佛万佛之祖。谁信其不悖乎。且明明道。两人同得见。心眼皆相似。安得谓玄黄未兆之际。不可以见见乎。永嘉曰。大千沙界海中沤。一切圣贤如电拂。汝何不看楞严云。身含十方。无尽虚空。又岂于身外别有大千沙界乎。且既称一切圣贤。岂非与圣凡罔立。自语相违者乎。更引般若曰。一切诸佛。及诸佛阿耨多罗三藐三菩提法。皆从此经出。老僧请问潭吉。佛在前。经在前。若经在前。则许汝说一切诸佛。及诸佛法。皆从此经出。且经中复云。所谓佛法者。即非佛法。既即非佛法。岂非二十七祖。谓贫道出息不涉众缘。入息不居阴界。尝转如是经。百千万亿卷者乎。十八祖伽耶舍多曰。有种有心地。因缘能发萌。於缘不相碍。当生生不生。此非据无生法忍。为付法者乎。十九祖鸠摩罗多。付阇夜多偈。性上本无生。为对求人说。於法既无得。何怀决不决。又非据无生为性。故曰性上本无生乎。老僧以一棒不作一棒用。直指人人为无生法忍。请问潭吉等。指甚么为无生忍乎。二十祖偈曰。言下合无生。同於法界性。若能如是解。通达事理竟。此非老僧情与无情。焕然等现。同於法界性者乎。二十一祖婆修盘头付法偈。泡幻同无碍。正同上之言下合无生。只因人不自悟。故曰如何不了悟耳。达法在其中。非今亦非古。岂非十世古今。不离当下者乎。潭吉称尊者。返邪归正。真没量大人。今有自谓没量大人。不能受一善言者。此正汝等。不打自招。何则。汉月以一○。为无文密印之过量外道。曾不听老僧。直心直行。本色本分。激励之言。反诬老僧为一橛头硬禅。潭吉效之。亦谓主人公相似见解。然则汝等何尝似婆修罗多。返邪归正乎。二十二祖摩拏罗。付鹤勒那偈曰。心随万境转。转处实能幽。随流认得性。无喜亦无忧。又非言下合无生。同於法界性乎。二十三祖付法偈曰。认得心性时。可说不思议。了了无可得。得时不说知。正如慧思禅师。谓寻尝见说不思议。一句标名言下当。岂非言下合无生乎。二十四祖师子偈曰。正说知见时。知见俱是心。当心即知见。知见即於今。请问潭吉。即今是甚么。而救中道。尊者与此土二祖。皆示定业。不可苟免。先觅法嗣。嘱以从上相承之慧命。然后怡然顺受。今世承其派者。不思厥祖。为法求人之艰难。冒污触邪。出佛身血。老僧且问潭吉。祇如汉月谤老僧一棒不作一棒用。直指一切人身即佛身。为一橛头硬禅。汝谤老僧据本来面目主人公。为相似见解。涂污祖师。非汉月与汝。皆出佛身血乎。老僧不幸当吾世而身见之。悲不可忍。故一辟再辟。辟之不已者。非为从上相承之慧命乎。二十五祖婆舍斯多。付法偈曰。圣人说知见。当境无是非。我今悟真性。无道亦无理。此非唯吾自偶谐。故头头非取舍。处处没张乖。而当境无是非乎。二十六祖不如蜜多。付般若多罗偈曰。真性心地藏。无头亦无尾。应缘而化物。方便呼为智。盖言迷之为众生。悟之为智身。非古云般若大智。如大火聚。拟之则燎却面门者乎。二十七祖。付达磨大师偈。心地生诸种。因事复生理。果满菩提圆。花开世界起。非老僧情与无情。焕然等现。所谓十方世界现全身者乎。从上诸祖付法。皆据身心一如。生佛不异的。为无生法忍。曾见那一个。以一○为千佛万佛之祖来。曾见那一个。钻出四法交加。双头独结。种种奇名异相来。潭吉惟不据偈旨为证。一味杜撰。故救中道。二十八代祖师。其间与外道辨论者。十有一人。皆欲拯彼邪谬。归乎至当之地。非有胜心。今天童三峰。所见不同。卒至於辨。愿好心护法者。开顶门眼。彻见二老。一唱一和之意。神而明之。老僧阅至此。叹曰。诚哉是言也。只是不思老僧。唯据顶门正眼。彻见尽大地人。凡具顶门者。皆以一棒不作一棒用。开他正眼。而汉月反谤为一橛头。自立一○为千佛万佛之祖。如此外道妄计。欲与老僧唱和。正古所谓岸上行人。舟中渔父。唱和不齐耳。顶门具眼者。自应辨魔拣异。安得探而和之。顾猥云神而明之乎。且老僧一棒不作一棒用。即答磬山书。亦云各与一顿。无非佛法相见。何尝有人见我见来。今日事不获已。一辟再辟。直穷汉月到底。总之为佛法故。顾可以胜心客气。人我之见目之乎。潭吉附会攻驳。恶果正其自招。老僧亟为拯救而无从也。有悲不可忍者矣。

　　天童和尚辟妄救略说卷之二
　　天童和尚辟妄救略说卷之三

　　　　侍者　真启　编

　　东土祖师
　　▲初祖菩提达磨大师者

　　南天竺国。香至王第三子也。姓剎帝利。本名菩提多罗。后於般若多罗尊者得法。尊者谓曰。汝於诸法。已得通量。达磨者。通大之义也。宜名达磨。因改今名。祖恭禀教义。服勤四十年。迨尊者顺世。遂演化本国。时有二师。一名佛大先。二名佛大胜多。本与祖。同学佛陀[跳-兆+友]陀小乘禅观。佛大先既遇般若波罗尊者。舍小趣大。与祖并化。时号为二甘露门矣。而佛大胜多。更分徒为六宗。第一有相宗。第二无相宗。第三定慧宗。第四戒行宗。第五无得宗。第六寂静宗。各封己解。别展化源。祖喟然叹曰。彼之一师。已陷牛迹。况复支离。而分六宗。我若不除。永缠邪见。言已。微现神力。至有相宗所。问曰。一切诸法。何名实相。彼众中有一尊长萨婆罗。答曰。於诸相中。不互诸相。是名实相。祖曰。一切诸相。而不互者。若名实相。当何定耶。彼曰。於诸相中。实无有定。若定诸相。何名为实。祖曰。诸相不定。便名实相。汝今不定。当何得之。彼曰。我言不定。不说诸相。当说诸相。其义亦然。祖曰。汝言不定。当为实相。定不定故。即非实相。彼曰。定既不定。即非实相。知我非故。不定不变。祖曰。汝今不变。何名实相。已变已往。其义亦然。彼曰。不变当在。在不在故。故变实相。以定其义。祖曰。实相不变。变即非实。於有无中。何名实相。萨婆罗心知圣师。悬解潜达。即以手指虚空曰。此是世间有相。亦能空故。当我此身。得似此否。祖曰。若解实相。即见非相。若了非相。其色亦然。当於色中。不失色体。於非相中。不碍有故。若能是解。此名实相。彼众闻已。心意朗然。钦礼信受。如是次第。至寂静宗所。问曰。何名寂静。於此法中。谁静谁寂。彼众中有尊者。答曰。此心不动。是名为寂。於法无染。名之为静。祖曰。本心不寂。要假寂静。本来寂故。何用寂静。彼曰。诸法本空。以空空故。於彼空空。故名寂静。祖曰。空空已空。诸法亦尔。寂静无相。何静何寂。彼尊者闻师指诲。豁然开悟。於是六众咸誓归依。化被南天。声驰五印。经六十载。度无量众。
　　祖念。东震旦国。佛记。后五百岁。般若智灯。运光於彼。遂嘱弟子不若蜜多罗。住天竺传法。而躬至震旦。乃辞祖塔。别学侣。泛重溟。凡三周寒暑。达於南海。实梁普通七年。庚子岁。九月二十一日也。广州刺史萧昂。具礼迎供。表闻武帝。帝遣使赍诏迎请。以十月一日。至金陵。帝问。如何是圣谛第一义。祖曰。廓然无圣。帝曰。对朕者谁。祖曰不识。帝不悟。
　　祖知机不契。是月十九日。潜回江北。十一月二十三日。届洛阳。寓止嵩山少林寺。面壁而坐。终日默然。人莫之测。谓之壁观婆罗门。有僧神光。久居伊洛。博览群籍。善谈玄理。每叹曰。孔老之教。礼术风规。庄易之书。未尽妙理。近闻达磨大士。住止少林。至人不遥。当造玄境。遂诣祖参承。祖常端坐面壁。莫闻诲励。光自惟曰。昔人求道。敲骨取髓。刺血济饥。布发掩泥。投崖饲虎。古尚若此。我又何人。值大雪。光夜侍立。迟明积雪过膝。立愈恭。祖顾而悯之。问曰。汝久立雪中。当求何事。光悲泪曰。惟愿和尚慈悲。开甘露门。广度群品。祖曰。诸佛无上妙道。矌劫精勤。难行能行。非忍而忍。岂以小德小智。轻心慢心。欲冀真乘。徒劳勤苦。光闻祖诲励。潜取利刀。自断左臂。置於祖前。祖知是法器。乃曰。诸佛最初求道。为法忘形。汝今断臂吾前。求亦可在。祖遂因与易名。曰慧可。可曰。诸佛法印。可得闻乎。祖曰。诸佛法印。匪从人得。可曰。我心未宁。乞师与安。祖曰。将心来。与汝安。可良久曰。觅心了不可得。祖曰。我与汝安心竟。
　　越九年。欲返天竺。命门人曰。时将至矣。汝等盍言所得乎。有道副对曰。如我所见。不执文字。不离文字。而为道用。祖曰。汝得吾皮。尼总持曰。我今所解。如庆喜见阿閦佛国。一见更不再见。祖曰。汝得吾肉。道育曰。四大本空。五阴非有。而我见处。无一法可得。祖曰。汝得吾骨。最后慧可。礼拜依位而立。祖曰。汝得吾髓。乃顾慧可。而告之曰。昔如来以正法眼。付迦叶大士。展转嘱累。而至於我。我今付汝。汝当护持。并授汝袈裟。以为法信。各有所表。宜可知矣。可曰。请师指陈。祖曰。内传法印。以契证心。外付袈裟。以定宗旨。后代浇薄。疑虑竞生。云吾西天之人。言汝此方之子。凭何得法。以何证之。汝今受此衣法。却后难生。但出此衣。并吾法偈。用以表明。其化无碍。至吾灭后二百年。衣止不传。法周沙界。明道者多。行道者少。说理者多。通理者少。潜符密证。千万有余。汝当阐扬。勿轻未悟。一念回机。便同本得。听吾偈曰。吾本来兹土。传法救迷情。一花开五叶。结果自然成。吾自到此。凡五度中毒。我尝自出。而试之置石。石裂。缘吾本离南印。来此东土。见赤县神州。有大乘气象。遂踰海越漠。为法求人。际会未谐。如愚若讷。今得汝传授。吾意已终。
　　潭吉据雪窦颂初祖见武帝公案。作救云。廓然不识。涂毒鼓声也。雪窦以本语作颂。可谓白圭无玷矣。后人向左右顾视处。妄下注脚。而自谓不存知解。不亦难乎。老僧道。雪窦以本语作起句。专为要出他千古万古空相忆句。此即雪窦点后人。不可忆达磨为祖师。故曰休相忆。清风匝地有何极。正指普天匝地之人。无不是祖师。故左右顾视曰。者里还有祖师么。唤来与老僧洗脚。雪窦如是指呼。而汝等犹自不惺。反谓老僧下注脚。存知解。试问潭吉。顾视左右云。者里还有祖师么。非要人自知自悟。自承当自祖师而何。又说甚么祖师西来。直指人心。见性成佛。且大慧云。菩萨人见性以眼见。又云。直须眼见始得。而潭吉反谓直指人心。见性成佛犹芋。而以纲宗偈颂。为纸包火煨之法。令诸穷子。展转求食。如法啖之。不复饥饿。必以纲宗偈颂为宗旨。而不以纲宗偈颂。发人自悟为宗旨。反以自悟本来。开顶门正眼者。为抹杀宗旨。汝何不思古人云。驱耕夫牛。夺饥人食。则死尽学者。展转求食之偷心。自休自在。始称直指人人。见自性也。岂若潭吉以五家纲宗偈颂。纸包火煨。展转求食为宗旨哉。且大慧参禅十八年。於古人纲宗偈颂。一一透过。授受之际。皆烧臂香以表信。后见湛堂。为伊点破。始觉从前所学得底。到者里。总用不着。乃自谓曰。若禅有传有受。岂佛祖自证自悟之法。据是则学纲宗偈颂。又当得甚么椀。昔仰山谓香严。祖师禅未梦见在。严曰。我有一机。瞬目视伊。若人不会。别唤沙弥。据瞬目视伊。非雪窦顾视左右之意乎。仰山曰。且喜严师弟。会得祖师禅也。又岂别有所谓祖师禅者。而潭吉反谓老僧。单以扬眉瞬目见解。执悟中迷。发为狂打泼骂之瘴。然则临济问黄檗佛法大意。三遭痛棒。未闻临济以黄檗为狂打。而云我二十年。在黄檗先师处。三度问佛法的的大意。三度蒙他赐杖。如蒿枝拂着相似。何哉。救中又谓。雪峰三登九上。所至皆有得。末上於阻雪因缘。始得大悟。故与岩头书曰。一自鳌山成道后。直至於今饱不饥。今之禅者。以有所得心。执有所得法。取舍宛然。而自谓满足。瘴气所持。非真饱者。老僧道。此语诚足以证汉月之非。何则。盖雪峰因述从前。于盐官德山诸老处所得。故岩头喝曰。从门入者。不是家珍。而汝等反据古人纲宗偈颂。为纸包火煨之法。令学者展转求食。如法啖之。非从门入者乎。岂非反岩头之意乎。雪峰又问。他后如何即是。岩头曰。他后若欲播扬大教。一一从自胸襟。流出将来。与我盖天盖地去。雪峰大悟。作礼曰。今日始是鳌山成道。故住后垂语云。尽大地是个解脱门。把手拽不不入。时有僧出云。和尚怪某甲不得。又僧云。用入作么。峰便打。汝等敢道雪峰为狂打者乎。又云。尽大地是沙门一只眼。汝等诸人。向甚么处屙。又云。尽大地是沙门全身。汝等总敢道为相似野狐涎者乎。然则汉月於自己外。别有四法交加。双头独结。一○为千佛万佛之祖。及执三玄三要等。名相为宗旨。正是以有所得心。执有所得法。而妄谓不饥。去雪峰之饱远矣。救中又曰。作礼三拜。依位而立。当时同在四人之列。记录者。谓初祖特顾慧可而付法眼。以表得髓之意。非於顾字有旨趣也。辟书从默顾二字。作如许解注。反笑三峰为知解云云。仍与上章谤老僧。下注脚。存知解同意。且问潭吉。若於顾字无旨趣。则同列四人。何不咸付法眼乎。请看祖师付法曰。汝当阐扬。勿轻未悟。一念回机。便同本得。今汉月不据人人本得之旨。示一切人。而妄捏一○为千佛万佛之祖。暨钻出四法交加。双头独结。种种奇名异相。故老僧不辞作个知解宗徒。以正汉月之邪知邪解耳。岂不自知为知解哉。以戈止戈。以楔出楔。老僧为汝。恁么老婆心切。汝等诸人还知么。

　　▲二祖慧可大师

　　武牢人姬氏子。父寂。以无子祷祈既久。一夕有异光照室。母遂怀妊故生而名之曰光。少则超然。博极载籍。尤善谈老庄。后览佛乘。遂尽弃去。依宝静禅师出家。徧学大小乘义。年三十三。返香山。终日燕坐。又八年。於寂默中。忽见一神人。谓曰。将欲受果。汝其南矣。翌日觉头痛如刺。欲治之。忽闻空中曰。此换骨也。往见静述其事。静视之。见顶骨峣然。如五峰秀出。以有神异。更名神光。静语祖曰。汝相吉祥。而神令汝南。彼少林有达磨大士。必汝师矣。祖遂造少室。逮得法至北齐。天平二年。有一居士。年踰四十。不言名氏。聿来设礼。而问祖曰。弟子身缠风恙。请和尚忏罪。祖曰。将罪来。与汝忏。士良久曰。觅罪了不可得。祖曰。与汝忏罪竟。宜依佛法僧住。士曰。今见和尚。已知是僧。未审何名佛法。祖曰。是心是佛。是心是法。法佛无二。僧宝亦然。士曰。今日始知。罪性不在内。不在外。不在中间。如其心然。佛法无二也。祖深器之。即为剃发曰。是吾宝也。宜名僧璨。其年三月十八日。於光福寺受具。自兹疾渐愈。执侍经二载。祖遂嘱累。付以衣法。偈曰。本来缘有地。因地种花生。本来无有种。花亦不曾生。又曰。汝受吾教。宜处深山。未可行化。当有国难。般若多罗悬记所谓。心中虽吉外头凶者。是也。吾亦有宿累。今往酬之。汝谛思圣记。勿罹世难。善去善行。俟时传付。
　　祖乃往邺都化导。四众皈依。三十四载。遂韬光混迹。变易仪相。或入酒肆。或过屠门。或习街谈。或随厮役。或问之曰。师是道人。何故如是。祖曰。我自调心。何关汝事。

　　▲三祖僧璨大士

　　不知何许人。以白衣谒二祖。得度传法。后隐於舒之皖公山。往来太湖县司空山。当后周毁法。祖深自韬晦。居无常处。积十余载。人无能知者。至隋开皇十二年。有沙弥道信。年始十四。来礼祖曰。愿和尚慈悲。乞与解脱法门。祖曰。谁缚汝。曰无人缚。祖曰。何更求解脱乎。信於言下大悟。服劳九载。后於吉州受戒。侍奉尤谨。祖屡试以玄微。知其缘熟。乃付衣法偈曰。花种虽因地。从地种花生。若无人下种。花地尽无生。
</div>
    <div class="pagination">
<a href="辟妄救略说.html">上一页</a><a href="辟妄救略说.html">1</a><span class="current-page">2</span><a href="辟妄救略说_page3.html">3</a><a href="辟妄救略说_page4.html">4</a><a href="辟妄救略说_page5.html">5</a><a href="辟妄救略说_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
