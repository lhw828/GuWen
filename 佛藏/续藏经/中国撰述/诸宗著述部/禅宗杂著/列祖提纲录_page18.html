<!DOCTYPE html>
<html>
<head>
    <meta charset="UTF-8">
    <title>列祖提纲录 - 第 18 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>列祖提纲录 - 第 18 页/共 44 页</h1>
    <div class="content">　　佛心才禅师病起上堂。一法有形该动植。百川湍激竞朝宗。韶琴不鼓云天淡。想像毗耶老病翁。维摩病则上封病。上封病则拄杖子病。拄杖子病则森罗万象病。森罗万象病则凡之与圣病。诸人还觉病本起处么。若也觉去。情与无情同一体。处处皆同真法界。其或未然。甜瓜彻蒂甜。苦瓠连根苦。
　　心闻贲禅师病起上堂。维摩病说尽道理。龙翔病咳[口*敕]不已。咳[口*敕]不已说尽道理。说尽道理咳[口*敕]不已。汝等诸人还识得其中意旨也未。本是长江凑风冷。却教露柱患头风。
　　石屋珙禅师病起上堂。举苕溪和尚示众云。吾有大病非世所医。后有僧问曹山。未审是甚么病。山云攒簇不得底病。又问一切众生还有此病也无。山云老僧正觅起处不得。师云。者僧是病过的人。极是搜寻到头发尖里也不放过。若非曹山知他落处。其他难为启口。复成一偈举似大众。百骨酸疼攒簇难。一番热了一番寒。觅他起处竟不得。药铫风炉尽打翻。
　　杰峰愚禅师因眼病上堂。佛病祖病众生病。拈向一边。丹药妙药神仙药。除过一壁。离却四大幻身。且道那个是病那个是药。若向者里荐得。许汝诸人具一只眼。其或未然。老僧分明指出病源与诸人看。四大分散时向何处安身立命。是有病无药底句。镇州萝卜栢树子乾屎橛麻三斤。是有药无病底句。万法归一一归何处。赵州云。我在青州做领布衫重七斤。是药病对治底句。不是心不是佛不是物。狗子佛性无。是药病双忘底句。为治众生心中五欲八风烦恼尘劳妄想执着一切诸病。一大藏教总是济世医方。一千七百祖师公案尽是灵丹妙药。有病应服药。无病药还祛。众中还有个汉出来道。和尚自身不能治。何用治别人。只向他道。留得一双青白眼。笑看无限往来人。
　　无文璨禅师病起上堂。诸人病是山僧病。山僧病是诸人病。诸人痛处山僧能忍。山僧痛处诸人欲忍不能。拄杖卓一下。单方一服当下和平。不必松根采茯苓。
　　恕中愠禅师病眼上堂。山僧数日来病眼暗昏昏地。直得东西不辨南北不分。然於不分不辨处却有个分晓。僧问九峰。如何是把定乾坤眼。折筯搅龙门。峰云。把定在里许。乞儿弄饭椀。僧云。乾坤眼何在。再犯不容。峰云。正是乾坤眼。贵买贱卖。僧云。还照烛也无。有甚失照烛。峰云。不借三光势。舌头拖地。僧云。既不借三光势。凭何照烛。唤作乾坤眼。狗咬枯骨头。峰云。若不恁么。髅髑前见鬼正是见鬼说话。九峰长吹缓打。自谓手段高强。争柰者僧久经行户酬唱无亏。若是把定乾坤眼总未见得。今日不是搀行夺市。盖为病多谙药性。要识把定乾坤眼么。卓拄杖。曙色未分人尽望。及乎天晓也寻常。
　　楚石琦禅师病起上堂。寿山不会说禅。病起骨露皮穿。判得阎罗老子。一朝催讨饭钱。剑树刀山未免。镬汤炉炭交煎。更入驴胎马腹。不知脱离何年。因什么如此。是他家常茶饭。
　　了庵欲禅师病起上堂。昨日病。前日病。病病相寻。无有自性。坐断净名舌头。倒行摩竭正令。击拂子。野狐窟里产狻猊。猕猴各佩轩辕镜。
　　上堂。东山演和尚云。病来又病皮黏骨。可杀惊人。抖擞起来无一物。却较些子。行不成步语声低。描也描不成画也画不就。鼻孔依然高突兀。筑着磕着好。大众。古人发挥到无发挥处。直是惊天动地迈古超今。山僧一夏以来病来病去。病得起来。内不见有四大五阴。外不见有山河大地。上不见有诸佛。下不见有众生。中不见有自己。净裸裸赤洒洒没可把。幸自可怜生。无端侍者进退一段公案未了。今朝月望。拈香底拈香。揖客底揖客。濡毫底濡毫。请法底请法。直要山僧向太虚空中大书皇帝万岁四字。莫有为山僧代笔者么。举起拂子云。文明齐北极。睿算等南山。系拂子下座。
　　密云悟禅师病起升座云。山僧六十有五。数来不涉迷悟。无端痢疾三年。累得通身骨露。若人如是证明。管取超佛越祖。日用二六时中。直教更无差互。若能如是修行。定证金刚坚固。试看碓坊踏碓人。终日未尝移一步。苏州城有六座门。门门有路通人路。可惜无人简点知其数。便下座。
　　箬庵问禅师病起升座。师云。三百六十骨节。八万四千毛窍。通身抖擞。欲觅病起处了不可得。风寒暑湿热四面交逼时。且道向甚么处着到。惯从五凤楼前过。手握金鞭贺太平。忽有个衲僧出来道。和尚犹作主那。山僧不觉手之舞之足之蹈之。今日初起呓语犹未歇在。喝一喝下座。

　　掩室提纲

　　天如则禅师依圆觉上期一百二十日掩室安居。书偈于门示众。平地牢关立一重。佛来无路得相逢。分明只在寻常处。如隔千峰与万峰。
　　见心复禅师掩关示众。槁木形骸百念灰。溪猿野鹤苦相猜。闭门独掩青松雨。笑口逢人亦懒开。
　　无趣空禅师掩关示众。三十余年参礼请益十方宗匠。问法皆云无说。问佛皆云无相。幸得无相无说。不觉顿空伎俩。追昔脚跟失却便宜。今喜眉毛端在眼上。从斯丢去草鞋。即便抝折拄杖。拍双空手入玄关。坐看阴阳消长。偈曰。穷子还归长者宅。善财参遍杂华林。大千收拾毫端内。推出虚空掩上门。
　　瑞白雪禅师为乘长老封关。封住拄杖头。结定布袋口。山河大地搅得一团。明暗色空捏成一聚。炉峰不挂片云。秦望岂带烟色。正恁么时。进关一句作么生道。良久云。木人云中拍毡板。石女山头唱茶歌。
　　石雨方禅师为尸行芥城封关。海阔天空智者不居。铁壁银山愚人不识。然则如镜照镜。不妨者边那边。死限之心既固。活埋之念须坚。虽然。欲知此话行。须看三年后。

　　启关提纲

　　无趣空禅师启关示众。自结玄关自活埋。自吾闭也自吾开。一拳打破玄关窍。放出从前者汉来。
　　玉芝聚禅师启关示众。丈室三年坐断十方世界。蒲团一念顿圆十世古今。依稀弥勒楼中。不妨开已复闭。毕竟普贤界里。要看绝后再苏。所以道把住则乾坤失色。放行则瓦砾生辉。霄汉纵横。苍桧岂容藏彩凤。风雷浩荡。碧潭宁许卧青龙。然则放出关中主一句作么生道。咦。开门日出西方卯。万象之中独露身。
　　石雨禅师为正衡开关。尽大地是个关房。本无出入。只因迷故。关上重关亦是迷上重迷之意。今人只思寻悟。全不知迷。既不知迷。悟从何得。所以老僧常向人道。迷有十分悟有十分。今日开关岂属迷悟。听取一偈。有出入。无门户。无开掩。有封固。若是香象截流机。终不从他觅头路。乃举锁匙。且道是甚么。试开看。

　　迎待尊宿引座提纲

　　实性大师因同参芙蓉训禅师至上堂。以右手拈拄杖倚放左边。良久曰。此事若不是芙蓉师兄也大难委悉。便下座。
　　法昌遇禅师黄龙南禅师至上堂。拏云攫浪数如麻。点着铜睛眼便花。除却黄龙头角外。自余浑是赤斑蛇。法昌小剎路远山遥。景物萧疎游人罕到。敢谓黄龙禅师曲赐光临。不唯泉石生辉亦乃人天欣悦。然云行雨施自古自今。其柰炉鞴之所钝铁犹多。良医之门病者愈甚。瘥病须求灵药。销顽必藉金锤。法昌者里有几个躲根阿师。病者病在膏肓。顽者顽入骨髓。若非黄龙老汉到来。总是虚生浪死。拈拄杖曰。要会么。打面还他州土麦。唱歌须是帝乡人。
　　保宁勇禅师因长芦和尚来上堂。金将火试。水将杖试。大众。祇如金不将火试。水不将杖试。还有人辨得么。若辨得。是真也假也深也浅也。若辨不得。且分付与明眼人。
　　真净文禅师隆庆长老来上堂。大众。教中道佛灭度后为善知识者总是见佛来。然则其为善知识者亦不可容易睹。善知识者亦不可轻慢。隆庆禅师斯之谓也。老僧与知事首座大众同增欢庆。乃喝一喝云。虎溪宗派龙山子孙。吉州隆庆大启禅门。古人所谓从门入者不是家珍。蓦拈起拄杖云。为是家珍。为是外物。大众却请隆庆禅师决断。掷下拄杖下座。
　　雪窦显禅师因宗上座至引座。大众。今日雪窦宗上座。乃是昔年太阳韩大伯。具大知见。晦迹韬光。欲得发扬宗风。幸愿特升此座。
　　白云端禅师中峰至云。九九八十一。几人能解算。两个五百文。原来是一贯。到者里添得一文么。若有添得一文。即便满路光生拔出古今。争柰自古自今千个万个。祇爱足头底白云。今日为汝添看。乃云。下座与知事首座大众请中峰和尚升座一徧。
　　圆悟勤禅师请长芦觉禅师上堂。多子塔前分半座。截断众流。少林端拱历九年。壁立万仞。奋作家炉鞴。施向上钳锤。显大用大机全生全杀。与一切人抽钉拔楔解黏去缚。令大地人各各如狮子儿奋迅咤沙踞地返踯。所以道法王法力超群生。常以法财施一切。久积净业称无量。导众以寂故稽首。夫如是则向万仞悬崖垂手。敲唱俱有。百尺竿头进步。主宾互换。正当恁么时如何。龙吟长雾起。虎啸乃风生。复云。撞着道伴交肩过。一生参学事已毕。今朝幸遇大导师。宝华王座为拈出。
　　龙门远禅师五祖和尚到上堂。曹溪大师传衣归岭南。后来让和尚得法授与马大师。马大师接得百丈。百丈得黄蘗。黄蘗得临济。临济得兴化。兴化得南院。南院得风穴。风穴得首山。首山得汾阳。汾阳得慈明大师。慈明大师接得一人杨岐和尚。如今举他得底事看。此老子云。我者里如闹市里上竿子相似。是人皆见。瞒你眼得么。杨岐老子后来接得端和尚一人。此老子曾住此山来。有颂云。海底珠动时。云中月还现。凉夜无狂风。清光都一片。端师翁后来接得先师一人。先师有言曰。祇从咬破一个铁馂饀。直得百味具足。此老子所以一生口硬好说硬话。伏自先师付嘱之后大法传持以来。末后东山一时分付今五祖堂头和尚。此日幸对人天广众。请不吝慈悲重为显扬。使先宗有据吾道益明。莫不大幸。
　　甘露和尚入山上堂。达磨不来唐土。地久天长。二祖不往西天。山青水绿。龙吟雾起虎啸风生。秋雨垂空浮云蔽日。诸人有眼还见么。有耳还闻么。既具见闻。何者是迷何者是悟。何物为缘何物为对。要知迷悟升沉理。毕竟须还本分师。先佛道。身相属四大。心性归六尘。四大体各离。谁为和合者。大众。身心既乃如此。现今复是何物。近来参学之人。尽皆奔驰语句举论古今。於本分事全不明了。所以正宗淡薄道法浇漓。幸遇和尚到来。伏望震潮音示真旨。抉重瞙显衣珠。四众倾诚。不胜虔请。
　　应庵华禅师乌巨山雪堂和尚到上堂。临济三遭痛棒。高安滩上知归。兴化於大觉棒头深明黄蘗意旨。山中兄弟虽然不多。各各病在膏肓。若非师叔和尚到来。明果岂敢妄通消息。少间下座与知事头首大众同伸拜请。伏望慈悲痛垂发药。
　　万杉和尚到上堂。大底大小底小。长底长短底短。曲底曲直底直。方底方圆底圆。正底正邪底邪。为复是佛耶是菩萨耶。是罗汉耶是圣僧耶。是鬼神耶是天仙耶。我昔闻是法。未尝妄宣说。是义非义是随义堕。非是非义非非义是随句堕。若作佛法商量。达磨一宗扫土而尽。不作佛法商量。老僧活陷地狱。是你诸人还缁素得出么。苟或未然。少间下座同知事头首攀请新万杉和尚为众说破。
　　径山大慧禅师至上堂。乃云。我本无心有所希求。今此法王大宝自然而至。法王大宝既至。汝等诸人急着精彩。所谓见之不取思之千里。岂不见大隋和尚道。我参七十余员善知识。具大眼目底祇有一二。其他尽具正知见。在今天下具大眼目真善知识。惟我法叔老师一人而已。黑漆竹篦掀翻海岳。从头打过。虽是死马医。就中要妙。黄蘗打临济拄杖。蒋山岂是无耶。盖为土旷人稀。云门一曲腊月二十五。那在今朝十六日吹唱。蓦拈拄杖卓一卓云。虚空可量风可系。无能尽说佛功德。复举顷在虎丘闻先师举佛眼叔祖初作无为军化士。因道中着颠有个省处。归来举似师祖。后令充知客。因夜坐拨火忽然猛省。虽然如是。每至入室未能深入阃奥从容请益大师。祖云。我为你说个喻子。正如一人牵一头牛从窗棂中过。两角四蹄悉皆过了。惟尾巴过不得。师云。者个说话多年在肚皮里。信知在今天下无人理会得。所以密之三寸。苟非法叔老师到来。小侄此生无因拈出。敢问诸人。既是大底过了。如何尾巴却过不得。且道誵讹在什么处。小侄今日对众拈出。供养我法叔老师大和尚。惟愿寿与赵州同年。为佛法作大主张。使天下衲僧洞彻此一段奇特大事。下座同知事头首大众殷勤拜请。伏望慈悲俯垂开示。
　　无用宽禅师天目中峰和尚至引座。明明百草头。明明祖师意。天目山古佛辉天并鉴地。虎咬大虫蛇吞鳖鼻。掷拄杖云。直下来也急着眼觑。下座大众怀香拜请幻住大和尚慈悲开示。便下座。
　　千岩长禅师龟峰道源和尚至上堂。作家相见岂在形言。击鼓升堂聊陈供养。供养我龟峰和尚降尊就卑。昔应庵叙谢大慧末句云。虚空可量风可系。无能尽说佛功德。即今下座同大众拜请和尚尊慈开示。
　　恕中愠禅师瑞龙梦堂和尚至上堂。大人具大见。大智得大用。黑漆竹篦掀翻海岳。芭蕉拄杖敲打虚空。直得释迦弥勒拱手归降。文殊普贤潜身无地。所以道杀人须是杀人刀。活人须是活人剑。有活人剑无杀人刀。一切活人死不得。有杀人刀无活人剑。一切死人活不得。活得死人死得活人。犹且堕在功勋埋没宗旨。岂不见芙蓉和尚一日访同参实性大师。性乃升堂以右手拈拄杖倚放左边良久曰。此事若不是芙蓉师兄也大难委悉。便下座。实性与么道。李向赤边咬。当兹季运。袒肩担荷赤手提持。不涉廉纤斩钉截铁。惟我瑞龙师兄一人也。勿谓土旷人稀秘而不泄。惟愿放开线道曲狥时宜。使彼承言滞句者彻证直指单传一段奇特大事。顾不韪欤。下座与首座大众同伸拜请冀为敷扬。
　　楚石琦禅师灵隐竹泉和尚至上堂。举广慧琏和尚道。我在先师会中见举竹篦问省驴汉云。唤作竹篦则触。不唤作竹篦则背。作么生。省近前夺得。抛向地上云是什么。先师云瞎。省从此悟入。我道省驴汉悟则太煞悟。要且未尽先师意旨。师云。大小广慧恁么道。先师实有意旨那。将一把火照看。面皮厚多少。下坡不走。快便难逢。若是向上提持。还我竹泉师兄始得。
　　弘觉忞禅师通玄奇禅师至引座。别峰不意。却亲遭力索。无因见妙高。岂是当头多隐讳。从来正打贵旁敲。不见丹霞访忠国师。霞问侍者。国师在不。者曰。在即在。祇是不见客。霞曰大深远生。者曰。非但上座。佛眼亦觑不见。霞曰龙生龙子凤生凤儿。国师睡起。侍者以告。国师乃打侍者二十棒遣出院。丹霞闻得。叹曰不谬为南阳国师。岂非丹霞旁敲故显国师正打。因显国师正打始知毫无隐讳。既知毫无隐讳。自然大用现前霜威凛凛。然后方可祖印高提吹毛横按。剿绝今时露布。发挥从上家风。激扬敲唱双行。蓦札主宾互换。主宾互换也。云迷大野雾锁长空。敲唱双行也。韵出青霄风生满座。直得山河大地尽作琴声。草木丛林顺方低向。正当恁么时。作么生是毫无隐讳底事。卓拄杖云。要会么。下座同申劝请通玄和尚普为诸仁分明指出。
　　化山三宜和尚至引座。孟尝门下珠履三千。金谷园中绣襦八百。安似我辈衲僧家。借来香饭饷万圣於同堂。三变净坊集分身於一处。是故进一步则震动无边世界网。退一步则踏断百亿大风轮。不进不退则正令当行十方坐断。便饶如是。未是衲僧全体作用在。诸人要见全体作用么。举起拂子云。看看。空王佛．多宝佛．威音王佛．大通智胜佛．四万同名同号日月灯明佛。尽向山僧拂子头上吹大法螺击大法鼓。演大法义作大佛事。一一佛事周徧法界。所谓一毛现神变。一切佛同说。尽於未来劫。莫得其边际。倒握拂子云。及乎倒转柄来。要且三世诸佛历代祖师卒摸索头脑不着。何况诸人茄子瓠子那里知得。今朝幸遇化山和尚象驾光临高垂天鉴。下座同申劝请普为诸人委曲指示。

　　列祖提纲录卷第十七
　　列祖提纲录卷第十八

　　　　武林十八涧理安禅寺住持娄东行悦集

　　迎待尊宿致谢提纲

　　石霜圆禅师因同道相访上堂。飒飒凉风景。同人访寂寥。煮茶山上水。烧鼎洞中樵。珍重。
　　杨岐会禅师杨岐诠长老来上堂。拈花付嘱。有屈当人。面壁九年。胡言汉语。当人分上把断乾坤。且道作么生是把断乾坤底句。还有人道得么。如无。云盖失利。
　　五祖演禅师诸院长老入山上堂。临济入门便喝。是甚碗鸣声。德山入门便棒。抝曲作直。云门三句。曹洞五位。大开眼了作梦。何故如此。国清才子贵。家富小儿娇。
　　石台师弟至上堂。昔日先师颂临济三顿棒云。一拳拳倒黄鹤楼。一趯趯翻鹦鹉洲。有意气时添意气。不风流处也风流。大众。若到白云门下。须要众人助拳。
　　真净文禅师因逍遥长老来上堂。青山深处人。来我红尘里。红尘偶不见。白云与流水。耳目何所分。浮名与浮利。为是红尘非。为复青山是。是非两途间。几多殊未已。幸遇逍遥人。可可述遥理。下座。
　　因双林下生长老来上堂。宝山不易到。既到莫空回。莫有不空回者么。遂掷下拄杖云。是什么。良久云。不见双林释迦老。又闻弥勒下生来。喝一喝下座。
　　章江长老来上堂。举僧问云门。如何是诸佛出身处。门云东山水上行。泐潭即不然。若有人问如何是诸佛出身处。但向伊道。远离洪井深入宝山。大众。且道是同是别。忽有个衲僧出来云。者里是什么所在说同说别。也难得。须是实到者田地始得。若未到。且不得草草。
　　永固长老至上堂。幽固深远。无人能到。到则山青水绿。别是人间。好诸禅德。江月照。松风吹。永夜清霄何所为。却怪长时杜鹃子。春山无限好。犹道不如归。
　　因清凉长老到上堂。热恼既尽清凉现前。分别不生虚明自照。然后我当按指海印发光。汝暂举心尘劳先起。乃喝云。三世诸佛一棒打杀。填沟塞壑抛东掷西。一任诸人看。蓦拈拄杖云。过去诸佛亦如是。现在诸佛亦如是。未来诸佛亦如是。遂掷下云。看。
　　因快山长老至上堂。快然大道祇在目前。纵横十字拟即留连。乃顾大众良久喝一喝下座。
　　因华严座主到上堂。法界者一切众生身心之本体也。乃拈拄杖云。不是法界。是诸人无始已来灵明廓彻广大虚寂之妙体。故此土他界天堂地狱六凡四圣情与无情同一无异无坏无杂。犹帝网之明珠互相融通更相涉入。可谓无边剎境自他不隔於毫端。十世古今始终不离於拄杖头上。若尔则何啻掷大千於方外。纳须弥於芥中。而今百亿日月百亿须弥百亿世界都在拄杖子里许。乃掷下云。掷在诸人面前。还见么。信得及么。不思议解脱力神通游戏妙用现前。非假於他术。皆吾心之常分耳。喝一喝下座。
　　化城大师来上堂。三界无安犹如火宅。出得火宅未到宝所且在化城。今日相逢化城。不见宝所何在。元来只是旧时源上座。大众。元来一时总是旧时人。伏惟珍重。
　　大慧杲禅师雪窦持和尚至上堂。仰山道东寺师叔若在。慧寂不受寂莫。仰山只知有己不知有人。径山即不然。雪窦师叔若在。天下衲僧不受寂莫。何故。不见古雪窦有言。寒木在握兮全机可笑。秋水横按兮半提可灭。使八极顶目者不自争衡。见斯人兮驾御昂蘖。
　　应庵华禅师长芦到上堂。风行草偃水到渠成。夙世冤家同门出入。闻禅闻道似鸭听雷。见佛见祖如风过树。隔江见剎竿便回去。脚跟下好与三十棒。未足观光。直须眉毛厮结同生同死。且道五逆闻雷一句作么生道。良久云。上大人。丘乙己。
　　密庵杰禅师国清直庵和尚到上堂。云开千嶂出。木落一枝分。相见又无事。不来还忆君。复举芙蓉和尚一日访实性大师。大师升座。以右手拈拄杖倚左边云。此事若不是芙蓉师兄大难委悉。师召大众云。实性大师弄巧成拙。钝置他芙蓉师兄。今日国清师兄到来。乌巨也不拈拄杖。亦不与么道。且道与古人是同是别。良久云。相逢自有知音知。何必清风动天地。
　　径山别峰和尚至上堂。举仰山道。东寺师叔若在。慧寂不致寂寥。师云。仰山和尚好语。只是语上偏枯。灵隐即不然。径山师叔若在。灵隐不致寂寥。何故。闽蜀同风。
　　雪岩钦禅师上堂就谢天竺侍者肯顽石省清梦默翁西堂。生公台上横说竖说。直得空花乱坠顽石点头。要且不若净名室内一点全收。报恩恁么说话。敢道更经三生六十劫也未梦见在。何故。红蓼岸。白苹洲。夕阳西去水东流。
　　上堂谢兴化首座。人从兴化来。接得剑州信。说道凌霄峰顶碁盘。元是钱王石砚。二十年前一共看。今日重逢。有何照证。展手云。面目见在。
　　退庵休禅师同参到上堂。先师寻常用脑后一锤。卸却学者胸中许多屈曲。当年克宾维那曾中兴化此毒。往往天下丛林唤作超宗异目。非惟孤负兴化。亦乃克宾受辱。若是临济儿孙。终不依草附木。资福喜见同参。今日倾肠倒腹。遂卓拄杖喝一喝云。还知先师落处么。伎死禅和如麻似粟。
　　高峰妙禅师妙湛无为长老至上堂。举刘铁磨来参沩山。把髻投衙。山云老[牛*孛]牛汝来也。引狗入寨。磨云来日台山大会有斋和尚还去么。癞儿牵伴。沩山作卧势。随邪逐恶。磨便出。咄。直饶逴得便行。也是韩卢逐块。
　　千岩长禅师双林玉溪和尚至上堂。天上无弥勒。地下无弥勒。千门万户开。轮锤只一击。下座。
　　双林友云和尚至上堂。路逢道伴交肩过。一生参学事毕。且道以何为验。拈拄杖卓一下云。空手把锄头。
　　客至上堂。披衣登法座。道者是高僧。将谓多奇特。元来百不能。西风吹细雨。落叶满空庭。有客来相访。青山自送迎。
　　天如则禅师雪中客至煨芋作供次示众。懒残捉我芋头煨。羡我深居似大梅。有客无端来借问。一花五叶几时开。苏州呆。苏州呆。门外雪成堆。彻骨还他冻一回。
　　旧同行至上堂。透网金鳞何似不入好。忽然会得个入处。不是同行也大难。
　　蒋山藏主至示众。全提半提。全藏半藏。十寸是一尺。十尺是一丈。尺有尺形。剪有剪样。拂子也用打圆相。楖栗横挑不顾人。志公岂是闲和尚。
　　天目礼禅师云巢岩和尚至上堂。举古德因故人至云。相见不扬眉。君东我亦西。红霞穿碧落。白日绕须弥。南湖今日瑞光和尚至。且作么生相见不扬眉。君东我亦西。红霞穿碧落。白日绕须弥。虽然。我与古人不同。
　　率庵宗和尚至上堂。昨夜南山虎咬大虫。不存性命。今日金刚与泥神揩背。一拶骨出。只如雪峰三到投子九上洞山又作么生。无求是处人情好。不饮从他酒价高。
　　元叟端禅师上堂谢宝中原藏主。举大珠和尚云。贫道闻江西和尚道。自家宝藏一切具足。使用自在。不假外求。从此一时休去。乃至尽十方世界无纤尘不是自家财宝。师云。马师一期与么说。大珠一期与么闻。终身不忘。得大受用。苟非深信坚固。安能透顶透底如此。中原藏主昔年於古鄮山中显示此个法门。还有深信坚固得大受用者么。此日特承光降。幸望款留。
　　断江首座至上堂。山僧昔年行脚驻足兹山。育王横川和尚一偈寄云。(清溪)长短声。独自倚廊柱。三际俱不来。一片冷泉水。非惟无众生。无佛亦无己。短句与长吟。遣兴适意尔。夜半落霜花。日轮正卓午。寥寥天地间。只有寒山子。好大众。有祖以来。提持衲僧顶[宁*页]上一着子。如石火电光。构得构不得未免丧身失命。总出不得者个老和尚。今日因其得法上足断江首座垂访。举似诸人。大家荐取。
　　上堂兼谢吉祥香长老。达磨尽力提持。只道得个不识。六祖全身担荷。只道得个不会。小根小器轻心慢心。师承学解露布葛藤。其可妄生希冀哉。东陵法侄久处众中深谙此事。应缘利物一句作么生道。掣断金锁天麒麟。高举铁鞭击三百。
　　愚庵及禅师宝陀古鼎和尚至上堂。举龙牙道。云居师兄得第二句。我得第一句。师云。大小龙牙只知开张大口。不觉舌头拖地。山僧兹承宝陀法兄和尚曲劳象驾枉贲空山。但愧荒疎无伸供养。岂敢妄通消息。观音菩萨将钱买糊饼放下手却是馒头是第二句。且如何是第一句。喝一喝下座。
　　灵隐天童侍者至上堂。举玄沙因光侍者道。师叔若参得禅。小侄当打铁船下海去。沙住后令人持书问光云。打得铁船也未。光无对。后汾阳昭代云。只见锥头利。不见凿头方。玄觉云。玄沙也是贫儿思旧债。师云。大小玄沙光侍者。人我未忘。互扬家丑。千载之下遭人点检。翠屏终不学他古人。一切只是如常。昨承灵隐天童侍者相访。寒温才罢烧香吃茶。茶罢送归客位。自然主宾道合叔侄情忘。今日升堂。略此叙陈伏希道照。
　　无文璨禅师谢宝严上堂。不拨一尘。不露一机。锦包特石。绵裹秤锤。开先见了直得百宝庄严而顶戴之。何故。有行鬼不识。无心人未知。
　　恕中愠禅师谢国清清凉开元三藏主上堂。向上一路千圣不传。未曾踏着早隔大千。清凉山里万菩萨拖犁拽耙。方广寺中半千尊者掇供逻斋。惟有开元石佛硬纠纠地。风吹不入水洒不着。五千余卷言言异。一一龙宫海藏来。
　　仲肤首座允藏主至上堂。风行草偃水到渠成。正令既行十方坐断。睦州拶人脚折。云门扬下柴片。虽是逸格超宗。未免麻缠纸裹。也堪笑。也堪悲。乌石岭头相见事。知音知后更谁知。
　　多福秋江和尚至并侍者进退上堂。通宗通途。挟带挟路。一句全提。万机顿赴。僧问多福。如何是多福一丛竹。福云一茎两茎斜。僧云学人不会。福云二茎四茎曲。奇怪。诸禅德。是牛鼻。勒芒绳。是马口。衔生铁。提妙明之心印。用格外之生机。还他多福始得。且者僧与么问。还有孤负处么。金鸡啼向玉阑干。一声直透须弥顶。
　　愚极慧禅师谢剑南儒藏主云谷庆藏主无则珍藏主上堂。举白云师祖开堂拈香有云。众中衣钵道友有一言半句利益我者同伸报谢。山僧乍住。二三故人远来相贺。又非一言半句者。比岂无片香以为供养。烧枫香是着菩提边事。烧黄熟是说佛说祖边事。而今猛炳一炉。也要尽大地人知道浙西管内嘉兴府川原道地。且道烧底是什么香。良久云。不下阁。
　　楚石琦禅师净慈雪窗光书记至上堂。上大人。丘乙己。化三千。七十士。尔小生。八九子。佳作仁。可知礼也。召众云。是什么语话。孔门弟子无人识。碧眼胡僧笑点头。
　　诸山至上堂。一花开大地春。一叶落天下秋。动弦别曲贵知音。瞬目扬眉早蹉过。然则不犯之令把断要津。无味之谈塞断人口。德山棒。临济喝。俱胝竖指。鲁祖面壁。归宗斩蛇。大隋烧畬。石巩张弓。子湖看狗。或则平田浅草。或则铁壁银山。或则掣电轰雷。或则和泥合水。全提正印独振宏纲。检点将来不无渗漏。所以即心即佛。今时未入玄微。非心非佛。犹是指踪之极。向上一路千圣不传。学者劳形如猿捉影。还有趣向分也无。平芜尽处是青山。行人更在青山外。复举僧问黄龙玑和尚云禅以何为义。玑云以谤为义。师云。若有人问南湖禅以何为义。向他道以赞为义。且道谤的是赞底是。眼见则瞎耳听则聋。口说则哑心思则穷。天际雪埋千尺石。洞门冻折数株松。
　　无梦噩书记至上堂。举白云端和尚云。写尽千张纸。徒烦心手劳。人情如太华。争似道情高。师云。大小白云犹有者个在。永祚承无梦师兄相访。粗茶淡话兀坐忘怀。若有一个元字脚。彼此不着便。何也。人平不语。水平不流。
　　道旧至上堂。举飒飒凉风景。同人访寂寥。煮茶山下水。烧鼎洞中樵。师云。白云老人家贫难办素食。事忙不及草书。只是不合将常住物入自己用。
　　诸山讲主至上堂。先圣道诸法不自生。亦不从他生。不共不无因。是故说无生。尽大地是糊饼。任你横咬竖咬。西天那烂陀寺里一万来僧人人得吃。只有摩诃迦罗大神不得吃。把须弥山一掴百杂碎。帝释[跳-兆+孛]跳上梵天去也。
　　同参至上堂。举泉大道访慈明。明云。片云横谷口。游人何处来。泉云。夜来何处火。烧出古人坟。明云未在更道。泉便作虎声。明便打一坐具。泉推明向禅床上。明却作虎声。泉云。我见八十余员善知识。惟师继得临济宗风。师云错下名言。当时慈明争容得者风颠汉恁么道。更与一坐具。且看他作个什么伎俩。才眼目定动便连棒趂出。临济法道未至寂寥。
　　了庵和尚退灵岩回叙谢上堂。夫为善知识者。驱耕夺食转凡成圣。其见善知识者。如见青莲华。眼根清净。其闻善知识说法者。如餐香积国饭。毛孔俱香。灵岩禅师之谓也。再归携李。深惬鄙怀。龙象参陪幸希珍重。
　　南石琇禅师前荆溪南岳天锡和尚至上堂。举大颠通禅师因水空和尚来。颠把住坐具云。不用通时暄。亦不用通来处。空云。拟欲恁么。又恐人情不足。颠放手云还足也未。空提起坐具云。若通时暄恐迷来处。颠云暂时相见也无妨。灵岩今日承南岳天锡和尚到来。通时暄了便云。从虎丘来。特为相贺。来处不迷。人情周足。诸人总是不知。赖有露柱证明。
</div>
    <div class="pagination">
<a href="列祖提纲录_page17.html">上一页</a><span>...</span><a href="列祖提纲录_page13.html">13</a><a href="列祖提纲录_page14.html">14</a><a href="列祖提纲录_page15.html">15</a><a href="列祖提纲录_page16.html">16</a><a href="列祖提纲录_page17.html">17</a><span class="current-page">18</span><a href="列祖提纲录_page19.html">19</a><a href="列祖提纲录_page20.html">20</a><a href="列祖提纲录_page21.html">21</a><a href="列祖提纲录_page22.html">22</a><a href="列祖提纲录_page23.html">23</a><span>...</span><a href="列祖提纲录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
