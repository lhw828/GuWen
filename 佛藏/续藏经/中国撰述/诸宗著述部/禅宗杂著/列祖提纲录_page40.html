<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 40 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 40 页/共 44 页
  </h1>
  <div class="content">
   大慧杲禅师岁旦上堂。拈拄杖空中作书字势云。岁朝把笔。万事皆吉。应时纳佑。庆无不宜。若作世谛流布。平地吃交。更在佛法商量。眉须堕落。卓拄杖下座。
　　岁旦上堂。去年今日也只是者个。前年今日也只是者个。先前年今日也只是者个。外前年今日也只是者个。明年今日也只是者个。后年今日也只是者个。外后年今日也只是者个。更外后年今日也只是者个。且道者个是什么。元正启祚。万物咸新。应时纳佑。庆无不宜。喝一喝云。俗气不除。
　　岁旦上堂。一年三百六十日。今朝又是从头起。人人有个主人公。水牛衔却老鼠尾。深沙欢。那咤喜。佛殿走出三门去。僧堂撞入厨库里。敢问大众。还有不迁义也无。自云。有。作么生是不迁义。东君行正令。华发树南枝。
　　应庵华禅师元正上堂。举僧问镜清。新年头还有佛法也无。清云有。僧云如何是新年佛法。清云元正启祚万物咸新。僧云谢师答话。清云镜清今日失利。僧又问智门。新年还有佛法也无。门云无。僧云年年是好年为什么却无。门云张公吃酒李公醉。僧云老老大大龙头蛇尾。门云智门今日失利。师云。二尊宿一人嘴长三尺。一人项短二寸。若检点得出。报恩今日失利。
　　元旦上堂。古今天地古今日月。古今人伦古今山河。释迦弥勒坐筹帷幄。耶舍拭眼罢战沙场。且道功成名遂一句作么生道。万人遐仰处。红日到中天。
　　元正上堂。元正启祚更无回互。万物咸新截铁斩钉。应时纳佑跳出窠臼。孟春犹寒言端语端。知事头首各各希有。云堂大众雍容郑重。蒋山恁么说话。且道在里许不在里许。若在里许。未免是个流俗阿师。不在里许。又着在什么处。所以道。世人住处我不住。世人行处我不行。不是与人难共住。大都缁素要分明。
　　密庵杰禅师岁旦上堂。元正一旦万事成办。大乘小乘井索钱贯。更问佛法如何。也是秦时[车*度]轹钻。
　　松源岳禅师岁旦示众。元正改旦万事成现。有时放行有时坐断。不惜两茎眉。和盘掇转看。佛法世法都卢一片。既是佛法世法。如何得成一片。但辨肯心。必不相赚。
　　灵隐远禅师上堂。新岁有来由。烹茶上酒楼。一双为两脚。半个有三头。突出神难辨。相逢鬼见愁。倒吹无孔笛。促拍舞凉州。咄。
　　净慈昌禅师元旦上堂。举拂子曰。岁朝把笔。万事皆吉。忽有个汉出来道。和尚。这个是三家村里保正书门底。为甚么将来宝华王座上当作宗乘。祇向他道。牛进千头。马入百疋。
　　石霜鉴禅师上堂。送旧年。迎新岁。动用不离。光影内澄辉。湛湛夜堂寒。借问诸人会不会。若也会。增瑕类。若不会。依前昧。与君指个截流机。白云更在青山外。
　　高峰妙禅师岁旦示众。百年难遇岁朝春。姹女梳妆越样新。惟有东村王大姐。依前满面是埃尘。
　　岁旦示众。山僧去年三十六。今年又添一岁。诸人共知。拈拄杖云。且道拄杖子年多少。击禅床云。元正启祚。万物咸新。
　　万寿念禅师岁旦上堂。往复无际。动静一源。含有德以还空。越无私而逈出。昔日日。今日日。照无两明。昔日风。今日风。鼓无两动。昔日雨。今日雨。泽无两润。於其中间觅去来相而不可得。何故。自他心起。起处无踪。自他心忘。忘无灭迹。大众。若向者里会去。与天地而同根。共万物而为一体。若也未明。山僧为你重重颂出。元正一。古佛家风从此出。不劳向上用工夫。历劫何曾异今日。元正二。寂寥冷淡无滋味。赵州相唤吃茶来。剔起眉毛须瞥地。元正三。上来稽首各和南。若问香山山里事。灵源一派碧如蓝。遂喝一喝下座。
　　护国昌禅师上堂。拈拄杖卓曰。三十六旬之开始。七十二候之起元。万邦迎和气之时。东帝布生成之令。直得天垂瑞彩地涌祯祥。微微细雨洗寒空。淡淡春光笼野色。可谓应时纳佑庆无不宜。尽大地人皆添一岁。敢问诸人。且道那一人年多少。良久曰。千岁老儿颜似玉。万年童子鬓如丝。
　　万杉坚禅师岁旦上堂。有一人不拜岁不迎新。寒暑不能侵其体。圣凡不能混其迹。从来鼻孔辽天。谁管多年历日。大众。且道此人即今在甚么处。卓拄杖曰。咄咄咄。没处去。
　　大梅英禅师元旦上堂。三十六旬之始。七十二候之初。末后一句则且置。祇如当头一句又作么生道。拈拄杖曰。岁朝把笔。万事皆吉。急急如律令。大众。山僧恁么举唱。且道还有祖师意也无。良久曰。记得东村黑李四。年年亲写在门前。卓拄杖下座。
　　剑门分禅师元旦上堂。弄虚头。徒费力。寒暑不能变真实。堂堂受屈深可怜。几度年年正月一。拈起杀人刀。火后茎茅万丈高。放下活人剑。不是贵兮不是贱。纵横杀活。如狮子出林群狐绝踪迹。年年是好年。日日是好日。大鹏不作老鸦飞。黄河九曲纤纤直。喝一喝下座。

　　列祖提纲录卷第三十八
　　列祖提纲录卷第三十九

　　　　武林十八涧理安禅寺住持娄东行悦集

　　元旦提纲

　　师子端禅师新岁上堂。新岁新春雪又浓。森罗万象尽皆同。相逢莫认者般事。筋斗全抛示祖风。遂打筋斗下座。
　　无用宽禅师元旦上堂。太湖梁山。彻底掀翻。一柄无用拂子。击开黄龙三关。大众。各各起居多福。卓拄杖一下云。只看赵州无字。不必东卜西卜。下座。
　　元旦上堂。太湖山上贺新年。万象森罗笑揭天。惊得泥牛吞石虎。尘尘剎剎自安然。喝一喝云。风调雨顺祝皇元。下座。
　　天如则禅师新年示众。憍陈如上座。禾山殷打鼓。牛尾巴说禅。乌楖栗下语说禅云。腊月三十昨日去。正月初一今日来。下语云。夜暗昼明。去是谁去。天高地阔。来是谁来。狮林好个上堂。被他抄前说了。只落得打个问讯烧香吃茶。
　　仰山简禅师元旦上堂。新律才分。霞光报晓。天色欲暖还冷。气候似冬忽春。盖鸿蒙之象初升。乃严凝之寒未退。时须倾刻已属东君。勿此为劳共称得岁。刚有一人不在斯限。天地无由盖载。寒暑岂得推迁。日月莫谐照临。阴阳卒难变易。若教此人受岁。终是不甘。时节到来。又争讳得。且道受岁人与不受岁人两家相见如何作贺。良久曰。寒随一夜去。春逐五更来。
　　唯庵然禅师岁旦上堂。元正启祚。万物咸亨。蓦拈拄杖云。拄杖子昨夜抽条。今朝吐蕊。花开五叶。香徧大千。且道当得新年头佛法也无。卓拄杖喝一喝。
　　铁关枢禅师元旦谢监寺上堂。三世诸佛六代祖师天下老和尚。竖拂子。总在拂子头上庆贺新元令旦。普山将栗棘蓬普同供养。吞一任吞吐一任吐。吞不下吐不出未免丧身失命。喝一喝。
　　石屋珙禅师岁旦上堂。钟楼上念赞。床脚下种菜。胜首座道猛虎当路坐。福源者里。山门头贺正歌唱。佛殿里祝圣讽经。一种是声无限意。有堪听有不堪听。诸人还曾检点得出么。喝一喝下座。
　　岁朝上堂。镜清道新年头佛法有。明教道新年头佛法无。道是有也未必有。道是无也未必无。张公吃酒李公。醉赵州东壁挂葫芦。
　　元叟端禅师元旦上堂。昨日唤今朝作新岁。今朝唤昨日作旧年。且如何是物不迁义。击拂子。岭上寒梅才破雪。城边杨柳已含烟。
　　元旦上堂。旧腊昨朝送。新春今日迎。九天腾瑞气。万国霭欢声。
　　笑隐欣禅师元旦上堂。元正启祚。万物咸新。海宇欢呼。人天交庆。直得石女倒骑铁马踏破虚空。木人鞭动泥牛耕翻碧落。阿呵呵。会也么。有意气时添意气。不风流处也风流。
　　元旦上堂。金刚正体露堂堂。万象森罗般若光。泯去来机超当念。无阴阳地理全彰。木鸡报晓啼深巷。石女迎春出洞房。共喜龙湖多瑞气。天风时送御炉香。
　　恕中愠禅师元旦上堂。新年头有一句子举似诸人。者一句子即是父母未生已前底句子。不得向举起处承当。不得向意根下卜度。但见皇风成一片。不知何处是封疆。
　　元旦上堂。新年头佛法。触处皆现成。憧憧贺岁客。倒屣相欢迎。笑指好天气。风日犹和明。必定田稻熟。鼓腹歌太平。大众。忽遇上上人来又作么生祗待。青原酒。赵州茶。三杯两盏醉卧烟霞。大底风流出当家。
　　呆庵庄禅师元旦上堂。天得一以清。地得一以宁。君王得一致太平。衲僧得一滴水氷生。拈拄杖。只如拄杖子得一时如何。直示新年头佛法。敲风打雨任纵横。靠拄杖。
　　正旦上堂。一切无情皆有佛性。晨朝起来庆贺新年。法堂上撞着露柱。礼他三拜有何不可。安乐山神无端性懆鼓合。点胸尊者在佛殿基上说是说非。总与二十拄杖。趂出赵州关外去也。不见道。三千条令主者施行。
　　元旦上堂。新年头不可与诸人葛藤。德山棒临济喝拈放一边。你道赵州和尚使得十二时辰。还有勘验处也无。击拂子。家家门前赫日月。太平不用将军威。
　　元旦上堂。老僧未开口已前。一切时一切处普光心印文彩全彰。待汝着眼觑来。早是涂糊了也。今朝特为点出。普请诸人证据。蓦拈拄杖卓一下云。新年把笔万事大吉。靠拄杖下座。
　　天目礼禅师岁旦上堂。昨朝残雪。今日新年。互相庆贺。礼数周旋。惟有能仁到老不辨推迁。举头天外看。浑是旧山川。
　　楚石琦禅师岁旦上堂。拈拄杖云。山僧一条拄杖。不曾胡乱打人。今日新正开封去也。释迦老子达磨大师放过不可。自余之辈车载斗量。利剑不斩死汉。忽有人出来道长老聻。劈脊便棒。不是与人难共住。大都缁素要分明。靠拄杖下座。
　　岁旦上堂。拈拄杖云。新年头有佛法。拄杖子也未敢相许。新年头无佛法。拄杖子也未敢相许。离四句绝百非。总是诸方旧话子。拄杖子也未敢相许。画一画。元正启祚万物咸新。
　　岁旦上堂。今年年是去年年。年去年来知几年。昨日日是今日日。日出日入非一日。只个无去来无出入。年年是好年。日日是好日。四溟东海流。般若波罗密。
　　岁旦上堂。祖师道。果满菩提圆。花开世界起。拈拄杖云。一花开也。是桃是李。今日新年头。昨日旧年尾。识得本来人。无忧亦无喜。卓一下云。处处绿杨堪系马。家家门底透长安。
　　岁旦上堂。举香严云。去年贫未是贫。今年贫始是贫。去年贫有卓锥之地。今年贫锥也无。真净云。去年富未是富。今年富始是富。去年富惟有一领黑黪布衫。今年添得一条百衲袈裟。岁朝抖擞呈禅众。实谓风流出当家。师云。香严贫未是贫。柰何犹有个浑身。真净富未是富。家私未免俱呈露。凤山者里不说富不说贫。随家丰俭没疎亲。竖拂子。收来兔角长三尺。放去龟毛重九觔。
　　岁旦上堂。半夜起来赴省堂焚祝。焚祝了丞相府诸衙门人事。人事毕即回殿堂行香撒沙咒土绕廊行道。次第诸山报礼准备接官。若作新年头佛法会。入地狱如箭射。
　　正旦上堂。三百六旬之始。二十四气之初。斗柄回春风光夺目。或昼短而夜长。或夜短而昼长。或暑往而寒来。或暑来而寒往。花根本艳。虎体元斑。虽然不改旧时人。未免人人添一岁。召众云。祇者一岁添到尽。未来际那里洎在。
　　愚庵及禅师上堂。元正启祚。万物咸新。井底蓬尘蔽日。山上鲤鱼拏云。且不涉时缘一句作么生道。拈拄杖云。拄杖今朝添一岁。拈来依旧黑粼皴。
　　了庵欲禅师上堂。新年换旧年。打破又完全。衲僧虽不荐。鼻孔已辽天。看看。蟭螟睫上放夜市。大虫舌上打秋千。喝。
　　元旦上堂。月生一。三世如来从此出。月生二。突出如来祖师意。月生三。森罗万象竞头参。拍禅床云。皇基磅礴三千界。宝历开端亿万年。
　　上堂。元正改旦。一句全提。万机休罢。千圣不携。紫烟笼帝阙。睿算与天齐。
　　上堂。正旦值庚申。成汤德日新。皇元开凤历。八万四千春。
　　元旦上堂。元正启祚。上马见路。万物咸新。触处通津。恭惟头首大众。虽是死蛇却要活弄。各各道体起居万福。狮子哮吼象王回旋。虎拜稽首天子万年。
　　用彰俊禅师岁旦上堂。旧岁欲去未去之际。新年欲来未来之时。已是泄天机於言下。露真智於众前了也。今日开端击鼓集众。且道说什么法即得。良久。大众。露柱大灯笼一岁。灯笼大古佛一岁。古佛大虚空一岁。住住。若不喝住。几乎数到自己。便下座。
　　南石琇禅师元旦上堂。元正启祚。万物咸新。年新月新日新时新。大地山河纤洪动植一一俱新。且道衲僧分上事还有新旧也无。喝一喝下座。
　　玉芝聚禅师元旦上堂。撇眼流光如箭急。今朝又是正月一。家家门上贴桃符。大鬼小鬼都窜匿。犹有一个不顺阴阳的汉。古貌堂堂无朕迹。明逾日。黑逾漆。郁垒眼睛觑不及。今日被山僧捉败了也。特与诸人报消息。咄。佛殿里祝赞。僧堂前云集。
　　无趣空禅师元旦示众。今日是三百六旬第一日。家家户户庆新年。皇皇春令行天下。合国群臣祝圣延。大明九重殿上。八方司府堂前。锦袍簇簇玉佩便便。恭前鞠后俯仰周旋。扬尘舞蹈万岁声喧。威仪三百礼仪三千。一时顿现。若作国礼商量。不唯背了如来。此外更无佛法。若作佛法领会。不唯背了天子。此外更无国礼。毕竟作么生始得。礼法并致。一道流通。遂举拂子鞠躬云。皇图巩固。帝道遐昌。以拂子打一圆相云。佛日增辉。仁风永扇。
　　密云悟禅师岁旦上堂。新年新月新日新时。长老又披新法衣。拈衣云。者个是衣。如何是法。放下衣云。九九百百张七赵八。孟春犹寒不得露骨。喝一喝下座。
　　箬庵问禅师元旦升座。山僧有一句子。去年不曾道。前年不曾道。先前年不曾道。幸逢时节因缘。岂可等闲抛却。诸上座一总立定。听山僧为你举似。以拄杖横按云。大明国土中。崇祯圣天子。在上十五年过了。岁序逢正。今日是第一日。
　　元旦上堂。首出庶物。万国咸宁。朝来洗面摸着鼻。一阵好风来户清。灯笼倾听露柱侧聆。放出樵童牧竖。纵横敌胜惊群。一任高高山顶立深深水底行。大家把手乐升平。且把手一句作么生决定。今年蚕麦熟。罗睺罗儿与一文。
　　元旦上堂。祖师心印状似铁牛之机。去即印住。住即印破。孤峰凛凛赤手全提。你才恁么我不恁么。你不恁么我却恁么。主宾互换权实双彰。是他伶俐衲僧自然缁素逈别。忽若囫囵吞枣。不免孤他先圣昧自己灵。山河大地碍却眼光。明暗色空填置胸臆。栗棘蓬且作么生吞。金刚圈且作么生跳。临济三玄洞山五位翻成剩法。所以道。得之於心。伊兰作栴檀之树。失之於旨。甘露乃蒺藜之园。到者里忽有个汉出来。拈头作尾拈尾作头。能为佛祖之师。堪作人天之眼。磬室拄杖两手分付。有么。元正咨祚。万物咸亨。应时纳佑。庆无不宜。喝一喝下座。
　　元旦升座。彻骨彻髓。坐断千山。截铁斩钉。整新一句。以此报国。以此福民。以此利益群生。以此展开家法。直得龙吟雾起虎啸风生。万象昭回森罗显焕。头头成现法法全彰。洞明佛祖向上一机。廓示人天正法眼藏。放行也不动一丝毫。把住也何曾匿光彩。伶俐汉向者里着得一只眼。便能荷负纲宗提持大法。匡扶知识赞弼丛林。拈芥子作须弥。转长河为酥酪。庆一人之有道。乐四海之宴清。共助无为同明化日也不为分外。且道正当恁么时还有恁么人么。卓拄杖云。一点春和资气力。万年松挺雪霜姿。
　　弘觉忞禅师岁旦上堂。元正启祚。万物咸新。恭惟首座大众各各道体起居万福。蓦抚掌呵呵大笑云。好笑好笑。笑得人肚肠筯欲断。你道山僧笑个甚么。昨夜四更头。大禹王成汤王周武王相共拜贺新正。因即云门山顶大晏昊天玉阙之宫。酒半酣间。武王起身劝饮。行个令子。以新正即景席上生风为号。胜者免饮。负者罚酒。於是载言曰。天开於子。地辟於丑。人生於寅。周正建子天统也。商正建丑地统也。夏正建寅人统也。三才者。天为首。地次之。人又次之。商王负。夏禹王大负。当饮。青州从事三大瓯飞觥欲举。汤王曰。寡人不应受罚。易曰乾在坤上曰否。坤在乾上曰泰。然则周王固欲否而不欲泰乎。夏禹王曰。寡人亦不应受罚。书曰天降下民。作之君。作之师。夏正建寅所以便民事也。是故颜渊问为邦。子曰行夏之时。不觉语高声喧。惊醒了山洞里石陈搏底。睡起来打个呵欠。矢口朗吟曰。洞里无云别有天。桃花如锦柳如烟。仙家不会论冬夏。石烂松枯又一年。三后闻之无着惭惶处。亟命车驾司回辇而去。尔等诸人还曾得知也未。喝一喝云。除却华山陈处士。谁人不带是非行。
　　朝宗忍禅师元旦上堂。拈香云。此一瓣香。祝延当今新帝圣寿无疆。伏愿清四海之妖氛。大中兴之德业。(问答不录)乃云。若论此事。如老年底人与少年底人过节相似。总是个岁朝景况。若是少年底人。便觉自身与目前一切人境焕然一新。即向来所厌所弃底亦顿改观。咸同庆贺欣喜无量。正所谓说似人不得。呈似人不得底境界。若是老年底人。经历已多。虽亦共相拜庆。未免一切平怀。所以道。任从天下乐欣欣。我独不肯。又道。八十翁翁入场屋。真诚不是小儿戏。此便是从上最初末后底关节。诸人若能透此两关。自然亲见古人立地处。虽然。只如不老不少底人又似个甚么。蓦云。新年头佛法不可多说。且待诸人透此两关来更向你说。下座。

　　立春日提纲

　　长庆圆禅师立春上堂。寒气将残春日到。无索铁牛皆[跳-兆+孛]跳。筑着昆仑鼻孔头。触倒须弥成粪扫。牧童儿。鞭弃了。懒吹无孔笛。拍手呵呵笑。归去来兮归去来。烟霞深处和衣倒。良久曰。切忌睡着。
　　中庵空禅师春日上堂。拈拄杖卓一下云。先打春牛头。又卓一下曰。后打春牛尾。惊起虚空入藕丝里。释迦无路潜踪。弥勒急走千里。文殊却知落处。拊掌大笑欢喜。且道欢喜个甚么。春风昨夜入门来。便见千华生碓觜。
　　断桥伦禅师立春上堂。举达观颕禅师示众云。七佛是处隶。万法是心奴。且道主人翁在甚么处。自喝云。七佛已下出头。又自诺云。各自祗候。师云。唤七佛为性隶。指万法是心奴。达观自谓有出身路。及乎自喝自诺。又是奴隶边事。主人翁何曾梦见在。大众。要见么。以拂子拂一拂云。晓来一阵春风动。开遍园林百样花。
　　雪岩钦禅师立春上堂。春风荡荡。春日熙熙。花开笑面。柳展欢眉。处处呢喃紫燕。声声睍睆黄鹂。麻三斤乾屎橛庭前栢树子。者里见得。全理全事无是无非。坐断集云峰顶上。大家齐贺太平时。
　　月江印禅师立春上堂。立春之日百事大吉。门上钉桃符。篱头吹筚篥。林下参玄人。有口只挂壁。泥牛鞭起趂春耕。通身总是黄金骨。
　　密云悟禅师立春上堂。无影枝头一点春。可怜大地尽埋尘。陈年宿债昨宵尽。错谓今朝又是新。喝一喝云。举头天外看。谁是个般人。复喝一喝下座。
　　玉林琇禅师立春因事小参。春风吹。春雨润。忽地园林秀且媚。无根树子也开华。试问禅家会不会。顾视左右云。若也会得。佛法丛林时时茂盛。若也未会。禅林秋晚卒风暴雨颇多。众兄弟善自护持。莫被风力所转。卓拄杖。
　　牧云门禅师上堂。人日立春。宇宙斩新。雪消氷解。万木欣欣。正恁么时。无位真人向面门突出。把定世界。直得日月未足为明。虚空未足为广。泰山未足为高。江海未足为深。黑漫漫地填沟塞壑。且如何是不坏世相放行一句。淑气催黄鸟。晴光转绿苹。下座。
　　立春上堂。灵枢密运。四序推移。天地之间。其犹橐钥。看看冬到来。即便春风至。长连床上学得底是第二机。若是第一机。天下老和尚未曾提着。山僧又如何折合。举拂云。看看。五彩画头。黄金点额。复击一击云。好好一只春牛。被僧山一鞭粉碎了也。闻一知二。从他徧界分身。认影迷头。一任眼[目*答][强-弓+目]地。
　　立春小参。五九四十五。穷汉街头舞。舞即舞。尚有春风四十五。若作世谛流布。一卷好经被歪嘴和尚念坏。毕竟如何。喷嚏一下云。春朝打嚏。百事大吉。
　　弘觉忞禅师立春上堂。休言水土北来憨。红杏长开月二三。但愿东风齐着力。不单春色在江南。大众。五九尽日又逢春了也。转盻之间桃红柳绿。白牡丹红芍药。文官果频婆果开徧园林有日在。第不审诸人心华几时发明。若也未得发明。山僧昔年行脚在黄麻。传得诸葛武侯与曹操鏖兵赤壁。时因吴将周公瑾欲用火攻。为渠借转东南风底祭法。不免举行一上。上天皇皇。下土茫茫。即有山东青州府益都县大觉禅寺住持某乙。一心虔请司风使者主风神王。盘中有馔壶中有浆。沈醉东风。愿东风火速发扬。胡卢胡卢。即今东风已到。待渠试为诸人着力看。拽拄杖下座一时打散归方丈。

　　元宵日提纲

　　五祖演禅师上堂。今宵正月半。乾坤都一片。普贤门大开。相逢不相见。乃云。过在阿谁。
　　上堂。今朝正月半。与诸人相见。嫩麦长新苗。粒粒皆成面。荐不荐。全藉春风扇。
　　大慧杲禅师上堂。今朝正月半。有则旧公案。点起数碗灯。打鼓普请看。看即不无。忽尔油尽灯灭时。暗地里切忌撞着露柱。
　　上堂。元宵佳节同欢乐。处处咸燃无尽灯。火光烁破胜热面。夜神忽患冷头疼。参。
　　应庵华禅师上元日上堂。十五日已前提水放火。十五日已后雀噪鸦鸣。正当十五日风恬浪静雨顺风调民安国泰。有一句子到你。哑却我口。无一句子到你。瞎却你眼。三文钱娶个黑老婆。头不梳面不洗。知他是凡是圣。蓦拍禅床一下云。不入惊人浪。难寻称意鱼。
　　上元日上堂。去年无此雪。今年有此雪。人皆怨此雪。不见元宵灯与月。莫怨雪。自是时人无辨别。堪辨别。一片清光倚寥沉。
　　密庵杰禅师上元上堂。今朝上元节。是处挂灯球。一灯然百千镫。镫镫相续。重重无尽。如宝丝网。三世诸佛向光影里出现。六代祖师向光影里说法度人。四圣六凡向光影里头出头没。山河大地向光影里成立。诸人若信得及去。觅其光影来处了不可得。便乃坐断报化佛头。若信不及。十二时中被光影使得七颠八倒。
　　上堂。今朝正月半。普请大家看。过去灯明如来在汝诸人脚跟下放光动地。还见么。若也见得。神头鬼面里。元来有人在。若见不得。切忌撞墙撞壁。
　　上元上堂。十五日已前。明头来明头打。十五日已后。暗头来暗头打。正当十五日。一镫燃百千镫。镫镫相续。廓彻圣凡。观世音菩萨将钱买胡饼。放下因什么却是个铁酸豏。若作佛法商量。故是匙挑不上。不作佛法商量。平地陷人无数。总不与么。也是食饱伤心。下座。
　　无用宽禅师元宵上堂。者一点子光明。历劫不被人瞒。汝等小根浅德。只去经教中文书里寻行数墨胡钻乱钻。纵使辩才无碍。也只是会得个乾慧。蹉过了光阴。好的勾当千般万般。无用老人今日不惜口业。捋下面皮与你明白说破。教你休去歇去。万年一念一念万年。非惟一生受用。免致永堕黄泉。伶俐衲子剔起心镫。照彻无量无边。卓拄杖一下。喝一喝云。参堂去。下座。
　　雪岩钦禅师元宵上堂。元宵令节。且喜天晴。高烧银烛。照佛光明。集云峰无油不点。非常烜赫逈出常情。何也。我见镫明佛。本光瑞如此。
　　元宵上堂。去岁元宵节。无油不点镫。今岁元宵节。有月照危层。药师琉璃光佛示现端严妙相。一一在诸人眉毛眼睫上放大光明。还见么。见被见碍。不见被不见碍。去却见。除却碍。三门与佛殿相对。
　　元宵上堂。雨中镫。云中月。最分明。太皎洁。汝等诸人闻恁么道。将谓梦中说梦。殊不知荆棘林中。一片田园逈别。且道与仰山相去多少。异车同辙。
  </div>
  <div class="pagination">
   <a href="列祖提纲录_page39.html">
    上一页
   </a>
   <span>
    ...
   </span>
   <a href="列祖提纲录_page35.html">
    35
   </a>
   <a href="列祖提纲录_page36.html">
    36
   </a>
   <a href="列祖提纲录_page37.html">
    37
   </a>
   <a href="列祖提纲录_page38.html">
    38
   </a>
   <a href="列祖提纲录_page39.html">
    39
   </a>
   <span class="current-page">
    40
   </span>
   <a href="列祖提纲录_page41.html">
    41
   </a>
   <a href="列祖提纲录_page42.html">
    42
   </a>
   <a href="列祖提纲录_page43.html">
    43
   </a>
   <a href="列祖提纲录_page44.html">
    44
   </a>
   <a href="列祖提纲录_page41.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
