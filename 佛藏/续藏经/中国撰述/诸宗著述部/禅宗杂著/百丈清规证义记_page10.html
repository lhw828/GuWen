<!DOCTYPE html>
<html>
<head>
    <meta charset="UTF-8">
    <title>百丈清规证义记 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>百丈清规证义记 - 第 10 页/共 26 页</h1>
    <div class="content">
　　入塔

　　烧化第二日入塔。客堂预日挂牌。(牌云)明日小食后。闻鼓声。请大众师集住持塔前。(余人则改集普同塔前)送灵骨入塔。
　　△次日小食二板后。鸣鼓三下。维那领众送入塔。若路远。不挂牌。但请两序执事一二十人。到塔前站班。礼拜。唱赞毕。维那白云。(是新寂堂头大和尚)。(余人则改某甲上座)(既依法以茶毗。乃藏骨而入塔。裂百年尘劳之网。入一路涅盘之门。仰凭清众。恭谨念诵。资助觉灵)。白已。诵弥陀经一卷。往生咒三遍。待别剎长老。(或名德)说法竟。(余人则本寺班首说)众念佛。知客开塔。将骨用绳垂入塔已。仍锁塔竟。维收佛号。唱弥陀赞回向。维那白云。(上来念诵。资助往生。唯愿草尽街头。花间碓嘴。寂光土里。无见顶相常圆。娑婆世间有漏尘躯永脱。茶倾三奠。香爇一炉。奉送云程。和南尊灵)(白毕。众皆向上问讯。各回)。
　　证义曰。按古例。唯开山祖师。及中兴祖师。於常住大有功者。方另造塔。其平常住持。即入普同塔。中间。历代住持塔而已。凡塔院位。或三。或五。或七。或九之不同。若唯造三塔者。中间住持塔位。左本寺及十方比邱之普同塔。右本寺及十方沙弥之普同塔。其尼塔仍归尼庵。不许附僧寺也。或用五塔者。中间住持塔。左中本寺比邱。右中十方比邱。左边本寺沙弥。附优婆塞。右边十方沙弥。亦附优婆塞。或有七塔者。五塔同上。唯分出优婆塞两种。另为两塔。近来左末加比邱尼塔。右末加沙弥尼与优婆夷合塔。共成九塔。又迩来尼塔。大都附於男寺。不时祭扫往来。流弊百出。不可不鉴。

　　估唱

　　入塔后。库房齐会两序执事。监院。维那。知客。值岁。库头。知浴。衣钵等。将亡者行李。(除遗命赠人物)请监院维那。每件估价。(照时价七折算)书记上簿。知客编号已。值岁点数。酌留一二件犒劳看病之人。凡衣具被帐等。有四角者。应归常住。余者即写号条。第几号某件价若干。缚於本件之上。俱定价登簿已(若余人。则应白住持)客堂挂牌。(牌云)估唱。
　　△小食二板后。众集斋堂。坐已。维那举香赞毕。白云。(浮云散而影不留。残烛尽而光自灭。留衣表信。乃列祖之芳规。以法破悭。禀先达之遗范。今兹估唱。用表无常。仰凭大众。念清净法身毗卢遮那佛)。遂举佛号百声。鸣磬收佛号已。白云。(今白大众。唱衣之法用表常规。新旧短长。各宜照顾。领物缴价。各照号条。磬声断后。不许返悔)白已。蓝院照号取号条。唱一件价。维那鸣磬一下。要者称名收号条。书记填某号(某甲)收。知客僧值照应。或当时钱物两交。副寺照号收钱。知客给物。或另日往库房缴钱取物。凡衣物。先让行单领买。其亡僧所遗银钱。亦登估唱簿。若丰厚。分作三分。一分准丧事另用。及灯烛之费。一分归常住陪贴供养。一分请众僧念诵。并佛事等用。(如亡者淡薄常住固宜赔垫。大众师亦不得心存苟简)估毕。念佛回向。维那白云。(上来念诵唱衣功德。奉为圆寂堂头大和尚)(余人则云某甲上座)(庄严报地。十方三世一切佛云云)(白毕各回)。
　　证义曰。估唱一事。可以觇亡者之道心。道心重者。资财自轻。资财厚者。道心必薄。其势然也。愚庵摭古云。昔有尊宿。宗教之辈尊仰之。晚年被旨住院。雅为朝廷赏遇。临终上震悼。诏赐祭葬。侍臣奏以此僧衣钵太富。现讼有司。上不悦。遂寝前命。愚庵颂曰。君不见。雪山童子金轮子。宝位弃之如弊屣。草居露宿六春秋。瘦骨棱棱近于死。又不见。迦叶老头陀。日中一食衣粗疎。百万丛中夺锦标。两土师尊居首科。尊宿宗教师。说法当如何。尊宿宠眷隆。上[烈-列+奴]衣钵多。

　　安牌

　　五七送牌位入祖堂。(余人於大众牌中。添一名字)在七七日内追荐随宜。每逢七期。或嗣法。或剃度设荐。或常住设荐。(余人遇七期。当设灵位。前上供)入位时。祖堂上供。
　　证义曰。梵网经第三十九轻戒云。父母兄弟。和尚阿阇黎。亡灭之日。及三七日。四五七日。乃至七七日。亦应讲说大乘经律。是追荐之礼。佛所教勅。岂可忽焉。但当丰俭合宜。不可过费。以损常住耳。

　　装造佛像

　　三归正范云。佛灭度后。以刻铸图绘如来遗像。是为佛宝。遗像既为住持佛宝。是我所依。理合敬奉。使其金色晃耀。神气常新。如有故损。宜自行装修。惟恐常住乏赀。不能不资募化。或有归敬檀信。发心愿装者。亦可矣。切不可强之。令彼不乐。两无利益。又今时僧家。装造佛像。更有二弊。一。借装造为由。广募信施。而入私槖。正犯楞严第三明诲。偷心之咎。一。檀信所施装佛之赀。即以充常住别事之用。亦犯涅盘所言盗佛物罪。有此二罪。故宜戒此弊也。愚僧但贪现利。不惧苦报。輙谓僧是佛子。衣食俱仗佛光。恣意妄为。自谓得计。实可怜悯。至若装造之法。虽不能一一具备相好。但亦须大段。不致舛谬。今我震旦。於肉髻。白毫。卍字三处。全失如来本相。按如来三十二相内。肉髻一相。当在正顶。色红高显。所谓无能见顶也。今多偏在前。又不甚高。误之甚矣。至白毫卍字二相。则从无造作者。西藏所造之像。唯肉髻得法。卍字间有之。至白毫。亦从来未见。又西像佛腰俱细。颇为得法。东国则腰粗。非相矣。此数处俱关大体。且甚易造作。后人装造佛像。切须留意。内唯白毫一相。恐匠作不知。即嵌一水晶珠。於两眉中间。亦得。此乃外相可见。匠力可作。故摘录之。以备如法装雕。俨如真佛。凡装造佛像。常住主人。於开工日。先当具疏上供。以祈吉祥。(疏云)。
　　伏以。瞻紫磨之金身。轨范全彰於法界。现玉毫之瑞相。光明普照於阎浮。敢缘倾仰之诚。特备金(土木)之用。爰有一四天下(云云)。切念(某甲)不逢像教。怜罪罟以深缠。渴想慈容。幸善根以缘起。恭就某寺。造立南无本师释迦牟尼文佛。妙像一躯。左范迦叶。右仪阿难。(或装别佛菩萨。随改)俾人人仰望。咸生礼敬之心。在在瞻依。广作津梁之福。特涓今月某日某时。先起洪规。伏乞加被。自今立模之始。逮至成像之日。百动无虞。诸缘顺助。威神昭着。潜通伶俐之功。妙相希奇。杰出巧匠之手。端严无比。耀四八之灵仪。依正圆成。变百亿之净土。兼祝风调雨顺。国泰民安。檀那沾恩。丛林鼎盛。龙神卫护。道俗蒙光。右疏恭请三宝证明。造佛开工文疏。年月日。(某甲)具疏(若修旧佛。待上供已。然后匠人封光)。
　　证义曰。辅弼侍佛。俗云阿难。迦叶。是随禅宗所名。其经律论所指。佛常随侍。实是舍利弗。大目徤连。非迦叶阿难也。按大毗婆沙论。第一百三十五卷中。邬波鞠多尊者。自以未曾睹佛仪容。令魔王变现佛像以观。魔应允。即自化身作如来像。右舍利子。左大目徤连。此魔乃曾亲见佛者。愈足征信矣。然而禅宗侍佛。以迦叶。阿难为尊。讲宗侍佛。以舍利子。大目徤连为尊。推之律宗。应以优波离。大迦叶为尊。随各家所尊宗绪设像。亦理之可通者。所谓法无一定也　　装造佛像功德　法华经云。若人为佛故。建立诸形像。雕刻成众相。皆已成佛道。或以七宝成。鍮鉐赤白铜。白镴及铅锡。铁木及与泥。或以胶漆布。严饰作佛像。如是诸人等。皆已成佛道。华严经贤首品云。又放光明名欢喜。此光能觉一切众。令其爱慕佛菩提。发心愿证无师道。造立如来大悲像。众相庄严坐华座。恒叹最胜诸功德。是故得成此光明。广如楼阁正法甘露鼓经。及造像功德经等所说　　如来身相。有三十二　佛说大乘百福相经云。一者足下安平。二者手足千辐轮网。三者手足指纤长。四者手足柔软。如兜罗绵。五者足跟满好。六者手足指网缦。七者足趺高平。与跟相称。八者[跳-兆+专]佣长。如伊尼鹿王。九者平身端立。垂手过膝。十者阴藏不现。十一者身纵广等。如尼拘陀树。十二者一毛孔有一毛生。十三者身毛上靡。青色柔软而右旋。十四者身色微妙。胜阎浮金。十五者身光一丈。十六者皮薄细滑。不受尘垢。十七者两肩圆好。十八者身广端正。十九者臆如师子王。二十者两腋下满。二十一者牙白而大。二十二者四十齿。二十三者齿白齐密而根深。二十四者七处满足。二十五者方颊如师子王。二十六者味中得上味。咽中二处津液流出。二十七者舌软薄。能覆面至发际。二十八者梵音深远。如迦陵伽。二十九者眼如优钵罗华。三十者眼睫如牛王。三十一者眉间白毫。色如珂雪。三十二者顶肉髻成。又有八十随形好。始自肉髻高显。无能见顶。乃至发长。不乱。右旋。青绀。具如经说。又有八十随相。兹亦不录。共有一百九十二相　　由装佛取利。犯楞严经。第三决定清净明诲者。经言。六道众生。其心不偷。则不随其生死相续。偷心不除。尘不可出。我教比邱。循方乞食。令其舍贪。成菩提道。诸比邱等。不自熟食。寄於残生。旅泊三界。示一往还。去已无返。云何贼人。假我衣服。裨贩如来。造种种业。皆言佛法。却诽出家具戒比邱为小乘道。由是疑误无量众生。堕无间狱　　取装佛利。亦犯涅盘盗佛物　大般涅盘经后分上卷云。若佛灭后。一切信心。所施佛物。应用造佛形像。及造佛衣。七宝旛盖。买诸香油宝华。以供养佛。除供养佛。余不得用。用者则犯盗佛物罪。噫。施供佛物。尚不得作别用。况装造佛钱。岂可作余用耶。因果昭彰。升沉皆自招矣。
　　(装佛圆工。择日开光。正开光日。时至。焚香燃烛。及诸庄严。六尘妙供。俱齐备已。先请装佛工人。开点光明。众师与斋主三拜已。斋主上香。众唱香赞毕。维那高声喝云)。
　　释迦如来。(二称。众和)莲座降临　(余佛菩萨随改。下皆同此)。
　　大迦叶尊者。　阿难陀尊者。(俱二称)辅弼莲座。(众和毕。维那振铃。众齐唱偈云)佛面犹如净满月　亦如千日放光明　圆光普照於十方　喜舍慈悲皆具足　如於此会见佛坐　一切尘中悉如是　佛身无去亦无来　所有国土皆明现(偈毕。煞下钟鼓。维那宣开光文)。
　　伏以。绀目金容。现四八之妙相。玉毫卍字。放百亿之宝光。信瑞应於斯时。实祥开於季运。伏念(某甲)(或称众等)幸蒙世尊教法。实渴仰於胜净妙明。仰赖大慈开迷。敢图报於紫金光聚。既已和土范金。圆成宝相。用是诹吉选日。开点灵光。伏愿。现真实相。放无量光。巍巍莲座。作群生低头礼敬之因。昱昱金躯。示弟子瞻仰取足之教。归依则三途尽拔。秉教乃九品顿超。(白已。一问讯。维那举香花。大众各执手炉。齐声随请云)。
　　香花迎。香烟请。弟子(某甲)(用住持名)等。一心奉请南无娑婆教主。千释迦。千百亿释迦牟尼佛。(余佛菩萨。随改)惟愿不违本誓。哀悯有情。分身现相。居兹莲座(一拜三请。三拜。维那与请主等。皆运想释迦佛。随请而来。俨然安居宝座已。斋主拈香。众唱献座偈咒)。
　　佛身充满於法界　普现一切众生前　随缘赴感靡不周　而恒处此菩提座
　　唵。旖暮伽(一)钵头摩。逊娜[(上/示)*(又/米)](二)驮啰驮啰[牛*尼](三)漫拏[(上/示)*(又/米)][合*牛](三遍毕。煞鼓钹一通。维那再宣大迦叶尊者开光文云)。
　　伏以。灵标遐寄。千秋想鸡足之风。慧命长扶。一脉衍龙华之绪。恭惟西天初祖。迦叶尊者。灵山会上。悟妙旨於拈花。多子塔前。播清风於椎拂。作古今传灯之标准。开东西付法之渊源。衣钵流芳。人天钦仰。伏念(某甲)耽迷积劫。莫睹微笑之慈颜。慨慕圣容。特肖饮光之瑞像。敬诹吉日。开点灵光。伏愿。普圆明之照。金色遍法界以流辉。广慈护之恩。锦襕统群生而覆帱。使祖道以重光。令正法而久住。(白已。一问讯。维那举香花。大众齐声随请)香花迎。香烟请。弟子(某甲)(称住持名)等。一心奉请南无头陀第一。拈花得旨。禅宗初祖。大迦叶尊者。惟愿不违本誓。哀悯有情。分身现相。居兹莲座。(三请。三拜。维那想大迦叶尊者。随请赴座。众唱献座偈咒)南无禅宗最初祖。摩诃迦叶大尊者。唯愿随佛来降临。受此辅座恒供养。
　　唵。旖暮伽(一)钵头摩逊娜[(上/示)*(又/米)](二)驮啰驮啰[牛*尼](三)漫拏[(上/示)*(又/米)][合*牛](四。三遍毕。动鼓钹一阵。维那再宣阿难开光文)。
　　证义曰。梵语摩诃迦叶。此翻大饮光。姓也。佛弟子中。有十力迦叶。优楼频罗迦叶等同姓。故标大字以别之。名毕钵罗。此菩提树名。父母祷树神而生故从树立名。罗阅祇国人。此云王舍城。父迦毗罗。世称大富长者。迦叶因中。与一贫女。同修毗婆尸佛像。共誓常为夫妇。身真金色。是以迦叶身真金色。具三十相。其妇亦报得金色。虽为夫妇。了无欲意。后出家值佛闻法。即得无漏。年已百二十岁。其妇亦得四果。迦叶受乞食法。行头陀行。至老不舍。佛言。汝年老根弊。可舍乞食及受长衣。迦叶答曰。我当尽寿。行头陀行。佛言善哉。若迦叶行头陀行在世者。我法久住。法华会中。蒙佛授记。未来世中。当得成佛。名曰光明如来。至涅盘会。佛告诸比邱。我今所有无上正法。悉已付嘱迦叶。当为汝等作大依止。佛灭后。在王舍城。结集三藏。宏持正法。至二十年。以法藏付嘱阿难。遍礼佛塔。即往鸡足山。持佛所嘱衣。入定住身。以待弥勒佛出世。付衣已。乃入寂焚身。
　　(阿难开光文云)伏以。师资庆遇。夙钦耆阇之遗风。法藏亲闻。欣受灵山之付嘱。恭惟启教阿难陀尊者。功高结集。贯妙义於千花。慧洽多闻。传一水於异器。感巾瓶之夙缘。示天伦於如来爱弟悟剎竿之倒却。领心印於迦叶师兄。追思至教。乐瞻如银之清标。渴慕真仪。特倩范金之巧匠。爰诹吉日。开点宝光。仰望圣师。俯垂感格。伏愿。真灯晃耀。齐日月无量之光。法乳汪洋。等江河有源之水。儿孙不替。祖祢常存。(白已。一问讯。维那举请。众同请)香花迎。香烟请。弟子(某甲)(称住持名)等。一心奉请南无多闻第一。为佛侍者。禅宗二祖。阿难陀尊者。惟愿不违本誓。哀悯有情。分身现相。居兹莲座。(三请。三拜。维那想阿难陀尊者。随请而来。俨然居此弼座已。众唱献座偈)南无禅宗第二祖。结集三藏阿难尊。惟愿随佛来降临。受此弼座恒供养。
　　唵旖慕伽一钵头摩逊娜[(上/示)*(又/米)](二)驮啰驮啰[牛*尼](三)漫拏[(上/示)*(又/米)][合*牛](四。诵咒三遍毕。煞鼓钹一阵)。
　　证义曰。梵语阿难陀。此翻庆喜。以佛成道日生。王心欢喜。合国欣庆。故名庆喜。是佛叔父白饭王次子。即调达之弟也。面如满月。眼若青莲。八岁出家。三十侍佛。多闻第一。法华会中。蒙佛授记。未来世中。当得作佛。号山海慧自在通王如来。复告诸菩萨曰。我与阿难。於空王佛所。同时发菩提心。阿难常乐多闻。我常精进。是故我已得成菩提。而阿难护持我法。亦护将来诸佛法藏。至涅盘会。佛赞阿难。有八不可思议功德。及诸胜妙。敕文殊降魔。领阿难赴会。受持大般涅盘经。佛灭度后。大迦叶结集法藏。令阿难升师子座。宣说诸经。迦叶将入灭时。法付阿难住持。阿难游行宣化二十年。尝至王舍城外。竹林中。闻比邱诵偈云。若人生百岁。不见水潦涸。不如生一日。时得睹见之。阿难惨然曰。此非佛偈。当云。若人生百岁。不解生灭法。不如生一日。而得解了之。比邱向其师说。师曰。阿难老朽言不可信。阿难后时。闻彼比邱。犹诵前偈。即自思惟。今此比邱。不受吾教。於世无益。宜入涅盘。即诣王宫。告辞阇王而行。王追至恒河。阿难乘船。在河中流。王稽首白言。三界明灯。愿勿涅盘。时雪山有五百仙人。观见阿难。将欲涅盘。飞空而至。乞求出家。阿难即以神力。化恒河变成金地。为末田地诸仙人说法。成阿罗汉。时末田地。欲先涅盘。阿难嘱云。佛记汝当於罽宾国。建立佛法。遂不涅盘。其余俱时入灭。阿难涌身虚空。作十八变。入风奋迅三昧。分身四分。一分与释提桓因。一分与娑伽龙王。一分与毗舍离子。一分与阿阇世王。四处各起宝塔。供养舍利。
　　(维那白云)上来奉请本师释迦牟尼佛。迦叶阿难。二大尊者。(余佛菩萨。随改)天眼遥见。天耳遥闻。他心悉知。身通自在。一念能感。圣应昭然。更诵密言。用伸殷重。　我佛如来。有奉请真言。谨当宣诵。
　　柰麻三满多。母陀南。
　　唵。乌佐钵啰谛。贺多谛。萨缚怛多孽多。俱舍冒地。
　　唵。娑哩野没哩。布罗迦也萨诃。(维那振铃。缓诵三遍想一佛二尊者。在莲座上。光明交映。维那白云)。
　　愿因秘密。俱蒙光临。斋主拈香。虔诚顶礼(众师斋主。同礼三拜。斋主拈香。众师齐诵吉祥偈安圣位)。
　　归命世尊无有上。迦叶阿难共垂慈。我今依教安圣位。唯愿慈悲哀纳受。迦叶如来具大悲。诸吉祥中最无上。彼佛曾来入此殿。是故此处最吉祥。拘那牟尼见无碍。诸吉祥中最无上。彼佛曾来入此殿。是故此处最吉祥。迦罗鸠驮如金山。诸吉祥中最无上。彼佛曾来入此殿。是故此处最吉祥。毗舍浮佛无三垢。诸吉祥中最无上。彼佛曾来入此殿。是故此处最吉祥。尸弃如来离分别。诸吉祥中最无上。彼佛曾来入此殿。是故此处最吉祥。毗婆尸佛如满月。诸吉祥中最无上。彼佛曾来入此殿。是故此处最吉祥。弗沙明达第一义。诸吉祥中最无上。彼佛曾来入此殿。是故此处最吉祥。提舍如来辩无碍。诸吉祥中最无上。彼佛曾来入此殿。是故此处最吉祥。波头摩佛净无垢。诸吉祥中最无上。彼佛曾来入此殿。是故此处最吉祥。然灯如来大光明。诸吉祥中最无上。彼佛曾来入此殿。是故此处最吉祥。(诵偈毕。即上供。其斋佛仪。载禅门日诵。兹不具录。回向疏附此)。
　　伏以。佛身应现。随众生而结欢喜之缘。妙相端严。恒不动而升光明之殿。爰有一四天下云云。(入乡贯姓名)切念(某甲)。前於(某日)发心。虔造释迦如来。迦叶。阿难。圣像三躯。(余佛菩萨随改)兹於(某日)成就欣承至圣之范。不同汉寝飞光。得被道树之阴。俨若祇园敷座。归依有幸。踊跃曷胜。敬涓今月(某日某时)。安位莲台。圆成法相。(若拜忏诵经。当续入於此)以此功德。谨申回向。伏愿宝座分身。普应群生之机感。玉毫现瑞。广开法界之因缘。俾低头合掌。皆种善根。或心念口称。俱沾福慧。更祝皇图永固。法道昌隆。丛林安静。济济来贤圣之徒。僧海调和。绵绵挺龙象之子。右疏恭请三宝证明。造像圆成。升座开光文疏。年月日。某甲具疏(宣疏毕。诵消灾吉祥咒化疏。斋主奠茶作礼。焚疏毕。结咒已。仍向上立维那举回向咒。用鼓钹。众僧齐唱偈咒三遍)。
　　唵。娑摩啰。娑摩啰。弥摩曩。斯哈啰摩诃咱哈啰吽(三遍)
　　愿昼吉祥夜吉祥。昼夜六时恒吉祥。一切时中吉祥者。愿诸。
　　上师哀摄受(初遍)。
　　三宝哀摄受(二遍)。
　　护法常拥护(三遍毕。三皈依竟)。
　　(其余如装造药师。弥陀。文殊。普贤尊圣像。凡开工。开光。回向。仪俱同此。已酌改文偈。其华严十佛吉祥偈。惟诸佛可用。造佛殿上梁。圆成。亦可用)。
　　○(是日。即称释迦佛名。或别佛菩萨。亦随新装所改称)。
　　证义曰。吉祥偈。出华严经第十六卷。系世尊初升须弥山顶。帝释天主。为佛敷座。请佛纳受已。颂此十佛吉祥偈也。今开光亦诵此偈。以安圣位者。以标佛像新成。世尊初降亦如天主请佛纳受。而表此处最吉祥。以辟除诸不祥也。又按华严经。佛升夜摩。升兜率。彼彼天主。请佛纳座。皆先颂十佛吉祥偈。何况人间。岂可忽焉。予私意。凡新装佛。或新造佛殿。当写此十佛吉祥偈数张。实贴殿上。仗此经语。御捍邪崇。犹如俗人书贴紫微黄道之意也。

　　修整经典

　　三归正范云。贝叶黄卷。三藏圣教。是为法宝。经卷既为住持法宝。是我所依。理合敬奉。使其装订整齐。次第不乱。乃或长闭经厨。致虫蠧朽烂。或篇幅脱落。部帙失次。急宜修补。或募施主修整亦可。但不得作别用。夫佛以法为师。僧不重法可乎。梵网经。第四十四。不供养经典戒云。若佛子。常应一心。受持读诵大乘经律。乃至云。若不如法供养者。犯轻垢罪。是故丛林立知藏藏主二执。专司其事。凡函帙安置。修补残缺。以及经本出入等事。俱知藏总其纲。而藏主分其执也。凡经书。以不出山门为限。夏季风日暄明。晾晒诸经。查理字号。候冷收橱。本寺僧众有请看者。须登牌。某月某日某人。请某字函经。还则消账。若其人告假并余事欲去者。先查取。遗失者。罚抄赔已。出院。若失於查取。则知藏藏主二俱受罚。照数赔补。若私借与外人。即无失亦罚。凡交替执事。须会客堂库房及知藏到。一一检点清楚。对众清交新执。若有流通经版。安版处。须明暗适中。近风日则易裂。太阴闭则易朽。凡装印纸墨。以及书而订线等。俱以洁净坚固为佳。断不可惜费省功咎同轻法也。
　　证义曰。修整经典。乃表敬法宝。此事系慧命攸关。故此执。亦为一寺重任。而尤要在住持不惜赀费。则修整为易。即执事之人。亦因之而慎重矣。至於丛林。刻印经典流通。乃兴起佛法之第一大事。愚意与其画柱雕梁之多多益善。不如黄卷赤轴之源源不竭。利益后人。诚非浅鲜。即如今日缁白。各得书本经典阅诵者。乃嘉兴楞严寺。刻印大藏方册之遗惠也。假使无此一翻刊刻。则书本必少。梵本既难购。且不便携带。岂非僧俗之一大缺陷乎。故凡丛林住持。有心宏法者。若果宗教精明。自可随机利人。倘或住持事繁。无暇及此。则於现在切要经典。随力刊刻数种。印送无力禅和。功德无量。华严经贤首品云。又放光名法自在。此光能觉一切众。令得无尽陀罗尼。悉持一切诸佛法。恭敬供养持法者。给侍守护诸贤圣。以种种法施众生。是故得成此光明。又每见丛林之有经藏者。住持漠不关心。任其雨湿虫蠧鼠残。而不一料理。住持如此。则执事可知。若是者。罪过亦无量。愚意凡有藏经之处。宜供一阅藏之僧。使其日日翻阅看诵。即是法轮常转。诚为丛林吉祥善事。又有益於学人。倘其日新有功。即可延佛慧命。岂不美哉。第恐阅者。有名无实。或私行借卖者有之。此则住持。当不时稽查为妙。愚庵摭古云。栖贤諟禅师。性高简。律身严动不违法。暮年阅藏三次。以坐阅不恭。则立诵行披。愚庵颂曰。宝函藏。真舍利。积劫定慧。深为法施。迢遥来真丹。征役非容易。岂但立诵行讽。图报碎身犹愧。

　　修造僧坊(即寺院也。从古立名。故称僧坊)

　　三归正范云。剃发染衣。严净毗尼。绍宏佛化。是为僧宝。既常宏化。必依处所成就僧坊。即其处也。梵语僧伽。此翻和合众。即出家五众也。梵语伽蓝。此翻众园。即僧众所居也。今名僧坊。乃华梵兼举耳。然此中。即供佛奉法之所。而以僧坊为称者。佛殿法堂。无独立故。梵网经不修福慧戒云。若佛子。常应教化一切众生建立僧坊。山林园田。立作佛塔。冬夏安居。坐禅处所。一切行道处。皆应立之(云云)。夫既应立处所。修造之工费。不能已也。故丛林有知屋之执。专司其事。凡各处屋宇。本无而新造者。谓之造。已有而或倾頺损坏。须重修者。谓之修。凡所修造。当於必不可已者。若其可已。则已之。盖为修道而出家。非为修寺而出家也。或在家檀信。发心为之。则可。若出家人。断断不宜孳孳而为。当知以己躬下事为要紧。此上等出家子之立志也。至若志不及此。而以造寺为功德者。虽非性分中功德。而有相庄严亦不可少。但须不昧因果。深知罪福。不可克减常住藏匿信施。或不图利而贪名。以兴建丛林为有光。遂至运谋结势。巧夺强取。令人吞声输纳。丛林未必遂兴。而已结若干怨愤。人心若此。佛意可知。即守分僧。苦行善募。而未暗律学。但知戒不私用则已。遂乃移东就西。将甲补乙。或挪还急债。或馈送僧俗。不知砖钱买瓦。僧粮作堂。枉受辛。勤。反招恶报。所谓天堂未就。地狱先成也。岂不悖哉。又有住持。虽不外募。而别僧假名私募者。当於寺外贴告帖一张。上书本寺修造某处。系本寺自行竭力修造。静听檀越发心相助。并无人在外募化云云。一则免其修名募化。造业堕罪。一则免其或因此。滋生事端。贻累常住。
　　证义曰。云栖法汇云。建立丛林为众。固是美事。然须己事已办。而后为之。不然。或烦劳神志。或耽着世缘。致令未有所得者。望洋而退。已有所得者。中道而废。虽钦工御建。事事优裕。尚劳神费心。自损不少。况尽心力而募求乎。或曰。果如子言。则佛像凐没。谁其整之。塔寺崩颓。谁其立之。僧饿於道路。而不得食。谁其济之。人人唯办己事。而三宝荒芜矣。岂不闻修慧不修福。罗汉应供薄乎。答曰。不然。但患一体三宝荒芜耳。世间三宝。自佛法入中国以来。造佛建殿斋僧者。时时不休。处处相望。何烦子之私忧。而过计也。又愚庵摭古云。延恩法安禅师。至黄山如意院。败屋破垣。安住十年。大厦化成。即弃去。所至不倦利济。晚居延恩。屋庐床篑。破败尤甚。殊乐之。令尹纠豪右将新之。安哂曰。檀法本於度人。今非其发心而强之。是名作业。不名佛事也。每谓人曰。万事随缘。是安乐法。愚庵颂曰。威之以行惠。非出其诚心。催科作檀度。何异昼攫金。我先如意院。无意成丛林。今之老也延恩院。蔽风遮雨有茆苫。君子居之有何陋。蓬户桑枢乐原宪。破屋且胜树下居。圣师老衲皆茆庐。顾我过之矣。绎古发长嘘。按法汇摭古二条。后人须善会其意。法汇谓立志参学人。己事去办。不可因此而自荒学。非谓世间三宝之可荒芜也。特慧命为重耳。摭古谓大修行人。自不图安居大厦。非谓佛殿之可任其倾頺。且恶募强求。有违佛制。故不为也。今之住持。或不然。既未尝立志参学。终日为利夤缘。只求自己之安饱。不顾佛殿之倾頺。有之。稍图体面者。又或仗势假威。恶募强求者。亦有之。殊可慨矣。夫既不能庄严自己一体三宝。果能庄严世间三宝。亦还救得一半。此法汇未言之意也。虽自己可以茆庐而居。而三宝则当金碧以处。但须有子来之风。不可有催科之行耳。此摭古未言之意也。

　　百丈丛林清规证义记卷第五
　　百丈丛林清规证义记卷第六

　　　　唐洪州百丈山沙门　怀海　集编
　　　　清杭州真寂寺苾刍　仪润　证义
　　　　越城戒珠寺住持　妙永　校阅

　　两序章第六

　　述曰。两序之设。为众办事。而因以提纲唱道。黼黻宗猷。乃至司帑庾。历庶务。皆所以辅弼门庭。关系甚重。故夫世出世法。无不闲习。成己成物。全体备用。尚矣。次之或守一材。效一能。尽执无忝。丛林亦嘉赖焉。序列虽分。古每易位而交执。无彼此之别。无崇卑之嫌。今则判然不相代谋。又单异内外。班列崇卑。亦时会所趣。事虽不古。理尚无舛。至於擅事权。结朋党。独断而群哗。岌岌乎不相容。岂不谬欤。此在主者。慎择所任。复时申祖训以戒之。纳诸条约而善调之。庶几众无弃材。人无废事。或驰驱於僧务。或坐禅而勤修。老祖风规当不远於今日耳。

　　执事单

东序
　　都监　　监院　　维那　　副寺　　知众　　知客　　知事　　悦众　　值岁　　知浴　　典座　　监收　　衣钵　　汤药　　请客　　侍者　　知屋(带知器)　　监修　　知山　　庄主　　库司

列执
　　化主　　收供　　化饭　　库头　　米头　　炭头(兼炉头)　　担运　　茶头　　行堂(碗头)　　门头　　贴案　　饭头　　二饭　　菜头　　火头　　水头　　磨头　　杂务　　(厨房香灯)　　巡山　　柴头　　(山寮香灯)　　净头　　园头　　照客　　知随

西序
　　首座　　西堂　　后堂　　堂主　　书记　　知藏　　藏主　　参头　　祖侍　　烧香　　记录　　圣僧侍者

列执
　　殿主　　寮元　　钟头　　鼓头　　印房　　夜巡　　清众　　香灯　　司水　　(法堂香灯)　　(藏楼香灯)　　(佛塔塔主)　　(塔院塔主)　　(祖堂香灯)　　耆旧　　闲住　　看病　　打扫　　行者　　佛子　　净人

　　僧值(此执不在两序之内。当录在单之正中央)年月日住持某甲重录。
　　证义曰。古之清规。佛法为重。故先西而后东。今之丛林。办事为能。故先东而后西。其两序执名。此据大槩而已。各家增减。先后随宜。不以此为拘也。亦名执事榜。实贴斋堂。每执若干。另用小条书人名而加贴之。又客堂用大牌一块。照斋堂单而具书之。书法从中至边横列。上书序执。下书列执。字须正楷。右之边行书题。左之边行。年月日。及住持某甲重录。盖丛林人众。难尽知识。或有事举。难以稽查。一视斯单。人执了然。是故执事进退。先於此单出没名条。使一众了了。不致错误也。他如律堂讲堂。另有执名。此不录入者。原本无故。非敢遗漏也。又凡充执事。无论崇卑。咸宜竭尽心力。辅翊常住。不当以人我荣辱。自生分别。苟能取舍情忘。圣凡念寂。搬柴运水。总是禅机。执爨负舂。无非妙用。头头显唯心之三昧。法法了唯识之圆融。所谓智慧了办。行愿无亏也。
　　○两序分十寮。见首卷目录。

　　西序
　　首座

　　乃西序首领。表牵丛林。辅翊住持。分座说法。开示后昆。坐禅领众。谨守条章。斋粥精粗。勉谕执事。僧行失仪。依规示罚。老病亡殁。垂恤送终。凡一众事。皆得举行。如衣有领。如网有纲也。虽诸方尊宿。住持能以礼致之。亦乐充此执。谓之退位为人。如文殊为七佛之师。犹助释迦扬化。为众上首。故此执必择其己事已办。众所服从。德业兼修者。充之(在讲堂。即都讲之执)。

　　西堂

　　亚於首座。其才其德。可为班首者也。然虽居班首之位。犹同参学之人。须循谨谦雅。不可我慢贡高。贻讥大众。在讲堂。即科主之执。

</div>
    <div class="pagination">
<a href="百丈清规证义记_page9.html">上一页</a><span>...</span><a href="百丈清规证义记_page5.html">5</a><a href="百丈清规证义记_page6.html">6</a><a href="百丈清规证义记_page7.html">7</a><a href="百丈清规证义记_page8.html">8</a><a href="百丈清规证义记_page9.html">9</a><span class="current-page">10</span><a href="百丈清规证义记_page11.html">11</a><a href="百丈清规证义记_page12.html">12</a><a href="百丈清规证义记_page13.html">13</a><a href="百丈清规证义记_page14.html">14</a><a href="百丈清规证义记_page15.html">15</a><span>...</span><a href="百丈清规证义记_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
