<!DOCTYPE html>
<html>
<head>
    <meta charset="UTF-8">
    <title>列祖提纲录 - 第 3 页/共 44 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>列祖提纲录 - 第 3 页/共 44 页</h1>
    <div class="content">　　了庵欲禅师。天寿圣节上堂。摩酰正眼。洞彻十虚。迦陵仙音。徧周沙界。标三才而建立。举四海而安之。缵列圣之丕图。膺灵山之付嘱。摧怨破敌。运金刚轮。发政施仁。作狮子吼。当流虹之瑞旦。庆万世之昌期。然则蒉桴土鼓。共乐升平。尧舜之君。犹有化在。所以道。向上一路。千圣不传。万仞崖头。纵横得妙。卓拄杖云。将此身心奉尘剎。是则名为报国恩。
　　天寿节上堂。万法是心光。诸缘惟性晓。本无迷悟人。只要今日了。且道。了个什么。良久云。甲辰正月十一日。大元天子降生时。剎海尘毛咸稽首。万年松长万年枝。
　　圣节上堂。金刚正体。洞彻十虚。般若灵光。该罗万有。昭昭於心目之间。而相不可睹。晃晃於色尘之内。而理不可分。与天地同一覆焘。与日月同一照临。与山岳同一穹崇。与江河同一流注。所谓佛佛授手。祖祖相传。若圣若凡。皆承恩力。庆逢嘉运。仰祝尧龄。一句当阳。如何举唱。劫石有销日。君恩无尽时。
　　资圣南禅师。圣节上堂。顾视左右曰。诸人还知么。夜明帘外之主。万化不渝。琉璃殿上之尊。四臣不昧。端拱而治。不令而行。寿逾百亿须弥。化洽大千沙界。且道。正恁么时。如何行履。野老不知黄屋贵。六街慵听静鞭声。
　　蒋山泉禅师。圣节上堂。拈拄杖。击法座一下云。以此功德。祝延圣寿。便下座。
　　用彰俊禅师。圣节上堂。麟凤龟龙。昨夜一时出现。臣僧拄杖子。见此休征嘉瑞。欢喜踊跃。出来与无量寿世尊。把臂交欢。同声庆赞。拈拄杖。大道虚玄天地先。昆虫草木悉陶埏。神功普极三千界。睿算超过亿万年。以拄杖卓一下。
　　石屋珙禅师。天寿圣节上堂。箕翼长明。地天长泰。风不鸣条。雨不破块。君乃尧舜之君。俗乃成康之俗。王母昼下云旗翻。海山四月蟠桃熟。

　　满散提纲

　　圆悟勤禅师。散圣节上堂。神霄真人降驾。长生帝君御极。神灵开旦。夷夏钦风。万瑞咸臻。千灵拥佑。布羲轩无私之政。追盘娲太古之风。万国赤子歌谣。八表昆虫鼓舞。福流千界。庆集一人。林下禅人如何图报。共持清净无为化。仰祝吾皇亿万春。
　　散乾龙节上堂。渊圣皇帝。君临万国。北狩未还。乾龙节临。祝严睿算。臣僧一句。了无覆藏。还委悉么。佛殿里烧香。
　　散天申节上堂。天上古佛。人间至尊。五月下降阎浮。五月君临万国。奋中兴业。清四海尘。永固龙图。长坚凤历。遥瞻北阙。仰祝南山。一句全提。当机显露。还委悉么。建炎天子天申节。圣寿弥隆亿万年。
　　无文灿禅师。崇寿节满散。二千年前。四月八日。西天竺国。亲曾出现。二千年后。东震旦土。依旧示生。天上天下。惟我独尊。前身后身。一梦两觉。长育万物。如春行地。照临万物。如月行空。承乾之运。而无可见之功。行坤之道。而无可见之迹。臣僧一坐六十小劫。入思惟三昧经八十返。求一语赞叹不可得。求一语名状不可得。於不可得中。乃见王母面授新熟蟠桃。恭遇满散。未免和盘托出。良久云。太后举觞今上拜。九重春色异人间。
　　乾会节满散。昨朝方祝圣人寿。今朝又祝圣人寿。天地中间两重人。同时出现相前后。扶桑树头。红日方升。蟠桃枝上。春风未老。直得东湖番湖。交口赞叹。芝山阁山。鞠躬稽首。自有天地开辟。以至于今。如此盛事。希有希有。祝圣人福。祝圣人寿。祝圣人多男子。顾视大众云。可中忽有人出来问。圣人福圣人多男子不待问。敢问圣人寿。毕竟是多少。竖起拂子云。万年松在祝融峰。
　　恕中愠禅师。满散上堂。一年三百六十日。惟有此日最吉祥。黄河澄清圣人出。文经武纬开明堂。圣人既出。天下太平。无为而治。不令而行。南北风尘俱荡尽。熙熙万姓歌黄唐。

　　景命四斋日月旦提纲

　　圆悟勤禅师。八月旦日上堂。秋光清浅。明明不退转。群木萧疎。一一解脱道。不出阴界。可以徧历浮幢王。不立纤尘。可以具足金刚智。何况园里菜青。田中禾熟。岂非岁稔时和。心融境寂。且不离向背一句。作么生道。星河秋一雁。砧杵夜千家。
　　五月旦日上堂。铁树[髟/龙]松。石牛哮吼。火云亘天长万丈。金乌普照大光明。直得东海鲤鱼。振鬣扬鳞。南国波斯。呈桡舞棹。文殊普贤。不敢说理说事。德山临济。不敢行棒行喝。正恁么时会么。拄杖拟吞三世佛。灯笼百斛泻明珠。复云。释迦老子道。若有一人发真归源。十方虚空。悉皆消殒。五祖和尚又云。一人发真归源。十方虚空。磕着筑着。山僧即不然。若有一人发真归源。十方虚空。锦上铺花。
　　真净文禅师。上堂。今朝十月一。天下暖炉开。衲僧顶门眼。依旧蒙尘埃。岁月既已往。死生还到来。床添新稿荐。一任雪成堆。遂拈袈裟角云。大众。人人有分。须是顶门眼开始得。喝一喝。下座。
　　大慧杲禅师。上堂。古者道。了得一万事毕。今朝是九月一。诸人作么生了。蓦拈拄杖云。不得唤作拄杖子。便了取好。既不唤作拄杖子。作么生了。掷下云。差之毫厘。失之千里。
　　月旦上堂。月生一。铁轮天子寰中勅。月生二。丰干骑虎入闹市。月生三。蟭螟眼里巨鳖翻。蓦拈拄杖云。莫有同生同死底么。出来与径山拄杖子相见。良久云。见义不为。何勇之有。掷下拄杖。
　　应庵华禅师。月旦上堂。召大众云。三日前五日后。若不挥剑。渔父栖巢。明果有一转语。也要诸人共知。犀因玩月纹生角。象被雷惊华入牙。下座。
　　雪岩钦禅师。八月一日上堂。方便门。解脱门。毗卢宝阁门。以拄杖一击。八字俱开。然虽如是。只许向者里暂时止宿。一息一食而已。若欲直指大休大歇大安乐田地。前头大有活路在。
　　蒙庵岳禅师。上堂。腊月初岁云徂。黄河冻已合。深处有嘉鱼。活泼泼跳不脱。又不能相煦以温。相濡以沫。惭愧菩萨摩诃萨。春风几时来。解此黄河冻。令鱼化作龙。直透桃花浪。会即便会。痴人面前。且莫说梦。
　　恕中愠禅师。上堂。今朝七月一。屋角秋风动。无上解脱门。豁达无遮拥。东来西来。南来北来。明窗下如法安排。是佛是祖。是圣是凡。手面上等与一送。有主有宾。全体全用。彻骨风流。十八不共。三千剎海夜沉沉。妙高山色自孤耸。
　　石屋珙禅师。七月旦日上堂。人间秋十日。湖寺便生凉。竹色溪边绿。荷花镜里香。即心犹未是。作境谩搏量。空劫已前事。今朝为举扬。
　　了庵欲禅师。上堂。小尽二十九。大尽三十日。从头检点来。今朝二月一。春山迭乱青。春水漾虚碧。寥寥天地间。独立望何极。老明觉。向者里打开宝藏。运出家珍。其柰坐在尊贵中。致使诸人当面蹉过。喝一喝。
　　愚丘静禅师。月旦上堂。月生一。东岩乍住增愁寂。红尘世路有多端。米面仓储无颗粒。崖为伴泉为匹。飒飒清风来入室。山王土地暗中忙。云版钟鱼偷泪滴。世人莫道守空岩。亦有东篱打西壁。
　　灵耀良禅师。上堂。不知时分之延促。不知日月之大小。灰头土面。且与么过。山僧每遇月朔。特地斗钉家风。抑扬问答。一场笑具。虽然如是。因风撒土。借水献花。有个葛藤露布。与诸人共相解摘看。蓦拈拄杖。击香台曰。参堂去。
　　别峰宝印禅师。月旦上堂。六月初一。烧空赤日。十字街头。雪深一尺。扫除不暇。回避不及。冻得东村廖胡子。半夜穿靴水上立。

　　月望提纲

　　谷隐聪禅师。月望上堂。十五日已前诸佛生。十五日已后诸佛灭。十五日已前诸佛生。你不得离我者里。若离我者里。我有钩子钩你。十五日已后诸佛灭。你不得住我者里。若住我者里。我有锥子锥你。且道。正当十五日。用钩即是。用锥即是。遂有颂云。正当十五日钩锥一时息。更拟问如何。回头日又出。
　　圆悟勤禅师。三月望日上堂。云。华残雨过。已度韶光。风暖云凝。将临夏景。不逐四时凋变。随例七八五分。更或削迹吞声。不免牵藤引蔓。百草头上则且置。脚下泥深一句。作么生道。春日晴黄莺鸣。
　　密庵杰禅师。月望上堂。十五日已前。开池不待月。十五日已后。池成月自来。正当十五日。吹无孔笛。唱太平歌。佛及众生。同声唱和。且道。超群拔萃一句。作么生道。四海浪平龙睡稳。九天云静鹤飞高。
　　上堂。今朝六月十五。祝圣升堂击鼓。木童火里吹笙。石女云中作舞。也大奇也大奇。天无四壁。地绝八维。五湖四海来入贡。衲僧闻见眼如眉。喝一喝。下座。
　　了庵欲禅师。上堂。今朝九月半。万事随时变。霜风刮地来。木叶尽零乱。古人道。要识不迁义。但向万物凋落处会取。是你诸人。会也未。若也会得。旋岚偃岳而常静。江河竞注而不流。野马飘鼓而不动。日月丽天而不周。其或未然。只知事逐眼前过。不觉老从头上来。
　　月望上堂。十五日已前。水向石边流出冷。十五日已后。风从花里过来香。正当十五日。火后一茎茅。铁蛇钻不入。喝一喝。
　　上堂。昨日十四。今日十五。大法难明。时光易度。动则涉尘劳之境。静则沉昏醉之乡。动静双泯。则落空亡。动静双收。则颟顸佛性。到者里。须知有透脱一句始得。拈拄杖云。倒跨杨岐驴。踏杀长沙虎。掷下拄杖云。三岁孩儿抱花鼓。莫来拦我球门路。
　　石田熏禅师。三月望上堂。但得本莫愁末。唤甚么作本。唤甚么作末。松栢千年青。不入时人意。牡丹一日红。满城公子醉。山僧恁么道。若有不肯底。是我同参。
　　圆极岑禅师。月望上堂。韩信打关。未免伤锋犯手。张良烧栈。大似曳尾灵龟。既然席卷三秦。要且未能囊弓裹革。烟尘自静。我国晏然。四海九州。尽归皇化。自然牛闲马放。风以时雨以时。五谷熟万民安。大家齐唱村田乐。月落参横夜向阑。
　　报本利禅师。月望上堂。今日月望。打个糊饼。供养大众。拈拄杖作圆相曰。还识此饼么。不但恭养一人。百千万亿人。祇是一个细嚼饱餐。不得咬破。虽然如是。切忌面生。参。

　　初八念三提纲

　　雪岩钦禅师。上堂。一夜雨声滴滴。元是檐前雪消。冷地令人忆着相国寺里芭蕉。何也零零落落。一似宜春台上。正月八日赶斋。和尚底七条。
　　真净文禅师。上堂。十月二十三。天寒下暖帘。昏黄一觉睡。南海出榆甘。

　　改元登极提纲

　　雪峰慧禅师。建炎改元上堂。天地之大德曰生。圣人之大宝曰位。今上皇帝。践登宝位。万国归仁。草木禽鱼。咸被其德。此犹是圣主应世边事。王官降诞已前一句。天下人摸索不着。
　　龙牙才禅师。因钦宗皇帝登位。众官请上堂祝圣。已就座。拈拄杖卓一下曰。朝奉疏中道。本来奥境。诸佛妙场。适来拄杖子。已为诸人说了也。於斯悟去。理无不显。事无不周。如或未然。不免别通一消息。舜日重明四海清。满天和气乐升平。延祥拄杖生欢喜。掷地山呼万岁声。掷拄杖下座。

　　千秋节提纲

　　愚庵及禅师。千秋节冬至上堂。千秋令节今朝是。九九阳生第一爻。四海阴霾俱解驳。宕云深处祝唐尧。
　　金山惟仲禅师。皇太子韩国公头晬之辰。上堂。妙高台畔。龙象骈阗。化城阁前。圣贤会合。正是我皇植福之地。乃为禅流选佛之场。洞启法门。广开要路。悟之者。头头显道。物物明心。高蹈大方。圆融至理。迷之者。重重昧性。句句乖宗。空自精勤。终无了达。苟能於斯一致画断两边。不离当人便同正觉。真可谓金轮统御。玉烛遐明。万国宾从。八方宁静。龙蛇出穴。丹凤来梧。野老谣歌。行人让路。尧风与祖风并扇。舜日共佛日齐明。奔波游子径归家。是处高人游佛国。然虽如是。且龙生龙子底句。又作么生。良久曰。非但天神来密佑。更资遐算助吾皇。

　　受勅奉旨提纲

　　圆悟勤禅师。在蒋山。受勅升座。寒岩枯木白云堆。散质何能中巨材。岂为虚声彻清禁。紫微圣诏九天来。既然事出意外。要须直下承当。所贵正眼流通。仰祝无疆睿算。直得昆虫草木。悉仰动地风光。大地生灵。咸沾唐虞睿泽。处处和风徧野。人人喜气盈眸。感覆焘无疆之恩。荷一人生成之德。正当恁么时。还委悉么。碧桃冉冉凝朝露。红杏蒙蒙映彩霞。
　　改昭觉寺为崇宁。勅黄到开堂。全机大用。触处现成。溢目清光。贯通今古。一尘含法界。一念徧十方。尽大地是真实人。总剎海为大解脱。只在当人略回光相。自着眼看。可以克证无生。顿超方便。是故。诸佛出世。为一大事因缘。祖师西来。亦不出见性成佛。只如今日奉皇帝勅。建大伽蓝。赐额度僧。祝严圣寿。一场佛事。耀古腾今。判府旌旆光临。群贤车盖毕集。四众瞻仰。万姓歌谣。为国开堂。举扬宗教。山僧不敢囊藏被盖。其有诸佛说不尽底。祖师提不起处。对众八字打开去也。遂举拂子云。大众。还见么。击禅床云。还见么。见处透脱。闻处精明。一念返本还源。即具顶门三眼。万里更无纤翳。千圣齐立下风。坐断报化佛头。直得壁立千仞。且道。是什么人境界。雕弓已挂狼烟息。万里歌谣贺太平。下座。
　　龙门远禅师。拨田札子至上堂。谢恩毕。举百丈和尚谓众云。你等为我开田我与你说一段大义。众开田了。请师说大义。百丈起来。展手舒伸。大众。古人得恁么径截。还会他恁么方便处么。百丈说大义。辛懃事可知。龙门无道理。大众绝狐疑。帝力乾坤重。君恩雨露垂。有人相借问。云外略扬眉。为什么扬眉。良久云。万古长春。
　　密庵杰禅师。奉圣旨。就本寺开堂。上堂。灵源不昧。万古徽猷。入此门来。莫存知解。知解既不生。如王宝剑杀活临时。举一明三。目机铢两。尘尘剎剎。普现威权。物物头头。全彰正眼。便见一尘含法界。一句截千差。於一毫端。现宝王剎。坐微尘里。转大法轮。高而无上。仰不可及。渊而无下。深不可测。自然风行草偃。水到渠成。不是神通妙用。亦非法尔如然。何故。乃是当人从无量劫来。现成受用境界。契劵分明。直饶千佛出现。各各放大宝光。也侵占一星儿不得。所以道。一切法不生。一切法不灭。若能如是解。佛法常现前。以此寿圣人。则天长地久。以此祝贤佐。则伊尹周公。以此保国安民。以此康福天下。殊胜中殊胜。奇特中奇特。毕竟结角罗纹。在什么处。天上有星皆拱北。人间无水不朝东。复举僧问百丈大智禅师。如何是奇特事。百丈云。独坐大雄峰。僧礼拜。百丈便打。师云。百丈善能据虎头。亦能收虎尾。虽然。头尾两全。至竟未彻源底。今日忽有问灵隐如何是奇特事。只对他道。为国开堂。僧若礼拜。但云知恩方解报恩。且道。与百丈是同是别。若拣得出。平步青霄。其或未然。更听一颂。虎骤龙骧与么来。蓦然平地起风雷。棒头正眼明如日。凛凛清风廓九垓。久立众慈。伏惟珍重。
　　奉圣旨。就灵隐寺开堂。上堂。祖师心印。状似铁牛之机。去则印住。住则印破。不去不住。当头坐断。千眼顿开。明如杲日。宽若太虚。不可以智知。不可以识识。人人具足。物物圆成。拈一机则千机万机顿赴。说一句则千句万句流通。譬如善舞太阿。一不触手。二不堕地。三不住空。又如狮子筋琴。抚之则群音顿绝。所以道。大人具大见。大智得大用。搅长河为酥酪。变大地作黄金。普令一切有情无情。不堕有为。不住无为。富贵不能骄。贫贱不能困。各各安其分。守其当。直得尧风荡荡。帝道平平。野老讴歌。渔樵鼓舞。且凭个什么道理便乃如是。天高群象正。海阔百川朝。复举波斯匿王问佛胜义谛公案。师云。拓开天关。踏翻地轴。言言见谛。句句朝宗。还他过量人。能提过量事。於过量境界中。作过量殊胜佛事。虽然。未免一处誵讹在。今日忽有问径山胜义谛中还有世俗谛否。若言其有智不应一。若言其无智不应二。一二之义。其义云何。只对道。日月光天德。山河壮帝居。太平何以报。万国尽欢呼。久立众慈。伏惟珍重。
　　元叟端禅师。大德七年八月二日。护持圣旨到山。领众望阙谢恩罢。上堂。平生抱愚拙。必意安林丘。盘陀一片石。松下聊优游。回鸾五色诏。瞥尔来岩幽。天恩浃肌骨。浅薄将何酬。愿君为尧舜。愿臣为伊周。金枝与玉叶。光耀千千秋。万民赡秔稌。四海销戈矛。竺仙正法眼。如水常东流。
　　了庵欲禅师。圣旨至上堂。久晴不雨。田夫皱断眉头。久雨不晴。衲僧浸烂鼻孔。进一步。撞倒百亿须弥山。退一步。踏翻无边香水海。且截断千差孤危不立一句。作么生道。好。大众。迭迭纶音下九天。融融春意满林泉。一炉沈水一声佛。仰祝吾皇亿万年。
　　林泉伦禅师。至元十八年十月二十日。奉旨。就大都大悯忠寺。举火焚烧道藏伪经。除道德经外。尽行烧毁。师升座。谢恩毕。拈香云。佛心天子悯众生。恐堕三途邪见坑。个里了无偏党处。就中朱紫要分明。所以道。圣鉴无私。天机莫测。既来颂德。敢不酬恩。此香端为祝延。大元世主当今皇帝圣躬。万岁万岁万万岁。伏愿金轮与法轮同转。福越三祗。舜日共佛日齐明。寿延亿劫。次举火云。忆昔当年明帝时。曾凭烈焰辨妍媸。大元天子续洪范。显正摧邪谁不知。嗟乎。道教阴蠧佛书。自古至今。造讹捏伪。益窃释经言句。图谋贝叶题名。谤毁如来。赃诬先圣。丑辞恶语。何可言哉。无蒂狂谈。实难徧举。始自张陵杜撰。不尊老氏玄言。谬作醮书兼集灵宝。诈道从空而得。妄言太上亲传。用三张鬼法。以诳惑愚夫。设五运神符。而魇奸匹妇。以此观之。葛孝先徒搜要妙。陶洪景谩述浮辞。杜光庭白拈巧偷。劫贼无异。陆修静外好里弱。说客何殊。若非吃苦不甘。争肯说长道短。鲍静被诛犹可。王浮招报非轻。傅奕姜斌。不堪齿录。张生焦辈。何足言论。宼谦之口舌澜翻。损他利己。林灵素机谋謟诈。败国亡家。毁人祖兮定遭一时之辱。灭贤良兮必招三世之殃。因果无差。报应有准。呜呼。悲法琳不遇而遭贬。嗟道世虽再而难为。致令释子伤心。幸得皇天开眼。恭惟。我大元世主圣明皇帝陛下。辟邪归正。去伪存真。恐众生永堕迷津。今万姓咸登觉路。雪冤已竟。感谢皇恩。粉骨碎身。莫能酬报。遂以火炬打一圆相云。诸仁者。只如三洞灵文。还能证此火光三昧也无。若也於斯会得。家有北斗经。枉教人口不安宁。其或未然。从此灰飞烟灭后。任伊到处觅天尊。急着眼看。
　　普觉朋禅师。嘉佑伍年。奉旨断还九里松集庆古路。上堂。山前一片闲田地。旷大劫来无界至。今朝恢复又归来。坐断脚头并脚尾。东也是。西也是。南北东西无不是。毕竟酬恩作么生。十里荷花九里松。直指堂前香一炷。
　　弘觉忞禅师。顺治十六年。天使至召师上京问道。上堂。有大陀罗尼门。明踰日月光。量同真法界。烈似金刚焰。坚如持剎风。是故名为正句。亦曰居顶。亦曰顶王三昧。即者顶句。其昧之自含生也。则触途成滞。其章之自诸圣也。则徧界光通。不见。祖师道。国王长寿。天下太平。直得外道六师。亡锋结舌。饮气吞声。默无言说。岂非天人群生类。皆承此恩力者耶。大众既承此恩。合作么生祇受。龙袖拂开千圣眼。金毛狮子奋全威。喝一喝。卓拄杖下座。
　　诏住大内万善殿。结制日。奉旨开堂。圣驾亲临。特差内院官。执香迎师升座。师拈香。祝圣问答毕。乃云。灵山密旨。千圣同宣。少室真宗。万灵共证。其柰依稀越国者多。彷佛杨州者众。正如入京朝圣主。才到潼关即便休。所以不睹广大门风。焉知威德自在。拈拄杖卓一下云。若向者里一蹋。鸿门洞开两扇。则可谓脚跟不动。身入帝乡。造托非他尽蹋御园春色。钦承有自无违咫尺天颜。诸仁者。宣德门前。且无曲径。含元殿上。觅甚长安。然则把定乾坤。奚烦顾伫。流通正眼。端在兹辰。何故。欣逢圣主隆吾道。千载难忘此一时。复云。制结皇家。禅安大内。地炉掘深深之炕。兽炭烧焰焰之煤。钦差内院三员。正副监司两位。禁城把断。密不通风。阊阖牢关。水无渗渫。如此严切。为汝诸人。诸人合作么生即得。若作皮骨通身换。难报我皇护念恩。白椎云。谛观法王法。法王法如是。卓拄杖下座。

　　列祖提纲录卷第一
　　列祖提纲录卷第二

　　　　武林十八涧理安禅寺住持娄东行悦集

　　降香到提纲

　　圆悟勤禅师。秦鲁国大长公主。降香请升座。天高无极。无极有尊。地厚无垠。无垠有主。镜万象方寸。怀六合胸中。发大机显大用。是故乃祖乃佛。或拈华。或面壁。或行棒。或行喝。或词辨纵横。或寂寥无说。周旋往返。只明此个无为宗旨。所以人人分上。各各壁立万仞。无一丝毫移易亏欠。岂不见道。譬如帝力不弃一民。不谓不知。而不容不谓。知之而含育。到个里。启无为之化。行不言之教。各各顶天履地。饮泉水贵地脉。正当恁么时。还委悉么。一穗宝香天上降。金轮皇亿万斯年。
　　金山仲禅师。皇后遣中使降香。为皇帝祝延圣寿。上堂。法本无说。随事应机。心本绝形。遇缘即现。古今如是。凡圣同途。盖众生迷妄。不知遂成流转故。能仁顿忘情见。了达根源。不从外求。亦非内得。所以佛佛授手。祖祖相传。道贯一乘。宗分五派。临济则宾主互换。韶阳乃顾鉴全超。沩仰则父子相投。曹洞乃君臣庆会。清凉法眼。直指惟心。建立门风。各张铺席。包含万象。该括大千。冥冥不混於色声。荡荡岂妨於语嘿。把定则十方坐断。虎踞龙蟠。放行则千圣出兴。风行草偃。助尧仁政化。祝睿算延鸿。降伏众魔。普利群有。然虽恁么。犹涉程途。且道。正令当行。如何理论。良久云。一气不言含有象。万灵何处谢无私。
　　密庵杰禅师。降御香到上堂。天地合其德。日月合其明。四时合其序。风以时雨以时。国泰时平。民康物阜。万姓四民。合其一心。熙熙焉。陶陶焉。一人有庆。兆民赖之。是故。林下禅人。居於四民之外。二六时中。据德山棒。担睦州板。驱耕夫牛。夺饥人食。拈一茎草。作丈六金身。将丈六金身。作一茎草。卷舒自在。纵夺临时。堪报不报之恩。共助无为之化。复举肃宗皇帝问忠国师。如何是十身调御。国师道。檀越踏毗卢顶上行。前日开堂次。僧问如何是十身调御。山僧对他道。垂手过膝。诸人且道。山僧与么答。他与国师。是一是二。若道是一。语言参差。若道是二。佛法岂有两般。毕竟如何。大海若知足。百川应倒流。
　　佛日岳禅师。哲宗皇帝遣中使降香。师登座。问答罢。乃曰。此个法门。不在筌蹄。岂干问答。直饶尽十方剎土。抹为微尘。一一微尘。尽为衲僧。各如满慈鹙子。穷天玄辩。竭世枢机。到者里一点用不着。何以故。生佛圆融。自他平等。人人鼻孔辽天。各各壁立千仞。盖不知真随妄转。法逐缘迁。自昧灵光。枉投异趣。所以破有。法王运无缘慈。驾三乘舟楫。渡五性波澜。翻恋澄潭月影。静夜钟声。故使怀州牛吃禾。庐陵米价长。又不免劳初祖达磨。逗器支那。教外菱花。不磨砖镜。衣中骊颔。不数他珍。未挂古帆。见成公案。由是悟取无悟底面目。迷是不迷底乡关。三际无私。十方洞畅。自家田地。枯木生枝。古庙香炉。寒灰再焰。莫不一切语言文字。资生产业。皆与实相不相违背。若然者。无影树下合同船。渔翁鼓舞。中有黄金充一国。野老讴歌。共乐升平。同跻寿域。自是天长地久。海晏河清。且道。共乐升平一句。作么生道。良久曰。罗浮打鼓韶州舞。久立珍重。
　　佛陀逊禅师。哲宗皇帝。遣中使降香。师升座。问答罢。乃曰。传持此事。岂以摇唇鼓舌驰骋言锋而可议。然於方便门中。事无一向。是故。文殊以无住为本。曹溪以无念为宗。无念之宗。为万法之宗。无住之本。为万法之本。众生弃本逐末。背觉合尘。一失其源。迷而不复。故祖师西来。不立文字。特唱宗乘。只教诸人。明见自性。与佛同寿。歇则菩提不从人得。佛言。我於然灯佛所。无一法可得。然灯佛方与我受记。若有一法可得。然灯佛即不与我受记。如是举唱。犹是化门。且不落化门一句。作么生道。冬无寒腊下看。复曰。诸仁者。道非隐显。遇缘即宗。法无去来。因时而会。若缘时而未会。虽佛祖亦何为。且恢张祖席。创立丛林。岂一僧之所能。必假国王大檀越。为之护助。佛日乃可光扬。自昔京城。未闻是道。先帝始建法幢。延四海之高流。为一时之大事。故今日佛道如此之盛。皇帝陛下。少践丕图。早闻妙法。不忘佛记。克绍前芳。遂令山野之人。获预朝廷之命。即将此开堂善利。上祝圣寿无疆。伏愿。舜日与佛日齐明。尧风与祖风并扇。万邦无事。时当熙盛之年。四海晏清。人乐升平之化。久立珍重。
　　佛印清禅师。哲宗皇帝遣中使降香。师登座。问答罢。乃拈拂子。召大众曰。还见么。手中拂子。层层为诸人放百种宝光。复击禅床曰。还闻么。座下猊台。句句为诸人演一乘了义。诸人若向者里悟得。则旷大劫来我人业识。当体烟灭灰飞。现前身世。根境尘劳。彻底氷融雪泮。便见灵山正法眼藏。昭昭溢目全彰。少室涅盘妙心。晃晃通身独露。譬如演若悟鉴中面目。元来只是己头。亦如力士护额上圆珠。到了不从他得。如斯则无量神通三昧。尘尘本尔圆成。恒沙诸佛法门。念念一时具足。诸仁者。有能恁么构去。便谓立证无生。不待僧祗。而成正觉。如今要见无生么。良久云。一气不言含有象。万灵何处谢无私。
　　中峰本禅师。延佑六年九月初六日。驸马太尉沈王王璋奏。奉圣旨御香入山。谒师於幻住庵。翼日请师就师子。正宗禅寺升座。大道无为。大功不宰。大善无迹。大位不居。一切处海印发光。千万古金枝挺秀。访圆通大士於潮音洞里。买石得云饶。修如意轮期於明庆寺中。移花兼蝶至。香风奏四天之乐。梵音轰大地之雷。二千载已现国王。五百劫常为世主。一大藏教。随机运转。百千善行。任意发挥。祝万岁於九重。保三韩於上国。此是太尉沈王海印居士。寻常行履处。只如今日偕行宣政院使平章相国王子从官。高登天目。下视人寰。且佛法相应一句。如何指陈。匝天匝地祥云起。无古无今瑞气腾。某道行全亏。病衰满体。隈藏岩穴。惟待殒亡。记六载前。伏承太尉沈王书下逮谓得旨。南来首谒补陀。次登天目。今年之夏。忽闻王车从至杭。继临海岸。亲见十二面满月慈容於潮音洞里。约山僧见处。又却不然。其观世音圣相。当数年前。最初发一念时。而满月慈容当处。与王之两目如镜照镜自尔。凡举一念。则一观音示现。举百念。则百圆通现前。所现之圣容。随念起处。竟莫知几千万身。岂特王心为然。自车从离京之日。自此而南三千五百里驿程。若闻若见。俱使知有补陀岩。人人心中。皆具现观世音菩萨之慈容。此又岂数量可知耶。如是无剎不现之身。皆含裹於王之最初一念。而其应现。又不止於今日。将见亘百千世后。传王之躬。诣补陀岩。使观世音自在。神通光明世世增长。其无作妙用。殊胜功德。未易以算数知也。今乃与宣政院使平章相国。及王子宰相尚书侍郎舍人。宣使一行官从。同时会集。寻奉王旨谓。一众俱欲闻向道之说。若使一一请问。未免词繁。俾升此座普为众说。记得先师高峰和尚。三十年深居此山。每以一个万法归一一归何处话。教人默默提起。密密咨参。但不使间断。亦不为物境之所迁流。亦不为爱憎顺逆情妄之所障蔽。惟以所参话头。蕴之於怀。行也如是参。坐也如是参。参到用力不及处。留意不得时。蓦忽打脱。方知成佛其来旧矣。者着子。是从上佛祖。了生脱死之已验三昧。惟贵信得及。久远不退转。更无有不获其相应者。所以古宿有谓。但办肯心决不相赚。今日太尉王。与宣政平章相国王子从官。皆是夙承佛记。远种灵根。而华茂果圆。相逢此际。岂非一时庆会千古因缘者哉。又记得教中有谓。若人欲识佛境界。当净其意如虚空。且净意如虚空。置之不问。还识佛境界么。如一香一华。一旛一幢。非佛境界。官殿楼阁。园林浴池。非佛境界。乃至光明殊胜等。俱非佛境界。本上座。今日忍俊不禁。指似去也。山高水深。是佛境界。日上月下。云腾鸟飞。是佛境界。明暗色空。坏空成住。三途六趣。九有四生。炉炭镬汤。诸恶苦趣。是佛境界。诸仁者。还信得及么。当知佛境界充徧故。众生境界亦复充徧。离佛境界。外别无众生境界。舍众生境界。外别无佛境界。所谓佛境界者。极而言之。迷则佛境界俱是众生境界。悟则众生境界俱是佛境界。如楞严谓。如我按指海印发光。汝暂举心尘劳先起。此说岂有定体耶。谓海印者。广周法界。不於印外别容有一法。而得安住一切诸法。皆海印之真光。含摄诸尘。圆裹三际。此印。随佛心量建立。无异无别。不增不减。而众生罪亦复如是。但悟迷之有间也。使我广说。循环莫尽。恐稽王听不欲词繁。记得昔日赵王访赵州和尚。州不下禅床。乃问王曰。会么。王云。不会。州曰。自小持斋今已老。见人无力下禅床。道尊德备。须还赵州不下禅床。师法有在。无端末后垂示。大似偷心未忘。不妨使人疑着。争似幻住以三千六百丈天目山为禅床。行则与王共行。坐则与王共坐。或有人问其中事若何。听取一偈。圆通示现潮音洞。幻住深栖天目山。至竟不能逃海印。嘉声千古播人寰。

　　受师号紫衣提纲

　　智门祚禅师。因李都尉奏师。紫衣到日上堂。问话且止。斯日皇恩。且道。自何而降。老僧。本志弊衣遮幻质。粝食补饥疮。无何。都尉闻天。荣颁紫服。着且又违本志。不着又负天心。挂不挂。且致你道。祖师挂什么衣。若也委悉。许上座终日耆衣。未曾挂着一缕丝。终日吃饭。未曾咬着一粒米。若不委悉。看。老僧今日披衣去也。遂乃披衣。
　　雪窦显禅师。受师号上堂。禅家流。还如战将见斗勇徤。索不来即便擒下。虽一朝之作。争似借水献华。唱太平歌好。夜雨山草滋。爽籁生古木。闲吟竺仙偈。胜於嚼金玉。蟋蟀啼坏墙。苟免悲局促。道人优昙华。迢迢远山绿。是知道无不在。谁云间然。故天有道以轻清。地有道以肃静。谷有道以盈满。君有道以敷化。故我今上皇帝。金轮统御。睿泽滂流。草木禽鱼。无远不及。岩野抱疾之士。俄承宠光。此生他生。无以云报。贤守司封。高扶尧舜。下视龚黄。袭千载之雅风。锁万邦之春色。伫当明诏别振休声。贰车屯田诸厅朝宰。不敢饰辞褒赞。仲尼言云。吾祷久矣。
　　圆悟勤禅师。邓枢密奏。到紫衣师名。上堂。大道绝遮拦其谁趣向。虚空无背面。何处雕镌。逈出威音王。高超毗卢顶。直得绝尘绝迹。离相离名。海口莫能宣。佛眼觑不见。其柰岩中宴坐。诸天雨华。净室掩关。梵音慰谕。远禀一人洪造。特资宰辅陶镕。椹服师名。荐臻岩穴。既尔从天降下。理应直下承当。泉石光辉。林峦增秀。风行草偃。水到渠成。由是击开解脱门。显示正法眼。调无生曲。唱太平歌。乐无为之化去也。还委悉么。优钵罗华开。齅着无香气。名自枢密府。恩从九天至。草木生光辉。麟龙不为瑞。誓奋铁石心。仰答丘山惠。
　　佛照光禅师。淳熙四年正月二十四日。特赐佛照禅师号。领众门迎勅黄。归寺升座。拈香祝圣毕。乃云。当阳目击。直下知归。左右逢源。七通八达。着着有出身之路。头头具透脱之机。有时神出鬼没。换斗移星。有时八字打开。两手分付。恁么也得。不恁么也得。恁么不恁么总得。我为法王。於法自在。放去收来。有何挂碍。直得龙骧虎骤。凤翥鸾翔。奇特中奇特。殊胜中殊胜。正当恁么时。且道。知恩报恩一句。作么生道。吾皇万万年。复举黄檗和尚示众云。汝等诸人。尽是不着便底。恁么行脚。何处有今日。还知大唐国里无禅师么。师着语云。打草要蛇惊。时有僧出众云。只如诸方聚徒领众。又作么生。檗云。不道无禅。只是无师。师云。黄檗。眼观东南。意在西北。检点将来。未免面皮厚三寸。且道。灵隐恁么批判。意在什么处。从前汗马无人识。只要重论盖代功。
　　月江印禅师。陀罗麻室利皇后赐紫衣。上堂。迦叶上行衣。轮王髻中宝。得来本自无心。披处长短恰好。且如何是报德酬恩底句。昨夜日轮开桂花。今朝月窟生芝草。
　　玄极顶禅师。明太祖高皇帝赐紫衣。谢恩上堂。内使传宣出紫宸。赐衣何幸及微臣。金襕照耀天人喜。白氎鲜明雨露新。光宠山林回佛日。逼除霜雪布阳春。余生受用流传远。万岁宗门沐至仁。
　　千岩长禅师。受紫衣上堂。陈年布裰破毸毸。新制金襕天上来。裹得虚空无少剩。山河朵朵笑颜开。
</div>
    <div class="pagination">
<a href="列祖提纲录_page2.html">上一页</a><a href="列祖提纲录.html">1</a><a href="列祖提纲录_page2.html">2</a><span class="current-page">3</span><a href="列祖提纲录_page4.html">4</a><a href="列祖提纲录_page5.html">5</a><a href="列祖提纲录_page6.html">6</a><a href="列祖提纲录_page7.html">7</a><a href="列祖提纲录_page8.html">8</a><span>...</span><a href="列祖提纲录_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
