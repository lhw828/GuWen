<!DOCTYPE html>
<html>
 <head>
  <meta charset="utf-8"/>
  <title>
   列祖提纲录 - 第 32 页/共 44 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   列祖提纲录 - 第 32 页/共 44 页
  </h1>
  <div class="content">
   大慧杲禅师迁佛智裕和尚入育王塔。以手指穴云。妙喜与师兄俱是圆悟子。妙喜移住径山。师兄迁来在此。虽与师兄同条生。不与师兄同条死。八两与半斤。青红对碧紫。正当恁么时。且归根得旨一句作么生道。良久云。师兄解唱泥牛吼。师弟宁忘木马嘶。豁开顶上活人眼。鄮山山下是真归。
　　雪峤信禅师为天童悟和尚入塔。坐空千界月。诸佛汝同侪。凿破青山面。将身就活埋。
　　箬庵问禅师为晦夫和尚入塔。铲开荆棘。独立乾坤。推不向前。约不退后。团圞无缝。卓绝宁彰。眼里耳里鼻孔里。尘说剎说众生说。无非是老法兄自在三昧本地风光。五十五年有恁么事。四处五会无恁么事。有恁么事。履镬汤炉炭如登平地。无恁么事。上刀山剑树如驾慈航。秉先师最初之嘱。继夹山后起之尘。疑杀天下衲僧。作个诸方眼目。今日功能既毕。门户斩新。窣堵高巍冲开碧汉。且收因结果一句如何举扬。三山雄压江湖势。一塔长悬万古灯。
　　弘觉忞禅师为天童林野和尚入塔。扑碎虚空闲景象。一庵卓卓露当阳。衔花鸟自难寻迹。孰谓将身北斗藏。所以道。善知识者以形骸为幻泡。以生死为邮传。其来也月印江波。其去也云收岳面。唯我法兄林和尚夙因深厚愿力弘坚。出德峤之户门。浑身是胆。下川勤之三峡。就地生波。食到口边。夺回洞山果子。不住迷悟。超然独步大方。故能横身十字街头。珠回玉转。垂手千峰顶上。斗换星移。挥七尺山藤。那分凡圣。布漫天罗网。打尽鱼龙。一朝[门@具]尔告终。盖为化缘将毕。今则塔从地涌顶合峰尖。依常寂以归真。散慈云而分布。且道还有奇特事也无。千古玲珑岩下寺。一龛常照万年灯。

　　奠茶汤

　　灵隐原禅师为碧峰和尚阇维奠茶。五台山拾得来。诚非凡种。关西子没头脑。却是灵根。惟兹一味清茶。荡涤众生热恼。只如则川抛下茶篮。仰山撼动茶树。毕竟明甚么边事。度盏云。踏翻生死海。靠倒涅盘城。

　　秉炬

　　云庵文禅师为法眼大师火。时雨新霁。泥方滑道。忽跶倒。大众争掖而起。乃举火把云。法眼茶毗。归宗遭趺。呈似大众。更无可说。
　　黄龙祖心宝觉禅师将入灭。命门人黄太史廷坚主后事。茶毗日邻峰为秉炬。火不续。黄顾师之得法上首死心新禅师曰。此老师有待於吾兄也。新以丧拒。黄强之。新执炬召大众曰。不是余殃累及我。弥天罪过不容诛。而今两脚捎空去。不作牛兮定作驴。遂以火炬打一圆相曰。祇向者里雪屈。掷炬应手而爇。
　　无相真禅师为诚和尚火。空花落影。阳焰翻波。梦觉知非。灵明廓彻。大众知么。西堂禅师和尚太白峰前梦觉。通玄顶上接人。两坐道场功成事办。化缘既毕。放下佛祖钳锤。呼唤不回。失我人天眼目。然真空不住。大智无依。何妨脱体提斯。不碍重添光彩。大众。且道作么生为他添光彩。举起火把云。还见者个么。百尺竿头不知险。七十六年如电闪。去去青霄混此身。何曾昧却者一点。
　　雪轩成禅师为太子少师广孝姚公火。君臣际遇少人知。风虎云龙共一时。道德实能扶圣运。秉忠挟术未为奇。恭惟示寂太子少师封荣国恭靖公姚公尊灵。博儒通释迈古腾今。托迹空门。若琏嵩出於宋。尽忠王室。犹申甫生於周。故能历三台之阶而乃冠百辟之首。安享乎太平之世。优游乎耄耋之年。杖策来朝。方谢唱佛赞扬之圣制。旋车言迈。遂怀即心清净之真归。皇上恩眷弥隆礼仪悉举。勋伐既书於史册。宠光覃耀於山林。於此便见老国公无生而生。处世皆游戏三昧。非灭而灭。息缘得解脱神通。到者里又何妨别转一机与老国公重圆旧话聻。蓦举火炬云。诸仁者。还见么。锦袍玉带金刚体。烈焰光中不覆藏。便掷。

　　列祖提纲录卷第三十
　　列祖提纲录卷第三十一

　　　　武林十八涧理安禅寺住持娄东行悦集

　　为住持迁化佛事法语

　　圆悟勤禅师为佛眼和尚秉炬。如来涅盘日。娑罗双树间。放出三昧火。阇维金色身。有条攀条。无条攀例。故褒山佛眼禅师道播四海名闻九洲。二十年间三据大剎。退席褒岭宴坐钟山。以平生所受用栗棘蓬驱耕夫之牛。以杨岐所付嘱金刚圈夺饥人之食。传持一大事。提振向上机。衲子云从。诸方景慕。岂谓一弹指顷坐断报化佛头。谈笑之间遽失人天正眼。今则乾坤廓落人境萧条。雪映高山风清大野。圆顶后相放万里神光。大众。正与么时。还委悉么。看取亘天红焰里。华发优昙大地春。
　　为佛真大师秉炬。触目菩提真解脱。顶门正眼耀乾坤。透得生死关。廓然无起灭。佛真大师生平滴水滴冻。勇猛截铁斩钉。举世重其为人。闻见莫不钦叹。内侍丛中跳出。衲僧队里修行。渊圣锡徽名。皇后赐度牒。惊群伏众绝类离伦。将谓万里前程。岂期百年顷刻。今则翻身长往。透出金圈栗棘蓬。顶后圆光。应现无生大火聚。佛真佛真。急着眼。保云程。一炬红光才举处。毗卢顶上任纵横。
　　为范和尚秉炬。忠臣不畏死。故能立天下之大事。勇士不顾生。故能成天下之大名。衲僧家透脱生死。不惧危亡。故能立佛祖之纪纲。昭觉和尚神机峭拔。智辩滔天。肘臂下有符。顶门上具眼。奋喝散白云底意气。操打破虚空底钳锤。一归锦官。两住雄剎。辟开荆棘路。坐断是非关。接物利生光扬佛日。临岐一着摆拨便行。绝后光前。头正尾正。如今既到者里。可谓世缘毕备。末后殷懃坐断。路头一堆猛火。大众。且道毕竟向什么处去。举火炬云。烈焰亘天留不得。当空宝月镇长圆。
　　弘觉忞禅师为权和尚火。干将狱底光冲斗。一出丰城万怪降。天宝人间留不住。空遗寒影写澄江。子不谭父德。师岂誉徒贤。恐孤芳之不着。将青史其遂湮。唯我权公长老智足超宗仁能缵绪。初臻觉岸。高升太白之堂。末到牢关。深入山僧之室。闲吸西江水。涓滴无余。直接济北流。滔天有浪。枝叶廉纤。不带瞬视全彰本色之人。偷心毫发。靡容针锥痛下时流之疾。一衲披十周寒暑。半逐飞云。三门绝今世尘嚣。平堆古霰。所以人天四众欣戴真慈。云水方来雅推善导。何意德生魔色。岂期天丧予躬。苦海波心遽尔顿停慈擢。琉璃地上无端拨转夜船。云遮一带峰峦巢迷归鸟。雪覆千湾芦泾岸失行舟。正当今日。指穷於为薪。火传而不尽。一句又作么生道。分形散体周诸国。为瑞为祥遍九垓。

　　安骨

　　育王元禅师为澹庵和尚安骨。浙水东头是故乡。黄金台畔忽云亡。虽当明月清霜重。犹见秋花晚节香。恭惟澹庵和尚道重山林名扬海宇。俨先辈之典型。作后人之规矩。风云际会。早尝出世於浮梁。雨露骈繁。屡觐天颜於帝所。分座钟山。荣升玉几。承远召住大慈恩。踞猊床肆谈宗旨。选官利人兼利己。正宣一代而阐扬。岂料数朝而已矣。虽然不灭不生无彼无此。青青翠竹尽是真如。岌岌青山无非妙体。今日归来事若何。全始全终切骨切髓。千古安然梦庵里。
　　弘觉忞禅师为权和尚安骨。鲸吞水尽露珊瑚。撑起枝枝桂影孤。剎海三千澄后夜。法身端坐大毗卢。白云断处家山。劫壶空中世界。日月双丸回薄。无繇正照旁临。虚闲六户开张。不受森围翠绕。帘垂黄阁逈。帐合紫罗寒。最妙最玄。先圣独推此位。非偏非正。诸佛罕处其中。安下骨龛云。且道者汉以何为功能俨然高踞。雪鬓霜眉从火出。堂堂终不落今时。

　　起骨

　　天隐修禅师为达本大师起骨归入龙池塔。海底泥牛衔月走。崖前石虎抱儿眠。吾兄既达元初本。何故淹留在此间。归去来。归去来。故山院里绝尘埃。相逢俱是旧相识。管使吾兄笑眼开。

　　转骨

　　天如则禅师为报恩定长老中路转骨。道吾迁塔就石霜。知子莫若父。报恩移骨归天目。家富小儿骄。虽然一种恩情。争柰两家机轴。抚骨云。若不是定动衲僧。侠路相逢放伊不过。

　　煅骨

　　密云悟禅师为豁然师弟煅骨。以火炬指骨云。纵然皮肤脱尽。白骨也须火煅。惟我师弟豁然。却具者般体段。以火炬打圆相云。大众会么。撺火炬云。看。
　　弘觉忞禅师为玄玄其公煅骨。皮肤脱落露真常。那个将身北斗藏。火后依然还入煅。精金要见十分黄。惟我同参其公禅师。丛林卫霍之臣。知识萧曹之佐。始也受生阳羡。饮光之中天降迹。县知佛日当兴。少焉脱白龙池。耶舍之鹿苑皈投。默计法轮定转。所以二十年事先师。朝挈盖暮提缾。恒随步武。五六处襄法社。栉甚风沐甚雨。历尽艰辛。然则丹山出而毛骨权奇。师窟游而爪牙锋利。事应乃尔。理实当然。其柰智困於天刑。神疲於物务。兼之风云未遘羽翮先摧。后先师仅五周。趋寂灭将一纪。於戏。泰岳颓而群峰偃。象王去而象子随。白日不移轮。青山常举足。寒崖一归卧。嗟哉春复春。今则其徒萃章辈深恐异草之横生。谋迁涅盘之大宅。正当移身换步时。如何道得越格超方句。放下骨衬云。红炉一点清嵩雪。梅放香林第一枝。

　　灵骨入塔

　　应庵华禅师为此庵和尚入塔。摩酰三眼洞彻无私。末后全提今之是也。故我此庵和尚平生担板不受差排。会尽物我一如。透过生死窠臼。履刀山剑树如步红莲。入镬汤炉炭似登宝所。全体是个大解脱门。更无一丝毫许外物。化缘既毕。借路经过。火光三昧自焚躯。烈焰亘天谁着眼。黄阵灵骨五色璨然。不昧高踪斩新光彩。今日安藏窣堵。坐断溪山。万木生风。千江照月。真灯烈焰。少室增辉。正恁么时。且移身换步一句作么生道。还知落处么。宝印当空妙。重重锦缝开。喝一喝。
　　密云悟禅师为守元大师入塔。以拄杖指塔云。尽十方世界是个无缝塔。复敲塔门云。且道者一缝作么合煞。以手举露骨送入云。请师兄塞却。
　　弘觉忞禅师为云门雪大师入塔。以拄杖指塔户云。大众还知者一段因缘也未。若也未知。山僧不免借[浦/女]帔子拜[浦/女]年去也。须弥顶上铁围龛。内有空王月一函。莫谓秋光净如练。佛来相见也垂帘。且道当山堂头和尚到此又作么生。珊瑚枝枝撑着月。千古万古众同瞻。

　　撒骨

　　毒海良禅师自遗撒骨法语云。太湖三万六千顷。中有浮图绝正偏。今日遗骸归去也。碧天连水水连天。

　　安牌

　　元叟端禅师为别谷和尚入祖堂。白云作丛林纪纲。以达磨居中。开山居左。百丈居右。天下依而行之。丝毫无有紊乱。别谷和尚在兹山为二十六代。捐以此日。居于此堂。晨香夕灯。其永无替。
　　愚庵及禅师为平山林和尚入祖堂。召大众云。亭亭石塔东峰上。此老初来百神仰。福源浩浩起当湖。千岁岩头飞白浪。宗镜高悬二十年。不啻焰光高万丈。翻身靠倒灵鹫峰。双树悲风撼穹壤。扑碎破沙盆。灭却正法眼。动静绝行踪。去来无影象。是谓眼空佛祖道重王臣。年逾八秩五处住山平山老和尚。指牌云。湖光潋滟山空蒙。觌体全彰大人相。
　　天童性禅师为前住当山第六十四代仁叟怀禅师生入祖堂。大机大用阐单传。震动东南半壁天。一句不言群象主。威音王佛莫齐肩。某德重丛林道通渊脉。深得西印宗旨。大弘广慈世家。照用则正眼洞明。放行则真风卓迈。发劈箭机以的破的。鼓霹雳舌以空遣空。所以人天自化外道归降。两坐名山法轮大转。回浇漓之末运。续无尽之真灯。希年养高自他具足。且最后一着还居正位。毕竟作么生道。当阳提起破沙盆。佛祖堂中称独尊。
　　佛涅盘日师送自牌位入祖堂。捧牌位云。三界都来总大梦。十方世界一空洞。为他恐堕断常见。又向虚空中凿空。个汉行脚全无。禅道罔措。坏灭临济正宗。籍没大慧家世。为伊正眼瞎却不能普振真风。故自罪犯弥天。今又预居祖席。我且贬汝异类横身。西州作牛东州作马。衔铁负鞍拖犁拽耙。饶伊要骑便骑要下便下。摇动尾巴天上天下。也只是精灵业识。好与一顿。且道正位端居一句又作么生。喝一喝。遂放牌位。
　　弘觉忞禅师送密云先和尚入先觉堂。先知觉后知。先觉觉后觉。从上佛祖莫不乘此愿力而受生。顺兹化仪而趋寂。所以我堂头先和尚从无住本建最胜幢。踞寂灭场现人间世。风行六处草偃入埏。金粟峰头蹴踏千千龙象。太白山里变化亿亿鹍鹏。今则法雨既周於此界。慈云将布於他方。天台五百罗汉遮留不住。此会百万人天牵挽莫回。遂独步於南辰。竟藏身於北斗。既然如是。因甚从前鼻头绳索仍落在手里。正恁么时。且道把住即是放行即是。海神知贵不知价。留与人间光照夜。

　　尊宿遗书至提纲

　　云盖智禅师黄龙死心和尚遗书至上堂。法门不幸法幢摧。五蕴山中化作灰。昨夜泥牛通一线。黄龙从此入轮回。
　　龙门远禅师黄龙山死心和尚遗书至上堂。死心心已死。心死死犹生。抝折黄龙角。翻身卧地行。者老子从来翻着襕衫倒携席帽。口头粗慥肚里柔和。检点丛林呵叱学者。虽传晦堂道。爱用云门禅。以骂风骂雨为训徒。以种菜种蔬为作务。兴灾降祸少喜多嗔。愚人见即攒眉。智者点头相许。要去便去。果然作家。腾身元是莫徭人。睡中失却死心老。呜呼哀哉。法门不幸。
　　黄龙灵源和尚遗书至上堂。昔开正续铭。今示真归告。一路涅盘门。行说皆亲到。明然临济灯。妙唱黄龙道。空海久澄虚。云涛方浩浩。横吞巨海高驾铁船。隐显同源卷舒无际者。其惟灵源乎。禅师居究竟地。住本觉境。虽曰示生。实无生而可示。虽曰示灭。实无灭而可示。明明密密密密明明。真化不移何妨出没。所以遗言作训。真告普闻。能事始终。一期云毕。而某曩岁游方之始邂逅龙舒。许以半面之交。气投分感虽则荆山隐玉已遇良知。尔后[虫*半]腹剖珠登舟获剑。欧峰再会素愿尤谐。欢洽妙期有同符节。自初及此三十年间。理契同风至音无间。夫何遽别。特示遽书。感存念亡。此情弥切。虽然如是。佛佛不思议。不许长住世。大众审思惟。毕竟祇者是。然则子期既没伯牙绝弦。盖伤其无知音尔。况此至道。离见超情莫逆於心。夫何言也。昔人问长沙。南泉迁化向什么处去。沙云。石头作沙弥时参见六祖。云。不问石头作沙弥时参见六祖。南泉迁化向什么处去。沙云。教伊寻思去。师乃呵呵大笑云。会么。水长船高。泥多佛大。共至灵前。不劳观听。
　　蒋山佛鉴和尚遗书至上堂。恶恶师兄师兄。出在我前。去复我先。恶恶师兄师兄。出在我前。许我并驾而齐肩。去复我先。使我只翼而孤骞。岂不念兹苦海群迷未度。况乃五湖玄学负笈趋筵。遽辞舟檝孰济长川。然佛法道理自有因缘。此盖众生无佑薄福使然。永违丛社。法炬无传。我闻如来双林示灭。又闻达磨只履西迁。佛佛祖祖其道绵绵。况我钟山佛鉴法兄妙机无间出没应缘。去来生死吾何预焉。而某於师门最为深契。在雁序手足相连。义交金石气薄云天。听遗音而何忍。念朽质以非坚。同心共照。夫复何言。尚记得如来灭度。阿难问迦叶曰。世尊传金襕外更传何法。迦叶曰阿难。阿难应喏。迦叶曰倒却门前剎竿着。大众。若无者个公案。生死炽然。白云师翁道。金襕之外复何传。弟应兄呼岂偶然。倒却门前剎竿着。免教伊旧倚墙边。大众。会得么。倚墙边。倚墙边。寂灭光中礼白莲。
　　大慧杲禅师天童觉和尚遗书至。受书云。古人道。末后一句始到牢关。把断要津不通凡圣。举起书云。者个是天童和尚末后把断要津全提底消息。还委悉么。如未委悉。却请维那分明说破。宣了遂升座云。法幢摧。法梁折。法河乾。法眼灭。虽然如是。正是天童真实说。且道说底事作么生。知音知后更谁知。
　　密庵杰禅师木庵和尚遗书至。拈香云。大众。还识者尊慈么。虽与我同条生。不与我同条死。稔闻在七闽扬尘兼簸土。凌篦宗风不柰何。今朝喜见清平路。清平路。既见异。竟如何。茶倾三奠。香爇一炉。伏惟尚享。
　　灵隐佛海禅师遗书至上堂。呼猿洞口。虚空迸裂。鸦飞不度。如行如说。三十三天扑帝钟。打刀须是邠州铁。喝一喝下座。
　　元叟端禅师天童云外和尚遗书至上堂。举云居膺和尚迁化次问侍者云。今日是何日。者云初三。居云三十年后但云只者是。遂乃端然告寂。师云。云居得曹洞正传。为宗门百世师表。末后全提。因甚一场懡[怡-台+罗]。击拂子云。无缝塔中云匼匝。不萌枝上月团圆。
　　愚庵及禅师育王石室和尚遗书至并入祖堂上堂。五十三年弄巧成拙。踏破虚空赤脚行。万象森罗笑不彻。大众。个是育王石室和尚末后为人底句子。明如杲日宽若太虚。权实照用俱备。擒纵杀活皆全。可以津济四生。可以梯航九有。蚊子上铁牛。无你插嘴处。卓拄杖云。者里见得。无一处不睹慈容。无一时不闻说法。苟或未然。少间下座普请讽经庄严品位。香烟起处一任观瞻。
　　笑隐欣禅师金山长溪和尚遗书至上堂。大法既微。赖恢宏於堪忍界内。幻身虽没。当鼓舞於寂灭海中。临济道。不得灭吾正法眼藏。大觉道。我要付与一只箭。良由弘法心重。愍物情深。故有落草之谭。诸人还见金山垂手处么。铁船无底蹋翻去。依旧东山水上行。
　　灵隐独孤和尚遗书至上堂。灵机绝待不涉去来。妙用无方宁存轨则。大梅闻鼯鼠声。埋没自己。普化索木直裰。诳惑他人。争如我灵隐和尚随缘施设不堕功勋。七十四年光前绝后。直得飞来峰起舞。冷泉亭[跳-兆+孛]跳。诸人还见此老涅盘后大人相么。落落横身三界外。堂堂独步劫空前。
　　东林古智和尚遗书至上堂。拈兔角杖。敲出佛祖骨髓。握吹毛剑。扫荡今古葛藤。临行道个听末后句。烜赫虚空。如临济灭却正法眼。得三圣直下承当。盘山告众索传真。普化独解翻觔斗。龙翔与么追悼。众中莫有换手搥胸者么。击拂子云。寥寥天地无知己。不听遗音空绝弦。
　　径山和尚遗书至上堂。昔妙喜祖到蒋山应庵和尚上堂云。天下具大眼目尊宿。惟法叔一人而已。今我径山法叔。再世妙喜也。小侄曾闻於朝请为兹寺开山而未果所愿。遗书忽临。如睹象驾之至。堂堂正体俨金锡之横肩。琅琅法音闻虚空之振铎。四众攀恋不胜哀感。既是生死无间。未免宾主相见去也。传家只个金刚王。留与儿孙作标格。
　　楚石琦禅师因龙翔昙芳和尚遗书至上堂。心同虚空界。示等虚空法。证得虚空时。无是无非法。既无是法又无非法。则诸佛成等正觉转妙法轮入般涅盘如梦相似。昙芳老子佛海禅师。屡董名蓝亲承眷遇。方辞径坞即据龙翔。末后光明全身舍利。八斛四斗未足为多。试拈一粒与诸人看。竖拂子云。海神知贵不知价。留与人间光照夜。掷拂子。
　　了庵欲禅师宣州天宁遗书至上堂。铁牛吼破双溪月。石女含笙悲不彻。鹘眼龙睛总不知。聋子亲闻哑子说。山僧二十年前亲见草庭老子向万仞崖头拾得个断贯索。到处穿他天下宗师鼻孔。及乎应缘而出瑞世天宁。水到渠成风行草偃。又欲用此索穿他天下衲僧鼻孔。化缘既毕奄尔真归。撒手那边全无朕迹。所以道声前非声色后非色。蚊子上铁牛无你下嘴处。山僧今日不免倒行此令去也。少间下座诣灵前烧一炷香点一盏茶。欲与他穿了鼻孔。何故。吃拳须记打拳时。
　　报国希白和尚讣至上堂。未达境惟心起。种种分别。达境惟心已。分别则不生。於不生法中独露本来面目。直是离相离名绝对绝待。破尘破的透色透声。故我报国和尚得此三昧。两处住山单传正印。扫除邪解扶树此宗。能事既毕撒手那边。末后全提甚生光彩。且道与他摩胸告众椁示双趺是同是别。拍禅床云。羚羊挂角千峰上。更有羚羊在上峰。
　　仙岩仲谋和尚遗书至上堂。杜城山顶打凤罗龙。黄池水边张虾钓鳖。逗到衣锦还乡。一味斩钉截铁。如今傀儡线索断。五色祥麟步天岸。有伴何妨却再来。了却先师旧公案。且先师公案作么生了。卓拄杖喝一喝。
　　弘觉忞禅师天童和尚断七复闻显圣尔密弁山久默二禅师讣音。师为安灵设奠云。平地西风起。吹倒空王殿。亦有善法幢。以次相倾淀。慧命尚县丝。人天胡可恋。子细思量着。无如衲僧便。海底泥牛已绝踪。草鞋不用行乡县。休云世界何寥寥。须信皇封成一片。好衲僧。荐不荐。於此犹未达根源。香烧一炷茶三奠。搥胸只得哭苍天。魔王拍手恣欢忭。

　　护法遗书至提纲

　　密庵杰禅师施司谏讣音至上堂。风行草偃。水到渠成。信脚与么来。云收雾卷是处皆春。信脚与么去。空澄海湛物我一如。所以道。去来不以象。动静不以心。如是则尘尘剎剎普现威权。盖色骑声纤尘不立。罗笼不肯住。呼唤不回头。古圣不安排。至今无辙迹。且道司谏施公即今在什么处。良久云。黄梁才梦断。竺国一花敷。复说偈云。昔年相见谈真谛。今日升堂话去来。一念廓然无向背。春光铁树自花开。

　　请西序头首提纲(两序)

　　恕中愠禅师请西序上堂。如来藏中不留一法。衲僧门下岂有多端。灵树和尚云。我首座生也。我首座行脚也。一字不着画。会么。不见道。客来无茶点。蒿汤备礼仪。
　　月江印禅师请头首上堂。善哉三下板。知识尽来参。既善知时节。我今不再三。古人与么道。大似按牛头吃草。云峰则不然。善哉三下板。收足上蒲团。脊梁生铁铸。透过祖师关。一气转一大藏教。背手拈却须弥山。七处征心无心可觅。八还辨见无见可还。梦入天宫犹未醒。金鸡飞上玉栏杆。
　　笑隐欣禅师请头首上堂。腾今耀古。摩酰正眼洞明。鍜圣镕凡。向上钳锤妙密。定佛祖纲宗之句。须是其人。展主宾互换之机。要求作者。所以道。作大厦非一木能成。涉巨川岂一棹可济。直得照用同时。星飞电卷。人境俱夺。玉振金声。正恁么时。诸人鼻孔在山僧手里。且道山僧鼻孔在什么处。掷拂子云。一任横拖倒拽。

　　请两堂首座

　　真净文禅师请首座维那典座上堂。三德六味施佛及僧。香积厨中善调在手。三世诸佛向砧槌上声声相应。且道相应个什么。良久云。问取堂中第一座。
　　请首座典座及逍遥和尚来上堂。不动真际为诸法立处。昨日监院名。今朝首座号。缘应百千般。立处头头妙。典座把杓柄。一一临时料。众口若能调。逍遥同一道。诸法立处今已彰。作么生说个不动真际底道理。喝一喝下座。
　　请首座上堂。一番新。一番旧。新旧相资要成就。诸禅德。且道成就个什么。为成就佛事耶。成就道场耶。成就丛林耶。若与么成就。岂有教外别传。乃拈拄杖云。此为复是教内教外。是新是旧。不得唤作柱杖。便成就取好。遂掷下下座。
  </div>
  <div class="pagination">
   <a href="列祖提纲录_page31.html">
    上一页
   </a>
   <span>
    ...
   </span>
   <a href="列祖提纲录_page27.html">
    27
   </a>
   <a href="列祖提纲录_page28.html">
    28
   </a>
   <a href="列祖提纲录_page29.html">
    29
   </a>
   <a href="列祖提纲录_page30.html">
    30
   </a>
   <a href="列祖提纲录_page31.html">
    31
   </a>
   <span class="current-page">
    32
   </span>
   <a href="列祖提纲录_page33.html">
    33
   </a>
   <a href="列祖提纲录_page34.html">
    34
   </a>
   <a href="列祖提纲录_page35.html">
    35
   </a>
   <a href="列祖提纲录_page36.html">
    36
   </a>
   <a href="列祖提纲录_page37.html">
    37
   </a>
   <span>
    ...
   </span>
   <a href="列祖提纲录_page33.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
