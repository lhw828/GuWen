<!DOCTYPE html>
<html>
<head>
    <meta charset="UTF-8">
    <title>楞伽阿跋多罗宝经 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>楞伽阿跋多罗宝经 - 第 7 页/共 18 页</h1>
    <div class="content">　　一切佛语心品第二之上

　　尔时大慧菩萨摩诃萨白佛言。世尊。世尊修多罗说如来藏自性清净。转三十二相。入于一切众生身中。如大价宝垢衣所缠。如来之藏常住不变。亦复如是。而阴界入垢衣所缠。贪欲恚痴不实妄想尘劳所污。一切诸佛之所演说。云何世尊。同外道说我。言有如来藏耶。世尊。外道亦说有常作者。离于求那周遍不灭。世尊说彼有我。
　　［魏译］尔时圣者大慧菩萨摩诃萨白佛言。世尊。世尊如修多罗说。如来藏自性清净。具三十二相。在于一切众生身中。为贪嗔痴不实垢染。阴界入衣之所缠裹。如无价宝垢衣所缠。如来世尊复说常恒清凉不变。世尊。若尔外道亦说。我有神我常在不变。如来亦说。如来藏常乃至不变。世尊。外道亦说有常作者。不依诸缘自然而有周遍不灭。若如是者。如来外道说无差别。
　　［唐译］尔时大慧菩萨摩诃萨白佛言。世尊。修多罗中说如来藏本性清净。常恒不断无有变易。具三十二相。在于一切众生身中。为蕴界处垢衣所缠。贪恚痴等妄分别垢之所污染。如无价宝在垢衣中。外道说我是常作者。离于求那自在无灭。世尊所说如来藏义。岂不同于外道我耶。
　　佛告大慧。我说如来藏。不同外道所说之我。大慧。有时说空无相无愿。如实际法性法身涅盘离自性。不生不灭本来寂静自性涅盘。如是等句。说如来藏已。如来应供等正觉。为断愚夫畏无我句故。说离妄想无所有境界如来藏门。大慧。未来现在菩萨摩诃萨。不应作我见计着。
　　［魏译］佛告圣者大慧菩萨言。大慧。我说如来藏常。不同外道所有神我。大慧。我说如来藏空实际涅盘不生不灭无相无愿等文辞章句。说名如来藏。大慧。如来应正遍知。为诸一切愚痴凡夫。闻说无我生于惊怖。是故我说有如来藏。而如来藏无所分别寂静无相。说名如来藏。大慧。未来现在诸菩萨等。不应执着有我之相。
　　［唐译］佛言。大慧。我说如来藏。不同外道所说之我。大慧。如来应正等觉。以性空实际涅盘不生无相无愿等诸句义。说如来藏。为令愚夫离无我怖。说无分别无影像处如来藏门。未来现在诸菩萨摩诃萨。不应于此执着于我。
　　譬如陶家于一泥聚。以人工水木轮绳方便。作种种器。如来亦复如是。于法无我离一切妄想相。以种种智慧善巧方便。或说如来藏。或说无我。以是因缘故说如来藏。不同外道所说之我。是名说如来藏。开引计我诸外道故。说如来藏。令离不实我见妄想。入三解脱门境界。希望疾得阿耨多罗三藐三菩提。是故如来应供等正觉。作如是说如来之藏。若不如是则同外道。是故大慧。为离外道见故。当依无我如来之藏。
　　［魏译］大慧。譬如陶师依于泥聚微尘轮绳。人工手木方便力故作种种器。大慧。如来世尊亦复如是。彼法无我离诸一切分别之相。智慧巧便说名如来藏。或说无我。或说实际及涅盘等。种种名字章句示现。如彼陶师作种种器。是故大慧。我说如来藏不同外道说有我相。大慧。我说如来藏者。为诸外道执着于我。摄取彼故说如来藏。令彼外道离于神我妄想见心执着之处。入三解脱门。速得阿耨多罗三藐三菩提。大慧。以是义故。诸佛如来应正遍知说如来藏。是故我说有如来藏。不同外道执着神我。是故大慧。为离一切外道邪见。诸佛如来作如是说。汝当修学如来无我相法。
　　［唐译］大慧。譬如陶师于泥聚中以人工水杖轮绳方便作种种器。如来亦尔。于远离一切分别相无我法中。以种种智慧方便善巧。或说如来藏。或说为无我。种种名字各各差别。大慧。我说如来藏。为摄着我诸外道众。令离妄见入三解脱。速得证于阿耨多罗三藐三菩提。是故诸佛说如来藏。不同外道所说之我。若欲离于外道见者。应知无我如来藏义。
　　尔时世尊。欲重宣此义。而说偈言。人相续阴。缘与微尘。胜自在作。心量妄想。
　　［魏译］尔时世尊重说偈言。人我及于阴。众缘与微尘。自性自在作。惟心妄分别。
　　［唐译］尔时世尊。即说颂言。士夫相续蕴。众缘及微尘。胜自在作者。此但心分别。
　　尔时大慧菩萨摩诃萨。观未来众生。复请世尊。惟愿为说修行无间如诸菩萨摩诃萨修行者大方便。
　　［魏译］尔时圣者大慧菩萨。观察未来一切众生。复请佛言。惟愿世尊。为诸菩萨说如实修行法。彼诸菩萨闻说如实修行之法。便得成就如实修行者。
　　［唐译］尔时大慧菩萨摩诃萨。普观未来一切众生。复请佛言。愿为我说具修行法。如诸菩萨摩诃萨成大修行。
　　佛告大慧。菩萨摩诃萨成就四法。得修行者大方便。云何为四。谓善分别自心现。观外性非性。离生住灭见。得自觉圣智善乐。是名菩萨摩诃萨。成就四法得修行者大方便。
　　［魏译］佛告圣者大慧菩萨摩诃萨言。大慧。有四种法得名为大如实修行者。何等为四。一者善知自心现见故。二者善解外有无故。三者远离生住灭故。四者乐修内身证智故。大慧。菩萨成就如是四法。得成就大如实修行者。
　　［唐译］佛言。大慧。菩萨摩诃萨具四种法成大修行。何者为四。谓观察自心所现故。善知外法无性故。远离生住灭见故。专求自证圣智故。若诸菩萨成此四法。则得名为大修行者。
　　云何菩萨摩诃萨善分别自心现。谓如是观三界唯心分齐离我我所。无动摇离去来。无始虚伪习气所熏。三界种种色行系缚。身财建立妄想随入现。是名菩萨摩诃萨善分别自心现。
　　［魏译］大慧。何者菩萨摩诃萨观察三界但是一心作故。离我我所故。无动无觉故。离取舍故。从无始来虚妄执着。三界熏习戏论心故。种种色行常系缚故。身及资生器世界中六道虚妄现故。大慧。是名诸菩萨摩诃萨善知自心现见相。
　　［唐译］大慧。云何观察自心所现。谓观三界唯是自心。离我我所无动作无来去。无始执着过习所熏。三界种种色行名言系缚身资所住分别随入之所显现。菩萨摩诃萨如是观察自心所现。
　　云何菩萨摩诃萨善观外性非性。谓焰梦等一切性。无始虚伪妄想习因。观一切性自性。菩萨摩诃萨作如是善观外性非性。是名菩萨摩诃萨善观外性非性。
　　［魏译］大慧。云何菩萨善解外法有无之相。所谓菩萨见一切法。如阳焰如梦如毛轮故。因无始来执着种种戏论分别妄想熏习故。见一切法无体相。求证圣智境界修行故。大慧。是名菩萨善解外法有无之相。
　　［唐译］大慧。云何观察外法无性。谓观察一切法。如阳焰如梦境如毛轮。无始戏论种种执着虚妄恶习为其因故。如是观察一切法时。即是专求自证圣智。
　　云何菩萨摩诃萨善离生住灭见。谓如幻梦。一切性自他俱性不生。随入自心分齐。故见外性非性。见识不生。及缘不积聚。见妄想缘生。于三界内外一切法不可得。见离自性生见悉灭。知如幻等诸法自性。得无生法忍。得无生法忍已。离生住灭见。是名菩萨摩诃萨善分别离生住灭见。
　　［魏译］大慧。云何一切菩萨摩诃萨见远离生住灭法。谓观诸法如幻如梦故。一切诸法自他二种无故。不生以随自心现知见故。以无外法故诸识不起。观诸因缘无积聚故。见诸三界因缘有故。不见内外一切诸法无实体故。远离生诸法不正见故。入一切法如幻相故。菩萨尔时名得初地无生法忍。大慧。是名菩萨摩诃萨远离生住灭相。
　　［唐译］大慧。云何得离生住灭见。所谓观一切法。如幻梦生。自他及俱皆不生故。随自心量之所现故。见外物无有故。见诸识不起故。及众缘无积故。分别因缘起三界故。如是观时。若内若外一切诸法皆不可得。知无体实远离生见。证如幻性。是名菩萨摩诃萨远离生住灭见。
　　云何菩萨摩诃萨得自觉圣智善乐。谓得无生法忍。住第八菩萨地。得离心意意识五法自性二无我相。得意生身。
　　［魏译］远离心意意识五法体相故。得二无我如意意身。乃至得第八不动地如意意身故。
　　［唐译］即时逮得无生法忍。住第八地。了心意意识五法自性二无我境。转所依止获意生身。
　　世尊。意生身者何因缘。佛告大慧。意生身者。譬如意去迅疾无碍。故名意生。譬如意去石壁无碍。于彼异方无量由延。因先所见忆念不忘。自心流注不绝。于身无障碍生。大慧。如是意生身。得一时俱菩萨摩诃萨意生身。如幻三昧力自在神通妙相庄严圣种类身。一时俱生。犹如意生无有障碍。随所忆念本愿境界。为成就众生。得自觉圣智善乐。
　　［魏译］大慧菩萨白佛言。世尊。何故名为如意意身。佛告大慧。随意速去如念即至。无有障碍名如意身。大慧。言如意者。于石壁山障无量百千万亿由旬。念本所见种种境界自心中缚。不能障碍自在而去。大慧。如意身者亦复如是。得如幻三昧自在神力庄严其身。进取一切圣智种类。身无障碍随意而去。以念本愿力境界故。为化一切诸众生故。
　　［唐译］大慧言。世尊。以何因缘名意生身。佛言。大慧。意生身者。譬如意去速疾无碍。名意生身。大慧。譬如心意于无量百千由旬之外。忆先所见种种诸物。念念相续疾诣于彼。非是其身及山河石壁所能为碍。意生身者亦复如是。如幻三昧力通自在诸相庄严。忆本成就众生愿故。犹如意去生于一切诸圣众中。
　　如是菩萨摩诃萨得无生法忍。住第八菩萨地。转舍心意意识五法自性二无我相身。及得意生身。得自觉圣智善乐。是名菩萨摩诃萨成就四法得修行者大方便。当如是学。
　　［魏译］即成就大如实修行者。大慧。汝应如是修学。
　　［唐译］大慧。是名菩萨具四种法成大修行。汝应如是勤加修学。
　　尔时大慧菩萨摩诃萨。复请世尊。惟愿为说一切诸法缘因之相。以觉缘因相故。我及诸菩萨离一切性有无妄见。无妄想见渐次俱生。
　　［魏译］尔时圣者大慧菩萨。复请佛言。世尊。惟愿世尊说一切法因缘之相。知诸法因缘之相。我及一切诸菩萨等。善知离于有无不正等。妄想分别诸法次第一时生过。
　　［唐译］尔时大慧菩萨摩诃萨复请佛言。愿说一切法因缘相。了达其义令我及诸菩萨摩诃萨离有无见。不妄执诸法渐生顿生。
　　佛告大慧。一切法二种缘相。谓外及内。外缘者。谓泥团柱轮绳水木人工。诸方便缘有瓶生。如泥瓶缕。叠草席种牙酥酪等。方便缘生亦复如是。是名外缘前后转生。
　　［魏译］佛告大慧菩萨言。大慧。一切诸法有于二种因缘集相。所谓内外。大慧。外法因缘集相者。所谓泥团轮柱轮绳人工方便缘故。则有瓶生。大慧。如泥团等因缘生瓶。如是缕氎草席种芽种等人功生酥。生酪已生酥。生酪已得醍醐。大慧。是名外法因缘集相。从下上上应知。
　　［唐译］佛言。大慧。一切法因缘生有二种。谓内及外。外者。谓以泥团水杖轮绳人工等缘。和合成瓶。如泥瓶缕叠草席种芽酥酪。悉亦如是。是名外缘前后转生。
　　云何内缘。谓无明爱业等法得缘名。从彼生阴界入法。得缘所起名。彼无差别。而愚夫妄想。是名内缘法。
　　［魏译］大慧。何者内法因缘集相。大慧。所谓无明业爱。如是等法名内因缘集相。大慧。因无明等阴界入等。而得名为因缘集相。而诸凡夫虚妄分别各见别相。
　　［唐译］内者。谓无明爱业等生蕴界处法。是为内缘起。此但愚夫之所分别。
　　大慧。彼因者有六种。谓当有因。相续因。相因。作因。显示因。待因。当有因者。作因已内外法生。相续因者。作攀缘已内外法生阴种子等。相因者。作无间相续相生。作因者。作增上事如转轮王。显示因者。妄想事生已相现作所作。如镫照色等。待因者。灭时作。相续断不妄想性生。
　　［魏译］大慧。因有六种。何等为六。一者当因。二者相续因。三者相因。四者作因。五者了因。六者相待因。大慧。当因者。作因已能生内外法。大慧。相续因者。能攀缘内外法阴种子等。大慧。相因者。能生相续次第作事而不断绝。大慧。作因者。能作增上因如转轮王。大慧。了因者。妄想事生已能显示。如灯照色等。大慧。相待因者。于灭时不见虚妄生法。相续事断绝故。
　　［唐译］大慧。因有六种。谓当有因。相属因。相因。能作因。显了因。观待因。大慧。当有因者。谓内外法作因生果。相属因者。谓内外法作所缘生果蕴种子等。相因者作无间相生相续果。能作因者谓作增上而生于果。如转轮王。显了因者。谓分别生能显境相。如灯照物。观待因者。谓灭时相续断无妄想生。
　　大慧。彼自妄想相愚夫。不渐次生不俱生。所以者何。若复俱生者。作所作无分别。不得因相故。若渐次生者。不得相我故。渐次生不生。如不生子无父名。
　　［魏译］大慧。如是诸法。凡夫自心虚妄分别。大慧。是诸法非次第生。非一时生。何以故。大慧。若一切法一时生者。因果不可差别。以不见因果身相故。若次第生者。未得身相不得言次第生。如未有子不得言父。
　　［唐译］大慧。此是愚夫自所分别。非渐次生亦非顿生。何以故。大慧。若顿生者。则作与所作无有差别。求其因相不可得故。若渐生者。求其体相亦不可得。如未生子云何名父。
　　大慧。渐次生相续方便不然。但妄想耳。因攀缘次第增上缘等。生所生故。大慧。渐次生不生。妄想自性计着相故。渐次俱不生。自心现受用故。自相共相外性非性。大慧。渐次俱不生。除自心现不觉妄想故相生。是故因缘作事方便相。当离渐次俱见。
　　［魏译］大慧。愚痴凡夫自心观察。次第相续不相应故。作如是言。因缘次第缘缘缘增上缘等能生诸法。大慧。如是次第诸法不生。大慧。虚妄分别取法体相。一时次第俱亦不生。复次大慧。自心中见身及资生故。大慧。自相同相外法无法。是故次第一时不生。大慧。但虚妄识生自心见故。大慧。汝当应离不正见因缘生事。次第一时生法。
　　［唐译］诸计度人言以因缘所缘缘无间缘增上缘等。所生能生互相系属。次第生者理不得成。皆是妄情执着相故。大慧。渐次与顿皆悉不生。但有心现身资等故。外自共相皆无性故。唯除识起自分别见。大慧。是故应离因缘所作和合相中渐顿生见。
　　尔时世尊。欲重宣此义。而说偈言。一切都无生。亦无因缘灭。于彼生灭中。而起因缘想。非遮灭复生。相续因缘起。唯为断凡愚。痴惑妄想缘。有无缘起法。是悉无有生。习气所迷转。从是三有现。
　　［魏译］尔时世尊重说偈言。因缘无不生。不生故不灭。生灭因缘虚。非生亦非灭。为遮诸因缘。愚人虚妄取。有无缘不生。故诸法不起。以于三界中。熏习迷惑心。
　　［唐译］尔时世尊重说颂言。一切法无生。亦复无有灭。于彼诸缘中。分别生灭相。非遮诸缘会。如是灭复生。但止于凡愚。妄情之所着。缘中法有无。是悉无有生。习气迷转心。从是生有现。
　　真实无生缘。亦复无有灭。观一切有为。犹如虚空华。摄受及所摄。舍离惑乱见。非已生当生。亦复无因缘。一切无所有。斯皆是言说。
　　［魏译］因缘本自无。不生亦不灭。见诸有为法。石女虚空华。转可取能取。不生惑妄见。现本皆不生。缘本亦不有。如是等诸法。自体是空无。亦无有住处。为世间说有。
　　［唐译］本来无有生。亦复无有灭。观一切有为。譬如虚空华。离能取所取。一切迷惑见。无能生所生。亦复无因缘。但随世俗故。而说有生灭。
　　尔时大慧菩萨摩诃萨复白佛言。世尊。惟愿为说言说妄想相心经。世尊。我及余菩萨摩诃萨。若善知言说妄想相心经。则能通达言说所说二种义。疾得阿耨多罗三藐三菩提。以言说所说二种趣净一切众生。
　　［魏译］尔时圣者大慧菩萨复白佛言。世尊。惟愿世尊。为我说名分别言语相心法门。我及一切诸菩萨等若得善知名分别言语相心法门。则能通达言说及义二种之法。速得阿耨多罗三藐三菩提。得菩提已。言说及义。能令一切众生得清净解。
　　［唐译］尔时大慧菩萨摩诃萨复白佛言。世尊。愿为我说言说分别相心法门。我及诸菩萨摩诃萨善知此故。通达能说所说二义。疾得阿耨多罗三藐三菩提。令一切众生于二义中而得清净。
　　佛告大慧。谛听谛听善思念之。当为汝说。大慧白佛言。善哉世尊。唯然受教。佛告大慧。有四种言说妄想相。谓相言说。梦言说。过妄想计着言说。无始妄想言说。相言说者。从自妄想色相计着生。梦言说者。先所经境界随忆念生。从觉已境界无性生。过妄想计着言说者。先怨所作业随忆念生。无始妄想言说者。无始虚伪计着过自种习气生。是名四种言说妄想相。
　　［魏译］佛告圣者大慧菩萨言。善哉大慧。谛听谛听。当为汝说。大慧菩萨言。善哉世尊。唯然受教。佛告大慧菩萨言。大慧。有四种妄想言说。何等为四。一者相言说。二者梦言说。三者妄执言说。四者无始言说。大慧。相言说者。所谓执着色等诸相而生。大慧。梦言说者。念本受用虚妄境界。依境界梦觉已。知依虚妄境界不实而生。大慧。执着言说者。念本所闻所作业生。大慧。无始言说者。从无始来执着戏论。烦恼种子熏习而生。大慧。我言四种言说虚妄执着者。我已说竟。
　　［唐译］佛言。大慧。有四种言说分别相。所谓相言说。梦言说。计着过恶言说。无始妄想言说。大慧。相言说者。所谓执着自分别色相生。梦言说者。谓梦先所经境界觉已忆念。依不实境生。计着过恶言说者。谓忆念怨仇先所作业生。无始妄想言说者。以无始戏论妄执习气生。是为四。
　　尔时大慧菩萨摩诃萨。复以此义劝请世尊。惟愿更说言说妄想所现境界。世尊。何处何故。云何何因。众生妄想言说生。
　　［魏译］尔时圣者大慧菩萨。复以此义劝请如来。而白佛言。世尊。惟愿为我重说四种虚妄执着言语之相。众生言语何处出。云何出何因出。
　　［唐译］大慧复言。世尊。愿更为说言语分别所行之相。何处何因云何而起。
　　佛告大慧。头胸喉鼻唇舌龂齿和合出音声。大慧白佛言。世尊。言说妄想为异为不异。佛告大慧。言说妄想非异非不异。所以者何。谓彼因生相故。大慧。若言说妄想异者。妄想不应是因。若不异者。语不显义。而有显示。是故非异非不异。
　　［魏译］佛告大慧菩萨言。大慧。从头胸喉鼻唇舌龂齿转故。和合出声。大慧菩萨白佛言。世尊。口中言语虚妄法相。为异为不异。佛告大慧言。大慧。言语虚妄。非异非不异。何以故。大慧。因彼虚妄法相生言语故。大慧。若言语异者应无因生。大慧。若不异者。言说不能了前境界。大慧。说彼言语能了前境。是故非异非不异。
　　［唐译］佛言。大慧。依头胸喉鼻唇腭齿舌和合而起。大慧复言。世尊。言语分别为异不异。佛言。大慧。非异非不异。何以故。分别为因起言语故。若异者分别不应为因。若不异者语言不能显义。是故非异非不异。
　　大慧复白佛言。世尊。为言说即是第一义。为所说者是第一义。佛告大慧。非言说是第一义。亦非所说是第一义。所以者何。谓第一义圣乐。言说所入是第一义。非言说是第一义。第一义者。圣智自觉所得。非言说妄想觉境界。是故言说妄想。不显示第一义。言说者。生灭动摇展转因缘起。若展转因缘起者。彼不显示第一义。大慧。自他相无性故。言说相不显示第一义。复次大慧。随入自心现量。故种种相外性非性。言说妄想不显示第一义。是故大慧。当离言说诸妄想相。
　　［魏译］大慧复白佛言。世尊。为言语即第一义。为言语所说为第一义。佛告大慧。非言语即第一义。何以故。大慧。为令第一义随顺言语入圣境界故。有言语说第一义。非言语即第一义。大慧。第一义者。圣智内证非言语法是智境界。以言语能了彼境界。大慧。说第一义言语者。是生灭法念念不住。因缘和合有言语生。大慧。因缘和合者。彼不能了第一义。何以故。以无自相他相故。是故大慧。言语不能了第一义。复次大慧。随顺自心见外诸法无法分别。是故不能了知第一义。是故大慧。汝当应离种种言语妄分别相。
　　［唐译］大慧复言。世尊。为言语是第一义。为所说是第一义。佛告大慧。非言语是亦非所说。何以故。第一义者是圣乐处因言而入。非即是言。第一义者是圣智内自证境。非言语分别智境。言语分别不能显示。大慧。言语者。起灭动摇展转因缘生。若展转缘生。于第一义不能显示。第一义者无自他相。言语有相不能显示。第一义者但唯自心。种种外相悉皆无有。言语分别不能显示。是故大慧。应当远离言语分别。
　　尔时世尊。欲重宣此义。而说偈言。诸性无自性。亦复无言说。甚深空空义。愚夫不能了。一切性自性。言说法如影。自觉圣智子。实际我所说。
　　［魏译］尔时世尊重说偈言。诸法本虚妄。无有自体实。是故诸言语。不能说有无。空及与不空。凡夫不能知。诸法无体相。说众生亦尔。虚妄分别无。有如化梦等。观察一切法。不住于涅盘。亦不住世间。如王长者等。为令诸子喜。泥作诸禽兽。先与虚伪物。后乃授实事。我说种种法。自法镜像等。为诸佛子喜。后说明实际。
　　［唐译］尔时世尊重说颂言。诸法无自性。亦复无言说。不见空空义。愚夫故流转。一切法无性。离语言分别。诸有如梦化。非生死涅盘。如王及长者。为令诸子喜。先示相似物。后赐真实者。我今亦复然。先说相似法。后乃为其演。自证实际法。
　　尔时大慧菩萨摩诃萨复白佛言。世尊。惟愿为说离一异俱不俱有无非有非无常无常。一切外道所不行。自觉圣智所行。离妄想自相共相。入于第一真实之义。诸地相续渐次上上增进清净之相。随入如来地相。无开发本愿。譬如众色摩尼境界。无边相行。自心现趣部分之相一切诸法。我及余菩萨摩诃萨。离如是等妄想自性自共相见。疾得阿耨多罗三藐三菩提。令一切众生一切安乐具足充满。
　　［魏译］尔时圣者大慧菩萨复白佛言。世尊。惟愿世尊。为诸菩萨及我身。说离一异俱不俱有无非有非无常无常。一切外道所不能行。圣智自证觉所行故。离于自相同相法故。入第一义实法性故。诸地次第上上清净故。入如来地相故。依本愿力如如意宝。无量境界修行之相自然行故。于一切法自心现见差别相故。我及一切诸菩萨等。离于如是妄想分别同相异相。速得阿耨多罗三藐三菩提。得菩提已。与一切众生安隐乐具悉令满足故。
　　［唐译］尔时大慧菩萨摩诃萨复白佛言。世尊。愿为我说离一异俱不俱有无非有无常无常等。一切外道所不能行。自证圣智所行境界。远离妄计自相共相。入于真实第一义境。渐净诸地入如来位。以无功用本愿力故。如如意宝普现一切无边境界。一切诸法皆是自心所现差别。令我及余诸菩萨等。于如是等法。离妄计自性自共相见。速证阿耨多罗三藐三菩提。普令众生具足圆满一切功德。
　　佛告大慧。善哉善哉。汝能问我如是之义。多所安乐多所饶益。哀愍一切诸天世人。佛告大慧。谛听谛听善思念之。吾当为汝分别解说。大慧白佛言。善哉世尊。唯然受教。佛告大慧。不知心量愚痴凡夫。取内外性。依于一异俱不俱有无非有非无常无常。自性习因。计着妄想。
　　［魏译］佛告大慧。善哉善哉善哉大慧。汝为哀愍一切天人。多所安乐多所饶益。乃能问我如是之义。善哉善哉大慧。谛听谛听。当为汝分别解说。大慧白佛言。善哉世尊。唯然受教。佛告大慧。愚痴凡夫不能觉知唯自心见。执着外诸种种法相以为实有。是故虚妄分别一异俱不俱有无非有非无常无常。因自心熏习依虚妄分别心故。
　　［唐译］佛言。大慧。善哉善哉。汝哀愍世间请我此义。多所利益多所安乐。大慧。凡夫无智不知心量。妄习为因执着外物。分别一异俱不俱有无非有无常无常等一切自性。
　　譬如群鹿为渴所逼。见春时焰而作水想。迷乱驰趣不知非水。如是愚夫。无始虚伪妄想所熏习。三毒烧心乐色境界见生住灭。取内外性。堕于一异俱不俱有无非有非无常无常想。妄见摄受。
　　［魏译］大慧。譬如群兽为渴所逼。依热阳焰自心迷乱而作水想。东西驰走不知非水。大慧。如是凡夫愚痴心见。因无始来虚妄执着戏论熏习。贪嗔痴热迷心逼恼。乐求种种诸色境界。生住灭法不善分别凡夫。堕于一异俱不俱有无非有非无常无常等。
　　［唐译］大慧。譬如群兽为渴所逼。于热时焰而生水想。迷惑驰趣不知非水。愚痴凡夫亦复如是。无始戏论分别所熏。三毒烧心乐色境界。见生住灭取内外法。堕一异等执着之中。
　　如犍闼婆城。凡愚无智而起城想。无始习气计着相现。彼非有城非无城。如是外道。无始虚伪习气计着。依于一异俱不俱有无非有非无常无常见。不能了知自心现量。
　　［魏译］大慧。譬如凡夫见乾闼婆城生实城想。因无始来虚妄分别城相种子熏习而见。大慧。彼城非城非不城。大慧。一切外道亦复如是。因无始来戏论熏习。执着一异俱不俱有无非有非无常无常法故。大慧。以不觉知惟是自心虚妄见故。
　　［唐译］大慧。如乾闼婆城非城非非城。无智之人无始时来。执着城种妄习熏故而作城想。外道亦尔。以无始来妄习熏故。不能了达自心所现。着一异等种种言说。
　　譬如有人梦见男女象马车步城邑园林山河浴池种种庄严。自身入中觉已忆念。大慧。于意云何。如是士夫于前所梦忆念不舍。为黠慧不。大慧白佛言。不也世尊。佛告大慧。如是凡夫恶见所噬。外道智慧不知如梦自心现性。依于一异俱不俱有无非有非无常无常见。
　　［魏译］大慧。譬如有人于睡梦中见诸男女。象马车步。城邑聚落。牛与水牛。园林树木。种种山河。池泉浴流。宫殿楼阁。种种庄严广大严博。见身在中忽然即觉。觉已忆念彼广大城。大慧。于意云何。彼人名为是圣者不。大慧白佛言。不也世尊。佛告大慧。一切愚痴凡夫外道邪见诸见亦复如是。不能觉知诸法梦睡自心见故。执着一异俱不俱有无非有非无常无常见故。
　　［唐译］大慧。譬如有人梦见男女象马车步城邑园林种种严饰。觉已忆念彼不实事。大慧。汝意云何。如是之人是黠慧不。答言不也。大慧。外道亦尔。恶见所噬不了唯心。执着一异有无等见。
　　譬如画像不高不下。而彼凡愚作高下想。如是未来外道。恶见习气充满。依于一异俱不俱有无非有非无常无常见。自坏坏他。余离有无无生之论。亦说言无。谤因果见拔善根本。坏清净因。胜求者当远离去。作如是说。彼堕自他俱见有无妄想已。堕建立诽谤。以是恶见当堕地狱。
　　［魏译］大慧。譬如画像不高不下。大慧。愚痴凡夫妄见诸法有高有下。大慧。于未来世依诸外道邪见心熏习。增长虚妄分别一异俱不俱有无非有非无常无常等。大慧。而彼外道自坏坏他。说如是言。诸法不生不灭有无寂静。彼人名为不正见者。大慧。彼诸外道谤因果法。因邪见故拔诸一切善根白法清净之因。大慧。欲求胜法者当远离说如是法人。彼人心着自他二见。执虚妄法堕于诽谤。建立邪心入于恶道。
　　［唐译］大慧。譬如画像无高无下。愚夫妄见作高下想。未来外道亦复如是。恶见熏习妄心增长。执一异等自坏坏他。于离有无无生之论。亦说为无。此谤因果拔善根本。应知此人分别有无起自他见。当堕地狱。欲求胜法。宜速远离。
　　譬如翳目见有垂发。谓众人言汝等观此。而是垂发毕竟非性非无性。见不见故。如是外道。妄见希望依于一异俱不俱有无非有非无常无常见。诽谤正法自陷陷他。
　　［魏译］大慧。譬如目翳见虚空中有于毛轮。为他说言。如是如是青黄赤白汝何不观。大慧。而彼毛轮本自无体。何以故。有见不见故。大慧。诸外道等依邪见心虚妄分别亦复如是。虚妄执着一异俱不俱有无非有非无常无常生诸法故。
</div>
    <div class="pagination">
<a href="楞伽阿跋多罗宝经_page6.html">上一页</a><span>...</span><a href="楞伽阿跋多罗宝经_page2.html">2</a><a href="楞伽阿跋多罗宝经_page3.html">3</a><a href="楞伽阿跋多罗宝经_page4.html">4</a><a href="楞伽阿跋多罗宝经_page5.html">5</a><a href="楞伽阿跋多罗宝经_page6.html">6</a><span class="current-page">7</span><a href="楞伽阿跋多罗宝经_page8.html">8</a><a href="楞伽阿跋多罗宝经_page9.html">9</a><a href="楞伽阿跋多罗宝经_page10.html">10</a><a href="楞伽阿跋多罗宝经_page11.html">11</a><a href="楞伽阿跋多罗宝经_page12.html">12</a><span>...</span><a href="楞伽阿跋多罗宝经_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
