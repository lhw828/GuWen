<!DOCTYPE html>
<html>
<head>
    <meta charset="UTF-8">
    <title>开元占经 - 第 8 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 8 页/共 93 页</h1>
    <div class="content">　　月犯女三
　　
　　《河图帝览嬉》曰：“月犯须女，天下多女患。”陈卓曰：“月犯须女，将军死，其国有忧。”《郗萌占》曰：“月变于须女，有兵不战而降；又曰有嫁女娶女之事。”陈卓曰：“月宿须女，雾，大人死；一曰蛰虫死。”
　　
　　月犯虚四
　　
　　《河图帝览嬉》曰：“月犯虚，空邑复起。”郗萌曰：“月犯虚，天下乱政，天下大虚，其国有忧，军将死，有哭泣之事；又占曰：月变于虚，有土功事；又曰在外军大饥。”
　　
　　月犯危五
　　
　　郗萌曰：“月行若犯危，有哭泣之事。”《河图帝览嬉》曰：“月犯危，治楼室屋者多。”《海中占》曰：“月犯危其国有忧。”郗萌曰：“月犯危，有军将死。”陈卓曰：“月行所宿危而雾，兵起，士卒多死。”《荆州占》曰：“月有入危者，大乱。”（天下大乱也。）
　　
　　月犯室六
　　
　　《河图帝览嬉》曰：“月犯营室，以乱；若亡地及宗庙毁，若起室者。”《海中占》曰：“月犯营室，其国有忧。”郗萌曰：“月犯营室，有宰相死。”《荆州占》曰：“月犯营室，兵起。”郗萌曰：“月变于营室，大臣为乱，兵在外，军人见弃，败。”
　　
　　月犯壁七
　　
　　郗萌曰：“月宿东壁，不雨则风。”《河图帝览嬉》曰：“月犯东壁，大乱，人民多死。”《海中占》曰：“月犯东壁，其国有忧。郗萌曰：“月犯东壁，兵在外，军将死；一曰：有土功事。”郗萌曰：“月变于东壁，兵在外，军人大惊，近臣去。”《海中占》曰：“月蚀东壁，其国有闭门事。”《石氏占》曰：“月蚀东壁，大臣戮亡，有文章者被执。”
　　
　　月犯西方七宿
　　
　　月犯奎一
　　
　　郗萌曰：“月入天库，天下有兵起。”《河图帝览嬉》曰：“月犯奎，大乱，人多死者。”郗萌曰：“月犯奎，边兵不安。”又曰：“有大水，敌人多死。”又占曰：“月犯若晕奎，其国大人有忧。”又占曰：“月蚀奎星，大将战死，军乏食。”《海中占》曰：“月蚀奎星，必有大战，军乏食。”郗萌曰：“月变于奎，有沟渎事；一曰：女子事。”陈卓曰：“月宿奎而雾，有妖星见；或曰妖死；一曰：十日妖见君车。”
　　
　　月犯娄二
　　
　　《河图帝览嬉》曰：“月犯娄，多淫猎。”《海中占》曰：“月犯娄，国有忧。”《郗萌占》曰：“月犯娄，军将死，民多移徙；又曰狱多冤死。”陈卓曰：“月犯乘娄，国君好爱妇女，游猎无度。”黄帝曰：“月变于娄，有兵在外，不战而和。”陈卓曰：“月行宿娄而雾多；有人死复生者。”《海中占》曰：“月蚀娄星，军不战，在外罢。”
　　
　　月犯胃三
　　
　　《河图帝览嬉》曰：“月犯胃，仓库散，若有令；一曰其国有变。”《荆州占》曰：“月犯胃、仓粟散。”《海中占》曰：“月犯胃，其国有忧。”郗萌曰：“月犯胃，邻国有暴兵伐中国；一曰有军将死；又曰以夷为忧，天下国无实。”《海中占》曰：“月犯乘胃，小国起兵，仓库虚；一曰军不战，民多病伤有令。”《陈卓占》曰：“月宿胃而雾，死于孕，孝妇谋死。”
　　
　　月犯昴四
　　
　　石氏曰：“月入昴中，胡王死。”《河图帝览嬉》曰：“月犯昴，天子破匈奴，不出五年，中若有白衣会。”《荆州占》曰：“月犯昂，以粟米为贱。”《河图帝览嬉》曰：“月行犯昴，北有赤白云缘月，兵入匈奴，地有得；赤白云不缘月，兵入无得，期不出三年。”《黄帝占》曰：“月乘昴，贵人有忧。”郗萌曰：“月乘昴，天下用法峻，一曰水满野，五谷不收。”又占曰：“月合昴，有赦。”又占曰：“月行触昂，匈奴扰扰。”又曰：“月生于昂，天下有赦。”《黄帝占》曰：“月变于昂，兵在外食绝。”郗萌曰：“月变于昂，国有丧。”《石氏占》曰：“月蚀昴，贵臣诛，贵女失势。”《海中占》曰：“月蚀昂诸候黜，门户臣有事，天下饥。”石氏曰：“月出昴北，天下有福，一曰胡王死。”郗萌曰：“月犯昴，其国有忧，将军死；一曰胡不安。”（按魏正始元年四月二十七日戊午，月犯昴水头第一星，其年十月庚寅、月犯昴北第四星。占曰：“月犯昴，胡不安，将军死。”到二年六月，征西将军赵［亻敢］上言，鲜卑大人阿炒儿等杀掠敦煌太守王延等。将兵斩首千一百级。冬十月，又讨斩阿炒儿，唐首千级。三年正月，又斩鲜卑大师首六百级。讨鲜卑斩首千余级，八月丁巳，轻车将军特进王忠薨，积三年四月应。）
　　
　　月犯毕五
　　
　　《诗》曰：“月离于毕，俾滂沱矣，谓大雨也。”《春秋纬考异邮》曰：“月失行，离于毕，则雨。”蔡氏《月令章句》曰：“月离者，所历也。”班固《天文志》曰：“月入皆，则多雨。”郗萌曰：“月入毕，其国君大忧；又曰兵起，期一年，先起兵者有破亡；又曰与两股齐，近期二十日，远期六十日，有将死。”刘向《洪范传》曰：“月入毕中，将若相有一家事坐罪革起；一曰有女丧；一曰女主当之。”（按魏太和四年二月丁未，月加午在毕大星三月蜀刘升为丞相。诸葛亮将五万人入天水，攻将军贾魏副车骑将军舒等三万余人，讨之，斩首三万余人，投降者万余人。七月乙酉，大赦，六年正月甲戌，皇女暴薨，上及群臣皆为之服。五月甲戌，皇太子殿下薨。十一月壬寅，吴越贼将周贺于东莱牟平之内恣杀掠，与青州刺史程喜战，射杀周贺，斩首四千余级，又生擒八千余人。青龙元年八月已未，大赦。二年三月庚寅，故汉帝山阳公崩，以天子礼葬之，谥曰献帝。积三年六月应也。）郗萌曰：“月入毕，有拘主，近期百日，中期十月，远期一年；又曰小人自立；一曰小人罔上；一曰将相惊；又曰大赦，期三月；一曰在毕口，期六十日，赦，在踵，期三十日；又曰有土功；又曰有以弋猎事惑其君者。”石氏曰：“月居毕中，不出其年，女君死。”《河图帝览嬉》曰：“月犯毕，天子用法以诛罚急，贵人有死者。”京氏《妖占》曰：“月犯毕，天下有变令。”《黄帝占》曰：“月犯毕，出其北，阴国有忧。”《海中占》曰：“月犯毕，南阳国有忧，一曰贼臣诛，不然边有兵。”郗萌曰：“月行犯毕赤星，臣弑主；一曰乘毕赤星，将死。”又占曰：“月犯蚀毕，有小疾。”又曰：“合毕，天有下赦，合其阴，水；合其阳，风；又曰：月变于毕，边境有事。”《黄帝占》曰：“月蚀毕，使边者凶。”《郗萌占》曰：“月蚀毕，诸侯相谋。”又曰：“月入毕中而晕，人主生；一曰人主伐。”又占曰：“月入毕而圣人生；一曰人主伐。”《荆州占》曰：“月蚀毕中，星居月中，不出其年，女主当之。”《石氏占》曰：“月蚀毕星，星居月中，不出其年，女主当之。”《石氏占》曰：“月蚀毕星，星居月中，不出其年，女主当之。”《石氏占》曰：“月蚀毕星，中有土功事，一曰：女主有忧。大臣系囚者；一曰天下兵起，是谓小人国。”陈卓曰：“月行宿浊而雾，君使有道死于诸侯曰；一曰诸侯之使有道死者。”（浊者毕也。）《陈卓占》曰：“月犯附耳，兵起，若将相有丧忧，不即免退。”
　　
　　月犯觜六
　　
　　《河图帝览嬉》曰：“月犯觜觿，小将有死者。”《海中占》曰：“月犯觜觿，小战；又曰小将吏多死。”郗萌曰：“月犯觜觿，下将毕叛。”《荆州占》曰：“月犯觜觿，道多死人。”
　　
　　月犯参七
　　
　　郗萌曰：“月宿参，若宿伐，皆为风雨。”《河图帝览嬉》曰：“月犯参伐，有兵事，竞城堡。”《海中占》曰：“月犯参，其国有忧；又曰国有兵事。”郗萌曰：“月犯参，有军将死。”《海中占》曰：“月犯参右肩，右将战死；犯左肩，左将战死。”郗萌曰：“月犯右股，大将战死；犯赤星，将诛。”石氏曰：“月犯乘参右股，五中占曰：“月蚀参伐，兵大起。”
　　
　　月犯南方七宿
　　
　　月犯井一
　　
　　《郗萌占》曰：“月宿东井，雨；不雨则风。”《河图帝览嬉》曰：“月入东井，诸侯贵人多死。”《荆州占》曰：“月入东井，有兵。”《河图帝览嬉》曰：“月犯入东井中，其国君有忧。”《黄帝占》曰：“月犯东井，有水事，若水令。”《郗萌占》曰：“月犯东井，军将死。”（按魏青龙三年十一月己丑，月犯东井辕西第一星。占曰：“月犯东井，将死；一曰：国内有忧；一曰：有水令。”到十二月己卯，右将军朱益薨。四年十二月癸巳，司空颖阴侯群薨。又景初元年九月壬申，诏曰：“今年雨过差，翼兖徐豫四州特剧。遇水溺没死者，所在开仓救济。”瘐辰，皇后毛氏崩。积二年十一月应。正始五年十一月壬申，月犯东井距星。六月癸酉，月犯东井南辕西头第二星。占曰：“月犯东井，将死。”到七年十一月庚子，镇北将军吕昭薨。积二年，魏嘉平三年四月戌寅，月犯东井南辕西头第二星，占曰：“月犯东北井，将死，一曰：有忧。”到七月壬戌，甄皇后崩，太尉王陵诛，积四年。）《黄帝占》曰：“月蚀东井，大臣有谋，皇后不安，五谷不登。”《陈卓》曰：“月行宿东井而雾，有水患。”《河图帝览嬉》曰：“月犯钺，大臣诛。”郗萌曰：“月中犯乘钺，兵起，斧钺用。”又曰：“月中犯乘钺，若蚀钺，为内乱。”（按魏正始四年十月七日十一月十四日，月犯乘守钺，兵起。一曰斧钺用，是月太傅舞阳侯上言：吴将诸葛恪屯据。遣众军讨恪，恪弃城奔走。投水死者万计。到五年三月己卯，大将曹爽率众军征蜀，积六月应。又按魏嘉平五年，月晕犯钺，兵起，一曰光禄夫夫张缉皆诛，九月车骑将军郭准上言，姜维等攻陇西，斩首万余人，积十月应。）
　　
　　月犯鬼二
　　
　　《郗萌占》曰：“月犯舆鬼，有军将死。”陈卓曰：“月行宿舆鬼而雾，军战，主人败。”又占曰：“月犯乘天尸，乱臣在内。”郗萌曰：“月有入舆鬼者，皆为财宝出。”《河图帝览嬉》曰：“月犯鬼，大臣有诛；一曰国有忧。”陈卓曰：“月犯鬼天尸，国君有忧，大乱，大臣诛。”又曰：“月入舆鬼乘质者，君贵人忧，金玉用，人民多病；从南入为男，从北入为女，从西入为老，棺木倍贵。”（按魏青龙二年二月辛卯，月犯舆鬼中央星，其年十二月甲子，复犯，舆鬼为天锧，主斩杀。占曰：“民多病，大臣忧，又曰：国有忧。”三年正月辛巳，自冬涉春，节气不和，因下诏曰：“连年疫疾，雕伤人民。”二月丁巳，文德皇后崩。四年五月乙卯，司徒乐平侯董昭薨。三年三月应。魏正始二年九月癸酉，月犯鬼西北星，主金玉。三年二月丁未，月犯鬼西南星，主布帛。占曰：“大臣忧，一曰：有钱金到。”八月丁巳，轻车将特进王忠薨。至四年甲子，上加服元，赐诸侯王公公卿校将军以下钱各有差，一年五月应。又魏嘉平二年十月丙申，月犯鬼距星。五年三月一日，月犯鬼距星，如占。六年七月甄皇后崩，太尉王凌楚王彪有谋，妻子五岁以下皆诛，积十月应。）陈卓曰：“月蚀舆鬼，贵臣皇后有忧，天下不安，近期一年，远期三年。”
　　
　　月犯柳三
　　
　　郗萌曰：“月入天库，天下有起土。”《河图帝览嬉》曰：“月犯柳，有木功事。”又占曰：“月犯柳，其国有忧；又曰有军将死。”石氏曰：“月犯乘柳，工匠兴。”陈卓曰：“月行宿柳而雾，民多阴内之病；又鸟多死。”《石氏占》曰：“月蚀柳，王者以病，不安宫室。”《黄帝占》曰：“月蚀柳，大臣忧。”
　　
　　月犯七星四
　　
　　《河图帝览嬉》曰：“月犯七星，兵在外战。”《海中占》曰：“月犯七星，轻车战。”《郗萌占》曰：“月犯七星，掌食臣有诛者，国有忧，将军死。”《黄帝占》曰：“月行宿七星而雾，民分。”《郗萌占》曰：“月犯七星，臣为乱。”《石氏占》曰：“月蚀七星，君后大臣在暴忧，国大饥。”《海中占》曰：“月蚀七星，国相更政。”
　　
　　月犯张五
　　
　　《河图帝览嬉》曰：“月犯张，有飧客。”郗萌曰：“月犯张，将相死，其国有忧。”《黄帝占》曰：“月蚀张，贵臣失势，皇后有忧，期七十日。”陈卓曰：“月宿张而雾，天子恶之。”
　　
　　月犯翼六
　　
　　《河图帝览嬉》曰：“月犯翼，飞虫多死。”《海中占》曰：“月犯翼，其国有忧；一曰相传令；一曰外夷有兵。”郗萌曰：“月犯翼，有军将死；若北夷有兵。”又曰：“月犯翼，女主恶之。”《黄帝占》曰：“月蚀翼，忠臣见，谮言正事者亡，不出其年。”陈卓曰：“月行宿翼而雾，后恶之。”
　　
　　月犯轸七
　　
　　《海中占》曰：“月犯轸，兵车用，近期二年，远期三年。”《郗萌占》曰：“月宿轸，风；又曰：月犯轸，其国有忧；一曰兵车出，近期一年，远三年中。”班固《天文志》曰：“月入轸，则多风。”《黄帝占》曰：“月蚀轸，贵人亡，皇后不安，期有八十日者。” 
　　
　　 
　　
　　开元占经　卷十四
　　
　　月占四
　　
　　月犯石氏中宫一
　　
　　《海中占》曰：“月入摄提，圣人受制。一曰谋臣有侧。”《郗萌占》曰：“月犯蚀大角，强国亡，战不胜。一曰大人忧之，期三年；一曰大角贯月，天子恶之。”陈卓曰：“月犯大角，天下疾；又曰有水灾；一曰月蚀大角，天子死，期十三年中。”郗萌曰：“月犯天牢，以狱不平。”贯索之别名郗萌曰：“月犯织女，女主有诛，一曰人主有诛死。”石氏曰：“月犯守东西咸，女主因淫至祸，有阴谋；不通或咸，必有贼。”（按晋孝武帝大元二十一年四月，月犯东咸，吴郡内史钦发人戒严，吴兴诸郡响应为贼也。）石氏曰：“月入天市中，大将死，或易政。”《黄帝占》曰：“月入天市，有更币之令。”《海中占》曰：“月入天市中，近臣有抵罪者。”《帝览嬉》曰：“月行入天市，及有变留其中，女王忧，将若相有戮死于市者。郗萌曰：“月犯乘天市，粟贵。”石氏曰：“月犯候星，有忧。”石氏曰：“月犯帝座、宗星，人主有忧。”石氏曰：“月犯宦者，侍人诛。”石氏曰：“月犯天江，大水关梁塞。”陈卓曰：“月犯建星，有臣相谮。”（按《宋书天文志》曰：“魏陈留王景元元年二月，月犯建星，后钟会邓艾破蜀，会谮艾，遂皆夷灭。”）郗萌曰：“月变于建星，有乱臣更天子之法令者；一曰易将相，近臣多死。”（按晋咸康三年九月戊子，月犯建星。占曰：易相，一曰大将死。五年丞相王导薨。庚戌代辅，以太尉郗鉴征西大将军庚亮并死也。）《黄帝占》曰：“月犯天弁，粟贵；一犯一贵，数犯数贵。”《黄帝占》曰：“月犯河鼓；左星，左将死；右星，右将死；一曰所中者诛；一曰有军败，亡其大将，有兵起。”《河图占》曰：“月乘大陵，天下尽丧；星从，兵革起，死人如丘山，星希则无。”石氏曰：“月乘卷舌，天下多丧。”《黄帝占》曰：“月入五车、天库，兵起，道不通。”（按《宋书天文志》曰：“宋武大明七年十二月，月犯五年，后二年帝后崩，大臣将相诛灭，皇子被害，皇后崩，四方兵起，遣诸军锋外讨之。）石氏曰：“月犯五车，兵起移驾。”《帝览嬉》曰：“月行天渊中，臣逾主。”《黄帝占》曰：“月行天渊中，若犯之贵人死。”《黄帝占》曰：“月犯天关，有乱臣更天子之法，主关津者有罪，王者忧。”《黄帝占》曰：“月出天门中道，百姓安宁，岁美无兵。”《帝览嬉》曰：“月乘天高，将死，外臣有诛者。”石氏曰：“月出天门中道之南，君恶之，大臣不附。”郗萌曰：“月犯南河戌，为中邦凶。”石氏曰：“月行南河戌中，四方兵起，有丧，若大旱，百姓数病。”《帝览嬉》曰：“月行南河之南，兵旱并起，男子丧乃始。”刘向《洪范传》曰：“月入南河戌，门民疾疫。”《黄帝占》曰：“月出天门中道之北，胡主死，天下多死。”石氏曰：“月行北河戌之间，冠带国兵尽起，道不通。”《帝览嬉》曰：“月行北河之北，兵水并起，女子丧乃始。”郗萌曰：“月经南戌之南，刑法峻暴，诛伐不当，经北戌之北，以女、金钱、奢侈、贪色失治道，皆近期三年，中期六年，远期九年而灾至。”石氏曰：“月犯五诸侯，诸侯诛。”（按《宋书天文志》曰：宋孝武大明三年四月，月犯五诸侯，时竟陵王诞反，遣沈庆之领羽林兵战属城。）《帝览嬉》曰：“月入轩辕，有乱臣，期不出三年。”《帝览嬉》曰：“月行轩辕中，女主失势，其所中以官名名之，一曰王官有不治者。”《海中占》曰：“月犯轩辕大星，女主当之。”（按晋安帝元兴三年四月甲午，月押掩轩辕第二星，明年七月，永安皇后崩。又按晋孝武大元五年七月庚子月犯轩辕大星，九月癸未，皇后王氏崩。）《帝览嬉》曰：“月犯轩辕左右角，臣有诛者。”《帝览嬉》曰：“月犯女御星，女御有忧。”郗萌曰：“月犯御星，御仆死。”石氏曰：“月中犯乘轩辕大星，民大饥大流，太后宗有诛者，若有罪；中犯乘少星，民小饥小流，皇后宗有诛者，若有罪。”郗萌曰：“月乘轩辕端，臣子反，其事成。”《荆州占》曰：“月乘轩辕端，女主有散死亡去者。”郗萌曰：“月蚀轩辕，女主有忧，以官名名之。”石氏曰：“月入轩辕中，犯乘守之，有逆贼，有火灾。”《巫咸占》曰：“月犯少微，处士有忧。”（按《续晋阳秋》曰：“会稽谢数、李庆绪隐若耶山，初，月犯少微，时戴达名著于敷，时人忧之，俄而敷死，会稽嘲曰：“吴中高士，便是求死不得也。）《黄帝占》曰：“月入中，犯乘少微，女主忧；一曰宰相易。”《荆州占》曰：“月犯少微南第一星，诸处士忧；犯第二星，诸仪士忧；犯第三星，诸博士忧；犯第四星，诸大夫忧；易史官黜。”石氏曰：“月入中，犯乘守少微，皆为五官乱，宰相忧。”《荆州占》曰：“道太微，为宫中逆乱，政不行，又曰月行太微中，贵者失势，必夺权劳所中，成刑以官命之。”《黄帝占》曰：“月行入太微中，皆为大臣有忧；一曰大臣死。”郗萌曰：“月入太微中，君弱臣强，四夷兵不制，有奸人来听伺主之庭者；又曰有丧。”《荆州占》曰：“月入太微庭中，东出，大臣出令如主；入中华西门，出右掖门，必有反臣。”《荆州占》曰：“月犯太微庭，臣弑其主。”《海中占》曰：“月犯南门左右扉，将相有免堕者，期不出三年；左右扉者，执法也。”石氏曰：“月入太微庭，所中犯乘守者，皆为天子所诛，若有罪者。”《帝览嬉》曰：“月入太微庭，所中犯乘守者，各以其官名之。”《春秋纬合诚图》曰：“入华阙门者，臣不臣。”石氏曰：“月入太微中，乘东西门若左右掖门，而南出端门者，皆为臣弑君之候也。”《荆州占》曰：“月入天子宫者，为大臣者死。”《帝览嬉》曰：“月入太微而出端门者，臣不臣。”石氏曰：“日入太微中，乘东西门若左右掖门，而南出端门者，皆为必有反臣；又曰入西门出东门，皆为人君不安，欲求贤佐；入中华西门，出中华东门，皆为臣出令；入太阴西门，出太阴东门，皆为天下大乱；有丧，若大水。”郗萌曰：“月入古门而折出右掖门，皆为大臣假言之威而不从主命；月入西门，犯天庭，出端门，皆为大臣代主。”（按《宋志》晋恭帝元熙元年正月丙午，三月壬寅，五月丙申，七月己卯，皆月犯太微，二年六月三日，帝逊位于宋。”）《黄帝占》曰：“月行入及留太微中，为大臣有忧。”石氏曰：“月出东掖门，为将受命东南；出西掖门，为将受命西南。”《荆州占》曰：“东南为德事，西南为刑事，期以春夏。”《荆州占》曰：“月中犯乘守四辅，为臣失礼，辅臣有诛者。”《帝览嬉》曰：“月行犯左右执法，皆为大臣有忧。”《春秋纬文曜钩》曰：“月入太微轨道者，司出门守皆为天子所诛。”《帝览嬉》曰：“月出黄帝座之北，祸之大；出其南，祸之小；若近之大臣谋乱，祸不成。”石氏曰：“月犯黄帝座，大人忧其中，黄帝座，大人易，天下乱。”《帝览嬉》曰：“月犯黄帝座，天下大乱，存亡半。”《海中占》曰：“月犯黄帝座，有乱臣，人主恶之。”郗萌曰：“月犯黄帝座，臣子反弑其主，事成。”郗萌曰：“月抵黄帝座，有土功事。”《黄帝占》曰：“月犯四帝座，天下有丧。”石氏曰：“月犯四帝座，若乘之，君忧。”《荆州占》曰：“月犯四帝座，诸侯凶。”甘氏曰：“月中犯乘守四帝座，天下亡。”石亡曰：“月中犯乘守屏星者，为君臣失礼，而辅臣有诛者，若免罢去。”《孝经内记》曰：“月入三台中，君有大忧患，败在臣下。”《黄帝占》曰：“月入三台，大臣为天子，公族共弑君。”
　　
　　月犯石氏外官二
　　
　　郗萌曰：“月入库楼，天下有兵起。”郗萌曰：“月宿羽林中，兵大起。”石氏曰：“月犯乘若中北落，皆为天下兵大起。”石氏曰：“月入天仓，主财宝出，忧臣在内，天下有兵。”石氏曰：“月犯天仓，有移五谷。”石氏曰：“月入天仓，市兵起。”《郗萌占》曰：“月行弧宿，臣逾主。”《郗萌占》曰：“月变于狼，阵兵不战，一曰不起，如小战；一曰有水事。”
　　
　　月犯甘氏中官三
　　
　　石氏曰：“月在天理，臣当坐，欲反者而入狱；一曰君有大忧。”《帝览嬉》曰：“月乘天高，将死，外臣有诛者。”《黄帝占》曰：“月入五潢中者，皆为兵起，军道不通，天下大乱，易政，一曰贵人死。”《黄帝占》曰：“月中犯乘守五潢，皆期二十日，兵起。”郗萌曰：“月入咸池，暴兵起，期四十日。”郗萌曰：“月入咸池，有迷惑人主者。”《荆州者》曰：“月入咸池，天下大乱，人君死，易政，以入日占国。”郗萌曰：“月有不从天街者，皆为政令不行，不出其年，有兵；又曰行天街中，天下宁，百姓顺；一曰行天街外，百姓凶。”
　　
　　月犯甘氏外官四
　　
</div>
    <div class="pagination">
<a href="开元占经_page7.html">上一页</a><span>...</span><a href="开元占经_page3.html">3</a><a href="开元占经_page4.html">4</a><a href="开元占经_page5.html">5</a><a href="开元占经_page6.html">6</a><a href="开元占经_page7.html">7</a><span class="current-page">8</span><a href="开元占经_page9.html">9</a><a href="开元占经_page10.html">10</a><a href="开元占经_page11.html">11</a><a href="开元占经_page12.html">12</a><a href="开元占经_page13.html">13</a><span>...</span><a href="开元占经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
