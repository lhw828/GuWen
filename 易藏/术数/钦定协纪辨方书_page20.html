<!DOCTYPE html>
<html>
<head>
    <meta charset="UTF-8">
    <title>钦定协纪辨方书 - 第 20 页/共 170 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定协纪辨方书 - 第 20 页/共 170 页</h1>
    <div class="content">




　　古有建除家丛辰家时师已莫识其统系总名选择而咸统于天官今按建除之义以年统时以时统月以月统日虽原本于五行而以建为重若夫丛辰云者犹言众辰吉凶各以义起者也如兵福小时之即建吉期兵宝之即除之类或建除家之异名见义或丛辰家之殊途同归己莫可考但散而无纪殽而无序此云吉而彼云凶方称宜而旋称忌莫之适从今为类聚之而悉统于建除取其必须异名而后义见者或此吉彼凶不妨一辰两义者着于篇























　　厯例曰兵福者与月建同行○太白经曰五帝所在不可出军向之必败春东方夏南方秋西方冬北方又云春不东行是谓伐生百事不成夏不南行是谓伐强兵卒多殃秋不西行是谓伐熟兵将不复冬不北行是谓伐藏士卒多伤故月建所在为王相之方我用而我利也
　　淮南子曰小时者月建也○神枢经曰小时者郎将之象也其日忌结姻亲开仓库○总要厯曰四时之气随斗杓所指而建立虽非四时之大时亦一月之小时也○选择宗镜曰建破平收俗之所忌惟破日最凶建日吉多可用平日甚吉收日吉多无妨○曹震圭曰小时者是当时之旺辰也忌结姻亲者因阳气独持旺气也忌开仓库者是旺气发而不收也○邵泰衢曰建为土府者犹言中府也月建当月令而为主于中府也按厯书建日不利行师而于兵福则又曰利行师兵福即建也而矛盾如是盖月建所在我用则我利用之则为兵福矣若敌在建方则不利行师以伐之以彼据王气故也然礼记孟春月令云兵戎不起不可从我始然则建虽兵福要须视此建为何月之建如孟春建寅则亦不利行师也月建大义详后厌建篇此专以明建之同位异名者又按建日忌结姻亲者男为日女为月夫建者月也女壮之象故忌之若夫忌开仓库犹夫甲不开仓之意建为十二辰之首亦有朔旦之象焉恶其月建初转之月即有所费民俗所忌耳至今元旦俗忌用财谓一岁不能积蓄皆此类也























　　总要厯曰吉期者吉庆之神也所值之日宜出军行师攻城寨兴吊伐防亲姻○厯例曰常居月建前一辰也○曹震圭曰吉期者是月建腹心同契之侍臣也盖常居建前一辰可与要约吉事故因名之
　　厯例曰兵寳者月建前一辰也
　　按兵宝之义与兵福同説已见前假如寅为兵福则夘为兵宝皆四时当王之气云耳









　　总要厯曰福德者月中福德之神也其日宜祀神祗求福愿修宫室献封章○厯例曰福德常居月建前二辰○曹震圭曰建前二辰者是月所生之子以其当相气在前为引与我能为福为德之神也故易卦以子孙爻为福徳其义一也大抵子能制乎鬼使不害已故为福德假令正月寅以火生辰土为子其土能制水鬼也二月夘木生巳火为子火能制金鬼也三月辰之衰木能生午火为子去制金鬼也余仿此○考原曰十二地支各有所藏若以前二辰为月建所生者亦无不合则生气之在月建前二辰亦当取此义
　　总要厯曰天巫者月中善神也所值之日宜合药请医祀鬼神求福愿○厯例曰常居月建前二辰○曹震圭曰天巫者月中善神能克除鬼煞也义与福德同枢要厯曰天狗者月中凶神也其日忌祷祀鬼神祈求福愿○厯例曰天狗者常居月建前二辰○曹震圭曰天狗者月中御衞之犬也祛除私邪之神无使敢侵故居建前二辰是御于门首也自子建之月起于寅寅者艮之阳辰也易曰艮为夫是也祈福愿祠鬼神皆为正道故并忌之
　　按满为福德总要厯谓其日宜祭神只祈福愿又谓之天巫亦谓宜祀鬼神求福愿夫天巫云者巫能通幽明以见日吉辰良其诚意可逹于鬼神故比之天巫云耳岂真是日有神号天巫者下行世间哉顾同一满日也忽又谓之天狗同一枢要歴也又云忌祷祀鬼神祈求福愿诚不可解矣详考其义盖天狗者戌日值满也天官家谓太白余气散为天狗满既是戌建必在申满之为满也以三为数之极也天之刑神当令之时而又居盛满之极则其与他满日不可同例论明矣故又谓之天狗而谓不宜祷祀非谓凡为满日皆天狗也夫满日所以为福德而宜祭祀者以月建为本日之生气有鬼神降福之象也若满在戌日则从申至酉悉属金行其为神也乃蓐收司刑之神而非降福之神矣故忌之也乃曹震圭以天狗为祛除私邪之神夫天狗本妖星如彗孛之类从未有被以嘉称者其説不类又谓建前二辰为御于门首之象犬之守宅亦不必其在门也又以寅为艮艮为犬而谓建子则满寅有犬之象焉未识建丑满夘则又何説也又谓祈福愿祀鬼神皆为正道故并忌之然则为邪道则不须忌也无论隂阳之道本不为小人谋且前既以天狗为祛除私邪之神矣此又谓忌用正道倐命之为正倐命之为邪何其无特见也又按天狗为申建之戌止一位故不入图























　　桑道茂曰天罡河魁者月内凶神也所值之日百事宜避○厯例曰阳建之月前三辰为天罡后三辰为河魁隂建之月反是○曹震圭曰魁罡者乃月建四煞之辰平收之日也○洞源经曰对七为冲隔三为破选择家所谓辰破丑而丑冲未亥破寅而寅冲申午破夘而夘冲酉酉破子而子冲午申破巳而巳冲亥戌破未而未冲丑是也
　　神枢经曰死神者月中凶神也其日忌请医服药出师征讨种植树木进人纳畜○李鼎祚曰常居月建前三辰○曹震圭曰死神者以月建为旺辰前逢死位也大抵死气之前必有死神其义同前
　　按天罡者辰也河魁者戌也平收二日轮转十二支何与辰戌事而亦命为天罡河魁耶洞源经曰对七为冲隔三为破説者曰辰破丑而丑冲未亥破寅而寅冲申谓辰至丑上则破其所居之丑而丑又冲我对宫之未也然辰何以破丑耶其义未详也今按辰戌之所以为魁罡者以其为二气之枢纽也阳从辰而左至于戌而成剥蔑之象隂从戌而右至于辰而成夬决之象隂阳消息之大会也是故岁从辰始而至巳辰阳善之通也厌从戌始而至亥戌隂慝之作也二者必不能比而和且辰戌互相冲击故畏忌之今建除家以平收为魁罡者乃比拟于魁罡以见宜畏忌之意非真以此为魁罡也由是言之则洞源经所谓隔三为破者破即是罡罡破军也本从此魁罡借义以及于破而后人释之遂谓辰破丑亥破寅失其防矣亥与寅合安得有破义也凡数三而极建前三而建后三则前后之数皆极矣而此二位必自相冲击假如建在子前三为平为夘后三为收为酉夘酉冲也建在丑前三为平为辰后三为收为戌辰戌冲也推之十二辰莫不皆然有龙战之象焉故亦以魁罡名之也其隂月阳月两相易位者以此见其非真魁罡也若魁罡则有定位矣夫以一岁而论阳生于冬至三于寅五于辰隂生于夏至三于申五于戌三者春秋之首隂阳各半也五者岁厌之首隂阳之纽也故曰魁罡取义于斗之第一第七星以其为运斗之枢也国语曰王者必合三五以一建而论阳生于开半于建终于平故平为死神而开为生气为时阳也半于建者阳长至三而乃可建与寅为岁首同也隂生于定半于破终于收故定为时隂为死气一建之内亦有十二月之象故亦曰魁罡取诸岁神之魁罡以见意也平之为死神也平在定前定为死气则其神已降于平矣气在萌芽之前而神又在气之前也由此推之开为生气收必为生神而厯不言者或系阙文或以其微而不足于吉故不言均未可定然神煞起例以收为月命座则亦生神之意云





</div>
    <div class="pagination">
<a href="钦定协纪辨方书_page19.html">上一页</a><span>...</span><a href="钦定协纪辨方书_page15.html">15</a><a href="钦定协纪辨方书_page16.html">16</a><a href="钦定协纪辨方书_page17.html">17</a><a href="钦定协纪辨方书_page18.html">18</a><a href="钦定协纪辨方书_page19.html">19</a><span class="current-page">20</span><a href="钦定协纪辨方书_page21.html">21</a><a href="钦定协纪辨方书_page22.html">22</a><a href="钦定协纪辨方书_page23.html">23</a><a href="钦定协纪辨方书_page24.html">24</a><a href="钦定协纪辨方书_page25.html">25</a><span>...</span><a href="钦定协纪辨方书_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
