<!DOCTYPE html>
<html>
<head>
    <meta charset="UTF-8">
    <title>开元占经 - 第 16 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 16 页/共 93 页</h1>
    <div class="content">　　岁星犯阁道三十
　　
　　石氏曰：“岁星犯阁道绝汉者，为九州异政，各主其王，天下有兵，期二年。”
　　
　　岁星犯附路三十一
　　
　　石氏曰：“岁星守附路，大仆乃罪，若有诛；一曰马多死，道无乘马者。”
　　
　　岁星犯天大将军三十二
　　
　　郗萌曰：“岁星入天将军者，吉。”石氏曰：“岁星守犯天将军，为大将死，若诛。”
　　
　　岁星犯大陵三十三
　　
　　石氏曰：“岁星入大陵，国有大丧，大臣有诛，若戮死：人民死者大半，皆不出其年。”《荆州占》曰；“岁星乘大陵，天下尽丧，死人如岳。”
　　
　　岁星犯天船三十四
　　
　　郗萌曰：“岁星守天船，皆革也。”《圣洽符》曰：“岁星入守天船，兵大起，舟船用，有亡国，期不出年。”
　　
　　岁星犯卷舌三十五
　　
　　石氏曰：“岁星乘卷舌，天下多丧。”又占曰：“岁星入守卷舌，有佞臣谋其君，以口舌为害，人主有忧。”
　　
　　岁星犯五车三十六
　　
　　石氏曰：“岁星犯五车，大早，若有丧；一曰犯库星，兵起北方，若西方，犯仓星，谷贵，若有水。”《海中占》曰：“岁星入五车，兵大起，车骑行，五谷不成，天下民饥：若军绝粮。”郗萌曰：“岁星入五车，向其傍，籴石三百；当其门，籴石五百；入其中，籴千钱。”《荆州占》曰：“岁星入五车库，天下兵起：一曰若有水。”《孝经右秘》曰：“岁星入五车，王义绝，乱帝家。”石氏曰：“岁星中犯乘五车，若入天库，以饥起兵。”《荆州占》曰：“岁星入五车中，犯乘守天库星，水饥兵起。”
　　
　　岁星犯天阕三十七
　　
　　石氏曰：“岁星守天阕，臣谋主，若大臣有不道者；有兵起，期二年。”郗萌曰：“星守天阕，为贵人多死。”《海中占》曰：“岁星守犯天阕，道绝，天下相疑，有阕梁之令。”（案《宋书，天文志》曰：晋康帝建元元年，岁星犯天阕，安西将军庾翼与兄水书曰：岁星犯天阕，占云；阕梁当混塞，比来江东无他，故江道亦不艰，而石唐频年闭关，夫关闭不通信使，此复是天公愦愦，无皂白之征。）石氏曰：“岁星守天阕，岁水，民饥，有自卖者。”郗萌曰：“岁星行不从天阕，不出其年，有兵。”
　　
　　岁星犯南河北河戍三十八
　　
　　石氏曰：“岁星行南河戍中，为四方兵起，百姓疾病。”《黄帝占》曰：“岁星乘南河戍，若出南河南，为中。”石氏曰；“岁星守南河，蛮夷兵起，边戍有忧；若有旱灾，人民饥。”郗萌曰：“岁星守天高，天下赦。岁星逆行天高，其君斋戒不谨。”《黄帝占》曰：“岁星若留止守南河戍，为百姓疾病；一曰为旱。岁星行南河戍中，若留止南河戍，皆为丧。岁星出北河，若乘北河戍，为女丧。”《黄帝占》曰：“岁星乘北河戍，若出北河戍北，外国王死。”《玄冥占》曰：“岁星守北河，朔方兵动：若守之三十日不下，北兵败：若北主死，天下大水，人民饥，期不出二年。”巫咸曰；“岁星守北河，大臣有忧，若边臣有罪，若有戮死者。”郗萌曰：“岁星经南河之南，刑法复暴，诛伐不当：经北戍之北，以女子、金钱、贪色、奢侈、失治道；近期三年，中期六年，远期九年，而灾至。”《黄帝占》曰：“岁星出北河戍间，若留守北，若居南戍间，若守两间，为天下有难，起道不通。”《荆州占》曰：“岁星守两河间，天下乖离，道路不通。”郗萌曰：“岁星有不行入天阕间，为丧。”
　　
　　岁星犯五诸侯三十九
　　
　　石氏曰：“岁星犯五诸侯，若守之，兵大将，将七出，诸侯有忧，若有死者，”巫咸日：“岁星入五诸侯，伺其出日而数之，若二十日，兵发；伺始入处之率，一日期十日，军罢。”《玄冥占》曰：“岁星守北诸侯，臣有谋主者；若议臣不忠，若有罪黜．，期一年。”石氏日：“岁星中犯乘守五诸侯，兵死，期三年。”郗萌曰：“岁星中犯乘守五诸侯，为所中乘守者诛，若有殃，期三年，兵发。”
　　
　　岁星犯积水四十
　　
　　巫咸曰：“岁星犯守积水，其国有水灾，物不成，鱼盐贵：一曰以水为败，籴大贵，人民饥，期二年。”
　　
　　岁星犯积薪四十一
　　
　　甘氏曰：“岁星守积薪，天下大旱，五谷不登，人民饥亡。”
　　
　　岁星犯水位四十二
　　
　　郗萌曰：“岁星犯水位，大水：一曰出其南，大旱。”石氏曰：“岁星犯守水位，天下以水为害，津关不通；一曰大水入城郭，伤人民，皆不出其年。”
　　
　　岁星犯轩辕四十三
　　
　　郗萌曰：“岁星出东陵，有青龙出左右，若宫中者。”石氏曰：“岁星在轩辕中，有以女子请人君者。”《黄帝占》曰：“岁星行轩辕中，犯女主，女主失势，（失势者，忧丧也。）列大夫有放逐者，五官有不治者，色悴为忧，为疾，其所中犯乘守者，诛：若有罪。岁星中犯女主者，皆为女主当之，其守犯女主，女主有忧。”（案《宋书天文志》曰：宋元嘉十四年七月辛卯，岁星入轩辕，其后皇后袁氏崩。）《荆州占》曰：“岁星守轩辕，女后有以子诤者。”巫咸曰：“岁星行犯守轩辕，女主失政，若失势：一日大臣当之，若有黜者，期二年。”《玉历》曰：“岁星犯守轩辕，女主有忧，其君失政，威令不行，后宫不安，期一年。”（司马彪《天文志》曰：考桓延熹七年八月庚申。岁星犯轩辕大星，八年二月癸亥，皇后邓氏坐执左道，废，迁于祠宫，死。）石氏曰：“岁星入轩辕中，犯乘守之，有逆贼，有火灾。岁星犯乘守轩辕太民星，大饥，大流，太后宗有诛者，若有罪；中犯乘守少民星，小饥，小流，皇后宗有诛者，若有罪。”《荆州占》曰：“岁星中犯乘守轩辕左右角，皆为大臣当之。”
　　
　　岁星犯少微四十四
　　
　　石氏曰：“岁星入少微，君当求贤佐：不求贤佐，则失威夺势矣。岁星犯守少微，名士有忧，王者任用小人，忠臣被害，有死者。”《黄帝占》曰：“岁星入犯乘守少微，宰相易。岁星入中犯乘守少微，女主忧。”石氏曰；“岁星入中犯乘守少微，五官乱，宰相有忧。”
　　
　　岁星犯太微四十五
　　
　　《帝览嬉》曰：“岁星行犯太微左右执法，为大臣有忧。”郗萌曰：“岁星犯左右执法，执法者诛，若有罪。”（班固《天文志》曰：袁帝元寿元年十一月，岁星入太微，逆行干右执法，二年十月戊寅，高安侯董贤免大司马位，归第自杀。司马彪《天文志》曰：“考桓延熹九年十月癸酉，岁星犯左执法，十一月戊午，岁星入犯左执法，其九年十一月，荆州刺史李隗等皆弃市，至永康元十二月，太傅陈蕃，大将军宝武等皆枉死也。）《荆州占》曰；“岁星道从太微西蕃北南方星间入，致南蕃东方星间南出道中，西蕃直坐入者，非道也。岁星以壬子日慎入太微天廷中，天子所使也：不以壬子日入，非天子使。”郗萌曰：“岁星当太微门，为受制；当左执法，为受事左执法；当右执法，受事右执法；守太微门，三日以下为受制；三日以上为兵，为贼，为乱，为饥。”《荆州占》曰：“岁星出东掖门为相，受命东南，出德事也；出西掖门为将，受命西南，出刑事也；期以春夏。”《齐伯占》曰：“岁星入太微，执道而出，王者有福，诸侯有受赐爵封者。”《黄帝占》曰：“岁星入天廷，色白润泽，为期百八十日，有谷：岁星东行入太微廷中，出东门，天下有急兵；若守，将相御史大臣有死者：若入端门守廷，大祸至：入南门出东门，国大旱：若入南门逆行出西门，有大水；逆入东门出西门，大国破亡：若顺入西蕃而留不去，楚国凶殃。”《合诚图》曰：“岁星入华阙门者，为臣杀之、候之。”石氏曰：“岁星入太微中华东西门，若左右掖门，而南出端门者，必有反臣。岁星入太微西门出东门，为人君不安，欲求贤佐：有入中华西门出中华东门，为臣出令：有入太阴西门出太阴东门，为天下大乱，有丧，若大水。”郗萌曰：“岁星入太微西门，犯天廷，出端门，皆为大臣伐主；入西门而初出右掖门，皆为大臣假主之威而不从主命。岁星入西华门出端门，为臣诈称诏。”《荆州占》曰：“岁星入太阴西门若端门出东门；贵者夺威势。岁星与五星俱会太微宫中，成勾己而光不相及者，三王九侯亡：一曰名臣争为主，更相残贼。岁月入太微天廷出端门，臣不臣。岁星入太微宫，为天下大惊：一曰有兵。岁星入天廷，国不安其宫。”司马彪《天文志》曰：“岁星入太微，人主改政。”巫咸曰：“岁星逆行入太微天廷中，为大臣有诛；若诸侯戮死，期二年。”石氏曰：“岁星逆行太微之中，及出入左右掖门，为有逆谋，天子有命，将征伐之事：一曰大赦可以解其患。岁星逆行入太阳东门，若入中华门，入主改政，非次，天下不安。”郗萌日：“岁星逆行入左掖门，为臣劫其主；有入东华门，至黄帝座，出西门，为臣欲谋主；不成。”《玉历》曰：“岁星逆行入太微，强臣凌主，诸侯兵起。”《荆州占》曰：“岁星主东方，南逆行入太微东南隅星之北，为南方，入二星之北，为东方。”《黄帝占》曰：“岁星留于太微，守三十日以上，为必有兵革，天下大赦。”《荆州占》曰：“岁星入太微从右，二十日以上，人主大不安，有大忧。”（案《宋书天文志》曰：魏贵初五年，岁星入太微，逆行积百四十几日乃出，至—匕年五月，文帝崩，明帝即位，大赦天下。）《荆州占》曰：“岁星入太微，从右入七日以上，为人主忧。”（司马彪《天文志》曰：考桓延熹九年正月壬辰，岁星入太微中，五十八日出端门，永康元年十二月丁丑，桓帝崩。）岁星道南蕃入留止南门，为大臣有忧。岁星留太微廷中，为天下大忧；中央留十日以上，皆为天下有亡徒为兵者。”陈卓曰：“岁星入太微，犯左，左执法将相执法者有忧，若死亡；近期一年，远五年。”《荆州占》曰：“岁星入太微天廷，所中犯乘守者，杀；若有罪，各以守官名之。岁星食太微东西蕃，四辅臣有诛者，若君臣失礼。”
　　
　　岁星犯黄帝座四十六
　　
　　石氏曰：“岁星犯黄帝座，改正易王，天下乱，存亡半。”又占曰：“岁星逆来犯黄帝座，王者恶之，祸成矣，期三年。”郗萌曰：“岁星干犯黄帝座，非其主立，天下不安。”《荆州占》曰；“岁星入黄帝座，其色白者，为有赦。”又占曰：“岁星逆行入太微天廷中，为诸侯将有戮上者。至黄帝座而成，不至黄帝座而还，有谋不成，以其入日占国。”又占曰：“岁星中黄帝座，为大人易，天下大乱。”又占曰：“岁星触黄帝座，主贼，”《黄帝占》曰：“守黄帝座，大人忧。”
　　
　　岁星犯四帝四十七
　　
　　石氏曰：“岁星犯守四帝，臣谋主：去之一尺，事不成。”《玉历》曰：“岁星入太微，犯四帝，辟忧君也。”甘氏曰：“岁星中犯乘守四帝座，天下亡。”
　　
　　岁星犯屏星四十八
　　
　　甘氏曰：“岁星犯守屏星，君臣失礼，下而谋上：一曰大臣有戮死者。”石氏曰：“岁星中犯乘守屏星，为君臣失礼，而辅臣有诛者，若免罢去。”
　　
　　岁星犯郎位四十九
　　
　　甘氏曰；“岁星犯守郎位，辅臣有谋，左右宿卫者为乱，王者宜备之。”
　　
　　岁星犯郎将五十
　　
　　巫咸曰：“岁星犯守郎将，命曰陵；陵则将有诛，若将忧；一曰大臣为乱，诚慎左右。”《荆州占》曰：“岁星犯乘守郎将，具有以符节为奸者。”又占曰：“岁星中犯乘守郎，将必有不还之使，”
　　
　　岁星犯常陈五十一
　　
　　甘氏曰：“岁星犯守常陈，守卫有谋，兵起宫中，天子自出行，诛：期百八十日，远一年。”
　　
　　岁星犯三台五十二
　　
　　《玉历》曰：“岁星入犯上台司命，近臣有罪，若有诛：一曰近臣有逃走者，以五色占：色黄，当日无故：青黑，忧死丧，期一年。”郗萌曰：“岁星犯守上台，改年易纪，太尉死，不则天子恶之；中台，司徒病；下台，司空。期百日，若七十日，丙子日。”《文曜钩》曰：“岁星犯守中台，司中奸臣有谋，若诛者，中公当之。”巫咸曰：“岁星犯守下台，司禄近臣有罪，若出走，黑死者。
　　
　　岁星犯相星五十三
　　
　　石氏曰：“岁星犯相星，辅臣凶。”
　　
　　岁星犯太阳守五十四
　　
　　甘氏曰：“岁星犯守太阳守，大臣戮死：若有诛，谋不出年。”
　　
</div>
    <div class="pagination">
<a href="开元占经_page15.html">上一页</a><span>...</span><a href="开元占经_page11.html">11</a><a href="开元占经_page12.html">12</a><a href="开元占经_page13.html">13</a><a href="开元占经_page14.html">14</a><a href="开元占经_page15.html">15</a><span class="current-page">16</span><a href="开元占经_page17.html">17</a><a href="开元占经_page18.html">18</a><a href="开元占经_page19.html">19</a><a href="开元占经_page20.html">20</a><a href="开元占经_page21.html">21</a><span>...</span><a href="开元占经_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
