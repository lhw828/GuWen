<!DOCTYPE html>
<html>
<head>
    <meta charset="UTF-8">
    <title>六壬灵觉经 - 第 6 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬灵觉经 - 第 6 页/共 15 页</h1>
    <div class="content">有日辰夹定三传而日辰乘空亡，谓之遇夹不夹格，不问吉凶，有名无实矣。有凶不至于死，有吉不至于成，过后失时失机，机密反成退失。
夹定虚一格
有日辰夹定，前后少一位者，为夹定虚一格。凡事少节不完，其势稍缓；或前虚一位，主初时有阻；或后虚一位，主事将成有阻。
如虚一位是财，财上不足；虚一位是父母，是长上文字不足；如丁卯日夜贵，干上申，三传辰巳午，欠一未字，乃今日之脱气，主子孙旧事牵连未了。然日时得勾陈，亦主子孙旧事，牵连失文字，或因文字不明而相争费气，致事不足也。子孙乘朱雀主卑幼文字上口舌不足，年命填实，不在此限。若是官鬼，则因官事而不主足；若是兄弟，则主朋友手足不足。如辛丑日干上申，三传亥酉未之类，乃后虚一位也。壬午日干上酉，三传寅子戌；乙酉日干上寅，三传未巳卯；丙戌日干上卯，三传丑亥酉；辛卯日干上申，三传丑亥酉之类。皆虚后一位也。
夹不住格过关格
有三传透出日干之外，为夹不住格。经云：“夹住夹不住，留中有去。”若进透出，因进之太过；若退透出，因退之不及。如甲子日干上丑，三传子亥戌之类。皆干传出支外。断曰：时不当时，过后失事。凡事主失时，或心力不逮，致于落后，或已成了事，为人所破。又曰“透者乃自干上传出支位外也。”经云：“夹定之传不住，其中又云有所透”者，是鬼爻反凶成吉，主破财。若透出财者，反吉成凶，主财破耗。若是退而透出者，因迟缓而有所不及。若进出而退出者，因进过而反成不及。若是干透出干，不利外动，事有回环之意，先动后静。若是支透出干者，不利内事，惟宜出外，先静后动。如庚午日干上上未，三传午巳辰；癸卯日干上子，三传丑子亥；辛亥日干上酉，三传戌酉申；癸酉日干上卯，三传丑卯巳；丙子日干上未，三传辰午申；戊子日干上未，三传辰午申；庚辰日干上戌，三传申戌子。更支朝干，干朝支，其透出者吉凶尤紧。
三传朝日格
有三传自支上发用，传归干上者，或在他处发用，传归干上者，或有日干上发用相连作三传者，皆谓三传朝日格。神将俱吉，主成合事不求自至，或无心中得。神将俱凶，主祸来不测，占病及生产事最忌。如丙寅日干上午，三传辰巳午；癸酉日干 酉，三传巳丑酉；戊寅日干上午，三传辰巳午；庚辰日干上辰，三传子申辰；甲申日干上亥，三传巳寅亥；丁亥日干上巳，三传酉未巳；壬寅日干上戌，三传子亥戌之类，主他人诱托干事，占行人至。
三传朝支格
有三传自干上发用，传归支上，或自支发用，相连作三传者，或他处发用，而传归支上者，皆为三传朝支格。如臣使君、子使父，不免俯就他人，被人抑勒，不得自由，难自屈伸，旺相犹 吉，死休不安，只宜低下，不宜高上，利卑不利尊，利静不利动。如丁亥日干人，酉作初传，支上丑作末传；甲午日干上辰，癸未日干上戌。又如甲午日三传辰巳午，末传引入死绝，姻缘和好，占病必死，行人未来，余仿此。
干支相传格
凡支朝干、干朝支，而透出者，吉凶尤紧。盖不能透出于外也。如庚午日上未，三传午巳辰；癸卯日干上子，三传丑子亥；己巳日干上卯，三传丑卯巳；辛 亥日干上酉，三传戌酉申；癸酉日干上卯，三传丑卯巳；丙子日干上戌，三传巳戌卯；戊子日干上未，三传辰午申；庚辰日干上戌，三传申戌子之类。
间传课
孔明曰：“凡间传一位而作三传，名间传课。顺间传课有十二格，逆间传有十二格。其义各有所主，若得顺间传主事顺；逆间传主事逆。统巽之体，乃阴升阳降之课也。象曰‘间位相传，事多阻缓’，顺有登天、向阳、出户，传逆有回明、励德、顾祖，占者逢之皆为吉课，如日发用旺相将吉，凡事吉利，则应巽卦‘小亨，利见大人。’之象。若日发用休囚神将又凶，则应巽上九‘丧其资斧，凶。’之象也。”
袁天罡曰：“间传者，隔一辰而传课也。所占主隔手而举，转换而后成，经月而后方便，近不相孚，远而相得，分进、退、水、火四例。”
经曰：三间之传，亦有课由，课将六阳，利于公干，课传六阴，利于私谋，半阴半阳，或阳多阴少，或阳少阴多，以理推求，阳为德而阴为刑，阴从人而阳自处。
顺间传十二课
登三天辰加寅 辰午申
诗曰：辰午申为用，三天不可登 ，病死远行极，讼乃省部陈。
经曰：辰午申传云梯步，言自辰而传入午申，如人登三天之象。盖巳午未申四位皆属天也。辰加寅作三传，间一位得辰午申三传，故为登三天格。共十四课。
若龙登天则行雨，官登天则位高迁，讼登天则事情转大，病登天则病势弥深，占贼来，行人至，久旱雨，占功名一远一任。占考试，小试、乡试先难后易，高登虎榜，会试主登魁首，面天颜，只忌空脱，占病不是疾风，便是结胸、风疾、壅塞。经曰：登三天云雨内之蛟龙。
其十四课则甲子、丙寅、丙子、庚寅、甲午、戊寅、甲戌、戊子、壬子、甲寅是也。庚子日戌加申。
经曰：三间之课，亦有缘由，课传六阳，利于公干，课传六阴，私于私谋，半阴半阳，以理推求，阳多阴少，阴多阳少，阳为德而阴为人，阴从人而阳自处。

涉三渊申加午为用 申戌子
诗曰：欲动不动涉三渊，申戌子兮在眼前，进退艰难千万状，对面占之是隔年。
经曰：申加午为用，传申戌子为涉三渊格。盖子为江湖，申为道路，自申而传戌子，如涉三渊之象。凡事主眼前有阻，举动艰难，欲行不行，欲动不动，龙涉三渊不雨，贼涉三渊不来，疾讼危险，千难万难。占官不久，谋望无成。占身命，主奔波艰难，先吉后凶，功名阴沉。共十四课，乙丑、戊辰、庚午、乙亥、壬午、乙酉、庚辰、壬辰、乙未、乙巳、丙午 、乙卯、丙辰、戊午是也。经曰：涉三渊，当归隐于山林。
入三渊格戌子寅
诗曰：三渊深处不宜入，戌子寅兮未可言，劝君早早回头转，不然深渊祸绵延。
经曰：如遇戌子寅为三传，名入三渊格。盖亥子寅为地，自戌而转入子寅，有深入三渊之象。凡举皆如春冰而蹈虎尾，其祸在前，或末传乘蛇虎为鬼煞，病必死，祸尤凶。经曰：入三渊而屈不能明。
向三阳格子加戌为用 子寅辰
诗曰：三阳去暗向阳深，惟怕空亡有隔停，若是相生无克贼，子寅出暗向辰明。经曰：三传子寅辰为向三阳格。盖子属北方幽暗之乡，寅辰乃日出之地，自子传入寅辰，有向三阳之象。凡事自暗入明，初凶后吉，病者愈，讼宜解释，人情皆美，惟怕空亡，则有隔停，共有八课。壬申、丙戌、戊申、庚戌、丙申、戊戌、庚申、壬戌。
出三阳格  寅加子为用  寅辰午
诗曰：三阳大过防欹侧，日中有斗忧不明，更防灾咎相将至，病讼二占卒未停。经曰：如传入寅辰午，名出三阳格。盖午后阴生，自寅出辰午，出三阳之外，有出三阳之象。统大过卦，凡事主刚明大过，反为聪明所误，有离明投暗之失，灾咎相仍，病讼皆凶也。经曰：出三阳似金鲤波中，惟辛未辛巳日有之。
出户格 丑加亥为用，丑卯巳。
诗曰：出户逢明白，欲见干望时，君子祈鸿渐，小人尚狐疑。经曰：三传是丑卯巳，名出户格。盖卯为门，巳为地户，自丑传入卯巳，有人出户之象。凡占访人不在，行人出门，有所变宜干望，君子升迁，士子出身进取，小人狐疑。凡事宜离暗投明，先晦后明，宜审神将而言之。共有五课：癸酉、己酉、辛酉、辛亥、癸亥。经曰：出户者，如春雷振蛰。
盈阳格 卯加丑为用，卯巳未。
诗曰：过中将动时，迎阳急就之。缓则将无气，卯巳未可知。经曰：三传是卯巳未，名盈阳格。盖卯巳为三阳，未为二阳之始，自卯传巳未，是名盈阳之象。日过中则昃，阳至盈则大往小来，凡事当急就之则吉，迟缓则凶也。惟有三课：己丑、辛丑、癸丑是也。
变盈格 巳加卯为用 巳未酉
诗曰：势迫人衰莫妄为，巳未酉传素有危，君子防盈将不测，小人官病二加之。经曰：三传巳未酉为变盈格，盖未为一阴，酉为二阴，自巳传酉，物满已亏，势逼人衰故耳。凡占皆凶吉，占官被黜，占物非常时用者，占新病死，旧病可，久淹者显，久显者晦，占生产生女，惟有二课，乃癸未、辛卯二日有之。经曰：变盈者名秋场之登稼。
入冥格 未加巳为用，未酉亥
诗曰：入冥投阴未酉亥，衰人为用各无成，君子谨持无妄动，小人改变宜无明。经曰：三传未酉亥，名入冥格。盖酉亥乃日出入幽冥之时，有暗明消长之象。凡占事体速干则可，缓则不及时，占病讼皆凶，官事不利；乃吉渐消，凶渐长之课也。经曰：入冥者主心劳而日绌。惟有二课：癸卯、癸巳二日有之。
凝阴格 酉加未为用 酉亥丑
诗曰：凝阴酉亥并大吉，幽明不端理不直，作福禳灾始可宁，不然财损人又失。经曰：三传酉亥丑为凝阴格，盖亥丑属北方，冬令阴气凝结，有覆霜踏冰之象。凡占主淫欲奸盗之事，主事体幽暗不明也。不利占讼求名，防群小奸邪暗算。占身乃愚昧或险诈不明之人。经曰：凝阴而忧不可解，惟有六课：丁卯、丁丑、丁亥、丁酉、丁未、丁巳六日有之。
溟蒙格 亥加酉为用 亥丑卯
诗曰：暗中逢暗号溟蒙，丑亥卯神便不通，病宜保佑防危重，小人无事贵兴工。经曰：三传亥丑卯为溟蒙格，盖亥丑为阴溟之极，卯为始生之阳，二阳之下虽有一朝在上，俱尚在溟蒙之时也。凡占事体不真，忧惧不宁，进退未决也。久晦者将明，久疑者将决之兆。经曰：溟蒙而事多暗昧。惟己巳日有之。
逆间传十二格
冥阳格 寅加辰为用 寅子戌
诗曰：自明入暗冥阳课，凶咎将来暗有伤，君子犹防消禄位，寅子戌兮仔细详。经曰：三传寅子戌为冥阳格，盖寅乃日出之地，晓方发霭，阳气始生；子戌乃日落，在众阴气；始旺之阴能消微阳，故自寅传入子戌，名曰溟阳，以阳气退入阴方也。凡事自明入暗，凶暗在前，犹防暗损之害，占官凶，百事莫举，病人昏沉，日轻夜重，惟壬午、壬辰日有之。经曰：冥阳善人是宝。
偃蹇格 子加寅 子戌申
诗曰：偃蹇迷惑不堪为，三传子戌申兮推，灾难重生百不吉，除是空亡隐却非。经曰：三传子戌申名偃蹇格，盖申亦阴方也。自子传入戌申，是以阴入阴之气，历涉艰难，有重遭荆棘之象。凡举事主暗昧不明，行军进逢险阻，凶陷退被围困，出入不吉也。六十日并无此课，经曰：偃蹇似马驰栈道。
悖戾格 戌加子为用 戌申午
诗曰：勉强将前何所之，戌申午上不堪形，纵然求得暗根本，凶咎依前定不移。经曰：三传戌申午为悖戾格，盖午为阴气始生，申戌乃阴之盛，自深退浅，欲沈灾祸，终不能沈，未免勉强而后退，故曰悖戾。占行人未至，占贼不来，作事阻滞招祸也。经曰：悖戾有退悔之心。惟甲子、壬寅、甲午、甲辰、壬子日有之。
凝阴格 一曰迎阳格 申加戌为用 申午辰
诗曰：凝阳尚有余阴在，莫被日月引入阴，日辰年命在阳上，灾殃未发尚敷荣。经曰：三传申午辰，名凝阳格，盖午辰为阳，自中传辰自阴入阳，有阴消阳长之象。只怕年日是阴。若年命日辰居阳，凡事先暗后明，先塞后通，一曰自申午至阴位，退入辰之阳位，尚有二阴，而一阳在下初至，故谓之凝阳，如乾之初九“潜龙勿用”灾咎，尚系前事未了，行人来迟，占讼留连，谋事迟滞。本课中无此格。经曰：迎阳者，迎罡上之。
顾祖格 午加申为用 午辰寅 
诗曰：顾祖迎亲复旧庐，求财谋望尽堪图。惟有庚日不宜见，鬼来又入鬼乡居。经曰：三传午辰寅为顾祖格。盖午为寅之子孙，寅乃午火长生之格，自午传寅，如子之回顾其母，有投旧庐之象也。凡求财谋望皆吉，占贼去，行人回家，惟庚日占病凶，则事则为大吉。经曰：顾祖而意气和平。惟庚午、辛未、甲戌、庚子、庚辰、甲申、庚寅、庚戌、辛亥、庚申、辛酉、壬戌、壬申有之。
涉疑格 辰加未为用 辰寅子
诗曰：辰并寅子归涉疑，凡事占之甚非时。进退不决由闲事，病讼二般主见悲。经曰：三传辰寅子为涉疑格，盖阳主进，寅传子，不进而反自明而退入暗，有涉疑难而莫知浅深之象。占事主进退不决，行人不来，欲出不出，问渡访贼埋伏，寝食不宁，不可举兵，官讼皆凶。经曰：涉疑入祸福双关之道。
极阴格 丑加卯为用 丑亥酉
诗曰：极阴之课丑亥酉，有事逢之悉皆丑。占讼省部方端的，病者定是不长久。经曰：如传遇居亥酉为极阴格。盖阴主退，自丑传酉而终于极，有阴入阴之象。凡占主淫佚酒色之事，病主死，讼至省部，或淫乱而生病，以亥主淫乱，枯萎为酒色也。经曰：极阴如月隐西山。惟丙寅、丁卯、戊辰、己巳、丙子、戊寅、己卯、辛巳、丙戌、戊子、辛卯、癸巳、丙申、戊戌、癸卯、乙巳、戊申、乙卯、丙辰、丁巳、戊子、丙子日有之。
时遁格 亥加丑为用 亥酉未
诗曰：时不利兮遁关中，亥酉未兮报君知，君子守待来时吉，小人急害且防危。经曰：三传亥酉未名时遁格，如人入暗求隐，有遁身之象。盖酉为太阴，未中有丁为玉女，故可隐遁潜形，占行人不来，行者不出，捕盗难获，贼去不来，君子吉，小人凶也。经曰：时遁无出潜之意。
励明格 酉加亥为用 酉未巳
诗曰：励明之格勉强之，日昃正中事可疑。君子宜进取禄位，小人营运早趋时。经曰：三传酉未巳为励明格。盖巳为三阳之地，励明之象。自酉传巳，从暗入明，在晦暗中得明之象。不免先历涉阴暗，方得向。凡举皆由勉强而后成，君子宜进取禄位，小人宜早营运趋时。经曰：励明者，出入从其便 。惟丁亥、乙亥日有之。
回明格 未加酉为用 未加卯
诗曰：回明来早未得时，且行明暗方可亨，迟进成名有所得，早求反被祸来萦。经曰：三传未巳卯名回明格。盖未为一阴也。己卯二阳也，自未传卯，由阴至阳，有由缺渐满，光明渐回之象。凡事不可骤举，兵宜迟进，久雨则晴，吉事渐成，凶事渐消也。经曰：回明而利有攸往。惟癸酉、乙酉、癸亥日有之。
转悖格 巳加未为用 巳卯丑
诗曰：转悖孤栖事可嗟，家寒身怯有些些，守己不如省仅的，出头用事便遭邪。经曰：三传巳卯丑为转悖格。盖巳卯为二阳，丑乃终阴，自巳传入丑，避明而暗，自正归邪，事转悖戾之象也。主家寒身怯，多梦，作事似邪魔相随，纵使得出头处，不如守分安命民。经曰：转悖在吉凶二者之间。惟癸未、癸丑、癸酉日有之。
断涧格 卯加巳为用 卯丑亥
诗曰：断涧如何涉，妄前失后时。君子宜退位，小人自有悲。经曰：三传卯丑亥为断涧格。盖卯为一阳，亥丑为二阴，自卯传亥，一阳涉入二阴，有暗长明消之象。凡占君子退职，小人遇凶。经曰：断涧义利分明。惟己亥、己丑、己酉日有之。
邵氏曰：“右间传格，进退各隔一位，进隔主退而后进，进而有隔；退隔主进而后退，退而有隔。凡事主转手托人，又谓之折腰三合格。凡事待中传一辰为克应之期。谓之虚一待用格，阳主公道，阴主私迷。如辰午申，课本系申子辰润下体，其中缺子，谋事必是子午月可奏效也。又名隔传格，隔者主间隔，或隔州隔县而换手谋事也。又主反覆，如子加未号鼠骑羊头上，丑加午曰牛嗔马不耕，寅加酉号曰虎憎酉嘴短，卯加酉号曰猴怨兔不平，辰加亥号曰辰嫌猪面黑，巳加戌号曰蛇加犬吠解。所谓偏隔反覆也。又名进间格，如辰午申、申戌子、戌子寅、寅辰午之类，阳则隔涉阻滞，阴则暗昧不明。如退间传主阻隔不能进顺之象。故反吟前立五辰，号曰隔七隔八，伏吟前后二辰，号曰进退间传，皆主进退动静而不能也。
外附二格
撞干格 乃三传迫连干也
三传自支内发用，传入子干，主事先缓而后急。盖初末传为日之关，故主事急，我宜前有为也。如辛巳日丑加卯，三传丑亥酉，是退间格。凡事偃蹇阻滞，缘被末传撞关，所以先缓而后争也。吉凶皆如此推之。
撞支格
如三传迫连支辰，为撞支格。盖初末传撞支之隔，主事亦急，候彼动而我应之也。或传带日贵、日财为用，末传墓绝，大不利贵人交易，因财而有所属也。
悬胎课
诗曰：五行受气处，四孟主怀胎，寅申一气受，火土此处来，水从申上起，木产五行台，金逢巳上生，水土却栽培。登明上生木，火因此路开。要知怀胎妇，因此课中推。若欲知端的，女人先有灾。若然无产妇，来卜为求财。正月丙申日，申时课作倍。孟秋申发用，寅亥俱一该。学人因此取，此法不迟回。
三传四孟见长生，课名悬胎事未明。若将出行须远程，天后财爻主胎孕。恶将须疑有恐惊，孟日又逢凶将克，须忧尊长受侵凌。
又曰：三传俱是孟悬胎，五行生处产婴孩。所占百事皆新意，或得怀胎结祸来。玄胎子孙若空亡，天后居处不安宁。此为玄胎不育格。事事无成定叹伤。更有正时加四孟，人家无子主空育。单有义男相接续，更于课体细推详。
又曰：三传临四孟，此格号玄胎，火向寅宫炎，金从巳上怀，水原申内吐，木向亥中生，尽是长生地，必为新事来，不怀奸孕妇，身却自生灾，重重相缠绊，事来又事来。
孔明曰：“凡孟神发用，传入四孟，三传皆是孟神，为悬胎课。盖四孟乃五行长生之局，受气之辰也。木生在亥，火子先受亥中之木气；火生在寅，土子先受寅中之土气；金生在巳，水子先受巳中之金气；水生在申，木子先受申中之水气。故以受处名曰悬胎，统家人之体，乃开花结子之课也。”
象曰：三传长生，胎孕成形。官加恩寿，婚曰娉婷。病讼淹滞，财利叠兴。行人畏贼，恋生不行。所谓悬胎者，如胎之悬于母腹，不知男女，子母不分，不能判剖，故主事多暗昧，亦多新意也。所占百事皆新意也。或卜结耦事，利上不利下，事主远而多伏，暗昧不通，触则成祸，带吉将利远利百事吉，应家人九四“富家大吉”之象也。
李卫公曰：“有病悬胎者，如寅加巳，巳加申，申加亥，亥加寅，为进步长生，主事速。若寅加亥，亥加申，申加巳，巳加寅，为退步长生，主其事迟。若老幼病，值此课为后世投胎之逃。最为凶逃，若常占值此值此，更见三刑凶神恶将，必有忧疑惊恐。若家中尚是父母用事，则主父母尊长之灾。或日用休囚，天后落空，为悬胎不育课，主家招干儿义女。若占谋事，主有四人共谋，终见乖乖加巳，名生胎，为忧课，女人怀孕安得不忧？主事生新。巳加申名病胎，为怕课，胎孕有病，安得不怕？主灾病。见白虎入传尤的。反吟四孟为绝胎，主胎产之灾。若下生上，将得蛇虎，来意主身喜心忧，亦为孕事。若上生下神，将不和，胎动不安。更得与日辰相克，魁罡在孕主行年上，主胎动疾病，又寅加亥为生玄胎，怀孕之时，渐有生意，受生男女生旺家门也。如亥加寅为病玄胎，怀孕之时母常有病，受生男女多长进也。寅加辰，亥加丑，为衰玄胎，是怀孕之时，家道衰废，受生男女身躯衰弱也。”

袁天罡曰：“既名玄胎，岂不利孕？三传长生，岂不易产？官遇长生，受皇恩之寿。病遇长生，增沈重之疾。五行受气，未卜问才；三传皆生，顺成有胎决成；求婚亦就，贪生未生；行人未来，贼不来敌，天后长生，行云旋雨。”
李淳风曰：“占遇悬胎，孕产婴孩。若是无谋计，妻妾必孕。经曰‘玄胎利卜乎婴孩。’又曰‘玄胎合后青龙入，并喜谋与妇人欢。’又如人怀孕，吉凶未判，男女未分，事在胸腹，外人不觉，必谋生涯，攸久事也。出行则宜远去二千里外。若天后作财爻主结偶怀胎；或妻财值生气，胎神发用，主妻有孕如正月戊己日用子，四月庚辛日用卯，七月壬癸日用午，占妻怀孕无疑，或年命见之，遇玄胎尤的。”
寅加巳，寅巳交加，逃者远行。诗曰：内外皆怀望，音书暗报凶，权谋须在乡，逃者无觅方。
寅加亥，盘结势，天外一番春。诗曰：忧喜怀未久，权谋是入新。深根盘结势，天外一番春。
巳加申，巳申合刑，喜有凶并。诗曰：岁运逢灾眚，怀谋事恰成。祸害和根处，三家多逢迎。
巳加寅，巳寅相合，谋事有成。诗曰：内外多逢吉，谋为事已伸。属事成有待，千载会风云。
申加亥，申亥求庚，吉里凶生。诗曰：持危须损下，客得守诸宫。千谋运参处，前吉后仿凶。
申加巳，申巳全甲，脱节亨通。诗曰：有事喜重得，十脩始一新。图谋须在外，在外破财亡。
三合课
孔明曰：“三合者，申子辰合水局，寅午戌合火局，亥卯未合木局，巳酉丑合金局。水曰润下，炎曰炎上，木曰曲直，金曰从革，此水火木金俱以三合成局，若辰戌丑未全者则为稼穑课，此一课不入三合体，兼四象而五之四五行门。夫三合之课，总生旺墓之神而成一局，要论当令不当令，用起生神，加于旺气，则事可成。若加相墓之地，主事欲废而又兴。若用起旺神加于生地，则是非常之事，所举行中道，成了又再举一事。若加于墓地，则所举无气，锐志已沮，又复真行。用起墓神加生死，主旧事又举。若加旺相，虽心闭气阻，犹未释机。凡三合课若见支干上有一神与传中一神六合，凡谋必遂，全无阻滞。但当详其衰旺断之。如春夏火旺相，水囚死；秋冬月水旺相，火囚死之例。值旺相则用事有气，孕生男，求利吉；值囚死坐守财吉。用爻无气，孕生女。总之统大畜之体，乃同类欢会之课也。”
象曰：二财会金，得成一本，吉事必成，凶祸难离。尊长恩荣，常人财喜。和合婚姻，谋为大利。
如求财，传中有财财易得，传中有官求官易就。日用旺气相生，神将吉，大利谋为，则应大畜卦上九爻曰“天衢亨”之象也。若日用衰，水倒逆，主事迟逆；火并火鬼，主火灾；金并金鬼，主血光，忌行兵；木并木鬼，主木怪木压；戊己丑未主田宅事，丑戌未乘虎主病死讼狱，则应大畜卦九三爻曰“舆脱辐”之象也。
袁天罡曰：三合之体，孟为隐伏，仲为进神，季为游荡，皆属刑冲破害。况孟有孤神，仲有败煞，季有华盖，岂为全美？若日辰上神有一神与传中一神六合，凡谋事主有人相助于中，但求解事，则不能散；若见天将六合亦妙；或有一传于干支上作刑冲破害者，名三合杀散，合如不合，美中有冤，俗为“笑里藏刀”是也。若合中有日刑，则主三人共谋，其志不一，朋友期会，交相争竞。若占得水火木金四局，不论那一局，皆如推磨，无休歇之象，一事未了又一事，来往不竭。又得吉将，用事须借人引进，亦须十四五度乃可。从革先从后革，炎上有影无形，润下往而不返，稼穑艰难，作事无头。又如甲乙日得稼穑课，土神将；丙丁日得从革课，金神将；戊己日得润下课，水神将；庚辛日得曲直课，木神将；壬癸日得炎上课，火神将，是重重财物。若传将克行年，来意主争财论讼。若凶将入传克，来必有公讼临门。若贵人入传生日辰行年，必有喜庆。若逢朱雀，来意必占文书或占信息。
诗曰：从革怕火日，定有事招殃。土日见润下，金日曲直逢，木遇稼穑地，水家炎上当，在吉又可取，小事定遭伤。君子又可用，小人灾异凶。
</div>
    <div class="pagination">
<a href="六壬灵觉经_page5.html">上一页</a><a href="六壬灵觉经.html">1</a><a href="六壬灵觉经_page2.html">2</a><a href="六壬灵觉经_page3.html">3</a><a href="六壬灵觉经_page4.html">4</a><a href="六壬灵觉经_page5.html">5</a><span class="current-page">6</span><a href="六壬灵觉经_page7.html">7</a><a href="六壬灵觉经_page8.html">8</a><a href="六壬灵觉经_page9.html">9</a><a href="六壬灵觉经_page10.html">10</a><a href="六壬灵觉经_page11.html">11</a><span>...</span><a href="六壬灵觉经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
