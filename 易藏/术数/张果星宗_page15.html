<!DOCTYPE html>
<html>
 <head>
  <meta charset="utf-8"/>
  <title>
   张果星宗 - 第 15 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张果星宗 - 第 15 页/共 17 页
  </h1>
  <div class="content">
   【宫旺禄嬴】坐命天禄、贵人、唐符、国印、文昌、卦气、斗杓、注受、生旺等吉宫，只宜纳音生旺，则贵。此谓犹人之旺盛，则可任其大贵也。【避蛇履虎】行限凶送凶迎，始脱的刃宫，又值雌雄剑锋在前者必死。此谓脱凶限，又行凶限。
　　【值雪加冰】限见原煞星，本可畏，又值流年杀并踏，必然死也。
　　【煞垣损益】煞星不起本垣者，或在命损已，在三宫损序，四宫损亲，五宫损子，七宫损妻，又以煞居垣者，见日月伤父母，见妻子伤妻子之类，皆以星为重，而有益我之星又不此论。生我为益，克我为损，俱在宫，分推之。
　　【宿沓岖平】众曜踏为一宫，或踏一度，无非有生有克，故曰：岖平不一，如月见火逢朢则食，逢昼则岖，逢夜生而未朢者，反能助其光辉，如火孛在亥，则交战，此论星沓之多者，亦宜详考。众曜如同一宫，有得其垣局，有不得其垣局而相生相克者，故为凶、为吉不一。
　　【掌督善恶】如火罗计孛乃凶星也，或生我，或化为福禄居善宫，未可便以凶宿论之，而且早岁富贵者有之，气木金水乃善星也，或克我，或化为刑囚居恶宫，反以为凶星论之，故非凶之凶，凶莫救也，非吉之吉，吉莫量也。此谓遇善则善，逢恶则恶。
　　【互换轻重】如命居田，田入命，命入财，财入命，官入命，命入官，福守命，命守福，所谓以轻易重也，皆主富贵，又有闲入命，命守闲，命入杀，杀入命，命入奴，奴入命所谓以重易轻也，已上互换之说，身命兼论为是。以轻易重者，不富则贵；以重易轻者，不贫则贱。【母子侧向】生我者，母星也；我生者，子星也。母星解仇，子星御仇，只宜近向于我之宫，或通关对合左右相顾，则吉；或以月为母，水为子者，非此子母之谓也，向者向我身命也，侧者侧面背行，反去不顾之谓也。母子二星，宜朝向之；仇难二星，宜侧背之。
　　【体用屈伸】命主曰：体限主曰用。经云：命弱限强。如槁苗之得雨，命强限弱，如逆水之上滩。经云：命弱限强，发成无久；命强限弱，终不荣超。【日月着明】经曰：尊莫尊乎日月。盖日月者，阴阳之精气，诸星之领袖。昼生从日，夜生从月，必须日月分明，吉星引从方是，真格乃富贵之原也，如日逢火罗木气临狮子，月逢土计天乙赶月，或诸杀星侵犯日月。又曰：日月居晦位，皆非吉论。故曰：贵人日月要分明，日月分明是贵人。且日为君、为父；月为后、为母，身命官福近太阳者贵；又日月夹身命及夹官福，皆为贵显。有近君也，若凶杀四余侵杂，如君侧之有恶人，虽贵而不久，亦不显矣，故身命主星向阳，则得父力，月明近命则得好母，若日月虽向，命或昼月夜日，或寒月孤居，父母虽好，终是相失反背之论也。此论日月之向时不向时，则有昼夜之分，以日月为人之父母，又为君后，所以人命近之，则有父子恩爱，假使背之，虽有恩爱而不合也。
　　【福官清健】经曰：美莫美于福官。盖福星高，则平生有财、有福；而有寿官星清，则为官有名、有誉。而尊显二星只要入庙归垣近太阳太阴，无凶煞冲制，方为发福。故曰：文星不若福星，高官禄朝阳格局强是也。福官二星者，仕宦赖之以扶身，苟有失陷，则不利于仕途而蹭蹬也。
　　【身命为元】命主即坐处二十八宿之属是也，身主即月是也，及太阴所躔之度亦是也。盖星家有命主度主之辩，不可徒以命宫之主为命主论也，然度主亦不可舍也，譬如曰宫主者，州也；度主者，县也；莫不县而州。愚谓宫主者，由人家也；度主者，由家之主也，一宫之内 大率有三等之主，坐度之星，犹家之主也。凡人家，亲友随一人之好恶，故度主是木，则以水为恩，以金为仇；若度主不是木，则又别论。若以命宫之主泛论，祸福必无切验也，故知诸家论宫主，不论度主者，皆不若果老之说为亲切。愚断以果老为经，以诸家为纬，以度主为先，以宫主为次，知所先后则近道矣。身主诸家皆为紧要，而果老曰：兼身命度之主并用，尤为关键。推此身命度主，岂可泛论哉。予之所见，非独宫度主论，尚有四主切要，即宫主度主身主身度主者，盖宫度身度皆我之主也，其中非在宫度主，辨因有恩难之分，所以各生异说。于中逢恩而不发者，有遇难而无咎者，以其执泥一端，无变通之理故也。善观星者，论四时昼夜，辨阴阳晦明，推迟留伏逆，分向背拱夹斯乃万古不易之论也。
　　【诀曰】世人未识星家理，不务心传务口耳，生时坐度作虚名，只把命宫星作主。阴阳经纬何纵横，俗眼无由见终始，诸星皆可论宫神，命元切以度为主。此是先生元妙诀，须得高贤方说与。凡看官福田财妻嗣等星者，只以各宫宫主而取，惟有命元者，当从度主论也，故云：诸星皆可论宫神，命元切以度为主。子丑宫、土，寅亥宫、木，卯戌宫、火，辰酉宫、金，申巳宫、水，午宫、太阳，未宫太阴。定宫主，要知荣枯惟看月，张毕危心命尤切，半夜之前喜独行，禄贵斗杓添皎洁，虽是无光得位宜，落木寒蟾非令节，不关恶杀寿萱庭，眼目光明双鬓雪，纵横木孛漏关明，犹是星家称卓绝。此论身主为重，荣枯得失皆系于身，若命躔月度，又为月兼身命，所谓一星两用，故云：要知荣枯，惟看月，张毕危心命尤切。角斗奎、井木，亢、牛娄鬼、金，氐女、胃柳土，房虚昴、星日，心、危、毕张、月，尾、室觜、翼火，箕、壁轸参水，定身主，皆以月为身主。【背对迎关】星辰在命限之前，曰向，在命限之后，曰背；星辰在对照宫，曰相对，在三合宫，曰关照；星辰在前，曰迎；在后，曰送，此论元守星并流年，兼看以定祸福。
　　【钓起飞来】对照拱照关照皆为钓起，原守本宫本垣，谓之飞来，钓吉则吉，飞凶则凶，此法惟推流年星辰，验之而为应。钓起有生克之分，飞来有吉凶之辨。【横冲直撞】星盘南北为直撞，东西为横冲，以相对相冲言之，对吉则吉，对凶则凶，亦主流年星辰验之。如是身命、官福、田财、妻子亦宜验其对照休咎何如。【论十二宫所守拱照活变看法】一凡看五星之法，须是排定太阳以生时加在太阳度上，则知安命在何宫，方为端的，须是以度主为要，宫主次之。盖宫主州郡也，度主县邑也，由县而州，县为切近，二主须要生旺得时为妙，凡身主切于命主，度主切于宫主，夜生人重身度主，日生人重命度主。经云：身好命不好，有福无寿；命好身不好，有寿无福。安命以太阳度为主，以生时加于上，顺数本人生时，逢卯止，即为命宫，是何宫主也。一凡论命之法，先观立命何宫何度，以宫为轻，度主为重，最怕外星来克命度者，为忌，或宫主克度为轻，或加吉星反有利名之许，又看三方对冲生克亦然，宫主失躔者，生平减力，度主失次者，祖业难招，若限强有力者，主发财。故曰：命弱限强，如枯苗之得雨，此之谓也。
　　三方乃申、子、辰、寅、午、戌、亥、卯、未、巳、酉、丑之类对冲者宫之相对也。一看命务要求其主星、命度、命主、身度、身主，须看强弱以论祸福，不必主星一一高强，一一得地。经云：一星得地，终为贵显吉人。又云：使一星背而莫救其非，纵群曜吉而莫能为福。又云：一宿加临，此命永为吉庆。譬如五七官员，在任不必员员识面，其中一员官得力，则侍从州郡莫不刮目。观星当以理明推其次第。此一段以天星人物论之，譬如唐之狄梁公在朝，天下士夫称为斗南一人，举贤推能士大夫称之。曰：桃李尽在公门，即此之喻也。一看命须看四正为紧，或日月照四正，金木照四正，福禄照四正，及用星居四正之位，皆是贵显受用之人。又有火罗计孛守四强，及化得好者，皆为合格；若是刑囚暗耗等星，守于四正宫中，而逢刑位克制之星，皆主破财。
　　一凡日生人以太阳为重，夜生人以太阴为主。如太阳逢恶曜昼生，如太阴遇凶星夜诞，合此者，无不贫夭。如日生吉宿逢阳，夜生吉星钓月，有此者，无不富贵，犹当会合十五度中，为切要也。一十二宫皆要详看，先看其宫，后看其主，凡宫为祖，起星为已，且如田宅宫忌破空亡劫耗守之，若起星居高无祖业，自创成；若宫好，主起不好，虽有田宅而不能受用革，故鼎新方可，若五星本坏，将四余代用，主宅屋不新，亦不甚高广也，如妻主坏，以四余代用者，主无正妻或重婚为子，主坏者，或非亲子，又看其主，主起远近何如，加禄贵生旺，则吉，余宫例此推。四余者，五星之余，如气孛罗计也，虽为恶曜，若得地，亦为善用也。一十二宫中，主星虽有定位，然以本主考之，则钓起飞来满盘活泼，泼的底昧者，弗思本主而拘于星曜，乃专日月之夹拱，福禄之贴照，官魁之引从，金水之秀丽，木气之慈善，凡此类者，便以为吉。纔见金寅木子水戌土巳火入金乡，金乘火位，昼火夜土之类，例排为凶，殊不知一宫之星，自有六七等，议论随其所躔，品藻浅深，斟酌轻重，生成克制无穷，妙用岂可以一言而尽，一途而拘哉。盖观星者，遇一命在目，便是一公案在前，必用明断，如快刀剖竹，无纤毫碍滞，若胸中无有真见，则言凶而虑其吉，言吉而疑其凶，胡涂不决，皂白不分，或有所学未至，妄以敢断自许，至于随指随错，祸福无凭也，必心传有原识见无差，议论如影响之答，一时言之而不自觉，方为善断。
　　论命如老吏断案，一字一理而无失者，方是星家之鼻祖也。一凡五星随宫用之，则随人盘论之，亦如前法逐宫，论定不可失次，又看其得令，则有力，失令则无力，又忌断躔失次，与四余相会，加诸煞大凶，亦可随煞而论之，又看三方对冲生克何如，相援则吉，相克则凶，人盘者，即原守坐下，星辰在各宫、各度上，以定吉凶。一立命既定，更看是昼生夜生，昼生人不要火金孛月罗照命，夜生人不要土木日气照命。名曰：五残星，皆主贫贱，不然则多忧少乐，生平成败，坎坷到老。昼生不宜遇阴星，夜生不宜遇阳星。一昼生人则要太阳在寅卯辰巳午未上，方应朝阳向明之格，如昼生人太阳在申酉戌亥子丑上，皆非合格；夜生要太阴照命，行限亦要火罗月孛当限，方为得体。
　　一命坐禄、坐库、坐贵、长生驾殿，及荫旺卦气斗杓唐符国印之乡，皆主富贵。数星皆果老所用之秘，与五星又不同。一命坐的劫、阳刃、天雄、空亡、死绝、飞廉、杀者，或命度掌杀者，皆主其人性不好，心险行怪，狠暴不仁，衣食劳碌，一生成败，或刑克父母，骨肉不全，出祖破家，过房自立方免。此星在诸杀上，推之；不在五星中，见之。一命坐空亡，及主星起坐空，或桃花带马入者，又有金水照之，皆主其人慷慨风流、歌唱风月，女人值之决主为娼。女人桃花带马，主背夫远逃，不然，离乡寻夫。远行一十干坐命，且如六甲生人，不要立命在金度上。名曰：鬼克皆主不安劳役，只喜坐受生克，彼宿上坐水度。名曰：坐父母之上，坐土度。名曰：坐财帛之上，坐火度。名曰：脱局当以意消详，得时得令为好。其余十干当仿此推之。
　　本坐命度，宜年干相生，不喜相克，人多不知其秘，纳音亦同此论。一日从阳，夜从阴。如日生人，寅午戌申子辰坐命以日木土水用事；夜生人，巳酉丑亥卯未坐命以月金火用事为福最厚。若日从阴夜从阳，则为背，乃阴错阳差，为福最缓。经曰：三方若背，其人空贵无官。此以向背言之，空贵无官者，犹封赠之官，有职而无权者。一夹命，要日月夹命，福禄夹命，官魁夹命，印贵夹命，三合拱命者亦然，皆主富贵，或命度主身命主起坐别处，而夹拱之者，但无驳杂皆是大贵。此数者皆得纯粹清贵之论。
　　一劫的亡神羊刃之宫，或吉星夹其上者，其凶暴不可胜言，亦致死于非命。一看命星辰，俱善柔，亦不为大事业，又要一凶星以助其权，大凡吉星多，凶星少，则从吉论；凶多吉少，从凶断。贵人之命，非权不能以治世。善柔者，指星辰纯粹无杂，又一恶星间之为贵。一凡命宫恶弱之星，则要其居陷弱，明显之星，则欲其居高强。一凡命不要星辰十分显见，如禄居禄，福守福，金水夹日守命，皆是大显。名曰：敷露不能大富贵。一贵人之命，多是陷弱不可观者，其中有一星得用，坐杀得时及官禄有钓起，吉星暗加其位者皆贵。一看诸星，皆如看命之法，一同亦看三方及正照方判吉凶。凡看命宫钓起飞来，次看横冲直撞，吉凶何如。若田宅宫吉，安享父业，终身无灾；官禄星吉，仆马昌盛，荣贵多财；妻妾宫吉，倡随偕老，昆仲和睦，此乃五福全备之人。倘此三位值凶星照破，虽富贵亦不能安享。经曰：四直之正，最要相生而为妙。正谓此也。
　　盖田宅与疾厄、相貌同一局，官禄与财帛、奴仆同一局，妻妾与福德、兄弟同一局也。凡看各宫神各主星，俱要论三方对照，有无生克。星辰何如一须看时令为紧，春木、夏火、秋金、冬水季土，若金令金水守照反为孤贫，与身同躔亦然，盖冬火罗近太阳不妨，又看旺相休囚死绝为紧。一看日月至紧，天地以日月为主，若日月明净方为贵显，经云：贵人日月要分明。是也。一论命之法，先看经纬二星要紧，次看三元禄主天马地驿，再看吉星分布，局面相生相克何如，又看诸杀方布列之，仔细推详，吉凶可判。凡天经地纬二星，宜夹拱得地为贵，又天马地驿三元禄主，俱宜乘旺归垣升殿为贵。
　　一凡命度主起辅阳在强吉之宫必富；官禄主起辅阳必贵，虽凡人亦近贵，先生云：凡历头诸凶曜，自是人欠审。一凡吉星退陷者，减力一半，杀会阴阳者，杀化为吉者，不妨大体只有灾。火罗计孛只宜独行，若交会大凶；随宫而忌之，或相生得用有力，为富不仁；对冲三方相遇，主克父母；气守命三方对照者，必孤为僧道。相得者吉；克入者凶；或行限遇之，必好善出家，遇此后限依旧。大体者，犹言人之身体也，木气好清高，而人值则好清闲，惟孤单而已。
　　一人命多有生时不定，以子为亥，亥为子，以初为末，末为初，则坐度不同星辰转动，故言：祸福不准，须是加减定其灾祥，受生受克方能言其吉凶。经云：一不可拘，二须敢断。以祸福不应，未可据言休咎，必然之理，大抵村落之人，无谯楼更鼓又有晦冥风雨，气候不齐，难以定时，又有溺爱不明，闻人说，此时为凶，彼时为吉，便以吉者为主，故祸福不应推命者，当以意消详，不可以误传误，自坏术法也。七政历所载，有夜子时之分，有上四刻、下四刻之法，上四刻正阴，下四刻正阳，夜子时上四刻作今日，日辰下四刻作明日，日辰惟此难分。【论女命】女命以夫星为主，看起在何宫，若得位或吉星生之，或从阳三方对照，加吉星者，必嫁好夫可随。人盘逐宫推详，入官禄得地，主夫有贵；入福德，主夫有福；入财帛，主夫有财；入兄弟主夫有见弃相嫌，恐与兄弟有情；入田宅主夫有业，入奴仆主夫劳碌，喜为庖厨，或与奴仆通；入男女主有子媳入七宫，或因亲而成；入疾厄主夫有疾；入迁移主夫远出或离祖；入相貌主夫有貌；入命宫与吉加临，得用相生，富贵双全。又看得经失经如何，或加杀或加四余，逐宫推看恐三方对照何如，不可概论。女命重夫星，要夫星显而无克制者贵；如夫星暗藏受制，落陷不得时者主贫贱。夫贵妻亦贵，夫贱妻亦贱，理之必然也。一女命必看身主如何，一身最要清吉不可驳杂，金水相从太阴则吉，逢恶星则凶，又看人盘得所，不可执论，逐宫推之，则可忌三方血刃，加沓计罗照命，或在刃宫，或守照，必主血气疾亡，大忌飞廉刃锋交破。
　　一凡丁亥生人，以太阴为刃，主逢飞廉大凶，次看福主如何，福主失经入弱宫，必无福，入强宫得所，则生平有福。一女命在驿马又带水孛照身命者，或在五弱之宫，皆主淫奔，其余与男子同断。一女命不宜太阳在命，或拱照命加以身强，皆主欺夫夺权，性急有男子之志。一娼妓之命，必犯桃花计孛金孛水孛，福德不好，夫星不陷，必剥杂相貌好，男女宫受伤，犯恶星。计孛金水皆女人之象，又犯淫星，必主下贱为娼。一女人忌四余星旺，皆主重婚；月孛当头伶俐，太过克夫害子，犹有丑声，多淫下贱；若命坐咸池者必淫；行限遇之淫而凶；土孛淫秽，金气无择，水火淫而刑；火土孤孀，或男女星旺而得地，当生贵子，主有好称呼也。咸池者即桃花杀也，乃子午卯酉沐浴之地。
　　【论财帛】一财帛宫人生受用之大端也，或福禄照财帛，日月照财帛，田财互垣，身命二主临财及财星，又逢生旺得令得时，皆是有财之人，既有财，则可以养妻子、致名利、用奴仆，若财主失经、刑囚、暗耗、照财，此是无受用之人，若财帛不好，未可据言其贫，又看田宅何如，财为养命之源，人人得而喜，苟有失所，则为贫士矣。
　　【论兄弟】一兄弟之分，与吾本同一气，果老云：命卑关健，兄弟有争衅之风。盖命与兄弟，须是各安其分可也，若我旺则克彼，彼怒则仇我，故果老有争斗之论。闲星入命者，亦然，如田财官福入其宫者，主兄弟豪富；空亡劫杀的杀入此，主兄弟贫贱。孤寡居之，则孤鴈独行，官符居之，必逞讼刃；雄居之，必带疾，马星入则兄弟东西，咸池入则酒色迷恋，又看宫主何如。吉星入兄弟宫，如唐元宗友五王，建花萼春辉楼，与五王同乐，凶星入兄弟宫，使兄弟如仇敌忿争也。
　　【论田宅】一田宅之位，人生受用之源，或田主不起，或有福禄照田宅，日月照田宅，身命主坐田宅，亦是有财帛名望之人。既有田宅，则人生受用，皆由此出。又妇人田宅最紧，如刑囚暗耗坐其宫，并有恶杀加之，皆主破财，外家冷落，兄弟无情。此宫惟喜土星居之，则安稳丰腴。【论男女】水宫一数火、二木、三金、四土、五，加吉星则足，其数加凶星刑克者必孤。若主起在强实宫，各添其数，若凶星三方对照者稍轻；大概诸宫相得相生者吉。相刑相克者，凶皆随星论之。如水居男女宫，水数一则以一子断之是也，余仿此。一男女宫坐贵人、禄马、长生，及有吉星照者，皆主得贵子。及孝顺贤能之子，更加吉星三方对照者，子宫必好。如子坐的劫、死绝之宫，及无吉星照者，皆不得好子，并无子断。如吉神到男女宫相生者，亦主好子，相克者有子亦不孝。一男女宫有火罗、计孛、及化刑囚暗耗，皆主其人多子，妇人一年一产，及老皆不得力，如鸡抱鸭相似，不然乃忤逆之儿，多出在外，虽有若无。
　　一夜生太阳独照男女宫，无星辅之，皆主无子；有星辅之，反有子；日生太阴独见男女宫，亦然，以其孤阳不生，孤阴不成故也。犹有主星飞在强弱，宫分轻重论之，如主星飞在强实位，只主损头胎，终还有子，先女后男之类，如主星落陷弱之地，则主多生多克，如白虎六害华，盖临之流年，旬中又空，则可知其无子矣。孤阴孤阳者，犹男子之无妻，女人之无夫，旷夫寡女安得而有子乎，必得阴阳相合，男女交媾，方有子息而后可。一如男女主男女宫，暂为流旬所空，只是此十年无子，过旬又许生子，不可执一；如男女主是我命之杀，又在阳刃的杀六害白虎之宫，则多生不肖之儿；如在天月二德殿驾、贵人、禄马、官福、田财之宫，与恩星同守，或男女主是恩星者，生子多得力也。旬空者乃流年空亡也，凡值此者有十年空虚也，盖一旬乃十年。
　　【论奴仆】一身坐奴仆有吉有凶，多有身命主入奴仆而贵者，亦有身命主入奴仆而贱者何也。如奴宫原是禄马、贵人、长生、帝旺、殿驾、崇勋之地，皆不可以奴仆论为奴出身，如原是的杀、劫杀、阳刃、亡神、飞廉、死绝败之地，而身命又陷其上，此是奔波工役无成之人，方以奴仆言之。一奴宫不独辖人，贵贱劳逸亦主仆马侍从，本星坐于强旺之地，更加吉星生之，必主奴仆丰盛；若主星弱奴星强，反被奴欺，故果老云：主弱奴强，奴婢有侵凌之患。大抵以身命高强为上也。如驿马在奴仆宫多主逃走，或离远乡而不回也。
　　【论夫妻】一妻宫是禄贵、长生、帝旺之地，皆主好妻美貌多能。如是死绝的杀劫杀之宫，皆不得好妻，更会孤寡恶宿，必主无妻。术家云：鼓盆星，五行绝处是也。会丧吊二符计都必克妻，如妻主是杀星，坐强实殿驾，或守财帛田宅，主妻多做大模样，欺凌夫主也。如以金为妻，若得其正位，必主妻有姿色而贤，若有水孛相侵，则不然。如妻宫主落陷居空弱地，有的杀六害白虎加其宫，分及临其主所守之地者，必多克害。如妻星化值难值咸池的杀同宫，必多产厄而亡。如妻星是太阳或入未或在午或入兄弟，多主因亲致富，姨兄弟为之。或妻星单在华盖及阳刃，我命坐白虎，则多与妻不和、隔角之类。如妻星落陷，又得金气有力，必有小妻谐老。又如妻星坐咸池，与兄弟主奴仆主同宫，又有的杀驿马夹之者，则主其妻与外人及奴仆通情者极验，不可不察。【论疾厄】八杀之宫非特主人疾厄，亦主人一生操权，若权星、印星、禄星、福星居之，皆主其人有重权。身命入八杀得令得时，诸星扶之贵格也。经云：身命登八杀，科名须早发。八杀入命来，灾殃那可脱。八杀者疾厄宫之主星也，其星主有权衡，掌边鄙之能也，不可混作凶星而推。一看疾厄，先看命度身度受克否，又起处坐杀与不坐杀，更看疾厄宫有何星坐其上，如有火罗计孛刑囚暗耗诸凶并会其上者，皆主重疾，如无星而三方对照有凶星者，主带疾。一身命居八杀，刃雄相并，或杀星照临主重疾，八杀主守照得所主贵。土计罗带天雄阳刃，夜生与月同躔，必主破相。
　　【论迁移】一迁移主星守命主迁居，或加杀限危重，则徒流轻则远行也。一游行在驿马主人过房出祖，坐长生马者有四方之志。一游行遇吉星，则出入见贵；扶持会恶杀，及浮沉水孛，主飘荡而亡归也。一天马、地驿星会多动也，或主星在马宫，或小限入迁移，皆主有动也，此诀最善不可轻泄。凡看迁移，必以马星为主，若用马必用鞍，无鞍不可骑，有马必用拦，无拦则不止，乃为流马也，如寅午戌马居申，以未为鞍，以酉为拦，方为有用，此是一秘诀，世人无传。【论官禄】一官禄宫不宜财星生旺守照，及犯天雄阳刃诸杀，主人贪财坏名，亦不宜官星克命。经云：官禄克命，以名立身，以名败身。更不宜十宫逢罗，主人粗豪健讼。官星只宜文魁印星禄神守照，则为纯粹。一官禄不要杀星克其宫，名曰：官鬼如官禄在亥却不宜金星入，亦不宜三合四正宫值之，皆主其人健讼；不然遭官破家，亦主无官食禄之分，诸宫皆仿此。
　　【论福德】一须先看福德宫为要，福德官禄二宫最喜吉星临照，若见福居福，禄居禄，身命主入官福，日月照官福，水日金月各居官福，皆是有福之人。如福禄二宫无星守照，或三方四正有吉星暗加其上者亦吉。未有此二宫，无吉星照临者，是为富贵之人，凡看福德、田宅、财帛三者为重，若俱无吉星，不可以为吉，只是庸常命断之。福德一宫，人生赖之以安荣，苟有凶星杂之，以害人之福气，则一生衣禄已矣乎。
　　【论相貌】金星独行，相貌清秀温润。木星瘦长清爽。水星眼目俊丽。火星日生则面紫黑，夜生则红白。土星肥白长大，夜生矮黑，孛星额角骨露，日生长大好颜色，夜生额角露而细小，罗?头角阔大，骨格粗多须，计长面骨粗露，夜则身小眼露，气星好相貌多须，太阴温润白夜黑小。　太阳日黑色赤，夜生清白爽气。凡看相貌，如命里有星，须看先入者断之，若命与相貌皆有星，亦依例断之，及三合对照推之。主星起会刑囚、暗耗，主破相暗疾，不然錭花刺纹之辈，且相貌之宫，乃人性情之所锺，善恶之乡也。
　　吉星临照，则为人君子，若杀星来据、更与福德阳刃同会，必寡情薄德，不仁不义之徒也。金命主人直方平而正，遇土则肥大，主有义。本命主人昂藏瘦而挺直而长，多有仁心。水命主人形起而浮润眉粗眼大而多智也。火命主人上尖下阔，性急而好礼。土命为人肥大敦厚，有信而不失。盖人生处世，以福德为最，有福则立妻子，立名利致富贵，福德既亏前数者，未见其为福也，若福德宫无星，更看三方对照，有吉星照福德者，皆为有福之人，为人性必端厚，量必宽洪，心必仁慈，气必温柔有寿。考之人是可以定人之性情，每试累验，若有刑囚暗耗诸杀居福者，必是刻薄凶狠、大宽小急、心多好杀、不仁不义、言不忠、信诡谲、诈欺奸谋、机巧之人，未见其为福也。
　　
　　张果星宗四
　　本篇目录：张果星宗九谈星奥论、元元妙论。张果星宗十宫度主论、生杀星论、纬克经论、经克纬论、诸星统论、身度主论、身命主论、财帛主论、兄弟主论、田宅主论、男女主论、奴仆主论、妻妾主论、疾厄主论、迁移主论、官禄主论、福德主论、相貌主论、七政四时论、论木、论火、论土、论金、论水、论日、论月、阴阳并明说、太阴黄道论、太阴九行例、四时太阴所经之度、太阴九道断、太阴度主说、太阴引从夹拱说、太阴犯殿伤宿说、太阴让殿说、太阴出垣说、太阴晦朔弦望说。张果星宗十一太阴论、论五星相生、论五星相克、论吉星守命、论杀星守命、性情论、论七政四余躔次喜忌、续论七政四余分布宜忌及入格真伪、星盘或问、分野列宿。 
　　【谈星奥论】余在江湖二十余年，遍求谈命之士，甚多技艺须广，却无实学。虽果老一书，诸篇精详甚明，予询试验之，内有数条不准。天雄遇官星，禄宫及月孛同躔，前后不验。今将有准断条并彷佛格局凡例，续附于左。郑希诚者，岂非虚中，袁李琴堂苟判僧之下乎。上达天文精星象，以人禀二五之精血而生，亦犹天地之禀阴阳而生人民也。以五星定五常，以五脏而应五星，以求人之祸福、疾病也。故天命与人命相关，非小数也。一排命先求星历，端正太阴晨昏起度不差，若差之毫厘，谬以千里。取三方对照、生克带贵杀若何，夜生重身度主，要紧观命局面，在乎通变。假如四火为命，或失经于水，得木气为援吉；若水孛又高于木气，展转相生亦可取用。飞廉守照，遇星制伏不为害。诸星沉退，一星满用大贵。
　　一看命度带杀，限度重并，遇生星即死。假如庚戌八月生人，安命室火木为劫杀，土为浮沉，火为剑锋飞廉，三十二岁行斗木水中死。
　　一官福星宜守照身命，若化禄魁、天地、人元大吉。一恩星随身为富格。假如坐命四土火为恩，与月同行，又是夜生，得令得时，更遇生旺，诸吉扶之为一二三品之贵。
　　一飞廉守命，主夭，须看格局，格局高强有援，有救，水命不为忌。如丙子正月生，命泊尾度，孛守照，土在命为援。又如室火安命正月，水为飞廉守照，若值太阳或木土同宫反吉，若坐的杀、劫刃行弱限必凶。格高不忌。
　　一八杀朝天，或守照得所，皆贵人。假如戌亥安命金火独守照，得令得时为上。又如泊命柳土度及翼亢泊命者，金火土兼为八杀，主独去占天门，得所为贵。杀至天门乃至尊之位，虽有恶行而化为善人。一命在刃，不宜金守照，加火罗愈恶，寿不延长，木命人不得其死，逢空稍轻。一流刃并天雄遇木气，为杀最重。坐命四土或四月度者，或原月与木气同躔行限值刃有灾，家口不宁限，虽不遇太阴，逐月行宫遇此刃气，决主刑杖或坠之灾。丙辰刃气在张行限，见之多灾，流行太阴遇之同日，受杖八十。予命在女气月，同度在亥。丙辰年壬辰月戊寅日，太阴值流，气木在角度，小限并刃值月官符，大限在氐值病符，原气三方，切照氐八度，忽高楼跌下，半月不知人事。
　　此要原守星与流年，星度限度参详有准。一月杀飞廉最要看，假如我命八月，月杀在亥，太岁值亥，木嫌、气月同躔室度，所喜气生身度，火与彼有情，作事尽有方略，未免亦有险撞。一看命不拘，昼夜须看太阴，落在何宫何度，有无拱夹、吉凶与命相参取用，又看本生日干化曜，金木水火土加在月上，与别曜有无克制。假如我命甲子日干，甲己化土，太阴即属土，不宜月气同躔，主有疾气；为财福又日生，人稍轻行四月度，主脾胃疾气；若带杀，疟疾经年不愈，脱限外方可。
　　一看命度带杀与不带杀，起在何宫度，有无相战，方论吉凶。假如金为命度，又是飞廉羊刃等杀，或与火罗冲战，或与太阴同道，决主重疾；若带孤劫、刃亦主孤乏；若带杀升殿入垣，更三元会此，皆是显达上格。
　　命度带杀重者，主残疾；逢克战，主夭。一八杀宫刃雄并，或身命主星坐临此宫，或杀星临照，皆主重疾；八杀主，守照得所主权贵。一八字中诸劫刃并在年时上主疾；否则夭。若诸吉贵禄、注受、斗杓、符印在年日时上大吉贵。如甲辰甲子甲申九月十一月注受禄马生，旺在寅，寅时最好。一命坐刃锋逢空，加福官国印得力贵格。一天元星最要紧，或守命得令相资，或是身命主聪明，加生旺贵禄为奇。天元者，如甲天元属木，而木星守命，或命度纯木尤奇。一同年月日时之命，出处不同，何也。想太阴交宫过度，有浅深先后，以八刻之分。假如前四刻，月在心五度，论太阴行事；后四刻到尾初，论火取用，故有不同。
　　夜生人乃身度主为要，因往推来可验。此在时分八刻之论，一有先后次第、度数交行，之上见之。一三元最宜照官禄，若安命在奎娄，更天元星得令得地会官福，必中进士状元。一身命坐空，怕刃对照主夭；行限见凶星难过，坐命对生时又遇杀守照亦夭。命既坐空已险危矣，安受杀难冲照，死亡必矣，又何以福寿乎。一四金泊命主起杀宫，盖杀气太重，命不长久，若福禄身好发用，只宜引阳贵。大抵看命，要分寒暑大寒不可，背太阳火罗、近水月孛不利，大热反是。一缢死必犯阑干杀，有甲戌生人，柳土泊命，土起亢罗守照，一生发用，五十七限脱锋入劫自缢死。
　　又甲寅生人，寅时轸水立命，月起官禄参水四度，十八岁限入张为生员，自吊死以亢轸参度，数为阑干故也。又有乙卯生人，壁水为命，日月夹水，中进士，官至六十二，行卯限末将入刃缢死，何也。盖宫火怒毕七原，阑干杀起毕七与，孛同道命水，又是廉劫，主不宜夹拱故缢死。不独看阑干，但诸杀并沓，寿元根基浅薄亦主横死。
　　阑干之星，亦主伤残，自缢之祸，若遇官事，主徒杖等刑，自子年在午丑年，在未则冲即是，如在命度有恶杀相并，决主非灾而死。一月带刃，不宜与火罗同躔主目疾；若在已上，主耳聋。火罗带杀险，火命人稍轻，如己未生人二月，九月又是未申，泊命月是杀，主最嫌与刑金同宫，若得令先荣后刑。又如丁丑二月生，金月在子，火在午亥宫泊命，金为兄弟，带杀行杀限，被弟持刀杀死。
　　金为刃器也，又行杀限，主有是事，言命之理，信有之矣。一寒月要随阳，日月同躔，又是四月泊命，更官福田财又好为上格。一看官魁星要紧，名利人根基既好，更官魁在命，或在官福，在八杀独行得令为显官。如甲壬生人，气月为官魁，乙生人，水日是也。一五星带天雄、阳刃，近太阳主目疾，四日泊命尤验。日守照亦然，若日带孤廉刃守照，或遇杀星辅夹俱主夭。日月为天之眼目，如带杀则害之，如人之眼目故主是疾。一用星或命或官本弱，得援星亲切者为上。一命坐孤劫，或孤劫星守照者，必主害六亲，各有轻重分之。一命坐四金、土对照金，势强，假使金木同度，决然不利，因财致祸、刑杀重并者尤甚。
　　一冬令金水严凝，若守照，或是命度，乃孤乏之人也。一计罗截断跳出一星，又嫌五残守照，经书甚有理。中间多五残守照而富贵。如白布政，己亥四月二十九日子时危十二度，泊命计罗辰戌漏一气，在斗木到大梁，月孛胃宿土同躔，诸星皆不可取，年少登科，吾想月为天元禄，主身度起高故也。又如己亥七月卯时柳土泊命，气漏关日月五星拱夹，早妨父母，出外发迹，此格可准。又有六月午时氐度安命，五星南离趋拱，此是贵格。又如己亥八月十四日午时寅尾，泊命气在斗月、在危脱氐土身亡，吾想月带刃雄不宜与火巳亥对冲，加金罗三方对照，谓三方四正俱是杀故也。 
　　一贵一富皆由星辰得局度数，得时得相生扶拱而致人有富贵者也，苟有毫厘，克陷则不然也。一太乙抱鬼之说，曾有秋残夜半不可孤居之论，吾观贵命多有月孛同行，或前或后或沉或晦，亦在辰戌丑宫者，不妨此，又不可一概而取。一妇人命最难看，有坐临官马者，有坐咸池守照者，身星清吉亦无他事，虽发用一生多病，若杀宫安身命，终带妨克。一女土泊命木，守照不妨行限好，即发用财福，克命之故。一看太阴要紧，李侍郎己巳十二月十四日亥时，程副使十三日亥时，俱翼火度泊命，监生举人出身，诸星无异，止是月躔毕度者，一生为风宪官五十八，致仕富贵极厚，七十一死。月躔井一者，一生为部官，五十九病，六十死。又如乙卯八月辛丑日申时，金月在辰，又有己亥日申时者，二日命俱坐虚日孛守照，诸星一般，太阴与木日在巳者，早中进士，御史、尚书、子贵，寿至六十。月在辰者，为贤良保，起居京官。
　　八品行房日氐土死，其年四十四，子不贵，想日月为身命，木为财福，俱起八杀故也。大抵人之富贵、寿夭皆由星度之，得位不得位者也故，有先富而后贫，先贵而后贱者，气数之不齐，星度之不顺，非人事之不修，德行之不高也，吁天也命也岂人事乎。一诸星拱西北一月顺，而当阳宫度俱强，亦为大格，行限弱，则不能吉。如壬申四月亥时在斗，泊命壬戌日者，月坐官禄，官至一二品。乙丑日月坐福德，官至四品三品，俱六十二入午限死，太阳在酉，孤立癸酉，流年阳刃在命，俱死于官，得唐符卦气在午，结果甚美。又如壬申正月巳时胃土，泊命计罗己亥一孛，满用月与日在亥者，登进士，官至三品。一子月在八杀者，生员无子，三十五岁入刃，病亡，重在太阴，不可不察。
　　一火罗攻破日鼠，有太阴得所，火罗不得令，水土火生人不忌。一元武引驾，水在日前，又值吉神化三元最妙，太岁兼之为上格，四水泊命，取之在午未辰巳愈妙，更太阳得地有光。此得引从之吉，扶助相资尽是吉神，且水助阳光也。一朱雀朝天，或捧御单行得所为上格，化三元最妙。假如戌亥安命，火守化为三元，或木为三元，三方宫度相资亦上格也。一昴日安命刃火，与日同躔本凶，若逢夜生，秋令不妨，更得金水相扶，主贵有寿。一身命在空亡名死窟，加刃拱祸偏，烈太岁实之，死于非命。一日月引领诸星，拱朝帝阙，及文武两班天地开明，大贵格也，世人多不见。以北方为帝阙，犹紫微垣也，而众星拱北辰之理也。
　　一宫主克度轻，八杀不宜，克命宫主克命遇之不吉。格局好须不妨，结果终不善。一土计罗带天雄、阳刃，夜生与月共度，必有破相之疾，太阳带之亦然。一丁酉十月丑时翼火泊命，金守照，月与火同度，在轸十二三，必是瞽者，金能音乐，月带刃杀，最不宜火逼故也。一身命坐八杀，得时得令，诸吉扶之贵格。如丁卯五月午时轸十度泊命，罗计截断寅申，一金漏出在酉，本美，争奈杀土克命，水在鬼，月带刃，同水坐禄，见水得子妨妻，三十五行水身为内，使刃尾劫首见计，不好总论，一金得力故也。○假如戌亥子坐命，八杀守照，更遇吉神大贵。大抵论命，要十一曜之得局，诸杀神不为害，限度相扶终为平和，可以言富贵也。
　　一诸星皆晦，惟一福专权，又化催官或为三元，又值禄旺之地，不以昼夜为忌，此是大格局。虽有官禄从阳，若在弱宫与命相战，皆不取用，与身命相资者贵，一犯三刑勾绞。如卯刑子是子安命者，八字日支又是子者，四旬外行，卯限犯刑而死。又如丑刑戌身命主，起在戌，又日支是戌，再行杀地，必犯刑死，若日干不相犯行杀限，或狱中死八杀，或犯杀主生毒，死守星善，善死犯者，终非吉人。一身命坐劫廉、刃锋无星压者，若星得局，主发用贵显，限遇诸杀并沓重者，亦主死于非命，或见凶星火罗计孛，发恶疮死。又有坐吉星，限遇杀交并，亦主横死。有壬申生人七月卯时星日泊命，水辅阳在午，唐符卦气在局，中年保为训导，癸酉流年六十二岁，限交室火见计，六月被同僚打死检尸，此是阳刃与木对照于命，申反刑亥，加勾绞亡神贯索在亥，气月在丑罗，火在巳酉，诸杀交攻故也。
　　命坐吉星，限遇恶杀者，如一盏灯本是光明之象，炳炳焕焕然，猛猛的忽被一阵狂风吹灭，亦犹吉星被凶杀而害之，以人命详之，由是理也。一安命立身坐实占高强，且如六辛生人，酉上泊命，遇丁酉日最佳，若身命福禄星好，一二品格。戌为刃处安命，遇戌曰凶，大凡命坐日支为第一，坐年月时上次之。又如金星在已遇己巳日，又是巳上安命，文旺官高。又如水旺到卯，又遇卯日，更在卯宫安命大贵。一八字有合天月二德，命度身好大贵格，或时带天月二德亦美。假如已生人，寅戌为天月二德，月日时有寅戌相合为奇。一四月泊命，月起失经土计，或罗孛带杀夹拱，夭亡。金水虽好，若带重杀夹拱，亦不久长，大抵太阴只宜独居，夜深火金与月助光相宜，带天元中举，与孛同躔妨母，若有坐位已不妨寒月，不可孤居。太阴独居，谓之孤月，独明主人清贵出于母荫，若得一吉星伴之尤妙。
　　一孛随火后行，火限忌之，若四火安命，或火命人，主寿不长，火旺尤可隔二三度主夭，十六度外有援亦不妨。四火者，尾火虎、室火猪、觜火猴、翼火蛇之类。一四木安命，木土同度得躔，又得生旺财帛拥进，更财福二宫有吉星扶为上格。四木者，斗木獬、奎木狼、井木犴、角木蛟之类。一四土安命宜火得令，独居守照，或去近土为上格；再不宜近罗谓逢生，不宜重见，若火太燥为下格。四土者，女土蝠、胃土雉、柳土獐、氐土貉之类。一四日泊命，不宜木气与日同躔，日生人主夭。若火罗日同躔，只不益亲于己不妨。惟四日不怕廉火。四日者，房日兔、星日马、昴日鸡、虚日鼠是也。一妻星入迁移，招重婚之妇，迁移主亦不宜守照，主迁移。一身命坐孤劫，无吉星辅者，结果欠好，纵有福禄享用，到底不得力，或死于外方不见妻子面，凡杀宜空，福禄吉星不可空。
　　一看命格最要紧，中间星辰有吉有凶。且如火罗计孛守辰戌丑未，或月坐杀得地，先贵后刑。一命坐旺地，行库限不吉，或死亡或剥官，有援不妨。一壬癸生人，土为阳刃，又为血支、血忌，若四水或月度安命，土计克度，主血光灾，如是五六月为飞廉主必夭，又金命人见土不甚凶。一坐天狗无子。如癸酉年五月未时命坐角。丁酉日者，木月同度在室，有子无官；戊戌日者，月躔壁水，有官无子。予想身度主，朝天月为天狗，得水光彩，所以有官无子；木为劫杀，五月木盛之时，足以蔽月，天狗官星俱晦，故官禄不得遂，天狗不得肆，所以无官有子。又如坐天狗者，加火孛不吉照命限，必然无子；若得吉星，又当有子，不可执一论之。天狗在男女之宫，主受克亦绝嗣。
　　一太岁填实恶星，或在命限，主灾犯者死。太岁众杀之主，与诸杀会，岂无灾难哉。一两岐断躔处立命主夭，否则贫乏乃坐处不得安稳故也，二十八宿交界之处，有盈有亏，须考究推断。假如乙卯九月十四日戌亥时生人，胃土十五度坐命，殊不知戌亥时，胃气尽矣，又入昴初管事，最忌火罗为锋，若太阳坐杀，或犯火罗，此命十三先克父、十四后克母，交限断躔故也。一共命寿夭不同，吾观时有八刻，刻内有准卒，风暴雨阴晴晦朔是一个，时中有变，两三样天气更有日月循行，交宫过度，明晦不一，虽曰：共时其刻有不同，天时人事相合，未免争差有彷佛者，时刻相去不远，出于大不同者，初末交界故也。一星对照，如金在毕九度，行限尾五度，其年应克，若奎木安命，其年不安，如壁水安命，生我者吉。
　　一日月食时生子主夭，或瞽天神威怒雷震风烈之时生子，大不利，到老有非常之祸。一月兼身命，若起坐孤劫廉刃，虽有生旺扶助亦主夭折。一刃劫首尾交界，两岐立命主夭。夜土昼火守命，谓五残星，非贫即夭。一命度主或身度主为天元，若守照或起得所，为文学科名造化。一四金泊命，金与水守照，金助水力乏，则不能克木，为财行四木度不利。一诸星背行，亦有隐匿而不知显者，如己亥生人四月子时危十二度泊命，计罗辰戌截一气在斗，诸曜背西沉之地，孛随月后，俱伤于胃木，又到大梁，行限似不可取，此人二十五进士、御史，三十三副使布政，四十三四侍郎、尚书，盖身命月为天元，与孛在胃正旺之地，火金为官魁，前后引从，此大格也，氐末死五十七岁。大梁西方酉宫，一经云：官禄宫主，忌见天雄。如戊辰生人，正月酉时张七度坐命，土守照，月伤女土，金日在危，犯天雄，如何。酉限官至三品，入奎二品，六十五升兵部尚书，七十致仕，盖木命不畏土也。
　　一经云：四月坐命，惟土计可怕。有辛卯生人，十月十五日戌时毕十三度坐命，土计月在昴，二十六岁中进士，四十六二三品，盖是水日在卯，元武引驾，夜生人用身度昴日为主故也。然土为八杀，迁移退行，与月有情，母子先零仃被凶人劫去，后显然，后复姓，与母同居。因其土计犯月，故主母子零仃，尚妙酉宫土计有相，此为身命得时日，在卯正太阳所出之门户，又得水护阳光，岂不为贵命看之。一男女宫见太阴并金水，先得女罗计在五宫，主执拗性情，多有克害，如逢木土太阳，主先生男，如夜值之，恐难存养。一罗近太阳父凶又有寿考者，谓首星捧日，夜生者吉，盖夜日无光，喜罗火故也。
　　一经云：八杀宫兼闲极，身命所临，皆不取。杨监生甲辰三月戌时亢金坐命，土资亢火守照，为天地人元有学，四十四脱鬼金，死在途无子，件件无成，况金为飞廉、剑锋，夜土愈凶。又甲辰七月巳时亢金坐命，土资亢木，在角金拱日，贫乏之人。八煞疾厄也闲极兄弟也。一身起死败地，行衰限破家，行限见败星，或天地耗及对大耗，皆耗财。一杀宫坐命不喜杀星来生，主夭。如甲辰生人亢度立命，金带剑锋或飞廉，最不宜土来亢上，盖土为雄虎、的杀，若身吉主贵，若罗孛犯身主贱，四十五行鬼金杀即死。甲辰生以金为剑锋，以土为天雄的杀。一命度带劫刃廉的耗符杀并重，及遇生星，其势愈恶，行杀限夭亡。如癸未五六月生人，女土安命者是也。
　　癸未生羊刃是土，五六月又是月廉。一四水安命，遇金带长生贵禄守照，或生水大吉，愈老愈健。如癸酉生人，金带锋廉守照，虽生水贵亦夭。一身命二宫会注受斗杓，卦气生旺本吉，然本原受亏，名利虚花，百无一成。本原者身命主也，既受亏损，有何益哉。一水为孤劫，计为雄刃，夹日主，胎中妨父，刃雄星与太阴合着度上，即妨母。一流年星，如井木安命，木入亢娄，火带杀入命，宜谨身节用。一土躔牛居垣而泄气，木躔斗入庙而退行，得失相伴。一如命躔角斗、井奎、木度，甲乙年生人又属木，纳音又是木，纯作木论，春令极重，木利乎，昼生尤妙，余皆仿此推之。此得五者，类象而推，所以不受克者，主一生平安。
　　一罗计躔日度，太阳飞入神杀，或在阴宫父主早亡，不得善死。若罗计犯月度，太阴飞入恶煞，或在阳宫母主恶亡。罗怕头，忌带刃，孛怕尾，忌带浮沉，劫耗的气怕冲，忌掌飞廉，计怕怒忌为刃雄，依此仿之。一日为父，月为母，务要光明，主父母富贵，不宜阳刃天雄地雌之位，又不宜罗计气孛掩蚀，主父母伤残。况四日度、四月度亦父母之度也，好星守之，得父母力，恶星躔之，主伤父母及眼目之疾。金见火，则克妻；火见水则克子。一日躔月度居月位，月躔日度居日宫，谓之阴错阳差，主伤父母，亦恐妻子难为，但凡月胜者克父，日胜者克母，余仿此。一身命躔阴度者，主次胎生或小胎之子也，又有一家昼用日躔夜论月躔。阳度者，一三五七九；阴度者二四六八十是也。宫、身、度三主俱躔阳度者，主当富贵，谓之三阳开泰格，男要纯阳，女要纯阴为妙。
　　一刃星不宜辅阴阳，主父母痨瘵，气疾身亡也，若加命身主躔日度或月度者，必主夭折，否则带疾蠢鲁论之。如甲生人，火罗昼生，逢阳乙生人，金星不宜辅阴阳，辛罗、火壬、土计、丙戌、丁巳、阴阳为刃，如为宫度身主辅阳，自身荣贵，父母终是不顺，依此论之。一日月犯魁罡，辰为魁，戌为罡，若日月临此，或合朔之时生者，的克父母，亦恐寿难长。一日月剥蚀，命安四日度或四月度，主夭折；愚鲁不足道者论之。如再限行四月四日之度，决死断矣。一日月合在田宅，或在官禄或对望妻宫，或夹官禄或夹田宅，吉福命断之；若宫身度主失次者，不美，贫人与富人为邻有竭矣。
　　一日月会贵人之地，无凶星破者，为上也。一日月夹贵，乃尊贵断之。一日月拱斗者，为上格人命，罕逢之。一日月夹崇勋无破者，乃享用之人也。一日月拱夹太岁，大吉论之，即岁驾宫也。一日月拱夹岁殿亦吉，丙寅生人，辰上是岁殿也。一二气者即日月也，大小耗宫或耗星上，日月拱夹者，必贫贱有始无终之人。一日月拱夹天雄地雌，再加恶杀得志，似虎添翼，草虫出脚，若守命得用，日月拱夹，有权柄论之。一日月拱夹亡神劫杀，兼命度主弱，乃贫贱、孤独，宜入空门也。一日月即二曜也，不宜拱夹的杀，其人一生无后，财若风中之絮、水上之萍也。一日月拱夹阳刃，宜作武职军人，士庶不祥，利于公门刑法之中人也，女人犯此，产中亡矣，刃在命，又喜日月拱夹，大权武贵惊人之势要也。阳刃在天为紫暗星，专主诛戮，故以武官得之，可 以助权也。一气星守命，三方见木，若木星守命，三方见气，或木守命，对宫见气，其人多博学、有艺术，只恐妻子执拗，首尾有克。一水火同躔未发其衅，再限行火或水度中，乃唤醒为忌，主夭寿论之。一金木相战，或木胜金弱，两边伤力未，多害焉，如木为度主，再行金度，决死断之。一木土相克，辰戌丑月生，土星旺未发其恶，再行限木必死。一金埋土晦，秋月生人，金与土计同行埋，金失色加限行土度，死无疑矣，遇水孛泄之为妙。一土浑水浊，春夏之水，洋洋漂渺浊浑于清，不宜土计，更见火罗聚集一度，敌强有损也。一昼生火胜于水，不忌水孛同道，夜则水胜于火，不宜见水，再限行水度，必夭折定矣。一纳音之星、司令之星，不可与值难相战，必有损矣，否则，带疾伤于妻子是也。一命有两岐者，若非过房出祖，必自移根换业，否则，两头烟爨居之可也。一月在初度两岐之间，母不贞洁，或重婚再嫁，必叫两母，否则，过房入赘迁变基址，巳亥宫尤忌也。以太阴为母两岐者，将在两宫交界之间，而行箕宿又交斗宿，此即两岐主此说。一星在初度，或两三星交过宫，必须出祖过房，自成自立，生来劳碌难得安乐，心常不足、有头无尾。一尾娄二宿坐命，主难为子息之断。一井斗安命，主重婚，妻子其人，敢言敢断，机谋不露，惟井度坐命，十有九弱，限途多舛，假饶承荫者，终见破损，依此详之。一孛在前，月在后，谓之太乙抱鬼，贫贱夭折，冬生尤畏。一太阴在前，木在后，未上安命，谓之桂林一枝格也。一东井度水火土，或水火孛，或金木水，或土孛罗在上交战不能施为，而无禁忌也。一金助月华，主聪明、有文章，然寒月遇金，又非荣显人也，金与月同在巳未申三宫，最贵。一落木寒蟾，非荣达之士，主贫困；或孤气当头，主孤，一夜生人独火居，子为一阳，来复女土安命尤奇。一寒月孤居，主母寡，逢水孛，主母淫，自贫贱。一日为父，月为母，务要光明，或升殿入垣者，主父母富贵荣达；升殿者，如日躔星虚房昴四度，如月躔张危心毕四度是也。一日月升殿入垣固为美矣，但不宜日月掌刃雄廉杀及孤劫等星辅佐者，又主父母早克，谓之暗中加临故也。一日月掩蚀者，主伤残父母，日蚀者，父早丧；月蚀者，母早亡。初一二日昼生，太阳遇罗计必蚀，主克父；十五六夜生人，太阴遇计罗必蚀。一日月掩蚀之时，忌坐命日月之度，如日蚀怕坐命日度，月蚀怕坐命月度，有此者，非贫即夭，或主盲、聋、音、哑残疾之人。一日月怕临杀地，亦主难为父母，如日月居羊刃天雄、地雌、剑锋、飞廉、孤寡、亡劫等杀地是也，日居之，昼生父先去，月居之，夜生母先逝。一日月之殿，亦父母之度也，如四日度为父，四月度为母，有好星在四日四月度者，主得父母力，有恶星在四日四月度者，主伤父母也，亦忌昼生先克父，夜生先克母。一日月坐煞宫，犯气孛罗计，昼火夜土者，必主父母早伤，或无刑克，主本身有疾，或足目损坏带破相，有之其中，又有无疾者，只主父母隔角，情上不顺，或远出他乡，三年五载而不见父母亦是也，或父母贫寒不得父母之力者，亦同此论。一火罗怕头，更带刃雄廉锋耗符等煞，金命限人愈甚。一水孛怕尾，忌带浮沉亡劫的耗等煞，火命限人尢畏。一木气怕冲，畏掌亡劫耗符等煞，土命限人尢畏。一土计怕怒，忌掌刃雄廉耗等煞，水命限人尤凶。一金怕掌刃锋廉的耗符等煞，木命限人尤凶。一太阳掌刃雄、廉符、耗煞，又罗计火孛犯日，或昼生限行日度者必凶；一太阴掌刃雄廉符耗煞，兼有土计侵犯，又行四月之度，主凶。此二者，又主父母骨肉难为，或妻子刑克。一木巽于风、主倒限，谓之风摇叶落，行限木宫木度者是。一寅刑巳，巳刑申，子刑卯，卯刑子，丑刑未，未刑丑，丑刑戌，戌刑丑，辰刑辰，午刑午，酉刑酉，亥刑亥谓自刑。其刑冲压逼，专看流年太岁神杀之星，故宜断之。一行运限者，切忌元流二冲，尢怕流行克战爵禄之人，要冲禄马，迁官进职，事必有功。运限在神杀之宫，克战之乡，最怕刑冲压逼。如庚子生人，运限到巳，太岁在亥，谓之冲；运限到卯，太岁在子，谓之刑；运限到辰，太岁在巳，谓之压；运限到巳，太岁在辰，谓之逼。　若见此数再见忌宿，定主灾危。
　　【元元妙论】凡水、火、土、木皆能自生自旺，惟金得火而后有用，无星辅皆主不好，盖谓天地肃杀之气，收敛万物秉权，则生意斩然。上帝好生抑之，不令肃杀之气盛，所以废之时道，四星有余，独金无余以此。凡土陷山崩、枯枝败叶、长江浩荡、烂斧绣针、爝火大明、吉凶救解、最须详辨。土星落空谓之土陷，山崩必主退败可畏，如有恶星降夹逼迫，多见气蹙噎吃之疾，必主倒限，如火会谓之填凹补缺，金会谓之山啸呈宝，又主名利发达。木星落空谓之枯枝败叶，如金会则琢削成材，火会则焚折灰灭，水会则漂槎泛筏，不免流荡。水星落空谓之长江浩荡，退败无余，如金会则洪水滔天，常有不测之灾。金星落空谓之烂斧绣针，则是常用之物，又主利名有成。火星落空谓之爝火大明，乃是离中火虚，反主发达，夜生尤妙，盖火遇夜则明故也。
　　张果星宗十【宫度主论】宫之所属是宫主也，宿之所属即度主，也凡安命处有命宫之主，有命度之主，名虽有二其论则一。如宫强而度弱者不美，或度高而宫衰者不善，必须要宫度二主皆强，斯为尽美而尽善矣。且如子宫坐命躔虚日度土为宫主，起在四土升殿或居子丑，本垣日为度主，起居四日升殿或在午，宫本位又生于昼，此所谓宫度皆强也。倘土星起寅亥，二宫或次四木度下又逢木，气照克兼太阳西沉失明或昼逢木气所蔽又带刃，劫廉雄等煞，此所谓宫度皆弱也。如宫度皆强者不贵即富，或宫度皆弱者非夭即贫，倘宫主度主一强一弱，则知得失于其中矣。此论虽然如是更看太阴身星为重，盖月者一日行十三度关系，祸福最紧。故云：要知荣枯惟看月，经云宫身度主喜。朝阳三主高强福寿昌恩援，不须来辅助也。应富贵始终良，然此三主者第一重身主，第二重度主，第三看宫主。又云：昼生看命度，主夜生看身度，主斯论亦当宫者十二宫也。度者二十八宿也，此举一宫一度者言之，余皆可以例推廉谓飞廉雄谓天雄也。身主尤为切要宫身度，名曰三主兼身度，主又有四主。之论学者详之。
　　【生杀星论】生我者为恩星为母曜，克我者为难星为杀星，果老谓生杀作吉凶之根，如木为主用见金克为凶，遇水生为吉，其理固然。如是但于中生之者而无益克之者亦无妨，假如冬月水木相生，夏季火土相资，此所谓生之者无益也。故云：三冬之木遇水而寒，九夏之土逢火而燥。又如春季金木相克，夏令水火交战，此所谓克之者无妨也。故云：金木共躔春有利名，秋必折水荧同步，冬须破落，夏能成观。此生克之理兼四时而论之可矣，然谈星者要活泼融通，始得其妙所谓智者，如盘中之走珠，愚者按图而索骥，如若执恩星以言福拘难星以决祸，此所谓胶柱鼓瑟，刻舟求剑，此等之学未足与议也。生杀者即恩难星也，生中不生如水生木，水被土伤，则水不能生木矣。克中不克如火克金，火被水制，则火不能克金矣。此二条乃发明生克之意，其余可以例推。
　　【纬克经论】五星本自得经用之，当有力或被所忌之。星凌犯于本殿本垣之内亦受制于彼力，不可得胜也。或已失经尢不宜矣，木星有用忌金星侵犯，斗角井奎之木殿及寅亥之木垣。火星有用忌水孛月侵犯尾翼，觜室之火殿及卯戌之火垣。土星有用忌木气，侵犯女氐柳胃之土殿及子丑之土垣。　金星有用忌火罗侵犯，牛亢鬼娄之金殿及辰酉之金垣。水星有用忌土计侵犯，箕轸参壁之水殿及巳申之水垣。
　　太阳有用忌木气罗?侵犯，于虚房星昴太阳之殿及午宫太阳之正垣。太阴有用忌土计侵犯于危心，张毕太阴之殿及未宫太阴之正垣。凡所忌之星固不可犯其垣，殿亦不可照临，身命亦不宜限度就之，值此者须求援救，使其无救则必然凶矣。若忌星坐垣殿之上而有强星凌制者反以为幸，谓彼既遭伤则不能奋其害人之势矣。大抵用一星有一忌详其用而决之可也。纬者十一曜也，经者二十八宿也，此言星主得所而度数受克。
　　【经克纬论】夫经克纬者五星躔于受克之，垣殿在天则或色不正或隐不明，犹身自救不及奚暇与人为福，虽有用之力不及矣。若木气纬于牛亢鬼娄之金殿辰酉之金垣。火罗躔于箕壁参轸之水殿危心，张毕之月殿及巳申未之水月垣。土计纬于斗角井奎之木殿及寅亥之木垣，金星纬于尾室翼觜之火殿及卯戌火垣之内，水孛纬于女氐柳胃之土度及子丑土垣之内俱为受制。若所用之星而纬于受制之度力，固不及或加凌克从而欺之辱尢甚也。或生我之星复伤本殿本垣之中者谓之表，里遭伤其害重矣。当求救援之星乃危处求生之，象功归于救之星也或救援之星，又居受制之度或遭凌犯，彼既已危何暇援人，又须求星救彼然后假力以救此也。若为害之星纬于受制之度反以为幸，谓彼既受辱而无复有凌人之势也。切忌反有星以救彼危，有所恃其势再苏为害益甚矣。此言星主受度数之克垣者，指宫分言殿者指度数言。
　　【诸星统论】天道左旋七政右转其相生相克之情有君臣父子夫妇兄弟朋友之伦焉，其伏见疾迟留退之行有降。伏有凌犯有战斗有攻击有救援有护卫之事，焉有昭然在于其上者，有隐然在于其下者，有攻彼而害，此者有损此而益彼者。有弱中之强者，有强中之弱者，彼此隐见强弱之中其机元微当随机探索。顾其彼此察其本末，审其明晦，辨其强弱，搜其救援，求其资助以决其胜负，如土之受伤法当助金制木以救其土，所谓虚则补母实则泻子扶弱抑强，此其法也。随其立用而依法断之则吉凶，得失贵贱荣枯昭然判矣。观此统论数款，深有义理宜细详之。
　　【身度主论】人之生也有命斯有身命，主既本于太阳则身主当系于太阴，故以月离之度为身度主矣。盖吾身之生得身度主星之元气，故始诞之时月纬之度最为要紧，是以身主切于命主而身度主，尤切于身主也假如有同年同月隔日，同时有同年同月同日，异时者本日之星，其度则一推日时之异，月纬之度不同，即身寓之度不同也。或有同宿而异度者固无不同移时之间同，过其宿则不同者必矣。况一日有十三度之移，因此知身度当为尤重也。身度之宫自有贵贱，可分身宫所寓之度亦有贤愚之判，凡身度居身命财田官福妻妾迁移之宫者上也。如身度居兄弟子息奴仆疾厄相貌之，宫者次之，谓宫有高低之列于是乎有贵贱之分，身度之主若升殿入垣不值侵凌之曜，更为救援资助星之势。盛者必主光明正直，身有荣贵之象，若身主受制惟有余气代之，更有援星救之者犹可望其荣贵，或身主失度退留迟弱。又值凌犯之曜救之者怯必因之而流于下愚，福田由是而亏矣。若身主受制退留或遭凌犯，余气又弱略有星救者尚不与议损中求益也，大抵膺爵禄享荣华则在于身，故田财官福虽好身星落陷将何以承其福禄，使若得之亦不能长久矣。此专论身度主也，此谓太阴为身之度，主余气代之者如水为身度，主失陷得孛星高强者亦可代之援者救援也。
　　【身命主论】身命之主能救助科星寿元，官福田财诸用星者为有益之主也。若欺凌科星寿元官福田财诸用星者无益主也。身命之主侵犯诸用星之宫殿或诸所用之星自失躔于身，命主星宫殿之中亦受害于身，命之主矣。其间有益此而损彼者，有损此而益彼者损益之中，造化深长然有因之而损财益寿，益官者有因之而难进取者破败飘荡者招绵绵之讼者，有因之而孤伤离别者伤残肢体者，遭刑戮之惨者伤官退职者置身荆棘之地者，不终天数者，此皆无益之主所致也。凡身命二主自相克者则不为忌，盖身主不克命主也，如命在巳申月在子丑若水星与土星，同行则不忌其克。凡宫身与元守岁驾相冲，多主离祖孤克，凡命与身坐隔界及诸星宿初，末度或身命入奴宫，奴星入命，又如奴星拱夹身命俱偏生庶出也。此言身命二主兼看富贵贫贱寿夭贤愚祸福疾病，皆见身命度之所关系也。
　　【财帛主论】财帛主星升殿入垣或守本宫或明盛，当天或救助之星势盛照临者可言其富，若财受制被克有救代者虽退，破之余尤可与其再蓄。若财星益田主必多储积增置，财星反克田宅者必因而破家也。财星救助官星者富益厚贵益隆，财星反犯官星者必因之而伤官禄或因之而起讼财星犯寿元，虽富足而不享天年财元退留受制无救者，其来有限所费无厌更值犯者强盛，恐无隔宿之留矣。有救代者尚可以望温润之象也。此专论财星财帛乃高强之宫喜，主星旺则生财矣。主星弱而受制者亦不生财矣。
　　【兄弟主论】兄弟主升殿入垣或守本宫，无干犯之曜有救助之星者，棣萼联芳使宫主退留失躔或遭忌，星所破则只影高飞有代之者，或异胞也有救之者，当可聚也兄弟之主益官益财益宅者，必因同气之力而致富而致贵。若兄弟之主侵官侵财侵田宅者必因之以起争端，或兄弟之主伤寿元者或因之而伤寿矣。兄弟之宫主星与各宫主不相克者主兄弟相和，如唐元宗与五王长枕大衾而共宿建花萼相辉之楼而共乐怡怡如也。
　　【田宅主论】田宅主升殿入垣强旺或守，本宫或明盛照临有救助者必见成基业，丰厚或退留失度受克。虽广有田宅亦必破而后已有救，有代者当可复也。受制之余无救无代者岂，惟离祖破败更无兴复之，时其间又有生于异室或移根换叶者亦由此以致之也。若田宅之主反侵官主者必因之而招讼，凡侵他宫之主随其以断之或流年宫主受制，或忌星侵犯宫殿之所亦必有伤离之咎，或服制之凶也。田宅为父母之宫，日月为父母之象，故论父母须合田宅日月而论之，如罗火犯太阳或难星克日及带剑锋主先克父，如土侵太阴或难星克月及月带剑锋主克母，或日生以太阳落阴宫阴度父先亡，夜生以太阴落阳宫阳度母先亡，又田宅宫主受克日生先克母，夜生先克父，此阴阳反背之义，背日伤父背月伤母也。以田宅为祖基，故以父母论之，且祖业乃父母之所授也。
　　【男女主论】男女主星升殿入垣无干犯之曜，有救助之星多育聪明荣贵之子，若余气明盛力胜子之主者又当育庶生之贵子也，或子星受制凌犯者盛，若有星救援尚可有之。以余气代之者异胞之子可也，子星留退受制无救代者，但望正室之生难矣。子星退留不及其数受制遭伤或只生女而已子息之主救助，官星者因之而荣贵救助，田财者因之而起家而至富救助福寿元者因之而益福益寿救助，身命主星者必敬顺之义。凡救助诸用星者为有益之子也，若子息之主侵凌田财者因之而破家，退耗侵凌官星者因而招讼伤官侵凌身，命寿元者有悖上之患及反噬之虞，值此者不仁不义不忠不孝于此见矣。凡双生者男女宫及主星如在双鱼双女人马阴阳，四宫皆含双意必主双生或在双生，立命亦在此四宫也。凡问男女之数只以水一火二木三金四土五取之，凡取只以寅申巳亥上取之。
　　【奴仆主论】奴仆主升殿入垣有救助者必多仆从，或主星或援星守宫得为力，若主星失度退留沉溺者，虽仆不可留也。宫主伤克身命及侵犯，财官之主非但不能听，其驱策，又恐反有疾视之虞，或因之而伤官破财致祸，若侵妻妾主者又有难言之害也。
　　【妻妾主论】妻妾主星升殿入垣有救助之星照临者必得贞顺偕和之妻，余气盛者有美丽之妾也。妻星益助官星者必因之而贵，反犯官星者必因之而讼。妻星援助田宅者必因之而起，家反侵田宅者无益邻官主者，贵妻星受制退留者或被忌星，凌宫殿之上者多主刑克，彼此相敌庶可偕老。余气力胜代之必主再婚无力代之，或娼或妾或再醮之妇继之也，若无救代之星终于不娶而已矣。　 此宫得吉星又得扶救之星，而宫主得其正垣无克犯者主夫妻如琴瑟之和，贤如孟光者。
　　【疾厄主论】疾厄主星明盛则主无疾，若受制退留或遭凌犯则主多病其疾症类，随煞所主如木气属肝胆及头目筋脉逢金克，则主肝气风邪目疾或因木伤如火罗，属心与小肠及诸血逢水孛，则主寒热心痛舌病酒痔失血无发，或因火焚土计属脾胃及四肢逢木气，则主胃弱脾伤皮肿唇烈或因疫死。金属肺与大肠及胃气逢火罗则主瘵痨肺热咳嗽鼻塞，或因刃死水孛属腰肾膀胱及下部，逢土计则主肾虚血浊耳聋，或因溺死日月主眼目，或日月逢蚀或，煞犯日月皆主失明。若疾厄主星所临与的刃煞居之，主带疾破相有救援者轻无救援者，重或疾厄之主侵凌，身命者必犯刑宪侵制寿元者，必因疾以尽天年。此论俱与八十一难，经意义相同但日月木火土金水与人之五脏，相符合主病症亦如是也。
　　【迁移主论】迁移主得度无凌又救援力盛者必膺顺动之荣，或宫主受制退留迟弱行有沬趄难求，利达或身命主居迁移或迁移，遇身命主或身命被迁移驿马照破及驿马入迁移之，位必主平生作事进退非出祖过房必移根，换叶或为萍梗之客。凡看迁移主星近君位则主在京畿，或东或西或南或北或远或，近随禄马所向之宫断之。【官禄主论】官禄主星升殿入垣明盛，当天有救护而无于犯。余曜并强者必获穹窿之贵也。援星明者着威盛者秉节钺威严之权援星，依日月之光者有鹓班禁侍之荣，察官主余气之力审援星表里之势，以定品位之高下也。若援星之上更有援星尤佳，使官主失度退留又遭凌犯却得援星，重重并力救之及有余气代者当于援星。得志之地大见荣显，若救援之星亦自亏损又无外护之曜，则难求荣进或援星宛转救之尚可，如又无代用之星更凌犯之曜，有党虽于荥地不免履冰之凶矣。盖官星力盛则贵不盛，则贱更详日月强盛以断之。凡官星如损所用之星则为不吉，若克田财必由此以破家伤财，克科星反因此以难第克子息主必因之而绝后。克兄弟主必因之而伤手足，伤福元必因之而亏福制寿元，反因之而伤天年也。如益所用之星方为吉论救助，科名必因之而正奏救助，田财必因之而置产储蓄救助，福寿必因之而享福益算救助，子息及兄弟者必因之而益后裔益祖气也，损益之中其理得矣。官禄本高强之宫宜福禄寿元居之，则为显宦如受克制，则居下品恶煞克之主遭刑不善。
　　【福德主论】福德主星盛者福厚弱者福浅身，居上而无福者有之有福，而居下者未之有也。福元升殿入垣救助之星明盛守照必膺，莫大之福。如福元失度退留或遭忌凌，犯则无纯粹之福矣。或身为贵人，因此不享朦胧之福者有之，如人居帘幕高堂之内，因此不享安恬之。福者亦有之有星救代者，尚可言福若官福身命之主俱亏，又无救代之星不惟难言，其福又恐因此而流下矣。德者福之基也，福者人之德也，犹人心之所生。苟若不行善不积德虽有福而无福，诚使行善而修德，虽无福而有福也，故云福德。
　　【相貌主论】相貌宫分居诸宫之末，以天宫论之反为诸宫之首也。宫主得度明盛有救助之星，必赋清秀之质，若宫主受制退留凌犯强盛又无救援之星者，容仪必不美也。已上十二宫星辰并皆要，吊起飞来横冲直撞挨官，查度逐宫认论。故曰：明见不如暗见，明拱不如暗拱是也。十二宫之论皆以宫主度主而论吉，曜则吉凶，曜则凶但以生者助者为吉，救援者次之，其于克者并空的亡劫者皆凶也。
　　【七政四时论】【论木】夫木者东方青帝之神，庖羲氏执规司事。故曰：木为仁，仁者生，生者圆所谓规行生泰之权，持华秀丽之令。万物非时不生，观星非时不验，因其时令察其盛，衰则祸福轻重自有称量于其间矣。春令之木渐有生长之象，孟春之时犹有微寒未退，借火罗以温其枝，则木无盘屈之拘当有舒泰之美。如木与太阳同宫名为向阳花木，必然早占鳌头富贵之人也。设使水孛相逢则根损，枝枯不能华茂。春末夏初之木有枝有蔓有条有干，多见金而发福，金能琢削其木有栋梁之材。经曰：木繁而无金。琢削纵荣华而末岁孤穷。夏令之木根燥叶干盘而且直屈而已，伸喜水孛济润而无枯槁，苏醒欣欣生意荣华之人。凡草木皆托春生而夏长也，当此之时物皆茂盛而华也，虽秉火令而行水度则有生，生不绝而化，化无穷矣，必要消详强弱以断之。夏末秋初之木斯时气脉虚矣，昼生忌躔四火之度。又不宜与太阳交互，盖是日烈木焦不足论也。昼生木躔四水之度而与太阳交光，此是上下济润不可以木焦日烈而论，乃水之秀丽，枝叶繁茂，精神富贵，九月寒露之边遇火罗助自能变化。冬令之木斯时万物萧疏如昼生与太阳交光谓之日，边红杏布占先魁遇此造化，岂不美哉。兼能有干文才清高如日生，遇火罗谓之寒谷，回春富贵双全如无太阳火罗。同宫得生巳午未之时，借日光霁冰霜冻解，犹可舒畅或木躔四火之度又与太阳交辉可作十全之福也，如遇夜生木躔四土之度，又逢水孛冻折穷之极矣。
　　【论火】夫火者南方赤帝之神，神农氏执衡司事。故曰：火为礼，礼者齐齐者平也。所谓衡行炎阳之令，主成齐之权。春令之火正二月之时寒气未消，最喜火罗木气互度见太阴，夜生光彩文武富贵。火本酷烈，逢木慈仁以善化恶，以刚制柔，刚柔相济贵而能决。威福权衡春末夏初之际，火入水宫水入火地名为桃花滚浪，水暖花红名利双清，但火不宜与水孛同行谓之，受克逢土有救能破水，孛之气名曰：子来救母，禄自丰盈见金。为党鬼独火之气脉虚也。夏末秋初之火斯，时秋阳杲杲借水以济其盛乃刚，柔变化最不宜与木气同照。火罗朝拱太阳无水济润迎照度限万物摧枯，一陷千丈如有一水贯日一孛济火为之淋漓，普济苍生万物苏茂精神宛转富贵。经云：火焰而无水淘溶纵发。而早年夭折又有先见火日，后见水孛，此谓之久旱干焦稿苗得雨，先主艰难而后快活。又有先见水孛后见火日，谓之久雨逢晴先主快活而后艰辛。冬令之火斯时黑帝司权水德用事而火失，时最喜木气相扶。若夜火贯日加以禄印爵贵佐之，反能富贵名扬天下之人也。其火最忌水孛土计罗?交互，火之气脉虚矣。如有一木飞来泄水之气助火出色，所谓水生木、木生火，命脉健矣。此乃精神转运合为贵论。
　　【论土】夫土者中央黄帝之神，轩辕氏执绳司事。故曰：土为信信者、诚诚者直所谓绳，居五行之中负载养育之权。春令之土昼生与太阳交会，盖是阳和一点天地皆春，若有官令禄印爵魁佐之，主守成富贵夜生最喜火照土。德朝拱太阳，盖火土俱名精彩代日行权，用事北方生者一人之下，万人之上忠臣良将。土有生万物之功，其德至大故得阳数五三才，五行皆不可失。春初生者土计不宜与水孛交会谓之泥逢泛滑如土躔，四水之度又逢水孛，春末夏初生者谓之土陷山崩皆非好格，盖四五月间洪水滔天斯时土之气脉虚矣。夏令之土最喜水孛，若得同宫以润土之精神，斯时也万物长养结实。遇水发生清源可爱富贵无言。夏末初秋之土不宜与罗火交会谓之火燥，土烈无水孛济润万物摧枯，一落千丈昼生土与太阳交辉亦为日烈土焦，如逢水孛。此谓上生下润土之精彩，万物秀丽大降吉祥。冬令之土最喜日温，自能变化。夜生木气火罗佐助土之精神，光彩朝拱太阳皆主文武富贵，倘与水孛同躔极主贫寒，若得一木飞来泄水之气而又遇火飞来，合度此谓精神展转为妙。
　　【论金】夫金者西方白帝之神，金天氏执矩司令。故曰：金为义，义者成，成者方所谓矩行收敛之。令主肃杀之权，春令之金不怕火，罗借火罗以温助，谓之炼金成器。变化气质不宜与水孛同行，春初生者凝互寒冻未退，无火日温之极主贫寒。春月之金性柔体弱夏令之金不宜生水，就赖水以制其刚，烁石逢源主利名显达。夏令罗火何以相逢，冬月如斯自能发福，秋令之金乃白帝司权，金神用事不怕火罗而克不喜土，计而生借水映色正此谓也。金白水清最喜秋，生者贵若金，水朝拱太阳最为奇特。经曰：金坚而无火，锻炼终见凶顽。盖火尚杀伐水尚澄清，文武皆沾刚柔相济名扬四海。用金之论木，盛则金钝而费力，土盛则金埋而少光辉，水盛则体寒，火盛则体鋾镕，金盛则太刚而折只以四时论之，得中和为贵。冬令之金斯时寒凝冻结，昼喜日光而温之，夜喜火罗而照之，定主文职蒙恩不宜与水孛交互。极主贫寒水冷故也，最妙昼土逢阳以温其土可助其金，主威武之职，又逢火罗拱互降祥，正所谓金罗相会阃外司权。
　　【论水】夫水者北方黑帝之神，高阳氏执权司事。故曰：水为智智者谋，谋者重所谓权行严，凝之令主杀物之权执性不定，决诸东则东流，决诸西则西流，遇冬则结遇夏则散。夫水之为能长养万物者，为天地之血脉。贯通无滞赖，土以发生为万民之粒食也。春令之水斯时冰霜冻冷借木气火罗温之，自能变化昼生水孛太阳同行名曰：光霁澄彻谓之冰霜，冻解心宇清，吉作事整肃政令。威仪当主台省扬名所忌金星交互，昼生为妙夜生贫寒二三月间。天气畅和遇水济润，发生万物作事超群，但四五月间泛滥无定必无福矣。夏令之水及洪水滔天，得土堤防最为奇妙。经云：水盛而无土，堤防遂归愚浊。若有土旺不以为倒限，论反主名利发达。惟六月之水最怕火，日罗枯涸遇土计则受克。秋令之水七八月间既济万物，不宜受克既能借土堤防，而不泛滥又能润土结实，万物清源可爱富贵荣华，若水受克泄者皆水之气脉虚矣。却不为福。冬令之水秉令行权，虽曰：水神用事能非令也。斯时点水成冰冻结寒，滞不能变化，得火为上令得土为次，令得太阳佐之，方可言令也。江河之水缘何有冻井内之水缘何无冻。盖土多则水暖。而清江河之水凝寒成冻不能变化，喜日光霁火土温之，天降吉祥。然冬水自得其时不用金，生使之见金，反为无义，乃曰：道义相忘唯喜在于火木也。
　　【论日】春天之日秀丽万物得宜最妙，三台引护水金佐之，谓向阳花红当春最不宜云雨之星，与日交会枝叶繁茂掩日，光辉不能变化，木火气罗交会朝拱。太阳代日行权用事，火日俱名有气人皆喜之，天降吉祥殊不知火罗能化木气之权，以为吉言。云雨星者即水孛土计金是也。夏令之日火烈阳刚人皆可畏最喜水，孛同行济润变化乃是晴霁兼行，万物精彩富贵自然，最怕木气火罗朝拱，太阳万物摧枯一陷千丈。孟夏之月日在毕宿，曹植赋云：帝炎掌节祝融司，方维扶桑之高，燎炽九日之重光。秋天之日方而不圆六亲，早离最喜金水辅，日而行方是淋雨济润。万物苏茂精神可爱，富贵荣华如见火日迎照，无水济润乃火炎威，未退为祸最惨。诗曰：秋日凄凄百卉具腓。冬天之日温暖熙熙，人皆可爱。午时为福之大也，夜生喜木金火罗朝日火日皆有光，霁文武双全。不宜夜生又见水孛，土计为云雨之星掩日光彩限行，遇之为祸最重，若水日同行得木飞来泄水之气，遇火飞来合度取火出色乃太阳光霁，此谓雷下天时人皆富贵，或有行限先见水孛后见火日，谓之久雨逢晴先主艰难而后容易，又有先行火日后见水孛，此谓之久晴逢雨先主容易而后艰难。
　　【论月】春天之月照耀山林虽花雨风流而晦月亦当不美，最喜太阳逢时阳辉明暖，丰盈财福夜月见木则万木清，清文章秀发夜月见火为火月交辉。人生富贵如夜月见木，更带桃花之星，生于二月之时为花月争辉皆风流，潇洒精神光彩，斯时之月不宜与土计交会谓之云，掩月华不足论也。又不宜孛宠之星随月而行，掩太阴之光为祸甚重。春月要有光明之象，物物皆亨本阴精之气而受光于日者，但与土计之余气则不为美也。夏天之月扬辉布暖春风，和气温悕可人。水孛润之而不寒，罗火照之而不燥，斯时之月喜木气以相扶忌土，计以掩蚀金。虽力薄夜诞而喜月，同行月本无光昼，假太阳而有辉。秋天之月光辉朗耀普照乾坤，出人头地逢水相涵如碧潭之皎洁，得金为助则精神而倍佳。弦望之际岂宜罗火以争光，晦朔之期那堪土，计而相迎见孛者为太乙抱蟾而食禄，非凡会气者乃祥云捧月，必清高而显贵。四时之月惟秋月独明，谓秋气清爽金乘令旺，所以人禀之则贵。冬天之月严凝可畏发辉旦旦，孤洁有余。虽清光遍于河海而寒月亦当欠舒，所忌者水孛相逢最嫌者土计，关照金星伴之以无情木，气扶之安有益生于昼者，借日光而布暖诞于夜者，伏火罗以助辉善观星者勿论生克，先明四时须分昼夜于斯消详可为至矣。冬气闭塞寒气朦胧，蔽月色之光华藏蟾光之皓魄，虽富贵而无风月也。
　　【阴阳并明说】夫以太阳安命以明其体，以太阴为身以明其用，论命则人之所可同身，则人所不可同如命，宫诸富贵贫贱格与。此身无相涉皆所不论，必须与身有干系深重者方是。阴阳者即日月太阳太阴也，人以身命系之。日之与月其次舍在天相近，故在子午卯酉四正子为端门，午为帝座，卯为明堂，皆日月所居。酉为西没之所人，生身命在此四宫皆富贵之人。安命在午日在巳月在未为阴阳，夹命日月在男女，迁移夹拱有力必有权柄能卓，立日午月子日卯月酉皆富贵命也。月卯日酉皆残坏命也，日居月度月居日度亦反背也，其人必庶出二母。日生忌火，夜生忌土，亦当活法论。诗曰：十二宫中不言主强，云昼火夜忌土何以不忌。水木金是致五星皆莽卤行限，若是见日月妙不可言或限中日月夹拱皆能致福，火罗犯日土计犯月皆损害。六亲朔日蚀望月，蚀命在日月，度不夭即盲哑之人。日月同在命宫，其人多贵已为阳极月，不宜居亥。为阴极日不宜居月，已妨母日亥妨父日月拱命拱主皆贵，拱田财必发，拱迁移必外发，拱妻子必得贤妻子，拱疾厄必少疾病，以类言之百无一失日为主，躔木度月为主躔土，度皆失次也。次舍者指宫分度数而言月卯日酉，谓阴阳反背也，盲者目不能见哑者口不能言。
　　【太阴黄道论】月有九行以黄道为经纬之主，青道二出黄道东赤道二出，黄道南白道二出，黄道西黑道二出，黄道北四时更可随黄道而变迁。春黄道始于东夏，黄道始于南秋，黄道始于西冬，黄道始于北其日，南陆北陆又是天道而旋也，以九道捷法推之。谈星者多不知九道之行，盖九道者非为他而设特为太阴而论太阴者身之主也。以太阴分为四时行，度以定黄道青道白道赤道黑道也。
　　【太阴九行例】日行黄道月行九道，黄道者中道也。九道者九行也，何谓九行盖黄道者一也，青道者二也，白道者二也，赤道者二也，黑道者二也，故名九行。且如春令生月躔角斗奎井木，度谓月行黄道月躔尾。室觜翼度房虚昴星火度谓月行，青道如月躔箕壁参轸，心危毕张度谓月行，白道月躔亢牛娄鬼金度谓月行，赤道月躔氐女胃柳土度谓月行黑道。其论以当时者为黄道，我生者为青道，生我者为白道，克我者为赤道。我克者为黑道，又如旺者为黄道，相者为青道，休者为白道，囚者为赤道，死者为黑道。又如夏生月躔尾，室觜翼房虚昴星火度，谓月行黄道。月躔氐女胃柳土度谓月行青道，月躔角斗奎井木度谓月行白道，月躔箕壁参轸度心张危毕水度谓月行赤道，月躔亢牛娄鬼金度谓之月行黑道。又如秋生月躔亢牛娄，鬼金度谓月行黄道，月躔箕壁参轸心危，毕张水度谓月行青道，月躔氐女胃柳土度谓月行白道，月躔尾室觜翼房虚昴星火度谓月行赤道，月躔角斗奎井木度谓月行黑道。又如冬生月躔箕壁参轸心危毕，张水度谓月行黄道，如月躔角斗奎井木度谓月行青道，月躔亢牛娄鬼金度谓月行白道，月躔氐女胃柳土度谓月行赤道，月躔尾室觜翼房，虚昴星火度谓月行黑道。
　　【四时太阴所经之度】横取：黄道、一即中道，青道二，白道二，赤道二，黑道二。立春：木、四木度，火、四火度，水、四水度，金、四金度，土、四土度。立夏：火、四火度，土、四土度，木、四木度，水、四水度，金、四金度。立秋：金、四金度，水、四水度，土、四土度，火、四火度，木、四木度。立冬：水、四水度，木、四木度，金、四金度，土、四土度，火、四火度。已上五行系月所经，由之度以此推之可知九道之行如行日，度则从火月度则从水论。角斗奎井即四木度也，尾室觜翼即四火度也，亢牛鬼娄即四金度也，箕壁参轸即四水度也，氐女胃柳即四土度也，房虚昴星即四日度也，心危毕张即四月度也。
　　【太阴九道断】论命以日月为身所系考九道，晦明如人身生世而禀赋，厚薄道行所属而为吉凶。黄道得五星之吉为福，土计孛罗为减力，盖四余暗道之曜非黄道所可见也。见则必掩晦黑道，正四余得志之所，又非五星所可从也。黄道为人聪明清和粹美春风和气洒落通变，黄道虽弱亦可为吉，但怕黄道遇掩晦，是月行于天而片云蔽之甚以其昏晦也。青道多清洁，有风节廉操进退以礼。青白道为孤高之所，若更命局与当生孤刑煞局无禄贵驾殿者，必孤克更空亡刃破交横必是僧道，有吉局亦为贵中孤命。赤道太阳光辉之所为人多权，略任势敢为。黑道愚而好自用贱而好自专心，高无实志大无成之人。黑道虽富贵，入诸吉局亦必自艰难中起。凡太阴专紧于九道之内，次参得何星之用，如妻星主内助而起亦由内亲而成功名，田宅主得父母力财得财官主贵更参诸局无失矣。
　　【太阴度主说】如太阴度娄娄金也，当以金星论如金星得垣占高强，有夹拱与禄贵驾殿相系，更见土来生之吉立命巳人必贵。如金星失躔为他星所断或截其脉，不与禄贵驾殿相系却与阳刃的杀相干，此又下贱矣。如金星失道太阴得夹拱或见黄道，所喜之星禄马殿驾贵人相涉，亦为吉星如金星在辰升殿。当官禄或火在申子辰当令，或难值此不可以身主居官断也。盖受火之欺为令所役，为官所驱，何福之有。若更有土与火之脉相贯穿，此又转凶为吉之道。盖火欲伤金见土则火生土，土又生金矣。挽回一团福气。金在上宫却看土星，是何宫主妻得妻妾，力男得男女力官则贵福则富乃土为持重之星，有培植之功为人亦有持久之福，若为火所燥无土，挽回凶焰为人多受漂，忽震荡之祸得吉尤凶也。若金见水却看水是何。宫主田妻男吉官福，尤高是身得此。福若生无用之星，奴仆兄弟无益于我精神，气脉为彼所窃平生为人，无力以小失大如金见木为财看是何。宫主妻得妻财，奴得奴用之类活法，推之无不中矣。太阴即身之度主也，的煞羊刃二者为祸甚速，所谓生生不已，化化无穷之妙，于此可见。
　　【太阴引从夹拱说】引从夹拱当辨其孰吉孰凶，如月度娄前三十度，内有吉星为引后三十度，内有吉星为从引，宜远者为吉从，宜近者为是前后，夹拱匀停不论何星多寡皆为引从夹拱，但看叶和争斗如何耳。前引后从又要求太阴之前，不以多少近前一星以之为主，若前面之星与所主之星皆相生无战克，非贵则富有战克不纯粹矣。月前所主之星与日月有伤，此为下贱。若月与官禄贵殿驾，无非富贵前后拥从匀停所主之星与月，相得前面诸星相战争，只要不伤月前主星不碍其名利，若三合钓来亦如此。论但当明剖合道望道之，说在月前为紧富贵皆特力为之，不藉他人合道望道必因人而成，此二项望衢尚可成功，合衢非仰他人则不可贵格，亦是荫官拱夹中亦有福有祸如夹，吉则吉拱，凶则凶又在详推之也。望衢合衢即望道合道也，望道指对照言合道指合照言。【太阴犯殿伤宿说】犯殿者如主弱，下凌恃其权而犯殿，如太阴度胃而罗计占昴毕二宿昴毕日月也。天之日月人之君后罗乃黑道狂暴之星，犯其日月身前有此凶星安得不凶。犯殿者即罗计土火占四日，四月之度是也。伤宿者上刚下暴各恃其力，如太阴在胃立命在子丑木星在月前，身命皆系乎土木将来伤之退度。尤凶主为人犷狠愚，执更当阳刃劫杀之，类必是凶恶之徒当受刑法，否则夭折又有此格而富贵者。乃坐禄马贵垣殿驾庙，旺日月联格有以伏凶星之势，犯殿不妨也，推者宜加详察不可以一概而论之也。伤宿者即克命克身之星，在太阴之前。
　　【太阴让殿说】让殿者如人不临正室而遽别处，所让之殿有吉则福有凶则祸如太阴度，柳星二度之间诸星在翼轸之类独让，张宿在中或月度翼轸诸星在柳星亦是前为紧，后为缓，当禄贵殿驾为富，贵中间更有金水各一星在张宿谓之，一星朝后谓之留守护垣，此更吉也。若让殿有土计罗孛之类不谓朝后谓让殿，受欺此凶格也。让者逊也让吉则吉让凶则凶。
　　【太阴出垣说】罗计界出太阴，若登殿驾禄贵者吉居杀者凶月乃柔星，有晦朔弦望全藉诸星辅之，日生宜木水气夜生宜金孛，火罗宜在太阴之前后最怕阴阳，反背诸星失志。太阴前有吉星相近，禄贵后有恶曜赶趁尤急。出垣者太阴在计罗之外也。
　　【太阴晦朔弦望说】晦者月大三十日，月小二十九日。朔者初一日也，上弦初七初八，下弦二十二三，望者十五十六，盖太阴分九道之行，有晦朔弦望之论。月本无光借日为明，凡生晦朔日前后者则月无光矣。昼生倚太阳之光，夜生仗火罗助辉，遇金水亦可上弦，下弦亦有二论。上弦生者月渐着明，谓之进气。下弦生者月渐减明，谓之退气。进气者有余退气者不足，又云上弦之月喜生申酉戌亥之时，下弦之月喜生亥子丑寅之时，于斯之月俱爱火罗侍卫亦宜金水相助。望前望后月正光辉之际又不宜火罗同宫或合拱对照皆不言，美名为火月争光，或火罗掌刃雄廉锋，煞者非早失慈。亲主自己目疾于中金月交辉，水涵蟾魄太乙抱蟾生，逢冬令或居水土木宫或躔水土木度皆为失所，纵使荣达亦先难后易，或起自贫寒设使贵显亦主孤。论凡日月交蚀必竟日蚀，在初一日月，蚀在十五十六，如日犯罗计昼生必蚀如月，犯罗计夜生主蚀。晦朔月之无光，弦望月之有辉，孤月独明惟初八以后。至二十三以前，夜生者为妙，其它日不取。惟冬天孤月独明反不为美，又嫌金孛水木气相伴极喜火罗之助为上。
　　张果星宗十一【太阴论、所温周若水着】太阴乃水之精也，人之身也。一日行十三度为准，人生以十二时所属，何度盈亏。明晦即管人之祸福，今术者多不识晨昏度，只论琴堂虚实以故不精不验。朔后为昏度，望后为晨度。太阳元火之气为诸曜之主，不变不化月与金木水火土，气孛罗计皆变化不常，故日为君月为臣五行为人民。月借日之光，五行借月之光，所以用月美者富贵多，凡四余作权柄又为干戈与七政，共格为文武同行必镇守边疆之命。性理云月本黑色如漆，盘则受日之光先儒之理明矣。一未为太阴宫何也。盖午后阴生为水之精而亥卯。未合木局惟未宫井，度最长所赖水垣得子母相顾以成太阴之象，土不能伤月故也。午为太阳午与未合，臣借君光月借日光故耳。一太阴在天有三府奎壁斗也，最是文明之宫。凡月在斗生于有光之际就斗牛泊命行氐，土度中进士状元，若晦冥之际亦斗泊命只得妻财子力，行氐角限发财福而已。一月居斗而命安奎乃月明，官禄行丑限为御史，若角住命月在斗为富格也。一月在井诸星不杂又安命于鬼，井卯地有星拱起乃是天官，大夫毕度高中。一月在奎宿为太阴，朝天酉宫安命行限见月中，举壁水度中进士。一月在壁者以毕月安，命生光辉之际，行奎壁度联科作布政官，若生上下弦之际只纳粟奏名。一月在奎气星同行酉宫，立命生于亥子时乃祥云捧月之象，限见月即高科子限为太守，行斗度死于路。一月最不宜坐箕参尾女，四度反复成败之人。一月躔心者金星相伴，巳宫立命行未限发科或木星伴必雕巧妆花之人，月在毕命在午官为御史。一月挂柳梢五度之外不取，又未宫安命毕度中魁有火，在四土度行胃土度即死，四土度无火行娄奎度作翰林官。柳度在未乃月之本宫，至柳四柳五过午宫，故不取。一月喜漏罗计之外以月为身，命官福田财方为得体，若月为迁移八煞闲极奴仆相貌之主纵有光，亦弄巧成拙，先荣后辱或流落江湖者多。一月居闲极止有三所，命在酉月在未，命在丑月在亥，命在巳月在卯，虽得格无大贵。若以他宫为闲极论乃僧道贫薄之命，经云月居闲极反为祥更喜临于华盖。月乃身主居兄弟之宫，主清闲富贵。一太阴最宜临财帛加财星高起，必享千锺之禄，若月被蚀掩因祖财成败。一月与妻星同宫，因妻致富或因亲致亲，若财星原陷必自成自立致富，又怕白虎飞廉的煞大小耗？之财，虽发未免先成后败。一日月同入财宫必招横财，昼生以财求名夜，生先贫后富加罗计发骤。一月孛同入则宫，若财宫属金必因酒色坏财，或因酒色丧身。孛乃月之余好酒好色，若同财会金必主是事。一月同金入财宫必得母财发达，惟在寅宫谓金骑人马必败母之财，废母之业。一月在星以午为财帛者，复带金刃必盗，父之财兼本身庶出，以月为身在午不光故也。一兄弟属土属木带杀克太阴于财，宫必主兄弟争夺不和。一申宫安命太阴在未及酉宫，毕月度立命太阴不离于申宫之毕，皆是做官方面致富钱粮之官。一太阴喜居官禄务要有光为贵格，若在辰戌丑未宫只为纳粟奏名之士。一月在寅亥宫为官禄者最怕落木，寒蟾必是寒儒。一月在子午卯酉为官禄者酉宫，主风宪余三宫皆杂流及五六品之阶。酉宫乃月之所出之宫。一月掌财星入官禄以财夺名，亦纳粟之官。一月兼奴入官宫乃吏员之命。一月喜孤居，官禄则清有星混之，则浊或生上弦纵昼月亦清生，下弦昼生乃秀而不实，又看官禄主如何。一假如日在申月在寅命在亥，合大富贵子亦秀气合格也。一如月在寅以寅为官，宫金同行必谪降仕路加飞廉天雄必犯御刑。一月生残晦之际带迁移，主入官宫又带刃雄等，煞必因名得罪徒流千里，及与为官人争告。一月带八煞入官禄金木为飞，廉白虎剑锋侵战行，此限加四余流来，必死乱兵之下。月乃母后之象，性本善慈，人依之为母。何况遇此凶煞则杀身而殒命者岂能免乎。一火助月于官禄主权贵，一扫千兵之命，惟月带刃不喜近于火罗。一月入官禄而贫盖因寒孛拱之，及金水严凝侵之而宫空亡耗难？之，及月躔初末度并受制之度故也。一有望月居官禄而不显者，盖夜生论身度为要看本度所属何星，若是月三方掩映争光罗计亲之为武臣，惟秋夜望月主秀气。一春月居官见金水者，王府训导之命也。月与金水皆聚阴之象，柔弱之身当任此职。一人月坐箕风生于望，夜因木在箕而生风，纵光明为狂妄之士也。一人月生望夜坐翼已为奇妙，然居巳为阳极阴不可居而月化禄金掌八煞，复居难地少年高科行官，宫为哺艮革前程。一有申宫坐命月在亥，生于望夜前以财入官禄，主享祖财纳粟。因月带刃行于室火，火罗三方迫之，又木在巳生风之地而限又弱行，此限失火官司刑克巳属巽卦象取巽为风。一有翼火住命月生望，夜在参水猿，又谓福居禄位乃一清寒之人何也。盖水为的劫廉雄水月为鬼克，故不能发也。一有六月十二日月亦在房命在虚为教读之人，养子为盗无结果何也。盖因盛夏之际以阳气胜阴，复在火宫太阳傍照月带煞，复有劫刃两傍得文昌在焉，颇知文墨其实火日盛，窃亥木之财而贫也。一人心月住命月坐星，生于望夜木同行于张为道官何也。盖阴占极阳之地主出祖，过房木气掌孤劫，所以为斯文道官。一月在戌奎生在望，夜以未垣安命六己生人何以至贫而孤戊寅生人何以至富而贵。郑先生云：己人带刃，所以贫孤。戊人带贵，所以富贵。未垣安命己生人刃在未戊，生人贵人在未，所以有贵贱之分，宜细推之可见。一月居奴仆而庶生者贵，盖月为母为庶今月起。奴宫高照三方与财帛官禄有情，所以富贵设，若月居奴仆带煞无光而奴元复起高照，即皂隶之徒月坐。奴遇贵人为刀笔之吏，次则书手成家。一身主入八煞务要入天门，方合贵格煞主背太阴为贱格。一月望入迁移反富贵何也。曰：看三方局主何如殊不知斯命在卯月，为身在未孛在亥天关也。又玉兔腾空之象，所以为富贵也。孛在十二宫皆裸形至于亥乃天门也，必着朱衣而过之，所以不为祸而为福。一孟子命在亥月在卯孛在未，纵漏关格所以三迁之教大抵月在迁移者多，因事业反复处见成就。一有未望之月在张而命在辰，岂非禄居福位多主大贵见月即当中。所以身入福亦是碧玉大格。一如用太阴者不拘所在何宫随日变化之忌，喜怒之曜相参无有不准。一刘国师命坐亥月占斗柄而诸星灿灿，拱南木又躔毕，所以为君师。经云：月为人之母即有生化之气，故为用神切也。一太阴最嫌斗煞或土去计来或火去，罗来其水孛木气皆顺行，不妨怕斗斗者死，顺者灾若月被斗在难地则乱兵而亡。若斗在生地因祸中得福，又如四月度犯斗亦不好。太阴本沉静之星喜居阴宫，宜逢吉宿及同宵之辰，所以为福。况逢战斗之煞安有不为祸乎。天星有如此况人民乎。一宁王命万水朝宗格木月夹命于亥地，因土计罗刃于卯死后凶危。一如小儿命看太阴三日宫所躔何如。又太阴一时过一度交接，初刻末刻仔细消详上四刻下四刻，验之所属方知奥妙。一月居火地最怕水孛迫之，必溺水误医之厄。一木近月为煞者，必脾胃疟疾。一金近月于木度必喘嗽及克妻。一罗近月于四金者必有足目之疾，一孛月向坐四金者主酒色病祸。一水月同坐四木度，主行医九流之人。一气月同坐四木度，主僧道之人。一金月同坐心月狐，主巧艺之匠。一论太阴何以为福。早为福迟即看度深度浅是也。凡太阴有贵格者有太乙抱蟾身居闲，极日月守照一星伴月，火月同宵，日月趋朝，金助月华，母依日月祥云捧月，日月同宫日月互垣，火金逢月木月清贵之类皆作贵命而推之也。一月在限即论月在四正三方，亦论月不见月方看他星。一晚年行月星其限不好，即不善终见月好即能享福。一月喜居太阳之前，不喜太阳之后，名曰背君。一论官品高低须看官星所泊之度，及格局并用神在何处，若是官星度困则看用神之度何如，但格局用神兼得所者京堂命也。一用神格局俱好只有财星混于官恩，星远乎驾方面之官。一格局高内有所破，此外任四五品之官。一文魁星高太阴作科道等官。一余气用神健必掌兵。一罗为官魁或向驾，亦在京得宠。一用外盘格局及七政混杂乃杂流之职，财禄交驰财马互换，及禄到财宫乃纳粟监生命也。一有不入泮门而白衣做官者此可论斗标卦气禄马，元天经地纬唐符国印贵人三元为要。次看内盘恩星提携必身主微宫，主度主弱只是限好，因聪明文笔得京官，若身度健太阳高强有夹拱，此得父荫原格无破亦渐升，至京堂原有破只升外任。斗杓卦气天经地纬唐符国印诸吉星皆详起，例此张果通元之秘星。一论王侯驸伯命盖侯伯要禄马，逢空休囚爵恩星到早而诸星皆会高强。用神亦在驾前只论身星，财帛为要身星好有才志，财星好享厚福，身星晦财星疲无才能而且穷也。一指挥千百户命与杂流同论亦宜官恩好行，限好方许高升与前侯伯命兼看为是。一总兵参将与都堂命同只是武官文星欠，高身星欠清终不能近君也。当以权印刃劫等煞同论方有助威权之用也。一太监命与僧道同只是身福田，财星好享福有权柄也。一有极贵而无子者盖未垣安命以火为子为官火，至西而发，故得极贵而无子，若丑安命以金为子为官。金至西而囚，故得子而不发贵，看本星所泊何处高照何方。若有福星弱官星高得贵而不得子官，星高福星健主福与子俱好。经云：福德男女同一局也，若男女主好福德弱，虽有子不得尽终。一有僧道尼姑后还俗，生子者皆因原恩福官，度休囚煞神孤寡切照，后限遇夫妻星动驿马桃花星照，孤寡皆去故生子也。
  </div>
  <div class="pagination">
   <a href="张果星宗_page14.html">
    上一页
   </a>
   <span>
    ...
   </span>
   <a href="张果星宗_page10.html">
    10
   </a>
   <a href="张果星宗_page11.html">
    11
   </a>
   <a href="张果星宗_page12.html">
    12
   </a>
   <a href="张果星宗_page13.html">
    13
   </a>
   <a href="张果星宗_page14.html">
    14
   </a>
   <span class="current-page">
    15
   </span>
   <a href="张果星宗_page16.html">
    16
   </a>
   <a href="张果星宗_page17.html">
    17
   </a>
   <a href="张果星宗_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
