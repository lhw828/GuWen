<!DOCTYPE html>
<html>
<head>
    <meta charset="UTF-8">
    <title>火珠林 - 第 3 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>火珠林 - 第 3 页/共 7 页</h1>
    <div class="content">　  出现在家，忌外卦独发。伏藏应动，皆不见。看财爻旺相出现，忌动用官，看官爻，忌世应坐鬼，又须问见何人，看用爻为主。
　  谒见，用支出现旺相不动，在家；若空、冲、散，不在。世应相生合则吉，相克必凶。
　  世克应，或克用爻、皆致怨之象。当俯仰小心。应克世、或用爻克世，皆愿见，亦忧刑。应用相克不及相生也。卦有身，相见更看用爻，用爻生身尤好；卦无身又无用爻，或用爻空亡，终不见。
29．占买卖
财福出现，买卖必利；
世应相生，交易可成。
　  卦占买卖，惟要财福出现，如无不利。若是兄宫发动于上爻，必知地头不吉。凶杀泊四五，途路坎坷多。
　  财支持世克身得利，发动克身亦利。外克内，应克世，易得财；内克外，世克应难得利。
　　内旺相，外无气，其物先贵后贱。
　　财旺相，主贵、宜卖；财休囚主贱，宜买。
　  兄财不利，鬼动贱发，月建临财则吉，官鬼临库，公财吉，私财凶。
　  卦有二身三身者，财当与人分共，本宫鬼化财可求，本宫财化鬼防失。
30．占求财
财来扶世，求之不难；
财空鬼旺，千水万山。
　  合吉神并世应，而六位有财可得。白虎临财已先嗔、临应也先嗔，比和则无关，鬼动则必经营也。应生世，虽无财亦可求，外生内、应生世，或比和不落空者，虽未有，尚有还财。子爻动彼自不还。死气财必长生日得。外克内卦宜出财、内克外卦宜入财。
　  将本求利，须要财爻持世，应旺相，有气，乃大吉。财爻无气，虽有亦无多。财爻空亡。其财决无，尤防破失。财爻生旺可倍加，休囚减半。逢冲，将入手有阻。
　  空手求财，虽有财爻，却要鬼旺方为全吉。如财爻旺相，卦中无鬼，虽财可求，实无可得。若有鬼无财，虽有高术，亦不得财。二者必用二全，方为大吉。父母化财，先难后易，财化父母，先易后难。财化兄弟，先聚后散，兄弟化财，先散后聚。
　  前卦有财，后卦无财，速谋有得，迟则无。前卦无财，后卦有财，迟取方有，目下未值。财之多寡，须凭爻之衰旺决之。
　  子孙为财之源，若加青龙发动，不问财爻衰旺，决可求谋，乃大吉之兆。父母动则子受伤，不能生财。财源已绝，若遇白虎同登，凶。纵其财旺生合世爻，只许一度，不可再图。
　  世为我，若财来生我，克我皆吉，乃易得之象；若我克财爻，谓之克退，财静犹可，若动，如入下逐高，不能及也。若世安静，财爻发动，生我、克我，此财来逐我之象，决主易求。
　  看得财日，须与日辰合方得入手。若旺相之财，墓日可得；无气之财，生旺日乃得也。
31．占博戏
博戏斗禽，福旺物真；
财为利息，鬼动不赢。
　  世应见鬼爻皆败，乃彼我不得地，世旺克应，我胜；应旺克也，彼胜。子孙妻财喜扶世，我胜。子孙旺相喜动。
　  或问：妻为我物，鬼为彼虫，如何取用?答曰：此言斗禽虫也。若转变之事，则不一同专，要子孙持世旺相，或独发便赢，若鬼兄财爻动便输。要知当日，俱以时辰取福德言之。
32．占出行
远行出入，财旺大吉；
鬼旺多凶，持身最吉。
　  财为行李，子为喜悦。凡鬼又持世，兄弟独发，鬼爻旺相，鬼墓贴身。游魂八纯，皆不可出行。
　  或问：游魂、八纯皆不可出行，如何?答曰：游魂主忘返，八纯主宾不和，故不利出入也。
　  动官行。世应俱动，宜速行，旁爻动，利行迟，八纯，不宜远行。世墓方大忌。
　  要看第五爻持世为紧，但宜财爻、子孙持世，或旺相动便好。
　  只怕鬼兄动。世爻化入墓，化出兄鬼，主有口舌，或主病。世空去不成，或动爻冲克世爻，便断此人伤我。如鬼爻，鬼贼官事。兄爻，口舌是非。父爻，船事不便，或文书等事。财爻动，当有财物之喜，子孙动，或化子孙，去有财喜。
33．占行人
行人用财，鬼动必灾；
应爻坐鬼，无透不来。
　  以财为用，亲爻为行人，旁爻为音信，持世立至，远三日，近、当日。财又出现，旺相来速，休囚来迟。财爻伏藏，旺相，直日便至；旺相不值日未来。财爻出现，旺相宜墓月分方归。大忌应爻坐鬼，兄弟须是日，日辰透出安静，以财生旺日到，乱动以父母生旺日到。
　  初爻为足，二爻为身，身足俱动来速，第三爻动，难得来。父母为信。
　  或问：亲爻为行人，何为亲爻?答曰：财爻也，乃本宫之财，非旁爻财也。旁爻之财，但为信，而本宫之财为行人。
　  又问：三爻动如何难得便来?答曰：第三爻化出财爻，乘旺相动，便到；世空，行人便至；应空未有归期。
　  占家亲，在外以墓为归，若爻神出现，无日辰刑克，行人对待，若在远路，看用爻值月何建，以审行人，应空，过一旬，归魂卦世动，不来，或去别处。
　  凡占，必用爻三合日归，如子爻为用神，取辰日回，如不回，申日回，申子辰三合也。遇空不取。
　  若用入世墓，亦主回。应空有阻未至；世空便到。应持鬼去远。子孙、财爻持世，远三日、近二日便回。第五爻动出财爻或子孙爻，行人已在路上。
　  应动，行人发身了，亦看动出何爻。官鬼主有病；兄弟主口舌，或无盘费；父母动船中有事，主有信；财动便至；鬼爻旺相官事担任。
34．占逃亡
逃亡看世，失物看财；
财动物出，世动难来。
　  凡占人逃去，归魂自归，八纯卦在亲友家。一二三世易寻，四五世难寻。内动近，外动远。
　  占六畜、小儿，看子孙；失物，看财。应不动、财不动，兄不动，财不空。鬼不发或伏藏，可见之象。以上虽可寻，若卜得坤艮宫，财在大路，亦不能寻矣。
　　更问失何物，若失文书牌号，当以父母爻取。
　  或问：世爻动如何难来?卜八纯卦何故在亲友家?答曰：外卦是六亲出现也。
　  又问：一二三世易寻，何也?曰：—二三世，下爻去冲应，又外卦出现，故曰易寻也。
　  又问：世在五六爻难寻者?曰：外卦伏藏也，游魂主去远，归魂主自归。
35．占逃亡方位
世宫为方，应宫为所；
归魂八纯，互换宫取。
　  世爻之宫为方，一爻独发方可取方。归魂八纯以换卦宫取，乾互坤，坎互离，艮互兑。乾艮宫在山，坎近水，兑奴婢家。大怕鬼爻持世，应变出现鬼爻，乘旺相凶。
　  或问：世宫为方，何也?曰：如天风姤卦辛丑持世，巽宫乃东南方也。
　  又问：应宫为所，何如?曰：天风姤卦，应在壬午，宫在东南巽方，官人家也。
　  又问：归魂八纯，互换宫取，如何互换?曰：如占得纯乾去，看空，逃亡人在西南坤方也。又如兑卦，往东北艮方寻，艮卦往西方寻，此互换宫方取。又问：震巽离出外必无归?答曰：震、巽属木，离属火，皆非藏之处者。下文乾坤艮兑而不及震、巽、离者，此也震，芦苇中或舟船中；巽，匠人处竹木中处；离，窑冶处，古庙里。
　  世与内动在近，应与外动在远。用神出现，以旺为方；用神伙藏，以生为方。丑东北，辰东南，未西南，戌西北。
　  又断应与用同，应是兄弟，本贯相识之家；应是官鬼。有勾引入出去，或官司去处；应是父母，投亲戚家，或入手艺人家；应是妻财，奴婢、妓、弟人家；应是子孙，在寺观庙宇里。
36．占失物鬼祟
阳鬼为男，阴鬼为女；
若是伏藏，返对而取。
　  占贼占祟，以鬼阴阳为用，占主女男看得何官。如占贼，阳宫鬼出现，主男鬼；伏藏主女。阴宫鬼出现，主女鬼，伏藏主男。占祟，鬼无正形，但以支干取之。鬼动以单为少阳，拆为少阴，重为太阳，交为太阴。如分老少何人，但看应爻最切。
　  或问：若是伏藏，返对而取，何谓返对?答曰：用返对颠倒也。阳取阴，阴取阳之义。
　  又问：返卦时，何以知贼之巢？曰：但向鬼生方寻之。问：何以知鬼生方？曰：但看财爻伏何爻之下，如姤卦，财伏子孙下，在西北方，僧道小儿处也。
　  又问：何以定获贼之日？曰：看子孙旺日是也。
37．占贼盗
若有两爻，可别单拆；
忽有独发，邻中可测。
　  卦有两爻鬼者，以单拆分取之。六爻中一爻独发，亦可取父母为老，子孙为幼，兄弟为男，妻财为女，官鬼横恶，占贼过犯人。
　  或问：若有两爻，可别单拆，如何别之?曰：一卦两爻鬼，以单为阳人，拆为阴人。如俱为拆，只是阴人，鬼化鬼，乃过犯人也。
　  以应爻为主，财为财，鬼为鬼，出现最急，旁爻为次。凡财出现于五爻之下，不动可见。
　  非鬼为贼，独发爻亦可取，若有鬼为贼，更取日干为主，分辨老少。
　　凡占六畜，只以子孙为用，父母动则休矣。
　  凡失物专看财爻，本象要旺相不空不动，可见；如财爻空了、动了，是出屋也。更无气决不可见。
　  官鬼为贼，子孙为捕捉，兄弟为众，父母为衣服、文书，财为失物。
　  如子孙旺相，其贼必获：子孙无气或空，难获。鬼爻空，决寻不见。
　　六爻无鬼安静，非贼偷去，乃自失也。
　  财在内卦安静，旺相，物不失，必在家中；内外俱有鬼，偷与外人；鬼克世爻，主蓦然揞见贼赃；鬼刑世，主贼再来，必有所损，宜防之。财化鬼，妇人为贼；子化鬼，小儿或出家（人）偷盗；鬼化鬼，过犯人拿；父化鬼，掌文书或老人为盗；兄化鬼，相识昆仲为盗，有多伴。
38．占鬼神
休囚为鬼，旺相为神；
本象家亲，他宫外人。
　　(1)六爻定体：
　　六爻 公婆 家亲 佛道
　　五爻 父母 口愿 土神
　　四爻 叔伯 土神 半天
　　三爻 兄弟 门户 境神
　　二爻 夫妻 土地 家神
　　初爻 小口 灶君 司命
　　(2)五行鬼：
　  金木，横死；土，时疫；火，劳血；水，落水。
　　(3)八纯卦：
　  艮，五圣；震，天神；巽，木神；离，火神；乾，功德；坤，家将；坎，落水；兑，口愿。
　　 (4)五乡独发，克日克世取之，各有两义：
　  父母家先，子孙小儿，妻财妇婢，兄弟阳人，官鬼横恶，以上随爻。
</div>
    <div class="pagination">
<a href="火珠林_page2.html">上一页</a><a href="火珠林.html">1</a><a href="火珠林_page2.html">2</a><span class="current-page">3</span><a href="火珠林_page4.html">4</a><a href="火珠林_page5.html">5</a><a href="火珠林_page6.html">6</a><a href="火珠林_page7.html">7</a><a href="火珠林_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
