<!DOCTYPE html>
<html>
<head>
    <meta charset="UTF-8">
    <title>唐开元占经 - 第 23 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 23 页/共 76 页</h1>
    <div class="content">　　荧惑犯天狗十三
　　荆州占曰荧惑入天狗兵谋北夷大饥来归邻国多土功若守之为兵谋
　　荧惑犯天庙十四
　　黄帝曰荧惑入天庙若守为庙有事一曰为凶忧　荆州占曰荧惑入天庙有庙残之事吏不去则死
　　荧惑犯巫咸中外官四
　　荧惑犯长垣一
　　郗萌曰荧惑入长垣敌人入中国出长垣则出　玉厯曰荧惑入长垣若守之匈奴入汉国敌人四夷若皆出期一年
　　荧惑犯土司空二
　　荆州占曰荧惑守土司空有兵又曰守入土司空有土徭之事
　　荧惑犯键闭三
　　郗萌曰荧惑犯乘键闭星大臣有谋天子不尊事天者致火灾于宗庙王者不冝出宫下殿有匿兵于宗庙中者　宋书云晋穆帝升平三年正月壬辰荧惑犯键闭占曰人主忧五年正月穆帝崩
　　荧惑犯天柱四
　　荆州占曰荧惑守天柱兵鼓起
　　荧惑犯天渊五
　　荆州占曰荧惑入天渊大旱山焦枯若守之海水出江河决溢若海鱼出
　　荧惑犯鈇锧六
　　黄帝占曰荧惑入鈇锧为大臣诛　推度览曰大臣戮亡荧惑环鈇锧　荆州占曰火犯鈇锧兵起
　　荧惑犯天廐七
　　荆州占曰荧惑入天廐十日以上廐马有食变　石氏曰荧惑出入天廐天下廐有忧长吏败若干天廐兵起黄帝占曰守天廐为廐灾之事人主以马为忧不即
　　马疾　郗萌曰荧惑守天廐三十日骑马出










　　唐开元占经卷三十七
<子部,术数类,占候之属,唐开元占经>
　　钦定四库全书
　　唐开元占经卷三十八
　　唐　瞿昙悉达　撰
　　塡星占一
　　塡星名主一
　　石氏曰塡星其神雷公决星名曰卿魄　荆州占曰塡星常晨出东方夕伏西方其行岁塡一宿故名塡星石氏曰塡星主季夏主中央主土于日主戊巳是谓黄帝之子主德女主之象冝受而不受者为失塡其下之国可伐也德者不可伐也其一名地侯【案服食经曰雄黄塡星之精也】淮南子曰中央土也其帝黄帝其佐后土执绳而制
　　四方绳直也其神为塡星其兽黄龙其音宫其日戊巳春秋纬曰塡星主德徳失则宫室髙台榭繁故塡星
　　缩火烧门动则水决江河破凶　文曜钩曰塡星主德以正常德失则罚出塡星二十四征以效存亡　合诚圗曰塡星主正纪纲　甘氏曰塡星主太常主周梁【海中占曰周梁中国也】邦有德塡星当也　巫咸曰塡星之德厚安危存亡之机　塡星所宿者其国安大人有喜増土五行传曰塡星于五常为信言行不二于五事为思心寛容受谏若五常五事皆失塡星为变动为土功为女主为山崩为地动　吴龚天官星占曰塡星所居国有德不可以兵加也　班固天文志曰塡星者信也思也仁义礼智以信为主貌言视听以心为正故四星皆失塡星乃为之动　郗萌曰塡星主祭祀鬼神宫及太常荆州占曰塡星土之精主四季　塡星主司天下女
　　主之过女主邪塡星邪女主正塡星正　石氏曰塡星正女主正纪纲
　　塡星行度二
　　五行传曰塡星以上元甲子岁十一月朔旦冬至夜半甲子时与日月五星俱起于牛前五度顺行二十八宿右旋岁一宿二十八宿而周天【案厯法塡星一年平行十二度十一万六千四百三十二分度之四万六千二百七十一二十九年百六十八日千九百七十六分日之千一百三十七而周天是三百八十三年而十三周天】　淮南子曰塡星以甲寅元始建斗【寅元始厯起之年也建斗塡星起于斗也】日行二十八分度之一岁行十二度百一十二分度之五二十八岁而周天　春秋纬曰塡星出百二十日反逆西行百二十日东行见三百三十日而入入三十日复出东方运之常也守度持节为纪纲顺之吉逆之凶　荆州占曰塡星出东方三百三十日而夕伏西方三十日而复晨见东方　尚书纬曰气在于季夏其纪塡星是谓大静无立兵立兵命曰犯命夺人一亩偿以千里杀人不当偿以长子不可起土功是谓犯天之常灭德之光可以居正殿安处举有道之人与之虑国人以顺式时利以布大德脩礼义不可以行武事可以赦罪人与德相应其礼衣黄是谓顺阴阳奉天之常也如是则塡星得度其地无灾　动声仪曰宫音和调塡星如度不逆则凤凰至　巫咸曰塡星受制则养老存鳏寡行饘粥施恩泽事宾客　郗萌曰填星用事务招録贤圣择亷平劝民耕农实仓库治城郭通沟渠奉天祠修治社禝数问牢狱察勉失职务安百姓如是则塡星不盈缩不逆行变色　荆州占曰塡星顺行而明其国有厚德　塡星行中道阴阳和调　皇甫谧年歴曰甘石太初歴所以记星出不同者以星盈缩在前各录后所见也塡星之精凡六十三变
　　填星相王休囚死三
　　荆州占曰塡星之相也从立夏至仲夏时其色大如精明无芒角　塡星土也位在中央王于四季其星从孟夏至仲夏时色当赤而微小及季夏王时其色比北极中央大星赤黄而光明有芒角　塡星之休也从孟秋至仲秋时色黑而细小无精光季秋时其色当比奎大星黄白而光明有芒　塡星之囚也从立冬至仲冬其色青而细小赤黑止而不行【甘氏云如小不明也】至季冬王时色当比左角青黄而光明有芒　塡星之死也从立春至仲春其色白而细小不明至季春时色当比参左肩而黄白光明有芒　甘氏曰当其相也而有王色主弱女主用事有休色有土功有囚色女主不昌有死色贵人多防所留守舍其国有女征其进舎也及退舎皆为土功忧事　当其王也而有相色则女主宗强有休色政在公卿有囚色女主不昌有死色女主族不祥其所留之舎有德厚其进舍也其国得土其退舎也则失土当其休也而有王色臣下纵横有相色女主请谒行有囚色女主宗族有诛伤死色重有女防所留之舎其国民流亡其进舎也及退舍其国受殃　当其囚也而有王色有政令四时不和多风雨灾五谷不成盗贼起野多囚人有相色臣下为谋谋及司空有休色女主与妾讼有死色国有土功所留之舎其国是当其进舍也絶嗣复兴其退舎也有哭音　当其死也而有王色下胜上枯木复生臣专政有相色地泄其藏从地中出有休色五谷暴贵人臣散亡有囚色必有霜雹所留之舍尤凶其进舍也地动若有蛇怪其守舍也有移徙泽
　　塡星光色芒角四
　　甘氏曰填星以季夏戊巳此王气色当如其常色变则失所也　郗萌曰塡星色有常黄比参右肩　荆州占曰塡星常色如北极明星赤比角星黑比奎明星黄帝占曰填星色白多为狱一曰有素服天下不安填星色黄而光辉辉大更宫室有土功事　填星色黄大无光女主得意一曰女主年中有忿争　礼记威仪曰君乘土而王其政太平则填星黄而晖多　诗纬曰塡星华此奢侈不节王政之失　海中占曰填星光明岁熟其所守国安大人有喜增地　郗萌曰塡星赤华也期九十日兵起　填星春色苍岁善大熟　填星色青黄其国有忧　填星赤色光而泽也不出其年兵起塡星色赤饥期三年色青黄有忧色青白期不出五
　　月兵若狱大起青多为兵白多为狱青白等兵狱并起色青黑六十六日有防皆所在之宿名其国　天官书曰填星色青圎忧病一曰忧水青角有兵忧　填星色白圎有防若星赤圎有兵黄圎则吉　荆州占曰塡星居之分久而光明人主吉昌　塡星色春青夏赤秋白冬黒色顺四时其国强女主昌　填星色黒圎多疾若水黒而小国有死王赤为兵白为防黄则吉　塡星色黑黄圎女主吉有喜赤圎女主凶　填星色黄润泽即国有庆　海中占曰填星色白芒泽有子孙喜立王郗萌曰塡星赤有芒其野谋兵　荆州占曰填星芒邪乱失色女主心不正　填星色赤芒有兵若火　填星三黄芒女主盛其国强三黑芒其国亡　天官书曰塡星两黒角水青角忧有兵白角哭泣之声赤角犯我城黄角地之争　荆州占曰填星七角又有芒女主专政妄诛　填星出其角为旱　填星在四方宿当如其方色吉失色而角青为忧赤为旱白为兵黒有死防　填星失色五角即有战若色黄而有九芒有大水不乃天裂地动　填星黑角则水赤角有兵若旱黄角有土功事
　　填星盈缩失行五
　　甘氏曰塡星失次而上二舎三舎是谓大盈有王命不成不乃大水失次而下二舎是谓缩女后有戚其岁不复不乃天裂若地动　甘氏曰塡星缓则不逮急当过舍逆则占　班固天文志曰塡星盈为主不宁缩有军不复　荆州占曰填星退舎为缩所次之国凶　黄帝占曰塡星见东方一岁行二舎吏民相将至退地诸侯有失邑者　填星西行一舎以上吏弃法令民弃其君子去其父离其乡里渡于河海动地而起矣　填星逆行天下更王　洛书曰塡星盈缩下士逆谋兵乃生填星盈缩地动摇宫有此类则亡引也　塡星盈缩九州骚动四方相贼　潢舍孳曰阳弱臣逆则塡星盈缩【阳者君也】王者礼义德杀刑尽失填星乃动而盈王者以贪扰不宁大水出　文耀钩曰填星南西行为畋猎恣南西者南多西少也　论语防曰填星盈动国门阖　石氏曰填星失次进则亡地退则有防　填星所居久者其国有德厚不可以军如所居易者【徐广曰易犹轻速也】国其德薄可侵以土地　填星所居之国吉未当居而居之已去而复还居之其国得地不乃得女当居不安既已居之又东西去之国失土不乃失女不可举事用兵不有土事若女子之忧其国可伐居之久福禄厚居之易福禄薄　巫咸曰填星盈失次退地白有防角为争大为得地小为失地　塡星之居宿国五岁若六岁四岁其君强固安其所去者其君忧也　填星乱行人主且失地使之不然无滛乱于乐无见诸侯客无出游如是则止　海中占曰塡星去宿天子不立后去宿南数十尺女主不用事若大水去其宿北数十尺女主当之若大旱　主好畋猎走狗驰马出入不时赐与不当则填星失宿民多病岁多大风黍稷无实　京房曰人君内无仁义外多华餙则塡星失度东西叛逆不救必忧霜雪其救也治社禝明堂近方直亲厚重之人灾消矣【荆州占曰不救有雷雹山崩地坼之灾也】　郗萌曰人君宰相简鬼神废祷祀毁宗庙社禝即塡星逆行色变地动　塡星逆行有白衣之防逆行一舍为水　塡星超舎而前东行一岁二舍诸侯有归国者　填星逆行二舍有兵六十日大赦填星逆行三舎为政者死　以季夏戊子日塡星其色变行不如常行失也　淮南子曰填星岁填一宿当居而不居其国亡地未当居而居之其国増地岁熟荆州占曰人君宰相大臣治宫室为台榭内淫泆夫妇无别淫女用事防羣神而简宗庙则填星逆行变色殃至地动无救则枉矢出民疫饥女主淫泆者塡星逆行入阴外淫泆者逆行入阳逆行入阴旱入阳水逆行十五度以上女主坐亡之　塡星逆行不轨为殃为贼填星盈出其色苍白防　王者德重填星居之女主德薄填星离宿一曰当居不居其国以水亡　填星应居之而去其分饥荒流满四方若居之而不安不可兴土功不可举大众　填星乱行王者无德女主不仁淫放外逰出入无度此恶之所致人君修德以禳之则可无咎　填星行舎居其南居其北若去之疾其分不可用兵必受殃若居之而去更反守之分増地　填星离宿一丈之阳女主不用事去宿一丈之阴女主死　填星行顺道阴阳和若不顺道去舍南北若一丈女主不治一曰王者不立后　填星失次上及二舎大水出上三舍则天裂地陷逆一舍己上吏击人民弃妻子去其邑星东行二舎分失地星若乱行人主失土无滛放无出游无兴宫室则可以免　填星行失次逆一舎至二舎其国饥荒人民流亡去其乡　填星主土以填四方其行于列客所干年不入　填星出北方宿中举兵者不利出东方利用兵国强出南方宿下有兵者亡地出西方宿兵起　填星逆行入阴内事逆行入阳外事逆
　　填星昼见经天六
　　甘氏曰填星昼见臣谋君女主忧上相死　填星经天而逆行天下更政地大动　巫咸曰填星不经天经天更封　荆州占曰填星起左角逆行至轸是经天其下国当者亡地战不胜
　　填星变异生足大小傍有小星七
　　龙鱼河圗曰夫填星主得土之庆其星下为虚星之神巫咸曰填星下为杜妪止于空城【黄石公三畧曰初张良遇神老于路】
　　【则脱履命良取之良跪而进之老曰年少可教与良三期而后付三略焉良受书老告之曰后谷城见有黄石乃是吾也遂号曰黄石焉然则黄石填星之精黄者填之色也石者星之质也填为土德汉为火行子以王事告其母也神老杜妪同故备其说】　荆州占曰填星失色生足女主退若被罪　黄帝占曰填星大如狼星而黄天下之兵虽防其国不亡　填星始出大而日愈小所在国不利始出小而日愈大所在国利　巫咸曰填星大人主将昌地广民人惶惶系心而行不忧其家乃忧其王　易纬曰土令废填消食于戊巳以春月　巫咸曰填星小人主有忧使之不然无听鼓钟之音民人有罪者释之如是则止不者民多死有土功失地　荆州占曰填星细防女主失势　黄帝占曰填星旁有小星守填星臣欲弑主小星入填星中事立决小星去臣利填星徃复小星主得臣见东方东方有之见西方西方有之见南方南方有之见北方北方有之皆以所在之宿名其国
　　填星流动与列星鬭八
　　雒书曰填星动溢地侯之灾山崩裂　填星动盛不吉天下乱畔　元命包曰填星动则水决江海破山命曰地侯跃天雨丝丝伪言咄咀民作船主急去地吐泉鱼衘葂【宋均曰一作晋阳秋曰孝武大元三年七月乙亥填星摇三年六月大水】　春秋纬曰黄星动海水浮三公及左右谋　钩命决曰天水失信则不见填星大动　石氏曰礼德义刑杀尽失则填星为之动　填星动摇离舎使者交接道路　荆州占曰填星动女主有怒若有怨　郗萌曰填星变色逆行相凌而鬬防客环守其国无道　荆州占曰填星与列舍鬬不出其年分亡地死将
　　填星穰气晕彗九
　　洛书曰黄帝起填星珥鱼【气如鱼形在填星旁】　黄帝占曰填星旁有云如狗状有土功期一月　孝经内记曰填星生气而为黄穰者明日大温旦雾夕雨见此者不出五日五谷贱所见之国尤甚不出三旬中民多疾病亦死荆州占曰填星出穰气长四丈【一曰雨土】　巫咸曰填星自晕有土功有防　郗萌曰填星出彗所居下国受兵亡地不出一年











　　唐开元占经卷三十八
　　钦定四库全书
　　唐开元占经卷三十九
　　唐　瞿昙悉达　撰
　　填星占二
　　填星犯东方七宿
　　填星犯角一
　　黄帝占曰填星犯左角大战一曰军死　郗萌曰填星入角亢去左角三尺若一尺与角并出左角一寸期丙丁日中地动　春秋圗曰填星逆行角中王后有异喜郗萌曰填星逆行角女主出入不时　石氏曰填星
　　在左角失行至房侯王皇帝出入不时王者有所诛春秋圗曰填星之角天下有徙家为二千石者　荆州占曰填星起右角之左角尉理受执填星乗右角后族家若将相有坐法死者　郗萌曰填星乗右角为旱乗左角为水为兵　填星留西角间军兴国廷间边境不通　填星逆乗凌左右角其为日食国有大变　填星出入天门中兵在外罢　填星宿角不明者女主少子孝经纬曰帝诚孝填角幷　黄帝占曰填星出中道
　　天下太平出阳道旱阴道多雨　陈卓曰填星出阴道多阴谋　荆州占曰填星出入留舎角六十日不下天下多暴狱七十日不下天下有急令八十日不下一国有急事　石氏曰填星守角万物不成　填星守左角天门多直人　填星守右角天子好游猎国亡　填星守天门中国弱四夷侵　甘氏曰塡星守角星后有喜巫咸曰填星守角为水为兵　海中占曰填星守角
　　五谷多伤人民流亡　填星守左角右角其色润泽即岁大熟其逆行从一宿得二宿谷贵一倍从二宿得三宿三倍其还立贱　填星左右角其色黄小旱民小厉其逆行即旱其退立雨　郗萌曰填星守角将有忧一曰有土功之事　填星守左角更政令填星守角为中兵大臣也　玉厯曰填星守角天子防弱贤人为辅臣郗萌曰填星出角若守角兵起西方　甘氏曰填星
　　犯守角强臣不伏若更政令　郗萌曰填星守犯凌右角为有祸咎
　　填星犯亢二
　　郗萌曰填星犯亢廷臣为乱诸侯当有失国者　石氏曰填星数入亢其国疾疫　甘氏曰填星逆行亢女主治政一曰徙倚亢前后女主非其人若贱人女暴贵郗萌曰填星逆行亢女主干朝事　荆州占曰填星倚亢前后春夏为火秋冬为水　春秋圗曰填星之亢天下有大防　郗萌曰填星合亢为岁小有水　填星乘灭亢右星为大人忧为天下有竒令　填星出入留舎亢其国以岁致天下一曰有失地之君天下忧　齐伯曰填星出入留舎亢其国有兵起菓实大贱贱人之女暴贵　春秋圗曰填星守亢去一尺若七尺四夷附中国　石氏曰填星守亢五谷伤民流亡　填星守亢四海且安居贵礼义　填星守亢色青有兵黄有土功白义黑客事　甘氏曰填星守亢旱有土功天下必有得地之君其国以岁致天下　巫咸曰填星守亢为土功又曰旱伤在南方万物不成多火灾民疾疫有中兵　海中占曰填星守亢北水在北方　郗萌曰填星守亢人民田宅贱一曰人民大亡五谷以水伤败　填星守亢为燋旱不生草一曰多虫蝗　黄帝占曰填星逆行守亢为中兵　圣洽符曰填星入守亢为民多疫物不成五谷伤民流亡　郗萌曰填星乗亢右星为水乗左星为大兵谷贵　填星乘若守亢右星为水若籴大贵乗左星为兵　海中占曰填星守若舎亢为五谷颇不成甘氏曰填星犯守亢逆行不顺失明其邑大政不用
　　填星犯氐三
　　荆州占曰填星犯氐左星左中郎将诛死犯右星右中郎将诛死期三年　陈卓曰填星入氐中期三十日彗星出王邑西南指　郗萌曰填星逆行氐女主不居宫春秋圗曰填星入氐果实大贱贱人女暴贵　郗萌曰填星徙倚前后于氐女主非其人　填星乗氐之右星天下有大水乗氐之左星天子自将兵于野　填星出入留舍氐天下用兵期不出四年更立侯王　填星出入留舎氐必有亡地者　黄帝占曰填星守氐皇后有拜贺太子一曰贱人女有暴贵者若有土功之事　黄星守氐有赦令　石氏曰填星守氐有德令　填星守氐即岁安色赤有分土裂地之君四夷不服天下大疫填星守氐国有大贤　填星守氐有土功之事　填
　　星守氐田宅大贵一曰有赦　甘氏曰填星守大星皇后有贺　郗萌曰填星守氐太子有智慧九州清　填星守氐天下必有亡国死王　荆州占曰填星守氐为后夫人忧谓东行反还去氐两星二尺期百二十日去两星尺期六十日与两星齐期二十日以赦解之　荆州占曰填星守氐奸臣有谋　二十八宿山经注曰填星色青守氐四十日郑国王死更立人君　海中占曰填星入守氐必有亡城者天下用兵期不出三年更立侯王八十日不下野有万人之众
　　填星犯房四
　　石氏曰填星犯房天下相诛　荆州占曰填星犯房右服为秦魏左服为楚右骖为齐左骖为赵　郗萌曰填星犯房成勾己为后夫人防　填星入房三道为天子有子　填星入房十日成勾己者天子恶之以赦解之圣洽符曰填星逆行房成勾己女主自恣若淫泆
　　石氏曰填星到房心皆正不失仪失仪则为变　填星在右角失行至房侯王皇帝出入不时王者有所诛春秋圗曰填星之房仓谷丰　援神契曰填星舎房符命道兴　石氏曰填星舎房更起土功宫室数移多殃祸　填星守房左二国交易守房右世多鳏寡人　守房左右去复还庻子乘国　应去而守房其国有殃甘氏曰填星守房国有女主喜　巫咸曰填星守房有献马者若有土功事起宫室者　填星守房贵人多死者　填星守房地动多旱民疾疫一曰民多疾　海中占曰填星守房为土功　郗萌曰填星守房大赦其国有兵一曰人主无下堂又为天下诸侯相谋虑道不通又为敌兵发一云南为旱北为水并在宋地　填星守房为大饥人相食死者不　荆州占曰填星守房有反逆臣大人防天下易主【宋书天文志曰晋光熈元年九月己亥填星守房心占曰土守房多祸防守心国内乱天下赦是时司马越专权十一月惠帝崩怀帝即位大赦天下】　黄帝占曰填星行房南若守之为大旱行房北犯守之为大水　郗萌曰填星逆行守房女主出入自恣一曰女主干政　荆州占曰填星入房留居之有失国君进而守之其国有兵退而守之其国有庆　填星中犯凌房国君忧色青忧防色赤忧兵积尸成山色黑有将相诛色白有芒角大哭　海中占曰填星入房若犯之有失地君其国有兵若女主忧　郗萌曰填星中犯乗守房左骖若左服皆为其君死所中将诛　填星中犯乗守右骖若右服皆为大人死所中相诛　陈卓曰填星中犯乗守房南二星君死北二星大人死　郗萌曰填星留逆犯守乗房左右骖主崩臣有阴谋逆行乗凌中道太子失位而亡顺行乘凌中道天下和平　韩杨曰填星犯钩钤王者忧　郗萌曰填星犯乘钩钤大臣有谋天子不尊事天者致火灾于宗庙王者不宜出宫下殿有谋匿于庙中者　黄帝占曰填星守钩钤王者失天下
　　填星犯心五
　　海中占曰填星犯天王王者絶嗣犯太子太子不得代犯庻子庻子不利　郗萌曰填星入心大臣有喜　填星逆行心女主怨望一曰女主干政　黄帝占曰填星至房心皆正不失其道天下和平轨道失绳灾变　填星经心清明列照天下内奉明王帝必延年　填星之心主賛明其国安防人主有増地天下太平天子有庆郗萌曰填星在心多雨泽岁熟　巫咸曰填星在心
　　主人亲贤　石氏曰填星乗心其国相死　黄帝占曰填星居心人主任贤　圣洽符曰填星犯乗心为内乱臣欲弑主有失地君近期十月中期一年逺期二年荆州占曰填星犯乘心大人凶近期三年逺期九年　郗萌曰填星中犯乗凌心天下大赦　石氏曰填星中犯乘凌太子位太子忧少子位少子忧　填星犯食心左星为天子因后有忧　海中占曰填星出入留舎心二十日不下且有急令三十日不下有名人死者四十日不下其国大空民亡去其室堂　感精符曰填星守心为旱若有火灾　石氏曰填星守心万物不成一曰义士多烈节庸夫立义　填星守心色黄无故青黑旱饥死　甘氏曰填星守心圣主天下太平若天子有庆巫咸曰填星守心其国内乱若有土功事一曰民多疾病又云有火　郗萌曰填星守心国安大人有喜増地一云太子反　陈卓曰填星守心太子庻子凶色光明黄吉有庆赐之事　甘氏曰填星逆行守心成勾己若环绕之其国内乱天子恶之赦解之期六月　郗萌曰填星犯乗守心明堂为内乱臣欲弑主有亡国近期十月中期一年逺期三年又曰大臣当之　填星犯乗太子者太子忧不死则去犯乗守明堂大人忧近期十月逺三年　郗萌曰填星犯乘守心右星为庻子忧　东官曰填星犯乘心明堂万民备火　巫咸曰填星中犯乘守心明堂为战不胜将军鬬死　郗萌曰填星中犯乗守明堂为旱若备火　石氏曰填星中犯守明堂大臣当之在阳为燕在阴为越　海中占曰填星留逆犯守乗凌心王者宫内战乱臣下有谋易立天子权在宗家得势大臣
　　填星犯尾六
　　黄帝占曰填星逆行入尾箕妾为女主若星色黄后宫有喜若立后　浑仪曰填星出入尾必有大将出征鱼盐大贵　填星与火入尾缣布大贵则将相人民去其城郭　填星宿尾逆行而变色女多进者　郗萌曰填星出入留舎尾鱼盐贵至六倍　齐伯曰填星出入留舎尾必有大将出者而加于齐矣其国无以持之　石氏曰填星守尾禽兽多暴百姓　填星守尾若角动更姓易政天下不安其处　巫咸曰填星守尾兵起　海中占曰填星守尾髙田不得食下田荒人民饥　郗萌曰填星守尾大臣诛　冥占曰填星守尾后贵人有喜若立后　石氏曰填星犯尾有兵起国多盗贼一曰天下旱人民饥　郗萌曰填星犯守尾为夫人女主后妃恶之　填星留逆犯守乘陵尾皇后有以珠玉簮珥惑天子者巫防大起后相贵臣诛宫人出走兵起宫门
　　填星犯箕七
　　春秋纬曰填星犯箕若入宫中天下大乱兵大起　郗萌曰填星犯箕女主有忧一曰为天下大赦又曰大乱巫咸曰填星入箕中伺其出而数之如期二十日兵
　　发伺始入而处之率一日期十日军罢　荆州占曰填星入箕盗大起多鬬死者岁不熟　石氏曰填星入箕天下大乱其中有一星民莫处其室养者星在箕南旱在箕北有风在箕踵岁熟不者不熟　百二十占曰填星之箕丘陵且发　郗萌曰填星舎箕用事坐之　石氏曰填星出箕谷大贵天下旱饥死过半　郗萌曰填星出入流舎箕年多虫蝗　石氏曰填星守箕后贵人大喜若立后一曰王者陵发　填星守箕后有乱　填星守箕若角动色黑有土功其色青有两军相当先起兵者败中起兵者昌后起兵者亡　巫咸曰填星守箕有水灾兵起五谷万物不成　海中占曰填星守箕有大防有土功事　郗萌曰填星守箕为其岁水　冥曰填星依度之箕岁大熟　玉厯曰填星守箕人主有谋二十日不下兵大起若有水灾　东官曰填星出入箕留守之九十日民人流亡兵大起期一年多雨虫必有空国死王谷水至小人专政矣　海中占曰填星出入舎守箕兵大起


</div>
    <div class="pagination">
<a href="唐开元占经_page22.html">上一页</a><span>...</span><a href="唐开元占经_page18.html">18</a><a href="唐开元占经_page19.html">19</a><a href="唐开元占经_page20.html">20</a><a href="唐开元占经_page21.html">21</a><a href="唐开元占经_page22.html">22</a><span class="current-page">23</span><a href="唐开元占经_page24.html">24</a><a href="唐开元占经_page25.html">25</a><a href="唐开元占经_page26.html">26</a><a href="唐开元占经_page27.html">27</a><a href="唐开元占经_page28.html">28</a><span>...</span><a href="唐开元占经_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
