<!DOCTYPE html>
<html>
<head>
    <meta charset="UTF-8">
    <title>钦定协纪辨方书 - 第 32 页/共 170 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定协纪辨方书 - 第 32 页/共 170 页</h1>
    <div class="content">







　　总要歴曰兵吉者月内用兵之吉辰也其日宜出师命将攻伐畧地○歴例曰兵吉者正月子丑寅卯二月亥子丑寅三月戌亥子丑四月酉戌亥子五月申酉戌亥六月未申酉戌七月午未申酉八月巳午未申九月辰巳午未十月夘辰巳午十一月寅夘辰巳十二月丑寅夘辰○曹震圭曰兵吉逐月渐退一辰者是兵家无有妄进无有躁动之意故云兵者不祥之器不得已而用之也又易卦师之六四曰师左次旡咎言左次则为退舍也故见可而进知难而退师之常也又太白隂经曰未见而战虽众必溃见利而战虽寡必胜是兵家不可以妄举轻进此隂阳之戒也
　　按兵吉者皆太阳后四辰也太阳前一位为月厌太阳隔之则太阳之后一二三四皆厌所不到之地兵行之吉道也常处太阳之后随太阳以行则物莫敢犯者矣其终于四者并太阳而为五则太阳为我军之伍长也

















　　总要歴曰五富者富盛之神也其日宜兴举运动估市经求○歴例曰正月起亥顺行四孟○曹震圭曰五富者月中余盛之神也盖寅午戌月火王喜亥中甲木而生申子辰月水王爱巳中庚金而生亥夘未月木王求寅木相助巳酉丑月金王求申中庚金相益故曰余盛此其义也
　　按五富者三合长生之六合也寅午戌火火长生于寅亥者寅之合也亥卯未木木长生于亥寅者亥之合也申子辰水水长生于申巳者申之合也巳酉丑金金长生于巳申者巳之合也生我之神居得合地则其益我者必多故曰五富也或曰当逆行四孟其说谓三合父母之长生也寅午戌火以木为父母木长生于亥亥卯未木以水为父母水长生于申申子辰水以金为父母金长生于巳巳酉丑金以土为父母土长生于寅生我之神既得长生则吉庆莫有大焉者也故以五富名之言无不足也九五福二曰富富固五福之一五福而皆富有则洵乎其无不足也其说亦通故附存之















　　总要歴曰天仓者天库之神也其日可以修仓库受赏赐纳财牧养○歴例曰天仓者正月起寅逆行十二辰○曹震圭曰仓者藏也月建私藏之神也盖建寅之月天地交泰隂阳各半而气同故共藏于本建至二月隂阳气离则建事于前私藏于后故歴丑逆行至七月隂阳否其气又同隂阳各半亦同藏于申也
　　按太阳在亥则天仓在寅太阳在戌则天仓在丑每居太阳后四辰然则天仓者太阳之收日也建后四辰为收日神煞起例以收为天仓方可互观而自得也收必有仓仓于何所必于其六合之地矣天仓在寅则亥为收日天仓在丑则子为收日然则天仓者又收之六合也若夫曹震圭建事于前收藏于后之说亦太支且遁矣



















　　神枢经曰天贼者月中盗神也其日忌逺行○李鼎祚曰天贼者正月在丑逆行十二辰○曹震圭曰天贼者盗神也常居天仓后辰盖仓库之后必有盗也按天贼者月厌之收日也常居厌后四辰月厌逆行天贼亦逆行故建之平乃厌之收建所为前乃厌所为后也月厌主隂私国语曰天事恒象厌所收必天贼矣










　　枢要歴曰要安者月中吉神也所值之日宜安抚边境修葺城隍○歴例曰要安者正月寅二月申三月夘四月酉五月辰六月戌七月巳八月亥九月午十月子十一月未十二月丑也○曹震圭曰要安者要而用之可得安也盖阳建之月歴寅夘辰巳午未隂建之月歴申酉戌亥子丑也如是则阳辰之月用阳气通泰之辰隂辰之月用隂气柔和之辰类易卦之六爻刚柔相应之象








　　枢要歴曰玉宇者月中贵神也所值之日宜修宫阙缮亭台结婚姻防宾客○歴例曰正月夘二月酉三月辰四月戌五月巳六月亥七月午八月子九月未十月丑十一月申十二月寅○曹震圭曰玉宇者月建所安之室也夘酉者日月之门分界之位东南方阳位也为外为前故阳建居之西北方隂位也为内为后故隂月居之似人之居处男居于前女居于后也









　　枢要歴曰金堂者月中善神也所値之日宜营建宫室兴造修筑○歴例曰正月辰二月戌三月巳四月亥五月午六月子七月未八月丑九月申十月寅十一月酉十二月夘○曹震圭曰金堂者建神安乐之堂也常在玉宇之前似王公建修宅第之次序也




</div>
    <div class="pagination">
<a href="钦定协纪辨方书_page31.html">上一页</a><span>...</span><a href="钦定协纪辨方书_page27.html">27</a><a href="钦定协纪辨方书_page28.html">28</a><a href="钦定协纪辨方书_page29.html">29</a><a href="钦定协纪辨方书_page30.html">30</a><a href="钦定协纪辨方书_page31.html">31</a><span class="current-page">32</span><a href="钦定协纪辨方书_page33.html">33</a><a href="钦定协纪辨方书_page34.html">34</a><a href="钦定协纪辨方书_page35.html">35</a><a href="钦定协纪辨方书_page36.html">36</a><a href="钦定协纪辨方书_page37.html">37</a><span>...</span><a href="钦定协纪辨方书_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
