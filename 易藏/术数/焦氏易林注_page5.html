<!DOCTYPE html>
<html>
<head>
    <meta charset="UTF-8">
    <title>焦氏易林注 - 第 5 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>焦氏易林注 - 第 5 页/共 43 页</h1>
    <div class="content">　　屯。殊类异路，心不相慕。牝牛牡豭，独无室家。艮震皆为道路，相反故曰殊类异路、心不相慕。坎为心也。坎为牝豭，坤为牝牛，艮为室家，坤寡坎孤，故无室家。 
　　蒙。折若蔽日，不见稚叔。三足孤乌，远其元夫。《楚辞》：“折若木以蔽日”，若，木名也。坎为木、为折，离伏，故曰蔽日。艮为叔、为少，坎隐，故不见稚叔。震为足，数三，艮为鸟、为乌，故曰三足孤乌。震为夫、为长，故曰元夫。○若、日，从宋元本，汲古作叶、作目，非。远，汲古作达，亦非。 
　　需。雀东求粒，误入罔域。赖仁君子，脱服归息。通《晋》。离为雀，位东，艮为求，艮为反，震为粒，故曰雀东求粒。离为网罭，乾为仁、为君子，震为服、为归，震反为艮，艮止，故曰脱服、曰归息。《诗》“两服上襄”注：两服者，马之上驾也。脱服，即驰驾也。○丁晏云：罔域即网罭。服，宋本、汲古讹复，元本讹腹，皆不知服训而妄改。○离东之证。 
　　讼。王孙季子，相与孝友。明允笃诚，升擢荐举，为国乾辅。通《明夷》。震为王、为子，反艮为孙、为季，坤顺，故孝友。离明坎信，故曰明允笃诚。震为升擢荐举。坤为国，震为辅。○乾，依宋元本，汲古作藩。荐，宋本元作家，依汲古。 
　　比。刖树无枝，与子分离。饥寒莫食，独泣哀悲。艮为刀、为手、为木，故曰刖树。坎为孤，故曰无枝。坎为寒，坤为饥，兑口为食，兑伏，故莫食。坎为独、为泣、为悲哀。第二句象未详。○刖树，从宋本，汲古作削木。泣，汲古作立，依宋元本。 
　　小畜。舜升大禹，石夷之野。征诣玉阙，拜治水土。通《豫》。震为帝、为升，故曰舜升大禹。艮为石，坤为夷、为野，故曰石夷之野。《洛书灵淮听》：“禹出石夷”是也。震为征、为诣、为玉，艮为阙、为拜，坎为水、为土。○玉，依宋元本，汲古作王，亦合。○坎为土证。又按：《史记夏本纪》注：“杨雄《蜀王本纪》云：‘禹生于石纽’，《括地志》：‘茂州汶川县石纽山’，《华阳国志》云：‘今夷人共营其地不敢居。’”石夷或指此事。详坤之中孚。 
　　履。义不胜情，以欲自营。见利危躬，灭君令名。通《谦》。坤为义，坎为情、为欲，巽为利，艮为射，坎危兑见，故曰见利危躬。震为君，艮为名，坎灭，故曰灭君令名。○躬，宋元本皆作宠，依汲古。 
　　泰。三人北行，六位光明。道逢淑女，与我骥子。震为人，数三，故曰三人北行。坤为北，乾数六，伏艮为位、为光明，故曰六位光明。艮为道，伏巽为淑女、为震妇，故曰与我骥子。震为马、为子。○《坤》北之证。 
　　否。羿张乌号，彀射天狼。柱国雄勇，鬬死荥阳。坤为恶，故曰羿。羿簒夏，《论语》：“羿善射”。鸟号，弓名。伏震为号、为射，艮为乌，故曰乌号、曰彀射。艮为狼，上乾，故曰天狼，星名也。坤为国，艮为柱，故曰柱国。乾健，故曰雄勇。坤为死、为水，故战死荥阳。荥，水名。按：《史记陈涉世家》：“陈王以房君蔡赐为上柱国，后败死。”不着死地，死荥阳者为李归，又吴叔虽死荥阳，为部下所杀，非鬬死也。林词或别有所据，抑蔡赐亦死荥阳欤？又噬嗑之旅、井之大过柱皆作赵，或国为人名。 
　　同人。季姬踟蹰，结衿待时。终日至暮，百两不来。离为日，伏坎为暮，乾为百，坤为大，舆数二，故曰百两，巽伏故不来。季姬，指互巽，大过以巽为女妻。《易林》本之，见巽即谓为少齐，季亦少也。陈朴园云：案：《左传》：“齐桓公有长卫姬，少卫姬”，疑《易林》所云季姬即少卫姬。又同人之随有“望我城隅，终日至暮，不见齐侯”之语，陈氏并谓其说《卫风静女》之诗。 
　　大有。鸿雁翩翩，始怨劳苦。灾疫病民，鳏寡愁忧。通《比》。艮为鸿雁、为飞，故曰翩翩。坎为怨、为劳苦、为灾病，坤为民、为寡，艮为鳏，坎为寡。○怨，从宋本，汲古作若。鸿雁，《小雅》篇名，林词全本之《诗》。 
　　谦。穿胸狗邦，僵离旁春。天地易纪，日月更始。坤为腹、为胸，卦一阳在五阴之中，坎为穿，故曰穿胸。坤为邦，艮为狗，故曰狗邦。坤死，故曰僵离，艮手，故曰旁春。坤地。艮为天，艮居丑寅，成始成终，故曰易纪、曰日月更始。坎月，艮为日，震为春，故更始。《尔雅释地》疏：蠁类有八，五曰穿胸，七曰狗轵，八曰旁春。又《逸周书王会》：“正西昆仑、狗国、贯胸、离、丘。”丁晏云：狗邦即犬戎，非。又《山海经》有贯胸国，《淮南子墬形训》有穿胸民。《后汉书南蛮传》有封离，杨竦破封离是也。又有那离，见《西羌传》，疑僵离或封离之音讹字。○旁春，元本作旁美，依宋本、汲古。 
　　豫。北山有枣，使叔寿考。东岭多栗，宜行贾市。陆梁雌雉，所至利喜。艮为山，坤为北，艮为果，故曰北山有枣。艮为叔、为寿考，震为东，艮为岭、为栗，伏巽为贾市。艮为梁，伏离为雉，震为喜。○雉，依宋元本，常本或讹雄。栗，元本讹粟。 
　　随。乾旄旌旗，执帜在郊。虽有宝珠，无路致之。震为木、为乾、为羽，故为旄、为旌旗。《左传》“火焚其旗”即以震为旗。艮手为执，震为宝玉、为路，艮止故无路。《诗墉风》：“了了乾旄，在浚之郊”，毛谓美大夫下贤，兹曰：“虽有宝珠无路致之”，是齐说与毛异。○执，依汲古，宋元作抚。珠，依汲古，宋元本作玉。 
　　蛊。精洁塞渊，为谗所言。证讯诘问，系于枳温。甘棠听断，怡然蒙恩。震为精洁，兑为渊，坎为塞，《诗卫风》：“秉心塞渊”笺：塞，充实。渊，深也。三上正反震，故曰谗言、曰讥问。艮为拘系。枳，地名，在魏郡。温在河内。巽木为枳，艮火为温，故曰枳温。凡《易林》用字，无论地名、人名，无不从象生。巽为棠，初四正反兑，故曰听断。兑为耳、为听、为恩。按：以正反震兑为谗、为诘问，则《易》与《左传》用覆之处皆得解。系于枳温，《左传僖二十八年》：“会于温，卫侯与元喧讼，于是卫侯不胜寘诸深室”，甘棠听断者，《诗召南》甘棠篇，鲁韩诗说皆谓召伯听讼棠下，兹曰蒙恩，似谓召伯能平反冤狱也。○问，宋本、汲古作请，依元本。 
　　临。玄黄瘣隤，行者劳罢。役夫憔悴，踰时不归。震为马、为玄黄，坤弱，故曰玄黄。瘣、隤，皆病也，见《毛诗周南》注。震为行，坤役万物，故劳疲。坤为役，震为夫、为踰、为时、为归，坤丧故不归。○瘣，宋本、汲古作虺，与《毛诗》合，元本作瘣，音义与虺同，特字异耳，说详贲之小过。 
　　观。肤敏之德，发愤晨食。虏豹禽说，以成主德。艮为肤，巽为敏，伏震为发、为愤、为晨、为食。艮为拘系、为虏、为禽，艮为豹。伏兑为说，故曰虏豹禽说。豹，魏王豹。说，代相夏说也。见《史记淮阴侯传》。伏震为主。○说，从宋元本，汲古讹越。多“为王求福”四字。晨食，亦用《淮阴侯传》，汲古、宋本作忘食，后人臆改，依元本。 
　　噬嗑。采唐沬乡，要我桑中。失信不会，忧思约带。艮为采，震为唐。唐，菜也。艮为乡，坎隐，故曰沬乡。沬，卫邑，见《卫风》。震为要、为桑，坎为中，故曰桑中，《诗》“期我乎桑中”。坎为信、为失，艮止，故不会。坎为忧思，伏巽为带、为约。约带即结带。按：《桧风素冠篇》：“我心蕴结”，《曹风鸤鸠篇》：“心如结兮”，正义云：“忧愁不散，如物之裹结”，即约带之义也。杨慎谓即古诗“衣带日以缓”之义，非。 
　　贲。伯宁子福，惠我邦国。蠲除苛残，使季无患。震为伯、为子、为福。艮为邦国、为季，坎为患，震乐，故无患。 
　　剥。谗父佞雄，贼乱邦国。生虽忠孝，败困不福。通《夬》。兑为言，乾为言，兑口与乾言相背，故曰谗父佞雄。父，长者之称，言为谗人之长，佞者之雄也。坤为贼、为乱、为邦国。○父，依汲古，宋本、元本作言。谗父佞雄，对文。父亦乾象。困，宋元本作恩，依汲古。淮，汲古作离，依宋元本。又：不福，宋元本作不足，依汲古。○此可释《夬》“闻言不信”义。 
　　复。渊泉堤防，水道利通。顺注湖海，邦国富有。坤为渊、为泉，坤闭为堤防。震为道，坤水，故曰水道。震为通，伏巽为利，坤为顺、为湖海、为邦国、为富有。○利通，依元本，与防韵，宋本、汲古作通利，非。 
　　无妄。江南多蝮，螫我手足。冤繁诘屈，痛彻心腹。乾为江河，位南，故曰江南。蝮，毒蛇也。伏坤为螫。艮手震足，正反震，故曰冤繁，正反艮，故曰诘屈。伏坤为心、为腹。 
　　大畜。三人俱行，别离独宿。一身五心，反复迷惑，乱无所得。震为人、为行，数三，故曰三人俱行。一阳止上，故曰别离独宿。通《萃》。坤为身，乾卦数一，故曰一身。巽卦数五，伏坤为心，故曰五心。三至上正覆巽，坤迷，故反复迷惑。坤虚，故乱无所得。○宿，从汲古，宋元本作食。 
　　颐。鸦鸣庭中，以戎灾凶。重门击柝，备不速客。艮为鸦、为庭，震为鸣。坤为灾凶，古人常以鸦鹊鸣为占。艮为门，正反艮，故曰重门。震为柝、为鸣，艮为击，震为客。○鸦，从宋元本，汲古作鹜，非。○此可释《系辞》颐与豫象同。 
　　大过。功成事就，拱手安居。立德有言，坐饬贡赋。通《颐》。震为功，艮为成，坤为事，艮为拱、为手、为安居。震为立、为德、为言，艮为坐。坤为贡赋。震为饬。全用旁通。○饬，依汲古，宋元作饰。饰饬古通。 
　　坎。国乱不安，兵革为患。掠我妻子，家中饥寒。中爻艮为国，震动，故不安。艮为兵、为革，坎为患。艮手为掠，震子，伏巽为妻，艮为家，坎为寒，伏离为饥。○艮为兵证。 
　　离。戴尧扶禹，松乔彭祖。西过王母，道路夷易，无敢难者。通《坎》。中爻震为帝，故曰尧禹。艮为扶、为戴，艮坚为松乔、为彭祖。解详讼之家人。坎为西，震为王，巽为母，故曰王母。艮为道路，坎平，故道路夷易。○松，汲古作从，过作遇，依宋元本。艮为祖，可释《易》。松乔、彭祖，皆古仙人名。 
　　咸。长尾蜲蛇，画地成河。深不可涉，绝无以北，惆怅嘳息。艮为尾，巽长，故曰长尾。巽为蛇，故曰蜲蛇。蜲蛇，虫名也。《管子水地篇》“蜲一头两身，其形若蛇，其长八尺”是也。通《损》。坤为地、为江河。艮为画。坤水临大泽，故曰深不可涉。兑为绝，坤位北，兑口为嘳息。嘳息，犹叹息。○蜲，依噬嗑之复校改。北，宋元皆作比，依汲古。惆怅，汲古作惆然，依宋元本。嘳字依汲古，宋元本皆讹会。《说文》：“嘳，大息也”。《晏子春秋》“嘳然而叹息”。汲古作思，依宋元本。 
　　恒。乘龙从蜺，征诣北阙。乃见宣室，拜守东域。镇慰黎元，举家蒙福。震为龙、为乘，巽为蜺。蜺，日旁气。伏艮为阙。坤为北，震往为诣、为宣明，艮室，故曰宣室。艮为拜、为守，震东，故守东域。坤为黑、为黎元。艮家震福。○坤北证。○域，依汲古，宋元本皆作城。 
　　遯。土与山连，终身无患。天地高明，万岁长安。艮为土，乾为山，故曰土与山连。艮为终、为身，伏震为乐，故终身无患。乾天坤地，巽高艮明，故曰高明。乾为万岁。艮安巽长，故曰长安。○艮光明证。 
　　大壮。久旱水涸，枯槁无泽。虚修其德，末有所获。通《观》。艮为火，故旱、故水涸。坤为水，巽为枯槁，枯槁故无泽。坤为虚，虚故无获。○艮火可解无妄旱卦。 
　　晋。依山倚地，凶危不至。上清下净，君受其利。坤地艮山。艮为依倚，故曰依山倚地。坤为凶，坎为危，艮安，故凶危不至。艮上坤下，坎水，故曰清净。伏乾为君。○山，宋元本作天，依汲古。宋元多“受福大明”四字，依汲古。净，汲古作降，依宋元本。 
　　明夷。火烈不去，必殪僵仆。燔我衣裾，祸不可悔。离火。震往为去，坎陷，故不去，不去必僵仆。坤为死也。震为衣裾，离为燔，坤为我、为祸。○祸，依元本，宋本作福。 
　　家人。配合相迎，利之四乡。欣喜兴怿，所言得当。此用《师》象。坎为配合，巽为利，震为之，震卦数四，故曰利之四乡。坤为乡，震为乐、为兴、为言。○怿，从汲古，宋元讹释。 
　　睽。清人高子，久屯外野。逍遥不归，思我慈母。高子，高克。清，郑邑名。《诗》序：“郑文公恶高克，使将兵河上，久不召，兵散，故赋《清人》诗”，此似用遇卦师象。○逍，宋元本、汲古皆作道，依局本。 
　　蹇。武库军府，甲兵所聚。非里邑居，不可舍止。此兼用《师》象。震为武，坤为军、为府库。艮为甲兵，坎为聚，艮为邑、为里居、为舍止，多兵故不可舍止。○艮亦为甲兵之证。 
　　解。三德五才，和合四时。阴阳顺序，国无咎灾。《书洪范》：“六三德一曰正直，二曰刚克，三曰柔克”。五材，金木水火土也。震数三，故曰三德。坎数五，震木，故曰五材。坎为和、为合，震为时，卦数四，故曰四时。离坎杂居，故曰阴阳顺序。○才，依宋本，汲古作材。 
　　损。解衣毛羽，飞入大都。晨门戒守，郑忽失家。震为解、为衣、为毛羽、为飞。坤为大都。艮为门，震为晨，故曰晨门。艮为守，震言为戒，故曰戒守。坤为郑，《释名》“郑，町也，地多平町。町，然也。町田，区畔也”，故坤为郑。纯取卦形，坤亡，故曰郑忽失家。艮为家也。郑忽，郑昭公名，《左传桓十一年》“郑忽出奔卫”是也。○坤为郑象证。 
　　益。刖根烧株，不生肌肤。病在心腹，日以焦枯。艮为刀兵、为手，故曰刖根。巽下断，刖根之象。艮为火，故烧株。震巽皆为木株，艮为肤，巽落，故不生。坤为腹、为心、为病，艮火为焦枯。伏乾为日，是可为艮刀、艮火证。○刖，依元本，宋本、汲古作削，皆浅人妄改。 
　　夬。文山紫芝，雍梁朱草。生长和气，王以为宝。公尸侑食，福禄来处。通《剥》。艮山坤文，故曰文山。艮形似芝，乾舍离。离宫色紫，故曰紫芝。乾为大赤，故曰朱草。兑西，故曰雍梁。乾为生长，兑悦，故曰和。乾为王、为宝、为父、为公。坤为尸，兑为食，乾为福禄。《诗小雅》：“公尸来燕来处，福禄来下”。陈朴园云《凫鹥》诗。《郑笺》以为第三章为祭天地山川之诗，盖王者德配天地，紫芝、朱草，符瑞并臻也。○四五句依同人之剥增，宋元、汲古诸本皆遗失，不惟不协，事义皆缺。 
　　姤。多载重负，捐弃于野。予母谁子，但自劳苦。通《复》。坤为多载重负、为捐弃、为野。坤为母，震为子，震伏坤死，故曰谁子，言无子也。坤役万物故劳苦，坤为自。○第三句从宋元本，汲古及常本皆作小任其大，非。 
　　萃。凫雁哑哑，以水为家。雌雄相和，心志娱乐，得其欢欲。艮为凫雁，正反兑口，故曰哑哑。艮为家，坤为水，兑雌艮雄，坎为和，故曰相和。坎为心志，兑悦为娱乐、为欢。○艮为鸟证。渐、小过得解，详《焦氏易诂》。 
　　升。耳目盲聋，所言不通。伫立以泣，事无成功。兑为耳，坤闭故聋。离为目，兑半离、目不全，故盲。兑口为言，坤闭，故不通。震为立，坎为泣，坤为事，坤丧，故无功。 
　　困。天官列宿，五神所舍。宫阙坚固，君安其居。通《贲》。艮为官，在上，故曰天官。艮为星，故曰列宿。坎亦为宿也。震为神，坎数五，故曰五神。五神，金木水火土五星也。艮为舍、为宫阙、为坚固、为安居。震为君。○震为神证。 
　　井。范子妙材，戮辱伤肤。后相秦国，封为应侯。巽为虫，故曰范。《礼檀弓》：“范则冠而蝉有緌”，注：范，蠭也。伏震为子，故曰范子。巽为材，兑为毁折，离为肤，故戮辱伤肤。伏震为相，艮为国，兑西，故曰相秦国。艮为封，伏震为诸侯、为声，正反震相和答，故曰应侯。《史记范睢传》：“魏齐笞睢，折胁弃厕中，更溺之后，为秦相，封应侯”，以应侯象正反震，神妙。○第三句依大畜之剥校，各本皆作然后相国。 
　　革。秋冬探巢，不得鹊雏。衔指北去，惭我少夫。兑为秋，互乾为冬，艮为巢、为手，故曰探巢。兑为鹊雏，坤为失，故不得。兑口为衔，艮为指。坎为北，震往，故曰北去。艮为少夫，坎为惭，故曰惭我少夫。正伏象杂用。 
　　鼎。子畏于匡，厄困陈蔡。德行不危，竟脱厄害。通《屯》。震子坎畏。匡，目匡，离象。坎陷，故厄困。震为陈，艮为龟、为蔡，事皆见《论语》。震为行，艮安，故不危，故脱厄害。坤为害。 
　　震。鸿飞在陆，公出不复。仲氏任只，伯氏客宿。互艮为鸿、为飞、为陆，故曰在陆。震为复、为公、为出，坎陷故不复。坎为仲、为宿，震为伯、为客，首二语见《豳风》，美周公也。震为周，故因以起兴。三句见《邶风》。任者，《郑笺》：相亲信也。○以艮为鸿，渐鸿得解。 
　　艮。鹤鸣九皋，避世隐居。抱朴守贞，竟不随时。互震为鹤、为鸣，艮为皋，震数九，故曰九皋。坎为隐避，艮为居、为抱、为守。震木为朴，艮为贞、为时，坎隐，故不随时。○贞，从汲古，宋元本作真。义同，而贞切艮象。随时，依宋元本，汲古作相随。鹤鸣，《小雅》篇名，序谓诲宣王求贤而隐者。兹云隐居，义与毛同。 
　　渐。舜升大禹，石夷之野。征诣王庭，拜治水土。解见乾之中孚、师之小畜，渐伏象与前同。 
　　归妹。左辅右弼，金玉满堂。常盈不亡，富如厫仓。本象、对象杂用。解见蒙之坤。○艮金之证○堂，依元本，宋本、汲古作匮。 
　　丰。崔嵬北岳，天神贵客。衣冠不已，蒙被恩德。通《涣》。巽高，故崔嵬。艮山坎北，故曰北。岳震为神、为客，艮阳在上而贵，故曰天神贵客。艮为冠，震为衣、为恩德。○艮贵证。 
　　旅。空槽注器，獖彘不至。张弓祝鸡，雄父飞去。艮为槽，互巽为獖彘。《庄子达生篇》“以瓦注者巧”，《释文》“注，击也”。注器者，击器使獖彘闻，然槽空无食，亦不至也，艮止，故曰不至。艮少，故曰獖彘。伏坎为弓，震为张，故曰张弓。巽为鸡，兑口为祝。祝者，呼声。《说苑》“犹举杖而祝狗，张弓而祝鸡”。伏震为雄、为父、为飞，巽伏，故曰飞去。○父，汲古作鸠，从宋元本。獖，依宋元，汲古作（左反犬右屯）。注器，各本作住猪，至作到，依汲古咸之困校。器、至韵。 
　　巽。蛮夷戎狄，太阴所积。涸冰冱寒，君子不存。初四大坎，故曰太阴。蛮夷戎狄，皆阴类。坎为冰、为寒，艮为君子，二至四艮伏，故君子不存。○蛮夷，原作胡蛮，冱作冻，均依既济之谦校。 
　　兑。甘露醴泉，太平机关。仁德感应，岁乐民安。解见屯之谦。兑通艮，艮象与谦同。 
　　涣。恶来呼伯，慎惊外客。甲守闭宅，以备凶急。临折之忧，虽灭无灾。丁云：恶来，纣臣名，然此似非用事。恶来，犹闻凶耗也，故呼伯。震为呼、为伯，巽为旅客，在外，故不惊外客。震为惊，艮为甲、为守、为宅，坎闭，故曰闭宅。伏兑为急、为毁折，坎为忧、为灭、为灾，震乐故无灾。○艮刚在外为甲证。○甲、闭、急，依宋本，汲古作中、作闲、作黠，非。 
　　节。日月相望，光明盛昌。三圣茂功，仁德大隆。坎为月，艮为日、为观，正反艮故曰相望。艮为光明，震为盛昌。坎为圣，震数三，故曰三圣。震为茂、为功、为仁德、为隆。三圣，指文、武、周公。 
　　中孚。葛藟蒙棘，华不得实。谗佞乱政，使恩壅塞。震为葛藟，伏大坎为棘，故曰蒙棘。兑为华，艮为实，巽陨，故不实。中爻正反震，故曰谗佞。正覆艮，艮止，故壅塞。兑为恩泽。葛藟，《唐风》篇名，毛谓刺晋献公好攻战，兹谓刺谗佞，与毛异。 
　　小过。邻不我顾，而望玉女。身多癞疾，谁肯媚者。震为东，故曰邻。艮阳在上为望。震为玉，兑为女，故曰玉女。艮为身，多节，故曰癞疾。兑为媚。○媚，从宋元本，汲古作媍。 
　　既济。精诚所在，神之为辅。德教尚忠，弥世长久。三圣茂功，多受福祉。此用《师》象。坎为精诚，震为辅、为教。坎为忠，故曰尚忠。坤为世，重坤，故曰弥世长久。坎为圣，震数三，故曰三圣。震为功、为福佑。○神之为辅，依元本，宋本、汲古皆作“神为之辅”。忠，依宋元本，汲古作中。《史记》：“夏之政忠”。祉，依宋本，汲古、元本作佑。茂功，依《节》林，宋元本作尚功，汲古作与为。 
　　未济。钻木取火，掘地索水。主母饥渴，子为心祸。此仍用《师》象。伏《同人》。巽木，离火，《师》坤地坎水，坤为母，震为主，故曰主母。震为子，坎为心。○水，依元本，宋本、汲古作泉。子，宋元本作手，依汲古。祸，汲古作福，依宋元本。 
　　比之第八 
　　比。鹿得美草，鸣呼其友。九族和睦，不忧饥乏。艮为鹿，反震为草、为鸣呼。阴阳相遇为友，艮为友，以阳遇阴也，此谓九五也。坤为族，《汉上易》谓坤数九以乙至癸也，故曰九族。坎为和睦、为忧。坤虚为饥乏，比乐故不忧。○宋元本多“长子入狱，霜降族哭”八字，与上文意不属，断为衍文，依汲古。 
　　乾。继祖复宗，追明成康。光照万国，享世久长。乾为祖宗、为大明、为光、为久长，伏坤为万国。 
　　坤。麟子凤雏，生长嘉国。和气所居，康乐温仁，邦多哲人。坤为文、为麟凤、为国、为邦，《遇》卦比坎为和、为明哲。艮火，故曰温仁。○温仁，依元本，宋本、汲古作无忧。 
　　屯。灼火泉源，钓鲤山巅。鱼不可得，火不肯燃。坎为泉，坤亦为水，而坎在上故为泉源。艮为火，在坎下，故曰灼火泉源。艮为山，坤为鱼，艮手为钓，故曰钓鲤山巅。坤虚，故二者皆不可得。○火，依宋元本，汲古作灼灼，非。鲤，宋本作鳑。○坤鱼艮火确象。 
　　蒙。彭生为豕，白龙作灾。盗尧衣裳，桀跖荷兵。青禽照夜，三日夷伤。艮为寿，故曰彭。老彭寿八百。震为生，坎为豕，《左传》：“豕人立而啼，从者曰公子彭生”也。震为白、为龙。坎为灾、为盗。震为帝故曰尧。震衣坤裳，坤为恶，故曰桀跖。艮为兵、为荷。震为马。青禽、照夜，皆马名。震东方，色青，艮鸟，故曰青禽。艮火坤夜，故曰照夜。坤为夷伤，伏离为日，震数三，故曰三日。○彭生，元本作彭名，依宋本、汲古。龙，宋本、汲古作虎，依元本校。照夜，依汲古，宋元作照火，非。 
　　需。黍稷醇醲，敬奉山宗。神嗜饮食，甘雨嘉降。庶物蕃殖，独蒙福祉，时灾不至。坎为酒，故曰醇醲。乾为宗，伏艮，故曰山宗。坎为饮食、为雨，伏坤为庶物。乾为福祉。○醲，依观之坎校，宋本、汲古皆作醴。庶物，从元本，宋本、汲古作黎庶。又宋本无末句，兹从汲古。 
　　讼。李华再实，鸿卵降集。仁哲权舆，荫国受福。通《明夷》。震为李、为花。乾为实。震为鸿、为卵。坤为降集。震为仁。坎为哲。巽为权。震为舆、为荫。坤为国。○卵，依汲古，宋元本作飞。○巽为权、震为鸿证。 
　　师。千岁之墟，大国所屠。不见子都，城空无家。坤为千岁、为墟、为国、为杀，故曰屠。震为子，坤为都，故曰子都。坎伏，故不见。《郑风》语也。坤为城、为虚，故曰城空。艮为家，艮覆，故无家。家，音姑。○国，依宋元本，汲古作兵。 
　　小畜。王孙公子，把弹摄丸。发辄有得，家室饶足。通《豫》。震为公子、为王，艮为孙，故曰王孙。坎为弹丸。艮子为把、为摄。震为发，坎为得。艮为家，坎为室，坤为饶足。 
　　履。骊姬谗喜，与二嬖谋。谮杀恭子，贼害忠孝。申生以缢，重耳奔逃。乾马兑姬，故曰骊姬。正反兑相对，故曰谗。谗喜，言喜谗也。伏坎为谋、为嬖。嬖，爱也。兑卦数二，故曰二嬖。《左传庄二十八年》：“骊姬嬖，赂外嬖梁五与东关嬖五，使谮太子于公而杀之”，伏坤为杀，震为子，巽为贼，坤为害，坤顺为忠孝，故曰贼杀忠孝。震为申、为生，巽绳为缢，故曰申生以缢。坎为耳，坤为重，故曰重耳。震为奔逃。○喜，从宋本，汲古等本讹嬉。逃，从宋本，汲古作走。 
　　泰。长生无极，子孙千亿。柏柱载梁，坚固不倾。震为长生、为子，伏艮为孙，乾为千万。又坤众，故曰千亿。伏艮为柏、为梁柱、为坚固，故曰不倾。○梁，依汲古，宋元本皆作青，岂知梁与倾为韵。 
　　否。失意怀忧，如幽狴牢。亡子丧夫，附托寄居。卦《否》而象全用遇卦。《比》坎为意、为忧怀、为牢狴，坎陷，故曰幽。艮为子、为夫，坤为丧亡，故曰亡子丧夫。附托寄居，言阴顺阳也。艮为居。 
　　同人。仁智隐伏，麟不可得。龙蛇潜藏，虚居堂室。通《师》。震为仁，坎为智、为隐伏。坤文为麟，坤亡，故不可得。震龙巽蛇，巽伏，故曰龙蛇潜藏。坤为虚，坎为室，故曰虚居堂室。 
　　大有。挒絜堁堁，缔结难解。嫫母衒嫁，媒不得坐，自为身祸。挒，捩也。絜、挈同，度也。《庄子人间世》：“见栎社树絜之百围”是也。堁，尘起貌。《淮南子主术训》：“扬堁而弭尘”是也。卦通《比》。《比》互艮手，故曰挒絜，言捩转絜度而堁堁尘起也。下重坤，坤土，故曰堁堁。坎陷，故缔结难解。[原书作结，误。]坤恶，故曰嫫母。反震为嫁，离明在上，故曰衒嫁。坎为和合、为媒。艮为坐，坎陷，故不得坐。坤为自、为身、为祸。○挒絜，从宋元本，汲古作列洁。堁堁，从汲古，宋元本作累累。挒絜累累，言以手提絜下累累不绝，与重坤象亦合。然不若堁堁义深，于坤象尤合，且韵尤协。堁，音颗，与解、坐、祸为韵。 
　　谦。蜩飞坠木，不毁头足。保我羽翼，复归其室。伏巽为蜩，震为飞、为木、飞足。艮为头，艮坚，故不毁。震为羽翼、为归，艮为室。○蜩，从宋元本，汲古作鸟。 
　　豫。陈妫敬仲，兆兴齐姜。乃适营邱，八世大昌。详屯之噬嗑，象多同，故辞同。 
　　随。过时不归，雌雄苦悲。徘徊外国，与母分离。艮时震归，艮止，故不归。兑巽雌、艮震雄，中互大坎，故曰苦悲。艮为国、为外，艮止，故徘徊外国。巽为母，震行为离。 
　　蛊。齐鲁争言，战于龙门。构怨结祸，三世不安。解见坤之离。《蛊》初至四与离中爻正反兑同，故语同，皆《易》困“有言不信”的注。○结，汲古作连，非。安作宁，失韵，尤非，依宋本校。 
　　临。府藏之富，王以赈贷。捕鱼河海，笱网多得。坤为府藏、为富，震为王、为赈。赈，振也。坤为鱼、为河海，伏艮为捕。震为笱，伏巽为绳、为网。○笱网，宋元本讹苟愿。 
　　观。鸣鹤北飞，下就稻池。鳣鲔鰋鲤，众多饶有。一笱获两，利得过倍。通《大壮》。震为鹤、为鸣、为飞，坤北，故北飞。兑为池，震为稻，坤下，故曰下就稻池。巽坤皆鱼，故曰众饶。震为筐、为笱，乾卦数一，故曰一笱。兑卦数二，故曰获两。巽为利市三倍，故曰过倍。○笱，依王谟本，宋元本作狗，汲古讹苟。 
　　嗑噬。苍梧郁林，道易利通。元龟象齿，宝贝南金，为吾福功。震为丛木，故曰苍梧郁林，皆南方郡。艮为郡，震南，故象之尤切。震艮皆为道路，坎为平，故道易利通。易，平易也。离艮皆为龟，艮黔，故曰元龟。震为齿，艮为象，故曰象齿。震为宝，艮为见、为金，离南，故曰南金。《诗鲁颂》：“元龟象齿，大赂南金”。○福，依宋本，汲古作归，非。○艮金证。 
　　贲。两火争明，虽鬬不伤。分离且忍，全我弟兄。艮火离火，故曰两。三至上正反艮，故曰争明，曰鬬。坎和，故不伤。坎为分离、为忍，震为伯、为兄，艮坎皆弟，震福，故得全。○艮火证 
　　剥。伯夷叔齐，贞廉之师。以德防患，忧祸不存。震为伯，震覆，故伯夷。夷，伤也。艮为叔，卦为大艮，故曰叔齐。艮为贞、为廉。廉，侧隅也。《前汉贾谊传》：“廉远则堂高”，艮阳在上，故曰廉。坤为师、为患，艮为防，故曰防患。坤为忧祸，艮安，故无祸。 
　　复。伯去我东，髪栉如蓬。展转空床，内怀忧伤。震为伯、为去、为东。坤为我，震为发、为蓬，《卫风》诗语也。伏巽为床，坤虚，故曰空床，震动，故曰展转空床。展转，动貌也。坤为内、为怀，坤丧，故忧伤。○伯，依元本，汲古、宋本皆作季，非。○震髪证。 
　　无妄。百足俱行，相转为强。三圣翼事，王室宠光。乾为百，震足，故曰百足。震为行、为辅、为强，《淮南子》：“百足之虫，虽死不僵”，以扶之者众也。扶、辅义同。乾为圣，震数三，故曰三圣。震为翼，伏坤为事，艮为室，震王，故曰王室。乾为宠，艮为光。○艮光证。 
　　大畜。壅遏堤防，水不得行。火盛阳光，阴蜺伏藏，退还其乡。艮为壅遏、为堤防，乾为江河，艮止，故水不得行。艮为火、为光，阳在上，故曰阳光。巽为虫，故曰蜺，巽伏，故藏。震为归，艮为乡，故曰退还其乡。○艮火证。 
　　颐。螣蛇乘龙，年岁饥凶，民食草蓬。《左传襄二十八年》：“蛇乘龙，宋郑必饥”，《尔雅》：“螣蛇，龙类，能兴云雾”，坤为蛇，震为龙、为乘，坤在上，故曰螣蛇乘龙。坤为年岁，坤虚，故饥凶。坤为民，震为食，为草蓬。○螣，依元本，宋本、汲古作腾。又汲古第二句多“岁饥蓬蓬”四字，此由下二句而衍，宋元本无，从之。 
　　大过。铅刀攻玉，坚不可得。尽我筋力，胝茧为疾。通《颐》。上艮为刀，坤柔，故曰铅刀。震为玉，艮为攻、为坚。胝茧，手足病。《荀子子道篇》：“手足胼胝”注：皮厚也。《战国策》：“足重茧而不休息”注：皮皱似茧也。艮为肤、为坚，故曰胝茧。又上艮手、下震足尤切，凡易用一字含数象每如此。○胝，从宋本，汲古讹眠。疾，宋元本作候，依汲古。○艮刀证。 
　　坎。恒山浦寿，高邑具在。阴气下淋，洪水不处，牢人开户。翟云升云：“《地理志》常山郡有灵寿、浦吾，皆山邑，故曰高邑。”按：中爻艮山坎北，故曰恒山。恒山，北岳也。坎为浦，艮为寿、为高、为邑。坎水，故曰阴气下淋，上下坎，故曰洪水，震行，故不处。坎为牢，震为人、为开，艮为户。○寿，从宋元本，汲古作泛。不，依宋本，汲古作弗，非。《易林》讳弗字，刘毓崧曰“昭帝名弗”，故易林无弗字，只汲古此处一见，后校宋元本果作不。又浦寿如翟解当作蒲，《汉书》作蒲吾，蒲与卦象方合。又牢，元本作劳，依宋本、汲古。 
　　离。比目四翼，来安我国。福善上堂，与我同床。重离，故曰比目。伏震为翼，卦数四，故曰四翼。伏艮为国、为安、为堂、为床。 
　　咸。杜口结舌，心中怫郁。去灾生患，莫所告冤。兑为口舌，互大坎，故杜口结舌，或取艮止亦通。坎为心、为忧，故怫郁。坎为灾患、为冤，兑口为告，在外，故无可告。○生患，宋元作患生，非。以患与冤协。 
　　恒。牵尾不前，逆理失臣，卫朔以奔。通《益》。艮为尾、为牵，坤下，故不前。坤为理、为逆、为臣，坤失，故曰失臣。震为卫、为奔，坤北为朔，故曰卫朔以奔。《左传桓十六年》：“卫朔奔齐，朔以谗构得国致急子、寿子皆死”，逆理失臣，谓朔不义，为二公子所逐也。○卫，从元本，宋、汲古作惠。惟宋元多“忠莫往来”四字，在第三句。 
　　遁。早霜晚雪，伤害禾麦。捐功弃力，饥无所食。详解在需之咸、遯，初至五与咸同，彼以兑为伤害，此以巽落。 
　　大壮。适戍失期，患生无知。惧以怀忧，发藏闭塞，邦国骚愁。通《观》。艮为守，故曰适戍。艮为时，坤失，故曰失期。坤迷，故曰无知。坤为患、为忧惧、为藏、为闭塞，震为发，坤为邦国。○知，元本作斯，音讹。《左传庄八年》：“齐侯使连称、管至父戍葵丘，瓜时而往，及瓜而代，期戍，公问不至，二人因公子无知作乱”，惟局本作无知，不惟韵协，事当并于象恰合，宋本、汲古作聊益，非。怀，依元本，宋本作发，非。发藏，依宋元，汲古作开藏。 
　　晋。昊天白日，照临我国，万民康乐，咸赖嘉福。离为夏，故曰昊天、曰白日、曰照临。坤为我、为国、为万民，反震为乐、为嘉福。 
　　明夷。元吉无咎，安宁不殆。时行则行，无之有悔。震为元吉，坎为殆，震为行。之，往也，言勿往则悔也。○汲古无下二句，从宋元本。 
　　家人。懿公浅愚，不受深谋。无援失国，为狄所贼。通《解》。震为公、为懿。懿，善也。坎为谋，艮为手、为国，艮覆，故无援，故失国。坤为夷狄，坎为贼。丁晏云：《列女传》“许穆夫人初许求之，齐亦求之，公将与许，女曰：‘许小而远，齐大而近，倘有戎寇，赴告大国。’懿公不听”，故曰不受深谋。○谋，依宋元本，与愚协，汲古作“不深受谏”，失韵。 
　　睽。城上有乌，自名破家。呼唤鸠毒，为国患灾。通《蹇》，解详坤之蒙。蹇、蒙象同，故辞同。惟此以互离为乌。○乌、名，从宋本，汲古作鸟、作号，非。 
</div>
    <div class="pagination">
<a href="焦氏易林注_page4.html">上一页</a><a href="焦氏易林注.html">1</a><a href="焦氏易林注_page2.html">2</a><a href="焦氏易林注_page3.html">3</a><a href="焦氏易林注_page4.html">4</a><span class="current-page">5</span><a href="焦氏易林注_page6.html">6</a><a href="焦氏易林注_page7.html">7</a><a href="焦氏易林注_page8.html">8</a><a href="焦氏易林注_page9.html">9</a><a href="焦氏易林注_page10.html">10</a><span>...</span><a href="焦氏易林注_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
