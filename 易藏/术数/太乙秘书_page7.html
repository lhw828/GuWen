<!DOCTYPE html>
<html>
<head>
    <meta charset="UTF-8">
    <title>太乙秘书 - 第 7 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太乙秘书 - 第 7 页/共 8 页</h1>
    <div class="content">定计目者，续火之余，荧惑之使，度量先动，明休咎之机。太公虑兵家先事最难，故以此为客重审之神，行次无常，要属于客，其对格提挟固杜，与主客大小将同论。
○ 总论 
  立式有掩迫击关囚格对提挟执提固杜，三门具不具，五将发不发，以占四计之休咎。始击临太乙宫，为掩，掩者，阴胜阳微，掩袭劫杀之义，岁计遇之，王纲失序，君弱臣强，身死国亡，水旱霜雹，盗贼疾疫，若在易绝之宫，人君大凶，在绝阴、绝阳之位，臣诛。掩主大将，主算不和，凶﹔大将算和，大将虽凶，参将发利，以小将击之胜，若参将被掩，则小将凶也。
  文昌主客大小将及定计目在太乙左右为迫，前曰外迫，后曰内迫，宫曰宫迫，辰曰辰迫，迫者，逼迫胁持之义，外迫主大臣逆命，内迫主同姓逆谋，内臣后妃怀贰，若内外俱迫，则内外合谋，算和者，谋成﹔算不和者，谋败，若在易绝之宫，先胜后败，如大小四将迫太乙，有谋臣在朝，若战大利，辰迫灾急，宫迫灾缓，如太岁在太乙前，阳年灾深，阴年灾浅，﹔如太岁在太乙后，阴年灾深，阳年灾浅，用兵主客俱败也。
  始击在太乙左右为击，前曰外击，后曰内击，宫曰宫击，辰曰辰击，击者，奋纵搏击，上下相凌之义，外击主诸侯臣子生逆，外国侵伐﹔内击主进臣同姓亲王后妃废弒之祸，宫击灾缓，辰击灾急，校算利钝，绝易有无，以占胜负。
  主客大小将自相同宫为关，客大小将犯文昌宫，为客关主﹔主大小将犯始击宫，为主关客，若一林二虎，一泉二蛟，关防守御隄备之义，岁计遇之，占在将相，自相关忌，不利，气有胜衰，势不两立，则主客目所临之神旺相者胜，休囚者负﹔多算者胜，少算者负﹔算和者胜，不和者负。或曰四将同宫，客能关主，主不能关客，当此之时，师宜先举，以应客，后起为主者，大凶。
  文昌主客大小将与太乙同宫为囚，或曰主客将同太乙为囚，文昌同太乙为关。囚者，以下犯上，拘击而执正之义，四计遇之，有奔亡篡弒悲泣之祸，若在易气、绝气之地，大凶﹔在绝阴、绝阳之地，自败。又云，诸将与太乙同宫，或同类自谋，则视二目，算和者成，不和者败。
  始击大小将与太乙相望，曰格，格者，改易格变之义，文昌大小将与太乙相冲，曰对，对者，冲突相对之义。岁计遇格，上下格易，政令不行。又云，客目大小将俱格，太乙以战，客胜﹔主人格客关以战，则主人胜﹔主人关客格以战，则客人胜。
  主客二目或一目而共太乙挟主客二目及大小将，在正宫者为提挟﹔若二目在间神，主客二将共太乙挟二目于间神者，为挟闭，主客相闭，算长和者胜，二目在正宫与间神，总名为挟也，若客主目或两将或一将而共太乙挟大小将或客主目者，皆为君臣同谋，共诛不义不道也﹔若二目与大小将挟太乙者，政由大臣，臣下专权之象，算和有格对太乙者为凶，算不和而无格对者，先胜后败。又云，客目大将挟主目在宫间之神，则客胜﹔如挟太乙者，先胜后败﹔若客目大将囚太乙宫亦客胜﹔若主客二目四将两相互挟为两敌相谋，若偏挟一将一目，所挟者败。主虽值提挟，而在内者，犹可战，自一至四为内也﹔客虽值提挟，而在外者，犹可战，自九至六为外也，仍关囚死绝气值之，亦凶。凡客在内外值迫而挟者，皆不利先起﹔若文昌囚迫，客大小将挟之，皆不利为主也。
  太乙与开生二门合曰执提，与开生二门合曰提格，执提者，操持握执之义，谓太乙虽在，吉门不在，开门与杜门对，生门与死门对，大小将在凶门下来合格之，所以为凶也。岁计遇之，不可举事，战兵亦同。
  文昌囚太乙宫，主大小将相关或始击临之，或客大小将相关，或主大小将相关，总名四郭固。岁计遇之，主有篡弒之祸。
  客参将与文昌相并，主参将与客大将相并，兼之掩迫关格为四郭杜。岁计遇之，不利出兵，皆掩塞不通，诸事不成，大凶之算也。
  太乙、天目不在开休生三门之下为门具。太乙、二目、主客大小将分属五行，谓之五将。始击无掩击，文昌无囚迫，主客大小将无格对，为将发，主将发利主，客将发利客。三门具，五将发，八门开通，路道清虚，出兵征战，无不胜矣。
○ 五福太乙 
  一黄秘宫 鲁分河东冀卫 戌干亥 一干宫。
  二黄始宫 燕吴越青 丑艮寅 三艮宫。
  三黄室宫 郑分东吴杨楚 辰巽巳 九巽宫。
  四黄庭宫 秦分晋益蜀州 未坤申 七坤宫。
  五玄室宫 京都洛阳 子午卯酉 五中宫 子齐 卯宋 午周 酉赵 三河之地 河内 河南 河东。
  五福所临之地，其君有福，其民富贵，所照亦同，无兵革、旱涝、疾疫之灾。若君基、太乙同宫，人君享福，游行干艮巽坤中五宫，每宫皆住四十五年。自万历己卯年入黄秘干一宫。
○ 三基 
  申晋分益州 酉赵分冀州 戌鲁分徐州 亥未分并州
  未秦分雍州             子齐分青州
  午周分三河             丑吴越分扬州
  巳楚分荆州 辰郑分衮州 卯宋分豫州 寅燕分幽州
  君基乃人君之象，理人，面南而治，顺天之道，故起于午邦，顺行十二辰﹔臣基同起午邦者，为君臣不相离，承赞王业也﹔民基起戌者，圣人化民而治，位当处卑，不敢并君而行也。凡三基所临之邦，切不可攻伐战斗挫锐，遁世可向其邦。
  君基所临之野，五谷丰登，干戈罢用，将勇兵强，人君脩德，上合天道，下和人心，荣登福寿，从午起，每宫住三十年，十年司天，十年司地，十年司人，共三百六十年一周，甲寅岁起午，至甲申入未，嘉靖甲申入酉，甲寅入戌，万历甲申入亥。
  臣基太乙，辅相之象，所临之邦出贤士直臣，任于王室，人民安，五谷登，嘉靖甲寅年入戌，丁巳入亥，万历丁亥入酉。
  民基太乙，庶民之象，所临之邦，其民富贵，五谷丰登，无兵革、疾疫之灾，起于戌宫，顺行十二辰，一年一位，嘉靖丁巳入丑，万历丁亥入未。
○ 四神天乙地乙直符 
  七宫梁州申 八宫衮州酉 九宫扬州戌 绛宫交州亥
  六宫雍州未 四神中九  天乙中六  明堂益州子
        下五上一  二下下绛
  五宫豫州午 地乙上九  直符上五  玉堂幽州丑
        中五下一  中一下九
  四宫徐州巳 三宫青州辰 二宫荆州卯 一宫冀州寅
  四神者，天地水气之元神，纲纪有道之代则昌，若临无道之代则亡，若临战斗之乡居无道之地，则兵革水旱，民人相食。起自玉堂宫，顺行，三年一移，周而复始，下元起午，中元起戌，三十六年一周。嘉靖壬午元年入申，戊午又入申，万历乙酉入巳，戊子入午。
  天乙太乙者，即干，言贞一之神，取六宫逆金之气，具体属金，肃杀万物，士兵干戈相接，所临之邦，即有胜负，有决断之义，所到之方，兵革大起。演纪自上元甲子积年以周法同四神除之，以三约之，为宫数，顺行九宫，次接绛宫、明堂、玉堂行之，上元六宫，中元二宫，下元绛宫，三年一移，三十六年一周。万历乙酉年入九宫，丁亥年出。
  地乙太乙者，六巳土神也，所守之宫，主兵、飢荒、丧亡，若临无道之邦，凶兵尤甚，田禾不熟、兵革、水旱，在五宫，旺于四季，五寄二宫也。演纪算数与四神同，上元起九宫，中元起五宫，下元起一宫，三年一宫，三十六年一周。万历乙酉年入玉堂宫，丁亥年出。
  直符太乙者，火神也，天帝之使星，遣观人间善恶，万民祸福，若临无道之邦，水旱兵革，人民流亡凶恶，若乘太乙临生旺之地，其灾莫测。假如元辛卯三年入二宫，火旺，甲午三年入三宫，火长生，故辛卯二月红中起于陈蔡，江淮蜂起，六年之间，势焰猖炽，丁酉三年临四宫，火败方年，然太乙属木，又居旺相，乘君基，故有此验。演数行宫，俱与四神同，上元起五宫，中元起一宫，下元起九宫，戊午入明堂。万历乙酉年入八宫，丁亥年出。  
○ 金镜捷法小淘金歌 
  太乙念四除积数，一宫迟留在三辰，
  阳从一上行随顺，阴向九宫逆去轮，
  十八除之起武德，干坤重算天目神，
  寅奇申偶皆行逆，此是计神所在辰，
  计加和德文昌下，客目至此可容身，
  主客之算从宫数，太乙宫后数其真，
  正宫还依宫数数，间神一数就宫神，
  合神加支文昌下，定计还须从此论，
  就从定计起计算，谕过太乙宫一陈，
  三将就随零数立，参将再还因三因，
  七十二局皆从此，传与师家仔细寻。
  五福太乙次行宫，干坤艮巽中五匿，
  每宫皆住四十五，所到之宫有条律，
  干宗甲寅起上元，积至庚申二纪七，
  大游太乙行八宫，为首顺行须用同，
  七八九一二三四，数至之方六六穷，
  三十六年移一位，入元剪削芟繁茸，
  长与元年庚寅岁，初起七宫为元例，
  天禧四年是庚申，九十一年何俱陈，
  三基太乙同甲寅，君臣起午戌起民，
  君基每宫三十载，臣基三年一位轮，
  民基一年行一位，十二宫中仔细寻，
  次第可推四太乙，水火土金为灾咎，
  太乙如临年不丰，天乙盗贼兵戈凶，
  地乙病死多丧祸，直符旱涝出蝗虫，
  皆在上元甲子起，三岁移宫周复始，
  三元次第相接连，九宫行尽三宫尾。
○ 太乙行兵主客胜负占 
  年月日门具不具，二百四十除积数，
  一门还立三十辰，却从开门顺行路，
  推时一百二十除，阴阳二至莫相悟，
  阳间至生惊休时，阴杜死伤景门布，
  二门不具休与生，三门不具休门杜，
  太乙不在三门下，名为门具得其助。
○ 太乙金镜七十二局赋 
  明主胜之胜负，察内外之浅深，太乙助客兮，九二七六之位，助主兮，一八三四之宫，若分主客之后，先当观门具之将发，出军向主客之地，战利其冲，用阵随二目之方，与旗同数，一八黑曲，二五圆黄，六七白方，四九赤锐，三宫属木，阵旗须当直青，西向来云方位，还依主客，闻贼来于何处，二目方上须知，主客所闻，各宜预备，奇兵出二目之所，伏兵宜掩迫之时，穷究精微，看元局而下断，审问动静，详上文而无差。
  主目与太乙同宫，名曰囚，在太乙前一宫或一辰，名曰外迫，后曰内迫，宫曰宫迫，辰曰辰迫，始击同宫曰掩，前后曰击，大小将在主客目或太乙宫前后为挟，主客将向自相前后，则有客挟主人，主人挟客，大小将自相同宫为关，则有客关主人，主人关客，当相关之时，若一林二虎，一泉二蛟，气有胜衰，势不两全，则以主客目所临之神五行决之，胜负见矣。主客算得五、十五、二十五，名八门杜塞，不利兴师，算得二，名略地，经曰︰「出兵略地，并用其二，客得则客利，主得则主利。」，凡主客算，以长多为胜，短少为负，长多利深入，短少利浅入，凡出军宜向算，战利皆算。凡伏兵，必有掩迫之时，凡奇兵，必各置于主客大杀之地（天目始击将也），奇兵者，百人以用，三十人为奇，候敌人之便，鸣鼓高旗噪之，另窃发而取胜，故曰︰「能知奇伏，转祸为福﹔不知分合，不可语奇。」
  太乙有展阵举奇之法，算得一八，即用曲阵，举黑旗以应北方﹔算得三七，用直阵，举青旗以应东方﹔算得四九，用锐阵，举赤旗以应南方，算得二五，用圆阵，举黄旗以应中央﹔算得六七，用方阵，举白旗以应西方，算得三门具五将发，利以兴兵动众，但文昌主目不囚迫，始击客目无掩击，即是三门具五将发，不在所直八门之下吉，八门算法兼用，应验如神。
  太乙天目在阳算得偶为和，太乙在阴算得奇为和，阳者，太乙在八三四九宫，阴者，太乙在二七六一宫也，天目在正宫为阳，天目在间神为阴，算得阴阳和，利兴兵用将。
  凡主客者，先后之礼，动静之义也，陈兵原野，旗鼓相望，先动为客，后动为主﹔若安居之时，先动为主，后至者为客。欲明天道，审顺逆，先推主人，次推客计。若主客俱得善计，三门具，五将发，阴阳和，利以称兵，所向必克，先起则胜，后起则败﹔若主客俱得恶计，三门不具，五将不发，阴阳不和，先起者败，后起者胜﹔若主客计一吉一凶，利客客胜，利主主胜﹔吉凶等算，则长者胜，短者败。
  凡占外国动静，皆以时之客计占之，算八门杜，贼不来，若三门具，五将发，阴阳利，无关格掩迫，客主俱会太乙前，所闻见实，贼来降，不为盗，若天目转而北行者，为不来。
  凡占敌使讲和，可信伏？当视太乙所制，假令时令计，太乙在二宫，属火，始击将临武德，属金，火克金，敌使来降，不敢有他意，可信伏，实降，若败将降族一例推之。
  凡占间谍有无，当视客目前后，假令太乙在一宫，则主客大小始击临六七二宫为前外，诸将若临八三四九为后内，若客目临戌阴主，为贼来窥觇，间谍。
  凡占射贼来多少，若客算十六以上，阴阳顺，有虏必多，有强将﹔若十五以下，虏少无门，天目临左，贼从东方来，临右，从西方来，八门杜，不来。
  若天子巡狩，太乙、天目在四维之岁。
  若举方正，必在亥卯未之岁，及太乙岁计三门具，五将发。
  凡占贼闻事虚实，占天目掩迫太乙，闻不善事实，善事虚，若三门具，五将发，闻吉则吉，闻凶不凶﹔若三门不具，五将不发，闻凶则凶，闻吉不吉。
  凡对敌常观风云之势，察飞鸟之情，若太乙所在，风云从飞鸟从中对上来，急备。假令太乙在九宫，巽属木，风云鸟兽从一宫干位上来，属金，金能制太乙，大凶，风云飞鸟从主大将，太乙从德上来，急击其冲，主将大利，若从客目大将宫来，则主将宜准备敌兵。
  凡太乙算得一至四，步卒在前，车骑次之﹔算得六至九，车骑在前，步卒次之。凡云气从日按五行，在我军往敌行，我军利倣此。假令壬癸日，黑云气自我军上，自北往南，随云气攻之，必胜。凡择日择时，当审日时之计所利，兴兵卜吉克制，不可从之。
  太乙所统神明凡十六神，其年月日时时计，命起武德，随时计有阴阳，冬至气应后，用阳局，夏志气应后，用阴局，皆以阳局所命之对冲，则阴局太乙所在也，行军攻战见怪异杂占。
○ 怪异杂占 
  将帅床帐及军，无故自动者，主远行或下谋上。
  将帅衣服无故血污，主下欲谋上，宜施恩惊备。
  将帅鎗刀器械无故自鸣、动出匣者，主斗。
  凡将杖军杖将马旗纛节杆倒折，主将失位。
  鼓角刀剑自鸣者，阴谋之明应，将宜备之。
  将军眼运目动耳鸣及无故自鸣并不自觉咄嗟者并，下人起念生谋。
  军中马生角，下谋上。
  将帅骑马之次，马无故回头囓人靴、触人衣服者，主下谋上，又主阴谋已成。
</div>
    <div class="pagination">
<a href="太乙秘书_page6.html">上一页</a><a href="太乙秘书.html">1</a><a href="太乙秘书_page2.html">2</a><a href="太乙秘书_page3.html">3</a><a href="太乙秘书_page4.html">4</a><a href="太乙秘书_page5.html">5</a><a href="太乙秘书_page6.html">6</a><span class="current-page">7</span><a href="太乙秘书_page8.html">8</a><a href="太乙秘书_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
