<!DOCTYPE html>
<html>
<head>
    <meta charset="UTF-8">
    <title>奇门法窍 - 第 11 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇门法窍 - 第 11 页/共 59 页</h1>
    <div class="content">　　亥、娵訾、室璧、卫分野、属河北（彰怀卫大名临清东昌曹州各县）。 

　　论总发天机 

　　盖三奇八门六仪九星八卦九宫皆五行之所属，不过赖五行生克旺相制害刑冲胎绝养死贵禄空亡乘生陷旺之理，人能触类引申，则三才万物之道，尽可不求哉！

　　如天盘九星奇仪八门属金，加于地盘诸星属木，此谓金克木，谓之客来伤主，战利为客，行兵先举，放炮呐喊，士卒精强，百战百胜，凡求谋请益、交易等事，败破忧惊，宅舍暗昧，遭逢小人、贼盗，惟行人即至，若金旺木衰，其凶尤甚，金衰灾凶稍可。

　　如天盘诸星属金，若在衰墓死绝之时，加于木宫，乃无气之金，则不能伤木，木若在生旺之时，则木星为吉，木若在衰墓死绝之宫，则凶终不能免。

　　如天盘木加于地盘火星，是谓木能生火，为客来生主，战利为主，谋为一切等事，皆如心志，百事大吉，如有重木临生旺之宫，此为贪生之木，反压火光，火渐自灭，若木临退气之宫，或木少火旺，则为枯木生火，大利主兵，宜暗计征讨，百事大吉。

　　如天盘土加于地盘金，亦为客生主，若系土旺或有重土，则虽生金而被土埋，必有暗兵埋伏，或贤士英豪失志，或忠烈受屈无伸。

　　如天盘水加地盘金，乃主伤客，宜偃旗息鼓、禁声攻敌大胜，凡谋，多破耗，有始无终，为宜求名显达，官事得理，出行吉。

　　如天盘金加地盘土，乃主生客，宜耀武扬威，客兵大胜，凡谋为始终劳碌，耗散费力，方得安妥。

　　如天盘与地盘九星奇仪门宫五行一样，谓之比和，如金临金、火临火之类，若逢生旺之时，由我为主客，诸事吉，军兵奏凯；若临衰墓之时，诸事宜迟，宜埋伏、暗剿，利为主客；若在衰墓死绝之时遇日干相生，谓之绝处逢生，迟为后吉；若在死墓之时，又被本日时冲，谓之无气，受伤绝灭，生意终不利也。若诸星逢旺禄之时，或被冲克制害，终不为凶，如诸星在旺相又逢生者，为喜上加喜；在墓绝受克者，忧上加忧。衰墓逢生旺而好渐来；若旺受克，美景将退。

　　如地盘生天盘，乃我生者子孙，凡事先难，如父母养育子女，常怀忧惜之心，待子成人而后有望，好事日新，永远吉庆，为主者，宜施恩布德，选将求贤，凡事谋为，克己破费，若合吉格，主好事破财，如遇蓬休壬癸，主酒筵、湖海、水面、交易，或虚惊、水灾之厄；逢任生芮死，主田土、山岗、坟茔、死女、少男、喜庆灾厄之费，余仿此，各有条款，在前已详言之。

　　如天克地，是克我者为官鬼，大利为客，凡事只宜守旧，不可强谋，反破财、有始无终，谓之克我者，囚也。

　　如地克天，乃我克者为财，行兵利主，若求官、求名、官讼、捕猎吉，以下之事不利于后，成之反伤，终不久远，谓之我克者，休也。

　　如天盘生地盘，是生我者为父母，战利主大胜，凡求谋、干谒、婚姻、商贾、营宅等事，大吉，不可妄为，敬谨而行，永远吉庆，谓之生我者，旺也。

　　论五行生克制化 

　　五行有生中克，如金生水，水盛则金沉；水生木，木盛则水阻；木生火，火盛则木烬；土生金，金盛则土衰；火生土，土盛则火蔽。有五行有克中生，如木克土，土厚喜克，是为秀耸山林；土克水，水盛喜克，是为撙节堤防；水克火，火盛喜克，是为既济成功；火克金，金盛喜克，是为煆炼成器；金克木，木盛喜克，是为斲削成器。

　　水下、火上、木左、金右、土中，以位言也。

　　水黑、火赤、木青、金白、土黄，以色言也。

　　水曲、火炎、木直、金元、土方，以形言也。

　　水润、火燥、木敷、金敛、土溽，以性言也。

　　水咸、火苦、木酸、金辛、土甘，以味言也。 

　　故在天则为火、为日，水为雨，木为风，土为云，金为雷；在地则火为火，水为河，木为林，土为山，金为石；在人则火为心，水为肾，木为肝，金为肺，土为脾，又火为血水、为骨，木为筋，土为肉，金为皮。人第知火能克金，不知金遇旺合，则金中有水，火遇克金而反受其克，此生中克，克中生，变化无穷，不可不审也。

　　如土生金，土遇旺合，则生之不竭，如土相时，未离父母之胎，则土中尚存火气，不特不能生金，金且受其制。如金生水，金逢旺合，则生水无疑，如金相时，金中尚存土气，不但不能生水，反受其制，木火水皆然，此中秘诀不可不知。

　　干支星门问答 

　　问︰“本数星门受克，而干居旺地，是有始无终。凶中有救乎？”曰︰“然哉，君可语数指出元机来，北有池，男有台，阴阳元理贵心裁，炼得三盘真气候，风云呼吸取诸怀。”语毕无辞，君莫厌我将永别上天台。

　　又问︰“本干宜居旺地，倘庚临时干，数所最忌，宜衰不宜旺，日干总是本身宜旺不宜衰？”

　　假如有人问病于符使上，既断其大概之吉凶，复于本正时上看本干阴阳，或起长生轮去，病到何宫？宫上有奇否？有庚否？得门否？宫下受迫否？不落旬空？一一看之，如前断之，自验。又有人问婚姻，宜看冠带宫，冠带具成人之礼也，占婚姻必看此宫；问初进之功名，宜看临官；问迁职之功名，宜看帝旺；谋生、求禄、补廪、觅食，宜看养宫；产育、寿考，宜看长生宫，若配以十二天将，更得其精微。

　　又曰︰“四干之下，各带一支，看其冲合，地盘两干之下，各坐一宫，看其墓旺。墓旺所以验吉凶，冲合所以验动静。凡事未发而遇冲则动，既发而冲则散；事未起而遇合则静，既起而遇合则成，然又当以星门合看，不可执定。”

　　假如正时是乙卯时，坐专禄（乙禄在卯），乃为大美，若坐到坎宫，乃乙木之病乡，其体必强旺，比如壮人，尚可支撑；若正时是乙亥，乃乙木之死地，又坐坎宫，则本身久已无气，病必死，战必败，谋事不成；或正时是乙酉，酉本乙木之绝地，若坐到离宫，为绝处逢生，病药而后痊，战阵而后胜，谋事久而后成；若正时是乙卯，又坐到寅卯辰巳午未申诸宫，方为得地，最吉。假如正时是丙戌时（丙墓于戌），时干入墓，若坐到巽宫，其下地支乃壬辰，辰戌一冲，墓库已开，又为冠带之乡，做事先难后易，日久乃成，然又当以主飞流看合，方毫厘不差，以上指丙言也，余干可以类推。

　　问︰“乙遇辛丁遇癸，冲坏即成凶格，独壬见丙为何不成凶格？”曰︰“此皆诸书之误也。盖丁见癸即使门也，癸见丁即符宫也，直使门也。若宫吉门吉，稍见相冲，不为大害；宫凶门凶，见之大凶，更丁见癸，在值门，则我吉，盖奇在我也，癸见丁，在使门，彼吉，盖奇在人也，秘之。” 又问︰“玉女守门此奇在人，何又为吉格？”曰︰“守扉不过是阴私和合事，当因时而断。”

　　问︰“诈吉门奇到，如时加六庚、六辛、六壬，可以出门否？”传曰︰“六辛、六壬有奇可出；时加六庚，虽有奇，不可出。”

　　又问︰“逃难藏身，使门既吉符宫或有庚到，可以出门否？”曰︰“逃难本身已有难，故可出；平居无事，断不可出。”

　　又问︰“使门不可出，可以出符宫否？”传曰︰“临阵可背，出门则不可也。倘本星受克，即背亦不背，当秘记之。”

　　又曰︰“出三奇三吉，以发兵时言也。背天罡、亭亭、月建、游都、雷公等法，以临阵言也，各用有准。”

　　门数既占矣，三奇不到，使门奈何？曰︰“奇到出奇，不然向天上而去，如庭中六步，郊外六丈是也。”又问︰“与众兵出乎？抑独自出乎？”曰︰“庭中自出，郊外同出也。”

　　经曰︰“凡动作营为，得三奇到方吉，到宫不拘，年月禁忌厄煞皆退避，化凶为吉。”

　　传曰 ︰“地下三奇避八卦，即庚丁墓丑，乙丙墓戌之类是也。”

　　传曰 ︰“支煞看使，门干煞，看符宫，干为天煞，支为地煞，凶多吉少。倘所到之煞甚凶，得三奇可解，遇天罡亦可解。倘三奇在地下与诸煞同处，诸煞远避，应无灾害。如三奇在天上，忽然加临，诸煞起而复退。”

　　问 ︰“四隅每一宫有两支落位，如使门落在艮宫，还看丑宫地煞，还看寅宫地煞，抑两宫俱看否？”

　　传曰 ︰“本时支属阳，则看阳宫；本时支属阴，则看阴宫。故曰 ︰‘阳与阳比，阴与阴比’是也。如杜门到兑宫，是主门被流宫所克了，问行人似乎不来，然杜门逢克则开，欲金旺必到，秘之，八门可以亦推。”

　　传曰︰“生门，土也，死门，亦土也，土虽同而异用，一生气，一死气，所以异也，如杜门、伤门皆木也，而用亦异，杜则重而轻有缺反轻，杜则闭而不出，伤则受而可救。”

　　如兑金克伤门，问病主刀箭疮刃或嗽或脓血或肝病之类是也；乾金主克伤门，或跌打或石压或登高而墬或肝病或嗽症于伤寒之类是也。遇木旺金衰不妨，金旺木衰必死，金衰木旺亦死。

　　如兑金克杜门，或腹胀或骨硬或膈噎或便闭，逢木衰金旺，则痢疾呕血之症，必死。木旺金衰虽重不妨，八门由是类推无失也。

　　问︰“五行首重衰旺。三月建辰，应土旺，又三月乃清明节，系卯木司令，应木旺，果否？”

　　传曰︰“依奇门则木旺，依节气则土旺，两者宜兼用。如生门直符，则木不能克土；伤门直符，则木又能克土，盖两旺因乎直符，万不可易。”

　　又曰︰“若遇杜门如何？”曰︰“微有所别。”

　　又曰︰“死门、生门均一土也，衰旺还同否？”曰︰“生旺春夏，死旺秋冬。”

　　又问︰“天禽寄天芮，衰旺同否？”曰︰“天禽虽寄西南，实居中宫，无分阴阳，遇辰戌丑未月，则皆旺矣。”

　　问︰“人有病，生死未判，还看生宫，看死宫？”曰︰“少年看生宫，老年看死宫，有奇到宫者，不迫乃吉。”

　　问︰“沐浴何谓也？”曰︰“沐浴者，欲发未发，机将漏之意也。”

</div>
    <div class="pagination">
<a href="奇门法窍_page10.html">上一页</a><span>...</span><a href="奇门法窍_page6.html">6</a><a href="奇门法窍_page7.html">7</a><a href="奇门法窍_page8.html">8</a><a href="奇门法窍_page9.html">9</a><a href="奇门法窍_page10.html">10</a><span class="current-page">11</span><a href="奇门法窍_page12.html">12</a><a href="奇门法窍_page13.html">13</a><a href="奇门法窍_page14.html">14</a><a href="奇门法窍_page15.html">15</a><a href="奇门法窍_page16.html">16</a><span>...</span><a href="奇门法窍_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
