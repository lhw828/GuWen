<!DOCTYPE html>
<html>
<head>
    <meta charset="UTF-8">
    <title>唐开元占经 - 第 9 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 9 页/共 76 页</h1>
    <div class="content">　　月出异方二十四
　　黄帝曰月始生见南方而蚀者籴大贵　荆州占曰月始生天中者上谋下其事不成
　　月并出及重累二十五
　　京房易传曰君弱而妇强为隂所乗则月并出　京氏曰月并出为并明天下有两王立又云相去二寸臣作乱防其主　春秋运斗枢曰主势夺于后族羣妃之党横僭为害则月盈并若两月连出妃党交萌若炤同力排防王公　郗萌曰月并出相重当有急兵至　荆州占曰三月并见其分有立诸侯而亡女主有竞两月并出天下治兵异姓大臣争朝势为害王者选能授之月重出皆为异兵残害为天下乱首将有亡天下之象【案汉成帝建始元年八月戊午晨漏未尽二刻两月重见京氏易传曰君弱妇强为隂所乘则两月并见其后赵飞燕为皇后姊娣専宠杀害皇子成帝不能禁后皆诛防之应也　又按故太史令李淳风云隋大业九年正月二十七日晓起东方有二月见相去二尺许在箕斗之间众俱见之俄而杨感于黎阳起逆朱变管宗义残贼江南天下因此遂兵贼相继至于防亡此尤效】　海中占曰月两中间月光盛而众多或二三或四五及至十月并见皆为天下分裂天子失政政在诸侯自立【诸月傍气象皆与日占大同】　春秋潜潭巴曰十月并出不必争强猾出【宋均曰月为大臣今如是大臣必多争并为奸称疾也】　郗萌占曰东方小月承大月小国毁大月承小月大国伐之为主客在西方小月承大月小邑胜大月承小月大邑胜　春秋运斗枢曰小月承大月羣奸在宫当此之时主若赘旒【宋均注曰喻见制在下也】大月承小月近臣起谗人横陪臣执命三公望风【宋均曰望风者望陪臣风而事之也】








　　唐开元占经卷十一
　　钦定四库全书
　　唐开元占经卷十二
　　唐　瞿昙悉达　撰
　　月占二
　　月冠珥戴一
　　黄帝占曰月珥而冠者天子大喜或大风　荆州占曰月珥且戴不出百日主有喜　帝览嬉曰月珥期六十日兵起　京房易传曰月珥期三十日兵起　帝览嬉曰月不晕而珥人主有喜兵在外亦有喜　荆州占曰月昏而珥者兵半起夜过半珥者边地恐　春秋运斗枢曰主排公侯狡猾起尊能主则月珥两　帝览嬉曰月珥青忧也赤兵起黄喜也白丧也黒失国期皆不出三年髙宗占曰月两珥十日雨三珥国喜四珥女主丧又曰人主诸侯立　荆州占曰月珥大水又曰月四提天子无妻若国有丧月六提天子游天下【提犹珥也】　荆州占曰月珥且戴不出百日有大喜
　　月背璚二
　　春秋纬感精符曰背璚以外围月者臣弛纵叛逆欲相残贼不和之气也天子偏左右　帝览嬉曰月不晕有四璚臣有谋不成　京房易传曰月背璚其国有反者刘向鸿范传曰月背璚臣欲为邪也其色青中赤外
　　有芒刺则为逆其色赤中青外无芒刺为谋此数见即国凶且背且抱为不和有欲为忠有欲为逆者也
　　月与五星合宿同光芒相陵三
　　荆州占曰月与歳星光明相逮饥三年籴贵民流亡巫咸曰歳星与月同光以其月月蚀且以饥亡一曰国以女乐亡　海中占曰月与歳星同光即有饥亡　黄帝占曰月陵歳星年多盗贼刑狱烦　京房易传曰月与荧惑防宿国王死　海中占曰月与荧惑合其国太子死贵人复伤凶不可有为若有内兵　荆州占曰月与五星荧惑合光芒刺相及其国有内乱兵三年又曰其国太子死期三年　巫咸曰月与荧惑同光以其月月蚀内有乱臣且以饥亡　荆州占曰月与填星合芒刺相及其国饥　巫咸曰月与填星同光以其月月蚀且有以徭徙亡者　京房易传曰月与太白防宿太子死　荆州占曰月与太白聚合宿其国立太子期不出一年　荆州占曰月与太白合其下兵大起　巫咸曰太白与月同光其月月蚀且以兵亡　荆州占曰月与太白皆出城守为卖城圣主明王急便守城　河图帝览嬉曰月与太白相过月出其南阳国受兵月出其北隂国受兵　海中占曰太白出月右隂国有谋出左阳国有谋月挟太白诸侯将相谋不轨太白出月下芒相燿君死民饥　荆州占曰月戴太白卒兵期五日　巫咸占曰月不尽三日太白出东方在月南中国胜在月北中国不胜　巫咸占曰月入月三日太白出西方在月南皆海国败在月北皆海国胜　荆州占曰月入月三日太白失行而月在北太白在南秦战不胜　荆州占曰秋冬入月三日太白出西方居月北者君强月南君弱　荆州占曰入月三日月刺太白阳大邑拔小邑驱掠刺太白隂兵在外者不及入在内者不及出南方为阳北方为隂　巫咸占曰辰星与月同光其月月蚀且以女乐亡　荆州占曰辰星与月光相逮其国水海中占曰月与辰星相遇所合宿雨水败　帝览嬉曰月与辰星合宿其国亡地君王死　荆州占曰月与辰星合所宿之国兵起
　　月与五星相犯蚀四
　　巫咸占曰五星入月中人主死不出臣死非将即相也近期一年逺期三年　帝览嬉曰月犯五星粟贵二犯之数贵　海中占曰月贯五星天子坐之　郗萌占曰金火与月相近其间六寸天下有兵间尺天下忧兵五尺无害　荆州占曰五星入月中其野有逐君大臣贼主月蚀五星若薄若舎皆其分有灾　河图帝览嬉曰歳星入月中其国有逐相　春秋纬文曜钩曰歳星入月中以妃党之譛去　黄帝占曰歳星入月中不出一旬天下有大灾人君不平天星坠若雨雾不出一年籴什长八不出二年天下亾徙为乱若有野兵　海中占曰歳星蚀月有大丧女主死臣弑君易位　荆州占曰歳星入月中大臣贼其主　荆州占曰月犯歳星其国民饥死一曰主死期三年【按大兴四年十二月丁亥犯歳星在房占曰其国兵饥民流亡永昌元年王敦率江荆之众来攻京都六军败绩不能有以拒战于是杀防军将军周顗尚书令刁恊骠骑将军戴渊又镇北军刘隗出奔四月又杀湘州刺史谯王氶镇南将军甘车闰十二月元帝崩】　荆州占曰月犯歳星其国疾　春秋纬元命包曰歳星逆犯月法令散　河图帝览嬉曰月犯歳星其国饥一年二年乗之主死　荆州占曰月乗歳星相死　帝览嬉曰月贯歳星有流民不出十二年国饥亡　司马迁天官书曰月蚀歳星其宿地饥若亡　帝览嬉曰月蚀歳星其乡大战大防邑【按晋建兴三年正月乙卯月掩歳星在参益州分也六月镇西将军益州刺史周抚薨十月梁州刺史入益州以叛朱序率众助刺史周楚讨平之】　荆州占曰月蚀歳星邦主无人人相食　荆州占曰月吞歳星其国十二歳而败　河图帝览嬉曰荧惑入月中忧在宫中非贼乃盗也有乱臣死相若有戮者【按洪范传汉宣帝地节元年正月戊午夜月食荧惑左角亢亢为朝廷忧在殿内非其贼有盗有内乱谗臣在傍故将军霍光妻与其子及昆弟诸婿为侍中诸曹九卿太守皆谋反伏诛又晋太元十二年二月戊申荧惑入月占曰有乱臣死相若有戮者一曰女亲为政是时琅琊王辅政王妃从兄国寳以姻昵受宠又陈郡袁悦私媚荀进交通主相扇朋党十三年杀悦是时主相有隙乱阶兴矣】　海中占曰荧惑入月中臣以战不胜内臣死　荆州占曰火星入月中臣贼其主　黄帝占曰荧惑蚀月谗臣贵后宫有害女主者　海中占曰荧惑入月中及近月七寸之内主人恶之一曰谗臣在傍主用邪　巫咸曰荧惑居河若守之月数出其间百日兵多移　巫咸曰荧惑犯月战小吏死　帝览嬉曰月犯荧惑国内降贵人兵死　京氏妖占曰月犯荧惑天下有女主忧荆州占曰月战胜之国大将鬬而死　帝览嬉曰荧惑贯月
　　隂国可伐期不出三年其国乱贵人兵死近期不出五年其国受兵逺期不出十年而以兵乱亡也　海中占曰荧惑触月上角为相下角为将中央为主　司马迁天官书曰月蚀荧惑其宿地乱　海中占曰月蚀荧惑有白衣之事又曰其国内败五年大兵　荆州占曰月蚀荧惑有死相　荆州占曰月蚀火星天下防亡期九年　帝览嬉曰月蚀荧惑其国以兵起饥又以乱亡月以旦相及太子当晦以君当之　刘向洪范五行传曰月蚀荧惑在角亢忧在中宫非贼而盗也有内乱一曰有死相若戮者贵人兵死谗臣在旁　荆州占曰月毁荧惑急在臣下　黄帝占曰月吞火贼防国　荆州占曰月咽荧惑其师破败河图帝览嬉曰填星入月中臣贼其主　黄帝占曰填星入月中不出四旬有土功事若贵人絶嗣不出其年王者当之　郗萌占曰填星蚀月女主凶当黜者有丧河图帝览嬉曰月犯填星为亾地期不出十年其
　　国以饥亡一曰天下且有大丧【按洪范传汉成帝建始元年十一月乙卯月蚀填星在舆鬼西北八九尺其占为饥民流千里后十五年民人饥函谷闗逐食】　荆州占曰月犯填星其国贵人兵死天下乱一曰主死先举事者败若天下有大风　巫咸曰月犯填星女主败【按魏青龙二年十月乙丑月犯填星三年丙寅正月太后郭氏无疾乃忽崩】　河图帝览嬉曰月乗填星地动不乃天裂　河图帝览嬉曰填星贯月国内乱期不出五年而亡　河图帝览嬉曰月蚀填星女主死其国以伐亡若以杀亡　司马迁天官书曰月蚀填星其宿地下犯上　班固天文志曰月蚀填星民流千里　荆州占曰月蚀填星国女乱　巫咸占曰月不尽三日太白出东方与月并准之其间容一指则八月有破军死将主人不胜容二指期十三日客军不破主人亡地容三指期二十日有破军死将主人亡地容四指期八十日客大败容五指期三十日军起而不战巫咸曰入月三日太白与并准之其间容一指军在
　　外期十日有破军死将客胜容二指期十五日破军死将主人胜容三指期十八日有破军死将客军大胜主人亡地容四指期二十五日客军入境主人不胜容五指期三十日军阵不战　荆州占曰太白与月光并军大战相去一寸有拔城二寸有忧城三寸有忧军　郗萌占曰太白与月相去三寸天子罢相　巫咸占曰太白与月相近五寸天下有忧兵间五尺天下无害　荆州占曰太白东方始出为低在月南为得行在月北为失行其与月相过失行月不尽一日二月二日三月三日四月四日五月五日六月六日七月七日八月八日九月而起兵　荆州占曰太白在西方以始入为低在月北为得行在月南为失行其与月相过失行月生一日二月二日三月三日四月四日五月五日六月六日七月七日八月八日九月而起兵　荆州占曰太白入月中不出客将死出者主人将死无军大将当之　帝览嬉曰太白入月中将军戮死一曰臣谋主不成皆不出三年又曰必有内恶战不胜亡地　海中占曰太白入月中有杀不及九年国以兵亡　郗萌曰太白入月中国失政大人为乱期三年一曰大人当之　荆州占曰太白入月中无军大将当之兵死期四十日又军出主人将死　河图帝览嬉曰月太白入月中侯多死者荆州占曰太白入月中其国有分国立王　郗萌占
　　曰西方先起军者即太白与月相去三尺有忧军相去二尺有忧城相去一尺有拔城　郗萌占曰月犯太白将有两心戴太白有卒兵　帝览嬉曰月犯太白强侯作难国战不胜人君死亡国【按宋书天文志青龙二年十一月戊寅月犯太白占曰人君死为兵景初元年七月公孙渊叛三年正月遣司马懿讨之三年正月明帝崩】　荆州占曰月犯太白强侯死又曰大将有两心又曰太白与月相犯国多冦盗　帝览嬉曰太白与月贯期不出三年国大危战败亡地以女乱亡期不出六年　帝览嬉曰月蚀太白强国以饥亡不必九年以城亡　司马迁天官书曰月蚀太白强国以战败　班固天文志曰月蚀太白其国以战亡　郗萌占曰月蚀太白其年臣弑主胜臣亦死　荆州占曰月蚀太白民靡散【按晋兴寜三年十月丙戌夜月掩太白在须女占曰天下民靡散】　郗萌曰太白蚀月易大将刑死海中占曰太白居月中无光名曰月蚀太白臣弑其
　　主胜皆期三年【崔鸿春秋燕録曰正始三年秋八月太白入月中冬十月戊辰云临东堂幸臣杂班姚仁怀劒执袋而入称有所启劎击云云以反拒仁仁进而杀】　帝览嬉曰辰星入月中贼臣欲杀主不出三年必有内恶战不胜亡地黄帝占曰辰星入月中不出三旬内有匿谋春夏有大水秋冬有大雪牛马疾疫谷贵【按晋阳秋考曰太元十三年十一月戊子辰星入月在晋涛水入石头春大水冬大雪牛马死谷踊贵不出百日】　荆州占曰辰星入月刑事起　荆州占曰辰星入月中复出君死入不出君臣皆死　帝览嬉曰月犯辰星兵大起上卿死一曰廷尉有忧期不出三年　京房妖占曰月犯辰星天下大水　海中占曰辰星贯月不出四年有殃内祸匿谋荆州占曰辰星贯月国以女子内乱期六年　巫咸
　　占曰辰星与月薄所舍之宿其主死其国亡　帝览嬉曰月蚀辰星其国以女乱亡若水饥期不出三年又曰兵未起而饥所当之国起兵战不胜　京房易传曰月蚀辰星其国女以战　郗萌占曰辰星蚀月大水


　　唐开元占经巻十二
　　钦定四库全书
　　唐开元占经卷十三
　　唐　瞿昙悉达　撰
　　月占三
　　月与列星相犯
　　郗萌曰月宿东壁营室奎娄胃皆主水以此星雨者则冲月雨水甚则水甚雨泽入地一寸至其报月立水七寸其潢流絶车辙谿谷溢　又占曰月宿觜参井鬼栁皆主旱以此星雨者则冲月旱雨甚者大旱雨防者小旱　帝览嬉曰月犯列宿其国有忧　又曰列星贯月隂国可伐也期不出五年其国受兵不出十年中国有内乱大危　甘氏曰月蚀列宿其国忧星防天下有亡国星复见亡国复立兵起大胜　髙宗占曰星入月中将有大兵　海中占曰星入月中其国君有忧一曰不出三年臣胜其主　京房易传曰星入月中大臣谋伐其主主令不行　荆州占曰星入月中其国有防又曰有破军　又占曰月未中而星入之有贼人为攻者在东方文者长武者亡月过中而星入之有贼人为攻者在西方武者长文者亡　帝览嬉曰星出月隂负海国有胜星出月下芒角相歴者君死人饥　甘氏曰月犯列星其国忧若受兵殃　荆州占曰月犯所宿之星其国有军将死　京氏妖占曰星与月同光臣不作乱则人民非上　荆州占曰月蚀列星不见者其国亡星还复见者国复立　又占曰星蚀月其国相死　京氏妖占曰月中有星天下有贼星多者贼多　荆州占曰列星居月中无光其国以饥亡
　　月犯东方七宿
　　月犯角一
　　石氏曰月犯左角大人忧期六月一曰大臣忧防　海中占曰月犯角其国有忧　河图帝览嬉曰月犯左角左将战死期不出三年犯右角右将战死　荆州占曰月犯左角大臣诛天下决水大狱犯右角兵起　河图帝览嬉曰月乗左角法官诛乗右角兵起　海中占曰月出角南国家多暴狱治病骄恣　荆州占曰月出左角南三尺多狱五尺以上至丈所天子明威　又占曰月乗右角后族家及将相有坐法死者　郗萌曰月乗左角为旱右角为水　又曰犯左角左将军死之一曰天下有兵【按魏正始七年七月丁丑月犯左角占曰月犯左角天下有兵左将军死到嘉平元年正月甲午大将军曹爽诛时太舞阳侯屯兵浮桥积二年七月咸熙二年闰月庚子月犯左角到太始四年十月荆州刺史上言吴遣使持节施续领三万人围軨乡右丞相万彧领万五千人围直城大将军丁奉徇夀春义阳王率诸军徇夀春兵起之应也】　郗萌曰月贯左角三年太子死　又占曰月蚀角大人忧期三年一曰有狱事都尉死一曰天下大凶　巫咸占曰月蚀角天子忧牢狱空用赦当之期九十日　荆州占曰月蚀角三年更赦　河图帝览嬉曰角星贯月三年国君死　郗萌占曰左角入月中不出其年强国有防右角入月中其君死期三年
　　月犯亢二
　　河图帝览嬉曰月犯亢兵起期不出三年　黄帝占曰月犯亢将军亡其鼓其国将死　海中占曰月犯亢亡地其国有忧　荆州占曰月犯亢朝臣有事　郗萌曰月乗亢左星为水右星为大兵【案魏正始九年正月辛亥月犯亢南星占曰兵起一曰将军死到嘉平元年正月废大将军曹爽等十六日诛爽时太傅勒兵浮桥积一年魏嘉平三年五月甲寅月犯亢距星到七月太尉王凌诛到四年三月镇东将军诸葛恪上言贼朱异蚁聚即诛截死者三万余人积十一月始应】
　　月犯氐三
　　韩杨曰月入氐天下兵起　河图帝览嬉曰月犯氐其国有军将死一曰将当之　荆州占曰月犯氐其国有军一曰其国有忧　海中占曰月犯氐左星郎中左将诛死犯右星郎中右将诛死皆期三年　荆州占曰月乗氐右星天下有大兵天子自将兵于野【按魏嘉平三年四月戊子月犯氐东北星占曰将军死五年二月癸丑后将军兖州刺史黄华薨】　海中占曰月蚀氐氐星翳一将死之国有诛者
　　月犯房四
　　帝览嬉曰月行中道是谓安寜天下和平举兵不吉欲被其刑逆天之道辱以无名又曰月宿天廏中央一军罢归期不过三十日　郗萌占曰月当天门驷之间五谷大得人主益夀　河图帝览嬉曰月行阳环多小暴事又曰月宿天廐左间将军论老弱分归期不过三十日又曰月行阳里治骄恣多暴狱及惊骇内乱又曰月行四表之南阳人且错祸不可克又曰冬三月月出房南近小旱逺大旱期在冲去房三尺曰近五尺曰逺　郗萌占曰月宿房南粟不美稻不实又曰正月十九日月出房南有兵女主防　荆州占曰月出四表以南人君有忧　河图帝览嬉曰月行太阳天下乱人民啼哭及天下大荒祸不可禁天下有两心又曰月行隂间多隂事小起又曰月宿天廐右间将军伐期不过三十日　郗萌曰月出阳间黍稷不为菽美　河图帝览嬉曰月行隂里权衡不得兵革时作边境不休　又曰月行四表之北隂人将革祸不可克又曰冬三月月出房北近小水逺大水期在冲　郗萌曰月行四表之北水旱不时民皆流食　荆州占曰月行房北帝有乱臣河图帝览嬉曰月行太隂天下兵悉起及内滛流食荆州占曰月行太隂民流亡　河图帝览嬉曰月犯房星四足之虫多死期不出一年　海中占曰房上第一星上相次星次相下第一星上将次星次将也【按晋咸康二年正月辛亥月犯房南第二星占曰将相有忧五年七月丞相王导八月太尉郗鉴六年正月征西大将军庾亮并薨也】　荆州占曰月犯房为死亡近之为辱将相期三年【按魏景初元年二月乙酉月犯房第二星房四星股肱臣将相位也占曰将相有忧若死亡到十二月司空陈羣薨到三年七月司徒陈矫薨积一年六月】　黄帝占曰月犯上将上将诛犯次将次将诛犯次相次相诛犯上相上相诛　河图帝览嬉曰月犯房心天下有殃主有忧　郗萌占曰月犯房有乱臣期不出三年臣伐其主天下有亡国　陈卓曰月犯房有兵又曰天下有殃主忧　郗萌曰月乗房防左右官为有诛伏甲者阵兵在宗庙中天子不可出宫下堂又曰多暴事　河图帝览嬉曰月行房心间其旁有红云一诸侯一王死　郗萌曰月乗钩钤大人忧火令　荆州占曰月有中犯陵房星者国君忧色青忧丧赤忧积尸成山黒有相诛白芒角大哭　郗萌曰月有中犯乗守房左骖左服皆为夫人死所中相诛　又曰月犯乘钩钤大臣有误天子不尊事天者致火灾于宗庙天子崩王者不宜出宫下殿有谋匿于宗庙中者一曰犯钩钤驷马驾将有行【按魏正始六年十二月己巳月犯钩钤占曰王者忧一曰有火灾到七年二月荧乗黄廐署屋延烧又魏青龙三年十二月戊辰月犯钩钤王者忧到景初二年十二月明帝崩积三年十一月又案魏正始六年十二月己巳月犯钩钤占曰五星犯钩钤皆主王者忧一曰有火灾到七年二月荧乗黄廐延烧西掖门到嘉平二年七月壬戌皇后甄氏崩　积三年七月应又案魏时火犯钩钤皆为后崩也】　郗萌曰月守房皆为人君无道又曰皆为天下诸侯谋相吞道不同又曰皆为胡发兵
　　月犯心五
　　班固天文志曰月犯心其国有忧若有大丧　摘亡辟曰六月辛酉月犯心亡君之戒也　郗萌曰月犯明堂星大人忧　海中占曰月犯心中央星人主恶之犯其前星太子恶之及失位犯其后星庶子恶之皆应以善事　郗萌曰月行出心以南在外大将易一曰无兵太子事　陈卓曰月行宿心而雾山崩谷塞一曰水深石氏占曰月乗心其国相死月北出其国旱宗庙有焚者月南出其将相有起兵　荆州占曰月犯乗心大人凶天下大旱万民灾伤近期三年逺九年　石氏占曰月合心星其君死　又曰犯大星主遇贼害国人为乱又占曰月犯心大星女执行又曰太子不立　郗萌
　　曰月犯心星臣弑君又曰防其君三年有忧贼臣　海中占曰月犯心有乱臣天下有亡国蚀心国内乱有大贼　河圗帝览嬉曰月犯心乱臣在旁伐国期不出三年其下有亡国又民伐其主应之以善事已殃除　海中占曰月犯心中央星人主败国有贼人为乱【按魏甘露二年六月己酉月犯心中央大星景元元年五月髙贵乡公败】　郗萌曰月贯心其国乱臣弑君　石氏占曰月贯心其国政乱海中占曰月贯心一年国君死不则臣伐主　黄帝占曰月贯心星三年国内乱【按汉孝成帝阳朔元年七月壬子月犯心星占曰其国忧若有防房心为宋今为楚地十月辛未楚王芳薨积四月应又按王莽地皇元年正月月犯心前星为太子是歳后莽杀太子临之黄初四年十二月丙子月犯心大星占曰犯心国忧若有防七年五月丁巳文帝崩积二年六月魏景初二年闰九月癸丑月犯心大星占曰月犯中央星其国有忧若有大防到三年十二月明帝崩积一年四月】
　　月犯尾六
　　河图帝览嬉曰月犯尾君臣不和　郗萌曰月犯尾贵戚有诛者其国有军将死又曰在尾宿有变后宫不安妃后争人君子孙不吉在宫中矣
　　月犯箕七
　　石氏曰月干犯箕度君臣不和　含文嘉曰月至箕则风　春秋纬考异邮曰月失行离于箕者风　春秋纬潜潭巴曰月入箕中其国有忧　黄帝占曰月入箕籴大贵　郗萌曰月入箕天下大乱有兵国君死之又曰必赦月在箕踵期三十日在口期六十日　河图帝览嬉曰月犯箕有客谗人者　海中占曰月犯箕女主有忧　郗萌曰月犯箕其国有军将死【按魏嘉平五年六月十二日庚辰月犯箕占曰军将死到正元元年正月乙丑镇东将军毌丘俭反正月甲辰斩俭积一年九月　又按魏甘露元年八月七日辛亥月犯箕东北星占曰犯箕东北星军将死到二年五月征东大将军诸葛诞谋叛不就后杀州刺史乐綝积十月】
　　月犯北方七宿
　　月犯南斗一
　　郗萌曰月宿南斗风一曰雨　又曰月入南斗魁中大人忧一曰太子殃又曰宫中有自贼者期三十日　荆州占曰月入南斗兵起有忧不出三年　京氏曰月以子丑申入南斗后百八十二日赦无余囚　陈卓曰月犯入南斗魁天下大赦一曰兵起【按晋成帝咸和六年正月丙辰月入南斗占曰有兵一曰有大赦是月石勒杀掠娄武进二县于是遣戍中州明年湖贼又掠南沙海虞民是年正月大赦伐淮南讨襄阳平之　又咸和八年三月己巳月入南斗与六年占同其年七月石勒死彭彪以谯石生以长安郭权以泰州并归顺于是遣督护乔球率众救彪彪败球退又石季龙石斌攻灭生权咸康元年正月大赦】黄帝占曰月以十月至四月入南斗中天下大赦近期六十日中期六月逺期一年　郗萌曰月一歳三入南斗口者其歳有赦　河图帝览嬉曰月犯南斗大臣及将去　郗萌占曰月犯南斗魁女主当之不出三年荆州占曰月犯南斗将军死　陈卓曰月犯南斗风雨不时大臣诛不出三年　郗萌曰月乗南斗色恶苍苍丞相死　又占曰月变于南斗乱臣有更天子之法令者荆州占曰月变于南斗易相近臣死
　　月犯牵牛二
　　河图帝览嬉曰月犯牵牛将军奔天下牛多死　郗萌曰月犯牵牛其国有忧将军亡旗鼓一曰有军将死陈卓曰月犯牵牛星道路不通牛马暴贵天下有大诛邦谷大贵又曰月犯牵牛军亡犯河鼓战　郗萌曰月乘牵牛天下有大水起　又占曰月变于牵牛牺牲事也又曰四足之虫疾　荆州占曰月行犯若晕牵牛天下马多疾死
　　月犯女三
　　河图帝览嬉曰月犯须女天下多女患　陈卓曰月犯须女将军死其国有忧　郗萌占曰月变于须女有兵不战而降又曰有嫁女娶妇之事　陈卓曰月宿须女雾大人死一曰蛰虫死
　　月犯虚四
　　河图帝览嬉曰月犯虚空邑复起　郗萌曰月犯虚天下乱政天下大虚其国有忧军将死有哭泣之事又占曰月变于虚有土功事又曰在外军大饥
　　月犯危五
　　郗萌曰月行若犯危有哭泣之事　河图帝览嬉曰月犯危治楼室屋者多　海中占曰月犯危其国有忧郗萌曰月犯危有军将死　陈卓曰月行所宿危而雾兵起士卒多死　荆州占曰月有入危者大乱【天下大乱也】
　　月犯室六
　　河图帝览嬉曰月犯营室以乱若亡地及宗庙毁若起室者　海中占曰月犯营室其国有忧　郗萌曰月犯营室有宰相死　荆州占曰月犯营室兵起　郗萌曰月变于营室大臣为乱兵在外军人见弃败
　　月犯壁七
　　郗萌曰月宿东壁不雨则风　河图帝览嬉曰月犯东壁大乱人民多死　海中占曰月犯东壁其国有忧郗萌曰月犯东壁兵在外军将死一曰有土功事　郗萌曰月变于东壁兵在外军人大惊近臣去　海中占曰月蚀东壁其国有闭门事　石氏占曰月蚀东壁大臣戮亡有文章者被执
　　月犯西方七宿
　　月犯奎一
　　郗萌曰月入天库天下有兵起　河图帝览嬉曰月犯奎大乱人多死者　郗萌曰月犯奎边兵不安又曰有大水乱人多死　又占曰月犯若晕奎其国大人有忧又占曰月蚀奎星大将战死军乏食　海中占曰月
　　蚀奎星必有大战军乏食　郗萌曰月变于奎有沟渎事一曰女子事　陈卓曰月宿奎而雾有妖星见或曰妖死一曰十日妖见君车
　　月犯娄二
　　河图帝览嬉曰月犯娄多滛猎　海中占曰月犯娄国有忧　郗萌占曰月犯娄军将死民多移徙又曰狱多寃死　陈卓曰月犯乘娄国君好爱妇女逰猎无度黄帝曰月变于娄有兵在外不战而和　陈卓曰月行宿娄而雾多有人死复生者　海中占曰月蚀娄星军不战在外罢
　　月犯胃三
　　河图帝览嬉曰月犯胃仓库散若有令一曰其国有变荆州占曰月犯胃仓粟散　海中占曰月犯胃其国
　　有忧　郗萌曰月犯胃隣国有暴兵伐中国一曰有军将死又曰以夷为忧天下国无实　海中占曰月犯乘胃小国起兵仓库虚一曰军不战民多病伤有令　陈卓占曰月宿胃而雾死于孕孝妇谋死
　　月犯昴四
　　石氏曰月入昴中胡王死　河图帝览嬉曰月犯昴天子破匃奴不出五年中若有白衣防　荆州占曰月犯昴以粟米为贱　河图帝览嬉曰月行犯昴北有赤白云縁月兵入匈奴地有得赤白云不縁月兵入无得期不出三年　黄帝占曰月乘昴贵人有忧　郗萌曰月乗昴天下用法峻一曰水满野五谷不收　又占曰月合昴有赦　又占曰月行触昴匈奴扰扰　又曰月生于昴天下有赦　黄帝占曰月变于昴兵在外食絶郗萌曰月变于昴国有丧　石氏占曰月蚀昴贵臣诛贵女失势　海中占曰月蚀昴诸侯黜门户臣有事天下饥　石氏曰月出昴北天下有福一曰胡王死　郗萌曰月犯昴其国有忧将军死一曰胡不安【按魏正始元年四月二十七日戊午月犯昴东头第一星其年十月庚寅月犯北第四星占曰月犯昴胡不安将军死到二年六月征西将军赵防上言鲜卑大人阿妙儿等杀掠敦煌太守王延等将兵斩首千一百级冬十月又讨斩阿妙儿虏首千级三年正月又斩鲜卑大师首六百级讨鲜卑斩首千余级八月丁巳轻车将军特进王忠薨积三年四月应】
　　月犯毕五
　　诗曰月离于毕俾滂沱矣谓大雨也　春秋纬考异邮曰月失行离于毕则雨　蔡氏月令章句曰月离者所歴也　班固天文志曰月入毕则多两　郗萌曰月入毕其国君大忧又曰兵起期一年先起兵者有破亡又曰与两股齐近期二十日逺期六十日有将死　刘向洪范传曰月入毕中将若相有一家事坐罪者近期百二十日逺期十月一曰国有反臣　郗萌占曰月犯毕兵革起一曰有女丧一曰女主当之【按魏太和四年二月丁未月加午在毕大星四寸其五年十二月丁未月犯毕赤星占曰下犯上贵人诸侯当之又曰有大赦其五年三月蜀刘升为丞相诸葛亮将五万人入天水攻将军贾魏副车骑将军舒等三万余人讨之斩首三万余人投降者万余人七月乙酉大赦六年正月甲戌皇女泰薨上及羣臣皆为之服五月甲戌皇太子殿下薨十一月壬寅吴越贼将周贺于东莱牟平之内恣杀掠与青州刺史程喜战射杀周贺斩首四千余级又生擒八千余人青龙元年八月己未大赦二年三月庚寅故汉帝山阳公崩以天子礼葬之諡曰献帝积三年六月应也】　郗萌曰月入毕有拘主近期百日中期十月逺期一歳又曰小人自立一曰小人罔上一曰将相惊又曰大赦期三月一曰在毕口期六十日赦在踵期三十日又曰有土功又曰有以弋猎事惑其君者　石氏曰月居毕中不出其年女君死　河图帝览嬉曰月犯毕天子用法以诛罚急贵人有死者　京氏妖占曰月犯毕天下有变令　黄帝占曰月犯毕出其北隂国有忧　海中占曰月犯毕南阳国有忧一曰贼臣诛不然边有兵　郗萌曰月行犯毕赤星臣弑主一曰乗毕赤星将死　又占曰月犯蚀毕有小疾　又曰合毕天下有赦合其隂水合其阳风又曰月变于毕边境有事　黄帝占曰月蚀毕使边者凶　郗萌占曰月蚀毕诸侯相谋　又曰月入毕中而晕人主生一曰人主伐　又占曰月入毕而圣人生一曰人主伐　荆州占曰月蚀毕中星居月中不出其年女主当之　石氏占曰月蚀毕星中有土功事一曰女主有忧大臣系囚者一曰天下兵起是谓小人国　陈卓曰月行宿浊而雾君使有道死于诸侯者一曰诸侯之使有道死者【浊者毕也】　陈卓占曰月犯附耳兵起若将相有丧忧不即免退
　　月犯觜六
　　河图帝览嬉曰月犯觜觿小将有死者　海中占曰月犯觜觿小战又曰小将吏多死　郗萌曰月犯觜觿武将皆叛　荆州占曰月犯觜觿道多死人
　　月犯参七
　　郗萌曰月宿参若宿伐皆为风雨　河图帝览嬉曰月犯参伐有兵事竞城堡　海中占曰月犯参其国有忧又曰国有兵事　郗萌曰月犯参有军将死　海中占曰月犯参右肩右将战死犯左肩左将战死　郗萌曰月犯右股大将战死犯赤星将诛　石氏曰月犯乗参右股五谷熟　黄帝占曰月蚀参贵臣诛赤地千里其国大饥人民相食　京房易传曰月蚀参天下有小兵陈卓占曰月蚀参兵起战从蚀所胜　海中占曰月
　　蚀参伐兵大起
　　月犯南方七宿
　　月犯井一
　　郗萌占曰月宿东井雨不雨则风　河图帝览嬉曰月入东井诸侯贵人多死　荆州占曰月入东井有兵河圗帝览嬉曰月犯入东井中其国君有忧　黄帝占曰月犯东井有水事若水令　郗萌占曰月犯东井军将死【按魏龙三年十一月己丑月犯东井北辕西第一星占曰月犯东井将死一曰国内有忧一曰有水令到十二月乙夘右将军朱葢薨四年十二月癸巳司空颖隂侯陈羣薨　又景初元年九月壬申诏曰今年雨过差冀兖徐豫四州持剧遇水溺没死者所在开仓救济庚辰皇后毛氏崩积二年十一月应正始五年十一月壬申月犯东井距星六月癸酉月犯东井南辕西头弟二星占曰月犯东井将死到七年十一月庚子镇北将军吕昭薨积二年魏嘉平三年四月戊寅月犯东井南辕西头第二星占曰月犯东井将死一曰有忧到七月壬戌甄皇后崩太尉王陵诛积四年】　黄帝占曰月蚀东井大臣有谋皇后不安五谷不登　陈卓曰月行宿东井而雾有水患　河图帝览嬉曰月犯钺大臣诛　郗萌曰月中犯乘钺兵起斧钺用　又曰月中犯乗钺若蚀钺为内乱【按魏正始四年十月七日十一月十四日月犯乗守钺兵起一曰斧钺用是月太傅舞阳侯上言吴将诸葛恪屯据遣众军讨恪恪弃城奔走投水死者万计到五年三月己夘大将曹爽率众军西征蜀积六月应又按魏嘉平五年月晕犯钺兵起一曰光禄夫夫张缉皆诛九月车骑将军郭淮上言姜维等攻陇西斩首万余人积十月应】
　　月犯鬼二
　　郗萌占曰月犯舆鬼有军将死　陈卓曰月行宿舆鬼而雾军战主人败　又占曰月犯乘天尸乱臣在内郗萌曰月有入舆鬼者皆为财寳出　河图帝览嬉曰月犯鬼大臣有诛一曰国有忧　陈卓曰月犯鬼天尸国君有忧大乱大臣诛　又曰月入舆鬼乗质者君贵人忧金玉用人民多病从南入为男从北入为女从西入为老棺木倍贵【按魏青龙二年二月辛夘月犯舆鬼中史星其年十二月甲子复犯舆鬼为天锧主斩杀占曰民多病大臣忧又曰国有忧三年正月辛巳自冬渉春节气不和因下诏曰连年疫疾雕伤人民二月丁巳文徳皇后崩四年五月乙夘司徒乐平侯董昭薨三年三月应魏正始二年九月癸酉月犯鬼西北星主金玉三年二月丁未月犯鬼西南星主布帛占曰大臣忧一曰有钱金到八月丁巳轻车将特进王忠薨至四年甲子上加服元赐诸侯王公公卿校将军以下钱各有差一年五月应又魏嘉平二年十月丙申月犯鬼距星五年三月一日月犯鬼距星如占六年七月甄皇后崩太尉王凌楚王彪有谋妻子五歳以下皆诛积十月应】　陈卓曰月蚀舆鬼贵臣皇后有忧天下不安近期一年逺期三年
　　月犯柳三
　　郗萌曰月入天库天下有起土　河图帝览嬉曰月犯栁有木功事　又占曰月犯栁其国有忧又曰有军将死　石氏曰月犯乗栁工匠兴　陈卓曰月行宿柳而雾民多隂内之病又鸟多死　石氏占曰月蚀柳王者以病不安宫室　黄帝占曰月蚀栁大臣忧
　　月犯七星四
　　河图帝览嬉曰月犯七星兵在外战　海中占曰月犯七星轻车战　郗萌占曰月犯七星掌食臣有诛者国有忧将军死　黄帝占曰月行宿七星而雾民分　郗萌占曰月犯七星臣为乱　石氏占曰月蚀七星君后大臣有暴忧国大饥　海中占曰月蚀七星国相更政
　　月犯张五
</div>
    <div class="pagination">
<a href="唐开元占经_page8.html">上一页</a><span>...</span><a href="唐开元占经_page4.html">4</a><a href="唐开元占经_page5.html">5</a><a href="唐开元占经_page6.html">6</a><a href="唐开元占经_page7.html">7</a><a href="唐开元占经_page8.html">8</a><span class="current-page">9</span><a href="唐开元占经_page10.html">10</a><a href="唐开元占经_page11.html">11</a><a href="唐开元占经_page12.html">12</a><a href="唐开元占经_page13.html">13</a><a href="唐开元占经_page14.html">14</a><span>...</span><a href="唐开元占经_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
