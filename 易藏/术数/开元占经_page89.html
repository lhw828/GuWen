<!DOCTYPE html>
<html>
<head>
    <meta charset="UTF-8">
    <title>开元占经 - 第 89 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 89 页/共 93 页</h1>
    <div class="content">　　《易通卦验》曰：“万民闻鸡鸣，皆翘首、结带、正衣裳。”京房曰：“鸡无故夜鸣，必有急令。”又曰：“鸡据栖而鸣，邑令不迁乃免也。”《地镜》曰：“鸡昏鸣者，世主任女人为政方乱。”又曰：“鸡夜鸣，天子适有急令，戎马兴。”京房曰：“鸡夜半中鸣，有军军罢，若有惊亡，将军妻死。”又曰：“鸡晨昏鸣，人民有事。人定鸣，且战；夜半鸣，流血滂沱。”又曰：“鸡不以时鸣，国当之。”《地镜》曰：“鸡飞及走且鸣，天子退声。”又曰：“雌鸡作雄鸡鸣。女主乱政。家则妻妾奸谋。女人忧。”京房曰：“雌鸡非时而雄鸣者，家大伤。”
　　
　　鸡不上栖及不下栖　雌鸡冠距生
　　《地镜》曰：“鸡不肯上栖，上树者凶。”又曰：“鸡日中不下栖，女主乱政，家则妻妾奸谋，女人忧。”《京房易候》曰：“鸡逐日不下树，其邑必有水忧。”《地镜》曰：“雌鸡摔腹生冠距，女主乱政，家则妻妾奸谋，女人忧。”《河图》曰：“鸡有六指，杀人。”
　　
　　鸡与野鸟斗戏
　　京房曰：“鸡与野鸟飞走，入人堂而斗若戏，其君不复居，人主亡。”又曰：“鸡与野鸟斗，其邑乱臣弑君，大臣相戮，流血滂沱。”又曰：“鸡鸟相斗，其国杀大臣，有丧邑，流血。”《地镜》曰：“鸡与野鸟斗，君杀，国乱。”
　　
　　鸡不鼓翼及窥井　鸡自飞翔及五色
　　《京房易候》曰：“鸡不鼓翼，国受大咎。”《地镜》曰：“鸡窥井，牢狱事。”《地镜》曰：“鸡无故自飞翔去家，有蛊。”《河图》曰：“鸡有五色，杀人。”又曰：“玄鸡头，食病人。”
　　
　　鸡自来及自死　鹊与乌鸟淫
　　《地镜》曰：“他鸡无故飞来不去，家者暴死。”又曰：“鸡无故自死，家虚耗。”又曰：“鸡与乌鸟淫，世主内乱，外臣有谋，横兵方起。”
　　
　　鸡生子异形
　　京房曰：“鸡生子不完，其邑忧。”又曰：“鸡不卵，生子无羽而兽形，邑虚。”又曰：“鸡不卵而生子非鸡形者，邑有大水。”又曰：“鸡不卵而生子，为六畜，邑有兵作。”又曰：“鸡不卵而生子为鼠者，邑有大害。”又曰：“鸡不卵而生子为野兽形者，邑有大忧。”又曰：“鸡不卵而生子，有六畜，邑有忧。”又曰：“鸡卵中尽为虫、蛇、蜂、蝇，国邑虚。”《地镜》曰：“鸡生子杂异形，皆为兵水忧。” 
　　
　　开元占经卷一百一十六
　　
　　雉立宫门上及入宫止君室上
　　京房曰：“雉无故立宫阙门上，其主且去宫殿。”又曰：“雉无故巢邑君屋上，且大事，宫虚。”京房曰：“雉止君屋上，为虚不可居，君当之。”《地镜》曰：“雉入宫室，其主去宫。”京房云：“雉无故入人室庭，家虚。”
　　
　　雉相戏及巢木上并自死宫中
　　《地镜》曰：“雉无故相戏，其主且去宫；雉自死宫中，其主去宫。”京房曰：“雉无故巢木上，水大至。”
　　
　　雀巢木及穴地　雀不见及客雀来
　　《京房易候》曰：“雀巢于木，兹谓伤禄，必有弃职。”《地镜》曰：“雀皆巢木上，大兵起。”京房曰：“雀无故巢木，岁大水，兵起。”又曰：“雀无故穴其地，邑有兵。”京房曰：“雀不见，岁饥。”《地镜》曰：“客雀从他所来，岁中谷贵，民移徙。”又曰：“阳雀大，众多，先水后旱，冬有兵，君无恩。”又曰：“水雀衔鱼置宫寺室上，不出三年，水出坏邑。”又曰：“水雀下竹，女主执政，忧，有水出。”又曰：“水雀下杨柘，君行阴道，不出三年，军行。”《遁甲至哉钤》曰：“赤雀不见则无贤，白雀不降则无后嗣。”
　　
　　鸠移巢　鹊集鸣城室及木上
　　京房曰：“邑鸠巢去树木之地，若室上，谓去常居，亡地且兵。”《地镜》曰：“鹊集城上及室上，鸣而泣，皆为兵且起，邑将虚。”
　　
　　鹊夜鸣及群饮井　鹊群下集地及巢军
　　京房曰：“鹊夜鸣，且必有甲兵。”《地镜》曰：“鹊夜飞鸣，兵且起，邑将虚。”又曰：“鹊群饮井中，兵且起，邑将虚。”又曰：“鹊群下集地，兵起，邑将虚。”京房曰：“鹊巢军起资，屋空虚。”
　　
　　鹊相斗及自死
　　《地镜》曰：“鹊相斗死，为兵起，邑将虚。”又曰：“鹊自死宫中，兵起，邑虚。”京房曰：“鹊无故自死宫中，主死。”又曰：“鹊无故自死君宫室门上，有喜；及屋上，亦然。”
　　
　　伯劳鸟鸣聚　鸟巢集军
　　《地镜》曰：“博劳斗屋上及呼不止，不出六十日，祸起。”京房曰：“伯劳鸟鸣，为怪，君室凶。”又曰：“伯劳鸟聚军中，岁大水。”又曰：“伯劳鸟聚军中，大水且至。”京房曰：“鸟巢军旗鼓上，将军死。”又曰：“乌集聚军中，将军出令增秩应之。”
　　
　　
　　鸲鹆巢宫室　鹳鹊鸣巢宫室上
　　《地镜》曰：“鸲鹆巢宫室，不出三年，夷狄内侵。”又曰：“鹳鹊鸣人君屋上及巢屋，大水且至，民流散，国将亡。”又曰：“鹳鹊巢门殿上，贤据代之，世主衰失之象。”
　　
　　鸟巢宫阙上
　　《地镜》曰：“野鸟巢宫室，不出三年，夷狄内侵。”又曰：“鸟巢城上及其下，不出一年，忧，被围。”京房曰：“鸟无故巢于门上及殿下，宫邑且虚；其屋巢者，为不终岁，无兵者兵作。”
　　
　　众鸟鸣泣城邑门阙　众鸟夜鸣
　　《地镜》曰：“鸟鸣君门上，作人声，君亡。”又曰：“众鸟集木上，鸣而泣，兵且起，邑将虚。”京房曰：“众鸟皆无故自立城，泣人家室上者，国且围，家亦然。”又曰：“飞鸟无故泣而立于野及木上，鸣而相应，邑有大兵。”又曰：“众鸟无故立城，泣邑门上，其邑且虚。”又曰：“鸟鸣门阙上，如人音，邑且亡。”又曰：“众鸟群鸣城上，声习习，实邑。”又曰：“众鸟鸣回，军中必暴战，不出三四日中。”京房曰：“众鸟夜鸣，且必有甲兵。”《地镜》曰：“众鸟夜鸣，为兵且起，邑将虚。”
　　
　　鸟止入宿宫阙城邑
　　京房曰：“鸟无故群立君门上者，其君死。”又曰：“众鸟集止城上，内向则邑见围，外向邑大兵行。”又曰：“众鸟栖城上，内向则凶，外向破于兵。”又曰：“日有非常之鸟来宿于邑，此谓敛吏，邑有兵。”又曰：“飞鸟皆无故自入宿邑中及附木身，不大凶即邑虚。”又曰：“野鸟飞入君室，其邑虚，亡之他方。”又曰：“鸟无故群宿邑中，其邑虚。”《地镜》曰：“非常鸟来宿邑中，此名敛殃，流血滂沱。”（鸟或黄身黑翼白头股赤啄足也）《地镜》曰：“野鸟飞入宫，其君方去。”
　　
　　鸟死宫中及集宫殿城邑
　　京房曰：“众鸟无故自死宫中，其君死。”《地镜》曰：“众鸟自死宫中，兵起，邑虚。”又曰：“飞鸟群聚宫殿中，主失国，无从主。”又曰：“众鸟集城及室上，鸣而泣，皆为兵且起，国将虚。”
　　
　　鸟翔宫邑上
　　《地镜》曰：“鸿鸟之属翔府国宫府上，两时以上或至三日，群谋将起，大兵将至。”又曰：“野鸟群翔邑上，邑且虚；市上，亦然。”又曰：“飞鸟俱翔障日，臣下有谋，宜警之。邑中终岁无鸟，兵起。”
　　
　　鸟飞舞于市及饮井　鸟巢井中及集地
　　京房曰：“飞乌无故飞舞于市，邑且有兵。”《地镜》曰：“众鸟群下饮井中，兵且起，邑将虚。”《地镜》曰：“大鸟巢井中，贼弑君。”又曰：“众鸟群下集地，兵且起，邑将虚。”
　　
　　
　　鸟斗死及与兽斗　鸟异形
　　《地镜》曰：“众鸟相斗死，为兵且起，邑将虚。”又曰：“飞鸟与四足斗，横兵方起。”京房曰：“飞鸟与野兽斗，国有殃。”京房曰：“众飞鸟有人形，为兵。”又曰：“众飞鸟为兽形，见即大人忧。”又曰：“众飞鸟为六畜形，见则有兵。”
　　
　　鸟集故墟及冬卵　野鸟入邑及却飞
　　京房曰：“故墟无人，众鸟集之，必复居。”《地镜》曰：“众鸟冬生于此，不祥，君有祸。”京房曰：“有白文鸟居野，不及三年，有死君，此旱祥也。”《地镜》曰：“野禽鸟入人家，勿煞之，有殃。”又曰：“鸟却飞，世主失国。”《黄帝占》曰：“天下有鸟，毛羽五色者，雄名曰最，雌名曰极，此鸟见，天下大凶。”（小见可，若普见，天下大灾。）
　　
　　鸟巢军资及集军中
　　京房曰：“鸟巢军资，屋空虚。”又曰：“鸟集聚军中，将出令增秩应之。”又曰：“鸟集军中，人皆不知其名，此为劳军，必败。”又曰：“野鸟群入军室，必灭。”又曰：“众鸟群飞军上。太多，战必败，兵且罢。”又曰：“军中入飞鸟止军上，万数止其上，将军应死。”
　　
　　
　　
　　兽　占
　　
　　兽休征
　　麒麟
　　《京房易传》曰：“麒麟，鹿身，牛尾，马蹄，有五彩，腹下黄，高丈二尺，毛长。”《瑞应图》曰：“麟者，仁兽也。牡曰麒，牝曰麟。羊头，鹿身，牛尾，马蹄，黄色圆顶，顶有一角，角瑞戴。含仁戴义，音中钟吕，牡鸣曰游圣，牝鸣曰归和，春鸣曰（阙），夏鸣曰（阙），秋鸣曰（阙），冬鸣曰（阙）。五色主青，五音主玉，食义禾之实，饮珠之精，步中规，行中矩，游必择土，翔而后处，不践生虫，不折生草，不群居，不侣行，不食不义，不饮污池，不入陷穿，不经罗网，斌斌乎文章，申申乎其乐。王者德及幽隐，不肖斥退，贤者在位，则至。”又曰：“明王动则有仪，静则有容，则见。”《晋中兴征祥说》曰：“麟者，应也，盖与圣为期应也。角上有肉，示不伤也。”鲁子曰：“麟，毛虫之精，阳气所生。”《鶡冠子》云：“麟，阴之精。”《抱朴子》云：“麟，兽之圣也，寿二千岁焉。”《说文》云：“麟者，仁兽也。麇身，牛尾，狼蹄，肉角，一角，角端有肉。王者至仁则出。今并州有麟，大小如鹿，非［角耑］也。”《礼记》曰：“王者之嘉。”又曰：“圣王用水火金木，饮食必时，颁爵位必当，年德无昆虫之灾，凶饥妖孽之疾，则天不爱道，地不爱宝，人不忧情，则麒麟在近郊。”《春秋感精符》曰：“麒一角者，明海内共一主也。王者不刳胎，不剖卵，则出于郊。”又曰：“王者德旁流四表，则麒麟至。”《春秋考异邮》曰：“王者功平则麟至。”《礼记威仪》曰：“君乘金而王，其政象平，则麒麟在郊。麟，木精也。”（文子曰：主有积德者，天兴之，地助之，鬼神辅佑之，则麒麟在郊。）何休注《公羊传》曰：“麟角戴肉，设武备而不为害，所以为仁也。上有圣帝明王，天下太平，乃至。”孙卿子曰：“王者好生恶杀，则麒在郊野。”《春秋繁露》曰：“恩及羽虫，则麒麟至。”蔡氏《月令章句》云：“视听孔修，则麒麟至。”《尚书中候》曰：“黄帝时，麒麟在圃。”（麒似马无角，麟似麋而一角。）《汉书》曰：“武帝元狩元年，幸雍祠五畤，获白麟，作《白麟之歌》。”应劭注云：“武帝获白麟，为瑞，乃铸黄金为麟趾，以协嘉社焉。”（案：晋武帝时，白麟再见。）
　　
　　白泽　飞黄　騊駼　駃騠
　　《瑞应图》曰：“黄帝巡于东海，白泽出，能言语，达知万物之精，以戒于民，为除灾害，贤君德及幽遐则出。”（《抱朴子》云：黄帝穷神知奸者，出于白泽之辞也。）《淮南子》曰：“黄帝治天下物，无分争之心，日月星辰不失行，风雨时，五谷熟，于是飞黄伏皂。”又曰：“天下有道，飞黄服皂。”注云：“飞黄出西方，状如狐，背上有角，乘之寿三千岁，伏皂历而食焉。”郭璞注《山海经》云：“乘黄即飞黄也。《周书》：‘乘黄似狐，背有两肉角也。’”《瑞应图》云：“王者舆服有度，秣马不过所乘，则地出乘黄。”《瑞应图》曰：“騊駼者，幽兽也。明王在位则来，为时除灾害。”又曰：“德盛则至。”《山海经》曰：“有兽，异状如马，名曰騊駼。”又曰：“駃騠者，后土之兽也，自能言语，王者仁孝于民，则出。禹治水有功而来。”
　　
　　
　　周市　角端
　　《瑞应图》曰：“周市者，神兽名也，星宿之变而见，王者德盛则至。”又曰：“角端，日行万八千里，能言，晓四夷之语。明君圣主在位，明达方外幽隐之事，则角端奉书而来。”
　　
　　獬豸　兕
　　《说文》曰：“獬豸，似牛一角。古者决讼，命触不直者。”《瑞应图》曰：“獬豸，王者狱讼平则出。”《神异经》曰：“獬豸毛青似熊，性忠直，见人斗则触不直者，闻人论则咋不正者。”《论衡》曰：“獬豸者，一角之羊也，性知有义。皋陶治狱，其罪疑者，令羊触之，有罪则触之，无罪则不触，斯盖天生一角圣兽，助狱为验，故皋陶跪座事之，则神奇瑞应也。”《瑞应图》曰：“兕知曲直，王者狱讼无偏，则出。”郭璞注《山海经》云：“兕似青牛色，一角，重三十斤。”
　　
　　犀角戴通
　　《援神契》曰：“神灵孳液，百宝为用，则犀角戴通。”注曰：“案《交州记》云：‘犀毛如豕，蹄有三甲，头如马，有二角，鼻上角长，额上角短，浮着肉，不连骨也。’《南州异物志》云：‘犀如象大，色正乌，似亳猪神者，角有光耀，白日视之凡犀，暗夜视之，皆烽光从甲中出，望如炬火，以角冒地，飞鸟走兽皆惊，或一角、两角、三角。”《抱朴子》曰：“通天犀，角有一白理，如綎者，以盛米置群鸡中，鸡辄惊，故名曰骇鸡犀。得其通天，以刻为鱼，衔以入水，当为开方三尺，所得气息。”《淮南子》云：“犀置狐穴，狐不敢复居。”郭璞注《山海经》云：“犀角似象，食棘，口中常流血。案平帝、章帝时，黄支国献犀牛。章帝时，日南献白犀也。”
　　
　　
　　白象
　　《援神契》曰：“神灵孳液，百宝为用，则白象素。象色白如素也。”《瑞应图》曰：“王者政教得于四方，则白象至。”（得字当作行）又曰：“王者自养有道，则白象负不死药来。”
　　
　　驺虞　白虎
　　毛苌注《诗》曰：“驺虞，义兽也。白虎玄文，不食生物，有至信之德，则应之。”《援神契》曰：“王者德至鸟兽，则白虎动。”《晋中兴征祥说》曰：“王者仁而不害，则白虎见。白虎者，仁兽也。虎而白色，缟身如雪，无杂毛，啸则风兴。昔召公化行陕西之国，驺虞应焉。”《宋书符瑞志》云：“王者不暴虐，则白虎而不害。”《感精符》云：“将兴，白虎戏朝。”（戏汤朝也）《括地象》曰：“圣王感期而兴，则有玉虎晨鸣，雷声于四野。”
　　
</div>
    <div class="pagination">
<a href="开元占经_page88.html">上一页</a><span>...</span><a href="开元占经_page84.html">84</a><a href="开元占经_page85.html">85</a><a href="开元占经_page86.html">86</a><a href="开元占经_page87.html">87</a><a href="开元占经_page88.html">88</a><span class="current-page">89</span><a href="开元占经_page90.html">90</a><a href="开元占经_page91.html">91</a><a href="开元占经_page92.html">92</a><a href="开元占经_page93.html">93</a><a href="开元占经_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
