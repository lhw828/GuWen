<!DOCTYPE html>
<html>
<head>
    <meta charset="UTF-8">
    <title>六壬秘本 - 第 21 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬秘本 - 第 21 页/共 58 页</h1>
    <div class="content">族内逢亲，宅生喜悦。 

若式中见官鬼可愁，若遇亲戚，无损害之意。可喜。常以阳干生今日为父，阴干生今日为母。阳支生今日为叔，阴支生今日为外母。今日比阳干为兄，今日比阴干为弟妹。今日生阳支为侄，阴支为侄女。今日克阴干为妻，克支为妾。假令庚 年正月甲寅日酉时占，日上神为用，甲日以辰为财，时遁是其子孙。何也？为日上事神，遁得丙辰为子孙。将六合木与今日比和。若乘太阴白虎，克日木为鬼，却财化为鬼也。 

传中副将，鬼贼恶并于宫中。 

式中副将与将同宫贼日，其灾可发。若无副将，其灾不可发也。白虎正月申顺支，主道路丧亡。朱雀正月巳顺支，主官灾口舌。勾陈正月丑顺支，主斗讼。玄武正月亥顺支，主盗贼阴私伏匿。螣蛇正月辰顺支，主惊恐。天空旬内纳音，不主事。如甲子日甲子旬见水是也，此神主虚诈。假令正月庚午日寅时占，日上见太乙贼日，将朱雀，正月起巳，此为同宫贼日，其灾祸必须发也。 

宅日呻吟，蛇虎忌临于支上。 

常以日为人，辰为宅，蛇虎临于辰上，并克日辰，主呻吟也。 

角星来临四仲，关隔难通。 

角木狡，天罡中星也。罡加子午卯酉为关隔闭塞。卯酉为隔。子午为关。加子为天关，加午为地关。加卯为天隔。加酉地隔。凡课遇天地关隔，所为之事或因地利，或衢路关津隔。或因天时风雨所阻。卯酉为门户，关隔者，亦有多门。三交、天罗地网、斩关、从革主隔，遇旺相气与吉将并，主改革，变富贵之福也。若天狱岁月二破与蛇虎并，主丧死兵革之凶隔。若用干犯亡而有行之兆。从革谓其革故，有旺气则革而增进，死气则革而主退。若巳酉丑，革变而不顺，主隔也。三传内战，主内外不相和而隔。三传内，若中传克始末，主首尾不见而隔。刚昴，道路关梁而隔。柔昴与伏吟，主潜伏不欲见人而隔。若涉害，主道路有隔也。 

武盗若匿孤虚，追收不捕。 

元武逆度四辰，为武盗。假令正月甲子日卯时来占，天鬼为用，将得六合，中得天罡，上见元武，此为元武之阳神，追亡女，在阳神下也。其女必往西南去，以玄武临申故也。从武逆数四辰，见大吉临巳，此元武之阴神也。若追亡男，主盗贼必东南去也。若旬日之内，以玄武本位上所得之神为阴神，即武盗也。假令四月乙酉日子将占，太乙临酉，将得元武，为亡女在西方。太乙本位得大吉，以为武盗。缘大吉带相气，不敢为盗，乃责大吉本位上，见从魁，此为盗神，上见螣蛇，下临丘冢，盗人从西往东，丘墓之仙。必见惊恐而败匿藏隐也。元武若匿孤虚之地，捕者不获。  

旬      中    孤    虚 

甲子           戌亥   辰巳 

甲戌           申酉   寅卯 

甲申           午未   子丑 

甲午           辰巳   戌亥 

甲辰           寅卯   申酉 

甲寅           子丑   午未 

天门地户，乘神符而涉杜门。玉女扶身，作禹步而乘黄黑。 

论亡匿之人，若遇此，即可通于鬼神也。天门地户，经云：“六合为天门，太阴为地户。逃亡当令六合临日，太阴临辰而出，为天门地户，不可克逃人年上神也。”六合太阴者，天道也，亡人乘之，乃万全。若有九天九地，必万里安。 

又一注：“九天九地各有上下，春寅为九天上，申为九天下；夏午为九天上，子为九天下。秋申为九天上，寅为九天下。冬子为九天上，午为九天下。太阴临九地下，六合临九天上，临杜门而出，逃亡人必免其祸也。杜乃八门中之一门也。此门可以逃遁。八门者，休生伤杜景死惊开。出休门，遇贵人得财。出生门，遇官吉。出伤门，见血光逢盗。出杜门，利隐遁逃匿。出景门，破财，八十里吉。出死门，主死丧哭泣之事。出惊门，遇斗讼惊恐。出开门，逢酒食提挈。 

假令十月寅将，壬辰日戌时，占得小吉临卯为用，此为门户动摇，为因诉讼文字交加，雀乘小吉与日为鬼，事有不宁，逃亡也。中见登明，将得天空，必因欺诈而起。甲申旬，以午未为孤，下临孤而必逃匿，终不能获。末见太冲，将得太阴，下临日上辰上见传送，将得六合，此为天门。壬辰日，秋冬日在七宫，太阴临生门，逃必善终也。 

神符者，《六甲经》云：“每出天门入地户，或出地户入天门，执神符而去。神符者，必以月蚀夜，取牡荆木，或梧桐木，必阴上之木，长九寸，广二寸，厚三分，辰砂书神名字于上。” 

丁神    名     字 

丁卯   九林     阴荄 

丁酉   费       子杨 

丁未   屈       玉 

丁巳   许威    地道 

丁丑   梁立    叔 

丁亥   陆成    陵音 

凡书六神，锦囊盛之，逃时手指前方，玉女者，乃六丁也。经云“玉女左右，远行不及，登天梁者，亦不可极。入地户者，隐无形三城，乘青龙者，一十九里，三翼乙神所福也。禹步者，太乙之正面也。左足在前，右足在后，乃趋三步，或九步是也。初出禹步入也。空之辰难所见也。”又经云：“亡匿者，向其上呼其神名，去则追我，来则藏我，以左手中指画地，取土置地上，又涂鼻、人中，咒曰‘天翻地覆，九道皆塞。有追我者，至此而极。’咒讫，因越而行六十步，解衣服，草置地，以为门梁，越而去，取其半草半障龙回捉，太阴中无人见也。”又经云：“四天者，功曹传送及用胜光，各不欲克今日，是谓阴之阳冲强，亲者必变妖殃，以知天门不获，天门不敌亡人年上神，以知地户不获孤虚之神，不欲见亡人，始日以知，岂不获其神金氏旁注改‘辰’，必定其神，六癸之神不欲克亡人，始云日辰乃建除满平定执破危成收开闭之地，亡人不获，余者皆败。假令二月建卯，辰为除，未为定，所为传相得微审下道至秘要而神参也。” 

发用咸临健旺，举事亨通。支干上带休囚，心怀畏惧。青龙气逢衰鬼，产致虚花。 

吉将主吉，带休囚之鬼克日者，变喜成凶也。假令正月甲子日申时，青龙主钱财之喜，传送乃日鬼，有争讼事也。 

白虎神值生合，忧成吉利。 

白虎主病死，下乘生旺相气，与今日相生、三合、六合，必患人临丧而能复生，乃为吉也。 

命遇不合，由旬内之低昂。 

若式中虽遇三合六合，吉不遇吉者，何由？六甲旬中之空亡，天空不见人也。 

财不进财，奈鬼途之阻隔。 

假令八月丙子日巳时占，以河魁发用，将得天后，中传从鬼，将得太阴，末传传送，将元武，此课主女人二子，隐匿道路财帛，却后贼人当路阻隔，终不得入手，见贼为发用也。 

乙庚怀暗，喜怖巳午。之为双金，木作财星。畏丙丁之见害，奇仪若犯，枯木重荣。 

三奇，子戌旬丑发用，申午旬子用，辰寅旬亥用。六仪六甲旬首发用也，主病者有康吉之兆。 

刑害相临，昏灯尽燎。三刑六害传中见者，灾难解也。 

又值传中光怪，须忧烟灶生灾。光怪神，正月起戌逆行四季，主有火灾。 

索煞伤身，恐有稠林自缢。 

索煞，正月起卯逆行四仲，与蛇虎临并及乘死神者，主自缢。 

死神同立白虎，哭泣临门。 

死神正月起巳，顺行十二支。与白虎并，主有死伤之厄。式中见儿女，即言儿女。若见父母，即言父母也。

井煞相乘死气，凶殃防水。 

井煞，正月起未，顺行十二支。死气，正月起午，顺行。二煞若乘白虎六害而克日者，主落井之灾。若不克者，不死于井中，临危有救。 

奸门天后，妇女荒淫。 

奸门者，正月起申顺行四孟。与天后并，主妇女淫泆。又得昴星、无淫、六合尤应也。阳不备，二女争男。阴不备，二男争女。下克上，三传皆阳，男佞女也。三传皆阴，女佞男也。三传二阳一阴，男争女。三传二阴一阳，女争男。阳神得地，男吉；阴神得地，女吉。 

</div>
    <div class="pagination">
<a href="六壬秘本_page20.html">上一页</a><span>...</span><a href="六壬秘本_page16.html">16</a><a href="六壬秘本_page17.html">17</a><a href="六壬秘本_page18.html">18</a><a href="六壬秘本_page19.html">19</a><a href="六壬秘本_page20.html">20</a><span class="current-page">21</span><a href="六壬秘本_page22.html">22</a><a href="六壬秘本_page23.html">23</a><a href="六壬秘本_page24.html">24</a><a href="六壬秘本_page25.html">25</a><a href="六壬秘本_page26.html">26</a><span>...</span><a href="六壬秘本_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
