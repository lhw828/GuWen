<!DOCTYPE html>
<html>
<head>
    <meta charset="UTF-8">
    <title>神峰通考 - 第 17 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神峰通考 - 第 17 页/共 31 页</h1>
    <div class="content">寿星明朗寿元辰，继母逢之不可当。宠妾不来相救助，命如衰草值秋霜。
丙临申位逢阳水，定见天年夭可知。透出干头壬癸水，其人必定死无疑。
飘荡歌
偏财得位发他乡，慷慨风流性要刚。别立家园三两处，因名因利自家忙。
偏财得所最为良，透出羊刃甚可伤。破荡家庭浑闲事，败门辱祖逞凶强。
偏财别立在他乡，宠妾防妻更足伤。爱欲有情妻妾众，更宜村酒野花香。
女命歌
财官印绶三般物，女命逢之必旺夫。不犯杀多无混杂，身强制伏有称呼。
女命伤官福不真，无财无印受孤贫。局中若见伤官透，必作堂前使唤人。
有夫带合须还正，有合无夫定是偏。官杀犯重成下格，伤官重合不须言。
官带桃花福寿昌，桃花带杀少祯祥。命中切忌桃花犯，劫比桃花大不良。
女命伤官格内嫌，带财带印福方坚。伤官旺处伤夫主，破了伤官损寿元。
月建生克
正月建寅歌   正月寅宫元是木，木生火旺得长生。戌兼午未宫中喜，申酉休囚数莫行。
寅月重逢午戌亥，庚申为主两推排。无根有力方宜火，主弱休囚怕火来。
如用寅宫木火神，南方午未禄财欣。逆行戌亥还当旺，破损忧愁见酉申。
庚辛主弱逢寅月，午戌加临会杀星。日主无根宜透土，逆行金水福隆兴。
戊己身衰喜建寅，重重官杀必荣身。只宜木火相生局，运到西方怕酉申。
二月癸卯歌   丙丁二月身逢印，大怕庚辛酉丑伤。水运发荣木火旺，西方行运定遭殃。
甲日卯月重逢丑，格中有火不须嫌。再行火土兴财禄，岁运宜金怕水缠。
木正荣于卯月中，若将为用喜生逢。北方亥子成名利，午未行来助福浓。
己卯日主当二月，杀星有露福偏奇。只宜木火重迎见，金水行来数必亏。
庚辛卯月多逢木，日主无根怕旺财。南北两头多有破，如逢申酉福方来。
卯宫大怕遇金降，火旺根深制伏强。四柱有金嫌巳丑，运来酉上定损伤。
癸日无根卯月逢，局中有火返成功。如行身旺多财福，若到官乡数必终。
三月建辰歌   三月辰宫只论土，煞多金水化为祥。提纲若用财官印，金水相逢命有伤。
戊土无根日坐寅，重重水旺福财深。如行水火宫中吉，金水相逢祸必侵。
三月干头只用金，火生土还真厚福。身为壬癸多逢土，火旺提防祸必临。
四月建巳歌   甲乙如临如四天，木乡水旺振财源。北方水地多凶破，酉丑相逢我便言。
四月干头水土逢，火乡木旺禄还通。如行金水多成败，更怕提纲相对冲。
金水干头四月胎，土为正印木为财。身强土厚宜金水，日主轻浮怕水来。
壬日巳月金火土，无根无印怕财乡。顺行申酉升名利，逆走东方寿不长。
四月金生火旺土，三般神用要分明。财官印绶藏宫内，运看高低仔细寻。
五月建午歌   五月宫中正火荣，高低贵贱两分明。财官并用宜生旺，化杀欣逢要水平。
五月炎炎正论火，如逢木火自然兴。西方金水多防克，丑上须知怕子迎。
午宫怕水子来冲，用火逢冲数必凶。日主庚辛如会煞，运中逢此返成功。
财官印绶如藏午，西北休临申子辰。木土火乡还富贵，再行申酉戌灾重。
六月建未歌   未月支藏木官时，不分顺逆格高低。南方行去东方旺，西位休愁戌亥亏。
七月建申歌   印绶财官月建中，北方回喜福还真。水清金旺多生贵，大限行来最怕寅。
庚辛二日藏申月，有官有印有财星。逆行辰巳荣财禄，北方须知富贵成。
壬癸生临七八月，火土多厚北方奇。无伤无破休行水，帝旺临字运不宜。
八月建酉歌   甲乙无根八月逢，庚辛金旺不嫌凶。北方水运财星足，逆走南方得失中。
酉月藏金乙日逢，北方亥子水重重。离明午未财权重，巳丑加临寿必终。
甲乙酉月多官煞，无根日主一生低。北方顺走休临丑，逆走南方巳上亏。
丁生酉月天干癸，去煞方能可去财。有气保身存印绶，无情行到水中来。
秋金酉丑重金旺，除非火炼有声名。东方行去盈财禄，西北来临祸必倾。
酉为印绶火为财，食用伤官一例排。金水相生荣福厚，南方休到午中来。
九月建戌歌   九月戌中藏火土，庚辛不忌日无根。格中若无财官印，运到南方福禄真。
甲乙秋生九月中，火衰金旺怕庚辛。如临木火兴家计，金水缠来福便临。
财官印绶九月临，发旺升腾见卯寅。顺去北方行子丑，逆行嫌酉破逢申。
戌月金生藏火土，或行南北或行东。不分顺逆高低格，大运逢辰寿必终。
壬日无根戊己多，生居九月忌财过。逆行休用南方午，寅丑如逢奈若何。
丙丁日主戌中句，财透天干作用神。此格伤官煞喜旺，只愁煞旺又伤身。
十月建亥歌   水木生居亥月乾，财官印绶喜相连。用壬运旺西方去，用木须欣寅卯边。
亥月壬杀喜东南，来至东南发显官。大运愁逢金水地，再行西兑寿难完。
财官印绶立乾宫，水木相生福禄通。喜水喜金嫌火土，运行最怕巳刑冲。
水旺当生亥子宫，根多水弱格中逢。重行火土财官旺，运到西方一路通。
日主无根干上金，月通亥子土来侵。只宜印绶扶身位，何怕提纲损用神。
十一月建子歌  丙丁日主月逢子，支下存申时又辰。火土旺乡成富贵，再行金水祸难禁。
子宫有水金乡旺，见土休囚忌破支。元有土离逢水贵，午来冲破寿元终。
庚金遇水多强吉，火土相逢未必凶。运去元神番作贵，再行午运祸重重。
庚日逢寅午戌行，日通火局是提纲。如行金水番成局，火土又来祸怎当。
水归冬旺乐无忧，透用财官富九州。逆顺不分还富贵，提纲刑克事多休。
十二月建丑歌  甲子生居丑月中，无根金水不嫌凶。重行金水声名显，火土相逢破本宗。
丙丁坐丑财中杀，四柱无根忌水乡。运到火乡加火助，须知显振利名香。
壬癸生居丑月提，有金有土格中奇。顺行辰巳兴财禄，逆去升高申酉支。
戊土生居十二月，伤官财旺藏时节。水清金白助格中，若见火土多周折。
己干提丑支金局，煞旺身强格局高。金水重来名利厚，财乡火地不坚牢。
丙日多根丑局逢，财官藏在见禄中。水乡有旺金乡吉，土困行南总是空。
庚辛丑月申居正，火土来临福禄齐。壬癸天干或支出，一见己土喜相宜。

看命捷歌
凡观男子命，先论财官始。有财乃为妻，有官方作子。印绶为二亲，比肩乃兄弟。财死虑丧妻，官死宜克子。印死父母亡，比死伤兄弟。
   凡观女子命，先须看夫子。以官为夫星，伤食乃子女。印绶是双亲，比肩作姐妹。官死怕刑夫，伤食死克子。印死损椿萱。比死丧兄弟。有财乃有夫，有夫方有子。财旺自生官，夫荣并子贵。子亡夫死，必是下贱孤贫。子秀夫荣，定知荣华富贵。有子有夫而贫寒者，盖因身在衰乡。无子无夫而昌盛者，乃是身居旺地。贵人少者,不富亦昌。食神多者,非尼即妓。
   正官格歌   用官喜身旺，嫌刃与冲刑。伤食俱所忌，喜印及财星。
   七杀格歌   七杀喜印刃，伤官与食神。合煞身旺者，所忌见官星。杀星如不旺，方喜用财生。
   用财歌   用财嫌比劫，七杀及偏财。身弱忌羊刃，身旺印宜哉。
   印绶歌   印绶兼身旺，喜杀与官星。冲印为无用，亦畏有财临。
   羊刃歌   甲禄到寅，卯为羊刃，乙禄卯，辰为羊刃。丙戊禄己，午为羊刃。丁己禄午，未为羊刃。庚禄申，酉为羊刃。辛禄酉，戌为羊刃。壬禄亥，子为羊刃。癸禄子，丑为羊刃。禄前一位是也。
   羊刃喜伤煞，所忌劫刑冲，身旺与印绶，不喜格中逢。以上数格歌，并逸叟所著
   三奇格歌   天上三奇甲戊庚，地下三奇乙丙丁。若人命值三奇贵，三元及第冠群英。
   太乙妙指法   乙丙丁，甲戊庚，上局相生复生。不作蓬莱三岛客，也应金殿玉阶行。
论诸格有救
亥卯木旺不逢金，丑土休嗟见木侵。巳午土高何怕木，寅宫何忌水源深。
丑巳金坚休怯火，印木分明忌酉金。戌辰未土何忧水，申喜炎神忌土星。
酉金大忌午合寅，逆顺高低仔细寻。运向北方为富贵，如临离火必伤身。
壬癸逢申火破支，局中有杀贵方知。惟有寅宫最怕申，水来克火太无情，
木多根旺方为救，无甲终年破耗人。甲乙临乾遇比肩，丙丁丑月不相嫌。
庚金生巳翻成贵，壬癸逢离破了泉。戊己生于丑月中，或逢羊刃在天宫。
金多有水方成贵，火重须嫌比劫同。
取格指诀歌断
以日为主本，而取提纲为用。次年月日时为实，逢官看财，逢财看杀，逢杀看印，逢印看官。
   歌曰：一官二印三财位，四杀五食六伤官。立法先详生与死，次分贵贱吉凶看。
节气歌断
凡看命，要论节气浅深，以分轻重。立春一日火方生，雨水之中木正荣。
惊蛰春分皆论木，其中轻重在三旬。木茂水聚清明候，谷雨水土两存形。
立夏五朝尤是土，土金相会旺中旬。小满之时丙火用，火土芒种不须论。
夏至阴生阳始极，一交小暑木存形。土最旺时交大暑，立秋坤土五朝存。
坤土既生金自旺，时逢处暑水方生。白露秋分金旺极，寒露七日尚言金。
火土聚时霜降后，立冬乾气水将盈。二候一朝方用水，木须小雪始能生。
</div>
    <div class="pagination">
<a href="神峰通考_page16.html">上一页</a><span>...</span><a href="神峰通考_page12.html">12</a><a href="神峰通考_page13.html">13</a><a href="神峰通考_page14.html">14</a><a href="神峰通考_page15.html">15</a><a href="神峰通考_page16.html">16</a><span class="current-page">17</span><a href="神峰通考_page18.html">18</a><a href="神峰通考_page19.html">19</a><a href="神峰通考_page20.html">20</a><a href="神峰通考_page21.html">21</a><a href="神峰通考_page22.html">22</a><span>...</span><a href="神峰通考_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
