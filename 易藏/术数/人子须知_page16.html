<!DOCTYPE html>
<html>
<head>
    <meta charset="UTF-8">
    <title>人子须知 - 第 16 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 16 页/共 52 页</h1>
    <div class="content">重刊人子须知资孝地理心学统宗卷四上之二
江右山人徐善继述 同着


太极静而生阴，故圆晕瘦陷者为阴，谓有窟之形状，故为静中之动，即泡中有窝、突中有窟之谓也。开茔宜深，不宜浅。	太极动而生阳，故圆晕肥起者为阳，谓有突之形状，故为动中之静，即窝中有泡、窟中有突之穴也。开茔宜浅，不宜深。
此册专论定穴之要。夫定穴固在于主山：阳来阴受，阴来阳受；斜来正下，正来斜下；直者穴曲，曲者穴直；急穴其缓，缓穴其急；硬来软下，软来硬下；山高昂则扦低平，山低平则扦高昂。此一定不易之法。而太极、两仪、三势、四煞与夫饶减、向背、近取诸身、远取诸物等诀，亦皆定穴之要，辑之以见其槩云。
以太极定穴
先儒曰：“太极者，阴阳之本体。”又曰“物物有一太极”。盖理气之原也。以太极定穴者，籍其隐微仿佛之状，以观穴之的焉耳。《万万山穴法口诀》云：“隐隐微微，仿仿佛佛，粗看有形，细看无物。”赵缘督《穴诀》曰：“远看似有，近看则无，侧看则露，正看模糊。”皆善状太极之微也。故以太极定穴法，于穴场中回顾，见有圆晕在微茫隐显之间，是谓太极晕。上要水分，晕下要水合。水是稍低处，高一寸即为山，低一寸即为水也。水之合处曰小明堂，不必拘其宽阔，但能容人侧卧便可。有圆晕则生气内聚，故为眞穴。无此则非矣。见晕分明，便于晕心倒杖。要坐正，或串来脉，或枕乐山，内乘生气，外接堂气。前要对案山，下要就明堂，左右要分龙虎，十道无偏方可。却于晕心立一标准，上下弦各立一标准。凡饶减进退，皆以此定分数。若于晕顶再见一二半晕，如蛾眉月样，名曰天轮。有三轮，乃大贵之地也。
上太极定穴，最为亲切，尤宜细认，不可潦草。廖公云：“若远锄破太极圈，水蚁便侵棺。”又云：“兰台只在圆晕中，锄出便伤龙。”《经》曰：“外气横形，内气止生。”外气者，拶道也；内气者，圆晕也。杨公以圆晕为金，圆金分转，左者为阳，右者为阴，故曰龙分而片为“阴阳取”。拶道为血脉，从左右分为小明堂，故曰“水合三叉细认踪”。所谓雌雄交度者也，或谓之球檐、合襟、罗纹、土宿、一点灵光、仰覆梅花等，皆异名耳。《葬书》云“乘金相水，穴土印木”，亦不过一太极之晕而已。乘金者，乘太极之圆晕突起处也；相水者，要两边夹辅圆晕之水分八字，来小明堂处合也；穴土者，居中不偏而浅深适宜也；印木者，要穴前有毡有唇，吐出尖圆之证也。不言火者，火则尖利带杀，且火无穴耳。大凡点穴，务须伐木斩草净尽，上下左右立标，谛观详审，察此太极圆晕。取穴不可过高过低，偏左偏右，则得穴法玄妙。切忌锄破圆晕，伤坏口鼻。吾乡唐宋名墓，原形具在，窝、钳、乳、突分明，界水伶俐无损者，固赖哲师吴、廖诸公口授，不许妄有培辟，亦以风俗严于侵葬之禁，是以经久犹有本来面目之妙。他乡罕及之。每见务为观美者，輙加兴作。而不知美也，切忌妄有培辟以坏眞形，或伤破星辰头面，或剪去余气唇毡，或壅塞界脉之水，或戕伤太极之圈。此为毁瓦畵墁，变吉为凶。况又有广筑垣墙，深开月池，多起堂宇，高竖牌坊，及为崇台望石，俾吉方之沙水障碍不见，吉位之赘疣堆累近身，几何而不自取败祸哉！《葬书》谓“工力之具”，卜氏谓：“山有余，当辟则辟；土不足，当培则培。”盖指沙水而言，非谓龙穴可以作为也。智者审之。
以两仪定穴
两仪者，阴阳也。万物莫不有阴阳。天以日月为阴阳，人以男女为阴阳，物以牝牡为阴阳，地以山水为阴阳。而阴阳之中又各有阴阳。故地理家龙有龙之阴阳，穴有穴之阴阳。所谓穴之阴阳者，其晕间肥起者为阳，瘦陷者为阴，是为两仪。凡就龙身作穴者，乃为阴龙宜阳穴。若再起星者，为阳龙，宜阴穴。反此，纵龙穴眞，初扦亦必有咎。《龙穴歌》云：“阳龙切莫下阳穴，路死生离别。若扦阴穴正相宜，子息居官位。阴龙若是下阴穴，女人公事发。若扦阳穴定为官，富贵足田庄。”或上截肥起，下截瘦陷；或下截肥起，上截瘦陷；或左边肥起，右边瘦陷；或右边肥起，左边瘦陷。皆为二气交感，不问阴阳龙皆可用。凡阴阳穴，皆当饶减。若不饶减，则气直来，正穴必偏枯。饶减法见后。惟此交感之穴，则取阴阳之中，不用饶减，最为贵格。但微茫高下，仿佛瘦肥，亦未易体认。必须芟除草木，使穴场光净，然后可辨，庶不致悞。切勿草率茍且。
阴
阳
交
感
图	




此图以黑白分阴阳，以喻穴之肥起瘦陷者也。不论直脉、横脉，穴星、后龙，只看立穴之处，或上截肥起，或下截肥起，或左肥，或右肥，以肥者为阳，其瘦者即阴。放棺当于半肥半瘦处，为二气交感也。
补义《易》曰：“天地氤氲，万物化醇；男女媾精，万物化生。”男女即阴阳也。《太极图说》曰：“二气化生万物。”故圆晕中以肥起者为阳，瘦陷者为阴。或上截肥起，下截瘦陷；或下截肥起，上截瘦陷；或左边肥起，右边瘦陷；或右边肥起，左边瘦陷。皆为二气交感，阴阳配合，不拘阴来阳来之龙，皆吉。而立穴居于半阴半阳、半肥半瘦之间，乃阳气下降，阴气上升，地天交泰、水火既济、阴阳聚会之所，不须饶减。不论平地高山，要立穴处有形影口角、窝突弦棱、化生脑、球檐、虾须蟹眼、仰梅花、覆梅花，金鱼界合，上阴下阳、上阳下阴、左阴右阳、右阳左阴、边明边暗、边死边生、边硬边软、边肥边瘦，皆谓阴阳交媾之处，穴之吉也。
以三势定穴
三势者，乃立势、坐势、眠势也。即天、地、人三等穴法。廖公云：“一个星辰有三势，坐眠立各异。立是身耸气上浮，天穴此中求。坐是身屈气中藏，人穴最相当。眠是身仰气下坠，地穴斯为是。”此三势之定格也。
天穴：仰高穴、骑刑穴、凭高穴。地穴：乳头穴、脱杀穴、藏龟穴。人穴只有一等，名藏杀穴。
天穴者，山势如立，星头如俯，出脉、结穴、生晕皆高，朝对、龙虎、四势相等，明堂、水城件件应副，穴前又有平地，此皆山水结聚于上，移下则散。其体有三：在山顶上者，名仰高穴，在星头下者，名凭高穴，皆用盖法；在山脊间者，名骑刑穴，天财搭脊者皆是也，用撞法。他如巅穴、雄穴、坐杀穴，凡上聚之穴皆是也。穴虽高，而登穴临局，如在平地，不觉其高方可。况天穴如乘风而下，脉来宜缓，若脉急则非也。

穴在巅岭仰面，故曰仰高。要立穴处有平坦为眞。	
穴在龙脊上，故曰骑刑，要立穴处平坦为眞。亦曰玄武吐舌。《吴公穴法》云：“玄武嘴长高处点，高处寻平坦。”杨公谓之地刦。《经》云：“地刦穴下原有嘴，玄武扛尸正谓此。退田笔动土牛走，其寔玄武长而已。虽长山水若横阑，地刦翻然增福祉。”与压杀穴同。

穴在星头之下，故曰凭高。要立穴处有平坦为眞。		
地穴者，山势如卧，星头如仰，出脉、结穴、生晕皆低，朝应、龙虎四势相等，明堂、水城件件应副。此是山水结聚于下，移上则散。其体有三：在山麓者即悬乳穴，在星体之下者即脱杀穴。其在正体之下，忌交剑水，如月形藏龟，所谓“水边花发水中红”者也，宜用粘法。在平地之上，田之中者，即藏龟穴，宜用撞法。地穴就水而下，脉来宜急也。此穴得水近堂，若明堂端正，水合法度，求富甚快。

悬乳穴在垂乳头，粘山麓处结穴，宜用粘法，以缀杖下之。	
脱杀穴在星体之下，离山脉处结穴。宜用粘法，以离杖下之。	
藏龟穴在平地，有微钳微突处结穴，宜用撞法下之。
人穴者，山势如坐，星头不俯不仰，出脉、结穴、生晕皆不高不低，朝应、龙虎、四势相等，明堂、水城件件应副。此是山水结聚于中，移上移下皆散，唯一体，在山之腰，名藏杀穴，用撞法。若脉来急，用倚法。人穴避风而下，来脉宜不缓不急。
人穴唯此一格，在山之腰。脉来缓者，穴居其中，即撞法。脉来急者，穴居一边，即倚法。穴不可太高，太高则为天罡穴，伤龙；不可太低，太低则为泥水穴，伤穴。
天穴主贵，地穴主富，人穴有富有贵，此大概之言，不可信也。但贵地多高明，富地多沈暗。高明多是天穴，沈暗多是地穴。盖贵地其龙穴沙水自然清秀，天穴山水扩，富穴多临田醮水，山不明，水不秀，而近于浊，亦自然之应也。
凡高穴不可拘明堂，但要沙关拦，穴上不见水出，或全不见水亦不妨。杨公云“高山不论水”。张紫琼眞人《穴法诗》云：“上停之穴家豪强，宾主达特龙虎昂。高山不必问流水，时师休要泥明堂。”廖氏云“若是穴高明堂远，只要有城转。莫因此様便疑心，龙住乃为眞”是也。
以三停定穴
按《地理集解》云：“凡三停点穴之法，即天、地、人三才穴法也。当点穴之际，须仔细取诸山相称，避凶杀，合法度，点裁不可潦草。若左右山低，应案又低，须就财禄而点地穴，不可贪远山而点天穴与人穴，悮也。如点天穴、人穴，则左右山皆踏倒在脚下。既踏落左右山、应案山在脚下，便是财山不上手，定主资财耗散。况四山既低而穴独高，必然孤露，便受风，主子息伶仃孤寡。若左右山高大，应、案山亦高大，遮蔽前山，虽寻高处，见前山分明，合点天穴，不可怕穴高水跌。又玄武觜长，反点人穴、地穴，俱为悮也。如点人穴，则左右山，应、案山欺压过眼，主子孙顽钝，福禄不旺。若点地穴，则左右山，应、案山压倒穴场，主子孙衰绝，祸患频并，久则人丁绝，财产败尽。若左右山，应、案山不高不低，则当就财禄而点人穴为当，不可怕玄武长水跌而点地穴。其地穴虽是财禄不退，亦不能大兴发，又且不耐久。况四山高压，必不旺人。亦不可贪远秀而悮点天穴。盖天穴高而财禄低，主冷退财产，及离乡败绝。
补义右三停点穴之法，乃《地理集解》所著如此。愚按：穴法如铜人针灸，按穴而治，毫发不差。有生成之龙，必有生成之穴，不可高一尺，不可低一尺，不可过于左，不可过于右。纔有过失，便乘气不着，水蚁侵棺，伤龙伤穴，祸不可言。《集解》之说，似是而非。若无口诀，必致有误。三停取穴之法，专以左右山，朝、应山之高下而定之，不容不辨。《经》曰：“太高则露，太低则沈。”又曰：“高用藏风，低莫失脉。”又曰：“高则伤龙，低则伤穴。”又曰：“高则犯罡，低则犯荡。犯罡则杀，犯荡则绝。”是皆以本山之有自然的定之所，穴当高则高，穴当低则低，穴当中则中，不可移易。而左右之山与应案之山，自然相符，为尽善也。故曰“高低不用度前峰。”然亦不可拘泥天星，故又曰“莫把罗经移上下，个中原自有高低。”岂可专泥左右与应对之山之高低定穴？故三停取穴，虽古人立法之精微，然尤不可按图索骥，但见一山垂乳而下，更不论其急峻顽硬，惟左右朝应之山高，则于高处扦穴，谬谓天穴；而左右朝应之山中平，便于山腰凿穴，谬谓人穴；而四山低微，便于山脚凿穴，而谬谓地穴以悮人也。不知古人所谓三停者，其受穴处自然宽平容纳，宛然窝、钳、乳、突，无峻急危险之势，特以四山而酌量其高下之凖的尔，岂可于顽硬峻急之山以凿壁立之穴哉！《地理集解》乃吴国师之裔吴晳所著，名曰《往目》，后人往往更改书名，一曰《直解》，一曰《指南》，一曰《快捷方式》，一曰《启蒙掌心诀》，一曰《家传口诀》。或作苏氏着，或作张落魄着，或作邓氏着，或作徐氏着，或作余氏着，或作游氏着，皆非也。是皆爱之而攘为已有者也。吾邑方伯舒直庵公清尝刻传之。近铅山余员外公鋐又刻于蜀之长寿，传于四远。其书醇醨相半，便于初学。今采其精者，收入诸论篇中。惟三停点穴之说甚悮，兹特辨正云。
前篇三势定穴之法，乃以穴星为主，因穴星有坐、眠、立三势，则其气之所聚亦因其势而分天、地、人三等，此自然一定不易之理也。此篇三停取穴，乃以一山分三停，因四应之山高低，而随其应之高低，以定穴之上下，必有自然窝坦，在心目之巧而审的之矣。
三停图	侧面三才

三停穴，要宛然窝坦，可藏车隐马，乃是眞穴。若平坦在上，是上停穴；在山腰，是中停穴；在低处，是下停穴。正面天人地三穴：天穴登风而下，要有窝藏聚；人穴避风而下，要上不急，下不陡；地穴就水而下，要四山低，来势猛。	
侧面三才，乃穴星侧面处有窝坦。在高曰天穴，在中曰人穴，在低曰地穴。俱要立穴处不峻，有窝坦为眞。侧坡天人地三穴：侧坡亦有三格，与正面穴法相同，皆要生成窝泡方是，若免强凿穴则非也。
张子微《玉髓经》云：“劝君不必论三才，但要天然穴自在。”蔡西山《发挥》云：“三才论穴，此乃术人迁就以玩俗人，要求财物。其说以为得若干则与扦天穴，若干则与扦人穴，倘赏不到，则与扦地穴。世俗不惟昏愚者以为然，高明者亦或然之。不知穴法乃天造地设，不可迁易。虽或有回避恶杀，或有贪见前面山水为之高下者，亦是天然宜高宜下，非人力所能迁就也。
但有一星而止结一穴者，有结二穴三穴俱可下者，如婺源王知县祖地、麻城黄副宪祖地，可下三穴，然终归重于一穴为正耳。二图俱下。
此地在新安，土名赤山，系蛇形。初葬下穴，出莆田主簿，败。又一家葬中穴，出莆田县丞，败。王氏得之，葬上穴，出贵亦莆田知县。天地人三穴皆官莆田，是分野之应也。三穴以王氏为正穴。
左地在县西四十里万人厓。入首木星，结天地人三穴，以中穴为正。九曲水朝，秀峰特立。出副宪公卷及 公，官州守；解元公海宇。福祉方隆。以龙势、水法、朝对论之，眞台座气象也。
以四杀定穴
四杀者，藏杀、压杀、闪杀、脱杀也。廖公云：“点穴必先分四杀，留心莫乱穵。”所谓杀者，即尖利与直硬之总名。故云“恶杀无过直与尖，眞个得人嫌。”然亦有二说：一是来脉入首结穴处带杀，一是穴星及左右龙虎山带杀，皆当以此四杀法定穴。凡来脉悠扬和缓，不直不急，不硬不峻，则下藏杀穴即撞法也；来脉直下吐出尖利急硬之形，不可回避，又难剪除，则下压杀穴即盖法也；来脉直出头尖，不可粘脱，四势中聚，则下闪杀穴即倚法也；来脉急，山势峻，四应下聚，则下脱杀穴即粘法也。此以来脉之四杀定穴也。其穴星左右两脚下，及近穴两边龙虎山皆圆净，并无尖直，谓之神杀藏伏，穴宜居中，则下藏杀穴与撞法相似，但此以形言，彼以脉言也。穴星左右或脚下尖直，及两边龙虎之山有尖直，谓之神杀出现，穴宜高处。董氏云：“高则群凶降伏，宜下压杀穴，谓之骑刑破杀与盖法相似，但此以形言，彼以脉言也。穴星及龙虎山，或左或右有尖直，谓之神杀偏露，穴直挨圆净一边，谓之趋吉避凶，当下闪杀穴，闪恶脉以就吉气，脱凶而葬与倚法相似，但此以形言，彼以脉言也。穴星形势峻急，左右低下，谓之神杀奔窜，穴穴居低，当下脱杀穴。有四体，皆以应乐为证佐也。辏星脚为缀穴，下一位为粘穴，并以后山为穴星。粘穴下一位为接穴，又下一位为抛穴，并以后山为龙格，平坡为穴星。而接抛二体，须是有酥在盏之象者方可。不然，则易致脱脉，或泥水穴，及鳖裙绝等穴也。又皆忌交剑水，用土培接，使流两边方可略与粘法相似，但此以形言，彼以脉与星言也。此穴星与龙虎带杀，而以四杀法定穴也。图具下：

廖公云：“两边圆净名全吉，藏杀穴第一。无饶无减穴居中，妙用夺神功。”穴星左右两脚下皆圆净，并无尖直，来脉和缓，结穴自然，故曰藏杀。	
廖公云：“穴下如生直尖脚，压杀穴宜作。骑刑高下自无凶，挨金法一同。”穴星左右或脚下尖直，来脉结聚于上，以其穴在高处，故曰压杀穴。
脱杀穴有四格





廖公云：“气脉直来形势急，脱杀穴宜立。须知粘穴落平夷，休嫌穴水泥。” 穴星形势峻急，左右低下，穴居低处，故曰脱杀穴。
闪杀穴图	

廖公云：“一边尖直来相从，闪杀穴宜用。从来倚脉亦如然，莫道穴居偏。”穴星或左或右有尖直，穴挨圆净，躲在一边，故曰闪杀。
以雌雄定穴
杨公云“雌雄十道与东西，料想时师总不知。下穴只图盘局好，不知座下有□□。高低不必度前峰，一气冲和聚散中。识得毫厘无差谬，须知坐下有雌雄。”皆明雌雄穴法，只在聚散中定耳，上气散则正气必下聚结雌穴，下气散则正气必上聚结雄穴。所谓雌雄犹高低也。

凡雄穴上聚者，多结穴高凭。绕穴四山俱高，穴坦，星势立，上聚下散，即天穴也。	
凡雌穴下聚者，多结粘穴、缀穴、脱杀穴。四山俱低，而穴多毡褥，上散下聚，穴星急，势卧，即地穴也。
以饶减定穴
铙减者，消长阴阳之义，收左右沙水顾穴也。大抵以先到者为主，而以逆水下关为是，多在龙虎二山消息之。故龙山先到则减龙而饶虎，其穴必居左；虎山先到则减虎而饶龙，其穴必居右。穴左则取左山为关，须右边水过宫锁断；穴右则取右山为关，须左边水过宫锁断。自上而下谓之饶，自下而上谓之减。又云多者为减，少者为饶。而饶减亦谓之顺逆。古云“正受曰顺，斜下曰逆。”在急缓脉上分别。当逆而顺则生蚁，当顺而逆则湿坏。脱气则木根生入，伤龙则骨干坏而微赤。若直下不折，则骨干净而生白鲜。当上而下则上水淋头，下水刦穴。不知避者，则生黑泥水之患。”又云：“饶减之法，逆受来脉。若龙脉顺，不曾饶减，谓之伤龙，主枉死、少丁、公事；若穴无脉，坐虚立向，而饶减太过，接脉不着，谓之伤穴，主退败绝人。一谓气来而止，一谓脉直而急，故左山逆水转则减龙，右山逆水转则减虎，皆在本身脉上论顺逆。此本诸《龙经》之说。然凡挨入，自二分至三分止。如过分数，则又非也。大抵倒仗既明，饶减在其中矣。饶减之法，诸书多误。如《地理摘奇》、《地理会元》皆不曾认得明白。

右山先到虎抱龙，穴向右枕左，为饶龙减虎。要水自左来，从右去，右山逆水。	
左山先到龙抱虎，穴向左枕右，为饶虎减龙。要水自右来，从左去，左山逆水。
以聚散定穴
气聚者吉，气散者凶。故立穴之法，当察其气之聚处扦之。然聚散有二：有大势之聚散，有穴场之聚散。必先审其大势之聚散，然后审穴场之聚散。所谓大势之聚散者，众山团聚，众水相汇，罗城周密，风气融结，补缺障空，不陷不跌。有此大聚之势，则当于此审受穴之山，观其来脉止于何所。脉止之所，有宛然窝窟，或垂乳，或开口，或吐唇，或为钳，或为泡，四山拥从，下手有力，此气之聚处也。必有界水分明，上有分，下有合，前有应，后有乐，是为眞气融结。其明堂之水，自然来会，或湖潭，或池沼，或溪涧，或田源。若非溶注，定得特朝，是水亦从而聚矣。但眞气聚处，明堂决不宽旷。明堂旷，局势大，又须穴前有内堂，或低田，或小水，或灵泉，或池湖注聚，方是眞融聚。故曰：“明堂容万马，亦忌旷而野。”必须有阴洲横关住内气，而元辰之水聚于明堂，外水或远潮，或横带，如此则明堂虽旷无妨也。又有穴星之散聚，尤宜细审。气脉聚于上，则穴宜高；气脉聚于下，则穴宜低；气脉聚于中，则穴宜居中；气脉聚于左，则穴宜归左；气脉聚于右，则穴亦挨右。此皆聚散定穴之妙也。
以向背定穴
蔡牧堂云：“向背者，山川之情性也。”夫地理之与人事不远。人之情性不一，而向背之道可见。其向我者，必有周旋相与之意；其背我者，必有弃厌不顾之状。故审穴之法，凡宾主相对有情，龙虎抱卫，无他顾外往之态，水城抱身无斜走，堂气归聚无倾泻，毡褥铺展无陡峻，此皆气之融结，而山水之情相向也。吴公《口诀》云：“但登正穴试一观，呼吸四维无不至。”其不曾下得眞穴者，必细审无情。虽共山共水共明堂，共龙虎案对，只咫尺间，或高或下，或偏左，或偏右，便非正穴，自然山水不相照应。大势似有情，而细审是乖戾。故云“共山共水共来冈，磊磊排来似种姜。只有一坟能发福，来山去水尽合情”。又云：“若远差一指，如隔万重山。”董公德彰云：“一个山头下十坟，一坟富贵九坟贫，共山共向共流水，只看穴情眞不眞。”盖正穴当高而扦低，则四山高压，安得有情？正穴当低而扦高，则拥护夹照不过，安得有情？正穴当居中而扦于左右，则案山堂气皆偏，而白虎青龙失位，或撺或急，或下明堂，或压塜，安得有情？故不可有咫尺之悮，务使中正无偏，自然山水四向有情，而得其穴之的也。
以张山食水定穴
《指南》云：“凡立穴，若见前面山水从左畔来，即于左畔立穴场；若山水从右畔来，即于右畔立穴场；山水若从当面正中来，即就中心立穴场。此为张山食水寻穴。反此，则容纳山水不着，主凶。”《琢玉集》云：“立穴要迎财接禄。”又云：“有财有禄须迎接，迎接来归穴。迎接不得不相干，空有万重山。或湾或曲窈荡过，迎取归向坐。”又云：“千山万水明堂秀，穴里教消受。”丘公《指迷诗》云：“莫令收拾不来时，万水千山皆不顾。”邹国师仲容口诀曰：“就水就山取自扦，安得百余年。”皆谓穴场要收拾得好山好水也。故点穴之法，但看眼前有好山好水，须用意消详，立穴去收拾消受之，使好山好水迎接得入穴场，不可错过，使有消受不得。若虽有奇山秀水，而穴场受用不着，便非眞穴，必不发福。其能张山食水，迎接得山水者，必易发福。此为迎清挹秀之法，即迎官就禄之意以定穴也。然此特一说耳。正穴眞龙，自然默合，不待勉强。若本无穴，勉强贪着奇山秀水，以立空虚无气之穴，则虽有好山好水，亦不应福。所谓“坐下无龙，朝对成空”。又谓“贪朝失穴，逐使文笔变为画笔，牙刀化作杀刀”，亦何益哉！诀云：“坐下若无眞气脉，面前空有万重山。”其审之哉！
谢双湖氏论得水之说最善，盖食水者，亦得水之义也。
以枕龙耳角定穴
枕龙耳角定穴之法，即坐后穿乐夹耳之意也。盖角在耳后，为应乐，不相登对，是穴无乐而有风摇，不吉。取穴量度，与耳平称，相登而已，不可妄移上下。耳与穴相停，角与穴相脱，故曰：“安龙头，枕龙耳，不三年，生贵子；安龙头，枕龙角，不三年，家消烁。”所谓牝牡相应，以蔽地中之风者也。按：《地理大全》谓此是浅深之法，切不可妄移上下，要以聚散定穴，然后就酌穴之浅深。诗云：“龙脉多从耳角逃，浅深穴里定分毫。四平妙应藏珍处，不怕四风生怒号。”又云：“深浅时师那得知，龙头安枕贵精推。本根独怕风摇动，一插芙蓉莫乱为。”又“安龙头兮枕龙耳，隐而不露眞可取。两边乐山在耳旁，下后自然多富贵。安龙头兮枕龙角，露而不隐穴应错。左右乐山不照穴，扦之定主家消索。”又皆以耳、角、枕、乐定穴之高下。要之，深浅高下，皆当以此枕、乐不脱为贵也。附图

安龙头，枕龙耳，隐而不露。两畔取耳乐照穴，或两臂上下不拘，山峰肩翼厚处亦是。	
安龙头，枕龙角，露而不隐。两畔脱角，乐不照穴，非的穴也。盖角耳之下，百尺之山，十尺相称，随山大小而分。
以趋吉避凶藏神伏煞定穴
《玉髓经》云：“凡面前尖曜，世俗每见此，望而畏之。虽有周孔之地不用，虽有曾杨之术不信矣。殊不知五星之秀，合两仪之精，皆有曜气，此最为奇，全在收拾如何，尖射奚害？所恶者直射、当面、横射、过身，谓穴中所见者谓之刑杀，却不可用耳。然果龙眞穴正，犹当以避就之法用之。避就不可，然后舍去。或堪施堆阜，植屏障，亦可用也。此如医师疗病，消瘿去瘤。夫岂无术，第须龙穴不可合者，用此等法。若详观审择，地无足取，弃之可也。卜氏云：“立向贵迎官就禄，作穴须趋吉避凶。”此藏神伏杀定穴诀也。《指南》云：“大凡穴前明堂内有破碎之山，凶恶之水，皆是神杀。立穴之时，或高或下，或左或右，或出或入，可避则避之，使眼界中净洁为吉。盖好山好水在前，未必能为福；而凶山凶水当面，却恐立招祸。《入式歌》云：“众山合形一山破，直射明堂如仰卧。旧说名为吊破军，福禄未来先受祸。”眞龙融结，或有小节之疵，当于立穴定向处以回避之，谓之趋吉避凶。若可去者去之，可培者培之。如人有赘疣，当去则去，不害其为吉。如不能去，又不能避者，则是刦。诀云：“刦山刦水全无地，刦向穴前无躲避。时师切莫乱安坟，下后人家灾祸至。”然眞龙融结，水秀沙明，诸山诸水，皆有顾主不敢他往之态。如臣面君，如奴卫主，端敬恭庄之不暇，安敢有走撺、飞动、斜倾、冲斗、尖射、丑恶之状哉！有此则非吉地，非眞融结耳。但天地无全功，山川之所锺，不能件件合法。纯粹之气不能无驳杂。既不能无驳杂，则妍媸丑好纷然前陈，亦其势也。是故山川之融结在天，而山水之裁成在人。其始也，不过目力之巧，工力之具。其后也，夺神功，改天命，而人与天无间。故虽有凶山恶水，在人趋避何如。且大贵之地，本身龙气重，未免毋杀气。而护从、朝应之山水，如武夫悍卒，披坚执锐于侧，未免无可畏之状。然不知皆侍卫我者，为我所用，非侮我者也。故曰“沙如美女，贵贱从夫；水似精兵，退进由将。”在龙穴之贵贱，不在沙水之美恶。苟龙穴不眞，虽牙刀化作杀刀，文笔化为画笔，况凶恶可畏者乎？此所谓趍避者，乃龙眞穴眞，不过有凶杀照射耳。张子微云：“如龙眞穴眞，而有凶杀照射，惟在收拾。能收拾，则纵有凶杀，既为我用，不相刑指。譬如达官大宦，黥卒贱徒皆为我用。何者？权在我故也。又如嗜杀之人，窃发草莽，贪利等辈，夺坏闾里。一旦收拾，随材任使，或可为大将，或可为谋主，小者亦可充将校头目，但不可使之无所归宿耳。此皆趍避裁成之意。郭景纯云“趍全避缺，逐鬼迎神。”亦无非躲闪凶神恶杀而已。故穴法趍避之诀，左山压塜穴归右，右山压塜穴归左。或左水冲射，或左沙凶恶，或左边明堂倾倒，或青龙无情，或青龙带杀，或左沙飞走，或左山丑恶，或左边水杂阴阳，或左有空缺，或左边朝山无情，或左山破碎之类。凡此则宜穴依于右，或向扦顾右，以避其凶而趍其有情吉美之山水。若右宫沙水有如此者，则穴宜扦依左，或向扦顾左，以就左边山水有情美好者。此趍避之道耳。或高扦而群雄降伏，或低下而四兽和平，或退后数尺而不见沙飞，或进前数尺而不见水走，皆趍吉避凶之法也。蔡牧堂云：“山川之变态不一，咫尺之移转顿殊。或低视而丑，高视而好；或左视而妍，右视而媸；或秀气聚下而高则否；或情意集右而左则亏；如此者不可不知所决择。知所决择，庶得趍避之道。”亦确论也。
龙眞穴的，而偶有一沙之嫌，人莫敢信者，则思喝形以制之。盖喝形亦可压制诸沙。卜氏云“尖鎗本凶器，遇武士以为奇；浮尸固不祥，见群鸦而反吉”之类，亦有理致。故凡见砂有不净者，则思喝形以控制之，亦一法耳。如旗山本忌当面，或作将军大坐，或作眞武作法等形，则在所用，不为忌也。此皆存乎人之活泼，触类而长矣。
如廖金精下明溪许氏祖地，在乐平县陈家源者，其穴前之沙有断头山、牢狱山。廖知不为害。既下，有蛮师者往观之。蛮师曰：“断头山现。”金精曰：“我斩他人头！”蛮师曰：“牢狱山现！”金精曰：“赦文水朝。”后许氏果出贵，掌藩臬，专杀伐，而有我斩他人之应。此喝形控制之善者矣。图具上。
公课云：十里迢迢远，龙来亥上盘。秀峰辰丁立，吉水涧中盘。若问前程事，为官镇大藩。后来无识者，休说事多端。熙寕三年八月记
以近取诸身定穴
近取诸身定穴者，即金精以人身骨节动处喻穴之法也。金精尝着《赤人图》，与人论穴云：“动处是穴。”论者颇悟。今以人身言之，有顶门百会穴、咽喉穴、肩井穴、心胸穴、乳穴、脐穴、丹田穴、膀胱穴、怀抱穴、曲池穴、搭膝穴、鼠肉穴、挽篮穴、掬搭穴、摆脚穴、垂头穴、腰穴、献花穴、脚跟穴、脚 穴、指掌穴、叉手穴、左右仙官穴，格图如下：　　　　　　　　　　
奶乳穴	脐轮穴	丹田穴	膀胱穴	懐抱穴	曲池穴



</div>
    <div class="pagination">
<a href="人子须知_page15.html">上一页</a><span>...</span><a href="人子须知_page11.html">11</a><a href="人子须知_page12.html">12</a><a href="人子须知_page13.html">13</a><a href="人子须知_page14.html">14</a><a href="人子须知_page15.html">15</a><span class="current-page">16</span><a href="人子须知_page17.html">17</a><a href="人子须知_page18.html">18</a><a href="人子须知_page19.html">19</a><a href="人子须知_page20.html">20</a><a href="人子须知_page21.html">21</a><span>...</span><a href="人子须知_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
