<!DOCTYPE html>
<html>
<head>
    <meta charset="UTF-8">
    <title>太乙金镜式经 - 第 3 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太乙金镜式经 - 第 3 页/共 9 页</h1>
    <div class="content">　　钦定四库全书
　　太乙金镜式经卷二
　　唐　王希明　撰
　　推太乙所在法　　　　推五将所主法
　　推九宫所主法　　　　推八门所主法
　　推十六神所主法　　　推太乙式仪法
　　推太乙运式法　　　　推太乙用式不同法
　　推隂阳和不和　　　　推帝王年纪
　　推太乙所在法
　　传曰太乙者天帝之神也主使十六神知风雨水旱兵革饥馑疾疫灾害之国也常考之顺行八宫不游中五三年徙一宫第一年治天齐日月星辰使七曜无差其度以明天道所临之分承天道而行则获治天之考第二年治地调四气八风能使风雨不其以明地道所临之分无兴土木之功役人民妨稼穑则获治地之考　第三年治民使君臣父子长防无失其序以明人道所临之分进忠良察狱讼恤孤寡则获治人之考古太乙考治天下若无道之国失礼之君恃干戈恣侵伐则兵灾水旱饥馑流亡以行其罚若守道安民戢兵禁暴则五纬不愆度四民无失业故经云太乙所临之国有道则昌无道则殃乐产云能使日月无光五纬孛现山崩地震川涌河竭者也
　　推五将所主法
　　五将者太乙监将幷上下二目主客大小将也监将者东方嵗星之精受木徳之正气王在春三月　上目者南方荧惑之精受火徳之正气在天为阳号始击将属客王在夏三月　下目者中宫镇星之精受土徳之正气在地为隂号文昌将属主王在四季　客大将者北方辰星之精受水徳之正气主兵革王在冬三月　主大将者西方太白之精受金徳之正气主战鬬王在秋三月又五将各应五方随四时各有休王经云主客两阵相当乘生气者胜乘死气者败　假令八月攻东方以太蔟为始击将乘生气也大胜若髙丛为始击将乘死气也大负他仿此　嵗计者嵗星之使也谓计嵗月日时之事也　是故圣人则而象之创法而制局太乙为人君二目法辅相五将定主客八门分胜负运沉机扵罇爼之间突雄略扵帏幄之内盖王佐之要道也
　　推九宫所主法
　　昔燧人氏仰观北极而定方包牺氏因画八卦帝宣受命使大挠造甲子容成以造厯数八卦九宫之防自此兴焉九宫之义法以灵龟以二四为肩六八为足左三右七戴九履一此为不易之常道也　黄帝又命风后为太乙式九宫皆差一位自晋以前莫详所以推郭璞曜灵经云地缺东南宫数多者不出于九故差九以填之乐产曰太乙寄理以明人事后王得之以统一天下所以差一宫以就干位王希明曰太乙统人事以知未米之道故圣人特差一宫以明先知之义也一宫在干主兾州并州若文昌将闗囚必有迫脇君父之象矣　二宫在离主荆州若太乙临之君诛大臣将相矣　三宫在艮主青州若始撃临之嬖宠进中宫兵起　四宫在震主徐州若始击临之主西戎来侵　六宫在兑主雍州若客大将临之南楚来侵　七宫在坤主梁益州若主天将临之梁益二州兵起　八宫在坎主兖州若太乙临之臣欺君也　九宫在巽主州若客大将临之幽兾二州来侵
　　张良经云八三四九为阳二七六一为隂一宫为纯阳九宫为纯隂五月一隂生至戌月单阳亥月絶隂戌亥在一宫之地故曰絶阳十一月一阳生至辰月单隂巳月纯阳辰巳在九宫之地故曰絶隂凡六四为絶气二午八子冬夏之至位隂阳交易之地故曰絶气凡至阳絶之气与事皆凶也
　　推八门所主法
　　女云天有八门以通八风也地有八方以应八卦之纲纪四时主于万物者也开门直干位在西北主开向通达休直坎位正北主休息安居生门直艮位东北主生育万物伤门直震位正东主疾病灾殃杜门直巽位东南主闭塞不通景门直离正位南主鬼怪亡遗惊恐奔走死门直坤位在西南主死丧埋惊门直兑位正西主惊恐奔走开休生三门大吉景门小吉惊门小凶死伤杜大凶八莭八门各主王四十五日遇王以战胜吉不王凶
　　推十六神所主法
　　尔雅云四时和为玉烛律厯志曰太极运三辰五星于天元气转三五流行于下地也
　　子神曰地主建子之月阳气初发万物隂生故曰地主也
　　丑神曰阳徳建丑之月二阳用事布育万物故曰阳徳也
　　艮神曰和徳冬春将交隂阳气合羣物方生故曰和徳也
　　寅神曰吕申建寅之月阳气大申草木甲拆故曰吕申也
　　夘神曰髙丛建夘之月万物皆出自地丛生故曰髙丛也
　　辰神曰太阳建辰之月雷出震势阳气大盛故曰太阳也
　　巽神曰太炅春夏将交盛暑方至阳气炎酷故曰太炅巳神曰太神建巳之月少隂用事隂阳不测故曰太神午神曰大威建午之月阳附隂生刑暴始行故曰大威也
　　未神曰天道建未之月火能生土土王于未故曰天道也
　　坤神曰大武夏秋将交隂气施令杀伤万物故曰大武申神曰武徳建申之月万物欲死荠麦将生故曰武徳也
　　酉神曰太蔟建酉之月万物皆成有大品蔟故曰太蔟也
　　戌神曰隂主建戌之月阳气不长隂气用事故曰隂主也
　　干神曰隂徳秋冬将交隂前生阳大有其情故曰隂徳也
　　亥神曰大义建亥之月万物懐垢羣阳欲尽故曰大义
　　推太乙式仪法
　　黄帝受命龙马负图而出河因体其象而制太乙式体有三重上青法天下黄法地中体象人即天地人三才悉备天有十二辰地有十二次四维八门九宫十二神咸有象焉
　　推太乙运式法
　　经云运式之仪有八一详太嵗所在欲求计神故先详之第二详太乙所在宫以立监将　第三详何神为天目以置文昌始击诸神也　第四详何神为计神以知主客计　第五详何神为始击以计神加和徳宫求文昌所临宫以艮为鬼门方求幽冥吉凶故加和徳而计之　第六视天地二目各在何所求主客之筭　第七详置筭之数以定主客大将之宫　第八论主客置筭若得十置一若得二十四弃二十置四余皆以例而推之各视天目所在宫而行筭若天目在正宫则按本数若天目间神则加一数而行筭至太乙宫止矣
　　假令太乙在九宫大义为天目后大义一筭地主八筭和徳三髙丛四计得十六余仿此
　　推太乙用式不同法
　　礼设尊卑易陈贵贱臣行君道则政悖子行父道则义乖故用式之道事各不同洪范曰洪者大也范者法也言天地之大法也
　　王省维嵗
　　王所有嵗兼总羣吏如嵗兼四时也
　　卿士惟月
　　卿士各有所掌如月之有别也
　　师尹惟日
　　象正官之吏分治其职如嵗有日也
　　嵗月日时无易各顺其常故王者用嵗计卿士惟月计师尹惟日计故时通上下则上自天子下及庶士时通用也
　　推隂阳和不和
　　张良经曰隂阳和不和者谓太乙及上下二目就筭数以相配下目立正宫为阳立间神为隂立阳筭得竒为重阳立隂筭得偶为重隂则不和上目所临阳宫筭得重阳为重临正二宫筭得竒也临隂宫筭得隂为重隂为临间神筭得偶也若在阳筭得偶隂筭得竒为隂阳和和则吉筭十一十三十七十九三十一三十三三十七三十九为阳数目临为重阳筭中隂阳若筭得二十二二十四二十六二十八为隂皆不和也太乙在阳宫筭得竒者为重阳之数八三四九为阳宫太乙隂宫筭得偶者为重隂之数二七六一为隂宫皆不和若太乙在隂宫阳竒筭得偶数者为隂阳和也王希明曰三九寅辰为纯阳二八巳丑为杂阳二十六未亥为纯隂七一戌申为杂隂三十三三十九为重阳二十二二十六为重隂二十四二十八为杂隂十三十九三十一三十七为杂阳皆以次凶尤甚太乙天目在隂位筭得纯隂在阳位筭得纯阳为内外有谋在纯者胜太乙天目在隂位筭得重阳为内有谋若筭得十四十八三十三为上和二十三二十九三十二为次和十二十六二十七三十四三十八为下和若太乙天目立隂阳位而筭阳多者利为客隂多者利为主更须考其深浅以明胜负也
　　推帝王年纪法
　　臣希明自周厉王三十七年甲子为上元至大唐开元十二年甲子嵗通计积一千五百六十一年矣
　　周厉王三十七年甲子入第一纪
　　周幽王五年甲子入第二纪
　　周恵王二十一年甲子入第三纪
　　周桓王三年甲子入第四纪
　　周定王十年甲子入第五纪
　　周景王八年甲子入第六纪
　　周敬王四十三年甲子入第一纪
　　周威烈王九年甲子入第二纪
　　周显王十二年甲子入第三纪
　　周赧王十八年甲子入第四纪
　　秦始皇十年甲子入第五纪
　　汉文帝三年甲子入第六纪
　　汉武帝元狩六年甲子入第一纪
　　汉宣帝五鳯元年甲子入第二纪
　　汉平帝元始四年甲子入第三纪
　　汉明帝永平七年甲子入第四纪
　　汉安帝延光三年甲子入第五纪
　　汉灵帝中平元年甲子入第六纪
　　魏齐王正始五年甲子入第一纪
　　晋恵帝永兴元年甲子入第二纪
　　晋哀帝兴宁二年甲子入第三纪
　　后魏太武元年甲子入第四纪
　　后魏太和八年甲子入第五纪
　　西魏太武文统十年甲子入第六纪
　　隋文帝仁夀四年甲子入第一纪
　　大唐髙祖龙四年甲子入第二纪
　　大唐开元十二年甲子入第三纪







　　太乙金镜式经卷二
　　钦定四库全书
　　太乙金镜式经卷三
　　唐　王希明　撰
　　推掩法　　　推击法　　　推迫法
　　推囚法　　　推闗法　　　推格法
　　推对法　　　推四郭固法　推四郭杜法推执提法　　推提挟法
　　推太乙三门五将立成法
　　推五子元积年立成法　　　推阳局立成法推隂局立成法
　　推掩法
　　经曰始击将临太乙宫谓之掩嵗计遇之王纲失序臣张君弱宜修徳以禳之盖掩袭刼杀之义若掩太乙在阳絶之地君凶隂絶之地臣诛掩主大将主人筭和吉不和凶参击之胜
　　推撃法
　　经曰太乙所在宫客目在太乙前一辰为前击在太乙后一辰为后撃在太乙前一宫为外宫击在太乙后一宫为内宫撃所为撃者臣凌君卑凌尊下凌上僭也嵗计遇之将相相伐之义也
　　推迫法
　　经曰前为外迫后为内迫为上下二目主客大小四将在太乙左右为迫王希明曰上目无迫若下目在太乙前一辰为外辰迫在后一辰为内辰迫在太乙前一宫为外宫迫后一宫为内宫迫宫迫灾防缓辰迫灾急疾嵗计遇迫人君慎之
　　推囚法
</div>
    <div class="pagination">
<a href="太乙金镜式经_page2.html">上一页</a><a href="太乙金镜式经.html">1</a><a href="太乙金镜式经_page2.html">2</a><span class="current-page">3</span><a href="太乙金镜式经_page4.html">4</a><a href="太乙金镜式经_page5.html">5</a><a href="太乙金镜式经_page6.html">6</a><a href="太乙金镜式经_page7.html">7</a><a href="太乙金镜式经_page8.html">8</a><a href="太乙金镜式经_page9.html">9</a><a href="太乙金镜式经_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
