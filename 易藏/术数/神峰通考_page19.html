<!DOCTYPE html>
<html>
<head>
    <meta charset="UTF-8">
    <title>神峰通考 - 第 19 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神峰通考 - 第 19 页/共 31 页</h1>
    <div class="content">有杀只论杀，无杀方论用。只要去杀星，不怕提纲重。甲乙若逢申，杀印暗相生。
木旺金逢旺，冠袍必挂身。离火怕重逢，北方返有功。虽然宜见水，犹恐对提冲。
八月官星旺，甲逢秋气深。财神兼有助，名利自然亨。曲直生春月，庚辛干上逢。
南离推富贵，坎地却为凶。甲乙生三月，庚辛戌未存。丑宫壬癸位，何虑见无根。
木茂宜金火，身衰鬼作关。时分西与北，轻重辨东南。时上胞胎格，月逢印绶通。
杀宫行运助，职位列三公。二子不冲午，二寅不冲申。二午不冲子，二申不冲寅。
得一分三格，财官印绶全。运中逢克破，一命丧黄泉。进气死不死，退气生不生。
终年无发旺，犹忌少年刑。时上偏财格，干头忌比肩。月生身主旺，贵气福重添。
运行十载数，上下五年分。先看流年岁，深知来往旬。时上一位贵，藏在支中是。
主主要刚强，名利方有气。
喜忌篇
四柱排定，三才次分。专以日上天元，配合八字干支，支中有见不见之刑，无时不有。
凡看命，先看四柱年月日时，次分天地人三元。干为天元，支为地元。以支中所藏者为人元，年为基根，月为提纲，日为命主，时为分野，故以日主天元配合，取其官贵财印鬼败伤争。此论八字支干有见不见之形，造化生旺制克衰绝，只是支中所藏之造化也，无时不有。四季中有墓绝中余气也，五行休旺，配合生死也，刑冲克破，变化也。或三合六合之贵地，虽禄马妻财子孙父母兄弟，皆是见不见之刑，无时而不有也。
    神杀相绊，轻重较量。
    神者，贵人也。杀者，七杀也。若神杀混杂，看入节气之深浅，或有去官留杀，或有去杀留官，四柱或岁运，亦当知轻重较量也。
    若乃时逢七杀，见之未必为凶。月制干强，七杀反为权印。
    此论时上一位贵格，只用一位，方为可贵。别位不要再见。始为清贵。若年月上再见之，反为辛苦艰难之命。要日干生旺，不畏刑伤，羊刃为人性重，刚执不屈，若四柱中元有制伏，却要行官旺运，然后可发福，又不可专言制伏，贵在得其中道，乃尽法无民之喻。假如 [甲申，丙寅，乙卯，辛巳]，此命专用日干旺，时上偏官，月上制伏，此是史弥远卫王之命也。[壬子，庚戌，戊戌，甲寅]，时上偏官，月上制伏，行丙寅东方运，白手发财成家。[庚子，戊子，戊庚，甲寅]，时上偏官，年上制伏，早年登第，历仕至尚书，乃先年巡按绣衣李如圭八字也。
    财官印绶全备，藏蓄于四季之中。
    此论杂气财官印绶格。四季者，辰戌丑未也，乃天地不正之气，为杂气也。盖辰中有乙木余气，壬癸之库墓，有戊己之正位，辰戌丑未各随所藏之气而言之。此四者藏蓄杂气，为我之官星财气禄马印绶也。须看四柱天元透出何字为福，次分节气浅深。若杀旺官少，要制伏，不喜财，若主旺相冲，要行财运库旺，大抵福聚之地，不可破伤，如无所忌，大发财。假如 [ 丙戌，戊戌，甲午，己巳] ，杂气财官格。此命用辛官，己为财，戌中有辛金余气，戊己土为财，史太师越王浩命。[ 辛丑，壬辰，丙戌，乙未 ]，此八字是邵豳的。行官印运，早年登科，仕至御史。[ 辛未，辛丑，庚戌，庚辰 ]，此八字亦辰戌丑未全，奈比劫多，又土重金埋，行酉运身旺，背逐之乡，所以为刀笔吏，功名无成，终自鳏独。
    官星财气长生，镇居于寅申巳亥。
    此财官生旺于四孟，寅申巳亥，乃五行长生之地。如 [壬申，辛亥，己巳，丙寅]，此命先荣后辱，己用甲为官，亥中有甲木长生，己用壬为财，申中有壬水长生，己用丙为印绶，寅中有丙火长生，巳中有金长生，此四孟格局。[ 壬寅，乙巳，癸亥，庚申]，此八字初行丙午丁未运好，一到酉戌亥，巳中丙戊财官死于酉，用神损伤，家自消乏，妻子俱丧。
    庚申时逢戊日，名食神干旺之方。岁月犯甲丙寅卯，此乃遇而不遇。
    此乃专旺食神格。戊以庚为食神，其中有庚金建禄，戊土用水为财，申中有水长生，乃财旺也。或用乙为官星，庚能合卯中乙木，为戊土官贵气。若四柱透出甲丙寅卯四字，则坏了申中庚之贵气，此乃遇而不遇也。[ 丙子，己亥，戊辰，庚申]，此八字乃一生员的，缘露了丙字，但中备卷三次，庚子年起贡，运行甲辰水土库于辰，用神入墓，卒于北京。
    月生日干无天财，乃印绶之名。
    此乃论印绶格，十干生我者是也。为父母，为生气，又能护我之官星，故印绶无伤官之患矣。大要生旺，忌死绝，若四柱中元有官星尤好，忌见财运。若行官运则发，若行财旺乡，贪财坏印，其祸百端，行死绝运必死。
    如 [丙辰，甲午，乙未，丁卯 ]，此命月生日干，为印绶格，系高和尚命，大运丁酉，流年壬午，当年三十岁。至元十九年三月廿四日遭极刑，何故？印生逢死绝之运，又见壬来破印也。此流年用天元，大运用地支。[ 壬申，辛亥，乙未，己卯 ]，此八字系广东李兆龙佥事的，行乙卯运，水到卯宫伤，去官。
    日禄居时没官星，号青云得路。
    此论归禄格，要四柱中无一点官星，方为此格。号为青云得路。最要日干生旺，兼行食神伤官之乡，可发福。但归禄有六忌，一则冲刑，二则作合，三则倒食，四则官星，五则日月天元同。六则岁月天元同。犯此六者，不可一例以为贵矣。
    假如：[ 甲子，丙子，癸丑，壬子 ]，此是张统领命，乃子多为聚福归禄矣。[ 甲子，丁丑，乙丑，己卯 ]，此蔡文辉八字，术士皆许读书有功名之造，后学医，行辛巳运，庚子年不禄，此非日禄归时。《独步云》：“乙木无根，生临丑月。金多转贵，火土则折。”
    阳水叠逢辰位，是壬骑龙背之乡。
    如壬辰日生，遇辰字多者贵，寅字多者富。盖壬以己土为官星，丁火为财星，辰巳并冲戌中之官库，所以贵也。寅字多，能合午中之财，所以富也。[ 丙子，甲午，壬辰，甲辰 ]，此一生员八字，术士见其早年利考，皆作壬骑龙背格，许其堪取青紫。余独以财格看，谓酉戌运未善，至此果不禄，且无嗣。
    阴木独遇子时，为六乙鼠贵之地。
    此格大怕午字冲丙子时，子字多妙，谓之聚贵也。或四柱中有庚字辛字申字酉字丑字，内则有庚辛金，则减分数，岁君大运亦然。如月内有官星，则不用此格。若四柱中元无官星，方用此格。[ 丁卯，壬子，乙巳，丙子 ]，此一胥吏八字，术士皆谓六乙鼠贵，许其功名，行申运颇得办事北京，至未运来为事罢。此只好作印看。
    庚日全逢润下，忌壬癸巳午之方。时遇子申，其福减半。
    此论井栏叉格。此是庚申庚辰庚子，三庚水局为贵。何也？盖庚用丁为官，子冲午，庚用木为财。而申冲寅，戌中戊土为庚之印，而辰冲之，又辰戌为财印，故以申子辰三叉来冲寅午戌为财官印绶。若四柱中须用申子辰全为贵，不止庚金，得三庚全者尤奇，或戊子丙辰亦不妨。喜行东方财地，北方伤官，南方火地不为贵，此乃壬癸巳午之方也。
    假如：[ 庚子，庚辰，庚申，丁丑 ]，此是王都统制命，丁卯出边上，得十四官诰， [ 庚申，戊子，庚辰，丙戌 ] ，此一生员八字，亦候过禀，后告侍亲，惟放发些财而不贵。何也？所谓生江南则为橘，生江北则为枳，土产故也。
    若逢伤官月建，如凶处未必皆凶。
    此论伤官格。伤官之法，务要伤尽，而不为祸。四柱若元有官星，伤之尤重，元无官星，伤之则轻。若三合会起伤官之杀，及运行伤官之地，其祸不可言矣。故伤官见官，为祸百端。若当生年干，有伤官七煞为祸最重，谓之福基受伤，终身不可除去，若月时上见伤官之地，可发福矣。若女人命有伤官者，主克夫，若见合多，则为卑贱，不娼则淫，非奴婢则师尼。何故？伤官伤夫。若四柱中财来合去，非良妇也。[ 己卯，癸酉，戊寅，庚申 ]，此八字一附学生，地支六冲，作戊日庚申时之格不得，只好作伤官看，行南方运，常考不利，克妻无嗣，己运卒。
    内有正倒禄飞，忌官星亦嫌羁绊。
    内有正倒禄飞者；乃丁巳得巳字多。巳冲出亥中壬水为官星，乃正飞天禄马格也。若辛日得亥字多，亥冲出巳中丙火为官星，乃是倒飞天禄马也。其中若壬癸辰巳，皆是官星羁绊也，则减分数，岁运亦同。壬辰，辛亥，癸亥，癸亥，都堂王守仁八字，倒飞天禄马格。戊寅，癸亥，癸亥，癸亥，此乃丐者八字，露出戊字官星，斯为下矣。
    六癸日，时逢寅位，岁月怕戊己二方，
    此论刑合格。以六癸日为主星，用戊土为正气官星，喜逢甲寅时，用巳中戊土，癸日得官星，如庚寅刑不成，推甲寅时，是行运与飞天禄马同。怕四柱中有戊字己字，又怕庚寅伤甲字，刑坏子，忌申字，仔细推之。假如癸酉，辛酉，癸卯，甲寅，此是娄参政命。己卯，乙亥，癸未，甲寅，此八字年上露出己字，所以功名蹭蹬，屡科不第。
    甲子日再遇子时，畏庚辛申酉丑午。
    此论子遥巳格。甲用辛官。辛禄在酉，二字为甲木之印绶，遥合巳中之丙戊，合动酉中之辛，为甲之官。木喜壬癸亥子月，忌庚辛申酉，乃金来伤甲木，午来冲子，子丑羁绊，则不能去遥合矣。假如庚申，甲戌，甲子，甲子，此乃是罗御史之命，虽然是遥巳，然年上有庚申，冲克甲运，行戊寅，寅刑己，反成祸矣，乙丑年罢官。癸丑，己未，甲子，甲子，此八字乃一好赌博人。家业荡尽，其中畏庚辛申酉丑午，此年支正露出丑字，行东方北禄之乡，所以贫穷。
    辛癸日多逢丑地，不喜官星。岁时逢子巳二宫，虚利虚名。
    此论丑遥巳格。只辛丑癸丑二日可用，但要四柱中无一点官星，方用此格。盖辛用丙官，癸用戊官。丙戊禄在巳。惟丑能遥巳，丙戊之禄出矣。不要填实巳位，子字羁绊，不能遥矣，若申酉得一字为妙。假如乙丑，己丑，癸丑，癸丑，乃是叶侍郎之命。又有丁丑，癸丑，辛丑，己丑，此是王通判之命也。癸丑，乙丑，癸丑，癸亥，此八字白手发财成家，乃丑遥巳格真也。
    拱禄拱贵，填实则凶。
    此论拱贵拱禄二格者，乃两位虚拱贵禄之地，四柱不可占了贵禄之宫，则填实不容物，只为官星荣显也。其禄贵者，比之盛物之器皿，若空则容物，乃贵禄显荣。经云官崇禄显，定是夹禄之乡。又忌伤了日时，皆供不住矣。假如丁巳，丙午，甲寅，甲子，此是王郎中之命，此二甲来夹丑中之贵气，丑中癸水余气，辛金库墓，己土乘旺，乃甲木之财，岂不为贵，后运行辛丑除通判，入庚子运，庚金克甲木，又是午月，冲破甲子，乃天中杀，即空亡，夹贵不住，走了贵人，一旦坏了。庚戌，戊子，壬辰，壬寅，此乃戴大宝命，十一岁行庚寅中举，十九岁戊辰年中探花，行辛卯运填实卒。
    时上偏财，别宫忌见。
    此论时上偏财格，又名时马格，与时上偏官同，用时上天元，及支内人元，只要时上一位有之始为贵，若别位有之，便多了，难作偏财而论，要身旺，不要克破，要财旺即发矣。假如丁酉，己酉，戊子，壬子、邵统制命也。丁丑，己酉，丁丑，辛亥，此八字时上偏财，月支又酉丑会局，所谓别宫忌见也，家业破尽。
    六辛日逢戊子，嫌午位运喜西方。
    此论六阴朝阳格，辛金至亥为六阴之地，而得子时，故曰六阴尽处一阳生，故云六阴朝阳之格，乃谓尽阴还阳。辛用丙官，癸为寿星，只要子字一位，若多不中，喜戊干，戊来合癸，动巳中暗丙，丙为辛之官星。四柱中忌见午冲破子禄。西方乃金旺之地，故喜也，东方财气之乡次之，不要行南方火乡，北方水乡伤官也。
    假如戊辰，庚申，辛卯，戊子，此毕甫遇命，运行西方。又如己未，辛未，辛未，戊子，此王郡玉命，运行东方。甲寅，甲戌，辛卯，戊子，此一生员命，术士皆作六阴朝阳格推，行东方运家破，岁考问充吏，看来还要作贪财破印而论为是。
    五行遇月支偏官，岁时中亦宜制伏。类为去官留杀，亦有去杀留官，四柱纯杂有制，定居一品之尊。略见一位正官，官杀混杂反贱。
    此论偏官，即七杀，若四柱中全无一点官星，用七杀为偏官。若有正官，此为七杀之鬼，乃争夺之人也，故谓见不见之刑。最要日干生旺，故喜身旺，怕冲，喜羊刃，只要制伏，不要四柱见正官，有兄不显其弟之说。或四柱中犯岁运，或是去官留杀何也，得制伏可也。若官杀混杂，不为清福，只此偏官七杀为贵。七杀乃小人也，小人多凶暴，无忌惮，乃能劳力，以养君子也。惟是无术以控制之，则不能驯伏而为用矣。若四柱中原无制伏，要行制伏之运。四柱中原有制伏，要行杀旺之乡，若有制伏，又行制伏之运。盖为尽法无民之喻。
    假如己未，乙亥，丙寅，辛卯，此是王章明之命，此月偏官制伏在年上，兼日坐长生，又木三合，日主逢贵，所以发禄，后遭刑戮，无棺椁，初行壬申起福运。乙酉，乙酉，乙酉，乙酉，两个妇人，同此八字，一个极贵，一个极贫而有寿，何也？盖妇人之命，贵贱从夫也。乙酉，辛巳，乙卯，辛巳，此乃朱举人命，行戊寅运，乙卯科中试，行丁丑，是巳酉丑会金局，乃杀重，壬戌年不禄。
    戊日午月，勿作刃看，时岁火多，却为印绶。
    此论羊刃者，非犬羊之羊，乃是阴阳之阳。此禄前一位，是惟阳位有刃，阴位无矣。如丙戊禄在巳，午为羊刃也。戊日得午月，午上不为刃。刃不为刃者何也？乃阴火生阳土，正谓月生日干，若岁干时干又见火，乃是印绶格矣。
    月令虽逢建禄，切忌会杀为凶。
    大凡命中，以财官为贵。若四柱中有作合，以贪合忘官，又兼会起七杀，反为凶兆。且如甲日用酉月，为官星正气。若年时子辰，则会起申中庚为七杀，乃甲之鬼贼，故为凶。
官星七杀交差，却以合杀为贵。
    官星乃贵气之神。纯而不杂，乃为清福，杂而不纯，便坏造化，有支中合出七杀为吉兆，经云合官星不为贵，合七杀不为凶，乃是五行赖之救助，且如甲日生人得卯时，卯中之乙，能合庚字，为甲之偏官，是为合杀也。若男子得之和气，与人投合贵者。女人得之，多生心意不足，虽美丽性乐私情，主克夫坏子矣。如庚日生，四柱见丙为杀，则有申辰合起子为水局来救之，丙化为官，则为吉矣。
    柱中官星太旺，天元赢弱之名。
    大抵人生以财官禄为贵，取其中和之气为福厚，偏党之气为福薄。若官星太旺，天元身弱，又行官旺乡，反成其祸。且如甲乙日，天元用庚辛申酉巳丑为官贵，四柱中官星既多，元有制伏则妙。本身弱，虽行制伏之运，乃可发福。若行官旺之乡，乃造化太过，其祸害破财，不可胜言，运数亦然。辛巳，庚子，丙子，癸巳，此八字官旺行丙申运，丙临申为杀重之位，甲子年十月，不禄。
   日干旺甚无依，若不为僧即道。
   此论时旺，主本得地，乃为时旺之乡也。其人沉疴不染，耆年齿牢发黑，强其体骨，天年过数，此格多出俗避位，出尘尚志，慕道修禅，乃日干甚旺。且如庚日生人，月时在申，或运又西方，此庚以火为官星，火至西方而死，庚以木为财，木至西方而绝，既是财官禄马俱无，则欲步於前程，何以设施，故无依，盖全身远害之命也。假如乙卯，丙子，丙午，癸巳，此祁真人命，日干旺於东方南方运矣。
    印绶生月，岁时忌见财星，运入财乡，却宜退身避位。
    此论月生日干，乃印绶之名。印绶乃喜官星，畏财气，若天干财乡，乃为坏印也，印绶者，乃我气源，须要根固。若行财运者，宜退身避位，不然必遭降谪徒配也。假如庚戌，甲申，癸丑，丁巳，此命月中正气，庚金印绶，主本杂气，不合巳中丙火，为癸之财，其水见财。贪财坏印。一生蹭蹬，故曰：印绶在刑克之地，身乱身亡之故也。后大运行己丑，流年丙寅四月破家，何故？元有伤印之杀，岁运又行伤运气，庚入墓也。丙寅，丙申，癸丑，乙卯，此八字癸水日干，以申中庚金为印绶，丙火为财克庚金，印绶被伤，亥运即得咯血之疾而卒。盖乙木为寿星，乙死于亥，金主肺，得血疾无疑。
    劫财羊刃，切忌时逢。岁运并临，灾殃立至。
    劫刃乃是日上天元，分争财禄，比肩是也。阳刃者，日干禄前一位是也，且如禄马，甲禄在寅，甲用己土为财，见卯为刃，刃来相侵夺己士矣。假如戊午日并月相同者，二三午戊字者，共相侵夺癸水为财，故曰劫财。以戊禄在巳前一辰，见午，午有己土克癸水，此谓之劫财羊刃。故主破财散业，离家失土，施恩反怨，心性卒暴，进退孤疑，偏生庶妻为正，带疾破相，性勇贪婪，志大心高，伤害不足。若大运流年逢之，因财争竞，不然疾病连妻子矣。
假如癸未，乙卯，甲子，已巳，此岳飞命，此为劫财羊刃，行运辛亥流年，辛酉三十九岁，合起辛亥，灾祸起坐囹圄亡身。戊寅，乙卯，甲戌，甲子，此八字有祖业，有子息，无兄弟，父母早丧。自今正发，行己未运，甲子年，因宫事破财不禄。戊寅，已卯，甲子，甲子，此八字有些祖业，有庶生兄，无子息，父母亦早丧，丁巳运癸卯年，被兄打成疾死，何也？盖春木无金，岁运又见卯也。
    日干背禄，岁时喜见财星。运至比肩，号日背禄逐马。
    禄之向也为顺，背也为逆，且如甲得寅为禄，若遇己丙为背禄。经云：背禄主无疑之论。主初明后晦，喜财星，戊己土助其身，火至亥无气，比肩见甲分财，经云：马者，在乎财位，乃甲见寅为生旺处；甲用土为财，用金为官，土至寅病，金至寅绝，乃禄马不扶身。赋云：马劣财微，宜退身避位。岂不谓之守穷途而凄惶也。
    五行正贵，忌刑冲克破之官。
    此论正气官星者。提纲之要，要年时上有财气，乃贵人也。忌刑冲克破之神填之。
    四柱干支，喜三合六合之地。
    凡支干有三合六合者，乃天地阴阳万物，皆有感应相合。倘得刚柔相制，两两相对所以有眷属，妻妾，贵乎大人之重，几乎上人之象。合财为官禄之相从，舍刑为刑杀之相压也。
日干无气，时逢羊刃不为凶。
    且如甲申日，卯时为刃，此是申中庚金，能克卯中乙木为财为马为妻，须逢刃不为凶矣。甲午，丁卯，戊子，戊午，此八字戊土春生则弱也，喜午时为刃，以帮其身。原有福业，行南方印运，增创大业。但官杀混杂，考降禀后，纳粟去作国子生终。
    官杀两停，喜者存之，僧者弃之。
    甲用辛酉为官星，又见申庚，何以诀？又见三合之混同，甲乙用庚辛为官贵，而有巳有丑，是官杀混杂，虽行制伏之运，或去杀用官，或去官用杀，方发福。若混杂之命，岁更在旺乡混官杀，其祸不可具述矣。
    地支天干合多，变云贪合忘官。
    且如甲用辛为官，而有丙，见庚为杀而有乙。乙用庚为官，而辛为杀，又有丙及支干多合，此阳官阴杀，乃是造化之必然也。若四柱有合，是为贪合忘官。经云：合星官不为贵，合七杀不为凶，五行有救助之谓也。
    四柱杀旺运纯，身旺为官清贵。
    此七杀即偏官也，喜制伏，四柱内以杀为官。且如甲忌庚为杀，而甲生於寅地，乃身旺，其甲暗包丙长生，则不畏金为杀，以杀化为官星，则甲庚各自有特旺之势，而行纯旺运，乃为极品之贵。
    凡见天元太弱，内有弱处复生。
    此论日主自坐官杀，乃为人元弱处复生，乃是胎生元命。且如甲胎在申，申中有庚金为偏官，壬水为印绶，受气相感，气生胎元。得壬水长生，酉上沐浴，戌上冠带，亥上临官，如人之算日必生木矣，此格只要官星旺运，方可发福，不要冲破刑克。
    柱中七杀全彰，身旺极贫无救。
    伤官乃禄之七杀。败财乃马之七煞，偏官乃身之七煞，四柱有之，身旺建禄，不为富矣。
    无杀女人之命，一贵可作良人。
    大抵看男命，与女命不同，女命不取官星，不取财星，不取贵人，不取三合六合，不要败马生旺暴败，不要干支刚强羊刃，不要比肩，乃见如此，何以知其贵贱乎？答曰：阴人者，全靠夫主，夫富贵妻变富贵，夫贫贱妻亦贫贱，乃天地阴阳之理也。凡女人之命，大喜要安静清贵，旺夫旺子为妙。若绝气并刑冲破害不美，若女命贵一并夹贵者，必为贵人妻矣。
    贵众合多，定是尼师娼婢。
    贵者，官杀也。官者正夫，杀者偏夫。合者地支暗合，三合六合，心多不足，虽生美质，性乐私情，非良妇也。
    偏官时遇制伏太过乃是贫儒。
    偏官命主人性聪明，刚强傲物。若四柱中制伏多，乃尽法无民也。中和之气为福厚，偏党为福薄。假如丙午，甲午，癸亥，乙卯，此乃是钱雁秀才之命，月上偏官，所以伤残，目盲足跛，却有文章秀气，终身贫穷矣。
    四柱伤官，运入官乡必破。
    此论伤官，四柱有官星，运入官乡破者轻，须要明轻重。假如癸未，癸亥，辛未，癸巳，此五都丞命，辛以丙为官，巳中有丙，月中有壬水，则破其官星也。
    五行绝处，即是胎元，生日逢之，名曰受气。
    李侍郎命，即胎元逢生，名曰受气。诗曰“五行绝处是胎元，生日逢之富贵全。更若支元来佑助，定荣衣冠早乘轩”，度理可以知幽微之妙，度性可以知生死之理。甲辰，壬申，丙子，己丑，丙子日乃胞胎日，支会水局，喜甲木生之，己土制之,一交甲戌运,甲子科中试。
    是以阴阳罕测，不可一理而推，务要禀得中和之气，神分贵贱，略敷古圣之遗踪，约以今贤之博览，若此法参详，论命无差无忒。
</div>
    <div class="pagination">
<a href="神峰通考_page18.html">上一页</a><span>...</span><a href="神峰通考_page14.html">14</a><a href="神峰通考_page15.html">15</a><a href="神峰通考_page16.html">16</a><a href="神峰通考_page17.html">17</a><a href="神峰通考_page18.html">18</a><span class="current-page">19</span><a href="神峰通考_page20.html">20</a><a href="神峰通考_page21.html">21</a><a href="神峰通考_page22.html">22</a><a href="神峰通考_page23.html">23</a><a href="神峰通考_page24.html">24</a><span>...</span><a href="神峰通考_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
