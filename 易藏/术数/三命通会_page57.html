<!DOCTYPE html>
<html>
<head>
    <meta charset="UTF-8">
    <title>三命通会 - 第 57 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三命通会 - 第 57 页/共 67 页</h1>
    <div class="content">　　财不有伤还忌阴谋之贼
　　【柱中用财无比刄刼夺者则无所伤尤忌支库中有比刄暗藏或被冲刑则私窃之害不免矣】
　　煞无明制当寻伏敌之兵
　　【煞者顽暴之人也必欲食神明制方可为用如柱中明无制伏之人不可便以凶言要深求四柱支神如有食神暗伏或遇刑冲或就三合亦可为伏敌之兵大运行制煞乡必主成名进禄】
　　贵人头上戴财官门克驷马
　　【此専言岁日互换贵人不遇空亡刼害煞刃同宫者上戴财官又居正位带合有根得时进气乃为贵富权掌兵刑非常之命玉井云登金歩玉贵人头上带官星是官视财为尤要也】
　　生旺宫中藏亡刼勇夺三军
　　【八字中如带亡神刼煞得遇真正长生及年支纳音或得长生临官帝旺者主武畧出羣有举鼎防山之勇也】
　　为跨马以亡身因得禄而避位
　　【柱中原多比刼无财用岁运逢财日主乃贪其用比刄必然刼夺重则损命丧家轻则休官罢职原用官星带财为贵运行归禄之乡乃比肩旺地必然争夺官正谓遇比肩而争竞于此反失俸禄故避位也】
　　印解两贤之厄财勾六国之争
　　【两贤者二煞也印者仁也凡用日主不弱两煞透出天干并虐日主无食为救纵有亦被枭神所夺者最凶若能用印化煞使降于我如此不独富贵出人且能享福一云两贤官与煞也若止作煞言重下句众煞混行意财者人所共欲之物因兹而搆祸者多矣若局有刄伏于柱中不遇其财则无争刼倘有财为用或岁见财惹起比肩混刼为祸刑耗伤妻在所不免】
　　众煞混行一仁可化一煞倡乱独力可擒
　　【煞本待制而后服从若见煞多力不能制制之则必致叛故不若用印印者仁也以仁化煞使煞自降为妙喜印旺郷乃益其化不宜再见制伏所谓疾之已甚乱也独煞倡乱势力有限一食制之自可以服况食神多制者乎】
　　印居煞地化之以德煞居印地齐之以刑
　　【如甲日主用申为煞尅我无制其凶可知殊不知水印长生于申自能化煞不使凶暴若干支多财乃成下格比旺财轻者用之更美如乙木用辛金为煞遇子栽根恃强尅我虽为我之印乃煞所生之宫若更辛金透出侵凌日主干无食神为救者得旺午冲子去生杀之宫则辛无所倚庶免尅身之患】
　　兄弟破财财得用煞官欺主主须从
　　【一局比肩日干専禄柱中不见财官则无所用却要比肩成党望空冲破财旺之宫而财方为我之用大怕填实冲宫留合比肩假如辛酉日遇酉多冲卯遇卯多破午乃合正用官煞太多日主无力四柱更不拖根运途又行财煞不如弃命从煞遇煞旺之乡必能发福大忌身旺食神之运】
　　一马在廐人不敢逐一马在野人共逐之
　　【马财也乃比肩必争之物若财明透四柱中特立无遮拦者譬如马之在廐其分素定比肩不敢争逐大怕背财运道三合六合之乡比肩乘机暗窃致祸不轻若用财不见明露隠于支库之间乃人所不知之地比肩竞圗窃取虽深藏固闭难保无患】
　　财临生库破生宫兼奉两家宗嗣
　　【凡命以印为母以财为父财固以印为家印必以财为主然财贵而印自荣夫败斯妻无倚所以论人根基父母必以看财为先若财有长生之宫又见墓库局却有神破所生之宫无犯于墓库者则为螟蛉过继之儿弃父随母之子也葢生乃发之初库在收敛之际弃始由终故如此也】
　　身坐比肩成比局当为防度新郎
　　【凡命无伤官食神者必然用财为妻妻所属之宫日下一位是也却被比肩占了又见三合成局岁月时中见财必夺柱若无财岁运见亦为患尅妾伤妻岂止一二而巳】
　　父母一离一合须知印绶临财
　　【柱中财印乃为父母之神所处不许同宫虽为父母之名实有尅剥之意岂能免离间之恨哉若印与财相连一宫而财印皆有着脚生禄同乡者终得聚合成家而无间矣】
　　夫妻随娶随伤葢为比肩伏马
　　【凡论财为妻室财逢旺用之年或有生助进气当得一妻若财下原伏比肩因被煞神制伏不遂可夺之机一遇其财又见食神制煞则纵志夺财妻难久处】
　　子位子填孤嗟伯道妻宫妻守贤齐孟光
　　【子者官煞也子位者生时也时上要财及用官煞生旺之气不逢刑害孤虚不失用神时则有子矣若官失其令更有伤官食神为妬径来时上填实反有伯道之叹妻者财也妻宫者日支也本宫若见其妻乃得位矣不逢比刄不遇刑冲不有桃花恶煞仍得天月二德贵人同处者不惟过道韫之才且有孟光之德也】
　　入库伤官阴生阳死幇身羊刃喜合嫌冲
　　【伤官本有阴阳生死当较其是否凡伤官归库岁运逢之多见丧亡横祸殊不知五阴伤官于此返防无咎刃乃幇身之物大怕身旺逢之得一重煞与刃作合化为权星若见官与刃冲战乃成恶煞用者当审其轻重好恶何如耳】
　　权刃复行权刃刀药亡身财官再遇财官贪汚罢职【权煞也刄兵也身旺用此两端乃兵刑首出之人也煞旺喜行制乡刃旺喜行煞地若原煞旺复行煞旺之乡立业建功处不免死于刀剑之下刃多再逢羊刃之地进禄得财处必然终于药食之间数使然也财俸也官禄也身强遇此两端乃名利出羣之士凡官弱喜行旺乡财旺喜行印地皆发福成立之时也若有印逢官则禄过矣财旺逢财则俸余矣君子禄过俸余必见贪汚罢职】
　　禄到长生原有印清任加官马行帝旺旧无伤宦途进爵
　　【原用官星衰弱不能称印绶之荣若官遇长生便见清竒特立且有顾印之情印乃扶身之本三者之用既周于此必然进爵原用偏正之财虽得位而失其时居官亦未显要必待帝旺临官岁运财巳足用马必健驰旧无比刃伤刼于此加官进爵立业余财可征矣】
　　财旺身衰逢生即死
　　【财旺身衰力不能任意若与之相忘反见所守安然一遇长生之地即便倚强苟图财未得而祸随至矣】
　　刃强财薄见煞生官
　　【兹言用官微眇而财又浅薄葢因羊刃刼财不能生官则官无倚矣如见一位七煞合刃弃财以苏财病足以生官官自旺矣学者于此又不可有见煞混官之嫌也】
　　兹法之妙今颇习而成章少助愚开明万一
　　憎爱赋
　　富莫富于纯粹贫莫贫于战争贵莫贵于秀实贱莫贱于反伤文章锦绣贵马防于学堂襟度宏濶水火合于情性深谋远虑徳星居沉静之宫术业微帝座守文章之舘魁罡有灵变之机离坎乃聪明之户贵人禄马宜逢刼刃空亡可远长生招贵人之可爱衰败遇小人之憎嫌四宫溃乱兮不仁不义五行相生兮为孝为忠印禄在刑冲之位心乱身忙日时居鬼库之中忧多乐少日干旺而灾咎寡财命衰而惆怅多衣食奔波旺处遭尅利名成败贵地逢伤平生祸福頼于日时一岁吉凶凭于气运福星有气而变动陞迁岁尅运凶而人离财防大运危而生百祸流年吉以除千殃无絶至絶财命倾危求生得生名利称遂三合六合逢之吉重凶轻七煞四凶遇之祸深福浅职迁官进定因禄防之年产置田增必是合财之地岁君冲压主凶灾大运受伤殊少吉岁宜生运运喜生身三位相生一年称遂财官俱旺应显达于仕途财食均荣岂淹留于白屋禄入聚生之地富贵可知马奔禄旺之乡荣华可断欲取交关利息须要六合相逢时干带禄朝元定主安然获福月衰时旺早岁丰肥本重主轻终身飘荡惯取市防之利必因旺处逢财忽然显达成家定是刑中见贵主本当时得女士以扶持贵禄有情因君子而叶吉南商北旅定知马道之通东贩西驰必是车运之利日干困弱伯牛敢怨苍穹禄马衰微顔子难迯短命凶莫凶于支刄吉莫吉于干强马劣财微男逃女走天罗地网非祸横灾穷途逢刼危疑必犯自刑絶处逢财妻子应难谐老大耗小耗多因博戏亡家官符死符必主狱讼时有或再四柱遇絶三命刑伤难免徒绞之刑终受黔面之苦若逢五鬼雷伤虎咬无疑更值羣凶恶殃横死定断女多淫贱男必猖狂或问人之性情贤愚善恶先推贵煞旺衰方究机巧灵变心高者魁罡为祸性顺者六合为祥观幽闲潇洒之人遇华葢孤虚之宿好恃势霸道之辈犯偏官刼刃之权刼刄生鄙吝之悭更出机关之险谋畧多因于壬癸威猛必本于丙丁甲乙顺而仁慈大量庚辛亏而果断无刚孤囚遇之无精神破败逢之多疎脱刑战者愚顽静安者贤俊躁败者火盛隠忍者金多金水司令而相生火土逢时而相助不劳心而衣食自足不费力而家计自成更若德神相扶定是推尊乡里贵禄拱位必然台省名其所忧者福不福其所虑者成不成福不福者吉处遭凶成不成者格局见破伤其格则伤福破其局则招祸譬若苗逢秋旱而冬廪空虚花被春霜而夏果无成智谋虽裕措用无成纵有囘天转轴之机而无建功立业之遂岂不见郦生烹鼎范増背疽渊明东归子美西去孟舆不遇冯衍空囘买臣负薪而行歌江革苦寒而坐读葢苗而不秀者有之秀而不实者有之更值伤败太过一福不过蒭荛纵有百艺多能难免饥寒疾苦困于沟壑命使其然欲问富贵双胜何由得之莫大于镃基莫竒于秀实达圣达贤者无时不有至富至贵者自古皆然或生煞局之中文高武显或居冠带之下业大才竒若此微如何推测先论学堂之内三竒四福次察格局之外一吉二宜若己未见甲子为祥壬辰见丁巳为瑞壬子丙午主风光儒雅之人辛酉丙申乃俊秀荣华之士阴阳全凭纯美造化最喜相生难辨者日精月华莫测者玉堂金匮得之者荣遇之者贵若论贤愚显晦无非造化钧陶假若鳯生于防蛇化为龙芳兰不断于蓬蒿枯木犹生于山野少贵老贱初屯后亨葢由大运之衰旺以致富贵之变更格局纯而反杂惆怅残春运行老而得时优游晚景是以时有春秋月有圆缺尝观货廕之子亲一丧定无聊复见畊钓之人运一通而殊显多年爵禄一旦俱休时运至者与时相遇值生旺者未必无凶有情者通无情者滞有令者吉有冲者凶官印岁临仕途定知进擢食财运遇庶民亦许荣昌或有少依祖父之荣长借儿孙之贵又有垂髫难苦至老无依葢因四柱之旺衰所由大运之亨否岂不见枯槁之木纵逢春而不荣茂盛之标虽经霜而不败时日更亏年月定无下稍生时旺气朝元必有晚福古有琢磨之玉价值连城世有孤立之人自成家计如烹炼之余而不损岁寒之后而不凋消息妙在变通祸福当察衰旺庶防知命君子共评
　　消息赋【珞琭子注育吾子解】
　　元一气兮先天禀清浊兮自然着三才以成象播四气以为年
　　【此原造化之始三命之所由生也三命以干为禄谓之天元以支为命谓之人元以纳音为身谓之地元此古人窥见造化所以法天地而体阴阳配四柱而成八字此珞琭子首言之义也】
　　以干为禄向背定其贫富以支为命详逆顺以循环【干犹木之干支犹木之校綂言之干阳而支阴也分言之干支各有阴阳也十干之禄寄十二支中阳道顺行阴道逆转皆自长生而数遇本音临官以寓焉此阳生阴死阴生阳死自然之理也○以干为禄而推之则有向背如甲禄在寅遇丑则谓之向见卯则谓之背故禄前一辰曰羊刃禄后一辰曰禄库经云向禄则生背禄则死此所谓向背定其贫富者欤○以支为命而详之则有逆顺如阳男阴女从生月顺行阴男阳女从生月逆行人禀受阴阳逆顺之气在乎支干之中周而复始徃来循环如寒暑之运四时而无穷者也故曰以支为命详逆顺以循环○昙莹曰干禄推之有向背吉凶究之有浅深背而逆者可定其贫向而顺者以知其富然而不在一途取轨亦有逢背禄而不贫于是支作人元运商徒而得失男迎女送否泰交居防吉防凶作用定矣】
　　运行则一辰十岁折除乃三日为年精休旺以为妙穷通变以为
　　【先言干支则八字定矣行运乃三命之最要者故首举其法以示人焉运行则一辰十载折除乃三日为年此古人立运之法也折除要明实歴之数命有节气浅深不同运有就生就节互异中间或休或旺要与八字符协有喜生旺而恶休败有宜休败而嫌生旺千变万化非达通幽消息以尽造化之妙其孰能与于斯】
　　其为气也将来者进成功者退如蛇在灰如鳝在尘【气五行之气也播于四时如春则木旺火相土死金囚水休迎之以临官帝旺将来者进背之以休废死絶成功者退五行之气循环进退人之行运每居一辰相者既进旺者则退当权者用之为福不当权者用之无益若五行气过则退蛇鳝皆属火类火至囚死为土休废为灰巳中三兽为蛇为鳝为蚓故知蛇鳝为火至囚死休废则在尘在灰是土进而火退也○莹和尚曰鳝蚓为水土之属居尘必忧腾蛇乃灰火之神处灰为乐方以类聚物以羣分顺其所欲则吉乖其所趋则凶即物可以观造化也人之行运虽同一宫而气有进退所处不异而命有生死见其不可不精休旺穷通变也此説得之】
　　其为有也是从无而立有其为无也天垂象以示文【此正明五行之气是从无而立有故借天象五星以明之葢播物之初孰为之有太极之后谁为之无有出于无无生于有在气成象在地成形变化见矣】
　　其为常也立仁立义其为事也或见或闻
　　【五行在天为五星在地为五岳在人为五脏推而行之则为五常常有可久之道易曰立天之道曰阴与阳立地之道曰柔与刚立人之道曰仁与义人之道非仁与义则不能立也书曰二五事一曰貌二曰言三曰视四曰听五曰思五常五事皆五行之变化与人事相通人之性情去就见闻动静皆不逃乎此数或见或闻如金木水火土则见而宫商角征羽则闻貌言视听思则见而肃又哲谋圣则闻葢五行之用至不可胜穷非圆机明智之士孰能精察而黙识之哉】
　　崇为宝也竒为贵也将星扶德天乙加临木主休囚行藏汨没
　　【崇者卑之反竒者耦之对物以积而高高之为崇在五行上生下是也物以无与耦之为竒在五行异而乃羣是也将星月将也德天月德也天乙贵神也生年为本生日为主休囚对生旺言人命年月日时四柱有五行上生下有三竒乙丙丁更带将星德贵主本生旺得地所谓吉将交临而福臻成庆此为至贵之命赋先言崇竒为寳贵后言主本忌休囚见崇竒为难遇以主本为切要而诸方神煞则次而言之是知命以五行为先生旺为上将星德贵又神煞之最吉者欤○徐曰崇以主本言凡命中掌夀掌财掌灾福之辰亦谓之崇竒以禄马言凡命中财官印食亦谓之竒德者日交德辰即六合也如壬寅年庚戌月癸卯日乙卯时九月将在卯扶其生日五行九月金土六合卯戌合乙庚合戊癸合如此五行各不居休败之地则贵似非赋义】
　　至若勾陈得位不小信以成仁真武当权知是大才而分瑞
　　【此举水土以例其余勾陈为土之将其于常也为信真武乃水之神其于常也为智信也者足以达于圣智也者足以撰其道五行之用独善于兹得位者戊巳生七月母在子乡当权者壬癸生七月子居母家二物同源俱生于申故也徐以戊巳坐临寅卯并亥卯未壬癸坐临午巳及辰戌丑未下冇官印禄马旺相库墓为得位当权似与赋义有背不若只以土生四季水遇三冬为是】
　　不仁不义庚辛与甲乙交差或是或非壬癸与丙丁相畏
　　【上言当权得位则不交差不相畏也若甲见庚乙见辛丙见壬丁见癸犹二女同居两男并处阴阳不合不成庆也庚辛主义甲乙主仁以交差故不仁不义丙丁主礼壬癸主智以相畏故或是或非若庚合于乙辛合于甲则刚柔相乘仁义兼济非交差也若丙见癸官丁合壬禄则阴阳相配水火既济非相畏也或以甲申乙酉为不仁庚寅辛卯为不义缘寅申庚甲之交差卯酉乙辛之暗战丙与壬则丙非壬是丁逢癸则癸是丁非子午同然巳亥一揆凡命遇此一辰始可言之】
　　故有先贤谦已处俗求仙崇释则离宫修定归道乃水府求
　　【仁义每乖于得失是非常绊于荣枯于是日用不知曽无休息故有先贤谦已处俗求仙割爱少私寡欲或崇释以灭心之火或归道以益肾之精内守精神外除幻妄达物我非有明色空究竟者莫非是也】
　　是知五行通道取用多门理于贤人乱于不肖成于妙用败于不能
　　【道无乎不在物无乎非道五行变化通乎大道何所不该其取用不一故谓多门如识者取之以修定仙者取之则求自非顿悟之士岂能与此是故贤者得之能穷理尽性达五行之妙用愚者失之终亦自昧而无所得能者养之以取福不能者败之以取祸易曰苟非其人道不虚行】
　　见不见之形无时不有抽不抽之绪万古聨绵
　　【见不见之形如十干禄寄十二支有见不见之形存焉甲禄寅寅为显见之禄不见寅而见戌以五子元遁至戌见甲戌戌为甲之禄堂此所谓不见之禄甲以辛为官辛禄酉甲受金鸡酉为明见之官不见酉而见未以天官遁甲入羊羣未上有辛此所谓不见之官　抽不抽之绪如阳气生子旺卯终午阴气生午旺酉终子阳生则阴死阴变则阳化子午乃阴阳化生之始终无极也阴极则阳生阳极则阴生气自子午中孚甲抽扎而出出入无疾徃来不穷如丝绪之聨绵万古不断之义○太云见不见之形抽不抽之绪则日迁月变暑徃寒来代废代兴更休更旺一显一晦一缩一抽绵绵若存无时不有葢阴阳五行有见不见有抽不抽其理妙其机发泄无物不有无时不然自有天地人以来便如此要顿悟何如】
　　是以河公惧其七煞宣父畏其元辰峨眉阐以三生无全士庶鬼谷播其九命约以星观今集诸家之要略其偏见之能是以未解曲通妙须神悟
　　【元辰七煞煞之最凶命禀五行斯患孰逃上古圣贤如河上公仙之流也文宣王圣之至也犹俱畏二煞况其他乎于是著书济世吉凶祸福告在未萌峨眉仙阐以三生非不精也鬼谷子播其九命非不通也指陈言幽奥难测故云约以星观无全士庶三生禄命身也九命身命两宫禄马二位生年胎月日时也珞琭子集诸家之要旨略其偏见之能独发心得之见着为是文大解义曲通妙机在学者神悟而变通之斯为善矣】
　　臣出自兰野防慕真风入肆无悬壶之妙游衢无化杖之神息一气以凝神消五行而通道
　　【臣者对君之称兰野地名自叙所出防慕真风则其志大矣悬壶化杖乃壶公费长房故事称前人之至妙悔在已之无能外絶所欲内无所思息一气以凝神消五行而通道故着此赋名消息焉葢造化有消有息故云】
　　乾坤立其牝牡金木定其刚柔昼夜互为君臣青赤时为父子
　　【此消息造化之大规模也干属阳为天道君道夫道坤属阴为地道臣道妇道干以动为体曰辟户坤以静为体曰阖户乾坤立阴阳牝牡之合两者交通斯五行变化在其中矣易首乾坤正此义也仁柔义刚金木性之所司一阴一阳刚柔相推独刚而无柔则不能生变独柔而无刚则不能生化昼为刚生变以进夜为柔生化以退积刚柔而成变化积昼夜而成进退昼为阳以象君夜为阴以象臣昼夜之道其微有消息其着有盈虚其分有幽明其数有生死一泰一否一损一益终始之相因新故之相代荣辱之所至福禄之自来莫不本诸此也五行之神曰帝东方青帝之父生南方赤帝之子青赤之理父传子道也言阴阳五行之中有君臣父子夫妇之道存焉是造化之大指通乎人伦也欤】
　　不可一途而取轨不可一理而推之时有冬逢炎热夏草遭霜类有阴防栖氷神宿火
　　【此言阴阳五行之道微妙难通隠奥难测不可只一途取轨一理而推之如冬寒夏热此理之常时之正也若冬逢炎热夏草遭霜则非其时矣非其时而行其令是可以常理拘乎防火氷此理之有类之宜也阴防栖氷神宿火则非其类矣非其类而居其所是可以一途论乎常者易究不常者难穷造化岂易言哉邹子吹律而寒谷囘春孝妇含寃而六月飞霜古今纪灾异此类甚多不可谓非阴阳五行之变也火防之毛绩而为布氷蚕之脂登而为爼此世之所知也神异经曰北方有层氷万里厚百丈有防重万斤毛长尺余在中藏焉是阴防之栖氷也尔雅曰一曰神十曰火郭璞赞云天生神物十朋之或游于火是神之宿火也徐子平指冬至一阳生夏至一阴生为冬逢炎热夏草遭霜以癸禄在子为人元丙以癸为官印戊禄在已为人元癸以戊为官印为阴防栖氷神宿火恐非赋义】
　　是以阴阳罕测志物难穷大抵三冬暑少九夏阳多祸福有若禨祥术士希其八九
　　【上文言冬热夏霜氷防火非阴阳常理物类相感故云罕测难穷此反照破上文言时有冬逢炎热大抵三冬暑必少也夏草遭霜大抵九夏阳必多矣寒暑既有其常阴阳可窥其奥祸福当以理推禨祥显以类应术士专门论三命五行行年岁运遇旺相得位之运则泰遇休囚失位之运则否只道其常可希冀八九中足矣人命行年岁运祸福之应如禨祥之变异志物之难穷挟术之士十分之中此理亦难希其八九葢天地无全功而况于人乎亦通】
　　或若生逢休败之地早岁孤穷老遇建旺之乡临年偃蹇若乃初凶后吉以源浊而流清始吉终凶类根甘而裔苦
　　【身虽逐运必假运以资身势须及时亦假时而乘势生逢壮岁运宜处于旺乡晚遇衰年运恰宜于困地是乃随宜消息休旺自如初生歇灭而晚岁兴隆者源浊流清之谓也防年建旺而临老蛉者裔苦根甘之谓也其乃较量运气穷究根源先察根基厚薄兼明运限始终虽未百发百中亦可希其八九大抵人命立年为尊其胎月日时资以次之故曰作四柱之君父为吉凶之主宰而立其年也明运气之本推虚实之基而取其月观安危之兆察苦乐之原而取其日定贵贱之本决生死之期而取其时辨防荫之始究未立之前而取其胎月管初主日管中主时管末主年则总綂之须要终始兼济前后相应则富贵两全财禄双显无初吉终凶始凶终吉之异矣然而不易得也或只中下兴隆亦可为成实之命】
　　观乎萌兆察以其原根在苗先实从花后
　　【谈命之説以胎为根以月为苗以日为花以时为实穷根可以知苗见花然后知实是以圣人观乎先兆见乎未萌即察其根源则知其苗裔也徐曰欲知运内吉凶先看根元胜负根元有贵则运临贵而必贵根元有财则运临财而发财根元有灾则运临灾而生灾其説亦通】
　　胎生元命三兽定其门宗律吕宫商五虎论其成败【禽分三十六位支列一十二辰次而布之一辰三兽子人防蝠莺丑人牛蟹鳖寅人虎狸豹卯人兎狐貉辰人龙蛟鱼巳人蛇鳝蚓午人马鹿麋未人羊鹰鴈申人猴猿猱酉人鸡乌雉戌人狗狼豺亥人猪豕防凝神子云象神者即天禄主大富贵不象神者天云不禄具以形神性气断之胎生元命只如甲子生人生月癸酉胎逢甲子元命是同又如乙丑金人月若巳卯胎逢庚午以土生金二説并详其意不远或曰以年取月以月取胎观三处承属谓之三兽有无吞啖伤形则可以定宗门之出处阳六为律阴六为吕五音总于律吕律吕相合分支定干五行合为五音是故甲巳宫土遁起丙寅乙庚商金遁起戊寅丙辛羽水遁起庚寅丁壬角木遁起壬寅壬癸征火遁起甲寅五音皆自寅起寅为十二月之初二六时之首也人之成败吉凶由此而始】
　　无合有合后学难知得一分三前贤不载
　　【道立于两成于三变于五而天地之数具其十也耦之而已无合有合如甲与巳合柱不见已而得午缘午中有已禄寅与亥合柱不见亥而得壬缘亥上有壬禄又如寅午戌合柱不见寅而得甲缘寅中有甲禄得一分三如甲得已为一合得午为二合得亥为三合此乃得一禄而分三禄与前见不见之形抽不抽之绪理相贯穿李虚中论支干合全格年月日时胎五位能合干支全言子则丑在言寅则亥在言甲则巳在言乙则庚在禄干五位如带甲乙丙丁戊自然合起己庚辛壬癸十二支如带寅卯辰巳午自然合起未申酉戌亥或于子丑位有禄马加之则十干十二支皆合全矣徐曰无合有合即刑合丑子遥巳等格得一者既见有寅刑巳丑破巳而丙戊被刑破而出则便分三而行是三合巳酉丑也古歌曰虎生奔已猪猴走羊击猪蛇自然荣此解亦通】
　　年虽逢于冠带尚有余灾运初至于衰乡犹披尠福【年太岁也运大运也年虽逢于冠带犹披暴败之余灾运虽至于衰乡犹带旺官之尠福此行运所以有前后五年之説二句互文见义】
　　大段天元羸弱宫吉不及以为荣中下兴隆卦凶不能成其咎
　　【天元十干也干以生旺为荣若衰病死墓絶则天干羸弱虽所临官分之吉如得财官将星天乙之类亦不及以为荣中地支也下纳音也中下俱临五行兴旺之地虽八卦定分为凶亦不能致灾徐曰凡命天元临财官之地而生不得时本气羸弱上下五行休旺又不相辅虽官遇禄马之吉亦不及以为荣如庚辛生于春月别位有火尅金金见寅卯甲乙为财缘木中旺火害金而金又不得其令虽宫属财吉而反发凶祸之例是也中者人元下者支元如丁以壬为官印中下禄马建旺成庆虽火临絶地却乘中下之贵成鉴曰禄虽絶而建贵陶朱云絶禄亡财不为凶兆是也或以一吉三生属九官五鬼絶命属八卦亦通】
　　若遇尊凶卑吉救疗无功尊吉卑凶逢灾自愈禄有三防灾有五期
　　【立年为尊其胎月日时资以次之大运为尊其太岁小运资以次之若遇本命与大运德合于建旺之乡其岁运日时凶而不能为咎大运与本命争战于死囚之地其岁运日时吉而未足为救故曰云云○禄有三防者长生帝旺库也其为至吉之地灾有五期者衰病死败絶其为至凶之地葢禄对灾言非干禄之禄当以活看今之学者但举三合而以金逢巳酉丑木居亥卯未火得寅午戌水遇申子辰便是禄有三防非也徐言以八字中内外三元有最得力者为尊即用神也用神不可损伤若有损伤则虽别位之吉不能救若年月日时内外三元虽有尅战但不损于尊者即逢灾自愈也更切消息所损之神主何吉凶害命则身灾害妻则妻灾害官则官失其説有理但尊卑字灾通】
　　凶多吉少类大过之初爻福浅祸深喻同人之九五【凶多吉少之命以其休囚无气故不宜于进用有类大过初爻其爻辞云初六借用白茅无咎六阴柔无过人之才初在下非有为之时可以遯世而避位戒人以慎之道也夫子曰慎斯术也以徃其无所失矣正此意也福浅祸深之命以其五行相尅而无气亦非谋望进用之宜喻如同人卦中之五爻辞云同人先号咷而后笑大师克相遇象曰同人之先以中直也可见直道难行戒人以自克之意也】
　　闻喜不喜是六甲之盈当忧不忧頼五行之救助【闻喜以盈为言盈者益也不喜以为言者损也损益之道由六甲而推之或以空亡为天地虚脱之辰六阳命畏于阳宫六阴命畏于阴位岁运行年遇禄马贵人而在空亡五行之盈相制是闻喜不喜也○当忧不忧是五行休废之处逢生如木得甲申癸巳之例假如戊申人得丁酉暴败破碎自刑丁酉死火已化为土子传母道甲寅人运至申上冲刑反吟禄马俱絶为旺金所制遁见壬申是干救神术云絶处逢父母变灾为福是也余见六甲五行其説圆活或元命八字有有盈有救有助或行运流年有有盈有救有助不可执定盈者或吉或凶之谓也救助者制凶扶吉之谓也】
　　八孤临于五墓戌未东行六虚下于空亡自干南首【甲子旬中戌亥为空亡对冲为六虚乃辰巳也戌亥是干金之位在西极之北隅迤逦甲戌甲申自干南首故寅申巳亥四孤之地辰戌丑未五墓之乡向戌未而东行顺空亡而逆转或以八孤者除辰戌丑未乃五行之墓其余八音孤虚之辰孤临于墓如申酉人孤辰在亥而寡宿居未五行之墓寄于四气之中其气皆随月建而来行东之戌与未乃火木之墓木自亥生火从寅起火木之气皆自寅首之东行而钟藏于戌未之墓如乙丑生人以亥为六阴正空亡亥冲巳为六虚亥为干天巳为防地巳乃南方之首神故云六虚下于空亡孤既东行虚则西回二者尝相对此总论十二支中神煞之名顺逆循环孤虚空亡五墓为人命之最要者欤】
　　天元一气定侯伯之迁荣支作人元运商徒而得失【以干为禄故天元清秀吉将加临人得之而贵也以支为命故支元纯粹四柱比和人得之而富也此天地之分干支之别也天元一气不是一様如今谈命者所指以其象天故云一气天禄之所司也须禄带天德官印贵食五行四柱中兼得生旺气者至贵○商贾之徒详以人元定财物之得失须观有气无气当究进神退神故下文云财命有气财絶命衰运对定而言定则决定运则流转义各有所取也】
　　但看财命有气逢背禄而不贫若也财絶命衰纵建禄而不富
　　【人生以财命为主五行所尅者谓之财有气谓财与命皆得寓于五行生旺之地虽四柱背禄使之无官亦不至贫贱若命与财俱无气虽得月建坐禄使有小官亦不能致富贵假如庚寅木尅丙戌土为财土旺在戌身命二木至东南戌虽背申之庚禄以其财命有气故不贫又如甲辰生人得丙寅火以金为财絶在寅辰土至寅为命鬼兼遇空亡财絶命衰虽月建坐禄以财命无气故不富前云以干为禄向背定其贫富葢指财命两宫各宜旺地不但八字行运皆然徐説以财命有气如甲乙见巳午等月建禄不富如甲乙生寅卯等月当并详之】
　　若乃身旺鬼絶虽破命而长年鬼旺身衰逢建命而夭夀
　　【破命长年以其本命旺宫逢絶鬼者是也如火在已宫值水木居寅地逢金土向申乡遇木金归亥中逢火○逢建命而夭夀以其本命衰乡逢旺鬼是也以土到寅中见木火归亥地逢水金在已乡得火火居申位逢金俱以纳音取之五行之理受制则天制物则夀旧云建命主长夀破年主夭殇故竹轮经云建命未必延长破命未必天夀此珞琭子所以消息也天元论贵人元论富财命论贫富身鬼论夀夭各指其重者言之也】
　　背禄逐马守穷途而恓惶禄马同乡不三台而八座【禄者爵禄之谓也马者车马之谓也人命重禄马故先言之禄马皆可以致富贵若禄背之而去马逐之而防二者俱失所以守穷途而恓惶背如阴阳之相背非所谓向也逐如防逐之逐非所谓追也如癸亥人得正月甲寅癸禄在子寅以背之驿马在巳寅以刑之前因刑而逐去其马后因背而不能及禄马在面前禄在背后向前趂马禄又不来囘住待禄马又渐远此正与赶禄拦马相反同乡用日干遁禄时干遁马五子元求之则可知假令庚午人得壬辰日丁未时便以丁壬庚子遁至戊申缘庚禄午马同在申上与本命相得尤佳又如甲申人丁丑月巳酉日丙寅时命生时于帝座上防同禄马兼甲申巳亥丙寅皆禀五行清旺生气故应晚年有非常之遇所以位至三公夀逾七十徐説以禄为官马为财见伤官为背禄见比刼为逐马如甲人生三春九夏天元更带丙丁甲乙或亥卯未之例同乡乃壬午癸巳等日柱有丁巳丙戊归禄午巳之例并当详之】
　　官崇位显定知夹禄之乡小盈大恐是刼财之地【夹禄即拱禄如癸丑得癸亥之例刼刼煞如丁丑得丙寅岁水以尅火为财丙寅乃自生之火可谓小盈丑人以孤刼在寅丑土受寅木之制为财化鬼斯所谓大也三命以财旺为吉人以有财为福若值劫地纵禄命有一二吉处亦不免大徐论夹禄如癸丑日癸亥时不可本禄位为岁月所占别位又不可尅壊天干冲动地支夹贵不住走了贵气所以福聚之地不可被伤祸聚之地不可无救五阳干见五阴为刼财五阴干见五阳为败财刼凶于败其解尤善】
　　生月带禄入仕居赫奕之尊重犯竒仪蕴借抱出羣之器
　　【王廷光解生月带禄以生月为运元带天禄生旺之气而行运者主平生温厚为福最多举生月而生日生时可知或四柱五行互相带禄兼乘生旺之气为贵莹和尚解本命禄元与生月同用日干求之如庚子人甲申月但得乙庚日便用丙丁推之甲申是也徐子平解甲乙人秋生丙丁人冬生即正气官星生月带之则父子之气近为禄相需更生日支内天元自旺生时不居休败行年复在禄乡为生月带禄余见以戊日逢乙巳月壬日逢己亥月癸日逢戊子月干支带官禄或年日时所坐之支得坐月干以壬寅日得甲辰月辛酉日得辛巳月之例入仕定居赫奕之尊○重犯竒仪王廷光解乙丙丁为三竒戊巳庚辛壬癸为六仪十干用九而遁去其甲者之谓仪如乙巳生得辛巳月日辛为仪乙为竒乙以辛巳为生成官又坐官禄长生学堂二巳乃重犯竒仪竒仪者天地阴阳耦合英秀之气也莹和尚则以甲戊庚乙丙丁法天地二仪李仝则以子加寅顺数至年月见本命余观遁甲论三竒六仪王廷光之解为是此以上论贵命根基此以后説运中会遇故下文云云】
　　阴男阳女时观出入之年阴女阳男更看元辰之岁【男女之别男尊女卑阳位本男阴位本女今言阴男阳女失其序矣既失其序则运有逆顺大运出入之年虑招不测之咎阳男阴女各得其宜大运迁变之年更看元辰等煞是故吉凶悔吝生乎动者也行运为三命之最要乎徐子平解此最详元辰是当生元有害官印之辰前云出入之年此论元辰之岁其理无二至于论节气之浅深财官之向背皆前人所未发也】
　　与生地之相逢宜退身而避位凶防吉防伏吟反吟阴错阳差天冲地击
</div>
    <div class="pagination">
<a href="三命通会_page56.html">上一页</a><span>...</span><a href="三命通会_page52.html">52</a><a href="三命通会_page53.html">53</a><a href="三命通会_page54.html">54</a><a href="三命通会_page55.html">55</a><a href="三命通会_page56.html">56</a><span class="current-page">57</span><a href="三命通会_page58.html">58</a><a href="三命通会_page59.html">59</a><a href="三命通会_page60.html">60</a><a href="三命通会_page61.html">61</a><a href="三命通会_page62.html">62</a><span>...</span><a href="三命通会_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
