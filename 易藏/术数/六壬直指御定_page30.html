<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 30 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 30 页/共 65 页</h1>
    <div class="content">　　课义：全值魁罡，身动非常，动亦无用，中末空亡。
　　解曰：魁罡临于日辰，更见天罡发用，主有非常之举动。但中值旬空，末又马临空地，虽动无益，必有变更。吉不成吉，凶不成凶也。
　　断曰：此涉害之卦，合登天之格。天罡临辰发用，贵登天门，罡塞鬼户，六神藏，四煞没，为真斩关格。最宜避难潜形，不利追亡捕盗。凡有谋为，俱防阻隔。中末空亡无力，在吉事则为破散，在凶事则为消释也。
　　天时：将雨而云散，出旬方有雨。家宅：不安，防奸私逃走之事。婚姻：不用。胎产：防损孕伤胎。功名：有声无实。求财：徒劳心力。疾病：始见危险，旋有解救。失脱：难寻，逃者踪迹不定。出行：有阻宜避，难潜藏。行人：立归。争讼：宜解散。兵战：虚张声势。坟葬：防墓有破环。
　　毕法云：后合占婚岂用媒，罡塞鬼户任谋为。课经云：戌加旬首，并乘元武为闭口。又六神藏者，螣蛇临子为坠水，朱雀临癸为投江，勾陈临卯为入狱，天空临巽名被剥，白虎临午为烧身，元武临坤为折足。四煞没者，辰戌丑未四墓煞，临乾坤艮巽，陷于四维也。照胆秘诀云：除定开危卯未方，龙常阴合可逃藏。


庚寅日第十二局　干上酉
　　课体：重审，进茹，升阶，蓦越。
　　课义：人宅俱旺，动遭罗网，干支坐墓，情怀不爽。
　　解曰：干支俱临旺神，人宅亨泰，安享为宜。若不守旧待时，希心妄动，即遭罗网矣。苟能坐待，末助初生，自当亨吉。但交互坐墓，所谓甘遭昏晦者也。三传俱火，脱支伤干，仕宦占之，最为吉兆，惟不利于常人。
　　断曰：此重审之卦，顺进连茹，进中有退，事不利顺。惟宜安分守正，则人宅兴隆，无心中得外来之助。
　　天时：晴多雨少。家宅：人安宅旺，不宜妄有迁动。婚姻：龙神落空，且受后克，不成，成亦不永。胎产：胎安而产难。功名：可得，后少结局。求财：宜坐拥厚赀，妄求反有灾。投谒：两贵俱合下神，必相款洽。疾病：反因养生致疾，后得痊可。失脱：主奴婢所窃，可获。出行：不宜妄动。行人：忽然而至。争讼：财势相当，终归我胜。兵战：宜坚壁不动，先动者败。
　　毕法云：互旺俱旺坐谋宜，人宅坐墓甘招晦。指掌赋云：辰巳午为升阶，亲观光于上国。顺连茹空，名曰声传空谷。退吉而进则不宜。神将论云：天罡发用主旧事，乘六合主宰杀。又：六合在天为光禄大夫，主婚姻嘉会，在辰曰违礼，亦曰持巾。


辛卯日第一局　干上戌
　　课体：伏吟，龙战，斩关，三交。
　　课义：交合幸美，然后无礼，彼既如兹，我亦若此。
　　解曰：辛干寄戌，辛即戌也。卯与戌合，上下交互相合，凡事皆美矣。既而卯木发用，传出子水，为无礼之刑。末传午来冲子破卯，彼此相为仇敌矣。毕法以卯子卯为三传。
　　断曰：伏吟之卦，有屈而不伸，静而不动之象。支干上下交车相合，并地盘之支干皆作六合，所谓上下皆合两心齐也。最宜交关取财，并交涉诸事。昼占白虎乘亥，上遁丁神为鬼。如年命在亥而占此者，至凶至危，纵空亡亦不能解救。
　　天时：火上水下，恐不能雨。家宅：夫妇甚和，家道亦丰。仕宦：官贵爻空，占官不吉。求财：昼占极吉，夜占恐多惊恐。婚姻：支干上下皆合，必成。胎产：占胎不吉，占产恐多时日。疾病：肾家有病，幸有良医，不久自愈。出行：人宅相恋，不能速行。行人：近者立至。兵战：昼占吉，夜占惊。
　　毕法云：上下皆合两心齐，胎财生气妻怀孕(四月)，胎财死气损胎推(十月)。指南：庚辰三月，戌将戌时占生产曰：此必双胎，主八月戌日辰时产二子。何以为双胎？以月建重叠作胎神。何以为两男？以卯属震为长男。日上河魁，乾宫所属，亦男也。八月生者，酉冲卯胎。戌日辰时者，戌为养神，辰来冲戌故也。


辛卯日第二局　干上酉
　　课体：重审，天狱，励德。
　　课义：禄乘虎元，每被忧煎，墓脱丁扰，不得安然。
　　解曰：酉乃辛金之禄，昼乘元武，夜乘白虎，忧煎之极，不可守矣。弃而投于初传，又系日墓。中传子水，乃是脱气。末传亥上乘丁，被其扰乱，愈不可当。一无托足之地，岂得安然乎。
　　断曰：连茹之课，传作三奇，万事有和合之象。但卦名重审，以下犯上，事多不顺，起于阴小。又名泆女，事主暗昧不明，不可遂意而行。冬日丑土乘天后发用，占小儿疾病，恐难医治。缘子孙爻乘丁，天后又克之也。昼占帘幕贵人临支，从魁临干，问科场必中魁元。
　　天时：天罡指阴，毕宿临干，昼占青龙发用，三传尽皆水神，大雨之象。家宅：夜占必富而且贵，昼占恐有争竞田土桥木等事。功名：夜占甚吉。求财：家中自有，外财难取。婚姻：可就。胎产：子息属阳，二阴包阳，孕必成男。疾病：头疼之疾，心经受伤，或是虚脱之疾。出行：不宜。行人：末传旬丁乘马，行者立至。兵战：昼占则胜，夜占不宁。
　　毕法云：旺禄临身徒妄作，虎乘遁鬼殃非浅。课经云：干上酉为日之旺禄，昼占上乘元武，则酉禄被元武所夺，谓之禄被元夺。心印赋云：子丑相加事必成，更逢吉将转欢欣。指掌赋云：三奇发用，疑惑解而喜气生。


辛卯日第三局　干上申
　　课体：涉害，间传。
　　课义：中有旬丁，凶动不宁，昼夜天将，元虎交并。
　　解曰：亥乘遁丁发用，有不宁之象。况昼夜元虎，并临于亥水之上，其为惊忧，非至凶而至速乎。
　　断曰：涉害之课，事多不顺。又逢间传，阻滞多端。自亥传末，如人入幽暗之中，有遁身之象。君子占之则吉，小人遇之则凶。又三传递生支神，宅必闳大。但墓临于卯上，谓之墓门开格，主有外丧，宜迁葬以禳之。又主妇人腹痛，缘夜占天后临丑，被卯木克土故也。
　　天时：水母临干，水神发用，且与毕宿相会；末传土神落空，自然有雨。家宅：居室甚好，昼占得财，夜占恐有外丧。仕宦：贵人落空，占官不吉。求财：宜得尊长之财。婚姻：支干之上神，甲己作合，婚姻可就。胎产：下强上弱，妊乃成女，昼占后空，产期亦速。疾病：昼虎乘丁，病必头痛，或心火受伤之症，必待末传未土填实，制虎生干，方能痊好。出行：支干暗合，行期迟滞。行人：旬丁发用，与马相等，天罡指仲，行者在途。兵战：昼占则胜，夜占不宁。
　　毕法云：金日逢丁凶祸动，龙加生气吉迟迟。课经云：庚辛日丑加卯，为腹胎格。缘丑为腹，卯为胎，胎在腹中也。指掌赋云：亥酉未为时遁，无出潜之意。


辛卯日第四局　干上未
　　课体：昴星，励德，龙战。
　　课义：虎视虎刑，六害重迎，极惊极恐，实脱虚生。
　　解曰：四课无克，乃虎视课也。干上未土，夜将乘虎，是虎视课。中复见白虎，已为凶兆。四课中更有未戌相刑，子卯相刑。而干支三传，又逢子未相害，是刑害重逢，极惊极恐之课也。脱干之子水则实，生干之未土则空，是但有损之者，而无益之者矣。
　　断曰：冬蛇掩目之卦，蛰而不动，有眈眈逐逐之象。惊忧难免，暗昧难防。幸遇中传之空，刑既无力，害亦无伤。倘逢吉将相生，尚有虚名虚利，惟宜排难解纷而已。
　　天时：日上空虚，初末子水被天空所克，无云无雨，虎视逢虎，风能拔木。家宅：上神刑宅，伤克难免；幸日禄居阴，夜占家渥。仕宦：官贵不见，恐不能得。求财：己财难守，外财亦无。婚姻：男不佳，女不吉。胎产：二阳包阴，孕乃成女，母实儿空，占产不吉。疾病：昼占白虎，乘未克水，肾经受病，然未土空陷，不药而愈。出行：恐不能即行。行人：近者即至，远者不能。兵战：有失众之象。
　　毕法云：虎视逢虎力难施，彼此猜忌害相随。占验：寅将巳时占贼，曰：贼神即系眷属子孙之类，偷不出门。缘宅上之脱气发用，上乘天空，必系子侄与仆人偷之也。三传自支传干，而复传干支，俱不出门。占人行年，又在卯上，乃家贼无疑矣。


辛卯日第五局　干上午
　　课体：比用，曲直，泆女，寡宿，知一。
　　课义：财化为鬼，足下乘丁，昼如告贵，贿散方成。
　　解曰：三传木局，干之财也。反生起干上午火，来克辛干，是财变而为鬼，必有因财致祸者矣。末传如足，而乘遁丁，有动而不能自已之象。三传生贵，如以财而与贵人也，彼既受生，自然不暇我克矣，故有告贵贿成之说。
　　断曰：柔日阴比，事生干内，又曰蓦越，祸患起于忽然。昼夜将乘后合，必有阴私暗昧之事。且日上逢空，发用又陷。遇吉事未必皆成，逢凶事即当解散也：
　　天时：天罡指阳，传成木局，不雨而风。家宅：支千自刑，人宅欠利。仕宦：贵人临干，三传生贵，占官最吉。求财：传财化鬼，恐不能得。婚姻：支干自刑，又复相克，占婚不利。胎产：上强下弱，孕乃成男。疾病：头痛甚急，或心肾之疾出行：足下乘丁，势在必行。行人：天罡加孟，道远难至。兵战：未见全美。
　　毕法云：贵虽坐狱宜临干，鬼乘天乙乃神祇。古鉴：以医术不行，占得此课，曰：昼虎临亥加卯，本家东边，不合立一兽头。夜虎临未加亥，西北邻家，亦有兽头。宜设计去之，医可大行。后当有翻胃妇人，宜治肝，勿治胃，缘木克土也。一小儿中风者，宜通水脏，勿治其风，盖导水则风息，以火在亥故也，后俱效。


辛卯日第六局　干上巳
　　课体：重审，斩关，龙战，不备。
　　课义：人就财所，切宜急取，传课循环，动意难阻。
　　解曰：干戌为人，支卯为财，以戌加于卯上，是人至财所也。若此之财，取之宜急，缓则戌土伤于卯木矣。三传不出四课，四课不离三传，乃循环格也。发用斩关，次传驿马，其摇动之意，孰能阻之。
　　断曰：斩关之课，事不由己。像非安居，凡占厄塞。惟利遁逃。又名乱首，受下神所克，以下凌上之象。皆自取其侮，非横逆相加者之比。
　　天时：天罡加酉，朱雀投水，阴雨之象。家宅：以尊就卑，以夫就妻，亦有所益，亦有所伤。仕宦：官德临身，功名可望。求财：急取则有，迟则伤身。婚姻：男就于女，无甚益处。胎产：下强上弱，妊乃成女，子恋母腹，产必迟延。疾病：肺经受病，必遇良医。逃亡：捕女于西南，捕男子正东。出行：宜从水路。行人：天罡加仲，恐在中途。兵战：利主不利客。
　　毕法云：贵人蹉跌事参差，太阳照武宜擒贼。课经云：辛卯日，卯加申，乃胎神临绝受克，占产占胎，俱不吉利。又云：卯加申，戌加卯，谓之斫轮格。占病乃是手足不能举动，或是手足伤损之类。照胆秘诀云：戌加卯上是合乡，丙辛戊癸正相当，信至人归见福昌。


辛卯日第七局　干上辰
　　课体：反吟，斫轮，龙战。
　　课义：交互六害，然后和会，两贵不欢，难施恩沛。
　　解曰：干上辰土与卯支相害，支上酉金与干戌相害，是交互相害也。既而辰与酉合，卯与戌合，是干支之阴阳，复相和合矣。昼贵临子被水克，夜贵加申被金克，情不欢洽，其恩泽何能及下哉。
　　断曰：龙战之卦，一生一杀，反覆不定。合者将离，居者将徙。有孟行莫行，孟止莫止之象。再若行年立于卯酉之上，必主室家离散，兄弟争财。纵有吉神吉将，亦难免其咎也。
　　天时：水运乎上，火居于下，卯酉相乘，雷雨大作。家宅：合中有离，离中有合，凡事不宁。仕宦：官贵不见，课体反覆，虽有青龙，得亦旋失。求财：夜占宜得妇人之财，昼占防失。谒贵：贵人受克，见之不喜。婚姻：支干相合，必成秦晋。胎产：下弱上强，孕乃成男，儿恋母腹，产恐迟延。疾病：戌中丙鬼，乃伤肺金，戌亦脱辛，肾虚之疾。逃盗：捕女宜于正西，捕男宜于正东。出行：行人恋家，丁马不见，不能即行。行人：天罡加季，又兼反吟，归家极速。兵战：有得有失，不宁之象。
　　毕法云：权摄不正禄临支，上下皆合两心齐，两贵受克难干贵。精蕴云：凡巳午加亥子，谓之寒热格，病主寒热往来，虚痨心怯等症。玉成歌云：反吟占事休言定，往复双双两事因，常占须主身摇动，不动人情有怨心。


辛卯日第八局　干上卯
　　课体：重审，励德，斫轮，赘婿，不备。
　　课义：课传回环，财就人旁，取之宜速，迟归墓乡。
　　解曰：卯乃辛金之财，来加干上，干乃人也，岂非财就于人。初传即见，取之贵速，倘若稍缓，必被卯木伤其戌土，是己身反受其害。且被末传之丑墓去，真乃非徒无益而又害之也。
　　断曰：重审不备，事多不顺。凡占不全，以支加干而与干相合，如赘婿相似，凡事不能由己之象也。乙辛日传见本日墓神，谓之旧轮再斫，主退官失职，再谋复兴之意。
　　天时：水虽在上，皆落空亡，罡空指亥，阴而不雨。家宅：身就他人，事不由己。仕宦：昼贵受害，夜贵受克，占官不利。求财：财自上门，速宜取之。婚姻：以女就男，有必成之象。胎产：上弱下强，妊乃成女。疾病：肾虚发晕，良医自至，不久能愈。出行：眷属俱行之象。行人：天罡加孟，尚未启行。兵战：损失俱多，大抵无益。
　　毕法云：胎财生气妻怀孕(四月占)。古鉴：戊午生人，戊申年子将未时占休咎，断曰：主六年之中，四分五裂。因还俗人起衅，遂致家破屋拆，必葬尊长于其中，乃成坟墓。缘太岁人宅克宅，必主有死丧之事。丑为金母，故言尊长。卯上乘元，子卯刑也，有分裂刑伤之象。申为僧而值劫杀，故曰还俗。卯数六，故言六年。后其人之叔子为僧还俗，与之争产成讼，司判与诸子均分，其家遂破。后其叔死，葬于是宅，果成坟墓焉。


辛卯日第九局　干上寅
　　课体：涉害，龙战，泆女，寡宿。
　　课义：夜贵为财，三传助来，中逢丁亥，取即为灾。
　　解曰：寅为夜贵，作日之财，必得贵人之财也。三传木局，又助起财爻，止宜守定贵财。若肆其贪得之心，而并取三传之财，则中传亥水，昼占虽则乘龙，缘有旬丁暗附，取之者必致伤日而祸生矣。
　　断曰：见机之卦，又名龙战，有进退迟疑之象。帘幕临干，占官者主有升迁。但发用逢空，诸事虚花。若有所就，必赖填实方应。庚辛日卯加亥，为胎坐长生，大宜占孕，不利占产。
　　天时：青龙空陷，出旬始雨。家宅：财旺生官，无官者难免讼耗。仕宦：三传生贵，占官最吉。求财：宜得贵人分内之财，不宜贪取。婚姻：男必佳儿，女恐虚花。胎产：下强上弱，妊乃成女，母空儿实，占产甚吉。疾病：肾经受病，或虚脱之症，然病空人实，不药可愈。出行：陆路甚坦，水路不利。行人：天罡加仲，尚在中途。兵战：徒自失众，未见其利。
　　毕法云：贵虽坐狱宜临干。指南：寅命癸酉七月辛卯日午将寅时占科场，曰：中式矣。盖因先锋为幕贵，且临日上，月将官贵，又加寅命，是以必中无疑。然发用未作旬空，必俟未年填实，方中甲榜。


辛卯日第十局　干上丑
　　课体：重审，九丑，励德，天烦。
　　课义：昼虎墓身，夜禄虚惊，中盗末武，昼贵无形。
</div>
    <div class="pagination">
<a href="六壬直指御定_page29.html">上一页</a><span>...</span><a href="六壬直指御定_page25.html">25</a><a href="六壬直指御定_page26.html">26</a><a href="六壬直指御定_page27.html">27</a><a href="六壬直指御定_page28.html">28</a><a href="六壬直指御定_page29.html">29</a><span class="current-page">30</span><a href="六壬直指御定_page31.html">31</a><a href="六壬直指御定_page32.html">32</a><a href="六壬直指御定_page33.html">33</a><a href="六壬直指御定_page34.html">34</a><a href="六壬直指御定_page35.html">35</a><span>...</span><a href="六壬直指御定_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
