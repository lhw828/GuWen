<!DOCTYPE html>
<html>
<head>
    <meta charset="UTF-8">
    <title>滴天髓阐微 - 第 3 页/共 77 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>滴天髓阐微 - 第 3 页/共 77 页</h1>
    <div class="content">乙亥
甲戌
癸酉
壬申
此与前大同小异。以俗论之，“甲以乙妹妻庚，凶为吉兆”，含合忘冲，较之前造更佳，何彼则翰苑，此则寒袷？不知乙庚合而化金，反助其暴。彼则甲辰，辰乃湿土，能生木，此则甲戌，戌燥土不能生木；彼则申辰拱化，此则申戌生杀；彼则甲木进气，而庚金退，此则庚金进气，而甲木退。推此两造，天渊之隔，进退之机，不可不知也。
 
 
 
六、配合
配合干支仔细详，定人福祸与灾祥。
原注：天干地支，相为配合，仔细推详其进退之机，则可以断人之祸福灾祥矣。
任氏曰：此章乃辟谬之要领也。配合干支，必须正理搜寻详推，与衰旺喜忌之理，不可将四柱干支弗论，专从奇格、异局、神杀等类妄谈，以致祸福无凭，吉凶不验。命中至理，只存用神，不拘财、官、印绶、比劫、食伤、枭杀，皆可为用，勿以名之美者为佳，恶者为憎。果能审日主之衰旺，用神之喜忌，当抑则抑，当扶则扶，所谓去留舒配，取裁确当，则运途否泰，显然明白，祸福灾祥，无不验矣。
甲子
戊辰
庚申
壬午己巳
庚午
辛未
壬申
癸酉
甲戌
乙亥
丙子
此造以俗论之，干透三奇之美，支逢拱贵之荣，且又会局不冲，官星得用，主名利双收。然庚申生于季春，水本休囚，原可用官，嫌其支会水局，则坎增其势，而离失其威，官星必伤，不足为用。欲以强众敌寡而用壬水，更嫌三奇透戊，枭深夺食，亦难作用。甲木之财，本可借用，疏土卫水，泄伤生官，似乎有情，不知甲木退气，戊土当权，难以疏通。纵用甲木，亦是假神，不过庸碌之人。况运走西南甲木休囚之地，虽有祖业，亦一败而尽，且不免刑妻克子，孤苦不堪。以三奇拱贵等格论命，而不看用神者，皆虚谬耳。
 
丙子
己亥
乙丑
壬午庚子
辛丑
壬寅
癸卯
甲辰
乙巳
丙午
丁未
此造初看，一无可取，天干壬丙一克，地支子午遥冲，且寒木喜阳，正遇水势泛滥，火气克绝，似乎名利无成。余细推之，三水二土二火，水势虽旺，喜无金；火本休囚，喜有土卫，谓儿能救母；况天干壬水生乙木，丙火生己土，各立门户，相生有情，必无争克之意。地支虽北方，然喜己土原神透出，通根禄旺，互相兹护，其势足以止水卫火，正谓有病得药。且一阳后万物怀胎，木火进气，以伤官秀气为用。中年运走东南，用神生旺，必是甲第中人。交寅，火生木旺，运登甲榜，入翰苑，是以青云直上。
由此两造观之，配合干支之理，其可忽乎？
 
 
七、天干
五阳皆阳丙为最，五阴皆阴癸为至。
原注：甲、丙、戊、庚、壬为阳，独丙火秉阳之精，而为阳中之阳；乙、丁、己、辛、癸为阴，独癸水秉阴之精，而为阴中之阴。
任氏曰：丙乃纯阳之火，万物莫不由此而发，得此而敛；癸乃纯阴之水，万物莫不由此而生，得此而茂。阳极则阴生，故丙辛化水；阴极则阳生，故戊癸化火。阴阳相济，万物有生生之妙。夫十干之气，以先天言之，固一原同出，以后天言之，亦一气相包。甲乙一木也，丙丁一火也，戊己一土也，庚辛一金也，壬癸一水也，即分别所用，不过阳刚阴柔，阳健阴顺而已。窃怪命家作歌为赋，比拟失伦，竟以甲木为梁栋，乙木为花果；丙作太阳，丁作灯烛；戊作城墙，己作田园；庚为顽铁，辛作珠玉；壬为江河，癸为雨露。相沿已久，牢不可破，用之论命，诚大谬也。如谓甲为无根死木，乙为有根活木，同是木而分生死，岂阳木独禀死气，阴木独禀生气乎？又谓活木畏水泛，死木不畏水泛，岂活木遇水且漂，而枯槎遇水反定乎？论断诸干，如此之类，不一而足，当尽避之，以绝将来之谬。
五阳从气不从势，五阴从势无情义。
原注：五阳得阳之气，即能成乎阳刚之势，不畏财杀之势；五阴得阴之气，即能成乎阴顺之义，故木盛则从木，火盛则从火，土盛则从土，金盛则从金，水盛则从水。于情义之所在者，见其势衰，则忌之矣，盖妇人之情也。如此，若得气顺理正者，亦未必从势而忘义，虽从亦必正矣。
任氏曰：五阳气避，光亨之象易观；五阴气翕，包含之蕴难测。五阳之性刚健，故不畏财煞，而有测隐之心，其处世不苟且；五阴之性柔顺，故见势忘义，而有鄙吝之心，其处世多骄谄。是以柔能克制刚，刚不能制克柔也。大抵趋利忘义之徒，皆阴气之为戾也；豪侠慷慨之人，皆阳气之独钟。然尚有阳中之阴、阴中之阳，又有阳外阴内、阴外阳内，亦当辨之。阳中之阴，外仁义而内奸诈；阴中之阳，外凶险而内仁慈；阳外阴内者，包藏祸心；阴外阳内者，秉持直道。此人品之端邪？故不可以不辨。要在气势顺正，四柱五行停匀，庶不偏倚，自无损人利己之心。凡持身涉世之道，趋避必先知人，故云“择其善者而从之”，即此意也。
甲木参天，脱胎要火。春不容金，秋不容土。火炽乘龙，水宕骑虎。地润天和，植立千古。
原注：纯阳之木，参天雄壮。火者木之子也，旺木得火而愈敷荣。生于春则欺金，而不能容金也；生于秋则助金，而不能容土也。寅午戌，丙丁多见而坐辰，则能归；申子辰，壬癸多见而坐寅，则能纳。使土气不干，水气不消，则能长生矣。
任氏曰：甲为纯阳之木，体本坚固，参天之势，又极雄壮。生于春初，木嫩气寒，得火而发荣；生于仲春，旺极之势，宜泄其菁英。所谓强木得火，方化其顽。克之者金，然金属休囚，以衰金而克旺木，木坚金缺，势所必然，故春不容金也。生于秋，失时就衰，但枝叶虽凋落渐稀，根气却收敛下达，受克者土。秋土生金泄气，最为虚薄。以虚气之土，遇下攻之木，不能培木之根，必反遭其倾陷，故秋不容土也。柱中寅午戌全，又透丙丁，不惟泄气太过，而木且被焚，宜坐辰，辰为水库，其土湿，湿土能生木泄火，所谓火炽乘龙也。申子辰全又透壬癸，水泛木浮，宜坐寅，寅乃火土生地，木之禄旺，能纳水气，不致浮泛，所谓水宕骑虎也。如果金不锐，土不燥，火不烈，水不狂，非植立千古而得长生者哉！
乙木虽柔，刲羊解牛。怀丁抱丙，跨凤乘猴。虚湿之地，骑马亦忧。藤萝系甲，可春可秋。
原注：乙木者，生于春如桃李，夏如禾稼，秋如桐桂，冬如奇葩。坐丑未能制柔土，如割宰羊、解割牛然，只要有一丙丁，则虽生申酉之月，亦不胃之；生于子月，而又壬癸发透者，则虽坐午，亦能发生。故益知坐丑未月之为美。甲与寅字多见，弟从兄义，譬之藤萝附乔木，不畏斫伐也。
任氏曰：乙木者，甲之质，而承甲之生气也。春如桃李，金克则凋；夏如禾家，水滋得生；秋如桐桂，金旺火制；冬如奇葩，火湿土培。生于春宜火者，喜其发荣也；生于夏宜水者，润地之燥也；生于秋宜火者，使其克金也；生于冬宜火者，解天之冻也。割羊解牛者，生于丑未月，或乙未乙丑日，未乃木库，得以蟠根，丑乃湿土，可以受气也。怀丁抱丙，跨凤乘猴者，生于申酉月，或乙酉日，得丙丁透出天干，有水不相争克，制化得宜，不畏金强。虚湿之地，骑马亦忧者，生于亥子月，四柱无丙丁，又无戌未燥土，即使年支有午，亦难发生也。天干甲透，地支寅藏，此谓鸢萝系松柏，春固得助，秋亦合扶，故可春可秋，言四季皆可也。
丙火猛烈，欺霜侮雪。能煅庚金，逢辛反怯。土众成慈，水猖显节。虎马犬乡，甲木若来，必当焚灭（一本作虎马犬乡，甲来成灭）。
原注：火阳精也，丙火灼阳之至，故猛烈，不畏秋而欺霜，不畏冬而侮雪。庚金虽顽，力能煅之，辛金本柔，合而反弱。土其子也，见戊己多而成慈爱之德；水其君也，遇壬癸旺而显忠节之风。至于未遂炎上之性，而遇寅午戌三位者，露甲木则燥而焚灭也。
任氏曰：丙乃纯阳之火，其势猛烈，欺霜侮雪，有除寒解冻之功。能煅庚金，遇强暴而施克伐也；逢辛反怯，合柔顺而寓和平也。土众成慈，不凌下也；水猖显节，不援上也。虎马犬乡者，支坐寅午戌，火势已过于猛烈，若再见甲木来生，转致焚灭也。由此论之，泄其威，须用己土；遏其焰，必要壬水；顺其性，还须辛金。己土卑湿之体，能收元阳之气；戊土高燥，见丙火而焦坼矣。壬水刚中之德，能制暴烈之火；癸水阴柔，逢丙火而涸干矣。辛金柔软之物，明作合而相亲，暗化水而相济；庚金刚健，刚又逢刚，势不两立。此虽举五行而论，然世事人情，何莫不然！
丁火柔中，内性昭融。抱乙而孝，合壬而忠。旺而不烈，衰而不穷，如有嫡母，可秋可冬。
原注：丁干属阴，火性虽阴，柔而得其中矣。外柔顺而内文明，内性岂不昭融乎？乙非丁之嫡母也，乙畏辛而辛抱之，不若丙抱甲而反能焚甲木也，不若乙抱丁而反能晦丁火也，其孝异乎人矣。壬为丁之正君也，壬畏戊而丁合之，外则抚恤戊土，能使戊土不欺壬也，内则暗化木神，而使戊土不敢抗乎壬也，其忠异乎人矣。生于秋冬，得一甲木，则倚之不灭，而焰至无穷也，故曰可秋可冬。皆柔之道也。
任氏曰：丁非灯烛之谓，较丙火则柔中耳。内性昭融者，文明之象也。抱乙而孝，明使辛金不伤乙木也；合壬而忠，暗使戊土不伤壬水也。惟其柔中，故无太过不及之弊，虽时当乘旺，而不至赫炎；即时值就衰，而不至于熄灭。干透甲乙，秋生不畏金；支藏寅卯，冬产不忌水。
戊土固重，既中且正。静翕动辟，万物司命。水润物生，火燥物病。若在艮坤，怕冲宜静。
原注：戊土非城墙堤岸之谓也，较己特高厚刚燥，乃己土发源之地，得乎中气而且正大矣。春夏则气辟而生万物，秋冬则气翕而成万物，故为万物之司命也。其气属阳，喜润不喜燥，坐寅怕申，坐申怕寅。盖冲则根动，非地道之正也，故宜静。
任氏曰：戊为阳土，其气固重，居中得正。春夏气动而避，则发生，秋冬气静而翕，则收藏，故为万物之司命也。其气高厚，生于春夏，火旺宜水润之，则万物发生，燥则物枯；生于秋冬，水多宜火暖之，则万物化成，湿则物病。艮坤者，寅申之月也。春则受克，气虚宜静；秋则多泄，体薄怕冲。或坐寅申日，亦喜静忌冲。又生四季月者，最喜庚申辛酉之金，秀气流行，定为贵格，己土亦然。如柱见木火，或行运遇之，则破矣。
己土卑湿，中正蓄藏。不愁木盛，不畏水狂。火少火晦，金多金光。若要物旺，宜助宜帮。
己土卑薄软湿，乃戊土枝叶之地，亦主中正而能蓄藏万物。柔土能生木，非木所能克，故不愁木盛；土深而能纳水，非水所能荡，故不畏水狂。无根之火，不能生湿土，故火少而火反晦；湿土能润金气，故金多而金光彩，反清莹可观。此其无为而有为之妙用。若要万物充盛长旺，惟土势深固，又得火气暖和方可。
任氏曰：己土为阴湿之地，中正蓄藏，贯八方而旺四季，有滋生不息之妙用焉。不愁木盛者，其性柔和，木藉以培养，木不克也。不畏水狂者，其体端凝，水得以纳藏，水不冲也。水少火晦者，丁火也，阴土能敛火，晦火也。金多金光者，辛金也，湿土能生金，润金也。柱中土气深固，又得丙火去其阴湿之气，更足以滋生万物，所谓宜助宜帮者也。
庚金带煞，刚健为最。得水而清，得火而锐。土润则生，土干则脆。能赢甲兄，输于乙妹。
原注：庚金乃天上之太白，带杀而刚健。健而得水，则气流而清；刚而得火，则气纯而锐。有水之土，能全其生；有火之土，能使其脆。甲木虽强，力足伐之；乙木虽柔，合而反弱。
任氏曰：庚乃秋天肃杀之气，刚健为最。得水而清者，壬水也，壬水发生，引通刚杀之性，便觉淬厉晶莹。得火而锐者，丁火也，丁火阴柔，不与庚金为敌，良冶销熔，遂成剑戟，洪炉煅炼，时露锋砧。生于春夏，其气稍弱，遇丑辰之湿土则生，逢未戌之燥土则脆。甲木正敌，力能伐之；与乙相合，转觉有情。乙非尽合庚而助暴，庚亦非尽合乙而反弱也，宜详辨之。
辛金软弱，温润而清。畏土之叠，乐水之盈。能扶社稷，能救生灵。热则喜母，寒则喜丁。
原注：辛乃阴金，非珠玉之谓也。凡温软清润者，皆辛金也。戊己土多而能埋，故畏之；壬癸水多而必秀，故乐之。辛为丙之臣也，合丙化水，使丙火臣服壬水，而安扶社稷；辛为甲之君也，合丙化水，使丙火不焚甲木，而救援生灵。生于九夏而得己土，则能晦火而存之；生于隆冬而得丁火，则能敌寒而养之。故辛金生于冬月，见丙火则男命不贵，虽贵亦不忠；女命克夫，不克亦不和。见丁男女皆贵且顺。
任氏曰：辛金乃人间五金之质，故清润可观。畏土之叠者，戊土太重，而涸水埋金；乐水之盈者，壬水有余，而润土养金也。辛为甲之君也，丙火能焚甲木，合而化水，使丙火不焚甲木，反有相生之象；辛为丙之臣也，丙火能生戊土，合丙化水，使丙火不生戊土，反有相助之美。岂非扶社稷救生灵乎？生于夏而火多，有己土则晦火而生金；生于冬而水旺，有丁火则温水而养金。所谓热则喜母，寒则喜丁也。
壬水通河，能泄金气，刚中之德，周流不滞。通根透癸，冲天奔地。化则有情，从则相济。
原注：壬水即癸水之发源，昆仑之水也；癸水即壬水之归宿，扶桑之水也。有分有合，运行不息，所以为百川者此也，亦为雨露者此也，是不可歧而二之。申为天关，乃天河之口，壬水长生于此，能泄西方金气。周流之性，冲进不滞，刚中之德犹然也。若申子辰全而又透癸，则其势冲奔，不可遏也。如东海本发端于天河，复成水患，命中遇之，若无财官者，其祸当何如哉！合丁化木，又生丁火，则可谓有情；能制丙火，不使其夺丁之爱，故为夫义而为君仁。生于九夏，则巳、午、未、申火土之气，得壬水熏蒸而成雨露，故虽从火土，未尝不相济也。
任氏曰：壬为阳水。通河者，即天河也，长生在申，申在天河之口，又在坤方，壬水生此，能泄西方肃杀气，所以为刚中之德也。百川之源，周流不滞，易进而难退也。如申子辰全，又透癸水，其势泛滥，纵有戊己之土，亦不能止其流，若强制之，反冲激而成水患，必须用木泄之，顺其气势，不至于冲奔也。合丁化木，又能生火，不息之妙，化则有情也。生于四、五、六月，柱中火土并旺，别无金水相助。火旺透干则从火，土旺透干则从土，调和润泽，仍有相济之功也。
癸水至弱，达于天津。得龙而运，功化斯神。不愁火土，不论庚辛。合戊见火，化象斯真。
原注：癸水乃阴之纯而至弱，故扶桑有弱水也。达于天津，随天而运，得龙以成云雨，乃能润泽万物，功化斯神。凡柱中有甲乙寅卯，皆能运水气，生木制火，润土养金，定为贵格，火土虽多不畏。至于庚金，则不赖蜞生，亦不忌其多。惟合戊土化火也，戊生寅，癸生卯，皆属东方，故能生火。此固一说也，不知地不满东南，戊土之极处，即癸水之尽处，乃太阳起方也，故化火。凡戊癸得丙丁透者，不论衰旺，秋冬皆能化火，最为真也。
任氏曰：癸水非雨露之谓，乃纯阴之水。发源虽长，其性极弱，其势最静，能润土养金，发育万物，得龙而运，变化不测。所谓逢龙即化，龙即辰也，非真龙而能变化也。得辰而化者，化辰之原神发露也，凡十干逢辰位，必干透化神，此一定不易之理也。不愁火土者，至弱之性，见火土多即从化矣；不论庚辛者，弱水不能泄金气，所谓金多反浊，癸水是也。合戊见火者，阴极则阳生，戊土燥厚，柱中得丙火透露，引出化神，乃为真也。若秋冬金水旺地，纵使支遇辰龙，干透丙丁，亦难从化，宜细详之。
 
 
八、地支
阳支动且强，速达显灾祥；阴支静且专，否泰每经年。
原注：子、寅、辰、午、申、戌，阳也，其性动，其势强，其发至速，其灾祥至显；丑、卯、巳、未、酉、亥，阴也，其性静，其气专，发之不速，而否泰之验，每至经年而后见。
任氏曰：地支有以子至巳为阳，午至亥为阴者，此从冬至阳生、夏至阴生论；有以寅至未为阳，申至丑为阴者，此分木火为阳，金水为阴也。命家以子、寅、辰、午、申、戌为阳，丑、卯、巳、未、酉、亥为阴。若子从癸、午从丁，是体阳而用阴也；巳从丙，亥从壬，是体阴而用阳也。分别取用，亦惟刚柔健顺之理，与天干无异，但生克制化，其理多端，盖一支所藏或二干，或三干故耳。然以本气为主，寅必先甲而后及丙，申必先庚而后及壬，余支皆然。阳支性动而强，吉凶之验恒速；阴支性静而弱，祸福之应较迟。在局在运，均以此意消息之。
生方怕动库宜开，败地逢冲仔细推。
原注：寅、申、巳、亥生方也，忌冲动；辰、戌、丑、未四库也，宜冲开。子、午、卯、酉四败也，有逢合而喜冲者，不若生地之必不可冲也；有逢冲而喜合者，不若库地之必不可闲也。须仔细详之。
任氏曰：旧说云，金水能冲木火，木火不能冲金水，此论天干则可，论地支则不可。盖地支之气多不专，有他气藏在内也。须看他气乘权得势，即木火亦岂不能冲金水乎？生方怕动者，两败俱伤也。假如寅申逢冲，申中庚金，克寅中甲木，寅中丙火，未尝不克申中庚金；申中壬水，克寅中丙火，寅中戊土，未尝不克申中壬水。战克不静故也。库宜开者，然亦有宜不宜，详在杂气章中。败地逢冲仔细推者，子、午、卯、酉之专气也，用金水则可冲，用木火则不可冲。然亦须活看，不可执一。倘用春夏之金水，则金水之气休囚，木火之势旺相，金水岂不反伤乎？宜参究之。
甲寅
壬申
癸巳
癸亥癸酉
甲戌
己亥
丙子
丁丑
戊寅
己卯
庚辰
秋水通源，金当令，水重重，木囚逢冲，不足为用。火虽休而紧贴日支，况秋初余气未息，用神必在巳火。巳亥逢冲，群劫纷争，所以连克三妻，无子。兼之运走北方水地，以致破耗异常；至戊寅己卯，运转东方，喜用合宜，得其温饱；庚运制伤生劫，又逢酉年，喜用两伤，不禄。
 
 
</div>
    <div class="pagination">
<a href="滴天髓阐微_page2.html">上一页</a><a href="滴天髓阐微.html">1</a><a href="滴天髓阐微_page2.html">2</a><span class="current-page">3</span><a href="滴天髓阐微_page4.html">4</a><a href="滴天髓阐微_page5.html">5</a><a href="滴天髓阐微_page6.html">6</a><a href="滴天髓阐微_page7.html">7</a><a href="滴天髓阐微_page8.html">8</a><span>...</span><a href="滴天髓阐微_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
