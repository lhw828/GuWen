<!DOCTYPE html>
<html>
<head>
    <meta charset="UTF-8">
    <title>星学大成 - 第 20 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>星学大成 - 第 20 页/共 59 页</h1>
    <div class="content">　　太阴让殿之説
　　让殿者如人不临正室而在别处所让之殿有吉则福有凶则祸如太阴度柳星二度之间诸星在翼轸之类独让张宿在中或月度翼诸星在栁星亦是前为紧后为缓当禄贵殿驾为富贵中间更有金水各一星在张宿谓之一星朝后谓之留守护垣此至吉也若让殿有土计罗孛之类不谓朝后谓让殿受欺此凶格也
　　太阴出垣入垣
　　罗计界出太阴若登殿驾禄贵者吉居煞者凶月乃柔星有晦朔望全籍诸星辅之日生宜木水炁日夜生宜金孛计火罗在太阴之前后见最怕阴阳反背诸星失志太阴前有吉星相近禄贵后恶星赶趂尤急
　　太隂倒限
　　子上危月度立命限行至卯尾一二度本宫对合皆无星有忽然死者盖日月晦明不同危月也至卯日出之所正入刚阳之地是谓有他无我兼以太阳恶弱倒限无疑又如午上日星度立命限至酉毕度本宫无星而忽然死者盖星为日日至酉酉为月出之地亦有他无我兼太隂恶弱倒限无疑
　　二百字真经
　　四正宫神暗加管摄
　　【四正者举一而三者相贯串也如子午卯酉寅申己亥辰戌丑未是也人多以三合论而不知四正生尅为急如木在子卯酉有金暗受伤尅如水在申巳亥有土亦暗受伤尅如金在丑辰戌有火亦然余仿推之可知根本之强弱矣】
　　天元得地有用者昌
　　【天元者甲乙年是也为科甲若又为命主官禄福权之星居髙强得水为助必富贵如受伤害必贫困矣】
　　月令当权乘气之旺
　　【月令者寅卯月木是也如春以木为令又以为身命主及官魁福禄之类乘旺得水助之为富贵之命也】
　　正垣气旺傍我无权
　　【正坦者七政各居十二宫为正垣吾甞谓言宫不知度言度不知宫人多不知此处妙如土旺在子子为正垣之所危之近虚滨土之水浅水之下皆近岸湿土自危一至危五皆土也次则斗二十一起合还土度辰宫角十一十二合还亢午张一至三度合还星未井二十九三十合还鬼戌宫奎十七十八合还娄此皆历验非亿度也】
　　界限分明彼木此火
　　【此八字以寅卯界限之説言之盖尾三度属卯火为主余度属寅木为主若以寅尾为火则误矣】
　　主居退留余曜难救
　　【观星以迟留顺逆为最急主星尤闗利害入顺度则平生作事顺快有福如入退留一生作事进寸退尺兼为人不刚果流于慈懦者有矣】
　　母居退留为福不力
　　【生我者为母如入退留则是欲生我而不力也】
　　母星无生何暇顾子
　　【如以火为主罗为奴木为母若木不生火反生余奴之罗或乙丁人又为刑囚是我父母有用之气反党余奴刑囚之辈何暇顾我生我而为福哉】
　　母尅于用福力潜消
　　【如土为主火为母若火不来生土却与金同行则所恃之母气反与金相战纵有力以及火子亦少减矣】
　　敌强难攻用力有损
　　【书云相刑相战则处世多迍相顺相和则终身安静人多以我尅者为财言之则谬者多矣若以金为主限见木炁木为主限遇土计之类二星作党者强敌也见之重则刑囚轻则贫病必然之理也】
　　两母争权姑息太过
　　【如土为主限见火或罗则发福如火罗同会若吉而实凶盖母与余奴方争权未息纵能爱子亦无力矣】
　　太阳当空羣曜潜伏
　　【太阳者君也如七八月己午时生安命在卯如躔房宿火为主将后行己午限见日如或金水木土与日同宫为科名科甲官魁福禄遇太阳必伏诸星必无光也】
　　月兔无光晦朔倚日
　　【人命生于晦朔命在月度此时月与日同会若日月前后有吉星必吉凶星必凶设若日近火罗土计者凶日近金水木者吉也】
　　河汉艮坤为士必秀
　　【河汉者天文也秀士者人文也河汉始于丑寅尾于未申如人命在此宫者必为秀士丈人次则戌奎亦然】
　　煞尅于奴本主自旺
　　【如人行险阻而遇贼必先将奴仆杀伤而本主得免也如木为主金为煞金不尅木而与炁同行是与炁相敌而力不及木矣而本主之木得自旺也】
　　余奴犯主纵吉为凶
　　【如木为星炁为奴木主与炁同非享福发财之命甚则早夭若生年带煞十凶八九】
　　限遇煞奴十难一免　奴星敌煞
　　【如木为主金为煞炁为奴限行见金煞又遇炁奴三合无水火救之十难免一又云如金见火为煞限行不见火见罗为煞之奴星亦不免也】
　　母无余气借木解讐
　　【此言己申与箕壁之水宿以金为母金无余气得木气居于强宫以尅制土计之仇谓之子能敌鬼与母力一同也】
　　煞无余气逢火灰烬
　　【此言木为主星金为煞而无余气若行火罗亦能焚烧山林每于金煞也】
　　正煞暗生转祸为福
　　【正者正盘暗者加盘天机祸福多在加盘如子上立命以土为主行限寅见木为煞如是暗盘巳上有火在焉木生火火生土为暗救有力又如戌上立命奎度行子限见金如巳上有水暗中有救必能转祸为福也】
　　正生暗煞化吉成凶
　　【如子上立命土为主行寅限见火而生若巳上有水孛伤火乃暗中受伤也】
　　朔望食神阴阳非利
　　【日食朔月食望如日正食之时而人生在四日度日既食而无光此命岂能有福如望夜之时而人生在月度中立命亦然也】
　　界限中安离家迁祖
　　【所谓界限者天文本无界限而人有之如轸十氐二之类立命于此者多出祖过房依于人否则不住祖屋还移不定若诸星多在过宫上亦主不安也】
　　上盘下局加合参商
　　【命书所谓天宫地位十二辰消息其中全看行度则于加合之中宜细推详有加着加不着宜观太阳过度二盘尅合子午卯酉之正各于上下二盘写一星然后以一星加合则上盘下局之星加合了然可见生我尅我在与不在合与不合宜详之】
　　钓合冲临分擘阔狭
　　【此即同宫千里异宫尺寸之説所谓钓合者申子辰之类冲临者子午卯酉对冲之类如立命在子火在午木在午凶万一命在女四五之间木在张十二三之间照命度不及岂能为灾若木在栁七八度正照则为祸必矣余星阔狭亦宜分擘筭之】
　　二十八条断例
　　四正宫神互相管摄
　　【四正者如日之虚房星昴木之角斗井奎之类互相管摄凡看星辰先看主星落何方有何生尅制化若论凶吉合依星辰而断】
　　同宫千里异宫寸尺
　　【且如子上立命女三至危十虽是同垣何止千里若危十一危十二子上立命视亥上危十三十四有尺寸之隔此何可以异宫论也他仿此】
　　二母争权姑息太过
　　【如木星见水孛或临本宫三合独见方为福若同见二母争权反为祸余仿此】
　　一星得地初无二用
　　【或土宫立命或命主土星在别处三合见火生本吉设若三合火见金火性炎上便去尅金却不能生土余仿此】
　　水火相战其势俱败
　　【如水命火同在命或三合或十五度之内相照虽火受水尅火亦不宁其势俱败余仿此】
　　日月争权到底无光
　　【如日为命主夜生本无光或与月同宫或见三合月为命主日生本无光或日同宫或合照是自争权无成于福气】
　　禄嫌冲破衣食艰难
　　【如甲坐人禄在寅立命在申禄当头为命冲破终是艰难奔走限逢之亦然余仿此】
　　马忌空亡衣食奔波
　　【如己巳生人马在亥行限至此或命身值此更加以凶星守照必生受余仿此】
　　母主无权福气不大
　　【如命在子土为主限行遇火或三合为水孛所伤其母受尅子必无力福气不大他仿此】
　　向前得力再后无功
　　【如命在亥木为主行子限三合见一水单行必能发福若人行限到辰再见水孛必无再发之理】
　　若是无形终难制有
　　【五星乃有形余气无形五星相尅此理甚明如炁近上孛近火乃余气侵有形其力终缓或戌上立命命主火星在子金水同宫辰上虽有气亦难化水生火之理况子宫水旺之地其火受尅不浅以此合言夭命他仿此】
　　党恶则乱制恶不行
　　【如木命行限遇金木自受尅加土计临三合助威为煞气重若同火罗则制其金恶不行矣】
　　独阳不生孤阴不成
　　【若男人命遇太阳居四正为得地左右无吉星三合又无为独阳不生女命遇太阴居七强亦得经入庙三合皆无吉助为独阴不成为事多尅战无成男命看四正女命看七强】
　　刑囚入陷纵恶难施
　　【如甲生人命在戍火为主水化刑本能尅我三合有土计制之或水入陷地彼受制之不暇岂能施恶于我哉或土计自陷又恐不能制水】
　　暗耗虽强逢生反益
　　【如甲生人命在酉金主化耗限逢土计不以为耗又如乙生人命在亥木为主化暗得宫有水孛生之其暗反明】
　　四正日月最怕西沉
　　【如子午卯酉四正之地为日月之垣独酉为西沉之地若日月居其上终无显达】
　　三方禄马最喜拱照
　　【如乙生己酉丑之人命在未马在亥禄在卯三合拱照一生衣禄不少此论地元禄马】
　　安身傍母福禄尤佳
　　【如土为命主火为土母月火同宫不以伤身论又如命在辰金为主土为母身与土同行不以蚀月论乃富贵格局】
　　奴贼临身妻儿必尅
　　【如寅亥木为主炁为奴星若炁与月同行或傍其人必孤又如子丑土为主计为奴若计与月同行或傍其人必受刑伤不然必夭余仿此】
　　主数遇陷有救不凶
　　【如木命人木陷于子或入金宫化刑囚或值命限到此本受尅縁三合有水孛能觧金厄转凶作吉但未免劳心耳】
　　母若当权为福莫大
　　【如子上立命土为命主以寅卯为福官之地若有一火罗独守在上是母当权大吉余仿此】
</div>
    <div class="pagination">
<a href="星学大成_page19.html">上一页</a><span>...</span><a href="星学大成_page15.html">15</a><a href="星学大成_page16.html">16</a><a href="星学大成_page17.html">17</a><a href="星学大成_page18.html">18</a><a href="星学大成_page19.html">19</a><span class="current-page">20</span><a href="星学大成_page21.html">21</a><a href="星学大成_page22.html">22</a><a href="星学大成_page23.html">23</a><a href="星学大成_page24.html">24</a><a href="星学大成_page25.html">25</a><span>...</span><a href="星学大成_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
