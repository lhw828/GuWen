<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 36 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 36 页/共 65 页</h1>
    <div class="content">
丙申日第六局　干上子
　　课体：知一，四绝，铸印。
　　课义：彼己无礼，闭口为美，各自昏迷，病绝药饵。
　　解曰：干支子卯相刑，彼己无礼。卯乃旬尾，临于宅上，居家者闭口可也。巳临戌上，申临丑上，各自坐墓，甘于昏迷矣。病绝药饵者，缘卯为闭口，不能饮食及药饵也。
　　断曰：知一之课，首尾两端，下合上刑，夫妻反目之象。墓神发用，旧事复兴。课名铸印，传入空亡。中传禄神，逢空入墓，又被子克戌掩，全然无气，大不利于仕宦。
　　天时：水神空陷，朱雀受克，阴而不雨。家宅：卯为闭口临宅，防门户是非。仕宦：官禄皆空，求官不吉。求财：己财难守，外财难得。婚姻：支干相刑，日上又空，占婚不吉。胎产：二阳包阴，妊女之象，母实儿空，占产不利。疾病：心家、肝家受病，或闭口不食，年命有救，方可言生。出行：陆路不吉，水路可行。行人：天罡加仲，尚在中途。遗失：在西方寻。兵战：支干各自相刑，未见其利。
　　毕法云：宾主不投刑在上，不行传者考初时，人宅坐墓甘招晦，干墓并关人宅废。三车一览云：胎神在子，加于干上，若正月占，非妻有孕，即偏室怀胎。但逢空陷，必系鬼胎，否则胎坠。心镜云：卯加申，戊加卯，占病必手足不举，或手足受伤之类。原纂义云：戌加卯为归课，占小人即到。


丙申日第七局　干上亥
　　课体：反吟，元胎。
　　课义：递互六害，猜嫌尽在，夜被鬼灾，昼占神怪。
　　解曰：上下相合，而巳与寅，亥与申，复交车相害，是和美之中，致生猜忌。则虽合而猜嫌之心未尝不在也。夜占亥水，乘雀作鬼，是为鬼灾。昼占鬼乘天乙，是为神怪也。
　　断曰：反吟之课，反覆无常。而干支上下阴阳，课传有合有冲，有刑有害，主翻云覆雨之象。且亥加丙为明鬼，寅遁壬为暗鬼，甚矣，人情之不测也。雀鬼临干，忌有弹章，喜乘天乙，大宜告贵结绝旧事。
　　天时：水神临日克日，箕宿往来相加，风雨不常。家宅：寅受冲克，尊长不宁。仕宦：虽是贵人临身，却逢德空禄绝，占官欠利。求财：财与人合，不求自至。婚姻：佳儿佳妇，但后来须防反目。胎产：男喜，易产。疾病：寒热往来，不久可愈。出行：课体极动，但上神相合，行期必愆。行人：天罡加季，行者立至。兵战：龙加生气，夜占胜。
　　毕法云：彼此猜忌害相随，鬼乘天乙乃神祇，支干值绝凡谋决。课经云：丙日巳加亥，为德入天门格。仕人赴试，必然高中。玉成歌云：反吟占事休言定，往复双双两事因；常占须主身摇动，不动人情有怨心。指要云：反吟不定，病主两症。


丙申日第八局　干上戌
　　课体：元首，斩关。
　　课义：彼己墓覆，夜贵覆狱，昼病须亡，申入棺木。
　　解曰：戌为火墓，加于丙上。丑为金墓，加于申上。是支干各被墓覆，彼己皆昏。酉贵临于辰上，为贵人入狱，干谒必致嗔怒也。申为墓覆，而自投于卯。上乘六合，谓之六片板。申，身也。身即入棺，昼若占病，死无疑矣。三月死气在申方尤的。
　　断曰：斩关之课，动而不宁。干之阴神为旬尾，支之阴神为旬首，亦名周遍格。所谓首尾相见，占事不脱。申为妻财，占妻尤凶。
　　天时：墓神覆日，水运乎上，阴雨之象。家宅：干支乘墓，昏晦之极，更复刑害，难免伤残。仕宦：官贵不见，德禄空绝，占官不吉。求财：财爻虽见，上乘墓神，取之甚难。婚姻：男不佳，女不吉。胎产：上强下弱，妊乃成男，子母皆墓，产必迟难。疾病：有脾胃腹疾，或积块之症，昏迷难治。出行：水路不吉，陆路更凶。行人：天罡加孟，尚未起身。兵战：春占犹可，余皆不吉。
　　毕法云：两蛇夹墓凶难免，支干乘墓各昏迷。神定经云：戌加干墓干，昼夜天将，皆乘螣蛇。地盘之巳，又是螣蛇，乃两蛇夹墓，凶难免也。占病必有积块，以致不救，或行年本命是戌，凶祸尤急。如年命居亥，上乘天罡，用虎冲蛇，乃名破墓，庶可少延。然终不救，缘虎空无力故也。


丙申日第九局　干上酉
　　课体：重审，从革。
　　课义：身乘夜贵，昼财破碎，夜将助财，宜乎假贷。
　　解曰：酉加丙上，夜占贵人临身，可以干贵。昼占则酉为日财，乘雀而为破碎，财必有费。夜将纯土脱气，助起全金之财。若转求借贷，亦可先费而后得也。
　　断曰：从革之课，先天后革，有暌违之象。酉丁临日发用，必因妻财而动。财神入墓，到手迟延。干支皆乘死神，止用休息，不宜动谋。会成金局，生支上子水官鬼，止宜纳粟求名。
　　天时：毕宿临日发用，三传生水，出旬当有大雨。家宅：人宅相破，夜占，亡神脱支，复乘元武，破失难免。功名：贵禄皆空，又逢破碎，纳粟则吉，巳午命人可中。求财：传财化鬼，防有祸患。婚姻：支干上下相合，复又相破，恐成中有破。胎产：女孕难产。疾病：昼占乘后，女主血竭，男乃肾虚，病未能退。出行：陆路无益，水路不吉，行人：天罡加仲，尚在中途。兵战：传财生鬼，未见甚利。坟墓：水法甚合，主山亦高，庚酉辛龙，身可发贵。
　　毕法云：两贵受克难干贵，人宅皆死各衰羸，万事喜忻三六合，合中犯煞蜜中砒。课经云：子加申谓之胎坐长生，大宜占孕，不利占产。指掌赋云：酉丑巳为献刃，远近俱被其伤。云霄赋云：阴人疤面，赤蛇走人金门(巳加酉)，美女失音，白雉飞来巽户(酉加巳)。


丙申日第十局　干上申
　　课体：重审，元胎，不备，赘婿。
　　课义：长生财贵，夜皆不喜，众口赞扬，无有穷已。
　　解曰：寅为日之长生，亥为日之贵人，申为日之财神，昼占则然。至于夜占，则初受两蛇夹克。中为日鬼，末传乘虎，遁壬克日，吉变为凶矣。三传初生中，中生末，末生干。经所云：三传递生人举荐也，众口赞扬，岂有穷已乎。
　　断曰：重审有不顺之情，元胎有隐伏之象。申加巳上作六合，支干相会，宜于合谋成事。干克支申为财，支上神却为鬼，是谓危中取财。又递生之课，夜变为凶，即所为乐里生忧也。
　　天时：水母临日发用，天罡指阴主雨，但三传生日，不久即晴。家宅：支加干而被干克，上神又乘脱气，必无正屋可居。功名：昼占甚吉。求财：昼占宜得贵人之财，夜占宜得妇妾之财。婚姻：以妻就夫，必成之势。胎产：下强上弱，二阳包阴，妊乃成女，但申亥相害，产必见伤。疾病：头疯，或心经受病，昼占易瘥，夜占难痊。出行：陆路甚坦，水路次之。行人：天罡加季，行者立至。兵战：昼占吉。
　　毕法云：鬼乘天乙乃神祇(昼占)，虎乘遁鬼殃非浅，彼此猜忌害相随。古鉴：乙亥生人，辰将丑时占前程，曰：课名赘婿，必无正居，或寄居妻家。传见蛇虎，必多丧服。寅为公曹，为蛇虎所挠，官不过司曹。其人后丁父母四丧，止于江阴知录而已。


丙申日第十一局　干上未
　　课体：重审，斩关，间传，三阳。
　　课义：鬼在墓蹲，招呼病人，夜遁壬虎，勿恃其寅。
　　解曰：子为丙火之鬼，戌为丙火之墓，而申则丙之病地也。今子加戌上而临申，如鬼蹲于墓，而招呼病人者然。中传寅木长生，似乎可恃，乃遁出壬水。夜占乘虎，反伤日干，岂可视为救神而倚赖之哉。
　　断曰：三阳之课，利于公谋，间传而进，不无阻滞。下合上刑，有美中不足之象。末辰旬空，不能制鬼。幸干上之未，可敌子水，而寅之夜虎朱雀，亦能克之。但宜坐守，切忌动谋。
　　天时：天罡指阳，水神被墓，恐不能雨。家宅：宅上乘墓，昏迷之象。功名：官爻发用，夜占则吉。求财：宜得贵人之财。婚姻：支干相刑，阴神相破，不吉。胎产：下强上弱，妊乃成女。疾病：夜占脾土受病，昼占肾水亏竭，二月占更不吉。出行：陆路防失，水路更凶。行人：天罡加孟，尚未启行。兵战：昼占不吉，夜占愈凶。坟墓：青龙空陷，不能久发。
　　毕法云：虎乘遁鬼殃非浅，罡塞鬼户任谋为。指掌赋云：子寅辰向三阳而所望光明。三才赋云：魁罡临处，多生词讼；申午并交，常有狐疑。又云：天马驿马入垣，所占迅速。壬髓经云：末克初强，初克末弱。


丙申日第十二局　干上午
　　课体：遥克，弹射，连茹。
　　课义：身宅旺盛，动变网刃，众贵难凭，死墓绝并。
　　解曰：午为干之旺气，加于干上。酉为支之旺气，加干支上，是身宅俱旺盛也。但动则变为网罗、羊刃伤身，惟宜守旧而已。贵不宜多，多则事不画一，反无所凭依。丙火死于酉，墓于戌，绝于亥。今乃三传相并，占病者岂宜见乎。
　　断曰：弹射得金，是为有镞。连茹而进，极于三阴。有远得其庇，阴受其福之象。但三传俱行于死绝之乡，前既不可贪，退亦不可动。惟有夙遭阙失，兴复旧观，庶为安妥也。
　　天时：毕宿发用，青龙升天，天罡指阴，主雨。家宅：夜占贵人临宅，大得财喜。功名：贵人太多，有拱照则吉。求财：主得文书、贵人之财。婚姻：互旺皆旺，吉。胎产：男孕，母子俱健。疾病：心经受病，或咳嗽劳伤之症。出行：陆路甚吉，水路亦佳。行人：天罡加仲，尚在中途。兵战：我能克敌，春夏则吉。
　　毕法云：所谋多拙逢罗网，宾主不投刑在上，互旺俱旺坐谋宜。课经云：干支上神午酉自刑，谓之四胜杀，主彼此各逞其能，皆有邀功炫才之意。又云：仕宦者占遇天罗，主丁父忧；遇地网，主丁母忧。纂要云：丙丁日丑加子为腹胎格，来意必占妻孕。如丑遇空陷，占产则生速，占孕则堕胎。照胆秘诀云：龙入天罗问父来。


丁酉日第一局　干上未
　　课体：伏吟，励德，杜传。
　　课义：贵人之财，远方寄来，中末又助，宅内阴灾。
　　解曰：酉乃日之财神，又作贵人，是贵人之财也，乘丁故主远寄。中末皆土，生起酉金，财气可谓旺矣。但财虽丰厚，而支为丁神所克，且酉以自刑加宅。昼将太阴，则阴人与小口之灾，或不免矣。
　　断曰：伏吟之卦，又名杜传。诸事必有中止，改图而行。丁神发用，妻财动摇，亦静极而动之象。自支传干，彼必求我。倘年命临酉，昼占赴试，必中高魁。
　　天时：课传皆阴，浓阴之象。家宅：脱干生支，宅旺人衰，尤不利于阴人。功名：贵人杜塞，仕宦欠利。求财：可不劳而得。婚姻：中末脱干而生支，利女不利男。胎产：课传无阳，妊乃成女，课逢杜传，产恐迟延。疾病：咳嗽劳伤，或虚脱之症，大象不妨。出行：支干尽是丁神，跃跃孟动之象。行人：近者立至。兵战：伏吟杜传，不能通利。坟墓：丁龙则吉。
　　毕法云：任信丁马须言动，彼求我事支传干。课经云：自任自信，不可便言伏匿，倘传中及干支上，见旬内丁神，或乘天驿二马，必静而求动。玉成歌云：伏吟举动心无遂。六壬诀云：外财入内多财喜(日财入支)。


丁酉日第二局　干上午
　　课体：遥克，弹射，连茹。
　　课义：支传于干，不越模范，昼禄虎临，守之情惨。
　　解曰：支上神作初传，干上神作末传，支传于干矣。支上申金，干上午火，夹拱未丁在内，模范不越矣。丁禄在午，虽云旺禄临身，昼却乘虎，是谓禄伴虎眠，不可守也。进投初传，财逢元盗。中传又是脱气，不免复守是禄，以受虎伤，情必惨戚而难堪矣。惟夜占吉，不在此例。
　　断曰：弹射之财，三传递生相助，必当大获财喜。干上生起支财，大宜多置田宅，可谓人宅皆旺，彼此受益。
　　天时：水母发用，天罡指阴，中末土火，雨不能久。家宅：人宅皆旺，宜室宜家。功名：旺禄临身，不宜妄动；然乘白虎，凶患难免。求财：财气甚旺，不求自至，然乘元武，失脱难免。婚姻：各乘旺气，男女兴旺。胎产：虎临产速，妊恐成女。疾病：肺经受病，或唇齿之疾；人克病症，医治可愈。出行：合多迟行。行人：天罡加孟，尚未起身。兵战：主惊忧失物。
　　毕法云：互旺皆旺坐谋宜，彼求我事支传干。课经云：支干上皆乘旺神，惟宜坐待，不利谋动。若意外妄求，则变为罗网羊刃，反为灾祸。指掌赋云：申未午曰凌阴，主行险侥幸，安者危而危者安。原纂义云：申酉相加为暗破，所事难成。


丁酉日第三局　干上巳
　　课体：别责，不备，芜淫。
　　课义：干就支财，破碎空偕，三重如此，虚扰心怀。
　　解曰：丁干寄未，酉为日财。未临酉上，是干就支上以取其财也。初传脱气，而中末与日上神，乃破碎旬空相并。又乘天空，共得三重，不能就财，终归虚扰其心怀而已。
　　断曰：别责之课，凡事倚仗他人借径而行。又名不备，必有缺陷不全之患。巳丑合而成传，占必留连，未能决绝。又名芜淫，如男女相争　别求其合。倘占家宅，有帷薄之羞。
　　天时：天罡指阴，神将皆是火土，晴而不雨。家宅：课名芜淫，闺门宜慎；初传丑土，脱干生支，人少宅多之象。功名：贵禄不见，求官难得。求财：家财则有，外财则无。婚姻：芜淫不备，占婚最忌。胎产：课传皆阴，妊乃成女；课体别责，胎孕迟延。疾病：伤食翻胃，或虚脱之疾，禳神则吉。出行：人有恋宅之意，行期必愆。行人：天罡加仲，尚在中途。兵战：利主而不利客，更当谨慎。
　　毕法云：不行传者考初时，互生俱生凡事益。指南：丁丑十二月丑将卯时，因雪后天气昏暗，占此断曰：明日当有日色，太阳发用，上乘朱雀，乃南方火之精也。且四课纯阴，阴极阳生，故必见日。至庚日未时，有暴风起。缘酉为风杀，未为风伯，酉与未会，且日禄乘虎，上下克战故也，果验。


丁酉日第四局　干上辰
　　课体：元首，轩盖，三交。
　　课义：交加和睦，午神为禄，昼虎夜元，匪美休卜。
　　解曰：支上午与干未相合，日上辰与支酉相合，可谓和睦之甚矣。初传午火，作日之禄神，奈昼乘白虎，夜乘元武，见虎则凶，见武则失。三传虽属递生，而中末为无礼之刑，变高盖而为三交之不美，故休卜也。
　　断曰：课名轩盖，利于仕人，禄居支上，职乃佐贰。但干支之上神，各自相刑。而禄神实能克支，且上临闭口之卯，百凡总宜谨慎，又当三缄其口也。
　　天时：青龙升天，天罡指阴，阴雨之象。家宅：昼占白虎克宅，凶事难当，夜占元武伤财，盗失难免。功名：课体虽佳，禄乘恶将，亦非全美。求财：己财难守，外财险危。婚姻：支干自刑，占婚不吉。胎产：上强下弱，妊乃成女；胎与母冲，产必甚速。疾病：肺经受病，或心血不足之症。出行：昼占陆路稍吉，水路不宜。行人：天罡加季，行者立至。兵战：昼占不利，夜亦欠佳。
　　毕法云：权摄不正禄临支，闭口卦体两般推。课经云：午加酉，上克下发用。传见太冲、神后，为三交课，主蔽匿罪人，家隐奸私。肘后经云：顺道用传母前子，失礼还将子传母，顺即为和逆即疑，此是三传真诀语。玉成歌云：三交吉凶皆因内。


</div>
    <div class="pagination">
<a href="六壬直指御定_page35.html">上一页</a><span>...</span><a href="六壬直指御定_page31.html">31</a><a href="六壬直指御定_page32.html">32</a><a href="六壬直指御定_page33.html">33</a><a href="六壬直指御定_page34.html">34</a><a href="六壬直指御定_page35.html">35</a><span class="current-page">36</span><a href="六壬直指御定_page37.html">37</a><a href="六壬直指御定_page38.html">38</a><a href="六壬直指御定_page39.html">39</a><a href="六壬直指御定_page40.html">40</a><a href="六壬直指御定_page41.html">41</a><span>...</span><a href="六壬直指御定_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
