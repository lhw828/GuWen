<!DOCTYPE html>
<html>
<head>
    <meta charset="UTF-8">
    <title>唐开元占经 - 第 6 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 6 页/共 76 页</h1>
    <div class="content">　　洛书曰日从天坠有道之君正天下无道之君走　春秋汉含孳曰日流则提击流谓累如赤珠数十在日下此则君兵提击东西也　春秋纬曰日流则君王灭以沈湎并夺
　　日出异方
　　京氏曰日出于午天子失国　京氏曰日出于巳天子失明令不行　河图曰日出西方以母制
　　日并出
　　春秋运斗枢曰主弱公侯狡猾起莫能匡则日并照河图曰日不照月不消山吐泉火烧林　又曰两日照天下民饥　春秋潜潭巴曰两日并出地裂水不流诗纬椎度灾逆天地絶人伦则二日出相争　京氏曰两日并出是谓诸侯有谋自底灭亡天下兵兴无道之臣举兵亡　又曰两日并出天下争王　孝经纬曰夏时两日并出防曰桀无道两日照夷山亡龙逢诛人民散郊社墟　博物志曰桀时费昌之河上见二日在东者焰焰将起在西者沈沈将灭若疾雷之声问于冯夷曰何者为夏何者为殷夷曰西日为夏东日为殷桀将亡乎于是费昌归徙其族于东归商也　京氏曰两日并出是谓并明假主争明天下有两主　京氏曰日并出无道之臣为君争功徳先举兵者昌后举兵者亡荆州占曰两日并出以上是谓乱明乱明出天下大乱家有亲亲欲同谋上皆成形不出三年五谷大贵一石值千钱国大饥　荆州占曰两日以上出天下有灾夏以两日亡　尚书考灵曜曰【阙】帝之亡三日并照【晋阳春秋曰建武元年三日并出观台令史谏章曰天下其三分乎】　巫咸曰三日并见于房心下不出一年天下治有裂地为三州者　京氏曰三日并出大臣争夺王政　又曰三日并出不出三旬诸侯争为王　孝经内记曰三日并出者国君必亡其位有人在前后宫中同人君即亡也　荆州占曰三日并出其国有灭诸侯有亡地空邑河水大出不则其年大兵并大丧　春秋纬曰三日并出天子黜　又曰数日并出两主争　京房占曰二日三日四日五日并出此谓争明天下兵作亦主三四五六主立【按国志曰建兴四年二月江东初闻愍帝凶问羣臣并见五日一日正中央余在四边夏侯族曰天下多天子何所怪也】　汲冢书曰甲居西河天有孳十日并出　淮南子曰尧之时十日并出焦禾稼草木民无所食尧使羿射之中其九乌皆死坠其翼
　　日重累
　　孝经雌雄图曰日重累甲乙皇太子重殃　丙丁大臣折伤　戊巳后妃失御为祟是也　庚辛将卒军奸大行也　壬癸君政暮露而下不掩救也变变悉悉见见者亡灭之事惟有贤君良臣除大恶革伪朝定尊卑如此则消却变众害伏也
　　日鬬鬬而晕蚀
　　黄帝曰凡日鬬以日中三足乌见为正日鬬也常以日出食时候若三足乌不见者不为鬬也　京氏曰两日鬬天下争三日鬬法如鸡鬭相抟当视先灭以决其事金柜曰日鬬者人君内无聪明邪臣争权日鬬者无
　　精众人见乌其中无救期六十六日王者亡其土地其捄辟四门来仁贤授爵分职循名责躬则鬬不为伤海中占曰日鬬月蚀主病胀偏枯口舌咽喉心腹　京氏曰日鬬常以日出至食时以鬬鬬后乌见六十日王者亡地若乌不见不为鬬凡日鬬不及三年下有拔城大战齐燕多水　京氏曰日赤黒比鬬者其国分不出三年中食人大小民饥亡　京氏曰日鬬黄者为中胜中国强青者为左胜左国强白为右胜右国强赤为前胜前国强黒者为后胜后国强不胜者将有殃　京房对灾异曰日鬬或赤或白或苍或黄虎入邦此谓守邑破亡周君以此亡　又曰数日俱出若鬬天下兵大战石氏曰白日与黒日鬬其国相攻天下有兵不出三年大饥　春秋纬曰赤日相荡血滂滂君臣无道行纵横京氏曰日鬬有变晕日蚀君死日皆伤兵起　吕氏
　　曰乱国之主众莫亲邪气盖积则蚀鬭【按尚书璇玑钤曰桀时有日鬬蚀太公金柜曰三苗时有日鬬也】
　　日以十二辰鬬
　　孝经雌雄图曰子日日鬬者李氏欲为天子　魏氏图曰子日日鬬者李氏窦氏欲为天子　孝经雌雄图曰丑日日鬬者赵氏欲为天子　魏氏图曰丑日日鬬者赵氏欲为天子　雌雄图曰寅日日鬬者姚氏欲为天子　魏氏图曰寅日日鬬者邓氏尚氏欲为天子　雌雄图曰夘日日鬬者张氏欲为天子　魏氏图曰夘日日鬬者卫氏张氏欲为天子　雌雄图曰辰日日鬬者边氏欲为天子　魏氏图曰辰日日鬬者陶氏但氏欲为天子　雌雄图曰巳日日鬬者歩氏欲为天子　魏氏图曰巳日日鬬者宗氏上氏欲为天子　雌雄图曰午日日鬭者刘氏欲为天子　魏氏图曰午日日鬬者马氏郭氏欲为天子　孝经雌雄图曰未日日鬬者朱氏霍氏欲为天子　魏氏图曰未日日鬬者【阙】　　欲为天子　孝经雌雄图曰申日日鬬者陈氏欲为天子魏氏图曰申日日鬭者侯氏陈氏欲为天子　孝经
　　雌雄图曰酉日日鬬者【阙】　　　欲为天子　魏氏图曰酉日日鬭者周氏欲为天子　孝经雌雄图曰戌日日鬬者阎氏欲为天子　魏氏图曰戌日日鬬者孔氏刘氏欲为天子　孝经雌雄图曰亥日日鬬者秦氏欲为天子　魏氏图曰亥日日鬬者秦氏尹氏欲为天子
　　日月并出
　　春秋感精符曰后妃专则日与月并照　春秋考异邮曰日月并照出数月俱行或小或大满不消其下必有煞君灭邦女主持政大夫乱纲夷狄内侵天下咸兵京氏曰日月并出为并明天下有两主立　京氏曰气占云日月并俱出君臣争明　京氏曰日月并出兵在
　　内　京氏曰日月两见是【阙】　　　　　皆有兵饥京氏曰日月并出相去二寸臣下作乱灭其主　魏氏图曰日月并见者君为臣臣为君其世乱民相残　孝经内记图曰日月两见十日不雨兵在内起及外　荆州占曰日月并出是谓灭亡天下有国者亡　洪范五行传曰呉之亡也日月并出其后越灭呉臣欺其君夷狄侵中国　荆州占曰日月并见是谓争光大国弱小国不出三年兵起嵗恶风雨不时　荆州占曰日月并出是谓死丧吏人防聚以下凌上　魏氏曰日月并昼见者君弱臣强以臣伐君谋为天子
　　日月与大星并见
　　洛书曰日月大星并出昼见是谓争明大国弱小国强有立侯王者
　　日入月中月入日中
　　春秋感精符曰君亡失阳事日月相干　石氏曰日入月中并不出九十日兵大起　易令曰日入月中铁贵三倍二旬而止　石氏曰日入月中女主病不则将军司马吉　一曰日在月中后死　荆州占曰日见月中者不出三年人主亡月入日中亦然　孝经内记图曰月入日中臣贼其主夺其家　石氏曰月入日中光不灭后妃持政













　　唐开元占经卷六
　　钦定四库全书
　　唐开元占经卷七
　　唐　瞿昙悉达　撰
　　日占三
　　日冠
　　石氏曰有气青赤立在日上名为冠　王朔曰日冠者闻也冠者如半晕也法当在日上　如淳曰日气在日上为冠　魏氏曰冠者君有私事在南宫中　高宗占曰日冠者有喜气从冠外入从中出有喜喜气者谓王相气润泽也　甘氏曰日冠天子立侯王不出三年　孝经雌雄图曰日冠谓臣权在君上也不损至于进所爱复不损害忠良复不损专主威复不损邪行私复不损王政衰复不损谋为非冠也谓不以礼自治也上不知也　孝经内记曰日上冠者君与兄弟姊妹私通　孝经雌雄图曰日冠甲乙天子欲养仇　丙丁君臣相反覆下逆上上不能止息也　戊巳妻党贵宠极也　庚辛将帅僣号欲为奸贼也　壬癸寒贱暴贵
　　日戴
　　石氏曰气在日上名为戴　又曰戴之色青赤　王朔曰日戴者形如直状其上微起在日上为戴戴者徳也国有喜也　如淳曰气在日上为戴　高宗占曰重戴天子有喜得地若有所立
　　日珥
　　石氏曰日两傍有气短小中赤外青名为珥　释名曰日珥者在日两傍之名也珥言似耳在两傍也　如淳曰气在日傍直对为珥　王朔曰珥耳也珥者仁也珥者近臣也珥者亲近之人也珥者当如珥也　甘氏曰珥朝有耳纯白色为丧间赤为兵间青为疾间黒为水间黄为喜　甘氏曰日朝有珥国有行进之事其不行凶能戎　荆氏占曰日夕有珥赤黒白有大客　董仲舒曰日交速而珥兵大出　荆州占曰日交珥象一方众兵皆起军在外者罢　孝经内纪曰日珥赤兵白丧青忧黒死黄有喜不出三年　孝经内记曰日珥人主有喜为拜将军若有子孙一曰有风　郗萌曰日珥人主有憙兵在外亦有憙　洛书曰日珥而张者即人主有忧欲听欲外　荆州占曰日珥北方以及三方必有疾雷　石氏曰有军日有一珥为憙在日西西军战胜东军战败在日东东军胜西军败南北亦然无军而珥为拜将　孝经雌雄图曰日左珥者君有隂事与傍妻为奸在西宫中欲立　摘亡辟曰日有赤黒珥夷人起兵外降附之　孝经雌雄图曰右珥者君有重宫妇人隂事私发　夏氏曰日左右有黄白珥君下赦　京氏曰日以春有二珥人君听事　王朔曰日珥等两军相当无相奈何　摘王辟曰日有两珥无封侯桀恐还自伐京氏曰日两珥且有大使一日两珥焰焰如光为人
　　君有喜　洛书曰日两珥中赤外青色黄白润泽天子喜　洛书曰珥中有赤云贯日有名之人死　京氏曰日有三珥人君有女子忧　孝经内记图曰珥有四天子大喜　石氏曰日有四珥天子拜将太子立王侯　甘氏曰日四珥天子有子孙喜期不出三年　京氏曰日出四珥将军亡日入四珥有大兵　京氏曰日朝五珥国忧兵起夕珥临日两傍必有大客来言北方之事甘氏曰日有六珥命曰大提六十日分有丧若赤云掩日下有亡国
　　日抱
　　如淳注汉书曰气如半环向日为抱　蔡伯喈曰气见于日傍内曲向日为抱　京氏曰气青外赤内曲向日月为抱两军相当顺抱者胜　王朔曰气向日晕状而短则为抱抱者苞也苞者附也抱者近臣也抱者和亲也按其色占之抱黄白润泽法有赦　京氏曰气向日月为抱抱多者来亲附者众多也　孙氏瑞应图曰君贤得土地则有黄抱　京氏曰气抱日为和亲见者其臣欲亲　石氏曰日抱邻国臣佐来降　石氏曰抱气青赤在日月傍为其分若王者有子孙之喜　孝经援神契曰黄气抱日辅臣纳忠　孝经内记图曰日光润泽有抱国昌　洛书曰日抱黄白润泽中赤外青天子有喜有和亲来降者军不战敌降军罢色青将喜赤将兵争白将丧黒将死　高宗占曰抱傍有黄气如人像人主有贤佐匡天下　夏氏曰日有两齐等以战抱先衰者败　高宗占曰日傍气图日有两抱外欲自亲者人主有喜　夏氏曰日傍有气抱战胜无军有欲和亲者　高宗日傍气图曰日有三抱天子喜天下和平色赤黄白皆吉若有亲者　孝经内记曰日四傍各有重抱四方附信也　高宗占日傍气图曰日四抱天子有喜皆将相向主若有来和亲者　夏氏日晕图曰日傍抱五重再战顺抱者胜也
　　日背
　　京氏曰日中赤外青曲向外名为背　蔡伯喈曰气见于日傍外曲曰背　石氏曰背气青赤而曲外向为叛象其分臣反　石氏曰日背有反臣若边将去善防之夏氏曰日背背者大夫卿欲为主　孝经内记曰日
　　两背有反者　孝经内记曰日四背有兵兵罢无兵兵起以宿分占之　太公兵法曰日四背见军在外有反者　摘亡辟曰日四背天下骇扰大将起在中野　春秋感精符曰日背出天下分裂臣子得志主上弱　春秋考异邮曰诸侯谋反五背刺日
　　日璚
　　石氏曰气青赤曲向外中有一横状如带钩名为璚如淳曰日刺日曰璚璚决伤也　孟康曰璚者日将蚀先有异气也　王朔曰日璚璚者决也璚者臣下走也璚者臣下急也形如背状微小而钩则为璚璚者谪也为乖离也　夏氏曰日傍有青璚大臣有去者不去有徳令也　孝经雌雄图曰日璚者此变最剧败伤君者也致灭上有之征祸从君不禁下起在左右祸从臣诈主在上祸从妃后在下祸从臣专政从为自用横为暴多有奸臣通　春秋考异邮曰臣谋反璚刺日　孝经内记图曰日傍一璚万人死其下　夏氏曰日四璚有
　　兵兵罢无兵兵起【阙】　　　　春秋感精符曰日四璚并立政不一【按五行传曰日傍有气皆为晋国之将亡四璚刺日而后三卿分晋以灭其祀】春秋感精符曰日九璚后起之人并出　春秋吕氏曰人主自恣不修古王道逆天暴物妖祸起地曜日璚日反光地曜璚气上刺反光日景见南又上光盛无能见其轮体及至反光午上体见光微没时却忽时暂明亦如灯将尽而光忽暂明炽自古以来将亡之国必生暴君虐主其君必夭荡其志使穷极骄盈而神照如来故以反光深诫之也
　　日直
　　石氏曰日直色赤丈余正立日月之傍名为直其分有自立者　夏氏曰日直直者正直在日上下左右主直臣自立也直在下光色润泽有立侯王者　夏氏曰日有黄直君立臣青赤直臣自立　夏氏日晕图曰日傍有一直色黄白润泽有立侯王　洛书曰有一傍直一方欲自立侯王有二傍直二方欲自立三傍直三方欲自立四傍直四方皆欲自立侯王　孝经内记曰日傍有一直蔽在一傍欲自立从直所击者胜　孝经内记曰日傍有两直其色润泽有侯王立　夏氏日晕图曰日傍有二直欲自立者其色中赤外青不成　高宗日傍气图曰日有二重直在左右谋欲自立　洛书曰日四直者是谓四强色黄白润泽天子有喜安足无兵国多幸臣使王色青天子有忧赤有兵白民多丧黒主死国分
　　日交
　　王朔曰日有交交者青赤如晕状或如合背或正直交者偏交者两气相交也或相贯穿或相背交主内乱军中不和　石氏曰日交人受淫勃之气　京氏曰偏交在日傍从交在日傍交所击者胜　甘氏曰常以九月上景候日傍交赤云其下有兵
　　日提
　　夏氏日晕图曰日傍有赤云曲如车葢映日名曰扶提不出其年有自立者以日宿占之　荆州占曰日傍有白云曲而向日其一者居东方其一者居西方名曰提不出其年中有自立者　孝经内记曰日有赤云如车轮或二或四【按图有二云或背日或向日当如车葢不应如车轮字之误也】其背向外提外臣背其主期六月一提不出六年王者亡地其曲向日为内臣背其主二提期三十日至四提期六十日至孝经内记曰日傍有赤云如车轮四曲向日名曰兵
　　提不出其年有自立者以宿占之　甘氏曰日四傍有赤云曲而向日名曰四提　荆州占曰提犹耳也不出其年中兵起王者死一曰亡地有自立者　孝经内记曰日四提不出二年大有兵大将出亡五谷贵价一倍三十日至大雨不止　京氏曰四提不出二年有大兵有大饥　高宗曰日六提国君当之宜防　京氏曰日六提天子亡布贵天下乱五十日至　董仲舒曰殷时有云居日左右曲布向日名曰日提占曰不出六年天子不利必有立者高宗感之修徳昌祚数百年可谓灾消而福生也
　　日格
　　甘氏曰有青气横在日上下者为格也格者格鬬之象也
　　日履纽缨
　　洛书曰日下有赤黒青气是谓履气交日下将缨或曰纽也天子有喜有臣反从外来者所以然者日天子之象也黒水之精也赤临是谓水火相薄故言天子喜水者陷故言有臣从外来反
　　日承
　　夏氏曰承者气如半晕在日下则名为承承者臣承君也为君臣相承有吉　高宗日傍气图曰日下有黄气三重若抱名曰承福人主有吉喜且得地
　　杂冠戴纽珥抱背玦直虹刺
　　洪范传曰日抱珥重光以见吉祥君获贺福禄并降夏氏曰日冠而珥人主有喜且有所立期不出年中洛书曰日平晓冠有两珥色黄白润泽天子有喜听言立王色青忧白丧黒死所以然者平晓至食时为王两珥有所听黄白两设为有喜立　王朔曰日冠当有两珥甚吉　魏氏曰日冠右珥者邦东有善人出得位孝经雌雄图曰日冠左珥者君为妇母私相知　孝经内记曰日左珥冠者君东宫私妇女之事　石氏曰日冠右珥者邦南善人欲为政位　魏氏曰日冠左右珥者君与羣女妇姊妹私相通　孝经内记曰日冠左右珥者天下有喜　魏氏曰日冠缨上下者邦南北有善人出为政　孝经雌雄图曰日纽冠者君兄弟妇女私相知奸淫也　洛书曰日戴而冠不中日者名为妇一名离疎中赤外苍色黄且润泽天子有臣暴幸者色青以音幸色赤以兵幸白与黒者主失用所以然者日天子之象也色黄白润泽是谓附故言天子有喜不中日故言附上有戴故言有暴幸隂阳不和故言失用　高宗日傍气图曰日戴珥人主有喜天下和平有所立高宗日傍气图曰日重戴左右珥天子有喜得地若有所立　洛书曰日两珥有直出珥中中赤外青色皆黄白润泽天子有珠宝喜立王侯所以然者日天子之象珠者隂之荣也直者辅也黄白润泽故言天子有喜寳直有立侯青有忧赤有兵白有丧黒者水也　孝经内记图曰日出而珥戴天子有徳令一曰有贺喜　孝经雌雄图曰日四傍有四珥珥外左右有二抱者子孙昌司马迁天官书曰日抱且戴喜　孝经援神契曰王
　　者徳至于天则日抱戴　京氏曰日抱一背为破走抱者顺气也背者逆气也两军相当顺抱击逆者胜故言破走　洛书曰日抱有一珥色皆白润泽中赤外青平晚至食时见天子有喜日中至日入色苍白为忧为有人从外来者有喜事者不可信也　髙宗曰日抱两珥下有黄气如月名曰遗徳有太子喜无气天子喜　高宗曰日重抱在左右人主有喜　高宗日傍气图曰日有重抱两珥人主有喜　夏氏曰日重抱中有璚顺抱击者胜军中有欲反者　又曰重抱且背顺抱击者胜得地并有罢师　洛书曰三抱重有两珥正方色皆黄白润泽天子有喜是谓大和抱者亲和之象也珥方者兵之象也　春秋浑付曰人主修名无诚言外方语内懐负心骄蹇自恣不谒忠称孝毁所増日背璚青赤不明洛书曰日背而内璚色中黒故言水主大臣反故言天子有忧外赤中黒故言有水火相伐反臣从中起天子死　京氏曰日背璚在日之南及其三方者其国有反臣　易纬曰日背璚重累小人畧地大人争时　京氏曰日月皆璚其国有反者　洛罪级曰日背璚不言内乖恶　摘亡辟曰日背璚并出颠倒相贯屈天子灭下作祸　春秋纬曰桀之世有后通族擅权背璚刺日垂其耀光有此则亡引也　春秋感精符曰君臣乖错不和则日背璚　高宗日傍气图曰日傍有一直赤气如鳞在上近臣欲自立也　高宗日傍气图曰日有二背一直大臣谋欲自立也　甘氏曰日四璚是谓大役军众在外有反者　孝经内记曰日有四背璚无军在外而见天下兵起军在外天下兵尽罢　春秋感精符曰日四背璚臣射主　孝经内记曰日四背璚气如大车随者四人主不安大国不出一年大车贯二背有反臣三月大雨下　春秋纬曰日有四背璚其国内乱有兵起若有背叛　魏氏曰日傍有二直三抱有自立者不成顺抱击者胜杀将　魏氏曰日缨左珥后宫出位喜孝经雌雄图曰日冠纽左珥者君与舅母私相通
　　孝经雌雄图曰日冠纽左右珥天下有吉喜五逆皆除日晕图曰日冠缨左眊者后宫有喜　日晕圗曰日冠
　　缨右珥后宫出位有喜　又曰日晕冠缨左右毦天下大喜除刑　孝经雌雄图曰日纽左珥者为兄弟私相知孝经内记曰日冠钮者君与青衣私相爱欲成立为
　　妻已在宫也　甘氏曰日戴珥天子有贺喜抱以为和亲抱亦亲多抱珥见数国家懽喜而和　甘氏曰日戴且珥天子有子孙昌期不出其年　夏氏曰日戴而珥有令徳　夏氏曰日重抱抱中外有璚而珥顺抱击者胜破军军中不和不相信　孝经内记曰日傍有重抱其一傍有抱抱后有背戴顺抱者胜　高宗日傍气图曰日有一抱一直一珥人主有喜且有所立　吕氏曰日背璚四直交在中臣欲为邪色青中赤外有芒刺则为逆其色赤中青外无芒刺为谋若数见则国家凶向日为抱背日为背背且抱有欲为者顺胜逆明胜枯久胜疾若有白虹以攻战从抱击之者胜芒外者中人胜芒内者外人胜皆以象类为法　孝经雌雄图曰日上有冠三重日下有虹下行正直长丈不出一年立故贵人絶后者其年小熟小贱嵗有兵一年中天下不安夏氏曰日抱且两珥一虹贯抱中日顺虹击者胜杀将夏氏曰日抱两珥且璚二虹贯抱中日顺虹击者胜
　　二将有相去　夏氏曰日重抱有三白虹贯抱中日顺虹击者破军将二虹杀大将一虹杀偏将　魏氏曰日重抱左右二眊有白红虹贯抱顺击胜得二将有三虹得三将　高宗日傍气图曰日一背一直有赤气如卷近臣欲自立二背一直大臣欲自立　孝经雌雄图曰日刺冠重累并出边见者是臣弑君子弑父之变也不可不审察也见于东方父子自为之见于南方君臣为之见于西方亲戚将卒为之变在君者多赤变在臣者多青变在边夷者多黒自天生大贼五色错乱








　　唐开元占经卷七
　　钦定四库全书
　　唐开元占经卷八
　　唐　瞿昙悉达　撰
　　日占四
　　日晕
　　石氏曰日傍有气圆而周匝内赤外青名为晕　夏氏曰日晕者运也　如淳曰晕日运也晕者屯也晕者围也一説晕者军营卫气也营卫君也　蔡伯喈曰气见于日傍四周为晕　方言曰日晕为躔躔歴行也　尔雅曰弇日为蔽云郭璞曰即晕气五色覆日者也释名曰晕卷也气在外卷结也　春秋感精符曰一失阳事则日晕　石氏曰日晕者军营之象周环匝日无厚薄敌与军势齐等若无军在外天子失御民多反叛　班固天文志曰两军相当日晕等力均也　甘氏曰日月皆晕共战不合若兵罢　洛书曰日出而晕必有取主不乃有师破　石氏曰日以庚子晕有赦令　河图帝览嬉曰正月日晕兵春起不胜　河图帝览嬉曰日以正月若五月中有九晕以上道上有热死将一曰多死人　荆州占曰日有朝夕之晕是谓失地主人必败荆州占曰日三晕军分为三　夏氏曰日晕图云日晕润黄浊黒摇为风雨且恶不动摇有忧病不则有暴恶令　太公隂秘曰日晕明分中赤外青外人胜中青外赤中人胜中黄外青黒中人胜外黄中青黒外人胜外白内青外人胜内白外青中人胜中黄外青外人胜中青外黄内人胜　太公隂秘曰日晕黄白不鬬兵未解青黒和解分地色黄土功动民不安色黒有水隂国盛色白有丧色青为疾病色赤大旱流血千里　京氏曰日晕有兵在外者主人不胜宜客　太公兵法曰日晕始起前灭后匝而后成者后面胜　太公兵法曰日晕周匝东北偏厚厚为福东军在东北战西南战败　孝经内记曰日晕而明天下有兵兵罢无兵兵起不战洛书摘亡辟曰日晕明人主有隂伏之谋　京氏曰日晕若井垣若车轮二国皆兵亡　石氏曰日有青晕不出旬有大风籴贵十倍人民多疾病凶　河图帝览嬉曰日晕中赤外青羣臣亲外赤中青羣臣内其身外其心　石氏曰日有黒晕灾在用事臣　髙宗日傍气图曰日晕苍黒女主有忧　京氏曰日有黄晕一重人主有喜　洛书曰日有青围之谓之青晕不出二旬大寒籴大贵外长三钱一嵗五见籴五倍六见籴六倍不止不出一年民相食多疾疫在所见之国　礼斗威仪曰君乗木而王其政升平则日黄中而青晕　洛书曰日有黒围之候不出六十日有大水伤五谷败人室宅所见之国籴贵十倍三旬止一嵗十见此者四海有役穷民不得守其乡死不收藏　礼斗威仪曰君乗水而王其政升平则日黄中而黒晕　孝经内记曰日有白围之候一本日白晕不出九十日有大暴兵粟大贵三倍嵗多暴风春雪霜民多病亡野犬多狂所见之国尤多其君不安　礼斗威仪曰君乗金而王其政象平则日黄中而白晕【宋均曰象者取象于镜见仪表端正】　洛书曰日有赤围之候不出终食必有大雨雷霹雳杀乎为人民者天下不同独以所见为然必有大暑道无行人围候者日与辰星俱失度不出旬日围候数如此者不便贵人一歳数有围候嵗十余王者不安大臣坐事不出二年中天子亡细布贵后一年蚕不为缣絮四倍万民大寒见此之戒　礼斗威仪曰君乗火而王其政烦平则日黄中而赤晕　孝经内记曰日有黄围之候风雨农田治一嵗数见且大安所见之国吉不出三年　孝经内记曰日晕亡日无雨大风起兵若土功各当其星占【凡日月傍有异气抱珥强带虹蜺背璚缨纽格履之属三　日内有大风二日内有大雨灾解不占】　甘氏曰日晕七日无风雨兵大作不可起众大败不乃月蚀
　　日方晕连环晕
　　高宗日傍气图曰日方晕而上下聚二背将败民散又曰日晕方如井干天下不和　荆州占曰日晕连如环为两军兵起君争地　高宗日傍气图曰日晕环而聚君死【四边亚出也】
　　日晕而珥
　　京氏曰日晕而珥宫中多事后宫分争七日不雨审察中　甘氏曰日晕而珥主有谋军在外外军有侮　荆州占曰日晕而珥天下有立侯王　荆州占曰日晕而珥于晕上将军易　甘氏曰日晕而珥如井干者国亡以乱有大兵反　又曰日晕而珥合在军中一珥一国二珥二国三珥三国同攻是国也　甘氏曰日晕而珥聚在傍贵人有罢者　太公兵法曰日晕而珥主有谋十日不雨兵起　石氏曰日晕而珥合国有谋反　日晕图曰日晕右珥者王侯有喜人君有私事在后宫洛书曰两敌相当日晕两珥平等俱起而色同军无相奈何色厚润者贺喜　又曰日晕两珥君有喜一曰众在外有大事　石氏曰春晕有四珥人主更令
　　日晕而负
　　夏氏曰日负负者青赤如半晕状以着晕上则为负负者位也得地为喜　京氏曰日晕重有四负殃大国乱若三日大雨不占　孝经内记图曰日晕负且戴国有喜战从戴所击者胜得地
　　日晕而冠戴珥抱背璚直提虹蜺云气
　　孝经内记曰日晕且冠戴又有反照于日上有戴赤青长四五尺左右上下有气各一丈许不出九十日有立侯王不出百日有大赦籴贵十倍大豆尤甚　石氏曰日晕且冠且戴天下有立侯王若自立者分必益土石氏曰日晕且冠王者有拜谒若立诸侯徳令四方天下大赦　孝经内记图曰日晕有冠两珥有缨贯珥中下交日下天下有名之臣死不出三十日有赦　太公兵法曰日晕冠三珥天子有喜或为大赦或拜大将军高宗曰日晕冠珥纽人主有喜庆且有所立不出年
　　中　京氏曰日晕戴抱珥其色皆赤内青外清明即国家有吉贺喜　洛书曰日晕且戴而晕两有气皆如珥形中赤外青是谓琪璧一名雾成色皆黄白润泽有献璧玉宝瑶器者天子有喜所以然者日天子象也璧玉者隂之荣也黄白润泽故言天子有喜　夏氏曰日晕而珥外有一抱所围城者在外外人胜　孝经内记曰日晕晕中有珥一抱所谓围城者在中中人胜　高宗日傍气图曰日晕珥两抱天子且有庆一抱喜至气黄白赤皆吉也　荆州占曰日晕而珥背左右如大车轮兵起其国亡城兵满野而城复归　京氏曰日晕有四珥各四背璚期六十日羣臣有异谋者有急事闭闗不行使天下更命三日雨不占四背白气干之其端青赤是妃与臣下共弑其君　夏氏曰有军日晕有一抱抱为顺贯晕中在日西西军大胜东军大败中赤外青若在日东东军大胜西军大败南北亦然　石氏曰日晕有抱抱为顺在日月之傍王者有喜子孙吉昌政令行洛书曰凡占两军相当必谨审日月之晕气知其所
　　起止逺近应与不应迟疾大小厚薄长短抱背为多少有无实虚久亟密疎泽枯相应日等无相奈何故曰近胜逺疾胜迟大胜小厚胜薄长胜短抱胜背多胜少有胜无实胜虚久胜亟宻胜疎泽胜枯重抱大胜无抱也抱为和亲抱多亲者益多背为不和分离相去背于中者离于中背于外者离于外也凡分离相去之相亲疎赤中外青以和相去青中外赤以恶相去　太公兵法曰日晕抱珥喜气日晕黄者主人有喜　太公隂秘曰日一晕一抱一背为不和信者更逆不信者顺　夏氏曰日晕图云晕有重抱后有偕战顺抱者胜得地　高宗曰日晕两抱天子有喜天下和平色赤黄白皆吉有和亲　高宗日傍气图曰日晕四抱天子有喜将相治端皆向主者来和亲　甘氏曰日晕抱珥上将军易京氏曰日晕背气有晕中此为不和分离相去其色青外中赤忠臣受命主有所之两军相当中人军欲降叛于外也　董仲舒曰日晕而背君臣俱危主失节　太公隂秘曰日晕有背大臣有叛者或曰左右欲有走石氏曰日晕而背兵起其分失城　石氏曰日晕有背背为逆有降叛有反城在日东东有叛在日西西有叛南北亦如之　高宗日傍气图曰日晕一背臣弑主【按中兴书曰隆安元年十二月壬辰日晕有背璚是后帝不亲万几防稽世子元显专行威罚义熈六年五月丙子日晕有背璚是时卢循逼京都战于郊也】　石氏曰有军日晕有一背背为逆在日西东军大胜西军大败若在日东西军大战东军败南北亦然　孝经内记图曰日晕上下有两背无兵兵起有兵兵入　魏氏曰日晕四背在晕内名曰不和有内乱离于中　夏氏日晕图曰日晕晕中有两背两璚又半晕临日反臣起中不成　孝经内记图曰日晕外四背璚所谓离于外者外臣有离去者　孝经内记曰日晕中有四背璚其背端尽出晕者反役内起京氏曰日晕而背四如大车者四提设其国众在外有反臣　高宗日傍气图曰日晕一背丽阵贯之大臣欲犯其主　孝经内记图曰日晕有璚裂地立王　石氏曰日晕中有璚气璚为不顺与背同人臣不忠而外其心君臣乖离其国兵起若有逃臣　京氏曰日晕直气贯晕中白其色将失顺其气攻破军　髙宗曰日晕清明一傍直有立侯王其色青外赤内润泽者上所立也石氏曰日晕有直气在两傍其国有自立者若立诸
　　侯一曰王者封赏左右　魏氏图曰日晕有二直欲自立者明者立若黒不明者死　魏氏图曰日晕有一直一背欲自立二直二背欲自立有三直三背欲自立有四直四背皆欲自立也赤中青外不成　夏氏曰日晕有直珥为破军贯日中为杀将　髙宗日傍气图曰日晕两直一背有反臣　石氏曰日晕四提必有大将出亡者　京氏曰日晕而且冠三重日下有虹行正长数丈不出其年有反者贵人絶后有兵饥【按司马彪续汉书曰光武建武七年四月丙寅日而日有晕虹贯晕在毕八度毕边兵秋隗嚣反侵安定】　荆州占曰日晕而珥赤虹贯直其国分者受其害　石氏曰日晕有抱背珥直而有虹贯之者顺虹击之大胜得地　防曰日月晕背彗孛虹蜺在箕兵起后宫　防曰日月晕虹蜺彗孛在尾兵起于宫将交走期百八十日　石氏曰日月无精光青赤晕蜺背璚在心度中是谓大荡兵丧并起王者以赦降外　京氏曰凡日出虹晕主分地日入虹晕诸侯分地黒者以兵分地白者以丧分地也荆州占曰日晕而白虹奸而属域之东东斥地域之
</div>
    <div class="pagination">
<a href="唐开元占经_page5.html">上一页</a><a href="唐开元占经.html">1</a><a href="唐开元占经_page2.html">2</a><a href="唐开元占经_page3.html">3</a><a href="唐开元占经_page4.html">4</a><a href="唐开元占经_page5.html">5</a><span class="current-page">6</span><a href="唐开元占经_page7.html">7</a><a href="唐开元占经_page8.html">8</a><a href="唐开元占经_page9.html">9</a><a href="唐开元占经_page10.html">10</a><a href="唐开元占经_page11.html">11</a><span>...</span><a href="唐开元占经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
