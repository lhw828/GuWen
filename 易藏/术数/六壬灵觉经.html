<!DOCTYPE html>
<html>
<head>
    <meta charset="UTF-8">
    <title>六壬灵觉经 - 第 1 页/共 15 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬灵觉经 - 第 1 页/共 15 页</h1>
    <div class="content">《大六壬灵觉经》

吴师青手抄

家藏大六壬灵觉经卷一
家藏大六壬灵觉经卷一目录
元首 重审 比用 涉害 遥克 昴星 八专 虽责 伏吟 返吟
天禄秘典大六壬灵觉经神课卷之一
七体门
古经九宗门乃一贼克，二比用，三涉害，四遥克，五昴星，六八专，七别责，八伏吟，九返吟，今折反伏二体入下卷七体中，故上卷只有七体，似为的当。
一贼克体。此体有二体之殊，该分作二体，今从古，只作一体。
元首课占内事，以日为己，辰为人；占外事以辰为己，日为人，出《六壬指南》。
象曰：四课一上克下，取贼克为初课，名曰元首，先吉后输，此释名义。日辰阴阳四课俱无下贼上，只有一上克下，则取克下者为用，名曰元首。以上能制下，得尊长制驭之权，宜居长上，故以元首名之，且为课体之首，亦名始入格。诸占吉多凶少，利先不利后。
占曰：四课阴阳一克下，课名元首是初神为课体之初也，忠臣孝子皆从顺，忧喜因男非女人以上为男子，为外动，动以制静，故事因男子。上则为尊下卑小，所为正理悉皆真以上制下事理甚正，真实无伪。官讼先发须当胜，后对之人理不伸上克下，固利尊长制卑幼，利先动不利后应。但为上神旺相，天将无内战方吉。下旺上休囚则有反噬。
占曰：元首情理顺，克应亦易知。是岁年中事，月建月内吟。旬支旬内应，直日日中期。节气半月等，今候五日移。诸课虽如此，独此更无移此克应之占。凡占壬者须书年月日旬节候于图中，看三传四课年命上神直何神，有年月等支神者，则应此时矣。诸课如此占法，但元首课更为顺应耳。
又曰：上克下为事顺，作顺事者，纵课传有凶，得忧亦浅，纵神将战忧易解。凡一切事利动不利静，利先不利后，利男不利女，加以上神旺相，天官顺治，发用吉将，不犯空刑等凶，又生日神年命，则为三光、三阳之课，则有臣忠子孝、妻顺弟恭、卑下怀服之美矣。若日干无气，发用又在日上为日之鬼，鬼爻休囚，贵人逆治，凶将相并，则有动后之凶也。
孔明曰：元首云者，如人以首为一身之元，身无元首则无以成其身矣。其尊卑之义可见。又君为臣庶之元首，尊长为卑之元首，是以利居元首者，但上非下莫载，今若克之，必思身世果是居长？果是先动？果是得旺相否？有一果于是，则吉矣。又思居下者情理可克乎，休囚者可胜乎，有可克胜，是吉矣。若有不合则先动者被后应者所乘矣。且以上克下中理之当然，但亦不可过当，思元首所以临下，乃一体无二之异，虽时势不得不克下，亦当使在下者有所倚赖，可为受克之地，庶元首有所共载，故壬中六处有一处扶地盘之辰为妙，不然亦不可使地盘受空、虚、刑、害、冲、破之境及在蓦越之位也。
邵子曰：“幼不占元首，忧尊长之损害，又主先喜而后忧。”是元首课亦有不吉处，况先事者任劳任怨，首事发端，祸集所伏，苟上神休囚，则有先动过劳致疲之灾深入，妄动之失，或贪小利而忘大害，或喜先胜而贻后悔，故其象树木之嫩条未硬，又如初生之婴儿学行也。言当此时，不可急遽戕贼，须当保护也。
袁天罡曰：“上之克下固利男子，占胎多是男子。若上神休囚，下神旺相，是克之不倒，反不利先举，占胎多女。如干上神发用，干为我，被克岂宜？但当主客未分、欲动不动之际，则日干为尚介于彼我之，一见上神来克，则先动者为上神，后动者为干神。在我者，当审其衰旺何者得气而乘之。此惟兵讼、斗殴及空手求财、问取功名之吉，余外鬼来侵身多凶，岂可以元首为纯吉乎？”
占来意
元首课是贵人、岁君、将相，旺相生合行年神，来意是见大贵人，有生彩之庆。若是反吟等凶破，主暗昧，伸诉之事。
占天文
主元晴，必干上发用见朱、蛇、勾、空、贵、常方晴，若见合虎主风；支之二课发用，见玄后主雨，阴龙亦半阴晴。
占地利
主元阳之地。
占身命
宜居长，不利卑幼。好动少静，带丁马则迁移不定，有禄、马、贵人、龙、常者主居官显达，为正印之官，臣忠子孝，夫妇和顺。
占六甲
若发用旺相则生男，加以青龙等吉将，则生贵子；贵人顺治利长子，生长孙。发用若休囚则男女未定。
占婚姻
宜长男配长女，贵人顺治得龙、后、合、贵，主男求女，女亦喜婚姻，夫妻和合；若贵人逆治，加以凶将，有刑克，当不成。
占疾病
主下部之疾，吉凶以神将之吉凶言之。
占词讼、征伐等事，如前袁天罡说同。
假如正月丙申日亥将午时占，四课中惟天盘卯木克地盘戌土，是一上克下，以卯为用，课名元首，三传得卯丑申，将作常合阴，卯为日之父母，乘太常主相见公卿有喜。申为日妻，则乘六合，主见贵得财物，有庆贺之事。丑为日子孙，乘太阴，主子孙因财物有相掩之事。正月木旺、火相、土死、金囚、水休，今卯木旺，丙火得相气，故以吉断之。
父卯常
才申六
子丑阴
龙  阴  常  蛇
午 丑  卯  戌
丑  申  戌  丙
戌亥子丑
酉    寅
申    卯
未午巳辰
假如正月亥将甲戌日未时占，四课惟寅加戌为一上克下，以寅为用，为元首课。三传寅午戌，将得后虎元，乃六合体，会成火局；为天后发用，天后主妇女。正月寅中有火，火主妇女妊娠。天后水与寅中火并，主生子不育。又功曹乃月建，主县官，为忧县官，受旺气故也。中传胜光，主子孙乘白虎，主丧。加寅上为日之子孙泄气，主忧死丧，为人见闭遮。末传天魁乘六合加午上，为日之财，主阴私媒妁。六合为私门，亦曰天门。河魁为天阙，出天门登天阙见白虎，必忧死丧，为人见遮闭，当移徒，妇女逃亡不安，至县官。三传火局，忧失火，烧毁惊人、口舌。用起以所生为吉期，所畏者为凶期。功曹为用，喜在丙丁，忧在庚辛。用起阳神忧事发他人，用起阴神忧事起己身，传见父母为有救，见鬼重丧。
兄寅后
子午虎
财戌六
虎  后  六  虎
午  寅  戌  午
寅  戌  午  甲
酉戌亥子
申    丑
未    寅
午巳辰卯
假如十二月壬申日丑将卯时占，四课中惟午火克申金为一上克下，以午为用，课名元首，三传午辰寅，将得后蛇合，胜光为天后，并在金神，主忧妇女疾病，神将外战故也。若占怀孕，主堕胎，盖午火克申金，传送亦是白虎，属胎神故也。中传得天罡乘螣蛇，主惊恐事争斗，主三月内因女子事争斗也，以天罡主三月也；天后发用，故主因女子；水火搏击入魁罡，故主争斗。末传功曹乘六合加辰上，主来年正月当与吏议嫁，以寅为正月；末传为未来之事，六合主婚媾，功寅主吏故也。
才午后
寅辰蛇
子寅合
蛇  后  阴  常
辰  午  未  酉
午  申  酉  壬
卯辰巳午
寅    未
丑    申
子亥戌酉
重审课体一下贼上第一
四课观克贼，先寻贼为初，克贼或二见，舍克取贼呼，课名曰重审，吉凶勿泥拘。凡占课先观日辰四课，天盘与地盘有相克贼否，上克下曰克，下克上曰贼，先取下贼上者为用。如无下贼上，则取上克下为用。如克贼二见，则舍克取贼，取一下贼上者，课名重审，若有二贼上，则非重审课矣。一下贼其上，重审事多凶。顺行灾尚可，逆治祸还浓。入墓灾难脱，传生反为良。阴常及天后，六合和青龙。用并生日辰，福来祸不逢。勾玄与朱雀，蛇虎并天空。用在墓神上，福去祸来从。凡占得重审课，主一切事多艰难。卑上犯上，其天将顺治则灾祸轻，若天将逆治则灾祸重，谋事艰难，被凌辱更甚。加以发用传入墓乡，又是虎蛇朱勾元空等凶将，其祸甚深。受下凌迫者，轻则病危官灾，重则死亡。如发用传入长生旺相之乡，加以天将顺治，得贵青龙六合在常吉将入传，或加日辰之上生日辰，则反为吉矣。始入下贼上，女子及己身，主人利后举，逆道患忧深。用得父母课，蛇虎与勾陈。临事来害己，其祸在尊亲。若得子孙动，将为贼上因。官动有灾恶，奸淫谋女姻。妻财得凶用，谋害在阴人。一下贼上又名始入课，言为入九宗之始课也。多主家内妇女事。凡事主后举。若发用是日之父母，父母受贼，加以虎蛇凶将，主家中卑幼或妇女害父母。若发用是子孙，子孙受下贼主，因妇人或祖父母及印信文书害子孙，加以凶将，其祸必矣。发用是官鬼，主因子孙淫媒人婚姻之事勾惹官司争财，加以凶将，定因财发祸，受阴人所害。一下贼其上，重审事可惊。父子情不顺，夫妻不敬恭。更逢贵人逆，虎蛇元并空，勾陈墓用发，善事翻恶情。亲者亦相害，先输后人赢。如发用是子孙，为地盘父母所克，故父母之情不顺。如发用是父母，为地盘妻财所克，父母动，必伤子孙，主父子贪财，或因妻妾之事致父子不和。发传是妻财，为地盘所克，乃兄弟争财，主因卑幼弟妹争财而害及身与耗财，或因兄弟有私淫妻妾之事而妻妾致怒，反不敬夫主也，更逢凶将及墓神发用，虽善事亦反为凶矣。况凶事乎？凡课中发用或是支神，或是日上神，或是日干三合六合之神，皆主亲人相害，祸其身，非此类则主妇人卑幼及妇人相害也。用下贼上名重审，子逆臣乖弟不恭。事起女人忧稍重，奴害主兮奸主娘。万般作事皆不顺，官灾病厄祸患重。论讼后应须得理，先告虽直后及凶。发用是子孙，己是父母所克；是父母先有疾恶之心，使子孙无容身之地，故子孙反害父母。又如地盘为月建，是岁日之子孙，而天盘之神加于子孙，为岁日之官鬼，或作天乙，而地盘之子孙又冲克刑害岁干，主属下叛君上也。事起女人者，凡事重审，是以内制外，以静制动。若发用是妻才，作六合、太阴、太阳、天后加子戌亥，又与才爻相合，主奴欺妻或妻妾之财。
孔明曰：“壬式中先取贼上者为用，用即发动初传也。贼亦克也，然不谓之克而谓之贼，言下之克上，犹贼也。夫上之克下，如帝王、君公、父兄、尊长之人制驭四夷及臣宰、子弟、卑幼之人，纵过于刑罚亦势分所易为也，未为变故；较之以下克上，则有四夷之侵凌中国、臣下之犯君上、子弟之贼父兄、妻奴之害夫主，势分之难为，情理之所不堪，故名重审，言事之较深重也。祸机之重者，必先主之；是以先取有贼者为用，虽克贼二鬼，亦舍克取贼矣，故曰贼上之课多凶也。且初发传之神，是人首事，名曰发端，初既受贼，则事之根基已伏暗贼于内，有几分不善矣。加以凶将与发用内外相战，事是有七分不好了。若发用是旺相，尚可观其传变。若中传吉生拱初传，无下贼之嫌，则主先阻后顺，事终有成。若发用之神休囚，传变又凶，或带凶将克初，或是用神之墓、日干之绝，或生初而中传自坐于克制之支，皆为无救，则事已无始矣，虽末传吉亦何益乎？此贼上之深，果然是不美。然亦不可执一，倘国家当阳九百六之厄，会天人压居上者之不仁，喜在下者之圣哲而察相其革旧鼎新之机，则下之犯上多在理势之不容，己有应天顺人之举情否为泰，虽首事重大，发端艰难，正合重审之义，则重审岂专主凶乎？然必察用神果是旺相否，果是生日乎，果作吉将乎，初之传变中传又能生初传否，末传又能生初或生中否。如有干支吉将作生神生日辰，初传旺相带吉将，末生中之生初，初生日，三传皆吉将，则课体有反凶为吉之美。又自审天人之际从违何如；果天心人事应吉，与课体相合，则虽首事艰难，终克有济，是必审之又审，故曰重审，亦是戒人不可轻易犯上也。如克初传者旺相克初，初又克日辰，又加凶将变墓传绝，则不但事之不成，反主害及其身，是一审已起其祸之重也。此重审之义也。”
夫上者，动也，有先举之义；下者，静也，有后应之义。先动制人，后应者制于人。今欲以静制动，以主制客，势力所难，故必审之详而计之熟，方得变难为易也。欲决者吉凶顺逆之事，先以贵神逆转之善恶言之，如课本凶又贵人逆治，愈是反背乖逆之事，加以虎蛇勾元凶将，则后应者凶祸必重矣。若当贵人居东北阳明之地，天将顺布，则吉神助顺而不助逆，而居下犯上者必受殃矣。
如被贼者是日之阳神，是我之后动制彼之先动，二动之间必审天乙之顺逆、发用所乘之将。如将又克神，是将与日干同类，是为争财格，主内外夺财，天将顺则居上得势，顺者胜；天乙逆则居下虽处势逆者胜也。
如日干贼上神，干上神是当今旺神，则日干休囚矣。事势重大，但谋者心慵或失辅，必待日干旺相之月方成矣。
如日上神发用，日干无气，又见日之阴神生扶日上神，则泄日之气，主事势是我党倡成，或子孙女人之事，但患赖为炎之，求人相帮，或候旺月为之，吉。
如日干制日上神，又有辰之阳神或中末传有一处反克日干而制救日上神，纵为日者有先胜，终被他人所并矣。
如辰上神被支辰所贼，是以静制动，以内制外，其吉凶如上审之。如日之阴或辰之阴神被贼，此以阴谋害上者，其凶亦同上推。
刘诚意曰：重审之课多凶少吉，以发用观事之始，始既受贼，如树之伐根焉，能生长乎？更传入墓鬼之地，纵有吉将亦不能免祸。更逢贵人逆治，将传其凶甚矣。若得吉神良将，逢旺相，更又生年命，主旧事再改成新之喜。若用神是日辰之阴神，又为日干之鬼，加以凶将逆治，主人居下以讪上，妇人执事以谋夫，奴仆欺主以行奸，臣叛子逆，阴邪害正，卑幼害长，故曰尊长不占重审，恐卑幼之仇怨也。其象如内明外黑，进前有悔，退后难凭，心虚犹豫，举动无措。
邵子曰：“重则不一，审则有疑。事有不一伏一起理，或疑似必审之又审。凡事主间隔不一，不可忽略处之。”
袁天罡曰：“重审之课，以下犯上，非顺，逆也。从辰上发用者，事多起于女子，其吉凶当以天将决之。传及勾蛇虎作父母者，其人被父母杀害。传是勾虎作子孙者，其人杀害父母也。其人欲谋害阴人妻子也。传是勾蛇虎作妻财者，其人反被妻妾所害也。亦以休囚推其成败也。”
《悬解赋》云：“重审象地，象地者先迷而后利。”
占天文
主阴云。日之阴神发用，主阴暗；辰之阴发用，主阴雨；日辰之阳发用，有数日风云，然必参以将神五行生旺休囚言之。
占地利
主卑下、阴暗、污湿之地，高陵崩塌，但亦必参以上下衰旺言之。
占身命
不利尊长，阳不利父，阴不利母。兄弟动，衰则克兄弟，旺则克妻妾。父母动，衰则克父母，旺则克子孙。官鬼动则论衰旺，作龙常禄马贵人主有官贵，如身衰鬼衰作凶将，主多官衰灾疾病；或鬼旺克兄弟。如妻财动，衰主克妻，旺则克父母。如子孙动，衰则克子孙，旺则退职伤官，但有病者愈。以上俱是因卑幼阴人起祸，兼天将吉凶言之。
论人性质主多疑多思，或好色作乱，或受卑下凌迫，柔弱不振。若旺相及日逢吉将则能详审制宜，以静制动，则无可失。虽刑克尊长、孤立，于名利亦不虚也。居卑幼若加凶将，主重拜父母，兄弟失力，妻子重刑重创，功业得失不一。属卑幼则好犯上，处臣子而逆君父；处尊长者，所行暗昧，故下人篡弑、妻奴所害也。
占行兵
利主不利客，不利为应，兵不利先起，亦以上下衰旺详之。
占婚姻
主犹豫不决，详审方求之，上衰女人不利男家，上旺夫家不爱女家，以贵人顺逆、将之吉凶断之。得凶将克干，决主男家重妻；得凶将克辰，决主妻家重婚。
占六甲
若下旺相主生女，若上神旺相生男。易生难生，以贵人顺逆、将之吉凶言之。
占求财
主后求，但彼我迟疑，必重求方得，亦看才爻及青龙入传否。若龙与才财爻生旺入传，课虽下人干上，亦可再求有财矣，反之无财。
占病
尊长病，主被下贼人克剥，或婢妾事致病多灾，反复不宁。贵人逆治，血气不顺，症甚重，卑幼人不妨，病症主上部、头项、心肺之疾，亦看上下衰旺言之，最忌虎蛇发动。
占讼
主经易官司，利后动，必重诉重审，方可结果。
起例
</div>
    <div class="pagination">
<span class="current-page">1</span><a href="六壬灵觉经_page2.html">2</a><a href="六壬灵觉经_page3.html">3</a><a href="六壬灵觉经_page4.html">4</a><a href="六壬灵觉经_page5.html">5</a><a href="六壬灵觉经_page6.html">6</a><span>...</span><a href="六壬灵觉经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
