<!DOCTYPE html>
<html>
 <head>
  <meta charset="utf-8"/>
  <title>
   开元占经 - 第 19 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   开元占经 - 第 19 页/共 93 页
  </h1>
  <div class="content">
   岁星犯军井四
　　
　　《荆州占》曰：“岁星入军井，三日以上，其岁大水。”
　　
　　岁星犯天狗五
　　
　　《荆州占》曰：“岁星入天狗北，夷大饥来归，邻国多土功。”
　　
　　岁星犯天庙六
　　
　　《黄帝占》曰：“岁星入天庙，若守皆为庙事；一曰为凶，忧。”《荆州占》曰：“岁星入天庙，有庙残之事，吏不去，死。”
　　
　　岁星犯巫咸外官四
　　
　　岁星犯土司空一
　　
　　《荆州占》曰：“岁星守入土司空，有土徭之事。”
　　
　　岁星犯键闭二
　　
　　《荆州占》曰：“岁星犯守乘键闭星，大臣有误天子尊事天者，天子不宜出宫下殿，有匿兵于宗庙中者。”《荆州占》曰：“岁星守健闭，王者出国，不出七十日。”
　　
　　岁星犯天渊三
　　
　　郗萌曰：“岁星守天渊，海水出，江河决溢，若海鱼出。”
　　
　　岁星犯天厩五
　　
　　《荆州占》曰：“岁星入天厩中，十日以上，马有食变。”《黄帝占》曰：“岁星守天厩，为灾之事，人主以马为忧，不则马死。” 
　　
　　 
　　
　　开元占经　卷三十
　　
　　荧惑占一
　　
　　荧惑名主一
　　
　　《黄帝占》曰：“荧惑一曰赤星。”《广雅释天篇》曰：“荧惑一日罚星，或曰执法。”《荆州占》曰：“荧惑居东，为悬息；西方，为天理；南方，为荧惑；其行无常，司无道之国。”吴龚《天官书》曰：“荧惑，火之精，其位在南方，赤帝之子，方伯之象也。为天候，主岁成败，司察妖孽，东西南北，无有常，出则有兵，入则兵散，周旋止息，乃为死丧。”《诗纬含神雾》曰：“荧惑司实。”《春秋纬》曰：“荧惑主候守。”《春秋纬》曰：“荧惑主礼成，天意；礼失，则妾为妻，支为嗣，精感类应，则荧惑逆见，变怪。”石氏曰：“荧惑主忧，主南维，主于火日，主丙丁，主礼，礼失者，罚出荧惑之逆行是也，此失夏政也。以其所守之舍，命其国。”石氏曰：“荧惑者，天子之礼也，东西南北无有常，五月而出。”石氏曰：“荧惑主大鸿胪，主死丧。”巫咸曰：“荧惑者，太白之雄也，五星之伯也，其色赤，胜太白。”巫咸曰：“荧惑主忧患，过、恶、祸、福，所由坐也。”《洪范五行传》曰：“荧惑于五常为礼，辨上下之节于五事，为视明察善恶之事也；礼亏视失逆夏令，则荧惑为旱灾、为饥、为疾、为乱、为死丧、为贼、为妖言大怪也。”班固《天文志》曰：“逆夏令，伤火气，罚见荧惑。”《淮南天文间诂鸿烈》曰：“南方火也，其帝祝融、其佐朱明，执衡而治夏；衡平地其神为荧惑，其兽为朱雀，其音征，其日丙丁。又曰：“出入无常，辨其变，其色时见、时匿。”班固《天文志》曰：“荧惑天子理也。故曰：虽有明天子，必视荧惑所在。”郗萌曰：“荧惑为司马。”《荆州占》曰：“荧惑火之精，其神上为荧惑，其国荆楚。又曰：“主吴越以南。”《荆州占》曰：“荧惑，天一候者，司万物之变。”《荆州占》曰：“荧惑上承天一，下主司天下人臣之过，司骄、司奢、司祸、司贼、司饥、司荒、司死、司丧、司正、司直、司兵、司乱、司惑，灾殃无不主之。”《荆州占》曰：“王者礼义，荧惑不留其国；凶殃，荧惑罚之。”韩杨曰：“荧惑之为言；荧惑以像谗贼，进退无常，不可为极。”韩杨曰：“荧惑，火行之星，其理也，主诸侯。”韩杨曰：“荧惑为天一候，犯、逆、留，隐其雷鸣，臣子主社稷、倾五精、并聚弑成刑、出西反，明主不，荧受命兴起，天下平，变色失行，所留者亡，所抵有兵。韩杨曰：“荧惑修礼，顺则喜，逆则怒。”石氏曰：“荧惑躁急、促疾，主南方，从巳至未，南方夏气所治位也；盛阳在上，微阴在下，尊卑承养物礼也；言失夏政，封锡逆天，则荧惑有变。”韩杨曰：“荧惑入列宿，其国有殃。”韩杨曰：“荧惑所止，为其国君死。”《海中占》曰：“荧惑法使行无常。”
　　
　　荧惑行度二
　　
　　《洪范五行传》曰：“荧惑以上元甲子岁，十一月甲子朔旦，冬至夜半甲子时，与五星俱起于牛前五度，顺行二十八宿右旋二岁一周天也。”（案《历法》：荧惑一终七百七十九日一千三百四十分日之一千二百二十奇六十二岁强一周天）《乐动声仪》曰：“征音和调，则荧惑日行四十二分度之一，伏五月得其度，不反明从海，则动应致焦明，至则有雨，备以乐和之。”《春秋文耀钩》曰：“荧惑东行急、一日行一度半，其行东西南北疾，兵各聚其下，主以烦秽，若自恣招祸，谋用战，顺之胜，逆之败。”石氏曰：“荧惑行率变百五十六日，而行八十三度。”（旧《四分》及《景初》象家准法皆同。）甘氏曰：“荧惑之东行也。急则一日一夜行七寸半，其益此则行疾，疾则兵聚于东方；荧惑之西行疾，则兵聚于西方；其南、其北，为有死丧；其南，丈夫之丧；其北，女子之丧。”甘氏曰：“荧惑法东方，修纬及常，十六舍而止；逆行西，运动以成章，舍一舍半。”巫咸曰：“荧惑休入常不得过五月而出，远八月而出，受制则举贤良，赏有功，主封侯，出财货，行赈贷。”《荆州占》曰：“荧惑日行一尺以上，期五月至十五月而废；五寸以上，期十五月至二十五月而废；三寸以上，期二十五月至三十月而废；一寸以上，期三十月至五十月废；诸废期月或皆为日。”《荆州占》曰：“荧惑顺行而其国有道。”又曰：“荧惑出东方，行顺，即其国吉。”《尚书纬》曰：“气在初夏，其纪荧惑，是谓发气之阳，可以毁消金铜，与气同光，使民备火，皆清室堂，是谓敬天之明，必勿行武，与季夏相辅、初是夏之时、衣赤、与季夏同期；如是则荧惑顺利、甘雨时矣。”
　　
　　荧惑王相休囚死三
　　
　　甘氏曰：“荧惑之相也，从立春至春之尽，其色则当精明，无角芒。”《甘氏占》曰：“荧惑之王也，从立夏以至夏之尽，其色如赤，则当比心大星而精明；仲夏之时，有芒角。”甘氏曰：“荧惑之休也，从仲夏以至夏之尽，及四季王时，其色则当无精明，黑、黄。”甘氏曰：“荧惑之囚也，从立秋以至秋之尽，其色则当青、白，止不行。”甘氏曰：“荧惑之死也，从立冬以至冬之尽，其色则当细小、黄、黑，而不明，此荧惑色之常也；其色和，经天下，和平。”甘氏曰：“当其相也，而有王色，所居之国受殃；有休色，谗臣诛国，相免；有囚色，国有捕囚，及于将相；有死色，大臣诛伤；其留守也，其国兵起；其进舍也，有虫蝗，五谷伤；其退守也，赤地千里。”甘氏曰：“当其王也，而有相色，蔽主聪；有休色，政令不行；有囚色，谗臣用事，王路不通，有死色，则有大丧；其留守也，不可举事、用兵；其进舍也，其国不祥；其退舍也，有旱殃。”甘氏曰：“当有休色，而有王色；所居之舍，其国受祸；有相色，国乱，百官不从；有囚色，有小兵；有死色，盗贼横行，讹言，庙堂有火灾，所居之舍，其国受殃；其进舍也，灾伤；其退舍也，利舌危。”甘氏曰：“当其囚也，而有王色，大臣逃亡；有相色，臣下毁伤；有休色，使者冠盖相望；有死色，白衣成行，丁男从，独有老公，所守之舍，道路不通；其进舍也，兵殃；其退舍也，谈言讻讻。”甘氏曰：“当其死色而有王也，宗庙不享；有相色，大臣摄行；有休色，是谓不详，宗庙失火，边有侵地；有囚色，丁壮多死，以兵所留；舍其国，君遂亡；开其府库，出其甲兵，四十余日破亡；其进舍也，数多微风；其退舍也，流水荡荡。”
　　
　　荧惑光色芒角四
　　
　　甘氏曰：“候荧惑以夏，丙丁，此王气，当如其常色，变则失所也。”郗萌曰：“荧惑色变，一见一伏，求之所，不可得，奎之目，辰之心，参之右肩，龙之左角，毕之右股，此五星也，类此色，即荧惑也。”《荆州占》曰：“荧惑色以毕右星为正；一曰比心中央星。”《推度灾》曰：“荧惑黑圆，为水丧。”《春秋纬》曰：“主乱虚而侵杀，则荧惑光益大。”甘氏曰：“荧惑色赤黄也、发疾；黑青、发难；黄若赤，一岁内发白色，期二年；青色、期三年；黑色、期四年至五年；以星行尺寸深浅，为广大小期应。”《荆州占》曰：“荧惑一赤一黄，王公有祸，士女降；候星若无光，先起兵者必败。”巫咸曰：“荧惑如炬火，亡人怒，君子洙洙，小人抢抢，不有乱臣，则有大丧；亡期其使，吏欺其主；使之不杀，哀孤恤寡，则止。”《海中占》曰：“荧惑色赤，国有忧；厚白、则国有忧；薄苍，即天下多丧，其国尤甚。”郗萌曰：“荧惑之常色赤而黄，有丧期六十日。”又曰：“荧惑色赤光而泽也，期不出二年，兵丧并起。”郗萌曰：“荧惑出色黄，所居宿有土功事。”郗萌曰：“荧惑夏三月出南方，色赤而逆行，乃有害萌，火光之妖且见；观之有德，而降之以福；观之逆德，而降之以祸；几降祸，流水汤汤，乃为之祠于祝融及南海之神。春见，为之修德，赏有功，论有劳，迁有善，任有能；夏见，为之宽政令，薄赋敛，赐爵禄，行赏罚，视以佐阳德；大暑乃至，时雨乃行，百姓乃丰，五谷乃登，甘雨和风乃至，草木以明零落，民不夭疾，帝乃延寿，是谓德。秋见，为之修吉初，逐有罪，诛有过；冬见，为之开闭，大赦。此四者，所以应天之明神也。”《荆州占》曰：“荧惑出，色赤怒，逆行为兵，成钩以战，凶有围军。”《荆州占》曰：“荧惑色大而盛，先起者亡，後起者晶。”《荆州占》曰：“劳惑色赤，为大兵，旱，秋有火灾。”《荆州占》曰：“荧惑色变为黄，有德。”《荆州占》曰：“荧惑秋出，色黄，兵而和。”《荆州占》曰：“荧惑色黄白，不出，其年丧起。”《荆州占》曰：“荧惑色黑圜，为疾、为丧。”《荆州占》曰：“荧惑色白，为饥、为兵。”《荆州占》曰：“荧惑春色赤，百姓有忧；冬色白，大臣多辱。”《荆州占》曰：“荧惑白圜而光，其野病旱。”《荆州占》曰：“荧惑色变正白者，冬有丧；色变而赤者，秋有兵。”《荆州占》曰：“荧惑失色，有兵从之，人主忧。”《荆州占》曰：“荧惑黄而不明，即变其色，时不昌，春不生，夏不荣，秋不实，冬不藏；四时皆变其色，不出其年，君主有以女乐亡者。”《荆州占》曰：“荧惑如炬火，有乱臣亡，期使吏欺其主，少胜长，下胜上，妇胜姑，子胜父，君令不行。”《荆州占》曰：“荧惑色青圆，为水，为忧，为饥；一曰色青者多雨。”《荆州占》曰：“荧惑色苍黑，苍多黑少有丧，苍少黑多有水，苍黑丧水并起，皆期六十日，或三年。”《荆州占》曰：“荧惑出而色正黑，所守国有水殃，期六十日。”《诗纬》曰：“贤者退，小人进而谗言侈，阴贼行而天下昏，荧惑数出，干主位，赤而芒为火兵，黑而圆为水丧，止舍为其邦，疾则事急，留则殃重。”《春秋纬》曰：“荧惑主怒，则角扰动及绕圜之，若芒前后左右，主令无常，各以其类，乱虚而侵，杀则光为火。”甘氏曰：“荧惑色赤而芒角，其怒也；昭昭然明大，则军战，其国亦战。”甘氏曰：“荧惑芒，名正旗；旗所指，破军杀将，正旗而伐之，大胜。”郗萌曰：“荧惑环绕宿，其长戮，其同光死，其光若外附不同光，主出走。赤芒，南方国利之；白芒，西方国利之；黑芒，北方国利之；青芒，东方国利之；黄芒，中国利之。”又占曰：“荧惑色正黑、多芒，所居之野有妖惑者。”司马迁《天官书》曰：“荧惑白色，有哭泣之声。”《荆州占》曰：“荧惑色正白，无芒，所居多有女丧；色正白而多芒，所居宿有男丧。”《荆州占》曰：“荧惑始出，苍，多芒，所居宿其国有妖而饥。”又占曰：“荧惑始出，色赤而芒，军在外大战，无军起。”又占曰：“荧惑出色，黄多芒，所居宿，其国有忧主，期百二十日。”又占曰：“荧惑生芒，为主忧。”又占曰：“角则兵起。”又占曰：“荧惑成钩已绕环，有芒角，如锋刃，人主无出宫下殿，有伏兵。”又占曰：“荧惑角，则主怒。”又占曰：“荧惑出而有角，行疾用武，行迟用文。”又占曰：“荧惑色青而角，来年之春，草木五谷肃；一曰色青而角，有兵忧。”
　　
　　荧惑盈缩失行五
　　
　　韩杨曰：“荧惑出列宿之南，为孽；出列宿之北，复入，为盈；逆，为缩；如是者，其下必有伏尸腐肉。”甘氏曰：“荧惑，政缓则不出，急则不入，违道则占。”《尚书纬》曰：“政失于夏，则荧惑逆行。”《什图征》曰：“圣王正律历；不正，则荧惑出入无常，占为大凶。”《春秋纬》曰：“荧惑主有谋气，事未施行，则见怡其妖祥，反道二舍以上，居之三月，有淫佚；五月，受夷狄之兵，王以谗言致非；祥七月半，亡地；九月大半，亡地；因与宿俱入、俱出，国绝祀。”《文耀钩》曰：“荧惑留其宿阴，四旬，太子死；三旬，重臣消。”《钩命决》曰：“天子失义不德，则白虎不出，荧惑逆行。”石氏曰：“其国失礼，失夏政，则荧惑逆行。荧惑所留久也，三年而发，亡五百里；其中也，三百里；其杀也，四百里。居其阴，万家邑，拔；千家邑，驱掠。居其阳，成家邑，驱掠；千家邑，拔。远去而复还居之，甚忧，隘其从阴之阳，亡地三百里；（《荆州占》二百里。）从阳之阴，亡地二百里；（《荆州占》百里三百里。）从前之后，亡地二百里；从后之前，凶地三百里留。其前六日不从，主首子死；留其阴旬二日，嬖人死；留其前一月，季子死；（《荆州占》太子死。）留其后二月，（《荆州占》二日。）不从，王后死，（《荆州占》季子死。）留其后，二旬，相死；留其阴五月，（《荆州占》一日。）上卿死，（《荆州占》王后死。）其前二旬，（《荆州占》一日。）太子死。”巫咸曰：“荧惑出东方若西方，留迟者，天崇也；强国之王死之。”又曰：“留一月以上，为忧、为丧、为饥、为兵。荧惑之行东西南北，名曰失行，主用事者必且失其位，使之不然，杀不孝者以当失行，如此则止。荧惑东行疾，名曰狡；狡者止，相且死。西行疾，名曰犹；犹者起，且有死将。南行疾，名曰谗；（《荆州占》曰：变其常，南行客三舍，名曰谗。）谗且有男丧。北行疾，名曰贼；贼且有女丧。荧惑静居，不行，名曰营；且有殃。荧惑南去列宿间，客三舍，期百二十日；倍之，君不治，政在臣下使之然，不然，迁；不治复冤，冤止奸诈，如此则止。”京房《妖占》曰：“君多虚饰，则荧惑失道。”郗萌曰：“主行重赋敛，夺民时，大宫室，高台榭事；则荧惑逆行，霜露肃杀五谷，民多病温疫，扰轸。荧惑从北往南，是谓持水入于火，不出三年，国有大丧乱，兵起南方；荧惑妄行，一东、一西、一南、一北，主有吉凶；赤为兵，白为丧，黄为喜，青为忧，黑为水。”《元命包》曰：“妾为妻，支为嗣，精感类应，则荧惑逆行变怪。”郗萌曰：“荧惑逆行变色，人主简宗庙，去祷祠，废祭祀，逆天时，变妾为妻。荧惑逆行变色，为弃法律，杀太子，逐功臣。荧惑出而逆行变色，以内淫乱，犯亲戚。荧惑而逆留守宿者，所主货物皆贵。荧惑以庚辛日留，天下有大丧，有兵。”班固《天文志》曰：“荧惑所守，为乱、贼、丧、兵，守之久，其国绝嗣。”《荆州占》曰：“王者不顺礼遗德，不求贤举隐，骄慢自恣，不顺五常，耽于女色，妻妾为政，邪臣在位，杀戮无辜，陵弱暴强，星则为之逆行；出不以时，变为妖彗，蚩尤之旗，格泽之气，起兵大战，主死将亡，伏尸流血；王者行礼，起宗庙，礼山川，存孤恤寡，薄赋轻徭，星顺度；可以除咎。”《荆州占》曰：“荧惑变色、失行，所留者亡，所抵者兵。荧惑逆行变色，人君宰相之治，推择不以德贤，圣隐蔽，而不肖者进；远忠臣而近谗谀；一曰人君宰相之治，骄恣不从五行，妻不政，贤者伏匿，谗臣乱治，逐功臣，诛不辜，即荧惑逆行变色。荧惑变其常，东行客三舍，名曰缩星，缩星出，有死相。荧惑交其常，东行客三舍，名曰驰星，驰星出，有死将。（韩杨曰：东行疾，名曰驰星，有死将。）荧惑变其常，南行客三舍，名曰贼星，贼星出贼，将起；又为旱。荧惑逆行，色赤而怒，有兵。荧惑逆行，环绕屈曲，成钩已，至三舍；名山崩、大川竭，若守之三日不下，其分国凶，有大丧。荧惑逆行至五舍，大臣谋反诸侯王也。荧惑逆行，必有破军死将，国君若寄生；又曰夷将为王，敢诛者昌，不敢诛者亡；当此之时，趣立九候，置三王，取与必当，无逆天殃。荧惑当出不出，天下有兵，民流亡；当入不入，所在其国有殃。荧惑往来疾者，期不过九十日；迟者，不过三年；荧惑留二十日乃占；荧惑不动，兵不战，有诛将。荧惑逆行二舍半，有火灾；一曰有女丧；一曰为大水。荧惑、太白，东西南北行之，而复居其处，天下为四国谋者，其行也，同时驰。荧惑出东方，其行顺；则其国不凶，其逆行一舍，其国有兵，战破，亡地，其色悴小，其国君有忧。荧惑行失度，而妄出宿间，天下作兵；荧惑东，则兵东；西，则兵西；南，则兵南；北则兵北。荧惑东西害侯王、一南一北为死丧。荧惑失行西北，是谓水，利于火，有兵兵罢，天下大旱；存孤老，廪鳏寡，天下并并附，则荧惑顺度。荧惑春夏而失道南行，疾；为旱、为兵，在阳国；秋冬而失道北行，疾；为火入水，必有破军杀将。”甘氏曰：“荧惑出入、进、退以战；背之大胜，迎之大败。”《荆州占》曰：“荧惑顺宿南行疾，有男丧。”又曰：“谗人将起。因宿北行疾，有女丧，贼将起。荧惑正乘列舍，守之十日以上，其分内乱；二十日以上，相走；六十日主死；九十日殃及子孙。荧惑止留，三日以上，国则忧，相不死出走；十日以上，主大忧；一月至三月，三月至六月，殃及子孙。去之丈、伤五谷；去之七尺，伤人民；去之四五尺，伤吏；去之二三尺，伤卿相；去之一尺；伤主。荧惑出西方若东方，甚疾，至宿留二十日以上，及为留即去之；若复反其所留之宿，其君当之。”（《海中占》曰：国君死。）之所宿者，天子恶之；四孟之月，侯王受之；四仲之月，大臣受之；四季之月，小臣受之。荧惑顺行，留守宿二十日以上，与逆行不满十日等；顺行留守三十日以上，与逆行留守宿十五日等；顺行留守宿四十日，与逆行留守宿二十日等，顺行留守百日，与逆行五十日等；荧惑所守，其国宰相死。荧惑与宿星舍守之，其国大人死，守之久五年而发者，亡地五百里；期二年而发者，亡地二百里；期一年而发者，亡地百里。荧惑所守之分，其国凶；守之速，殃小；守之久，殃大；去而复还守之，或前、或后、或左、或右，殃殊重，不可救；国破，主死，流血城市。荧惑逆行守星者，为饥；（即其年早饥也。）复还顺行，黄色而至，籴为反贱。”韩杨曰：“荧惑东西南北疾，谋用战，顺之胜，逆之败。”《汉天文志》曰：“荧惑顺宿东行疾，则兵聚于东方；西行疾，则兵聚于西方。”韩杨曰：“荧惑乍东乍西，受者国大忧；居之久者，三岁；中、二岁；近、一岁，殃至。荧惑逆而西行，则不杀；为王敢诛者昌；不敢诛者亡。当此之时，趣立九侯，置三王，取与必当，无逆天殃。荧惑出于北方，不出其年，起兵；荧惑还北方，其兵不还，有忧。荧惑春出南方，有丧；不然，当小旱饥。荧惑春出于南方，群君不忧。荧惑凡行二十八宿，已去复还反，其国君死之；荧惑正乘其国之宿，星留三日，以战，大将死；留五日，君破亡地；留十日，其君死，国无兵。而荧惑正乘其宿，星留十日，内乱起，绝宿；星从南之北，从北之南，其国贫；一曰所居久者，其野有兵。”《荆州占》曰：“荧惑所居久者，其野有兵；入其星三日，其野有忧；过三日，其忧大。”韩杨曰：“荧惑常行，其留不行从宿居，入宿又守之，其国当举兵战斗，杀将乱事，家室破残，父子相扶于流亡；又曰荧惑行绝道，正乘宿，留二十日以上至五十日，破军杀将。荧惑之行无常，东行守宿十日为留，其环所久宿者，殃其国，宰相死。荧惑东行四十日，行三舍以上，谨守其反日；不行日；数之百八十日，女孽出。”班固《天文志》曰：“荧惑逆行一舍、二舍；为不祥。”韩杨曰：“荧惑西行，行三舍以上，谨守其反日，数之百八十日，兵起，不然天妖出。” 韩杨曰：“荧惑逆行而留，其国逆凶；顺行而留，其国顺凶。”石氏曰：“荧惑逆行，还复故道，名曰烧迹，其灾重。”
　　
　　荧惑书见反明六
　　
　　甘氏曰：“荧惑书见，臣谋主。”韩杨曰：“荧惑出西方而逆行，是为反明，天下更王，国忧，受者亡；其南若北，为死丧；南为丈夫，北为女子。”《洛书》曰：“荧惑反明，邦命更王。荧惑反明，相掠所灭。荧惑反明，不言纪更。”《尚书纬》曰：“荧惑反明，白帝亡。”《春秋纬》曰：“赤帝之世，有过则荧惑出，冠守、见萌以淫乱，失时则反明；有此类，则亡引也。”《文耀钩》曰：“荧惑反明，主以悖更残物之过亡，天下更纪，易其主。”（《元命包》曰：“殷纣无道，荧惑反明。”宋均注曰：反出西方也。）《天官书》曰：“荧惑反明，主命恶之。”《荆州占》曰：“荧惑反明，怒气结。”韩杨曰：“荧惑所止舍而数之七舍，而数为日七月，而入于西方；伏行五舍，为日五日，而得出于东方，其反出西方，是谓反明；天下更政，所宿其国伐。荧惑入西方，反出为反明；天下更王。荧惑有三反明，三吐舌；以威咎杀太子，以妾为妻。”京氏曰：“礼经不用，荧惑反明。”
　　
　　荧惑变异吐舌七
　　
　　《龙鱼河图》曰：“夫荧惑主司非，其精下为风伯之神。”巫咸曰：“荧惑下为童男，止于都市。”（《搜神纪》曰：“吴地草创之，信不坚固，边屯守将质其两女子，名曰保质。童子少年以类相与嬉游者，日有十数。凤皇三年三月、有一异儿、长四尺馀，年可六七岁，衣青，未从群嬉，诸儿莫之哀也；皆问‘尔谁家儿，今日忽来？’答曰：‘见尔群嬉乐，故来耳。’详而视之，眼有光芒，焰焰若火，诸儿畏之，重问其故，儿乃答曰：‘尔恶我乎，我乃荧惑星也，将有一言告尔，天下归司马氏。’诸儿大惊，或走告大人，驰往观之：儿曰：‘尔舍去乎。’竦身而跃，即已化矣。仰而视之，若引匹练以登天，大人来有备及见马，飘飘渐高；有顷而没。时吴政峻急，莫敢害也。後五年而蜀亡，六年而晋兴，至是而吴灭于司马氏矣。”一书云：“荧惑卒不见，下地为人、衣韦衣、若白衣，乃使民多妖言。”）京房《对灾异》曰：“荧惑作变，为华州人君之祸也。弟于东，骨肉欲，暮近北，边国谋入；于西，则兵大起，蛮貊战；入斗，则大臣叛；住东西，万民病，不救之，则致日食，既下谋上；其救也，设七政、争正图书；修经术，改恶为善；则安矣。”《运斗枢》曰：“人君政乱，朝多谗臣，则荧惑吐舌。”京氏曰：“人君无礼法，轻薄房室，外行慢易遇下，不理赋敛，夺民时；则荧惑失度，吐舌为度，逆度作怪，以诫人君；不救则大旱，中火燔宫殿；其救也，追功、禄爵，位贤德，养幼孤，廪鳏寡；则荧惑还度，天心得矣。”韩杨曰：“荧惑吐舌，状如星也；其舌上，则主忧，下则民愁。”《运斗枢》曰：“阳越度，阴失符，则荧惑生足。”（宋均曰：阳、君也、阴、臣也。）石氏曰：“荧惑生足，故主殃；新主易。”巫咸曰：“荧惑大而赤，东西南北行，非常也；一曰有谋，兵起。荧惑失其常，吏且弃其法，诸侯乱其政。”《荆州占》曰：“荧惑始出大，而日愈小者，其国不利；始出小，而日愈大者，其国利。荧惑赤角，卒多不出，秋兵起。”又曰：“荧惑赤大，昭然而芒，其野有兵。荧惑大而赤角，有兵，兵出有功，战客利；背之者大胜；逆之者大败。劳惑色赤，大而角，军大惊。”巫咸曰：“荧惑小名曰进贼；万物相暴，从为贼；不有死王，必有灭国；使之不然，哀老弱，怜孤寡。”郗萌曰：“荧惑出东方，反行以西，有小星，击之即去；所宿之国受兵。”《荆州占》曰：“两敌相当，荧惑当其日而大，以其大之日利；当其日而小，以其小之日不利。上旬为阳国，中旬为中国，下旬为阴国。星大赤，则兵出有功；小赤，则无功；皆以其日占国。荧惑贯小星，杀小将。荧惑之阴，有小星，去四寸以内，诸侯阴谋。荧惑之阳，有小星，去四寸以内、诸侯有小兵。荧惑之傍，有小星两，其一在南，一在北，皆四寸以内、诸侯从。荧惑之傍，有小星两，其一在东，一在西，皆四寸以内，诸侯横。荧惑小而赤角，兵出无功。”
　　
　　荧惑跃而沉浮与列星斗八
　　
　　《荆州占》曰：“荧惑跃而沉浮，主用心悼愤。荧惑守列舍，浮跳不安；人主心邪，无刚政。”韩杨曰：“荧惑有宿星斗，不出三年，臣背其主，荧惑变色，逆行相凌而斗会舍还，其国无道。若与宿同光，国君出走。”
　　
　　荧惑穰气晕彗九
　　
　　《黄帝占》曰：“荧惑生气，如为赤穰者，明日大暑，至夕时而大雨。荧惑出穰气，长一丈，有百日旱。”《孝经内记》曰：“荧惑黑赤，气为赤穰者，不出五月，有贼；三十日，有兵；五十日，旱，鱼盐贵，二倍自止。”甘氏曰：“两军相当，而云掩荧惑，必有覆军，若将死；其出入进退以战，背之大胜，迎之大败。”郗萌曰：“两军相当，云厚掩荧惑，必有逐军。”巫咸曰：“荧惑白晕，大臣背其主；其角也，兵；气赤色也，国有忧。” 郗萌曰：“荧惑出彗东南维，其下受亡地，不出三年。” 
　　
　　 
　　
　　开元占经　卷三十一
　　
　　荧惑占二
　　
　　荧惑犯东方七宿
　　
　　荧惑犯角一
　　
　　《荆州占》曰：“荧惑犯左角，都尉死之。”《陈卓占》曰：“荧惑犯角，赦期一月。”石氏曰：“荧惑犯左右角，大人忧；一曰有兵，大臣为乱。”甘氏曰：“荧惑入左角，有大赦；入右角，兵大起。”《黄帝占》曰：“荧惑出角，中道，天下太平；出阳道，旱；阴道，多雨。”陈卓曰：“荧惑出角阴道，多阴道。”郗萌曰：“荧惑出入天门间，宫门移。”又占曰：“荧惑逆行角，失火。”《荆州占》曰：“荧惑逆行角中，成勾已，若环绕之，人主忧，有兵丧，若关梁不通，期六月。”郗萌曰：“荧惑起角，刺如锋刃，经角间；三十日而三留之，人主无下殿出宫，廓庙间有伏阵兵。”又曰：“荧惑赤色、光芒，居天门中，三十日，天下有大徵发，男年十五至耄老，三年乃止；或曰三月。”郗萌曰：“荧惑起芒角，赤色而光，守天门中，二十日饥；一曰小旱。又曰：荧惑过两角，多雨。”《荆州占》曰：“荧惑成钩已，环绕角，有芒如锋刃，天子失位。”郗萌曰：“荧惑乘左角，为旱；乘右角，为兵，为水。”又曰：“乘陵左右角者，为日蚀，国有大变。”石氏曰：“荧惑乘右角，后族家若将相有坐法死者。”又占曰：“荧惑与角合，韩相出走。”《河图》曰：“荧惑居角阳，其国有喜；居阴，有忧。”郗萌曰：“荧惑居角亢间及太微宫，臣有请兵于天子者；若去复还，居角亢之间，天子听之，兵且起。”又占曰：“荧惑大反行，留角，国受殃及加兵。”又曰：“色黑为疾、为死，青为水、为饥。”又占曰：“荧惑反行，留角三十日，万家邑拔，千家邑虏；既居之，南北去之，其邑不可用兵；进为兵，退为丧。”《荆州占》曰：“荧惑行廷中，不止；有大狱。”巫咸曰：“荧惑舍天门，人主绝祀。”郗萌曰：“荧惑舍天门中，大赦；又曰：入天门，出复反之，天下大乱；守，反者，事大。”《春秋文曜钩》曰：“夺民时，荧惑守左角。”《海中占》曰：“荧惑守左角，有丧；色白，为兵，黄为土功；赤为旱；青、忧，黑死。”郗萌曰：“荧惑守左角，臣谋其主。”《荆州占》曰：“荧惑守左角，兵起，将军死之，期六十日，若六月。”又曰：“缣缯倍价。”《黄帝占》曰：“荧惑守右角，有兵起，期三月，将死。”又占曰：“荧惑守左右角，左右校尉都尉若相当之，或戮死。”又占曰：“荧惑守两角间，若轸道绝，出其阴，阴伐利，战胜，取其将。”又占曰：“荧惑守角，三十日其后忧。”又占曰：“荧惑守角，出其南，多病；出其北，多死；行右，中国有殃；行左，负海国有殃。”又占曰：“荧惑贯若守左右角，大战。”《洛书》曰：“荧惑守角，下土逆谋，兵乃出。”《春秋纬》曰：“荧惑守角，若反行，留角二十日，相死。”石氏曰：“荧惑守天门中，二十日，国有大丧，若大臣受谋。期一年。”又占曰：“荧惑守左角，左将军忧；守右角，右将军忧，去复还，守之二十日，将军戮死。”又占曰：“荧惑居守角三月，有殃；五月，受兵；七月，其野亡。”又占曰：“荧惑守角，霸者争土，农者争犁，圣人出，二十日大贵。”又占曰：“荧惑入天门，已去复反，守天门，关梁不通，进以善事，则亡。”甘氏曰：“荧惑守角，忠臣诛，国政危。”又占曰：“荧惑守左角，延尉有忧；守右角，太尉有忧。”《海中占》曰：“荧惑守左右角，其色黄白，小旱，民小厉。”又占曰：“荧惑守左右角，逆行为旱；还立雨，为五谷不收。”又占曰：“荧惑守角，贵人子有系者；去狱之天牢，贵人子赦。”又占曰：“荧惑起芒角，赤色而光，久守天门，王者绝嗣；各以占其国。”郗萌曰：“荧惑守左角，若右角，去复还之，天子行诛伐，期年中。”又占曰：“荧惑守左角，左将军；右角，右将军；守角前，前将军；守角后，后将军；一周五将军发。”又占曰：“荧惑守角，谗臣欲进，政事急，有千里之行。”又曰：“将军有乱，有兵兵罢。又曰大旱。”又曰：“荧惑守角，为中兵大臣；留两角间，将兴国，廷开梁，边境不通。”又占曰：“荧惑守东关，赦期一月。”《荆州占》曰：“荧惑守天陈，大饥，太后族人有受诛者。”又曰：“以夏三月中守角，若出角入角，中外不通。”《二十八宿山经注》曰：“荧惑守角亢，其色赤，不出三年，则韩国王死。”《黄帝占》曰：“荧惑守角，西为父母，后为妻，前为子，东为身；如此者，臣弑君；近一年，中二年，运五年。”石氏曰：“荧惑守犯凌左角，为祸咎。”
　　
　　荧惑犯亢二
　　
　　《黄帝占》曰：“荧惑入亢，有芒角，犯凌之，当有白衣之会，籴大贵。”郗萌曰：“荧惑入亢，天子廷有兵，有水。”《东官候》曰：“荧惑入右亢，谓北星也天下有白衣之期，五谷不熟。”石氏曰：“荧惑数入亢，其国疾病疫。”郗萌曰：“荧惑入亢，成钩已，环绕之，有亡国，必有臣谋主。”（案《宋书天文志》曰：魏喜平三年十月癸未，荧惑犯亢南星，正元三年二月，李丰等谋乱，诛。）石氏曰：“荧惑十二月入龙宿，成钩已，若环绕之，天子朱廷。”《荆州占》曰：“荧惑逆行亢，主成咸，非其人。”陈卓曰：“荧惑乘亢右星，为大兵，为水，为谷贵。”郗萌曰：“荧惑乘灭亢左星，为大人忧；乘右星，为天下奇令。”《春秋纬》曰：“荧惑与亢合、主命凶。”《河图》曰：“荧惑居亢阳，其国有喜；居阴、有忧。”《荆州占》曰：“荧惑留亢，天子恶之。”郗萌曰：“荧惑留廷中，为天下大忧，或曰为焦旱，物不生，多虫蝗起。”又占曰：“荧惑舍亢，为岁有小水。”《黄帝占》曰：“荧惑以八月守亢，两将相当，在东南，期一岁。”（石氏曰：期岁中。）又曰：“平地出水，桥梁不通，河内将相忧。”甘氏曰：“荧惑守亢，天下大乐，民得封爵，期不出年。”甘氏曰：“荧惑守亢东，天下州占；守西，木果不实。”又占曰：“荧惑守亢，五谷不熟，民死之。”又曰：“守疏庙，有土事；又守天门，有忧。”巫咸曰：“荧惑守亢，小臣为乱，臣疾疫。”又曰：“兵大起，天下旱，万物不成。”《海中占》曰：“荧惑守亢，天下有白衣之会，天子易政，道路不通。”《海中占》曰：“荧惑地亢，成钩已而环绕之，三十日，天子自将兵，国易主。”郗萌曰：“荧惑守亢，环绕之成钩已，天子恶之，期六月若十月。”又占曰：“荧惑守亢，大将有喜，守亢左左，将军有喜。”又占曰：“荧惑守亢，五谷以水伤败。”又占曰：“荧惑守亢，为天下大旱，多火灾；逆行为失火。”《黄帝占》曰：“荧惑守亢，西为父母，后为妻，前为子，东为身；如此者，臣弑主，近一年，中二年，远五年。”郗萌曰：“荧惑守亢，贵人病亡；一曰留十日，后忌。”又占曰：“荧惑守亢，天子有祠庙之事；又曰天下病头。”《荆州占》曰：“荧惑色黑守亢旬日，水万里不测；二旬，有没王；三旬，泽海；又曰赦。”《东官候》曰：“荧惑守亢，国籴贵，芒角犯凌，有白衣之众暴聚，麻麦载倍价。”又占曰：“荧惑守亢，大人忧之，若水船急，若民忧，非一国也，政危；守之三十日，民多疾。”又占曰：“荧惑入守亢，天子有所治宗庙之事，赦解之。”《黄帝占》曰：“荧惑逆行，守亢，为中兵。”郗萌曰：“荧惑犯守亢，逆行不顺，失其明色，大政不用。”郗萌曰：“荧惑犯守亢，天下病斗。”《东官候》曰：“荧惑犯守亢，二十日而去，五谷不登，大人忧，乱臣在朝，忠臣不进。”
　　
　　荧惑犯氐三
　　
　　《荆州占》曰：“荧惑犯氐左星，左中郎将诛死；右星，右中郎将诛死；皆期三年。”甘氏曰：“荧惑入天子宫，天子失其宫。郗萌曰：“荧惑守亢，还入氐中，三十日，大人当之，其远氐者，将大病；在氐南行，国有小丧；在其阳者，男；在其阳者，女。”甘氏曰：“荧惑入氐，留守二十日，不下，当有贼臣有内；下，有反者。（案班固《天文志》曰：孝宣地节元年正月辛酉，荧惑入氐，其四年将军霍禹、范明友及奉车霍山诸昆弟嫔婚为侍中，诸曹九卿郡守皆谋反伏诛，其应也。）三十日不下，其国兵起，人主当之，氐为天子之宫，罚星入之，不祥之徵，所守之国，其君死之。”石氏曰：“荧惑入氐，留二十日，有一国君系饥死，若毒死者。”郗萌曰：“荧惑入天门，至氐前时退，人主无出廓庙间，无出国，无之远宫，其间有伏阵之兵。”《荆州占》曰：“荧惑入氐宿，留之二十日，在发卒战；近期三十日，中期六十日，远期百日。”又占曰：“荧惑以戊辰岁，钩已入氐，犯西南东北星，光合者，到巳己岁，大将军诛，大赦天下。”又占曰：“荧惑出东方，若西方，留氐者，天子军也；去复还居之，天子坐之。”巫咸曰：“荧惑逆行氐，失火；一曰守氐，多火灾。”《荆州占》曰：“荧惑逆行氐，地动。”郗萌曰：“荧惑乘氐之左星，天子自将兵于野，一曰天下有大水、大兵。”又占曰：“荧惑出入留舍氐，五十日不下，天下大疾；一曰二十日不下，五月有病。”《荆州占》曰：“荧惑出入留舍氐十日，其君当之。”《黄帝占》曰：“荧惑守氐，成钩己者，大人忧。”（甘氏曰：赦，期六日。）石氏曰：“荧惑守氐，大人忧，若强国当之；若主有系者，饿而死；若近臣忧，非一国也，政不安；一曰天下有兵，一曰大国忧。”《春秋纬文曜钩》曰：“荧惑与氐星合，失地一百里。”石氏曰：“荧惑守氏，去一旬复还，有大兵起，二月有亡地。”又占曰：“荧惑逆行守氐，大臣谋反，其事成。”甘氏曰：“荧惑守氐，大臣相谮，主大战。”巫咸曰：“荧惑守氐，君有疾，有兵起，所守国其君恶之。”（案《案书天文志》曰：武帝永初二年六月乙酉，荧惑犯氐，景平元年庐陵王义真废，王领豫州也。）《海中占》曰：“荧惑守氐，国乱，有反臣，近臣有忧；有兵，期六月，不出六十日，赦，不遍天下；岁春旱，晚水；不出其年，人相食。”《黄帝占》曰：“荧惑出氐，复还守之，强国之君恶之。”郗萌曰：“荧惑守氐，地震动；又曰有土功事；又曰守二十日，相死，亲近戮死者；西北之夷来。又曰：守氐色黑，国家有小丧。”《荆州占》曰：“荧惑守氐，天子恶之。”（案《宋书天文志》曰：武帝永初二年六月乙酉，荧惑犯氐，三年五月，宫车晏驾。）郗萌曰：“荧惑守氐，西为父母，后为妻，前为子，东为身；如此者，臣弑君；近期一年，中二年，远五年。”《荆州占》曰：“荧惑守氐，成钩已者，强国之君死之；王者忧，贵人有饥死囚系者；谓东行反之，还去两星二尺，期百二十日；去两星齐，期二十日，以赦解之。又占曰：荧惑守氐，去复反、守之，其色黄白，与两星齐，期十日；去两星尺，期六十日，有赦。又占曰：荧惑色赤若黄，以九月守氐，六十日有夺地死王；期一年。”
　　
　　荧惑犯房四
　　
　　《洛书》曰：“荧惑犯房，亡君之夷。”《文曜钩》曰：“荧惑犯房宿，将军为乱，王者恶之。”《荆州占》曰：“荧惑守犯凌房，国君忧；色青，忧丧；赤、忧兵，积尸成山；黑、右将相诛；白、芒角，大哭。”（司马彪《天文志》曰：孝和永元五年九月，火犯房北第一星，为相，六年正月，司徒丁鸿薨。《宋书天文志》曰：魏明帝太和五年五月，荧惑犯房，占曰：房四星，股肱将相位也，五月星犯守之，将相有忧。七月，车骑将军张郃追诸葛亮，为亮所言，十二月，太尉华歆死。晋成帝咸康八年六月荧惑犯房上第二星，占曰：次相忧。建元二年，车骑将军江州刺史庚冰薨，是时骠骑将军何充居内，冰为次相也。）郗萌曰：“荧惑入房，天子之宫，大臣有反者，天子之宫，大臣有反者，天子忧，期六月。”又曰：“有白衣之会。”又占曰：“荧惑入房，天下有丧。”又占曰：“荧惑入房三道，为天子有子。”石氏曰：“荧惑入房，马贵；出房，马贱。”郗萌曰：“荧惑出房北，主也；出其南，诸臣也；处之，忧甚；行，除忧，无故。”《海中占》曰：“荧惑行房南，旱；若守之，为丧；行房北，为水；若守之，为兵。”郗萌曰：“荧惑逆行房，失火；若地动。”《春秋演孔图》曰：“尧恒视荧惑所在，在房；则改法蠲令。”（宋均曰：房为天子明堂，政教有门，故改法蠲令也。）又占曰：“荧惑磨心环房，不留正舍，往来彷徉，人主无下殿，远宫阙，有伏兵。”《洛书》曰：“荧惑钩已房，主命凶。”《玉历》曰：“荧惑逆行房，成钩已，大人忧，臣弑其君，凶；（郗萌曰：期不出六十日也。）下有反者，大兵起。”《文曜钩》曰：“荧惑与房合，车驰人走。”（宋均曰：荧惑与房合，为诸侯所逐也。）郗萌曰：“荧惑与太白合房，哭泣者多，堂空。”甘氏曰：“荧惑贯房中央，天下无兵；出房南，为男忧；出其北，女忧。”郗萌曰：“荧惑入房，留二十日，主出走；留十五日，主战；近期三十日，远三月。”石氏曰：“荧惑出中道，留也，天下有夷；期三月、四月；天下大赦。”《荆州占》曰：“荧惑出入房中道，良马用，天下兵满野，将相为盗，大臣有忧。”《黄帝占》曰：“荧惑守房，十日不去，山崩。”又占曰：“荧惑守房，大臣为乱，王围于野，天下作兵，五年而止。”石氏曰：“荧惑守房，天下更政。”《黄帝占》曰：“荧惑守房，有兵与丧；居之三月，其邦有殃；五月、受兵；十月、其野亡。”又占曰：“荧惑守房，贵人疾。又占曰：“荧惑守房三日、五日，天子车驾有惊。”又占曰：“荧惑行房南，犯守之，为大旱；行北，犯守，为大水，在宋地。”又占曰：“荧惑守房，入之成钩已，天子失宫，期六十日。”《春秋纬说题辞》曰：“房心木位，荧惑守之，烧弑；阳类相灭，子代位。”石氏曰：“荧惑守房，火近于木，子火灭其母，十日不去，国有丧；（郗萌曰有崩主。）十五日不去，兵大起；二十日不去，臣弑君，子杀父，（郗萌曰臣叛其君，子去其父也。）民去邦邑，阴阳相克，天下大动；期不出一年。”石氏曰：“荧惑守房，为大饥，人相食，死者不葬。”又占曰：“荧惑守房，为良马出厩。”又占曰：“荧惑守房左，丝絮贵；其守阴间星，将有喜。”郗萌曰：“荧惑逆而西行，守房十日，成钩已，大臣弑其主，期不出六十日。”石氏曰：“荧惑行不出房中央，其年有氐守房，王者恶之，天下更政、易王，若将反逆者，从近君起；以赦令解之。”甘氏曰：“荧惑守房，去复还，成钩已，若环绕之，国有崩丧，戴麻天下，将大乱。诸侯起霸，天子失其宫，期六月。”巫咸曰：“荧惑守房，多水灾。”《海中占》曰：“荧惑守房三日，鬼火夜行，人民大恐，多死丧。”郗萌曰：“荧惑以九月守房，车骑盖野；斯后，年；父子尽给军事，无得留家者。”又占曰：“荧惑守房，土功兴；留三十日，地大动，大兵起。”又占曰：“荧惑守房、心，赦成；钩已者，水成；已者火。”又占曰：“荧惑守房间，直心而留守房，天下大乱；东方大得；西方大失。”又占曰：“荧惑守房北，燕赵负殃；守中央，鲁卫负殃。”又占曰：“荧惑守房，为胡兵发。”《荆州占》曰：“荧惑守房，期一年，大臣盗国宝，大兵起于后宗，其芒角犯凌留三十日以上，大臣凶；一曰秦燕赵大凶。”《二十八宿山经注》曰：“房心星宿暗黑，荧惑守之，二百日止，则音声，万民相声，大水、鱼、盐、五谷贵，百姓愁若。”郗萌曰：“荧惑犯中，乘守房左骖左服，为君死，所中将诛；有中犯乘守房右骖右服，为夫人死，所中相诛。”又占曰：“荧惑留逆犯守乘凌房左右骖，主崩，臣有阴谋；逆往乘凌中道，天子失位而亡；顺行乘凌中道，天下和平。”韩杨曰：“荧惑犯房、钩钤，王者忧。”（案《宋书天文志》曰：晋穆帝升平三年三月乙酉，荧惑逆行，犯钩钤，五年穆帝庙。礼道惊《晋阳秋》曰：孝武大元十九年十一月甲申，荧惑犯钩钤，二十一年九月庚申，帝崩。《宋书天文志》曰：宋武大明二年十一月庚戍，荧惑犯房及钩钤，壬子又犯钩钤，占曰：有兵。其年索虏寇历下，遣羽林军讨破之。）郗萌曰：“荧惑犯乘钩钤，大臣有误天子，不尊事天者，致火灾于宗庙；王者不宜出宫、下殿；有谋匿于宗庙中者。”石氏曰：“荧惑逆行至钩钤，天子侍臣俱亡。《春秋纬》曰：“出行不节，则荧惑守房、钩钤。刘向《洪范》曰：“钩钤，天子御也，荧惑守之，不大仆则奉车；不黜，则死。”（《洪范》曰：汉宣帝本始元年，荧惑守房，其后六年，奉东都尉霍山举家谋反，诛灭。）郗萌曰：“荧惑过钩钤，大赦；若有德令。”
　　
　　荧惑犯心五
　　
　　《黄帝占》曰：“荧惑犯心，战不胜国，大将斗死；一曰主亡。”《海中占》曰：“荧惑犯心，天子王者绝嗣；犯太子，太子不得代；犯庶子，庶子不利。”又占曰：“荧惑犯心，必有饥饿死者。”郗萌曰：“荧惑犯心，有谋臣；不即有死王。”《文曜钩》曰：“荧惑入心前后星，相戮中野。”郗萌曰：“荧惑入心，大臣有反者，天子忧之，期六月。”《黄帝占》曰：“荧惑经心，清明烈照，天下内奉，王帝必延年。”郗萌曰：“荧惑入角，道逆行，进退，欲留氐亢，因复少进，绕心与房，不留止舍，往来纺徉，可三十日。”又曰：“因以东西有忧；南北有丧。”《春秋演孔图》曰：“荧惑在心，则缟素麻衣。”（宋均曰：荧惑在心，海内之殃，海内亡主，故素缟麻衣。）郗萌曰：“荧惑廻心，若去之，复还反之，二日，大赦。”石氏曰：“荧惑乘心，其国相死。”又占曰：“荧惑犯蚀乘心右星，太子有忧，若不立；一曰不死即去。”《洛书》曰：“荧惑居心阳，其国有喜；居阴，有忧。”郗萌曰：“荧惑入心，留二十日，主病；三十日，疾困群臣，亦然。”陈卓曰：“荧惑留心，近臣为乱。”石氏曰：“荧惑舍心，贵人振旅，天下大兵；若色玄不明，丧。”司马彪《天文志》曰：“金火俱在心，为大朝。”《黄帝占》曰：“荧惑宿心，色青、有丧；然赤、有兵；宿心东，为齐越；西、为秦郑；（甘氏曰：泰观为中。）南、荆宋；北、卫赵；（甘氏曰：燕赵。）中为魏鲁。”《文曜钩》曰：“荧惑与心合，主死；不死出走；又曰易帝。”郗萌曰：“荧惑起角芒，如剑刃，经两角间，进退不留止，磨心以行，有伏阵兵。”甘氏曰：“荧惑贯心，天下民饥。”郗萌曰：“荧惑与心斗，天下暴丧，期三年。”《洛书》曰：“荧惑守心，成钩己，不言王命；凶。”《春秋纬》曰：“荧惑守心，海内哭。”（案班固《天文志》曰：汉高帝十二年春，荧惑守心，四月宫车晏驾。韦昭曰：凡初崩为晏驾者，臣子之心，犹谓宫车当驾而出也。《宋书天文志》曰：晋武帝太康八年三月，荧惑守心，永熙元年四月乙酉，武帝薨。光熙元年九月丁末，荧惑守心，十一月，惠帝崩。）石氏曰：“荧惑守心，大人易政，主动其宫。”（案《史记》曰：宋景公时，荧惑守心，子韦曰：祸当君，虽然可移于宰相。公曰：相、吾之股肱，所与治国家。曰：可移于民。公曰：民死，寡人将谁为君。子韦曰：可移于岁饥。公曰：岁饥，民困，民谁以我为君。子韦曰：天居高而听卑，君有至德之言，天必三赏。君荧惑果徙三舍，行七星，星当一年，君寿延二十一年。）《海中占》曰：“火守心，色赤，有兵，臣谋其主；黑、主死；白，谋臣有赐爵者；青，大人有忧。”石氏曰：“荧惑守心，天子走，失位；入心，必见血；其国库兵出，天下士半死，五月大旱，二十日不下，天子有令，有忧；布大贵。”《雒书雒罪级》曰：“荧惑守心，有必有逆臣起。”石氏曰：“荧惑守心时，王将军为乱。”甘氏曰：“荧惑守心，大臣为变，谋其主，诸侯皆起。”又占曰：“荧惑守心，成钩已及环绕之，天子失其宫，期六月。”巫咸曰：“荧惑守心，万物不成，土功兴；一曰岁水。”《海中占》曰：“荧惑守心，天下大吟，居之三月，有殃；五月，受兵；十月，其野亡。”石氏曰：“荧惑守心，成钩已，期三月，大臣反；攻战不将军死。”《海中占》曰：“荧惑守心，南为水，北为旱。”又占曰：“荧惑守心，民流亡。”郗萌曰：“荧惑守心，南有小男丧；守北，有小女丧。”又曰：“以十月守心北，不出其岁，国有大丧；以十月守心，期六十日，有辱主；一曰皆起兵。”又占曰：“荧惑守心，为侵阳；守心上下星，名幸臣；骖乘者有事。”《黄帝占》曰：“荧惑守心，大人恶之。”郗萌曰：“荧惑守心，有反者，从太子起；一曰九卿为害。”又曰：“大国兵四起，天子军破。”又曰：“二十日，相死。”又曰：“守心，留十日，后死。”又曰：“守心三十日，有女丧。”郗萌曰；“荧惑守心房间，三十日地动。”又占曰：“荧惑守心，有反者，从宗家。”（案《宋书天文志》曰：晋元康九年六月，荧惑守心，八月入羽林，后二年，赵王废惠帝，为太上皇，俄而三王起兵，讨赵王伦，伦悉起中军，兵相拒，累月也。）《荆州占》曰：“荧惑守心，色黑，有兵必败。”陈卓曰：“荧惑守心，期三十日，彗星出王都，西南指。”《玄冥占》曰：“荧惑守心，为饥。”（案袁宏《汉纪》曰：安帝永初元年五月戊寅，荧惑逆行，守心，三年三月，京都饥，人相食。）《春秋纬说题辞》曰：“荧惑守心，主死，天下大溃。”《黄帝占》曰：“荧惑逆行而西，守心二十日，大臣为乱。”（袁宏《汉纪》曰：安帝永初元年五月戊寅，荧惑逆行，守心，司空周章谋，诛邓骘兄弟，废太后，及上立平原王为帝，事发觉，自杀。）石氏曰：“荧惑逆行守心，哭泣涔涔，主命恶之，国有大丧与兵，（案司马彪《天文志》曰：孝灵中平三年四月，荧惑逆行守心，后三年，而灵帝崩。）国易政。”郗萌曰：“荧惑逆行守心，旱，失火。”陈卓曰：“荧惑逆而行心，地震。”《黄帝占》曰：“荧惑逆行守心，环绕成钩己，皆为大人忌，期六月，以赦解之。”石氏曰：“荧惑逆行守心中央大星，有白衣之会。”巫咸曰：“荧惑犯乘守心明堂，大臣当之；在阳为燕，在阴为胡，一曰有火异。”郗萌曰：“荧惑中犯乘守心明常，为万民备火，近期一年，中期三年，远期九年；一曰旱。”又占曰：“荧惑中犯乘守庶子，女主势行。”又占曰：“荧惑中犯乘守蚀心右星，为庶子有忧，若死。”又占曰：“荧惑中犯乘守太子星，天心明堂星，有大丧。”又曰：“中国有小忧；一曰宋忧。”又曰：“中犯乘守太子星，天天大赦。”又占曰：“荧惑中犯乘守心明堂，成钩已，为大人忧，近期十月，远期三年，以赦令解之。”《海中占》曰：“荧惑留逆犯守乘凌心星，王者宫中乱，臣下有谋易立天子者，权在宗家得势大臣。”
  </div>
  <div class="pagination">
   <a href="开元占经_page18.html">
    上一页
   </a>
   <span>
    ...
   </span>
   <a href="开元占经_page14.html">
    14
   </a>
   <a href="开元占经_page15.html">
    15
   </a>
   <a href="开元占经_page16.html">
    16
   </a>
   <a href="开元占经_page17.html">
    17
   </a>
   <a href="开元占经_page18.html">
    18
   </a>
   <span class="current-page">
    19
   </span>
   <a href="开元占经_page20.html">
    20
   </a>
   <a href="开元占经_page21.html">
    21
   </a>
   <a href="开元占经_page22.html">
    22
   </a>
   <a href="开元占经_page23.html">
    23
   </a>
   <a href="开元占经_page24.html">
    24
   </a>
   <span>
    ...
   </span>
   <a href="开元占经_page20.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
