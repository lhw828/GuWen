<!DOCTYPE html>
<html>
<head>
    <meta charset="UTF-8">
    <title>六壬秘本 - 第 33 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬秘本 - 第 33 页/共 58 页</h1>
    <div class="content">强金得水挫其锋，强水得木泄其势。强木得火化其顽，强火望土止其焰。强土得金制其害。 

此五行生中有克，克中有生，实造化之机也，学者详之。 

  

  

壬机秘要法语 

  

始入者，初起而犯上者也。凡四课中惟一下贼上者，名始入。若有一上克，复有下贼，舍克取贼发用，乃谓之重审。 

凡上克下名比邻，以其顺理，若邻里之和睦也。下贼上名知一，以其逆理犯分，于两逆之中知择其一，与我力均者制之也。 

虎视转蓬者，虎见转蓬，疑为飞矢，怒目仰视；冬蛇掩目者，蛇至冬而俯伏掩目。 

自任任其刚，自信信其柔。杜传者，刚柔自刑，中传互取上神，中复自刑，取中冲杜塞也。传，邮也。伏吟无聊，自任自信，以希见用，而乃自刑，莫能前进，是求通而复塞也。 

井栏射，《三元经》取马发用，更捷。 

别责，如长家者即没，凡百无主，别立一人长家。原相合者，责其肩任也。又曰无淫者，戒之无奢淫也，非淫合之谓。 

式例日用之法，当避太岁月建忌。正五九月卯时，二六十月子时，三七十一月酉时，四八十二月午时。 

日忌者，甲乙日酉时，丙丁日子时，戊己日卯时，庚辛日午时，壬癸日辰戌丑未时。 

以上忌时日，并不用占事。若误用，当捐占之人也。 

凡有所占，先视日干吉凶甘苦。以日为主，日最畏克，却喜合德，日喜用生，却畏冲刑。凡日上见辰旺，辰上见日旺，如甲申日干上酉，支上卯之类；或日辰上自见旺，如甲申日干上卯，支上酉之例，不利谋动，动见罗网，只宜坐家谋为，百事通泰。 

凡日上见鬼墓，主诸事暗昧不明，或借姓假名，倚附诡托，占病尤忌鬼墓者，三合墓神克日也。如甲乙日见丑，丑为金之墓神也。余仿此。若年命传课中见子孙，为破墓之神，凶不成凶也。 

日辰上逢败气，主身命衰败，宅舍崩颓，不宜追捕及讼人奸私，主遭牵连同罪。败气，木午，火酉，金子，水土卯。 

日辰上逢绝气，惟宜结绝旧事。余皆不吉。 

干上见旬尾，支上见旬首，名周遍格，主百事成就。占赴试宜代工，占讼宜换司，占交易用事去而复来，惟不宜占解释。如有忧疑，未能决断。首尾者，甲癸所加之支也。 

凡干受上神克，支能制者不畏。如丁未日干上子之例。 

凡干逢旬鬼，见于传历年命者，主有凶动，以六亲乘神决之。乘勾主官司勾摄，乘死气主亲属死亡，乘贵人主奉上差遣，元武主逃亡失脱，乘蛇雀主血光灾。如有爵者，占之赴任极速。假如庚子、辛丑二日以酉为旬鬼，酉与干比，主兄弟动。庚寅辛卯二日见亥为旬鬼，亥受干生，主子息凶动，余日仿此。 

凡父母同文书、印绶，妻妾同财物，尊贵同官长，子息同卑幼断，庚辛二日同旬，丙亦为鬼，但支不同，不便同说。 

三传之中一阳二阴，以阳主事；一阴二阳，以阴主事。三传皆阳，以日上神主事；皆阴，以辰上神主事。视神将旺相休囚死决之。旺克日神主官司事，相克日辰主财帛事，死克日辰主丧事，囚克日神主刑狱事，休克日辰主疾病事。凡克日贵人君子当，克辰女子小人当。 

三传俱宜为日财、日印、日之生旺，不宜为日子、日鬼、日之墓空。 

凡三传之有克日者，即以此传为为吉凶之主。若日与余传及月将贵人能克泄者，仍作吉断。 

凡占凶事，取初传冲处所临之神为散期。占吉事，取初传合处所临之神为成期。妙在占者变通。 

中末为制鬼墓诸凶，故宜克不腚顺，克顺则吉不吉，凶益凶；逆则吉愈昌，凶自息。 

凡发用犹为呈象，妙在用之阴神。如捕盗，则观元武之阴神，乃知盗贼胜负。如访人则观日德之阴，乃见彼之长短。如占婚则观天后之阴，乃识女之情性。如求财观青龙之阴，乃验财之得失。是知日辰有阴阳，乃成传课；事物有阴阳，乃见机微。如酉日求财，青龙在午，又观地盘午上丑为贵人，主得官贵财物之例。 

凡三传与日辰互换三合，递相牵连，占事覆来翻去，须为全脱、全鬼、全生以定吉凶。此例见全财、全比、全脱，主互相赚脱，占谋事主无了结，求财费力中得，占病绵延。如庚辰日干上子，三传辰申子之例。金鬼占事，主挟我制我，又不结局。如己亥日干上亥，三传未亥卯之例。全生占事，主彼此和合谋干，但事属牵绵，终无完日。如癸酉日干上酉，三传巳酉丑之例。凡得此课，要视天将吉凶。又要视年命日神辰四处决之。如全鬼本凶，若四处有子孙则能制鬼，有父母则能脱鬼，与夫日干旺相，鬼气休囚。 

凡三传逆生克日，而日复生其传相制者，有苦尽甜来之意。如戊寅日干上寅，三传寅亥申之例。凡初传为日之长生而三传又逆生克日，凡占有乐处生悲之应。如庚申日干上巳，三传巳寅亥之例。 

凡初克中，中克末，末克日而初又生日，名两面刀格。凡占有起灭之应。如六戊日伏吟，三传巳申寅之例。 

凡三传生日而天将复来伤日，或干支上俱得长生而彼此又相脱者，皆主甘中有苦，喜里藏忧。如庚寅日干上巳，支上亥，俱得长生，而巳盗寅气，亥盗庚气，反为互脱之例。如癸酉日支加干，三传巳酉丑金局生日，若贵逆用事，则贵勾常入传克日之例。 

行年群书起例互异，《集要》以男一岁起丙寅，二岁起丁卯顺行；女一岁起壬申，二岁起辛未逆行。《心镜》以人命审属何旬，即以男一岁起旬前丙上顺行，女一岁起旬后壬上逆行。《照胆经》以六甲旬中起男丙女壬，如甲申男起丙戌，女起壬辰之例。《壬课指掌》男以甲子起于寅上顺行至本生年止，即从止处起一岁顺数；女以甲午起于申上逆行，至本生年止，即从止处起一岁逆数。《鬼灵经》注男阳命一岁起午宫丙上顺行，阴命寅宫逆行；女阳命一岁起亥宫壬上逆行，阴命申宫顺行。余谓皆非也，夫男命起寅，女命起申者，从先天震巽之位起于阴阳始生之地也，其占孕加丙壬二干者，从丙火生于寅，壬水生于申也。从震巽者所以别男女也，从水火者所以证阴阳也。若纷纷无定论，则非阴阳之理矣。 

凡月建加天后神后，主妇人怀孕。 

凡日之禄又作日之上神，若不逢空，即以旺禄临身断之。主君子进禄，常人得喜，不必照管传课。若一一照管，反恐杂乱，无所适从。惟逢空，始宜别审，如乙卯日午将未时，干上卯为日禄，又为日之旺神，就作旺禄临身立断。即三传丑子亥为印为财，亦不及临身旺禄。 

凡辰上见禄，主受屈于人。若在仕途，主权摄不正，或遥授职衔，自食其禄。此课每日一见，如甲子日寅加子，乙丑日卯加丑之例。其中非止一端，有禄神投墓者，如辛丑日酉加丑也；有禄神脱气者，如乙巳日卯加巳是也。禄投墓占官占病两凶，禄受克主因宅舍事贫穷，禄脱气主干禄被辱、求谋多费。 

凡禄马互临干支之上，名真富贵格。贵者占，加官进禄；应举占之，得名膺爵；若常人占之，反主病讼，宅移身动。如丙寅日干上申，支上巳是也。 

空亡天盘为游神空，占主七分不应；地盘为坐地空，占主十分不应。 

凡岁建年命四者不论空亡，即入传亦不论。凡传逢空落空，又值天空，名空空格，凡事无成。 

凡日生上神，上神又生天将，名脱脱格，与空空同。 

凡三传皆空，名三空格。如癸卯日支上辰发用，初中逢空，末落空之例。四课皆空，名四尽格。如壬戌日干上丑，支干阳神逢空，阴神落空之例，主事事虚耗无成。 

凡占以正时为主，或为日之德合鬼墓，或为辰之破害刑冲，传课未成，吉凶先露，故曰先锋门。 

月将加正时分四课之阴阳，别三传之生克，非神不能决事之祸福，非将不能知神之吉凶，故曰直事门。 

凡占以日干为人，动作谋为皆主乎日，生克制化皆应乎干，故曰外事门。 

以支辰为宅之盛衰，审辰休旺事之祸福察支吉凶，故曰内事门。 

以初传为事之始应，吉则吉，凶则凶，祸福皆从此发，故曰发端门。 

中传为事之中应，中凶，吉变，中吉凶变，谓之移易门。 

末传为事之终应，末吉终有成，末凶终有悔，曰归计门。 

凡占以年命为事之变易，传有一定之吉凶，人有各殊之年命，传财本吉，年命见官鬼成凶，传鬼本凶，年命见子孙成吉，故曰变体门。 

</div>
    <div class="pagination">
<a href="六壬秘本_page32.html">上一页</a><span>...</span><a href="六壬秘本_page28.html">28</a><a href="六壬秘本_page29.html">29</a><a href="六壬秘本_page30.html">30</a><a href="六壬秘本_page31.html">31</a><a href="六壬秘本_page32.html">32</a><span class="current-page">33</span><a href="六壬秘本_page34.html">34</a><a href="六壬秘本_page35.html">35</a><a href="六壬秘本_page36.html">36</a><a href="六壬秘本_page37.html">37</a><a href="六壬秘本_page38.html">38</a><span>...</span><a href="六壬秘本_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
