<!DOCTYPE html>
<html>
<head>
    <meta charset="UTF-8">
    <title>唐开元占经 - 第 34 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 34 页/共 76 页</h1>
    <div class="content">　　辰星犯天将军三十一
　　郗萌曰辰星入天将军兴军者吉　石氏曰守天将军为大将军死若诛
　　辰星犯大陵三十二
　　石氏曰辰星入大陵国有大丧大臣有诛若戮死人民死者大半不出其年　荆州占曰辰星入大陵积尸天下尽丧死人如丘山星众兵起星稀无兵
　　辰星犯天船三十三
　　郗萌曰辰星守天船革也　圣洽符曰入天船或守之兵大起舟船用有亡国期不出年
　　辰星犯卷舌三十四
　　石氏曰辰星乗卷舌天下多丧又曰守卷舌国有佞臣谋其君以口舌为害人主有忧
　　辰星犯五车三十五
　　石氏曰辰星犯五车大旱若有丧一曰犯库星兵起北方若西方犯仓星谷贵若有水　元命包曰入五车则水开【班固天文志曰大水】　海中占曰兵大起车骑行五谷不成天下民饥若军絶粮　黄帝占曰入五车中犯乗守天库以水潦起兵
　　辰星犯天关三十六
　　石氏曰辰星行天关中每至抑当去不去徘徊乱行光色隆怒见其妖祥中国隔絶道路不通　文曜钩曰守天关天下大水津梁不通人民饥有自卖期一年石氏曰行天关为臣谋主　郗萌曰辰星守天关者皆为贵人多死　海中占曰辰星守犯天关道絶天下相疑关梁之令
　　辰星犯南北河三十七
　　黄帝占曰辰星乗南河戍若出南皆为中国　石氏曰守南河蛮夷兵起边戍有忧若有旱灾人民饥又曰留守南戍中方兵起　黄帝占曰辰星出北河戍间若留守北戍若居南戍间若守两戍间为天下有难起道不通　荆州占曰守两河戍间天下乖离　郗萌曰失度守阴门若阳门为诸侯奸又曰不行天门天关间为丧
　　辰星犯五诸侯三十八
　　石氏曰辰星犯五诸侯若守之兵大起将士出诸侯有忧若有死者　巫咸曰辰星入五诸侯伺其出之日而数之二十日兵起发伺始入处之率一日军罢　石氏曰守犯乗守五诸侯诸侯兵死期三年
　　辰星犯积水三十九
　　石氏曰辰星守积水旱　巫咸曰犯守积水其国有水灾水物不成鱼盐贵一曰以水为败籴大贵人民饥期二年
　　辰星犯积薪四十
　　甘氏曰辰星犯守积薪天下大旱五谷不登人民饥亡
　　辰星犯水位四十一
　　石氏曰辰星犯守水位天下以水为害津关不通一曰大水入城郭浸伤人民皆不出二年
　　辰星犯轩辕四十二
　　黄帝占曰辰星行轩辕中犯女主女主失势忧丧也【宋书天文志曰晋穆帝升平四年六月辛亥辰星犯轩辕五年五月帝崩哀帝立禇后失势　孝武太元五年七月丙子辰星犯轩辕占曰女主当之九月癸未皇后王氏崩　安帝隆安三年五月辛未辰星犯轩辕大星四年七月太皇后李氏崩也】列大夫有放逐者五官不治色悴为忧为疾其所中犯乗守者若有罪　石氏曰辰星在轩辕中有以女子请人君者　巫咸曰辰星行犯守轩辕女主失势一曰大人当之若有黜者期二年　石氏曰入轩辕中犯乗守之有逆贼若火灾又曰犯守轩辕太民星大流太后宗有诛者若有罪中犯乗守小民星小饥小流皇后宗有诛者若有罪
　　辰星犯少微四十三
　　石氏曰辰星入少微君当求贤佐不求贤佐则失威夺势者矣又曰犯守少微名士有忧王者任用小人忠臣被害有死又曰五官乱宰相易有兵忧矣　石氏曰辰星入中犯乗守少微宰相易一曰女主忧不出其年帝览嬉曰行犯左右执法为大臣有忧　郗萌曰犯左右执法执法者诛若有罪又曰犯天庭臣为乱
　　辰星犯太微四十四
　　荆州占曰辰星道从太微西藩北南方星间入到南方东方星间南出道中西藩直坐入者非道也　春秋图曰辰星若以立秋后七十二日得壬子入太微朝见当此之时阴气隆盛阳气潜藏不欲穿池决沟渠犯之冬雷　荆州占曰辰星以壬子日顺入太微天子所使也不以壬子日非天子使也　郗萌曰辰星当太微门为受制当左执法为受事左执法当右执法为受事右执法守太微门三日以下为受制三日以上为兵为贼为乱为饥　荆州占曰辰星出东掖门为相受命东南出德事也出西掖门为将受事西南出刑事也期以春秋黄帝占曰辰星入天庭色白润泽为期百八十日有
　　赦　巫咸曰辰星入太阴门西出太阴门东后宫破若有大水期百二十日　合诚图曰辰星入华阙门为臣弑之候也　石氏曰辰星入太微中华东西门若左右掖门而南出端门必有反臣若入西门出东为人君不安欲求贤佐有入中华西门出中华东门为臣出令入太阴西出太阴东门为天下大乱有丧若大水　郗萌曰入太微西门犯天庭出端门为大臣伐主入西门折出右掖门为大臣假主之威而不从主命入西华门南出端门为臣诈称诏入太微若入端门出东门贵者夺势　荆州占曰辰星入太微宫天下有圣女子出燕代若有大水伤人民期三十日【天文志曰孝桓永寿元年七月己未长星入太微中八十日去出左掖门是岁洛水溢至津门南阳大水】荆州占曰辰星入太微天庭出端门臣不臣入太微宫为天下大惊一曰有兵又曰入天庭国不安其宫又曰辰星见太微天子当之陈卓曰辰星入太微天子之宫羣臣相杀【宋书天文志曰晋永宁元年七月辰星入太微初齐王冏定京都因留辅政遂専权无君是月成都王頴河间王颙长沙王又讨之冏又交战攻焚宫阙冏兵败夷灭又杀其兄上将军寔以下二十余人大安二年成都攻长沙于是公私饥困百姓力屈也】齐伯曰辰星入左右掖门而东出天下有忧若入端门而守天庭强臣夺主位　黄帝占曰辰星东行入太微庭出东门天下有急兵若守将相丞相御史大臣有死者若入端门守庭大祸至入南门出东门国大旱若入南门逆行出西门国大乱逆行入东门出西门大国破亡若顺入西藩而不留去楚国凶殃　巫咸曰辰星逆行入太微天庭中为大臣有诛若诸侯戮死期二年石氏曰辰星逆行于太微中及出左右掖门者有逆
　　谋天子有命将征伐之事一曰大赦可以解其患也
　　辰星犯黄帝座四十五
　　石氏曰辰星犯黄帝座改政易王天下乱存亡半
　　辰星犯四帝四十六
　　甘氏曰辰星犯乗守四帝座天下亡又曰臣谋主去之一尺事不成
　　辰星犯屏星四十七
　　甘氏曰辰星犯守屏星君臣失礼下谋上
　　辰星犯郎位四十八
　　甘氏曰辰星犯守郎位辅臣有谋左右宿卫者为乱王者宜备之













　　唐开元占经卷五十八
　　钦定四库全书
　　唐开元占经卷五十九
　　唐　瞿昙悉达　撰
　　辰星占七
　　辰星犯石氏外官一
　　辰星犯库楼一
　　郗萌曰辰星入库楼以水起兵亦大水　荆州占曰入天库鈇钺用大臣诛
　　辰星犯南门二
　　石氏曰辰星犯守南门边夷兵起若道路不通
　　辰星犯平星三
　　石氏曰辰星犯平星凶　甘氏曰犯守平星执政臣忧若有罪诛者期一年
　　辰星犯骑官四
　　甘氏曰辰星犯守骑官有兵起马多发若多死
　　辰星犯积卒五
　　石氏曰辰星入积卒若守之兵大起士卒大行若多死期二年　防占曰犯积卒主失位天下乱兵大起期百八十日
　　辰星犯龟星六
　　海中占曰辰星犯守龟星天下有水旱之灾守阳即旱守阴即水
　　辰星犯傅说七
　　石氏曰辰星犯守傅说王者简宗庙废五祀后宫凶一曰有絶嗣君期不出二年
　　辰星犯鱼星八
　　石氏曰辰星犯守鱼星凶　甘氏曰犯守鱼星之阳为大旱鱼行人道之阴为大水鱼盐贵
　　辰星犯杵星九
　　海中占曰辰星入杵星若守之天下有急发之事不出其年
　　辰星犯鳖星十
　　黄帝占曰辰星守鳖星有白衣之防　巫咸曰国有水旱之灾守阳则旱守阴则水
　　辰星犯九坎十一
　　石氏曰辰星守九坎天下旱名水不流五谷不登人民大饥一曰之阳大旱之阴大水　石氏曰犯守九坎凶
　　辰星犯败臼十二
　　石氏曰辰星守败臼民不安其室忧失其釡甑若流移去其乡
　　辰星犯羽林十三
　　郗萌曰辰星入羽林有反臣中兵　巫咸曰入羽林天下兵起四夷入国人主忧一曰其国以水为忧　荆州占曰荧惑与辰星俱入天库军凶若有水灾　郗萌曰犯守天阵为兵起有破军死将　海中占曰入犯守羽林有兵起若逆行变色成勾己天下大兵关梁不通不出其年
　　辰星犯北落十四
　　石氏曰辰星守北落亦为兵大合女子兵起若与北落相贯抵触光相及有兵大战破军杀将伏尸流血不可当也期百八十日若一年　甘氏曰守北落斧锧用大臣有诛期不出年
　　辰星犯土司空十五
　　海中占曰辰星守土司空其国以土起兵若有土功之事天下旱
　　辰星犯天仓十六
　　齐伯曰辰星守天仓诸侯有发粟之事有兵起星若当户守之将受命不为主用　荆州占曰辰星入天仓中主财寳出主忧乱臣在内天下有兵而仓库之户俱开主人胜客事不成期二十日中而发　郗萌曰入若天仓为粟发用　黄帝曰守天仓大水　荆州占曰守天仓天下饥粟出
　　辰星犯天囷十七
　　石氏曰辰星入天囷天下兵起囷仓储积之物皆发用一曰御物多有出者库藏空虚期二年
　　辰星犯天廪十八
　　石氏曰辰星犯天廪天下乱粟散出一曰天下大饥
　　辰星犯天苑十九
　　石氏曰辰星入天苑牛羊禽兽多疾疫若守之二十日天下兵起马多死其国忧
　　辰星犯参旗二十
　　海中占曰辰星守参旗兵大起弓弩用士将出行一曰弓矢贵
　　辰星犯玉井二十一
　　黄帝占曰辰星入玉井为彊国失地其出之彊国得地巫咸曰辰星入玉井国有大水忧若以水为败水物
　　不成期不出年
</div>
    <div class="pagination">
<a href="唐开元占经_page33.html">上一页</a><span>...</span><a href="唐开元占经_page29.html">29</a><a href="唐开元占经_page30.html">30</a><a href="唐开元占经_page31.html">31</a><a href="唐开元占经_page32.html">32</a><a href="唐开元占经_page33.html">33</a><span class="current-page">34</span><a href="唐开元占经_page35.html">35</a><a href="唐开元占经_page36.html">36</a><a href="唐开元占经_page37.html">37</a><a href="唐开元占经_page38.html">38</a><a href="唐开元占经_page39.html">39</a><span>...</span><a href="唐开元占经_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
