<!DOCTYPE html>
<html>
<head>
    <meta charset="UTF-8">
    <title>人子须知 - 第 7 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 7 页/共 52 页</h1>
    <div class="content">



出草冦大盗，极凶。	主贵	半吉	半吉	大凶
上张子微《峡诀》二十格，皆以左右护峡之形状吉凶，定峡之美恶者也。
以上峡图，载为式耳。山形变化，岂止于斯？智者察其情性之眞，触类而长之可也。夫蔡氏之论龙脉者，固有偏中之正，正中之偏，有似偏而实正，似正而实偏。有正出而偏落，有偏出而正落，有前偏而后变于正者，前正而后变于偏者。有脉虽偏于一边，而外山照应亲切，不至风吹者。有星顶正于左边，而脉则出于右畔者。有星体偏于右边，而左边枝脚反多者。有双脉相合者，有三脉五脉隐怪难明者，有石脉奇异及闪迹偷踪偏正难辨者，有微而至于无形者，岂图之所能尽哉！其张子微之论护山者，则有不切之弊。如所谓玄鱼、圭璧之吉应于两旁，而或龙脉偏枯死弱，岂可以圭璧而谓之吉哉！盖必以蔡氏为主，而子微之说兼之可也。大抵山形之微妙无穷，龙脉之变化不一，可以理推，难以形定。固有似吉而凶，似凶而吉者，有半吉半凶及可吉可凶者，有先吉后凶，有先凶后吉者。毫厘之间，祸福所系，岂按图索骥者可窥测哉！神而明之，存乎其人。
论龙枝脚桡棹
龙有贵贱美恶之不同，观其枝脚桡棹而可见。盖枝脚桡棹，龙之分气也，其形体各以类从。故龙之长远者，其枝脚桡棹亦长远；龙之短小者，其枝脚桡棹亦短小。龙之吉者，其发为枝脚亦起星辰，带贵气；龙之凶者，其见于枝脚亦必恶陋，类凶形。是盖龙气吉凶不同，故迸露发泄于枝脚桡棹间，美恶情状亦自不可掩耳。姑就易见者论之，如枝脚之山广袤起伏，蕃衍拥从，或如仓如库，如剑如印，如旗如鼓，或成天乙、太乙而侍立两边，或成御屏、展帐而盖乐于后，或带金箱玉印，或带简笏牙刀，或结天关地轴，或如武将文官，或类天马贵人，或类龟蛇狮象，或如玉带金章，或如玎珰珂佩，或拔若文笔，或连如串珠，或圆如覆釜倾锺，或方若列屏贮柜，或森若排衙唱喏，或拥如队仗仪从，或济济如子孙丁壮之繁，或簇簇如奴仆畜养之众，云从雾集，侍卫森严，护定我身，不敢他往，此皆吉气之发见者也。《明山宝鉴》云：“天以太乙者，富贵之本原；天禄天马者，富贵之任用；文官武库者，富贵之应验；左辅右弼者，富贵之维持；男仓女库者，富贵之设施。”廖氏云：“惟有本身枝脚重，队仗眞得用。”大凡好砂，列于前者是客山，众人所共。其在本身枝脚者，乃自家之物，一己之受用亲切者也。故傅伯通云：“不贵其见而贵其不见”。廖氏云：“谁知不见乃为奇，福应没差移。”其或龙无枝脚桡棹者，谓之奴；虽有枝脚，不踊跃拔卓者，谓之弱；散漫委靡而无收拾者，谓之虚；反背无情而不顾本身者，谓之逆；凶恶尖利而反射本身者，谓之杀；拖拽太重而奔走东西者，谓之刦；及有枝脚不均，或边有边无，边长边短，边顺边逆，边美边恶者，谓之病。又或两旁垂落，如抛枪揷竹、卧尸提箩，如绳如刀，如斩指断头，如茅叶之乱，死蛇之靡，灰囊投算、鹅头鸭颈，种种不吉之形，皆凶气之发见者也。似此龙神，纵有形穴，皆为不吉。若误下之，主长病痨瘵而枉死少丁，或瘟癀灾火而莫可援救，或官讼连年而田产退尽，或淫乱风声而败坏人伦，亦各以其类而应也。故桡棹枝脚为龙身发泄吉凶之验，讵不信夫！具图于后。
此龙身枝脚间所带诸贵格之略也。傅国师云：“凡后龙节节枝脚垂落处，要起星辰，成形像，如天马、仓库、交床、旌鼓、剑印、展帐、列屏、天乙、太乙、文官、武将等件，而顺护龙身，前去必结大地。”《一粒粟》云“不贵其见而贵其不见”者，乃此谓矣。天乙、太乙主位居台阁，日月、辅弼主位至公孤，玉佩、文武主王侯极品，男仓、女库主人财富盛，展旗、顿戟主威武，左右侍从主尊荣，旗旄、诰轴、御屏、锦帐、马旗、相台主出将入相，印笏主神童状元。
右龙身枝脚所带诸凶之大略也。《快捷方式》云：“凡后龙枝脚节节垂落处，或尖利带杀，或瘦弱崚嶒，或臃肿丑恶，反背走撺，或拖拽太重，或大小无伦，或长硬如枪，或细绕如索，或如重尸，或如断头，或如烟包，或如投算，种种丑形，则为凶恶，纵有形穴，亦不可下。
左回龙顾祖之地，本身秀气呈露于前，作我朝对。《经》云“未作穴时先作朝”是也。前谓“不贵其见而贵其不见”，若此者，见又何害？大抵贵通活变，莫泥陈言可也。
以上所论龙身枝脚吉凶大概，皆以垂落之形言之，未及自身发出均匀、长短、有无之亲切也。并述于后。
右龙身枝脚对节均匀之格，至贵。盖龙身枝脚，贵其对节生出，两边均匀，有无、长短、大小相同，正脉中出，乃为上格。术家名曰梧桐枝。张子微曰“停均惟有梧桐枝，双送双迎两平势。对节分生作穿心，祖宗儿子都相类”是也。蔡西山云：“龙之所以贵其枝脚对生，如梧桐枝为龙中第一贵者，其理易见。今不问名花卉木，对生为贵。凡野生草木花卉，若对节间生枝发叶者，皆可为医药，用以拯疾。此可见天地间凡对生者，皆受天地之灵气。人之手足筋骨，鸟兽之足翼，皆对生者也。其有药中木瓜、荳蔻、缩砂、大黄、黄连、黄芩等，皆不对生，然却有奇处，终与凡草有异。龙之奇者亦然。故之玄屈曲，与特地耸拔，又皆不可以穿心论。此惟圆机通变，知识过人者可与语此。”
余按：西山此论精当明切，论龙枝脚之妙思过半矣。
右龙身枝脚桡棹虽长短不对，而交互停均，脉却穿心，术家名曰芍药枝格也。张子微云“一等名为芍药枝，左右相生亦相似。分处光圆有枝叶，交互亦有停均理”是矣。愚谓此龙格枝脚虽长短不同，然左股或先一节长，必后一节短；右股虽先一节短，必后一节长。两相抵对，却有停均之理。况节节正脉穿心，虽左右长短不齐，不害其为贵龙也。
左图龙身枝脚虽不对节，而左右交互停均，术家名曰蒹葭叶。子微云：“左有右无过一节，右有左无本非异。此名原是蒹葭样，但要星辰得地位。”愚按：此与梧桐枝对节力量殊异，而与芍药枝颇同，其枝叶亦是来去开枝，但枝末多生丫丫，带力差重者也。此蒹葭叶枝末无丫，故力轻耳。然力量虽有不同，融结本无二理，乌可以其力轻而弃之？
右龙一边有枝脚而长，一边微有枝脚之状，术家名曰杨柳枝。子微：“又有偏生杨柳枝，边有边无极乖异。”又谓：“若有形穴，缠送山周密，亦可下。”愚谓此等龙，公位不均，一位富足多子，一位贫寒废疾绝嗣，偏枯太甚，纵有形穴，亦不可下。公位虽不必泥，然若此者，计子孙利害之重，亦当审择可也。
左龙一边有枝脚，一边全无枝脚，乃是奴龙，不结地也。其有脚边乃为山面，以顾乎主，无脚边乃为山背耳。张子微谓此格合柳星亦能出贵，但公位偏枯。愚谓此等龙是奴仆之山，决无融结道理。虽合柳星，有形穴，亦当弃置，不可下也。子微虽或有见，予不敢附和耳。大抵龙之枝脚，贵于均匀为美。如人手足，如鸟兽之翼脚，缺一边则不能飞走，其不至于废弃也寡矣。此理势之必然，不待智者而后知也。地理之与物理，相为流通者也，奚可以差殊观哉！
右龙枝脚一边长一边短，本自不均。却是节节中出，其枝短一旁又有一大枝缠送到头，亦为贵格。术家谓之卷帘殿试格。张子微云“却有偏生极贵龙，名为卷帘登殿试，不问偏斜，黄甲及第”是也。
右龙虽一边枝脚长，一边枝脚短，本自不均。然短边却傍祖山，贴身障护，又不可以长短不均论也。谚云“一祖当千山”，如人之奴仆、护从虽多，不若祖宗之庇荫福泽所及为大也。
左龙枝脚一畔美一畔恶也。大凡龙神枝脚，欲其两边均匀为美。若一边好，一边不好，或边有边无，边长边短，边顺边逆，边多边少，皆为不吉，纵有形穴，亦不可下。
龙之枝脚桡棹，亦如人之手足，固宜其长而忌其短。然亦有短而吉者，须是节节均匀，从中出脉，两边护山贴身缠从方可。即术家所谓蜈蚣节龙格也（如右图）。张子微云：“两旁有护，极清极贵。”《发挥》云：“此格脚短，必假外山缠护周密，而后可以极其清贵。”愚谓此等龙须要到头穴星开窝开钳，有龙有虎，不假外山护卫而穴场自暖方可。否则不吉，不可下也。
左龙全身活动摆折，如生蛇出洞、仙带飘空，即芦鞭袅、之玄龙、九天飞帛等格也。此等龙不论枝脚，但要缠从周密，又必起顶结穴，有本身龙虎，不藉外山而穴自暖，乃为眞结。此格最贵。若出自台屏帐盖之下者，主神童状元，才名冠世。
以上所论龙身枝脚桡棹之美恶，及均匀、长短、有无等说，姑就浅近者言耳。至于大龙，又难如此拘执。蔡文节公曰：“迎送、交互、手脚、桡棹，此看龙之常法也。然大龙渐近融结处，多是单行，无手脚桡棹可见。其逶迤转折，平行低度，状如流水。或忽然断绝，无踪可寻；或小如引线，不认悠往。其低平之处，或为平田旷野，横阔多至数十里。或为沟池田畴，或为人烟园堑，或为小关墟市。或迥无人居，弥望无际；或渺茫沙阜，不堪步履；或隐隐隆隆，忽似鼋鼍；或堆堆累累，忽如古墓。前去则逢弥漫巨浸，江湖交会，然无山可依，无形可辨。此大龙之大尽处也。巨眼见此，知为大地，或可为京畿，或可为藩镇。从头检点，来龙分明，缠护无缺，之玄曲屈，手足摆布，无不具备，特人不识造化之广狭耳。”愚按：此论大龙，不可以枝脚桡棹常法拘之，最为切当。子微亦云：“且如龙行看送迎，手脚交接如蟹动。”不知大龙百十里，或数十里，俗眼以常法拘之，岂能识此？是故龙身桡棹枝脚之说，又须辨认龙之枝干大小，而后始尽其微妙。若徒以常法拘之，则未免坎蛙之见矣。
论龙护送
《黑囊经》云：“龙要有盖送，盖送龙神重。”《发挥》云：“贵龙全在护从多。”卜氏云：“德不孤，必有邻，看他护从。”《龙经》云：“眞龙身上多护卫，山水有情来拱揖。”又云：“只有眞龙坐局内，乱山却在外为缠。”又云：“缠多不许外山走，那堪长远作水口？送从托山若两全，富贵双全眞罕有。”是皆言眞龙融结，必有护从迎送诸山以卫区之。如大贵人出入，必前呼后拥，行者辟易，观者环堵。居则侍妾数百人，或兵卒数千辈，披坚执锐，以护卫之。张子微云：“王侯簇卫须随从，出入坐起多迎送。”又云：“万卒影从成禁卫，千官环列是朝廷。”莫非取谕眞龙有众山之拥从耳。其单独孤寒之龙，如贫贱之人，家徒四壁，室如悬磬，妻子且无，况奴仆使令者乎？及其出外，遍国中无与立谈者，况随从呵殿者乎？故单寒之龙，最为无用，前去多作神坛社庙而已。杨公云：“若是孤行无护卫，定作神祠佛道宫。”张子微云：“孤生独活无人伴，只好焚香作庙居。”然龙固贵于有护从，尤贵于护从多。盖护从多则地愈大。《经》云：“护从多爱到穴前，三重五重福绵延。一重护卫一代贵，护卫十重宰相地。两重亦主典专城，一重只出丞簿尉。”又云：“寻龙千万看缠山，一重缠是一重关。关门若有十重锁，定有王侯居此间。”范越凤云：“大富大贵之地，如大官行衙，前呼后拥之多。小地如小官出入，从者不过数人而已。”又有长短大小之分。龙大则缠护山亦大，龙长则缠护山亦长。短小之龙，缠护之山亦只短小而已。《经》云“护缠亦自有大小，大小随龙长短来。龙长缠护亦长远，龙短缠护亦近挨”是也。枝龙必须缠护周密，朝迎秀异，送从齐整，下手重叠，方有结作。不可以一山有情而取之。《经》云：“枝龙身上亦可裁，半是虚花半是开。若是虚花无朝应，若是结实护缠回。护缠定要观叠数，一叠回来龙身顾，莫便将为眞实看，恐是护龙叶交互。三重五重抱回来，此就枝龙身上做。”干龙则取远迎远送、大缠大护，在眼界宽阔中认之。张子微云：“大地迎送隔江水。”又云：“大龙行到水尽头，或作州县回迤逞。必有高山作外缠，不在身旁数十里。”《龙经》云：“不知干长缠亦长，外州外县山为伴。”又云：“大凡干龙行尽处，外山隔水来相顾。”《玉髓经》云：“大龙迎送、仓库，皆非本身自带。如大官出入，自有部封属境，节次措办供帐、次舍、仓库、委积，以候其求，而贵人不过随带驺从而往耳。”每经过处，无不聚起观瞻，翕集迎送。大龙之行，无以异此。小龙如小官出入，凡需用之物，莫不自带。又如富人出入，器皿帷幙，莫不毕备。然皆自己之物，不容取于他人。但车马齐整，人从伟烨，经过未尝不起观瞻，或有庄佃参觌也。大小龙之别如此，故大龙迎送、缠护诸山，各有龙脉奔来，与正龙隔水相会以为用。然不可一概取远者为护，而于空旷受风处，亦指远山为侍从。窃恐无识者睥睨大地，被野师所诳，而以单独凶龙为结大地，强指远山作缠护，执《玉髓》之说以藉其口。是又为图大所惑也，切要入穴不受风为眞。故凡护山，必有近者为侍为从，而又有远者为缠为迎方可。且其紧要过峡关节去处，必以近者为准。譬如奴仆，近在身侧，则驱使得力。若去身已远，则呼唤未及，使令不便，安能得其力哉！又须稍高大，不可太低小，如幼童侍卫我旁。彼幼无知，不能胜我驱使之任矣；然亦不可太高大，有奴来欺主之状。只宜相称于大小高低远近之间，斯尽其妙。智士胸中自当有活泼之机也，岂笔端所能悉哉！
 
重刊人子须知资孝地理心学统宗卷二上之二
江右山人徐善继述 同着
此一卷专论龙有旁正、老嫩、长短、眞伪、贵贱诸体之殊。盖行龙之形势不同，至其结作之吉凶亦异。于此诸体辨别之眞，则泾渭以明，而取舍始有定也。否则，差之毫厘，谬以千里，而吉凶混淆矣，可不知所察乎？
论龙旁正
夫龙一也，而有旁正之分。盖正龙者，禀受得正气而行，而其旁受诸山皆来拱卫者也。故一祖之下必有数龙，观龙者须审其孰为正龙受穴之山，孰为旁龙从卫之山，于此分别明白，则取舍有正见也。夫所为旁正之分者，有数说焉。《葬经》曰：“重冈叠阜，群垄众支，当择其特大则特小，特小则特大。” 此则以大小特异者为正龙也。一行禅师云：“数龙并出孰为先？长短高低是妙玄。众短要从长处觅，众长须向短中扦。高下亦当依此诀，石山元在土星边。君今但指朝山看，朝应无情定是偏。”此则以长短、高低、土石及朝应之特异者为正龙也。吴公云：“数龙随出孰为奇？贵贱尊卑总要知。三五七龙同发迹，正龙必定是中枝。更看星体还特异，又审穿峡有护持。若是从龙俱不应，便于此处别玄微。”此则以龙之居中而星辰特异、过峡周密者为正龙也。要之，诸说各有攸当，而吴为密。盖中即正也，旁即偏也。特小特大、特长特短、特高特低，亦须居中为正。不但三枝五枝并出而居中，但自离祖出身，行度过峡，其脉常不离中，乃为至美。或三台九脑而中抽，或华盖个字而中出，或玉枕御屏而中落，皆谓之中。其偏龙禀气之偏，故凡出脉行度，自是偏斜，多为正龙从卫。《地理集解》云：“凡自祖山上发出五七枝龙者，须仔细辨认某枝是正龙受穴之山。”若是正龙，自出身离祖以来，自然尊重。及到过峡处，两旁必有峰峦遮护，不令风吹水射。其行动曲折处，皆活动逶迤；其起伏头面，皆端严秀丽；其手脚桡棹，皆光彩圆净，自与众山不同。或众山高大此独低小，或众山低小此独高大。又且两旁山之形势，皆顾定我身，不敢有离动别去之状。至入穴处，其旁龙山若不是住在正龙穴后作送托、夹照之山，必是绕出穴前，堰取左右数源之水，聚在面前，为正龙穴前聚作明堂，及作护关、案山，或作捍门、水口。故正龙自是尊重，而旁龙必为正龙之用神也。大抵正龙之于旁龙，犹麒麟之于走兽，凤凰之于飞鸟，自然出类拔萃，系山川正气所锺，故融结孕育，多为贤人君子、忠臣烈士、崇儒硕辅。而先天地间一切正人，皆正龙中出之地所能锺孕。是亦气相感召，自然之理也。其有虽居贵显，而心术不正，或为奸臣，为妬后，为邪侫之流者，则是其地虽美，而非正气所锺，或星辰欹侧之不尊，或五行克战之不美，或沙水奔流之不纯，故尔。及有父子兄弟祖孙而贤愚不一，邪正不齐者，则又当于龙之节数、年代及砂水之方位中求之。或美中有疵，醇中有醨，未能纯粹，故值其吉者为吉人，值其凶者为凶人。此亦天地无全功，造化无全能耳。至于旁龙，亦虽有穴如大贵人，所至之地，必有从行随带部属，及卑职小官，然力量为轻，却多与正龙共祖宗，共门户，共堂局、罗城、案对者，尤宜详辨，不可以旁为正，以正为旁。然一登正穴，观正龙之规模、态度，自然气象不侔。盖旁龙自有俯伏揖让退逊之状，及奴颜婢膝顾主之形不可掩者，虽二龙并出，亦有尊卑之殊，不难见也。其旁龙之有融结者，必须本身亦有起伏顿跌，亦有桡棹枝脚，亦有传变穿落，特正龙尊贵证得，旁龙不尊耳。固虽优劣不同，未可谓其全无融结造化也。若是旁龙别无护从，而全身是为正龙所用，则无融结，纵有形穴不足取也。
论龙老嫩
夫龙一也，而有老嫩之殊。廖氏云：“老是大山毛骨粗，嫩是换皮肤。”其说虽发于《穴星篇》内，然论龙老嫩，亦不外是。盖粗大者为老，巧小者为嫩；绵亘者为老，退卸者为嫩。老龙山峦蛮蠢，星体浑浊，枝脚缩短，无有脱卸剥换，径直而不活变，粗饱而不发扬，崚嶒丑陋而无妩媚之态。如老妇形容枯槁，颜色憔悴，无有生育之理者，故不可以求穴也。嫩龙则有起有伏，有大有小，一高一下，一顿一跌，左栖右闪，之东走西，活变百端，奇巧万状，断而复起，起而又断。自粗变细，自凶换吉，脱卸清巧，如树木新发枝柯，自然条畅，开花结实，生意不息。故此龙可以索穴也。然嫩龙亦自老龙变出，故曰：“老龙抽出嫩枝柯，跌断不嫌多。”大抵老龙如巨家老宿，气象厚重，容貌质朴，不事修饰。然含蓄储峙，养育子孙，皆此人也。嫩龙如千金之子，娇脆细腻，承师就保，衣服鲜明，容貌美好，享有厚福。娶名家女，生贵显孙，乃此人也。故老龙多是未经脱卸，可以为祖。而嫩龙则有穿落传变之巧，而为受穴之山也。若老龙一向不变细嫩，则为老亢，无生成之理，不必寻地。俗亦谓之老椿，以其如老枯之木，而无有枝叶之发畅也。又有一等眞龙，结穴已完，犹有余气山延袤而去者，亦名曰老，是又以脉尽气绝为老。李淳风谓“龙有归于老者”是也。此处亦不结穴，不须着眼。
论龙长短
夫龙一也，而有长短之异。杨公云：“寻龙千里非迢递，其次五百三百里。”张子微云：“大龙千里费推寻，一二百里作郡邑。”颜氏云：“干龙住处分远近，千里为大郡。二三百里可为州，过此则封侯。百里只堪为县治，下此为镇市。”是皆言龙之长者结作大，短者结作小，理固然矣。但此等长龙，大者即大干龙，小者即小干龙。或结禁穴，或为郡邑市镇，虽有遗穴，天珍地秘，鬼神呵护，以俟有德，不可妄意睥睨。今寻龙只须得百里，或五七十里，或三四十里，其次或一二十里，又其次或二三十节，亦可谓之长矣。《玉髓经》云：“小龙不下五十里，二十三十皆好地。”又云：“龙行五里亦有地，何必千里百里踪？”凡求地，当辨其结穴眞伪，不必拘其龙之长短远近也。且眞龙融结，分牙布爪，其长者多为缠护，为下手，为水口关拦。正穴藏缩居内，又不可一概取长者为贵。《经》云“龙无贵贱只论长，缠龙缠过前更强。君若论长不论贵，缠龙有穴反为良”者是也。况龙变化不一，固有望之似长而步之又短者。《发挥》云：“龙望之若近，寻之却远，此是龙势之玄屈折，逶迤摆布，所以若近而寔远。此为上等之龙。若龙虽远而行易至，此是龙径直而无活动摆布，非美龙也。”是故论龙远近、长短，又当如此审究，大抵不可执一。譬如人之受气于父母，有颀而长者，有缩而短者。然贤不肖非在长短。汤九尺，而曹交九尺四寸。以长固无补于智愚，何长短之拘哉！但龙节长者受气多，福力必深远；短者受气浅，福力易止歇。此则有之，其于融结则无异也。《灵台明堂经》及《宝鉴》诸书乃谓贵龙有七十二骨节，释之者又谓应七十二候，节数不足者非眞龙。其谬益甚。盖龙自有骨节，如左仙《七星经》所谓“行度须观骨节奇，入穴须教骨节称”者是也。然亦特论其美恶耳，非谓拘其节数也。若必拘其七十二节，及三百六十节之说，以定龙之长短，决优劣，是执一而不通矣。子微云：“若是执一去寻龙，行遍江湖无一地。”此类是也。
论龙眞假
夫龙一也，而有眞伪之辨。盖地理之说无他，大要只在辨得眞伪明白。人子求地，上以安父母，下以保子孙，顾乃往往窀穸蚁泉砂砾中，岂其愿哉！良由不能辨眞伪以致此耳。是故辨龙眞假，乃地理第一义。凡龙之眞者，祖宗迥异，出身活动。其行度间，或开帐穿心，或星峰秀丽，有桡棹枝脚，有起伏顿跌，有剥换转变，有过峡束脉，有摆布攸扬，有屈曲奔走可爱之势。及其入首，穴情明白，下手有力，明堂平正，前案特达，四兽有情，水城水口，俱合法度。皆天造地设，生成自然之妙，初无一毫勉强。才有勉强，便非眞结作。惟辨得龙眞，扦得穴的，则诸般自然皆应副矣。奈何天地间凡物有眞便有伪，有正即有邪。而假伪之龙乱眞眩正者，亦有祖宗，亦有开帐，亦有秀丽星峰，亦有手脚桡棹，亦有起伏顿跌，亦有剥换转变，亦有过峡束脉，亦有摆布攸扬，亦有屈曲奔走可爱之势。入首之际，亦有下手，亦有明堂，亦有龙虎，亦有朝对，奇峰罗列，逞异献秀，登局快目。昧者不察而葬之，往往求福得祸。起而视之，非蝼蚁囓其棺，则黄泉浸其骨，其故何哉？盖不识龙有眞伪，不能辨认，为庸师所误耳。《玉髓经》云“亦有龙势，侵天如登，落地如坠，起星甚秀，行地如宛，而不结地”是也。噫！天下事正而胜者常少，不正而胜者常多。故紫常以夺乎朱，郑声常乱乎雅乐，樲棘有类乎美槚，而稊稗有似乎良苗。苟非胸中有一定之见以勘破之，鲜不以是为非，以非为是，以眞为伪，以伪为眞者矣。然眞眞与眞伪皆易识，惟似是而非，似眞而伪者，眩人心目，最难察识。凡物皆然，不特地也。但此等假伪之龙，纵然可观，终觉勉强。姑揭其概而论之：假龙虽有祖宗，而出脉不美，或强硬突露无逶迤，或崚嶒带杀无秀媚，虽有开帐而脉不穿心，或有穿心而无迎送。虽有秀丽星峰而孤削无枝叶，或偏斜带石无盖从。虽有枝脚桡棹而两臂不均，或反逆带杀而尖利，或臃肿粗恶而丑陋，或拖拽太重而不顾本身。虽有起伏而过脉无线，或懒缓不明。虽有过峡而无遮护，水劫风吹，或长腰硬直，或斜出偏落。虽有剥变而愈剥愈粗，或先吉而剥后反凶，或先强而剥后反弱。虽有摆布攸扬，而软弱委靡，虽有屈曲奔走可爱之势而护从不周。及其入首之际，多是穴情模糊，或无穴可下，或有乳而直硬臃肿，或有钳而开阔直长，或有窟而深旷空亡，或有突而孤露懒散。虽有星体而饱硬峻急，粗大雄顽，或欹头破面。虽有下手而直懒无情，或凶恶高压，或低远无力。虽有明堂，或倾侧破泻，或直牵卷帘。虽有水城，或牵鼻割脚，或反跳翻弓，或冲射穿箭。虽然有龙虎，或反走无情，或曲腰折臂。虽有朝山，头或尖圆而可爱，脚则走撺而可嫌。盖大本已失，龙既不眞，则融结花假，自然件件不美。所谓一事假，其余皆假，纵使龙虎、对案、堂局、砂水一一合法，文笔插天，秀水特朝，亦无甚益，况背戾者哉！然此假伪之龙，多是为大龙作应护于数十里之外，或为正龙作关峡于数里之间，或孕育蛟龙而有潭窟灵湫，或结为岩冈而有奇怪仙宫，或发泄精气而有朱砂矿石，或迸露英华而为汤泉醴井，此其形体甚美，而星峰甚秀者耳。其次者，但为结穴眞龙作侍卫、朝案、罗城、水口、关拦、缠托、照乐及诸般用神而已。以眞龙力量大，故其从卫之龙亦长远，逆水奔走赴局以供服役。而其行度假冒，似亦可观。只是入首结穴，必无足取。故今辨龙眞伪要诀，只入首近穴数节内察之。远龙虽寻常，入穴数节合格者，决为眞；远龙虽美，入穴数节内不吉者，决为假。又须以穴辨之。假龙必无穴，眞龙必有穴。此又至紧要的切法也。蔡西山云：“假龙误人甚多，其摆布精神，起人眼目，与眞龙无异，只是到头结果无取。故世俗之人止谓其气秀特，而时师又以眞龙丑穴之说文之，鲜有不为所惑者。”诚确论也。
论龙贵贱
夫龙一也，而有贵贱之别。是故观龙贵贱之法，当先察其祖宗父母。如人之祖考系贵人贤士，其子孙亦多肖其先世。《龙经》云：“生子生孙巧相似。”又云“盖由种类生出来。”卜则巍云：“祖宗耸拔者，子孙必贵。”《玉髓经》云：“贵龙胎息已非常，生出儿孙踵祖光。巧妙多传愈精细，愈远愈清贵巨量。”亦此意也。故凡贵龙，其祖山必秀丽巍峨，轩昂俊伟。或宝殿龙楼，或御屏负扆，或金銮绮阁，必侵云之高，延袤之广。及其离祖出身，辞楼下殿，精神卓绝，气象尊严。行度之间，重重开帐。《经》云：“贵龙多是穿心出。”又云：“帐中过脉中央行，不出中央不入相。”又云：“穿心中出是眞龙，龙不穿心力量细。”杨公云：“龙不穿心，官不入相。”大抵贵龙虽千变万化，若不可以一律拘之，然未尝离乎中也。如行度之间，自出身至入首结穴处，或起或落，凡有走弄屈曲，过峡度脉，顿跌飞舞，之东走西，栖闪万态，而皆不离于中。子微云：“三台出龙三公位，华盖出龙并高贵。”亦必以中出为美。故龙格中凡玉枕、御屏、飞蛾、个字、帐幕，种种贵格，必是脉从中出，方是贵龙。若或偏落旁出，纵有贵格，亦不足取。又须星辰秀媚，护从迎托重叠。一行禅师云：“青山一样并头行，贵贱须分两等名。贵者星辰多秀丽，更看缠护别眞情。”又云“贱龙亦自有中穿，脚似蜈蚣不尽偏。惟乏迎送不开帐，纵饶有穴不端然”是也。至于龙有天池者，有侍卫、养荫者，尤贵。《经》云：“高山顶上有池水，此是眞龙楼上气。”又云：“池平两水夹又清，此处名为天汉星。天汉天潢入阁道，此星入相居中庭。”且贵龙自然迥异，如鹤立鸡群，如沙中金砾。《经》云：“十山九水虽同聚，贵龙居中必异常。”及至入穴之际，前迎后拥，左侍右卫。或秀水潮入明堂，奇峰列于天表；或龟蛇禽曜之发露，印剑旗鼓之罗列。所谓“三千粉黛、八百烟花”，莫不有之。《葬书》云：“若怀万宝而宴息，若具万膳而洁齐。”其气象规模闹热如此，此贵龙出身行度结穴之大规模矣。至于贱龙，自出身以来，星峰不见，起伏不明，头面破碎而丑恶，过脉偏斜而受风，峦头带石而巉岩，枝脚尖利而反逆。或左空右旷，或边生边死。其起者，或臃肿粗顽，或崚嶒瘦削。其伏者，或散漫无收，或长腰直硬。其过峡之际，出脉偏斜，无迎无送。或长阔散撒而不明，或风吹水劫而多害。其行度之间，无穿落传变之诸体，无台屏盖帐之诸格。护从不随其身，托送不卫其主。或如死鳅死鳝之直长，或如饿马瘦牛之委靡，或粗雄而无脱卸，或分擘而成鬼劫。及至入首，或懒坦无收，或散乱无序，四势不交，八风相射。或如灰囊，或如投算，此皆不入相之龙，不受穴之山也。登局之间，砂飞水走，明堂倾泻，下手无力，水口空旷，决无融结，不足观也。然此等之龙，本体既贱，或为贵龙作传送，或为贵龙作朝迎，或作护卫关峡，或作门户水口。如奴仆隶卒，奔走供役于贵人而无所取裁矣。子微云：“贵龙自祖宗父母而次，胎息浑厚。及子孙脱胎出世，便如贵家子弟，未尝单独出入。其出入，必有仪从车骑呵殿，先驱行者辟易，观者环堵。或有时微行，则其侍卫必在前后观瞻伺候，不敢相远。一闻号召，趋奔翕合。有时过关度险，如孟尝脱厄于秦关，狗盗鸡鸣，争先效力；高祖解围于白登，献奇书策，兢为释忧。一旦出关，千驷马骑，兵卫愈壮。又如见羽鸿门，剑盾交进，而沛公已在九霄之外。渡兵滹沱，千骑俱脱，萧然仅有一骑之遗。一旦脱离患难，奄六合，统八荒，万国贡珍，八蛮款塞，此贵龙之气象如此。其贱龙，祖宗父母，如寒户老翁，终日兀坐，无人侍奉。指望儿孙逐日经纪求趁供菽米。子孙初生，胎养之时，母心忧愁，营卫乖戾。及胎成形，状貌瘦瘠，骨相迷邅，皮肤焦粗，气宇愁戚，日出趁食，乱走散行，初无委曲详缓之势；问米求财，定非宽和静定之容。如包胥乞师，倚墙孤泣，范睢脱难，出厕尸行。又如仆隶随人，看他饮食，亦似吏卒从官，供应唯喏。此贱龙之态度如此矣。”愚按：子微此论贵贱龙神之祖宗、父母、行度、关节，形容殆尽，无复余蕴。精详玩索而体认之，斯得其妙矣。
 
重刊人子须知资孝地理心学统宗卷二之下
江右山人徐善继述 同着
此一卷专论龙有驻跸、行止及分劈、余气、背面之所当辨，乃堪舆中奥旨，故着其要以决疑云。
论龙驻跸
驻跸山者，乃行龙暂止，如王者之驻跸也。亦谓之住脚星辰。盖此处分龙虽多，而正龙特起高大之山，暂尔停息，犹去未住。其分龙则以此山为太祖耳，故有大驻跸、小驻跸。大者延袤数百里，跨州连郡。其数百源小水于此分派，数百枝分龙于此发轫。小者亦冠一州一郡一府，或数十里。又小者冠一邑一乡，不过数里，亦必有数十源水、数十枝龙从此去也。然皆巍峨高大，群峰攒聚，万岭嵸巃。又为分龙之太祖。其大小虽有不同，不可认为少祖山也。以其大龙尚去未住，故曰驻跸。以其自此分出众龙，故曰太祖。如王者尊居帝位，而百僚咸集，万姓观瞻。其分出力量轻重，犹之朝廷，尊卑并列，可得其概。所贵于观龙者，见其驻跸之山，看其某枝是正龙分派，某枝是从龙分派，前去结作大小、美恶，察其贵贱吉凶，一见了然。杨公《画筴图》所谓源派者是也。但人多畏其登高陟远，纵有眼力，每惮陟履之劳，只在眼前山麓间寻地，已失要领。纵得龙之枝脚，或亦有穴情，不过些须小地而已。岂知专龙正气，锺孕融会，宏远广邈，动收数百里山川，酰鸡井蛙之见，何足语此？杨公云：“谁人识得大龙脊，山正好观无脚力。裹费不惜力不穷，其家世代腰金公。”诚确论耳。
论龙行止
紫琼云：“山去水去随送去，此是龙行犹未住。山走斜飞水不停，不是眞龙作穴处。”诚以龙行未止，不可寻穴，谓之行龙，又谓之过龙。《葬书》云：“气以势止，而过山不可葬也。”盖龙原其所起，穴乘其所止，必须辨认龙止处，方可求穴。《青囊奥语》云：“第一议，要识龙身行与止。”故凡山势奔走不停，水势峻急不环，门户不关，罗城不卫，水山不团聚，皆是龙行之处，未为止息。虽有奇形巧穴，而山水无情，亦不足论。若乃龙之眞止者，则玄武顶自然尊重不动。《葬书》云“其止如尸”。下手诸山则自逆水回拦，左右随从之山则自枝枝齐止，不敢他往。朝对迢迢远来，亦并止于穴前，如拜如伏。诀云：“止之中有大止者，谓诸山诸水皆无不止也。”其水必数源齐会，或汇为深潭，或折如阿房，或弯如绕带，或聚如锅底、掌心，溶注不散，无泻漏倾倒、牵拽直去之患。《葬书》云“洋洋悠悠，顾我欲留”是也。见众山咸止，诸水咸聚，是山水大会处，必有眞龙融结，宜于此处寻觅眞龙受穴之山。若大地止聚之处，犹必有北辰、华表、捍门、游鱼、禽曜、罗星等象列于水口。必内宽外窄，堂局广而水口狭，重重关锁，方是大地规模。若山水虽有团聚之状，而门户不关，或有关而低小，或一重远一重，一山低一山，大象似关，而实则旷阔无交锁，则亦无大融结。纵有小可结作，亦易衰败，不足取也。故审山水之止聚，于水口即可见之。盖水口关锁则内气融聚。故论龙之行止者，于水口亦得其大情焉。
论龙分劈
龙以正来气聚为吉。其枝脚虽贵蕃衍，而自有旁正尊卑之不同。而好龙正气自专。若分枝劈脉拽拖太重，则分散精灵，力轻气弱，不能融结。谢子期云：“龙脉摆劫散乱，或去或来，分夺不定，则生气为其所耗，而吉穴不能成也。”分劈短而少者为鬼，长而多者为劫。《龙经》又谓之漏胎泄气。故凡鬼劫之龙，气弱力衰，不结吉穴，但能为寺、观、庵、庙而已。《坤鉴歌》云：“劈脉分枝是鬼龙，直如鹅颈曲如弓。小名为鬼大为劫，只为神庙有灵通。”若分去之龙又回转护我，作我用神，则又不畏其分劈去也。杨公以龙之分劈，名曰天劫。故云“天劫便是龙分去，劫去不回无美利。天劫虽去若回来，回朝面前拦穴水。”又云：“天劫又去作他穴，已去又复分脚转，拦在面前看优劣。”又云：“水若迂回山若转，定知天劫不为灾。”故分去之山，若回转亦不妨。如不回则凶也。《经》云：“分枝劈脉不回头，夺我正身少全气。”吴公《快捷方式》云：“若后龙分劈已去之山，又复回转，或来前面作朝应，或随龙之左右作缠护，或去水口作捍门、关锁，或住穴后作乐托、遮帐，则虽分去，复来为我用神，不可作分劈论。”大抵枝龙最怕分劈，盖枝龙气薄，再有分劈，则气愈耗散，是为鬼劫之龙，安能融结吉穴？若干龙则气旺盛，其发一枝一叶，尚去数十里，安能拘其无分劈？而其分去枝叶，皆有结作，但力量轻重不及正穴耳。是故干龙必有分枝劈脉，故其融结眞穴，必不在大穷尽处。杨公云：“大地多从腰里落，余枝前去作城郭。”又云：“有劫方为福，无鬼不成官。”其即此之谓欤？
论龙背面
夫背面者，山龙有情无情之分也。盖开面处自然光彩齐整，秀媚好看，如人面向有情，此处始可寻地。背立处自然巉岩破碎，粗丑不美，如人背向无情，此处不必着目。故辨背面乃堪舆家一件紧关，于此一失，万无一用。《玉髓经》云：“人有背面地亦然，要须细认乃可扦。”吴公《指南》云：“凡大小山岭，与山枝脚，皆有背面。肥饱、拱突、峻急、粗恶、丑陋、无枝脚而曲瘦凌夷者为背，秀丽者为面。安坟立宅在面一壁，主人财兴旺，绵绵不绝。”是言背面之当审也。但祖有祖之背面，护有护之背面，穴有穴之背面，山龙平地，莫不皆然。以祖山言之，大山行龙，出身顿起星辰，必有背面。《指南》云龙楼宝殿，亦有背面之状，不可不审。其面一壁迥然秀丽，离祖出身，迢迢行去，起祖发身，堆堆跌跌，隐隐隆隆，或三五里，或十数里，必去融结美地。其背一壁，则漫漫壁立，拱突粗恶，不生乳脉，亦无枝脚垂落。藉也有之，亦只悬针尖利，不离大山，不起主山，不结星辰，亦不出身行去。纵出身行去，亦不过半里、二三里而止，不能融结美地，但为神坛佛宫而已。即有形穴，必有坑陷不足处。所以寻地须审背面。若是山背，决然无地，不必登山索穴矣。此论主山背面也。至于从山护卫，眞龙势趋一边，亦有背面。故其向主一壁，有拥护主龙之情者为面；其突兀崚嶒，或枝脚尖利，或枝脚全无，而本身壁立者，即背也。凡此护龙背向者，必无结作；护龙面向者，始可寻地也。大龙行度之间，分牙布爪，踊跃驰骤，两边均匀，无分背面。惟将及作穴之际，则有背面之分。开面处本身宽平，枝脚交护，内堂平聚，外阳开畅，洋朝迂回，水城环抱。《经》云“若是面时宽且平，若是背时多陡岸。面时平坦中立穴，若是面时朝水缓。萦纡环抱入怀来，不似背边风荡散”是也。其背边山水无情，或空缺，或逼窄，或陡峻，或丑陋，或巉岩，多受风吹水劫。《经》云：“山回水绕虽似面，浪打风吹崖壁寒。”子微云：“山水无情未是面。”故凡正龙，将及结作，必逆向一边而入局，开面结穴，前有毡褥，后有盖托，左右有两山来卫，下手一臂有力，有堂气局面可证，山水翕集有情，自不同也。《龙髓经》云：“龙面有山兼有水。”又云：“山环水聚为龙面。”其背边自然无许多形状。此论山龙背面也。至于平地之龙，亦有背面。《玉髓经》云：“若遇穴在平田，四面皆山水朝应，不知何如分背面？曰：逼窄水割处是背，砂宽水缓处是面。有一种区穴，一畔砂绕水缠而太迫，俗师泥山水所在，遂以背为面。不知平田旷野，未尝无内明堂。须面前有天然内堂，然后可扦。如四面皆无明堂，即是绝气之地，虽有朝应，不可下矣。切勿谓穴在平阳，只取外阳朝应为证，而失背面趋向之正也。”葢平洋穴，必须开口方有凭据。师云：“平洋不开口，神仙难下手。”既有钳口，自有内堂。堂既正，自有案山。无案山亦须有朝水。口诀所谓“穴证朝堂堂证穴”，“无山要水朝”是也。故平洋地，以开堂辨背面，极亲切妙诀焉。以上论背面详矣，然又不可泥执。有一等龙气极旺处，一起一伏，一屈一曲，皆合龙格，成星体，而过峡脱卸犹多。两边俱有形穴，虽其结作有正受旁受不同，力量大小不一，然此处之背面，则难以一律拘矣。呉公《秘诀》云：“也有眞龙似瓜藤，一回起伏一弯转。弯转之中皆有穴，此处未容分背面。两边皆有穴星明，穴穴皆有眞应现。岂无假穴使君疑，到此尤宜详细辨。”《龙经》云：“纵饶已能分背面，面得寛平背崖岸。假如两水夹龙来，屈曲翻身时大转。一回顿伏一番身，一回转换一回断。两边皆有山水朝，两边皆有水打岸，两边皆有形穴眞，两边皆有山水案。两边朝迎皆可观，两边明堂皆入选。两边缠护一般来，两边下手皆回转。此山背面未易分，心下狐疑又难判。不应两边皆立穴，大小岂容无贵贱？”是言眞龙气旺处，两边俱有形穴。但正受旁受，大小贵贱，力量不同，而结作则不异也，未可以背面拘之。然亦未尝无背面之分。但认背面，不以龙而以穴，故曰“眞龙无分背面，惟结穴处乃有背面。其外应亦各立门户，而有堂局案对以证之也。”如吾邑南门外诸名墓，只在三四里间山水，而结数十穴吉地。虽大小不同，富贵有异，而其融结为穴，则皆塜塜有格，且多吴、赖、傅、董诸仙师所下，有课验证应，是其式也。图具右：
右地在吾邑治南五里，土名长塘。其龙与县龙同祖少华，迢递三百余里，不详述。将入局，至长塘铺复开大帐，一脉穿田，顿起重帐，始与县龙分脉。分后自蛟池山连起群峰，为五星聚讲，顿伏卓拔，秀异敻别。复横列阔帐，群龙枝枝出自帐中，栖闪走弄，磊落缤纷，变态万状，节节合格。如撒珠，如抛梭，如坠丝，如瓜藤，枝枝叶叶，俱有结作。毎一转换，一顿跌间，则有穴情，而南北东西坐向各异。爰是龙气旺甚，故无背面之分。所谓枝枝结果，节节生芽者也。
其正结者为孙尙书祖地。入首走马文星数节，复起侧脑太阳金星。扦挨金剪火之穴。右臂拖出曜星石印，圆平奇特，以鎭下关，此贵证也。系本邑郎庆和下。葬后岁寒公原贞登进士，官至兵部尙书。其孙清简公需，官吏部尙书二公皆戊辰生，以石曜在辰也。至今富贵未艾此地穴前左砂入堂顺水，富贵皆在长房。葬时岁寒公已数岁，催官地也。
左一穴余氏眠犬形，富地，税粮千石，出一侍御。后一穴亦余氏，风吹罗带形，国师傅伯通下。课云：“秀水东流三百步，子孙五世拜皇恩。”果五世出贵。
右一穴朱氏地，出观吾公尙宾，登高科，跻膴仕未艾。对面地余氏，草蛇吐舌形，赖布衣下，出进士数人。
余氏地顶背，方氏挂壁灯形，出东冈公定，官佥宪。方地左一穴，蒋氏莲花形，郎庆和下，亦有富有贵。又左一穴，祝都谏祖地，舒马山大同下，详穴忌卷。上一穴亦蒋氏，仰天螺蛳形，郎庆和下。祝地前一穴，余氏蛇形地，赵缘督翁下，有富有贵。蛇形对岸一枝，亦余氏，工字龙地，有富有贵。庙左一穴天门徐眞州公墓，出二理学，三忠四孝，典州郡邑佐数十人，芳谷公三省提学。其左一穴，朱氏富地。又左一穴，余氏富地。内一穴孙氏地，出荐山公汝逹，官文林郎，未艾。余氏风吹罗带形左一穴，钟氏地，有富有贵未艾。田中一穴，吴氏铜罗形，董德彰下，出吴公以清知县，子护太仆寺臣，孙浚进士州守，玄孙宠进士寺丞，今福祉未替。山麓一穴，朱氏，蜂桶形，张落魄公下，富旺未替。其右一穴亦朱氏，寒牛出栏形，郎庆和下，巨富旺人。其下郎庆和自卜阳基寿藏，出入康宁寿考，和议清高。其右一穴董氏，寳剑出匣形，董德彰为族人下，今世袭千兵。课云：出匣寳剑使人惊，世代为将统千兵。其内一穴，张尙书公宪祖母徐氏夫人地，俗呼猛虎跳墙形，催贵地也。左一穴，余氏，黄龙出洞形，出背山公鍧，官太守。沿河逆上，一坪坡中为烟村，尽为孙氏伯清公地，倒地贪狼格也穴前原是平中一窟，有水。因悞淹一小皃，今填平而非本来面目矣。其前为余氏、钟氏、张氏诸地，不能悉。黄龙出洞右一穴，土星挂角，蒋氏地。蒋地右一穴，蛇形，为彭氏地。彭地又右一穴，仙人大座形，余氏地。又其右，为仰天湖，赖布衣下。余氏名地又其右，为蒋氏上下二穴，郎庆和下。又其右，为程氏二穴，上穴眠犬形，董仙下；下穴猛虎吐涎形，张落魄翁下。
以上诸地，皆名师课验名墓。尙有数穴，莫能悉图。又有遗珍，以俟有德。由其龙气盛旺，故融结之多如此矣。
论龙宾主
宾主者，乃受穴之山与朝迎之山相对之谓也。受穴山为主，朝迎山为宾。最要主宾形势相称，情意相孚。切忌宾山陵主，情性背驰。子微云：“主要欺客客迎主。”蔡牧堂云：“地理与人事不远。人之情性不一，而向背之道可见。其向我者，必有周旋相与之意；其背我者，必有厌弃不顾之状。虽有暂焉矫饰，而眞态自不可掩。凡相对如君臣，相恋如夫妇，相亲相爱如兄弟骨肉，此皆向我之情也。凡相视如仇敌，相抛如路人，相忌相嫉如仇雠逆寇，此皆背我之情也。观形貌者得其伪，观情性者得其眞。向背之理明而祸福之几见，此深得宾主相称相孚之意也。”若宾主无分，亦不可下。《葬书》云：“参形杂势，主客同情不葬。”盖地虽贵宾主有情，尤贵宾主分明。若宾主不明，阴阳无别，是之谓争龙争主，不可用也。范越凤云：“千山万水难形状，中有来龙为主将。前峰磊落尽拱揖，端然一穴龙头上。忽然破碎无定形，争龙争主休寻访。”夫众山相聚，其受穴山必独尊贵，异于他山。而左右护送诸山，皆缠从拱揖，虽有起伏、顿跌、逶迤、星峰、枝脚，而奴颜婢膝，顾主之态自不可掩，其贵贱固易辨。惟朝山龙亦自远来，《经》云：“朝山与龙一般远，共祖同宗来作伴。客山千里来作朝，朝在面前为近案。”以其远来朝拜，故亦有星体，亦有起伏顿跌，亦有枝脚护卫。及其止处，亦自尊重可爱。苟不细察，亦与受穴之龙无异。此最能惑人。《经》云：“凡有星峰去作朝，此龙骨里福全消。譬如隶兵与奴仆，终朝跪起庭前伏，那有精神自立身？时师只说同关局。”以其既为朝拜之山，则非眞龙，本身已为他人作用神，岂有眞气融结？时师不识此理，或谓其同关局，或谓其好龙身，妄于作用。不知大地融会处，众山众水有情。正穴既立，朝应及左右之龙皆踊跃奔腾，如赴君召，安得不有可观处？《玉髓经》云：“月自西升东岸白，云从上起下方阴。”陆象山释之曰：“月生于西，而白乃从东，以白处为月则非矣；云起于上，而阴乃在下，以阴处为云则非矣。”犹言穴在于西，而有情之应在东，不知者求穴于有情之应则非矣。杨公云：“窗外月明窗内白，水边花发水中红。”与此义同。吴公《地理快捷方式》云：“凡南北两山相对，皆可作穴者，须当辨认主客。作穴为主，作对为客。是主山必起伏而屈曲，是客山则堆叠而直朝。盖主山之龙自然特异，客山虽有似主之状，细察其行度，自有不足处，必无穿变缠落诸格，必无过峡、度脉、脱卸。纵有之，亦受风吹，无扛夹护送。不是星峰孤露，则是星面峻急顽硬；不是全无枝脚，则是枝脚短少不扬，来势似活而实直，护从似随而实散。及至入首，手足敛伏，星辰开面，虽有假形，类于穴情，必然陡峻顽硬，突露臃肿，而无安和攸扬舒泰之情。其明堂、水城自然反背，或割脚，或冲心，或射胁，或当面流去朝主。吴公《快捷方式》云：“只把两边水消详，若南山是主，水城必抱归南边，北山是主，水城必抱归北边。”《龙经》云“问君主客皆端正，两岸尖圆巧相应。主是三山品字安，客亦三山形一般。客山上见主山好，主山上见客山端。此处如何辨宾主？只凭水抱便为眞。水城反处便为客，多少时师误杀人”是也。如或水只平过，则又审其护从之山何边有情。客山必无从龙拥护。《经》云：“凡看疑穴看堂局，堂局眞处抱身曲。忽然平过却如何？即以从缠分部属。从缠护托辨眞假，朝山无从托其身。朝山直来身不曲，眞龙屈曲不朝人。”或两边皆有结作者，必不与穴相登对。吴公云：“或有南北两岸，二龙皆有形穴可葬者，亦必水城抱归南边，又复抱归北边方可。”《明堂经》云：“水曲朝南，水北穴明；水曲归北，水南穴情。水湾所掬，此穴堪营。”大抵寻地大法，凡到一村一乡，一源一局之间，先看水势归于何处。其水城弓抱，与水势明堂相聚之处，则可寻地；水城反背，与水势明堂倾跌之边，不须着眼。前辈谓“未看山，先看水”；又云“知水之所在，则知穴之所在”，诚捷法口诀也。
两岸皆有龙穴，则水城先抱一家，又转一局复抱一家，方扦两岸之穴，是其式也。
论龙奴从
奴从者，即眞龙之缠送护托、侍卫朝迎等山也。既有眞龙融结，自有诸山拥从，如云从龙，风从虎，众星拱极，自然之应也。但所处之地不同，其名亦因之不一。在后曰送，曰托，曰乐。在前曰朝，曰案，曰应，曰对。远抱过前曰缠，奔走相揖曰迎，列于左右曰侍卫、夹辅。廖氏云：“迎龙先在穴前揖，送龙穴后立。缠龙缠过龙虎前，托龙居后边。”杨公云：“送龙之山短在后，托山不抱左右手。缠龙缠过龙虎前，三重五重福延绵。”《泄天机》云：“当面推来名曰朝，不怕远迢迢。送是随龙来百里，见穴却停止。迎是随龙先出来，见穴却回头。或随朝迎来聚集，远望低头揖。卫是护龙左右随，不令曲风吹。侍在穴前分两边，端拱默无言。”又曰：“远迎近侍不可缺，只喜皆罗列。”又曰：“夹卫辅从两边生，后送更前迎。”是皆状诸从山之形容。而眞龙正穴吉地，必有此等从龙以辅相拥从，亦造化自然融会，非勉强所能致也。郭景纯曰：“气以龙会，独山不葬。”《宝鉴》云“眞龙之行，群山朝揖，有随有从，有迎有送，有关有护”是也。然从龙之山不曰从砂，而曰从龙，必其亦有星峰磊落，奔走栖闪，逶迤活弄，顿跌起伏，桡棹摆布，亦能眩惑人目。昧者多误以从龙认作正龙。不知从龙既为正龙所用，则其本体不尊，纵别立门户，为随带旁受之穴，其力量终不及正龙专受之大且尊也。《经》云：“朝迎护从亦有穴，形穴虽成有优劣。”又云：“朝迎护从岂无穴，轻重多与贵龙别。”又有一等奴砂，乃从山之至贱者，旁落偏出，粗顽无星体，委靡不顿跌，丑陋斜侧，臃肿孤露，水割风吹；或嵯峨巉岩，高昂雄恶；或破碎懒散，全无枝脚。种种凶形，如奴隶武夫，供给贱役，无所取裁，决不可寻穴也。图见上右
论龙余气
凡干龙大地，龙长气盛，结穴已完，山势难止，必有余气之山，或去数里，或去数十里。其去又多融结小穴，随其力量，皆有发越。切不可认大尽处为正结，以正结穴为腰落。误认则正受旁受无分，力量大小不辨，反以大地为小穴不取，而以小穴为大地矣。世人不识大地，多被余气山所混。彼无眞见，必于尽处结穴，方为龙尽气锺。不知大地结作，不在大穷尽处，多在四山拥从之中，结了必有余气之山。《经》云：“君如寻得干龙穷，二水相交穴受风。风吹水劫却非穴，君寻到处是疑龙。”张子微云：“龙将尽时难更去，分付从兹是余气。或为枝叶或余波，要识此般总无气。”故凡寻龙，须识大小受穴不同。小龙须尽处求穴，大龙则不然。盖缘龙长力大，到结穴处气甚旺盛，一齐收敛不尽，故此去犹长尔。然扦得眞穴，其去山虽远，而气脉皆收转穴内受用，谓之牵前扯后，故力量大。却又不可误认停驿龙歇穴作干龙正结。停驿龙歇之穴，乃是斩关腰结之地，大龙前去，自有正穴。《经》所谓“譬如人行适千里，岂无解鞍并顿宿？顿宿之所虽未住，亦有从行并部曲。”然此亦是大龙旺盛处透漏余气，小有结作而已。干龙正受之穴，乃是融结已毕，而有余剩之气，延袤而去，自不与停驿龙歇同也。杨公所谓“眞龙势踊难顿住，结穴定了气远去”是也。然其去也，或回为下手，或转为托乐，或反遶身为缠护，或奔走水口为门户，或耸于前为案，或发于左右为曜，或拖于后为鬼，或铺于前为毡。要皆为我用神，虽去不足畏，非分散龙气，为鬼刦之比。杨公云：“大地皆从腰里落，回转余枝作城郭。”吴公云：“余气不去数十里，决然不是王候地。”故大龙气盛者，方结此穴，小龙无之。又须详审精察，不可以过龙虚伪之处而误下也。
张紫琼云：不必山穷水尽方可作穴，大尽处多应休囚死绝，或风吹水割，反不受穴。眞龙正穴盘泊之处，分牙布爪，结穴外有三五里或十数里山势未尽，皆是余气。眞穴必居囊肚之间，气脉平正，明堂隐约，如封君甲第、大官行衙，必有堂阶门郎，必有引从护卫。
赵绿督云：寻龙须大尽为好。太穷尽则风吹水割，又反无力。须结穴了有余气方为大地。切莫错认大穷尽处穴。一则脉穷气散，二则护渐包穴不过，三则风吹水割，四则局面明堂宽广不聚，五则受气不盛，后托无力，决非大地。从有地亦不过一点露华垂于草尾而已。
范越凤云：大富大贵之地，必不在大穷尽处。大穷尽处多是风吹水刦。眞龙盘泊，必分牙布爪，结穴之外，有三五里或十数里余气，并皆暗助。如人之巨室，其寝息之处，必在堂奥之中矣。
右余气之说，本是怪穴。此等名墓，处处有之。如婺源朱夫子祖地、莆田林婆墓、乐平洪忠宣公、马碧梧丞相、吾邑张忠定公诸祖地，皆其格也，图附下。
右地在婺源县二十七都，地名官坑岭，乃朱夫子四世祖妣墓也。予兄弟曩在朱氏观文公家谱，云四世祖名惟甫，配程氏，行恭二，名荳蔻，葬二十七都丹阳乡环石里，地名官坑半岭，金斗形梁上穴。庚申山，正坎作丙向，嘉佑四年己亥八月吴景鸾下。
课云：“金斗穴居梁，朝案信鸦岗。溪山环九曲，道学世流芳。”未下之前有记云：“官坑龙势异，穴高众山聚。坎离交媾精，笔峰天外起。富不及陶朱，贵不过五府。当出一贤人，聪明如孔子。”
按：此地正干，迢迢甚远，不能悉述。比入首，横列云锦帐。帐之巅微起双峰。峰下各出微脉，隐隐隆隆，数节走马娥眉大星，贴在帐身。微茫合气，细察则有，粗看则无，非俗眼所能检点。入首束气结咽，复顿起土星开窝之格，形体甚秀。窝间又有微乳，穴粘乳头。坐下平坦，藏风聚气，穴情完固可爱。两旁拱卫罗列，莫知为万仞山巅。元辰水虽当前倾跌三十余步，得本身一掬近案横拦，紧巧有力，不见水去，且迂回曲折，亦不为害。但主离乡而已。故文公迁居建阳，乃其验也。近有鹅子峰作案，已自秀异。而外阳又有特异奇峰，远在天表，耸入云汉。登穴视之，势如熖动，清奇可爱。且水星帐北，火星朝南，东木西金夹照，土星结穴居中，谓之五星守垣，眞至贵之地也。然以俗眼观之，龙身奔去三十余里始尽，而此间以横落微茫数节之脉结穴，高在山巅，无明堂，而水又流去甚远，孰识为此等大地？虽然，我文公朱夫子乃间气所锺，固非一穴之地所能孕育。然以课记考之，其符应若是，孰谓于地理尽无与哉！
传疑：乐平洪士良同师吴景鸾至官坑岭下。士良偶渴，探泉饮之。走谓师曰：“此泉甚异，当有至贵之地。”国师亦往，索泉尝之曰：“是泉有翰墨香，岂但贵也，当产大贤！”因至山巅观之，果见其穴。呀曰：“秀钟于此，以报朱氏。”然其地自山下至穴所约七里许，而送龙两水，右出石检土名，前水直流五店土名，穴高水远，不利初代。窀穸毕，用巨石压而封之。后果以不利欲迁焉，竟得石压而止。又云：初，献地者谓有天子气象，未决。往邀其师，系一僧来观，曰：“当出夫子”。吴公晚年落髪学禅，故传为僧耳。按《吴公传》有“髠髪自纵”是也。
右地在福建兴化府城内，土名乌石山。其龙与府龙共祖，来历甚远。至紫帽山，连生紫微、紫霄，名曰三紫。磅礴绵亘数百里，盘旋融会，气势雄伟，千形万状，不可殚述。将入局，开帐重重，巍峨嵡嵷。复大断过峡，分为两枝。其右出者结府治及莆田县都阃、卫所、儒学各衙门；其左出者，自分脉后复穿田，连过数峡，顿伏栖闪，逶迤活弄，莫可测度。入首，起走马三台仙带贵格，卓起巨石，如奇葩，如灵芝。穴结石下，仅寻丈之土，为骑龙穴。穴前不数丈，复起巨石，昂然朝拱，取作观音坐莲形，以其群石遶穴也。穴下龙脉撒落平阳，去结方、林、黄、陈诸族阳基。正近穴前，为演武场。右水遶左，以接海潮。壸公山端严朝拱，以为正案。但左边一旷百里，直抵大海，莫有下关，龙势不止。右砂撺过明堂，兼以巨石磷磷，无龙无虎，孰信以为大地？唐时，林母卖糍粿。有蓝缕生日逐食粿。母与之不吝。岁久，生谓母曰：“吾受母惠，无以报。吾将去矣。乌石山有大地，母可图为寿藏，异曰富贵无穷。”林母从其言，果葬之，今称为糍婆墓，福建各林之祖。世谓“无林不开榜”，此地之钟秀也。自唐宋迨今，科甲之多，海内莫与伦焉。
右穴在乐平，地名岩前，宋忠宣公洪皓曾祖妣地也，乃公曾祖士良所下。士良尝师吴景鸾，深得其旨。扦此地，具图作课，用朱笔于出使马处拖之记云：“后世吾子孙有出使外国，久不远乡者，可以拖处凿断即返。”后果忠宣公使金，久未归家。检此图，如其语断之，公遂得返。迄今凿处迹存。忠宣公三子：文惠公适官枢密使，文安公遵官同知枢密，文敏公迈官端明学士，世称三洪云。
按：是地来龙极旺，入局为三台飞蛾，中抽一脉，穿田过峡即结穴。穴甚清巧可爱。穴下铺平坦，前为干墠，复自左起微埠，顿二小峰为案，拖脚顺水，为马头带剑，主使外国耳。但穴前逼迫，既无龙虎，又无明堂。其穴后之山又连起四峰，成星体，而去甚远。虽重重卫穴，然以俗观，则鬼刦太重，乌知此余气适足以证力量之大耶！且拖去之曜，当时已知为离乡砂矣，乃不凿天于葬之日，而顾俟其出使久不回也，使凿之。凿之而果回也，是何料事于豫如目前也哉！地理自有符验处，要之，哲师之有眞传，有定衡，有灼见，俱不可少也。藉令凿于未有忠宣以前，则曜气被伤，安知果能得忠宣者起而应之？又不然而即凿于出使之初，吾恐出使者又祸且不测矣。噫！各各不爽，此所以称哲师哉！
右丞相马廷鸾祖地，在乐平县，地名雀儿龙。廖金精课云：“先师黄老善寻龙，五福源头两发踪。山东地名来祖四十里，丙午丁未山为龙。迢迢宛转干亥骨，干亥五里穴其中。丑癸二山为出面，出面是穴为仙宫。坐癸向丁来正案，案前耸出贵人峰。贵人卓入青云里，日月捍门山更隆。秀山在案头边出，排衙列阵山重重。男女子孙分位次，一十二座贪狼峰。庚寅生人遇年月，甲科当出状元公。午未生年为最妙，高荐及第荣祖宗。子午命，庚寅官。龙图廷鸾命壬午，至丁未及第，登台鼎位，果符金精之课。惜乎水短居绝位，富夭贫强贵不终。
按：是地以廉贞作祖，迢递数十里，入局开帐顿跌，大小一十二峰，龙势旺处，转身结顾祖之穴，极其藏聚。穴垂乳头，前吐毡褥，下臂抱裹，四势拥从有情，近案圆平，远朝秀异，虽穴在穷源，局甚逼窄，而山皆光彩不麄。且水出口处，两岸卓立石墩，水从中流，谓之日月捍门，至贵之证也。余气山去数里，又结方御史祖地，正见气盛不已也。但坐后仰瓦，又无乐山，横龙结穴，形势不止，又扦粘穴，非明师其孰能之？相传黄师所下，惜失其名。廖金精撰课称曰“先师”，盖亦深服之矣。
右倒骑龙穴，地在吾邑新营水南五里，土名乌石源，游蜂戏蝶形。宋参知政事忠定公焘祖地，系国师吴景鸾下。课曰：“前有三峰，后有七星，水分八字，官显无涯。后出一宰执、二候、进士五十余人，登仕藉者百余人。子孙甚蕃，称十院张氏。今富贵未艾。
按：是地龙自高岭天池峰卸下霞帔，垂丝落脉，为冈埠，在平坡间磊磊落落，如蜂屯蚁聚者，相望数里。过峡重重，而枝叶甚蕃衍，护从极周密。比入局，却又如抛梭，如撒珠，之玄走弄，栖闪万状，不可捉摸。殆未易以形容其美也。有龙如此，安得不结极美之穴？故其穴结后，又有许多余气去为阳基，为阴地，适见正穴之力量极大耳。但余气山虽去，为横帐列于穴后，枝枝叶叶，包裹穴之左右，并为水口两边龟蛇等砂。却登穴不见有山，立于坟头，回视背后及左右，一望皆为青天，似于空旷。而结穴处最低平，又非高垄俯视群卑之比。远着脚力，仔细检点，始知群山皆顾定穴场，未敢离也。且近案既不端尊，远朝又不秀异，又无龙虎，又无明堂，又不见水。面前簇簇多山，似于逼窄。而穴后反空，无一可入俗眼，谁信为此等大地？予兄弟初尝裹粮担簦往观数次，莫测其奥，驳难推求，竟亦无凭。后获穴法眞传，始知其妙，妙在穴也。故此等怪穴，茍非有天然之美，即过龙矣。《葬书》五凶，此其一也。赵缘督翁云“十个骑龙九个假”，正恐人不识有穴无穴而误下过龙耳。故哲师全在识穴。
以上诸图，皆是结穴之后，有余气之山奔去数十里。其去者因皆为我用神，而却又有结作，但力量为轻耳。如文公祖地结穴后，去数十里结方宪副祖地仙人抱龙形，及黄氏祖地海口董氏虎形。林婆墓结后，又去作诸贵族阳基。张忠定公祖地结后，又去作桃枝源金鹅抱卵形，出尚书张公宪。马丞相祖地结后，又去作月形方氏祖地，出御史公干。凡此之类，务须详辨，不可以正结之穴误认为停驿，为斩关腰结小康之地，而以大尽处余气所结小穴，反认为正结大地也。
 
重刊人子须知资孝地理心学统宗卷二下之二
江右山人徐善继述 同着
此卷专论龙有山垄、平冈、平地之不同，初落、中落、末落之不一；又有生死、强弱、顺逆、进退、福病、刦杀之殊，出脉受穴，入首结局之异，皆龙家之肯綮也。
论龙分三势
《经》曰：“五气行乎地中，发而生乎万物。其行也，因地之势；其聚也，因势之止。是故气囿于形。”而形分三势焉，曰山垄之势，曰平冈之势，曰平地之势也。何谓山垄之势？其龙踊跃奔腾，起伏顿跌，磊落低昂，《葬书》所谓“若伏若连，其原自天。若水之波，若马之驰。”又曰：“势如万马，自天而下。”吴公譬之“羣羊之出栈”者是也。李淳风名为起伏脉。何谓平冈之势？其龙逶迤奔走，屈曲摆折，之东走西，活动宛转，《葬书》所谓“宛委自复，回环重复。”又曰“逶走东西，或为南北。”吴公譬之“生蛇之出洞”者是也。李淳风名为“仙带脉”。何谓平支之势？其龙坦夷旷阔，相牵相连，珠丝马迹，藕断丝牵。平中一突，铺毡展席，《葬书》所谓“隐隐隆隆，微妙玄通，吉在其中。”又曰：“地有吉气，土随而起；支有止气，水随而比。”吴公譬之“草蛇灰线”者是也。李淳风名为“平受脉龙”。虽变态不一，若难以定法拘。然大都不外此三势耳。三势不同，其融结力量轻重大小，本无二致。然所谓山谷多起伏格，平冈多仙带格，平阳多平受格，亦只举大概言之。要之，三格之龙皆起于高山大垄，而分落平冈平地，故虽山谷亦有落平冈平地而结穴者。平地中亦有墩埠忽然连起而结穴者，此则又为奇特。盖山谷以起伏为常，而落平田则脱卸得清；平田以平受为常，而起墩埠则气聚得旺。《经》曰：“高山大岭多尖峰，不似平原一锥卓。”《赋》曰：“穷源千仞，不如平地一堆。”是言平地以墩埠为贵也。《经》曰：“山来垄右尖如削，尽起贪狼更高卓。此地如何不出文，只为峰多反成浊。”又曰：“或从高山落平地，或从大山落低小。不知山穷落坪处，穴在坪中贵无敌。”是言山谷以落坪为贵也。然起伏格虽星峰磊落，而平冈平地亦有星辰。惟是倒地平面，未易检点。吴公《口诀》云：“眠倒星辰竖起看，却与高峰同一样。高峰万仞受风吹，不是平波龙气旺。”是故三势之龙，各自有妙，未可以星峰高下论优劣也。如以天下大形势论之，陇、蜀、两广多山，冀、周、齐、鲁多平洋，吴越多冈埠，而人才在在有之。可见高山平地之融结，其禀有造化则一也。

左起伏格：一起一伏，大顿小跌，断而复起，起而又断。或高或下，有低有昂。卜氏云：“一起一伏断了断，到头定有奇踪。”宜星峰磊落，山势奔腾，千峰耸秀，万岭巍峨，为得其本体。	
左仙带格：屈曲摆折，逶迤活动，如生蛇，如飘练，如之玄，如飘带。卜氏云“脉若带连，何必高昂之阜”是也。宜活动摆折，屈曲悠扬，为得其本体。


左平受格： 脉落平洋，一望无际，相牵相连，微有体势，高一寸为山，低一寸为水。卜氏云“势如浪涌，何须卓立之峰”是也。要平中有突，为得其体。
论龙三落
龙之落局，融结不一。而其大要有三：有初落，有中落，有末落。李淳风云：“龙有旺于初者，有盛于中者，有归于尽者。”《明山宝鉴》云：“有少龙之穴，有中龙之穴，有尽龙之穴。”二说皆言初落、中落、末落之理，无异意也。然此三落之势，特言融结力量之大者耳。其间分擘小康之穴尤多，固不可以小康为正三落之正，亦不可拘三落之正而弃小康之地，贵在人之通变矣。
初落龙
初落龙者，自祖山发下，离祖不远即结顶，降势过脉，起星结穴开局。朝山耸前，托山列后，或祖山作乐作障，而龙虎护卫，明堂融聚，下手重重，水口周密，四山团拥，骨肉一家，亦为眞结。但以其离祖未远，故名初落。顾氏云：“初落由来近祖山，局势必须完。”李氏云“龙有旺于初者”是也。
中落龙
中落者，自祖山发下，去祖已远，迢迢而来，大顿小伏，中间忽起高山以为少祖。自少祖下，或六七节，或十数节，再起星辰结顶，降势过脉，落局束咽融结。其大龙犹自作势远去，而分行却在少祖之前。此处特一关局，未为大尽，故名中落。朝迎山则拜于前，护从山则障于后。其分去之山，回作我用，或为下手，为水口，为关拦，为托乐，为城郭，为关锁。杨公云：“大地皆从腰里落，回转余枝作城郭。”廖氏云：“中落余枝作城郭，吉气于斯泊。”李氏云“有盛于中”是也。
</div>
    <div class="pagination">
<a href="人子须知_page6.html">上一页</a><span>...</span><a href="人子须知_page2.html">2</a><a href="人子须知_page3.html">3</a><a href="人子须知_page4.html">4</a><a href="人子须知_page5.html">5</a><a href="人子须知_page6.html">6</a><span class="current-page">7</span><a href="人子须知_page8.html">8</a><a href="人子须知_page9.html">9</a><a href="人子须知_page10.html">10</a><a href="人子须知_page11.html">11</a><a href="人子须知_page12.html">12</a><span>...</span><a href="人子须知_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
