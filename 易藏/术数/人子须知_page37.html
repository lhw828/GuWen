<!DOCTYPE html>
<html>
 <head>
  <meta charset="utf-8"/>
  <title>
   人子须知 - 第 37 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   人子须知 - 第 37 页/共 52 页
  </h1>
  <div class="content">
   夫阳基与阴地力量不同，而所系尤重。故古人迁岐、迁镐、迁楚邱，皆见于《经》，诚以邦国庐井，人民居室所资之用，虽大小不同，而吉凶之符所应无异，亦地理中之至要不可缺者。着其概云。
总论阳基
夫阳基之与阴地，大段无异。其有不同者，则龙必欲其长，而穴必欲其阔，水必欲其大合聚，大弯曲，砂必欲其大交结，远朝拱。盖宅基力量大于阴地，故必山水大聚会处，然后可结。聚会愈多，则局势愈阔；局势愈阔，则结作愈大。上者为畿甸、省城，次者为郡，又其次者为州邑，又其次者为市井乡村基址，莫不各以聚之大小以别优劣。廖氏云：“建都山水必大聚，中聚为城市。坟宅宜居小聚中，消息夺神功。”畿甸垣局、省镇、郡邑俱不暇论，兹特以水聚之基，切于民居者论之。却有平支、山谷之不同。其大要，平支则以得水为美，山谷则以藏风为佳。卜氏云：“大山支下水交流，孔林最茂。”此平支之得水者也。“龙虎山中风不动，仙圃长春。”此山谷之藏风者也。平夷、山谷，力量不殊，特所结有异。此观阳基之大法矣。
论阳基龙穴砂水大概
夫阳基之龙，其起祖、出身、行度、过峡、枝脚桡棹，与夫穿落传变、台屏帐盖诸格，以及入首等法，与阴地龙格无异。其所不同者，特长短远近耳。盖阴地虽数节龙亦有结作，阳基非大龙旺盛长远者不能。廖氏云：“干龙住处分远近，千里为大郡。二三百里可为州，过此则封侯。百里只堪为县治，下此为市鎭。”谢双湖云“凡结宅地，其龙比阴地必长数倍。故有三四百里龙，尽头决然结宅地，为郡、邑、市镇。稍短者或为大村”是也。至于穴法，则迥与阴地不同。阴穴虽千里来龙，入首结作，不过寻丈之地。阳穴大者为省城，必周数十里；次者为郡县，亦二三十里；又次者亦十数里；再小者为乡村市井，亦不下数里。故其铺展愈阔，则力量愈大。然铺展之阔，非干龙长盛者，乌能若是？此阳基所以必龙力大者方能结耳。若夫砂法，其朝应、护从、水口等山，亦须放眼界宽大察之，不与阴地取近穴砂为用者同也。谢双湖云：“宅地到头，朝应、护从往往减省，不如葬地周密富丽。盖宅地之用恒，故成其体而可以享用长久；葬地之用暂，故盛其用而可以取效一时。”此可以见体用之轻重，乘除之理，消息之机。但砂亦未尝不周密富丽，特周回宽远，非一举所能尽收。其实则重叠拱朝，关锁交结，其周密富丽，尤有大可观者。大抵罗城宽大，又要朝对端尊，下关环抱有力为上。《经》云：“要知居址何为贵，水抱山回必有气。忽然陡泻朝对头，破碎斜飞非吉地。下手回环朝揖正，卫主端严无反柄。纵然不大也安和，住得百年家业盛。”其水则以数源数溪相合会，而朝曲遶抱、大湾转、大汇聚为美。故凡郡邑，未有不是大河大溪遶抱；虽小邑市井，亦必可通舟楫，可见水之会处，方可结阳基。亦有两水夹送，入首翻身逆朝一水而结穴者；有两水来送交会，就顺水而作穴者；有一边大河遶抱，一边小水相合而结穴者；有坐水后合襟而结穴者；有据水深聚而结穴者；有四面皆水者。虽数等不同，然皆以得水为贵，此阳基结作与阴地龙穴砂水不同之大概如此。然又分平支、山谷，作两等格局而论，方可定其融结规模，尽其山川情性也。
论平支阳基
平支之地，一望无际，亦必以龙之来历，穴之结作处高于众地，而后为眞。如平地中一垣无高下之分，或穴势又复低沉，则非矣。然所谓高者，亦只尺许，或数寸，皆谓之高。但中原平阳如砥，其祖宗起处，在数百里外，撒于平坡，而变作平地旷野，或止高一寸，亦是龙身，水流不过，便为骨脉。俗眼望洋花眩，迷失东西南北，岂复知龙来历？况沟洫纵横，不可考究。或数十里，中间忽起突阜，右一一石骨，又复隐藏。此正所谓“龙行地中，毛脊微露。”前去或逢巨浸之湖，或临大江、大河、大溪，必有隔河之龙交会，此处必结大墓址，而其水必异。常月禅师云：“藏踪隐迹，绝类离伦，穿田渡水，平地突起，既无龙虎，又无护卫，捉摸不眞，其情在水。”杨氏云：“凡到平洋莫问踪，只看水遶是眞龙。”盖大龙之尽处，必是被大河大江拦截无去处，方得他住。及到此田地，必皆是平原旷野，非常人所能收拾。望之无限，不见所际；据之无凭，不见所倚。然其百十里间，皆是环卫，无一山不顾盼，无一水不萦回。虽别处数百里外山水，莫不来此交会。气象堂局，最广阔舒畅者为藩镇省城，次者为大郡大州，又次者为小郡，又次者为大邑、小县、镇、场、堡、寨，愈降愈杀也。此等平夷处，只看水交会，及水遶曲环抱处为有结作，而最高处为穴场。虽千言万语，不能外是诀矣。《太阴经》云：“州县京畿地必平，水龙水卫水为城。堂基却在高高处，莫道窝藏是正形。”《玉髓经》云：“承府、县、镇无山可依者，地愈大，穴愈平，堂局愈阔。其穴或方圆四五十里，小者亦二三十里，又小者亦不下十数里，最小者亦必数里。而立营殿驻节麾处，不过堂奥一室之正地，是为的穴。”何以堂见其端的，实在何处？子微答曰：“一言以蔽之，曰最高处是也。”故虽广邈，断有一片高处，即是正穴。如今之州县，其有在水乡中建立者，然何尝见官治为水淹没？纵水到衙门，亦不及堂奥，此可见当时是独高处之验矣。至于阴地亦然。若在平野，断要高于众地，而后可迁。不然，绝死瘟癀，皆犯禁忌。又如街坊市井，虽是依附官治，试到堂中仔细检点，若人家住在两高合槽中间低泥处，其家必贫困，不旺人丁。若第宅据在高处，必是富贵之家。予兄弟所历京都郡邑，见稍高处未有不是诸衙门公廨者。此可见平支之龙，其穴的以最高处为贵也。《经》曰：“地有吉气，土随而起。”诚确论矣！又有一等平支中之高阜，却是护卫照应，不是正气所锺，虽高亦不吉，多是梵宫神宇之地，以为神庙则多感应，以为宅第则不可居，又不可不审乎此也。
论山谷阳基
凡山谷阳居，欲其脱落平地，宽广平夷，四面拱卫，无空缺凹陷，下手有力，水口交固，明堂开畅。据溪据河者为上，其穴亦欲其开展宽阔平坦，虽在山谷亦如平洋为善。若窄狭则不吉。《经》曰：“大凡阳宅怕穴小，穴小只宜安坟妙。小穴若为输奂居，气脉伤残俱凿了。况是子孙必众多，渐次分别少比和。一穴裂而为四五，正偏前后岂无讹？”又曰：“大凡阳宅安穴大，宽阔连绵又平快。前朝横正面前宽，可为百井于内外。如此方为阳宅居，窄小难容君莫爱。”又要高明，切忌四水高压，阴幽迫逼室塞，三阳不照。廖氏云：“四山高压宅居凶，人口少兴隆。阴幽窒塞号天牢，住宅决萧条。三阳不照名阴极，妖怪多藏匿。”又忌卑下污湿，及水冲宅背，回风射胁，水声潺湲。廖氏云：“卑下污湿不相宜，人口必多疾。流水若还冲屋背，人散家财退。凹风射胁最为凶，孤寡与贫穷。宅边常有水潺湲，丧祸日连绵。”且山谷阳基，最要藏风，乘得龙气为吉。切不可妄用穿凿。廖氏云：“若还穴小凿教宽，气脉便伤残。横龙最忌凿穿脉，家财是消歇。”或谓“阳基乘势不论气，惟借坐山势”。此说最悮人。凡阳基入首处，须要垂脉平铺，撒落平洋，来厯明白。大势则有大水合聚，细微则有小水界合。若居在界水内，无不败绝，岂可乘借坐之虚势，而不论脉乎？此阳基之至要者，不可忽也。其它朝对、托乐、水口，皆阴地相同，自可互论，兹不赘及也。
左地在贵溪县西南八十里龙虎山。其龙分南干正脉中腰旺气巍峨万叠，迂盘数百余里。将入局，转换顿跌，重重大帐侵云，枝叶蕃衍。盘石巉岩为鬼谷、水帘诸洞——道家第十五洞天，世传鬼谷子尝居此。入首列撑天高帐右转闪落平坡结穴。后托紫霞诸山，复去数十里为水口，与朝山尽处交结山石万仞，林立两岸，如龙昂虎踞，狮象龟蛇诸怪状。前朝踞齿侵云大溪环遶，罗城周密。卜氏云：“龙虎山中风不动，仙圃长春。”万山中忽然开旷，山明水秀，别一乾坤。道家谓之福地，诚然也。张氏自道陵炼丹龙虎崖，后飞升按《一统志》，道陵于蜀云台峰白日升天。其后四代孙曰盛，复辟兹址居之。迄今五十代，世沐国宠，皆此山之应也。眞人阳基，蔑有出其右者矣。


 
重刊人子须知资孝地理心学统宗卷六下之三
德兴山人徐善继述同着
此一卷撮堪舆家紧要之言，俾便览阅究竟，而无廖氏《泄天机》诸《入式歌》及《阴契阳符》者，特辑録之。
俯察本源歌
稽古圣神察地理，无非山与水。山有脉络水有源，续断更牵连。五行生气潜于地，聚散因形势。形势盘桓气自凝，散漫气飘零。气聚人居身获吉，死则宜埋骨。气散人居身有凶，葬则必贫穷。古人俯察有四用，建都是为重。迁州立宅与安坟，大小聚中分。建都山水必大聚，中聚为城市。坟宅宜居小聚中，消息夺神功。聚在平夷气浮上，人居必兴旺。聚于高处气沉底，纳骨最相宜。山脉皆从西北起，祖宗昆仑是。四大干龙分枝去，江河水源委。大河以北大江南，湘汉与淮参。大河以南大江北，济与汾阳隔。安坟宜紧宅宜宽，高着眼来看。此是古人俯察诀，心会口难说。我今述作泄天机，传指世人迷。
俯察正法歌
气有聚散须俯察，不用漫山踏。先贤立法有凭依，具在《公刘》诗。“陟则在巘”登山岭，后龙贵勇猛。“复降在原”观落头，结穴要温柔。“乃陟南冈”对面望，觐京更端相。“观其泉流”察水来，朝挹喜荥回。“逝彼百泉”观去水，环抱斯为美。“瞻彼溥原”看明堂，关锁乃为良。“相其阴阳”定向者，景冈美则侯。厥后卫文迁楚邱，宫度实相侔。“升墟望楚”即陟巘，寻龙分背面。“降观于桑”即降原，望穴向平田。“揆之以日”正南北，景冈同一测。乃知此法古今同，千载所当宗。景纯《葬书》最精要，其次《龙经》妙。推原议论本于斯，句句是吾师。世人贵耳不信目，喜新厌陈俗。托言玄女与赤松，无稽偏信从。迩来异说纷纭出，各自夸秘术。天机演派祖公刘，截断在众川。
地理三科歌
世传地理有三科，分派至为多。形势难分方位次，此语尝从事。姓音已见吕才非，国典尚遵依。景纯著书兼取二，至当无容议。专言形势亦为偏，方位出后天。相其阴阳揆以日，立法最详悉。形势若吉方位凶，初下必贫穷。形势若凶方位吉，决定破家室。方位形势两相符，指日见兴隆。天机原祖公刘法，二者俱要纳。惟有姓音不可凭，谬妄最分明。声同音异尤无理，钟宫与终征。阴属宫音阳属商，覆姓更难详。亦有变姓与赐姓，过房何所定？三十八将最为先，纵合亦徒然。国师陵寝皆遵用，颁书与众共。生今反古敢相违，不说恐人迷。北方取信由来久，平洋可无咎。南方山水有高低，误用最非宜。直言无隐遵程教，可与知者道。
九星入式歌
厥初太极分清浊，清者浮廖郭。浊者凝为山与水，血脉总相关。血脉中间行五气，气行因体势。圆直曲尖方五形，分配五星名。圆形却又有四样，凑成九形象。九星圆者号太阳，太阴圆带方。圆而曲者名金水，木星直如矢。方是天财三脑分，拗脑土金身。双脑合形本金水，平脑土星是。此名五吉最为高，辨别在分毫。头圆两脚拖尖尾，便是天罡体。头圆脚直孤曜当，燥火尖似鎗。扫荡一身浑是曲，四者为凶局。教君尽识九星形，砂上拨为清。凡认星辰须对面，九星容易辨。若还草木乱纷纷，莫便喝星辰。识得星辰不识用，万卷徒劳诵。识星须是得眞传，方是地行仙。
九星正名
太阳星：头圆而身高者是。太阴星：头圆而身带方者。金水星：头圆而身曲者是。紫炁星：即火星身耸者是。天财星：有三体，皆带方。以上名曰五吉星也。天罡星：头圆脚尖者是。孤曜星：头圆带方脚直者是。燥火星：体尖利者是。扫荡星：凡曲者是。以上名四凶星也。
九星正变龙格歌
廖公自有星辰诀，绝胜前贤说。前贤専论北斗星，取象欠分明。禹今别定九星号，取用眞奇妙。正形详具穴星篇，龙上却敷宣。太阳一星即左辅，高圆覆钟金。太阴本是右弼传，形迹方更圆。金水原来名武曲，三脑如金宿。木星惟号曰贪狼，一尖直更长。天财谁识巨门体，三般头脑异。天罡正与破军同，脚下出尖峰。孤曜禄存同一类，枯拳最相似。燥火廉贞实一名，尖斜芒扫形。扫荡属水配文曲，斜拖帛一幅。此是峦头正九星，体认要分明。一星又变为九样，其一名本相。连炁居二分炁三，第四开脚参。五为双爪六独爪，七变翻身巧。八是侧体九倒身，八十一形眞。形有高低与肥瘦，喝名莫差谬。上中下格龙形分，富贵更详论。星辰看在何方上，其年当气旺。更寻出脉该何方，年命总相关。
九星正变穴星歌
九个星辰有正形，细说与君听。太阳端正覆钟样，太阴半月相。金水原来似凤飞，紫气笏囊垂。天财双脑头各异，凹脑展诰是。双脑贵人立马容，平脑玉屏风。天罡张盖形相并，孤曜如覆盘。燥火尖刀最是凶，扫荡展旗同。一个星辰又变九，正体皆居首。开口第二悬乳三，太极晕中涵。四是弓脚五双臂，单眼居六位。七为侧脑不须移，没骨八为奇。平面原来居第九，九变不离首。八砂熟记在心胸，开眼便相逢。
全局入式歌
地理由来分四用，皆以龙为重。吉凶祸福此中生，须要察眞情。祖龙高顶名楼殿，常有云气现。聚绕名为聚讲山，根本在其间。讲罢龙行有美恶，生死与强弱。顺逆进退切须知，八法要详推。生是低昂多节目，死是无起伏。强是奔走势力宏，弱是瘦棱嶒。顺是开 向前往，逆是向后去。进是龙身节节高，退是渐萧条。生强顺进皆为好，富贵兼寿考。死弱逆退最为凶，夭折受贫穷。龙行过峡脉有四，正出左右次。回头顾祖出尤奇，穴状可前知。向首峡中能预定，一峡一穴正。两边遮护喜形成，最怕贼风生。若还穿帐要中出，角落未为吉。两重三重开府衙，一重只富家。若有贵人居帐下，此格眞无价。地轴天关左右遮，或垂帐角斜。退卸换剥麄者细，凶星变吉气。老龙抽出嫩枝柯，跌断不嫌多。朋山共水难寻脉，石上留踪迹。唤作崩洪有十名，富贵此中生。龙上如生两池水，养荫斯为美。异骨奇毛洲与塘，须定出何方。夹卫护从两旁侍，天以太乙峙。右边武库左文官，队仗贴身安。迎龙先在穴前揖，送龙穴后立。缠龙缠过龙虎前，托龙居背边。欲作穴时看出脉，原有十二格。正偏大小与短长，高低要审详。更有曲直并断续，吉凶皆在目。蜂腰鹤膝最为奇，大忌被风吹。此是行龙诸法度，余详龙格部。凡寻大地要搜求，逐一究源流。
寻龙入式歌
爰从重浊凝于地，便有高低势。势来起伏是行踪，前贤呼作龙。龙神高处成楼殿，聚讲星辰见。讲罢辞楼下殿行，行度见精神。迢迢过峡并穿帐，剥换成几样。夹卫辅从两旁生，后送更前迎。枝脚随身无反逆，盘剥多奇特。此是山家作穴龙，定起主星峰。主星大小合龙格，造化便可测。二三节内穴星成，福力实非轻。节数远时福力小，再起星方妙。龙身显著穴隐藏，点穴贵精详。平地龙神因水势，认取原无二。隐隐隆隆正好寻，寻得值千金。凡入乡村先见穴，须把后龙别。若是眼高先见龙，寻得莫匆匆。此是寻龙神妙诀，是地便能决。试将遍去覆仙踪，端的有神通。
步龙认格歌
观山定把龙为本，吉凶方有凖。世人论砂不论龙，正坐渺茫中。大抵眞龙必有格，穴后好寻索。便来穴后现眞形，应似谷中声。穴后星辰如不出，脉上要寻觅。只从脉上认峦头，莫向两旁求。两旁见格纵好看，终非吉凶断。有时穴后见星辰，原不出龙身。名曰照星一般取，事业皆堪许。更有两山映结成，亦可当其名。成格龙神最难遇，检点须从恕。按图索骥要求纯，误尽世间人。高大星辰管一代，余福犹未艾。若逢龙格小而低，一代便衰微。要识吉凶何代发，逐节从头踏。凶龙在后一同推，世代总能知。凡是星辰要盖送，盖送最宜重。盖送须要大而麄，尖圆却不拘。送到左缠还右护，时时更回顾。若还格好却孤寒，僧道做高官。星后落脉要中出，中出方为吉。左出为轻右更轻，轻重此中生。好格面平方合样，面饱何劳相。欹斜破碎浪痕高，凶祸定难逃。此诀廖公亲口授，句句无差谬。若将漏泄乱相传，雷电取回天。
落局入式歌
入穴当先明四落，有落皆堪作。初落原来近主山，局势必须完。中落余枝作城郭，吉气于斯泊。下落名为大尽龙，气势最英雄。分落后龙擘脉去，贯串还可取。四落中间分五龙，最要看行踪。龙若落时生降势，界截须伶俐。直龙原是撞背来，中出贵徘徊。横龙原是从侧落，逆转须磅礴。回龙原是曲翻身，顾祖要逡巡。飞龙原是结上聚，昂首眞奇异。潜龙原是落平洋，撒脉自悠扬。吉凶皆用九星相，必须神煞旺。昔贤降势立论多，未免有差讹。穴星九变宜详辨，源流容易见。面前正应要分明，眞假细推评。龙虎古称卫区穴，祸福最亲切。龙要蜿蜒虎要驯，反此见灾迍。若如瓜瓠来回抱，福荫分长少。粗大瘦弱短缩形，破碎廹狭并。强直尖射与插落，斗竞低陷落。反走斜飞压穴凶，昂头摆面同。断腰露胁叠指类，恶石兼树死。败墙古路及深坑，凶祸逐形生。横龙出穴必要鬼，乐山宜后峙。官星本是出前山，曜气龙虎间。星辰盖照前后取，祗把穴为主。三阳不促六建全，十道要无偏。砂法水城与堂气，专部极详细。捍门水口及罗城，关锁要圆成。禽星兽星须颖异，罗星分种类。如斯全局最难逢，取用贵疏通。更有平洋局又别，倾廪为君说。星辰原出在高冈，撒脉下平洋。高冈聚讲与过峡，行龙皆一法。撒落平洋始不同，切莫失眞踪。地有高低即山水，节目同一体。远山近水两旁缠，脉似藕丝连。倒身龙格隐复现，脉上行时见。隐隐隆隆正好寻，寻得值千金。龙若前逢水界截，穴向此中结。穴星平面细推求，切忌牵土牛。砂形亦有仰面格，一一要推测。其余卦法更精玄，备述在终篇。
穴星入式歌
问君何以名为穴，地理同人脉。问君何以名为星，天象即地形。龙神落处穴融结，须把星辰别。星辰不是妄称呼，形象实相符。圆直曲尖方五体，本是五形气。直曲方尖各带圆，凑作九星全。入式总歌已详备，如斯略解义。认得星辰形体时，祸福自能知。第一要分眞与假，多有昏迷者。若是眞者山水潮，假则去迢迢。第二要分生与死，时师多昧此。藏风得水是为生，死则气飘零。第三宜逆不宜顺，莫把寻常论。逆是下山脚先回，顺是逐水来。第四要嫩不要老，细看休草草。老是大山毛骨粗，嫩是换皮肤。穴星更有八般病，有病何劳定？斩指折痕项下拖，碎是石嵯峨。断肩有水穿膊出，剖腹脑长窟。折臂元来左右低，破面浪痕垂。陷足脚头窜入水，吐舌生尖嘴。此是成星终有亏，误用祸相随。穴面又有八般病，有病皆要医。贯顶脉从脑上抽，星峰不见头。坠足脉从脚下去，灵光内所聚。绷面横生脉数条，生气自潜消。饱肚粗如覆箕样，丑恶那堪相？莫言立穴太精详，凶吉此中藏。
点穴认势歌
认得星辰既眞正，点穴宜相称。星辰眞正穴争差，咫尺隔天涯。一个星辰有三势，立眠坐各异。立是身耸气上浮，天穴此中求。眠是身仰气下坠，地穴如斯是。坐是身屈气中藏，人穴最相当。一个星辰有六格，见穴须求索。大小高低与肥瘦，穴贵得其宜。大要宽开小要狭，作用当依法。低怕受湿高怕风，消息莫匆匆。肥宜浮上瘦沉下，反此皆凶也。三势六格笔难图，休道尽形无。点穴必先分四煞，留心莫乱挖。恶煞无过直与尖，眞个得人嫌。两边圆净名全吉，藏煞穴第一。无饶无减穴居中，妙用夺神功。穴下如生尖直脚，压煞穴宜作。骑形高下自无凶，挨金法亦同。气脉直来形势急，脱煞穴宜立。须知粘穴落平夷，休嫌穴水泥。一边尖直来相从，闪煞穴宜用。从来倚脉亦如然，莫道穴居偏。此是穴星篇内诀，开端当解说。其余作法有专门，仿此不虚论。
怪穴辨惑歌
穴有奇怪人不识，造化无可测。体格何曾乱九星，不见得人惊。骑龙须要居龙脊，龙住应无敌。藏龟闪迹在田间，水遶是眞龙。漱石莫疑安石罅，土穴端无价。捉月须云在水中，还要土来封。斩关已见前人下，细看终无假。坐穴转面去张潮，不怕八风摇。走珠墩阜出平地，三个五个是。仰高山顶见星辰，平面最为眞。变态无穷聊举例，作用皆如是。乘生得气任君裁，奇怪不须猜。
消砂入式歌
眞龙落处四山聚，亦自有名义。昔贤何以唤为砂，于理自呼差。杨曾教人原有格，只从砂上拨。因此名作拨砂图，次序以砂悟。大凡寻龙与点穴，细把前龙别。龙若住时砂有情，不住乱纵横。穴若正时砂效用，不正自飞动。眞龙藏幸穴难寻，惟砂识幸心。砂有朝迎与侍卫，四者君须记。当面推来名曰朝，不怕远迢迢。若是眞时方出现，假时难见面。迎是随龙先出来，见穴却回头。或随迎潮来聚集，远望低如揖。侍在穴前分两边，端拱默无言。遮头客山不许入，森森如竹立。卫是护龙左右随，生怕四风吹。本身枝脚为龙虎，皆在卫中数。只将四者拨前砂，括尽更无加。中间最是朝山紧，祸福尤有凖。高低穴法取朝针，高则齐眉低应心。其次本身枝脚重，队仗眞得用。谁知不见乃为奇，福应没差移。远迎近侍不可缺，只喜皆罗列。就中龙虎事如何，所贵在谐和。大抵砂形不须泥，有情便为贵。纵绕秀丽更尖圆，无意亦徒然。此是拨砂眞妙诀，莫与时师说。时师将信又将疑，枉自泄天机。
喝砂分格歌
天机喝砂分造化，格列上中下。又分富贵贱三科，取用不差讹。肥圆端正名富局，堆钱如堆谷。清奇古怪是贵砂，队仗自荣华。欹斜臃肿皆为贱，碎头并破面。富砂只在三格间，贱是下格山。惟有贵砂为上格，图记自明白。请君着眼细推详，莫把作寻常。格中多有帝王制，非谓眞有位。宰臣侍从近清光，朝夕得翱翔。冠服元来有冕裳，必要随时相。假如唐帽贱于唐，至宋入明堂。幞头始自后周出，晋汉为何物？莫因古制便非今，说破免疑心。喝砂须要龙为主，高下龙中取。贵龙若又遇贵砂，锦上更添花。龙贱若还砂遇贵，砂变为凶具。砂贱若还遇贵龙，砂亦不为凶。龙贱砂贱不足取，诸凶相继起。砂中有杀人不知，贵贱最难医。仔细消砂杀有八，射探冲破压。更兼反断走皆凶，解说要人通。射是一尖来向穴，徒配何须说？探是斜山少露头，作贼不知休。破是浪痕直透顶，滛乱恣游骋。冲是横来插穴前，非祸自连绵。压是穴前砂崛起，奴仆常反主。反是曲身去回朝，离反永飘摇。断是脑下自横浪，斩首无人葬。走是斜身顺水飞，游荡不思归。若是眞龙去杀合，祸福终须杂。避凶趋吉最为奇，穴上讨便宜。
九星正变砂格歌
喝砂须用九星推，形体自能知。太阳有如覆钟样，太阴眠弓像。金水原来似凤眞，木星号贵人。天财凹脑玉案体，双脑天马是。平脑分明是玉屏，天罡御伞形。孤曜宝库为最美，燥火龙楼起。扫荡原如屏帐开，九变此中来。第一长身是高耸，不须嫌臃肿。第二矮体本来低，亦须穴与齐。第三肥容要丰满，初不拘长短。第四瘦貌最清奇，棱角不用疑。第五聚气相连出，磊落争突兀。第六合形凑集成，或者是连名。第七破相反是相，半面生微浪。第八顶顶莫嫌斜，砂脚要渠遮。第九变来成仰面，却从平地现。八十一变有成规，须要触类推。砂形传变原不一，皆由九变出。在人心巧与目明，任意立名称。假如圆墩墨斗样，便断为木匠。又如平地见葫芦，便作太医呼。若有锤钳砧木列，儿孙必打铁。若逢山脚似排符，世代必为巫。此皆出在砂图外，请君以意会。消砂活法只如斯，此话是明师。砂形看在何方位，命合人富贵。假如子午卯酉方，此命最相当。太岁同年为福应，发达端然定。更将龙格共推详，灵验果非常。龙格砂形本无二，大同并小异。辨龙必要细推求，贵贱在峦头。喝砂相像便为是，举观无执泥。按图索骥最堪嘻，愈察愈生疑。前贤消砂至千百，造化难推测。我今传作喝砂歌，好语不须多。
消水入式歌
眞龙落处众水聚，水聚方为是。昔贤何以水为先，水住穴堪扦。入乡先须看水口，留心莫乱走。两山对定似葫喉，眞龙在里头。寻龙点穴须仔细，先要看水势。若是龙住水聚堂，不聚乱茫茫。穴落止时水便聚，不止迢迢去。穴居隐怪却难扦，细把水来辨。水本原是龙血脉，二者须要得。若见当面去匆匆，便是鬼刦龙。或是随龙来百里，见穴便停止。后来此处分雌雄，得水喜相同。若是阴阳分路明，下后富家兴。东牵西走不湾回，劝君莫轻裁。偏正穴法任君下，两角中心也。三叉中取更无疑，失一便为非。
辨水分格歌
天机水分富贵贱，上中下格辨。富贵的在三格中，贱是下格逢。湾环曲折皆为贵，贱是直流去。洋潮济济荡胸临，富盛斗量金。汪汪万顷无涯际，财帛来无数。荡流直去无关阑，穴吉也徒闲。面前峻急明堂远，只要有城转。莫因此样有疑心，龙居始为眞。若是堂倾无聚处，有穴终须弃。龙眞穴正出天然，切记好安扦。前面若逢卷帘水，定主填房子。直去百步不回头，此是退田牛。辨水须把龙为主，贵贱龙中取。贵水若还遇贵龙，下后出三公。龙贱水贵反不吉，决定破家室。水贱龙贵不为全，祸福两相兼。水贱龙贱不足取，绝人荒基推。水中有杀最难医，在人细详推。仔细消详煞八样，刑克冲破状。更兼穿割实为凶，箭射总皆同。形是土穴得土水，鳏寡孤独鬼。冲是洋潮势太雄，穴小最为凶。克是阳脉得阴水，初下退田地。破是众水穿罗城，妻妬女儿淫。穿是一水穿堂过，连绵非横祸。割是穴前扣脚流，欠债不知休。箭是面前来向穴，口舌频频见。射是一尖向穴冲，凶祸岁岁逢。眞龙若与砂水对，祸福缘相配。天造地设一定规，凶吉难再移。
九星正变水形歌
水形须用五星状，一体分九样。蜗螺本是太阳星，分形有十名。太阴原来玉带势，金水仰面是。天财凹脑是横财，双脑荣华来。重重玉带御街是，天罡文武体。孤曜星辰最为高，燥火插尖刀。银带眞形扫荡样，九变宜推想。第一元分聚面名，阔大最多情。第二本是荡胸水，切要莫欺主。第三拱抱迭两重，前后一般同。第四反身向外去，还要回头顾。第五抱臂左右回，须是曲折来。第六射脑有长短，平正方为上。第七原名是裹头，汪汪向面朝。第八牵鼻向前去，尤要横拦住。第九割脚不须疑，四畔无牵枝。形有阔狭有短长，请君仔细详。八十一变立成形，要人心自明。更看水出在何位，此命人富贵。龙格砂形共详论，应验不差分。若遇知音传与彼，对天各立誓。相传莫与负心人，传之祸及身。
明堂入式歌
寻得眞龙与正穴，须把明堂别。明堂气聚始为奇，不聚即非宜。凡是穴前坦夷处，便是明堂位。大抵明堂原有三，取用必相参。小明堂在圆晕下，立穴辨眞假。龙虎里是中明堂，交会要消详。大明堂在案山内，必须四水会。小明堂具作法篇，入式不重宣。中堂不必论形体，妙在雌雄喜。大堂水口要关阑，眞气聚其间。关阑若譬为钮鎻，钩镰亦其类。或是山脚与田垄，鎻结喜重重。更有横龙来作穴，背后要堂塞。亦要把作三堂看，祸福一般般。明堂本是王者制，朝会皆于是。明堂光明照万方，宽阔始为良。好砂好水常聚面，种种皆可见。若还逼窄岂能容，坐井面墙同。宽阔生人亦轩豁，聪明更特达。逼窄生人必蠢顽，猥琐更贪悭。古云堂宽容万马，亦忌旷而野。外阑若在渺茫间，虽阔也如闲。万山取宽为正法，平洋还要狭。万山若狭平洋宽，此格不须看。前贤于此分公位，左长中居二。右边原是第三房，此理最优长。水居左位长位起，聚中诸子富。若居右位小公兴，经前要分明。龙眞穴正堂气聚，富贵原非细。龙穴明堂俱各凶，永世不兴隆。龙穴若凶堂气好，二纪还温饱。龙穴若好明堂凶，初下便贫穷。一纪之余堂气迈，发福依还大。仙踪如此至为多，贫士却登科。我今着此名入式，句句无差忒。若能熟读悟玄微，后代仰明师。
明堂辨水歌
明堂本与水城异，浪说原非是。水城须在明堂中，形状不相同。溪港坑沟正名水，喝形须用此。平洋须看落垄田，无则不须言。无城却用明堂断，吉凶皆可判。堂中有杀切须知，山水一同推。堂杀原来凡十二，有一非吉地。射冲崩陷与分倾，泻势相同情。更有侧斜与逼狭，皆为不合法。射是山脚入堂来，远配不闻回。冲是横山过堂内，官司常见害。崩是山摧与岸颓，入眼作凶灾。缺是四围有不足，贼风消已福。陷是堂中多窟坑，罗赖此中生。分是水趋左右去，货财原不聚。倾是水返当面流，下后退田牛。泻是一级低一级，衣食常不给。侧是斜来向一边，妻子不团圆。斜是欹从穴前过，岁岁长生祸。逼是前砂来塞堂，代代蠢儿郎。狭是左右相挨桚，贫穷难过活。明堂犯煞祸尤紧，眞同谷声应。四平堂若如蛛网，最是人丁旺。高下层层号御街，惟喜入胸怀。中低旁起如锅底，家中足钱米。屈曲田塍似马蹄，富贵复何疑？略举堂形宜触类，意会无执泥。心机巧处合天机，此语妙玄微。堂局若吉要洁净，有物皆为病。时人多自妄安排，于内起亭台。栽花砌路供游赏，祸生如反掌。时师放水更求研，穿凿损天然。廖公养老明堂诀，精详无欠缺。相传须是得端人，护持有鬼神。
洞明卦例入式歌
包羲仰观并俯察，八卦因兹画。古传地音合天星，来厯甚分明。地形须把方位别，南离北坎列。震在东方兑在西，干居西北维。西南为坤东北艮，东南元居巽。此法由来出后天，对待本天然。天星易识惟北斗，贪狼实居首。第二巨门三禄存，文曲四为尊。第五廉贞六武曲，七是破军宿。第八辅星号洞明，以物作权柄。先圣以星占方位，斯名为卦例。吉凶祸福此中生，隐秘多立名。天地卦为诸卦祖，八变从兹数。一为生气二天医，三从绝体居。四为游魂五鬼是，福德六中起。七名绝命八本宫，卦例夺神功。生气天医专放水，依法斯为美。五鬼福德向中推，其余坐穴宜。天父地母前贤用，效应其中有。惟有辅星最玄玄，用此卦为先。胜金卦本天机术，开门放水吉。青囊斗杓与开星，形吉用无效。宗庙五行可参作，专用还成错。原骨定峡可消详，察脉出何方。立字安向与占水，收山皆卦取。名是是法廖公传，会得是神仙。形势为先次方位，偏废皆非是。不明卦例去安坟，误尽世间人。
上洞明卦例，条绪甚繁，不必尽泥。惟天辅卦与天星净阴阳相符，用以审脉、乘气、立向、放水，不可废者。余皆衍文矣。下此又有排山星卦、雁交鹅卦、天龙卦、钳龙卦、禄马卦、挨星卦等，皆无理致，不足信也。
建都入式歌
四用建都为第一，天机原有术。帝都必要合星垣，紫微在中天。其次太微与天市，皆有帝座位。好向星垣认正形，仔细讨分明。紫微西藩星有七，东藩八星出。华盖扛星在后门，天床前面陈。中央一水直朝入，抱城九回屈。万山簇拥尽朝迎，拱极不虚称。太微垣局最方正，左右执法并。西藩上将次将先，次相上相连。东藩上相及次相，上将与次将。两藩九门分十星，一水遶城横。天市垣星二十二，各参国与地。国地中间有四门，东西南北分。众水分流来此聚，大河在中注。帝座居北市楼南，垣局总为三。外有天苑星十六，天园十三宿。天苑大水还三边，曲抱是天园。天市太微少全局，惟有紫微足。天下山川合者稀，过眼复昏迷。垣中多是太阳落，五吉相参错。四凶布列在两旁，济济俨朝王。畧举中华旧都邑，与君为法式。要识星垣试往观，便见有多般。大江以南天目峙，海门似天市。建康形势洛阳同，王气古云锺。大江以北为川蜀，无垣休着目。更有江陵楚两都，从来只霸图。大河以南最奇特，自古多王国。关中原是天苑星，洛邑紫官形。大河以北尧都冀，宛然是紫气。河中河曲与燕山，皆在天市间。盛衰长短固大数，星垣必有故。当面如无朝揖山，混一最为难。从来建都置宫殿，处处皆南面。背阴向阳理合然，要寻地势扦。来龙最忌妄穿凿，旺气必消铄。垣中最忌妄增高，灾祸必难逃。阁门辇道莫轻易，依卦分方位。都城形必合天星，喝象要分明。城门十字木星定，数目与形称。唯有砂形最喜全，罗列与人看。龙楼寳殿耸后起，凤阙常前峙。御屏负扆贵重重，华盖正当中。宝座巍峨横玉几，御案陈玉玺。金炉御伞次第排，中心现御街。凤辇龙车横左右，旌旗拥前后。粉黛三千出六宫，烟花八百同。若有时见莫轻说，留与镇皇家。此歌不与乱流传，深藏向洞天。
郡邑入式歌
地理莫先建都国，已见前篇说。其次迁州立县衙，有术用无差。川流山峙成界限，请君高着眼。不比寻常宅与坟，一览见星辰。干龙住处分远近，千里为大郡。二三百里可为州，过此即封侯。百里只堪为县治，下此为镇市。龙住之时要垣夷，首贵向南离。朝对有情左右抱，流水更随绕。官长无虞民庶安，境内免饥寒。要识此方多出贵，后龙连秀气。要识此方多出文，笔砚眼中陈。要识此方多出武，屯军堆甲露。要识此方多出商，车舟现外洋。要识此方多出富，水口山来就。问君何以多出贫，龙上瘦嶙峋。问君何以多出贼，龙上头欹侧。问君何以多出僧，孤曜在前横。问君何以招瘟火，燥火向离坐。问君何以见刀兵，天罡石崚嶒。五吉星辰来出面，富贵依经断。四凶若见实难扦，扦后祸绵绵。曜中不怕山来射，射着天恩下。面前不怕水来冲，冲着财货丰。忽然水口洲滩出，士荐官迁秩。若还水打破罗星，官败举无名。要知迁后有更革，龙来无远迹。要知见祸是何年，砂上究精玄。筑城亦要合星象，开门遵卦向。十字木星用最灵，余卦尽难凭。开池穿井多有忌，消详莫轻易。建台立塔本相宜，天柱鎭坤维。后龙过脉忌穿凿，居民必萧索。前砂当面忌崩倾，官长有分争。其余节目全局备，一理元无二。龙穴砂水与明堂，专部在青囊。世传郭璞军州记，此本原来伪。更有杨公府尹钤，多被后人添。曾杨一记洪吉郡，专遵六秀论。土壤原来有实虚，称量见古书。累朝郡邑多废置，此诀君须记。有时要用便推行，千载可传名。
立宅入式歌
居民立宅最为先，宅吉福绵延。古称坟宅理无异，还须分气势。安坟死骨埋土中，乘气子孙隆。立宅生人居地上，乘气财丁旺。所以横冈亦可居，只要势来趋。市井乡都原有二，龙住方成市。市居必要傍街衢，向首理难拘。乡居必要龙神落，向首随龙作。市居地气有推迁，世代岂能延？乡居龙脉若来远，世代常平稳。大凡乡落看来龙，平原总隆隆。若是高山寻顿伏，升高皆在目。撒落平洋阔最奇，四顾忌倾危。左右高低势环拱，前迎并后拥。朝山有意宅前横，一水抱身行。出面星辰逢五吉，此宅为第一。四凶入首实堪憎，扦后绝人丁。朝若斜飞堂陡泻，立见家衰谢。若还穴小凿教宽，气脉便伤残。横龙最忌凿穿脉，家业易消歇。面前水去最难当，定主外州亡。过穴水返亦同忌，纔发即陵替。后龙仓库两边排，富家积钱财。忽然文笔左右现，读书膺举荐。献花露襉乱衣形，家内有风声。因甚频频遭贼盗？天罡脑倾倒。因甚频频见火灾？燥火势崔嵬。因甚频频见瘟疫？孤曜带黄赤。因甚频频入讼庭，扫荡眼中横。龙如上格砂如下，虽贵无声价。后龙如弱好前砂，只荫外甥家。水凶穴吉金盆格，虽坏可从革。水吉穴凶如玉盘，一破永无完。神前佛后最为忌，废址犹当避。更嫌古狱古战场，必定有余殃。启坟平塜最不可，居人多坎坷。道路冲门亦不宜，常有是和非。流水若还冲屋背，人散家财退。宅边常有水潺湲，丧祸自连绵。三阳不照名阴极，妖怪多藏匿。蛟潭龙窟莫相邻，阴盛必孤贫。其余全局歌中备，此篇言大意。龙穴砂水与明堂，专部好消详。天机妙诀启群蒙，石破驾天龙。
安坟入式歌
安坟地内寻生气，此法非容易。景纯有见列为书，惟恐葬乘虚。气在地中何以辨？只相星辰面。必须得水与藏风，穴内气冲融。第一莫下去水地，立见退家计。第二休寻剑脊龙，杀师在其中。第三最忌凹风穴，铁定人丁绝。第四尤嫌无案山，衣食必艰难。第五生怕明堂跌，决是破家业。第六偏憎龙虎飞，人口主分离。更有童断石过独，生凶消己福。纵绕有穴出天然，奉劝莫安扦。廖公寻穴有眞诀，担夫皆识得。个中书语本无多，只消入式歌。凡入乡都看倒落，后龙贵踊跃。一山出面合星辰，有应便为眞。明堂气聚左右抱，送从一齐到。便须着眼用精神，点穴救人贫。平地星辰同一体，高低即山水。若能认脉葬其颠，最是福绵延。穴星变化宜推测，前贤立定格。星中太极最玄微，于焉生两仪。阴阳须把肥瘦别，龙穴要相得。仪中饶减始堪裁，先到必当挨。若是动时分四象，脉息窟突状。脉是有脊晕中生，息是再成形。窟是有窝在平面，突是泡形见。阳龙息突忌相逢，阴龙脉窟凶。脉象开井分四样，盖粘并倚撞。脉缓用盖急用粘，直尚倚撞尖息象。开井有四类，斩绝并吊坠。息短用斩长截当，高吊低坠藏窟象。开井有四诀，正求与架折。窟狭用正阔用球，深架浅折收突象。开井有四法，挨并与斜插。突单用挨双并中，正斜偏插同。又分八卦定来脉，向首宜审择。开茔只在圆晕中，锄出便伤龙。尺寸请依天卦取，五吉斯为美。并中须与晕相当，深浅玉尺量。更求五吉分尺寸，公位此中论。作堆形状分五星，法度自分明。穴前放水用眞诀，取路须曲折。是名作法有专门，于此畧敷陈。法当精详见全局，请君先着目。龙格砂形与水城，分部极分明。时师不识星辰面，只把罗经转。罗经只定向何方，须用卦消详。古人得地由阴德，自然非势力。孙锺 孝感因詙瓜，源墓变凸洼。滕公石刻佳城句，陶侃牛眠处。吉地从来待吉人，护持有鬼神。若是恶人与善地，祸福皆反戾。图埋旧穴最为凶，造物岂相容！
作法秘旨歌
龙穴砂水与堂气，生成自天地。于中作用本由人，有术验如神。第一传与点穴法，仔细去看踏。前后左右要端详，切记莫慌忙。第二传与开茔诀，阔狭依师说。若还锄开太极图，水蚁便侵棺。第三穿坟要详悉，浅深须用术。个中造化极精微，莫许众人知。第四作堆各有例，不可左右易。五行相克便为凶，灾祸更重重。第五放水宜步位，起卦用天辅。先量坐下后朱雀，阴阳有凶吉。第六取路贵迂曲，要合水星局。莫挨白虎避黄泉，犯着祸连连。第七喝形须相像，当把九星相。只论形穴误人多，星体没偏颇。第八画图要法度，笔笔休教误。看图富贵便能知，纸上露玄机。第九课验宜眞实，仙踪从此出。莫谈怪异使人疑，祸福去详推。第十传授休轻泄，德人方可说。仙翁说戒鬼神知，后学请遵依。惟此十传名秘旨，尽是廖公语。虽然语句不成诗，字字泄天机。
阴契阳符
陈图南曰：“易之为书，广大悉备，体用具周，龟书张其目，马图握其纲。而地理之学，推明理气，此其标准也。盖理寓于气，气囿于形。形以目观，气须理察。葬者返气纳骨，以荫所生之法也。是故龙穴体耳，用又主之。体用相须，方能乘气。原夫天星卦气之法，明体致用，以先天卦配合阴阳，后天卦推排爻象。内四卦为天地日月，以六十卦为阴阳节候，于各卦之下，配分花甲，例纳五行，取其旺相，以合卦气，则八九之候，四六之节，起复终坤，卦用一周而岁功成矣。是知天地之大，星辰之远，事物之微，不能外乎易道也。凡龙神行度，几千万寻，势浮沉而形汗漫，行诡怪而气飘忽。以到头百尺之山，用裁八尺之穴，乘生气，注死骨，岂易言哉！故裁穴必须先究来山起祖，某骨某峡，某宿出脉，某宿行度，某星作宗，某星降势，某龙入穴。由穴至祖，节数若干，节侯若干，有无纯驳。山推退运，水察流行。退于后者计以候，流于前者度以步。山运十里，水步千尺，少有瑕疵，悉宜控制。逾于十里、千尺者，求其折候凑合，然后能得其机。合吉则吉，合凶则凶。一吉一凶，美恶相半。盖龙尽则气钟，气钟则受穴。穴者，用四龙之眞，裁五兆之妙，审性情之趋向，视缓急之形容。形急者穴以缓，形缓者穴以急。明支垄，相朝应，分别逆顺，察三方，看十道，避五害，藏八风。龙正者穴以斜，龙斜者穴以正，泉之原委，朝之拱卫，龙其形体，穴其旅寓，裁成辅相山人。故朝流之情，依龙而不依穴。宾主登对，奇耦同情，则向首之干支宜审。格以土圭，精加订正，相其阴阳，阳生阴成，成须生应，音坐卦向，岁月日时，五行殊异，皆相协合，斯为美利。又况穴向分金有一百二十，空于旬者二十四，空于龟甲者二十四，为鬼煞者三十六，其可用者仅得三十六。又须金卦全，故曰“得金不得卦，谩自虚闲话；得卦不得金，枉费用苦心。”金卦两全，仅十二穴耳。然龟甲之穴，又当有说。若龙合上格，势勇形强，煞气太露，宜用龟甲，更涓四杀之日，此转杀为权之义也。然龙有势弱而气强者，穴宜从强；有势强而气弱者，穴宜从弱。龙值衰弱者，宜用分金生旺穴；龙值生旺者，宜用分金比和穴；龙值休囚者，宜用分金旺相穴。逐穴定其分金，得合某卦，值某分野，得其禽肖系某度数，取某星值垣，某星盖穴，某星值向，天分某禽某宿，地分某郡某州，某年月日时。去孤虚，即生旺，在归藏易某年某月，某气某候，某音某山，坐为某气；在连山易得天元某白某门，在周易得某宫方，某卦某爻为官星，某爻为人丁，某爻为田宅，某爻为仆马，某爻为世，某爻为应。却以葬日支干，凭六神系某兽类，临于某爻，某爻旺相，某爻空亡，某爻休囚，某爻比和。稍有亏欠，逐爻飞伏。如年过太乙，月值九宫，日逢八门，时遇奇白，升玄刦备，契合山运，斯为两全。失之天时，则两失矣。其折行取气，依左依右，分受入穴，十字定为潢池，是为堂气。内气止生，土龙而注；外气行形，主向而折。并从中出，右为正龙，气聚于左，穴以右受。气从左发，左为正龙，气凝于右，穴以左乘，气从右发，此乘气之枢要也。立穴无尺寸之移，受气有耳腰之异。至于行注，细微一寸，起音向为例，用天星，如临流行。五位水火木金土，逆顺生克，金井布气，浅注深行，以乘生气，泄杀气，毫厘勿差。更推本命禄马，循环相生，逐卦推排，随音消息。对天星，用地卦，推长幼命度，避已主撞沟，计分寸吉方，详将生贵命运，折行注之内。又推其生旺绝墓，控御山川，消祸生福。屏明暗杀神，远反吟白虎，避左右关煞，察曜星黄泉，审伏吟八杀。夫龙之贵者，取官宿秉权，印绶有气，催官明星，正马建禄，正印不闲，悬金鱼，临御阶，依玉门，腾云得经，宝曜得令，岁管文星，时值中节，紫微北顾，少微南瞻，此贵列三公之位。龙之富者，取偏官偏财，拱禄拱马，财富有势，如临向坐，是为富基。若夫中下之局，只取人丁得势，人命合卦，是为上吉。倘有分等，便从分数拟议。龙穴旁受，亦须金卦两全也。期间主常权变，惟理是适。如阳宅行注折布计度，尺寸同乎一理，无二议也。地画九宫，计量间架，所立之地，建标为准。如法凿池，一曲一折，行注受气。周流九宫，迎吉曜，避凶神。柱栋檐楹，趋避是谨。本音旺位，注而少行；本宫生位，行而勿滞。煞位则启，囚位则闭。启闭行注，流通水中，不宜外泄。屋漏之地，多注少行。中溜之地，宜行宜启。五行顺序，阴阳生成，不许繁杂，随其行度，为气从穴止。师云：“好龙要带贵，好砂要得位。好水要来去，好穴要行注。”《天机秘诀》云：“用卦不用卦，卦向穴中作。时师若用卦，用卦还是错。”正言此也。夫葬之用卦者，所以明辨吉凶，预陈休咎，定其山川合阁之机，察其阴阳生克之妙。内秘五行，外周八廓，审理地曜，推测天星，收禽步兽，逐鬼迎神，俾天光下临，地德上载，气感而应，鬼福及人。使神不得专其宰，天不能易其命。君子夺神功，改天命，岂虚语哉！《经》曰：“穴吉葬凶，与弃尸同。”且夫形势麄迹，陵迁谷变，增高益下，安知其为本来面目哉！察气之理，乘生出煞，消纳控制，精义入神。末学无师，何可妄议？故曰“形以目观，气须理察。”“揆之以日，相其阴阳。”而土圭有神器之称，不可忽也。若徒视为繁文，漫不加意，鲁莽妄作，误己误人，岂不为祸罪之魁乎？
上廖氏《泄天机》诸《入式歌》，并《阴契阳符》一篇，堪舆诸书无能出其右者，故特辑録，俾人子精详玩索，形势、方位各极其趣，而地理之能事毕矣。若夫二家蕴奥，有全尽在，博雅君子自可考也。
 
重刊人子须知资孝地理心学统宗卷六下之四
德兴山人徐善继述同着
曰杂着，所以补遗也
论风水要诀
吴草庐先生谓杜待制曰：“世间二事，同归殊途。修养家之丹法，地理家之葬法，可以一言蔽之曰要逆。”范氏干曰：“生气周遍天地，浸灌一身。善摄生者，识生气之根，凝之于一身；善葬者，识生气之止聚之于一穴，其窃取生化之机一也。”予谓天下之事俱要顺，惟修养家之丹法，与地理家之葬法要逆。盖以二者殊事同理，一则炼身中之元气，归根复命以延其生；一则乘地中之生气，返纳于骨以荫所生。故善养生者逆凝夫元气于一窍之中，犹善葬者逆乘夫生气于一穴之内耳。”但风水家顺逆，要眼界宽方能检点。蔡牧堂曰：“论顺逆者要知山川文势，点定于数里之外，而后能辨顺逆于咫尺微茫之间。否则，黑白混淆，以逆为顺，以顺为逆者多矣。”故曰“顺逆二途，如盲如瞽”。自非灼然有见，鲜不悞也。
论颠倒即逆
丹经子书云：“五行颠倒，大地七宝；五行顺行，法界火坑。”故神仙家有所谓颠倒之说，乃出世间法耳，即所谓逆也。地理之所谓逆者，盖无往而不然，不但逆水之龙局已也。如众大取其小，众小取其大；众高取其低，众低取其高；及众长取短，众短取长；硬来下软，软来下硬；直则扦曲，曲则扦直；宽处要窄，窄处要宽；横来直受，直者横受；石山土穴，土山石穴；雄取其雌，雌取其雄；饥取其饱，饱取其饥；斜则扦正，正则扦斜；坦中取突，突则取窝；圆取其尖，尖取其圆；缓取急处，急取缓处；强来取弱，弱来取强；老处求嫩，嫩处求老；山多处要水，水多处要山；舒旷处要紧夹，紧夹处要舒旷；阴来阳受，阳来阴受；有气要扦无气，无龙须下有龙；刚取其柔，柔取其刚；浮取其沈，沈取其浮；来者不宜太逼，去者须要回头；山本静势求动处，水本动妙在静中；龙从左来穴居其右，龙从右来穴居其左。凡此皆所谓逆也，即所谓颠倒之说也。智者察之，思过半矣。
论乘生气
地理家一言以蔽之，则郭氏之“乘生气”三字足以尽其肯綮矣。而所以察识乘之之妙，又在明地之理以得之。故原龙之起，察生气之来也；审穴之止，知生气之聚也。生气之来，有水以导之；生气之止，有水以界之；生气之聚，有砂以卫之，无风以散之。此察识生气之来、止、聚、散无余蕴矣。上古至人，发明龙、穴、砂、水四字，无非教人察生气而乘之，及气纳骨以荫所生，此造化生生无穷之妙，皆一生气之所流行而不息也。陶公云“乘生气则生生不绝”《捉脉赋》。谢氏所谓生气之生，非对死字而言，乃生生之生”是也。夫生生之气，如谷之种，粟之芽，在天为好生，在人为心，在性为仁，在地中为生气。《经》曰：“君子夺神功，改天命，祸福不旋日。”双湖谓此为全乘生气之理，故能变衰为盛，易祸为福。功在神者，夺之自我；命在天者，改之自我，祸福自应，不待终日也。赵汸字常，号东山，国初休寕人。深罪此言，以为欺天罔神，谤造化，诬生民。其言固正，第不知风水之理，乃造化生人物之妙用，必假灵于山川而后成。山川而奉天也，况人乎？至人得之，正赞化育之事，本是天地之公。赵氏认作人心之私，泥而反昧矣。
附论乘吉凶
按：谢氏谓生气，乃生生之生，非对死字而言，此至当之论也。后人不知此理，误认景纯生气之旨，遂以生字对死字看。凡地之凶者，辄曰此乘死气。夫死安得有气？所谓一息不来身是壳也。既有气，又安得谓死？盖地中原有此生气，葬者得乘此气，则生生不绝。其不得乘此气者，是谓无气死土，为水泉，为蚁穴，故无生生之理而败绝也。但此生气妙在“乘”之一字。乘而得其法则吉，失其法则转生为杀，反吉为凶矣。《葬经》云：“地吉葬凶，与弃尸同。”杨公云：“地吉葬凶祸先发，名曰弃尸福不来。”盖得法则为冲和发育，乖法则或太刚而暴，太柔而弱，或偏驳不正，则其气之所生，遂为凶为恶，为小人，为邪淫。凡一切刚恶柔弱凶事，卒其所名也。《经》曰：“五气行乎地中，发而生乎万物。”既能生万物，亦能杀万物，非生气杀之也，不善乘气者自杀也。犹水能载舟，不善水者亦能覆舟耳。故无气之死土，其为祸轻；而葬乖于法者，祸尤甚焉。不覩夫乱臣贼子渠魁大盗乎？其权势富贵、才智勇力，或倾人主，或霸一方，此其祖地岂无气水泉蚁穴哉！卒至身遭刑戮，或灭族无噍类者，皆不善乘生气之所致耳。但生气之乘有二法焉，有形势之法，有理气之法。形势易知，理气难明，学者必求明师登山口诀可耳。
浅深论
《经》曰：“浅深得乘，风水自成。”蔡氏云：“宜浅而深则气从上过，宜深而浅则气从下过，虽得吉地而效不应。”盖当深而浅，当浅而深，差之咫尺之间，则接脉不着，反吉为凶矣。故牧堂曰：“浅深者，言乎其凖的也。”诚以浅深为风水第一义。诸家所论不一，有以界水定者，有以合襟定者，有以小明堂定者，有以九星分寸尺定者，有以八卦分阴阳定者，有以四应定者，有以朝之远近度以玉尺而乘除定者，有以绳记标准于晕心晕弦定者，皆非至当。周氏曰：“浅深本于支垄，支垄本于郭氏之《葬经》。”《经》曰：“藏于涸燥者宜浅，葬于坦夷者宜深。”二谢子逸志道、郑彦渊、洪天与、及顾乃德诸人俱错解郭氏经旨，谓涸燥为垄脉浮，宜浅；坦夷为支脉沉，宜深。殊不知《经》曰“支葬其巅，垄葬其麓。”又曰“卜支如首，卜垄如足。”郭氏之意，诚以平支卑湿而颠独干，故云涸燥，涸燥岂指高垄乎？所谓宜浅者，正以平支不可深葬也。高垄崎岖而麓始平，故云坦夷，坦夷岂指平支乎？所谓宜深，正谓高垄不可浅葬也。支以突为正，垄以窝为正。阴来必阳受，阳来必阴受也。司马头陀曰：“近以花果譬之。抽条发叶者，气之行也；开花垂实者，气之止也。蕚之开花者，岂非气发于外乎？窝钳阳可知矣。果之垂实者，岂非气藏于内乎？乳突阴可知矣。是知阳发乎外，浅以乘之；阴藏于内，深以取之。”达僧亦曰：“何谓开，窝钳是也；何谓合，乳突是也。”形开则阳发于外，其气浮，故属阳；形合则阴蓄于内，其气沉，故属阴。阳则浅以乘之，合以聚之；阴则深以取之，辟以通之。此支垄分阴阳，定浅深一定之理也。但支垄体段不一，窝钳乳突、大小阔狭各殊。况南方土薄而多石，气浮宜浅；北方土厚而无水，气沉宜深。宜深者即司马陀头所谓乳脉粗大，阳藏于深，必须深取，扩以通之；宜浅者即朱子所谓兴化、漳、泉间，棺只浮于土，土深者谨以一半入地，所以上封土甚厚。后来见福州人举移旧墓，稍深者无不有水，方知兴化、漳、泉葬浅者，乃防水耳。是盖地土有厚薄之殊，气脉有浮沉之异。地土厚，气脉沉，有葬之数丈者，不谓之过深；地土薄，气脉浮，有安柩土皮之上，用客土封培成冢者，不谓之过浅。况六尺之躯，裹而葬之，卧于地下，高不盈尺，而于数寸之间，察其生气以乘之，使枯骸得气，遗体昌荣，非至人哲师奚可轻议哉！
论风水无全美
好地无全美。蔡氏云：“欠缺不齐，天地之奇。”图谓以此，实福善祸淫之机，不使世人易识，大抵亦造化无全功，圣人无全能。故天倾西北，地不满东南，佛家所谓缺陷世界，如孔孟之不得其位，颜回不寿，由、赐少贫。世无全福之人，又安得有全美之地？或龙眞而穴拙，或龙穴美而砂水有亏，或公位之不均，或先凶而后吉。徧观名墓，蔑有十全，此所谓物之不齐，物之情也。若欲全美，则世无可葬之地矣。善夫廖公之言曰：“成格龙神最难遇，检点须从恕。按图索骥要求纯，误尽世间人。”
论土色不必拘
廖氏《泄天机》有辨土色之说曰：“《锦囊经》谓‘土欲细而坚，润而不泽不泽谓不湿也，截肪切玉，备具五色。’又曰‘干如穴粟，湿如刲肉，水泉沙砾，皆为凶宅。’又曰‘阴阳冲和，五土四备四原本作兼，言四者，黑不与也。’注云：‘得势与形，而土色不佳，亦不贵也。’今按：九州岛土壤不同，而燥湿亦异，难以概拘。多见形势不吉，而土色具备，用之者祸不旋日；形势若吉，而土色不备，用之者常臻富贵。此土色之不必拘也。水泉砂砾，龙眞穴正，自然无之，有则非吉地矣。”按：金精是论，确为至当。九州岛土壤不同，如孔林天下至美之地，无以加矣，乃是黑土，称曰黑坟，此其证也孔氏自周迄今六十四代，世袭公爵，及令陶阜。但人子厝亲，必求土色之美，此心乃安耳。
论葬必择良期
《葬书》云“岁时之乖为二凶”。卜氏云“山川有小节之疵，不减眞龙之厚福；年月有一端之失，反为吉地之深殃。”又云：“龙吉穴吉砂水吉，何以多灾？年凶月凶日时凶，犯之罔觉。”又云：“作当依法，须求年月日之良。”杨公云：“好地如巨舟，良年如利楫。”陈图南曰：“龙眞穴正，又须葬善时宜。”诸公所论如此，可见吉地又须良期而葬之，斯尽善矣。诚以葬必择期，如耕者之必当阳春发生之际，而始播百谷焉，则获穰穰盈仓之效矣。苟于收藏肃杀之时而施栽施植，吾知其凋谢可立待也。辛力徒劳，竟何益哉！是以人子既卜吉地，又卜良期以窀穸之，不使少有后日之悔可也。虽然，龙穴其本，年月为未耳。使地非吉兆，无生气之可乘，年月尽天下之选无益也。仙翁曰：“鼎内若无眞种子，犹将水火煮空铛。”此徒狥年月之谓矣。
论风水不可妄加筑凿
卜氏云：“土有余，当辟则辟；山不足，当培则培。”郭氏云：“目力之巧，工力之具，趋全避缺，增高益下。”蔡牧堂曰：“山川之融结在天，而山水之裁成在人。”固皆指地之有不足者，培之辟之，损高益卑，使适于中，尽其当然，不害其为自然者也。但万金之璧，必玉人而可琢；千金之裘，岂拙匠所能裁？多见毁瓦画墁，非徒无益，而又坏之，此不可不慎也。况又有务为观美者，或广筑墙垣，深开月池，高起牌坊，及为崇台望柱，砌路建亭等事，莫知禁忌。往往有以此尽其孝敬之心，而反自取祸败者，是又深可悯也。诚以阴阳二宅，居葬已久，切忌妄有筑凿。朱子曰：“祖墓之侧，数兴土功，亦能挻穴。一或误伤龙脉，发泄地气，立招凶祸。廖氏云：“来龙最忌妄穿凿，旺气必消铄。”又云：“后龙过脉忌穿凿，居民必萧索。”又云：“开池穿井多有忌，消详莫轻易。”又云：“茔前切忌妄增高，灾祸必难逃。”又云：“明堂里面要洁净，有物皆为病。时人不识妄安排，于内起亭台。栽花砌路供游赏，祸生如反掌。”凡此皆所以丁寕告诫，欲人知所慎也。兹故特述以告，明者当自谨耳。
论风水有夙缘
得地自有缘法定数，不可强求。观卫灵公沙邱之铭，滕公古圹之记，韦斋寂历之诗，季通乡谑之谶，可见自有天缘也。但人子送终，不敢不自尽其心，抑安有坐待之理哉！求而得之，即所谓缘也。惟不可强耳。
  </div>
  <div class="pagination">
   <a href="人子须知_page36.html">
    上一页
   </a>
   <span>
    ...
   </span>
   <a href="人子须知_page32.html">
    32
   </a>
   <a href="人子须知_page33.html">
    33
   </a>
   <a href="人子须知_page34.html">
    34
   </a>
   <a href="人子须知_page35.html">
    35
   </a>
   <a href="人子须知_page36.html">
    36
   </a>
   <span class="current-page">
    37
   </span>
   <a href="人子须知_page38.html">
    38
   </a>
   <a href="人子须知_page39.html">
    39
   </a>
   <a href="人子须知_page40.html">
    40
   </a>
   <a href="人子须知_page41.html">
    41
   </a>
   <a href="人子须知_page42.html">
    42
   </a>
   <span>
    ...
   </span>
   <a href="人子须知_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
