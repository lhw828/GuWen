<!DOCTYPE html>
<html>
<head>
    <meta charset="UTF-8">
    <title>兰台妙选 - 第 3 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>兰台妙选 - 第 3 页/共 5 页</h1>
    <div class="content">官星四干，居棘寺以输忠
　四干者，乃年月日时四位之天干也。生者，乃官星遇长生有气之谓。如甲用辛为官，而得辛巳;辛用丙为官，而得丙寅之类。凡官星休囚歇灭者，非也
天关地轴，建元万卷诗书
　干为天关，坤为地轴，干中有亥，坤中有申，若辛亥见戊申，正合此格，春夏大贵
日精月华，动地三台宰辅
　卯酉为日月之精华，日月交阴之地，卯酉生人在于秋月，必主大贵，宰辅之职也
位极功高，列四方之正位
　子午卯酉，为极四方之正位;寅申巳亥，为东南西北之四维。若命中带四方正位，或带四维造化者，无不贵显。若缺一借一，与夫缺一符用，皆可合此格。虽辰戌丑未，亦可借用仿此
名昭位着，转一气之洪钧
　年月日皆属冬令，而时上忽然得寅，乃合此格。木人与水人为最，火人次之。盖木逢春则生旺，水逢东则顺流，火寅则名健，至于金则绝休，土则死病
双门夹禄，得之者凤阁鸾台
　如癸生人，禄在子，而亥丑谓之夹禄。且如癸酉生人见丙子，又辛亥乙丑是也。禄居子，马居亥，库居丑，正谓双门夹禄也
三秀盈门，遇之者玉堂金阙
　年月日时，多带天月二德三奇者是也
活禄兼于活马，入格则麟阁标名
　禄之旺，马之生，更得天德相助者，乃合此格者也
大煞并于喜神，入局则凤池显贵
　正月大煞居戌，同位合此格者，更得贵神之助，主功名显达
苍龙驾海，而金印悬腰
　甲辰戊辰为苍龙，壬戌癸亥为海，甲辰戊辰生人，而得壬戌癸亥;壬戌癸亥生人，而得甲辰戊辰，皆合此格也
朱雀腾空，而旌旗翳目
空，虚空也。非空亡也
丙丁火，乃南方朱雀之神也。若丙丁得巳午未之地，乃谓之朱雀腾空。丙丁生人得巳午，临于日时，方合此格。可以言贵
三元集旺，产超卓之英才
　三元，即天干，地支，纳音。此为天元，地元，人元也。命中带五行自旺之气，若四孟四季，则无自旺也
四字俱生抱出群之大器
　四字，乃年月日时纳音四位，乃命中带自生，居于四位，乃合此格者。如水生亥，火生寅主贵。惟寅申巳亥有此格局。四仲四季则无自生之理
桂林凤隐，佩印乘轩
　己未生人而见两木，是为桂林。酉为凤，其中带酉，方为凤隐。若有二木，非己未不可，谓之桂林。要见己未生酉时，方合此格
海藏龙潜，膏车秣马
藏去声
海藏者，壬戌癸亥是也。辰为龙，壬戌癸亥生人得辰时，乃为此格。盖海藏非龙则人得以玩，龙非海则无以藏形，可以相有而不可以相无也
入格者佩印乘轩，及时者名登显位
　此言前二格，各得其时入格乃贵。桂林凤隐宜于秋，海藏龙潜宜于冬，方言福
雷霆得门，遇之则名利超升
　戊子己丑雳霹火，为雷霆之象。卯为雷门，生于春夏月也。如戊子己丑生人见卯，卯生人见戊子己丑，及生于春夏，正合此格。不宜水多，生于秋冬，则不及时矣
福生有基，逢之则赀金满屋
　四位集福于帝座，主发于四方是也。不逢凶神恶煞，此乃大富之格也
三奇会于龙虎，叶赞扶持
　三奇者，乙丙丁，甲戊庚，壬癸辛是也。命中带三奇，而支神有寅有辰者不同，顺与乱皆可。况三奇入庙在辰，故合此格
四德见于旌旗藩宣屏翰
以亡神劫煞为旌旗。天月二德凡两见为四德，旌旗为亡神劫煞是也。如亥卯未亡神在寅，劫煞在申，则是寅为旌，申为旗。如巳酉丑亡神在申，劫煞在寅，则是申为旌，寅为旗。余皆仿此。如四季带亡劫，见两天月二德，则合此格也
胸中豪迈，贵人居词馆之中
　天乙居词馆，乃五行临官是也。如木临官在寅，庚辛人得之;水土临官在亥，丙丁人得之，其它仿此。若不见天乙贵人，又得福星贵人，天官贵人，太极贵人，皆可引用
笔底纵横，魁星入垣局之内
　魁星，得甲辰一旬于位，皆垣局，即五行之正库是也。甲辰乙巳得甲戌，丙午丁未得壬辰，戊申己酉得丙辰，庚戌辛亥得乙丑，壬子癸丑得癸未，皆为魁星入垣，合此格也。此外并无
贵人在玉堂之上，咫尺龙颜
　壬癸生人见卯为贵人，须得癸卯，乃为玉堂。壬癸生人见癸卯，正合此格
文星入词馆之中，从容凤阙
　乙亥丁巳为文星。如乙亥生人见丁巳，丁巳生人见乙亥，最为妙也
一旬内，三位四位，为公为卿
　年月日时在旬内是也。又兼逢官星，又见贵人，纳音相生，正合此格
五行中，自生自旺，不富即贵
　金辛巳自生，癸酉自旺，木己亥自生，辛卯自旺，水甲申自生，丙子自旺，火丙寅自生，戊午自旺，土戊申自生，庚子自旺。若命带自生自旺，便见亨通。若休囚死绝者，必不发福
得天地之和气者，早充观国之光
　寅卯辰为天地中和之气。命中年月日时带卯辰寅，三位俱全者，正合此格。四位而间一位者，则非。更若木人与火人得此，绝妙。如水命人，福轻。会金人得之，未必为福。三春水盛金衰火旺土赢
居坎离之正位者，高预南宫之选
　子宫为坎之正位，午宫为离之正位，以甲子生人，而得甲午丙午戊午时。或庚子生人，而得甲午庚午时。壬子生人，而得丙午时。是子喜见午，格局尤正。甲午生人，而得丙子戊子时。丙午生人，而得壬子戊子时。戊午生人，而得戊子庚子时。庚午生人得甲子丙子庚子时，是午见子，格局亦正。其余摘出者，未必合格。况子为水之所钟，午为火之所钟，子午中水火坎离相会者，极妙也
一旬包裹，独操千里之权
　如甲寅见癸亥，甲子见癸酉之类
一路连珠，早擅四方之誉
　天干地支相连，故云天干十脉之调匀，地支相连如珠玑
虚一时用者，文主台谏，武居将坛
　如甲子见壬申，数内，八十内缺一位，九位与癸合是也
得一分三者，生当封侯，死宜庙食
　如甲寅禄，五行中，寅午戌马居申，申子辰马居寅，凡禄神数，三合是也
五星七星拱揖，轻清者学士翰林，重浊者胄子武弁
　如甲子见戊辰，为五星拱揖，见庚午为七星拱揖，余皆仿此
四位八位包藏，有用者名士大夫，无用者富家巨室
　丙寅至己巳，为四位包藏，癸酉为八位包藏，余皆仿此
蚌珠吸月华兮见水，位极公卿
　甲戌为蚌珠，己未为月华，癸亥或下逢一位水，合此格
萤火照水滨兮遇秋，贵为卿监
　丙申丁酉为萤火，下逢一水是也，生于秋夜，正合此格。多则泛滥，若非及时，则为贱格。诗曰:萤因腐草出，难近太阳飞，若见三秋月，冬生囊聚奇。此至微至妙
三十六大贵，值之者，黄甲标名
　自本生年至时，顺数三十六位是也。盖三十六者，乃阴阳至贵之数，人命获之，岂不贵哉
二十四统全，得之者，青云稳步
　一岁有二十四气，自立春以始，积五日则为一候，积三候则为一气，二气则为一月，所以一年统为七十二候二十四气。命中一年数至时，得二十四位是也。盖自始而终，包含生施大德，合此格大贵
七日来复，喜气候之循环
　自本命顺数至第七位是也。如甲子见庚午，乙丑见辛未，丙寅见壬申之类。盖七日之气，若离一阴必就一阳，若离二阴必就二阳，若离三阴必就三阳，以其相对而分合，此者，皆是有贵也
六位后先，喜阴阳之对偶
　六位者，即本命数至第六位是也。如甲子得己巳，乙丑得庚午，为先六位。己巳得甲子，庚午得乙丑，为后六位。盖一为阳，二为阴，数至于六，乃三阴三阳，不偏多。主荣贵
大衍虚一，常人必无
　大衍之数五十，其用四十九之数，得之者，合于大衍。自本命数至四十九位是也
天地中分，奇才以产
　五行以干为天，以支为地。所谓中分者，支干各分一半是也。如甲子生甲午是，甲子至癸巳，三十之数已足。甲午再起一半。天于是中分。地于是中分。乙丑见乙未，丙寅见丙申，皆是天地中分之格也
，
体一用一犹一元默运之初
　体者，本命也。月则自年而遁，日则自月而生，时则自日而起，是年为体，月为用。月为体，日为用。日为体，时为用也。统而言之，其端皆起于本命。月日时同出一辰，是体一而用亦一也
居三隔三，象三才既分之后
　一生二，二生三，三生万物，故数至于三者，无穷之生施也。所谓居三阳者，自本命顺数至第三位者是也。如丙寅得戊辰，戊辰见庚午，庚午见壬申之类。盖一而二，二而三，是天地人三才之既分也。三才既居，造化以成，万物之原，人兹以立，人命合此三数，安得不为奇哉
一旬中睦集和气，麟阁标名
　年月日时，共出一旬者是也。又为一旬包裹唤天格。探真歌云:四位循环共一旬，还同兄弟一家人，玉堂厚禄数千户，金榜题名显二亲。合得者宜此断
十三位炳现魁星，凤池显职
　自本命数至第十三位是。如甲子生人得丙子，乙丑生人得丁丑之类，皆是十三位。但见魁星，惟甲辰一旬十位是也。余则无之。十三位，恰如甲辰旬中十三位尤妙
二仪贵显，学问渊源
　本命相连一位，日辰相连一位，皆为二仪。如甲子见乙丑，庚午见辛未，乙亥见丙子，辛巳见壬午，丙戌见丁亥，戊子见己丑，是两位连珠。而遇天乙贵人，乃二仪贵偶。若二偶连珠，丙前见亥，见鬼煞，乃贴身鬼位，反主生祸。须是贵偶，方为吉也
八位官星，文章俊迈
　本命顺数入八宫，得官星是。如甲子生得辛未，甲寅生得辛酉，庚申生得丁卯，庚寅生得丁酉，是为八位官星。此格得之者，多居侍从之列，非寻常之可比也
火明木秀，逢春月以为荣
</div>
    <div class="pagination">
<a href="兰台妙选_page2.html">上一页</a><a href="兰台妙选.html">1</a><a href="兰台妙选_page2.html">2</a><span class="current-page">3</span><a href="兰台妙选_page4.html">4</a><a href="兰台妙选_page5.html">5</a><a href="兰台妙选_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
