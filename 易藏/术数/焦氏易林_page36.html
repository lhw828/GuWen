<!DOCTYPE html>
<html>
<head>
    <meta charset="UTF-8">
    <title>焦氏易林 - 第 36 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>焦氏易林 - 第 36 页/共 54 页</h1>
    <div class="content">　丰　　日月之涂，所行必到。无凶无咎，安宁不殆。
　旅　　管叔遇桓，得其愿欢。胶日杀纠，振冠无忧。笑喜不庄，空言妄行。（丰之困）
　巽　　出入蹈践，动顺天时。俯仰有节，祸灾不来。
　兑　　内崩中伤，上乱无常。虽有米粟，我不得食。
　涣　　逐祸除患，道德神仙。过恶万里，福常在前。身乐以安。
　节　　牛惊马走，上下浑扰。鼓音不绝，项公奔败。
　中孚　西上九陂，往来留连。心须时日，灵与有德。
　小过　虎怒捕羊，猬不能攘。
　既济　涌泉涓涓，南流不绝。卒为江海，将帅袭战，获其丑虏。
　未济　桃弓苇戟，除残去恶，敌人执服。
家人　
　家人　王命赤乌，与君徼期。征伐无道，诛其君傲。居止何忧。
　乾　　千岁槐根，身多斧痕。伤夷倒掘，枝叶不存。
　坤　　喭喭谔谔，虎豹相齰。畏惧悚息，终无难恶。
　屯　　娶于姜吕，驾迎新妇。少齐在门，夫子欢喜。
　蒙　　高壤肥泽，民人孔乐。宜利居止，长安有福。
　需　　主有圣德，上配太极。皇灵建中，授我以福。
　讼　　耄老蒙钝，不见东西。少者弗慕，君不与谋。悬舆致仕，退归里居。
　师　　三狂北行，道逢大狼。暮宿患宅，为祸所伤。
　比　　更旦初岁，振除祸败。新衣元服，拜受利福。
　小畜　　杲杲白日，为月所食。损上（一作下）毁上，郑昭出走。
　履　　君子失意，小人得志。乱忧并作，奸邪充塞。虽有百尧，颠不可救。
　泰　　仁德优洽，恩及异域。泽被殊方，福庆隐伏。作蚕不织，寒无所得。
　否　　东求金玉，反得敝石。名曰无宜，字曰丑恶。众所贱薄。
　同人　击鼓合战，士怯叛亡。威令不行，败我成功。
　大有　仲春孟夏，和气所舍。生我嘉福，国无残贼。
　谦　　尹氏伯奇，父子相离。无罪被辜，长舌为灾。
　豫　　五谷不熟，困民恶极。驾之新邑，嘉禾有得。
　随　　登虚望贫，暮食无飧。长子南戍，与我生分。
　蛊　　东市齐鲁，南贾荆楚。羽毛齿革，为吾利宝。
　临　　节情省欲，赋敛有度。家给人足，公刘以富。
　观　　恭宽信敏，功加四海。辟去不祥，喜来从母。
　噬嗑　张狂妄行，与恶相逢。不得所欲，生我独凶。
　贲　　画龙头颈，文章不成。甘言美语，诡辞无名。
　剥　　骑龙乘凤，上见神公。彭祖受制，王高赞通。巫咸就位，拜寿无穷。
　复　　温仁君子，忠孝所在八国为邻，祸灾不起
　旡妄　威权分离，乌夜徘徊群蔽月光，大人诛伤。
　大畜　学灵三年，圣且神明先知吉祥，言喜福庆神鸟来见，告我无穷。
　颐　　东山辞家，处妇思夫伊威盈室，长股羸户叹我君子，役日未已。
　大过　张颔开口，舌直绝齿然诺不行，政乱无绪。
　坎　　吹角高邦，有失牛羊众民惊惶，敬慎避咎敕行不殃。
　离　　南行出城，世德福祉。三姬嫁齐，赖其所欲。
　咸　　心狂志悖，耳听从类。政令无常，下民多孽。
　恒　　安上宜官，一日九迁。踰群越等，牧养常山。
　遯　　东邻嫁女，为王妃后。庄公筑馆，以事主母。归于京师，季姜悦喜。
　大壮　六甲无子，以丧其戊。五丁不亲，庚失曾孙。癸走出门。
　晋　　阴雾不清，浊政乱民。孟春季夏，水坏我居。
　明夷　骑肫逐羊，不见所望。径涉虎庐，亡身失羊。
　睽　　安床厚褥，不得久宿。弃我喜宴，困于南国。投杼之忧，不成祸灾。
　蹇　　五日四维，安平不危。利以居止，保有玉女。
　解　　西贾巴蜀，寒雪至毂。欲前不得，反复其室。
　损　　刚柔相呼，二姓为家。霜降既同，惠我以仁。
　益　　天马五道，夹大分处。往来上下，相随哭歌。凶恶如何。
　夬　　出门怀忧，东上祸丘。与凶相遇，自为灾患。
　姤　　西行求玉，冀得隋璞。反见凶恶，使我惊惑。
　萃　　出门无至，动作失利。御忧怀祸，使我多悴。（门一作入；至一作妄）
　升　　高楼无柱，颠僵不久。纣失三仁，身死牧野。
　困　　避祸迯殃，身全不伤。高贵疾颠，华落坠亡。
　井　　张牙反目，怒齰忿怒。狂马挠犬，道惊伤轸。
　革　　泉涸龙忧，箕子为奴。干叔陨命，殷破其家。
　鼎　　向食饮酒，嘉宾会聚。牂羊大猪，君子饶有。
　震　　黄牛骍犊，东行折角。冀得百祥，反亡我囊。
　艮　　路多枳棘，步刺我足。不利旅客，为心作毒。
　渐　　执斧破薪，使媒求妇。和合二姓，亲御斯酒。召彼邻里，公姑悦喜。
　归妹　驾车出门，顺时宜西。福佑我身，安宁无患。
　丰　　日新东升，魁杓为祸。汉台为秦，使我久坐。
　旅　　山陵丘墓，魂空室屋。精光竭尽，长卧无觉
　巽　　孩子含饵，为利所悦。探釜把甑，烂其手臂。
　兑　　何村待时，门户独悲。蚯蚓冬行，解我无忧。桑蚕不得，女红无成。
　涣　　解伤惊惶，散我衣裳，君不安邦。
　节　　害政养贼，背主入愆。跛行不安，国为危患。
　中孚　祸走患伏，喜为我福。凶恶消亡，灾害不作。
　小过　老马为驹，病鸡不雏。三雌独宿，利在山北。
　既济　播天舞地，哓乱神所，居乐无咎。
　未济　异国殊俗，情不相得。金木为仇，酋长擅役。
　睽　
　睽　　仓盈庾亿，宜稼黍稷。年丰岁熟，民得安息。
　乾　　被服文衣，游视酒池。上堂见觞，喜为吾兄。使我忧忘。（蹇之同人）
　坤　　邑姜叔子，天文在手。实沈参墟，封为晋侯。
　屯　　改柯易叶，饭温不食。豪雄争强，先者受福。
　蒙　　馨香陟降，明德上登。社神佑顾，命为大邻。
　需　　老狼白驹，长尾大狐。前颠却踬，进退遇祟。
　讼　　山没丘浮，陵为水鱼，燕雀无庐。
　师　　懿公浅愚，不受深谋。无援失国，为狄所灭。
　比　　鼎易其耳，热不可举。大涂壅塞，旅人心苦。
　小畜　　凶声丑言，要不可闻。君子舍之，往恨我心。（要当作恶）
　履　　昧暮乘车，履危蹈沟。亡失群物，摧折两轴。
　泰　　南有嘉鱼，驾黄取 。鲂鱮诩诩，利来毋忧。
　否　　隔在九山，往来劳难。心结不通，失其所欢。
　同人　下流难居，任失多态。贞良温柔，年岁不富。
　大有　狐狸雉兔，畏人逃去。分首窜匿，不知所处。
　谦　　异体殊俗，各有所属。西邻孤妪，欲寄我室。主母骂詈，终不可得。
　豫　　怒非怨妒，贪得腐鼠。而呼鹰鹯，自今失饵。倒被困患。
　随　　五心六意，岐道多怪。非君本心，生我恨悔。
　蛊　　三班六黑，同室共食。日长月息，我家有德。
　临　　方船备水，旁河燃火，终身无祸。
　观　　翳屏独语，不闻朝市，利以居言，究被后门。
　噬嗑　居处不安，徒反触患。
　贲　　刺刖髡劓，人所贱弃。批捍之言，我心不快。
　剥　　皋田禾黍，堆壤麻阜。衣食我躬，室家饶有。
</div>
    <div class="pagination">
<a href="焦氏易林_page35.html">上一页</a><span>...</span><a href="焦氏易林_page31.html">31</a><a href="焦氏易林_page32.html">32</a><a href="焦氏易林_page33.html">33</a><a href="焦氏易林_page34.html">34</a><a href="焦氏易林_page35.html">35</a><span class="current-page">36</span><a href="焦氏易林_page37.html">37</a><a href="焦氏易林_page38.html">38</a><a href="焦氏易林_page39.html">39</a><a href="焦氏易林_page40.html">40</a><a href="焦氏易林_page41.html">41</a><span>...</span><a href="焦氏易林_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
