<!DOCTYPE html>
<html>
<head>
    <meta charset="UTF-8">
    <title>开元占经 - 第 43 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 43 页/共 93 页</h1>
    <div class="content">　　《荆州占》曰：“守九州殊口、九州兵起。”
　　
　　辰星犯军井五
　　《荆州占》曰：“辰星入军井三日以上，其岁大水。”
　　
　　辰星犯水府六
　　《荆州占》曰：“辰星守水府，臣谋主，入之，水流入邑。”
　　
　　辰星犯天狗七
　　《荆州占》曰：“入天狗，北夷大饥，来邻国，多士功；若守之，为兵谋。”
　　
　　辰星犯天庙八
　　《黄帝占》曰：“入若守，为庙有事；一曰为凶、忧。”《荆州占》曰：“为有庙残之事，吏不去则死。”
　　
　　
　　辰星犯巫咸中外官四
　　辰星犯土司空一
　　《荆州占》曰：“守入土司空，有土徭之事；一曰守之，有兵。”
　　
　　辰星犯键闭二
　　郗萌曰：“犯乘大臣，有谋天子不尊事；王者不宜出宫下殿，有匿兵于宗庙中者。”
　　
　　辰星犯天泉三
　　《荆州占》曰：“守之，海水出，江河决溢，若海鱼出。”
　　
　　辰星犯鈇锧四
　　《荆州占》曰：“犯之五日以上，臣有谋者。”郗萌曰：“犯守，为鈇锧用；一曰兵将有忧。”
　　
　　辰星犯天厩五
　　《荆州占》曰：“入之十日以上，厩马有食变。”郗萌曰：“守之三十日，骑马出。”《黄帝占》曰：“守之，为灾厩之事，人主以马为忧，不即为疾。” 
　　
　　开元占经卷六十
　　东方七宿占一
　　
　　角一
　　《春秋纬》曰：“列宿二十八，是日月五星之所由，吉凶之所由兆也。故石氏薄赞皆始于角，而终于轸，今如旧次。东方七神之宿，为少阳，摄提建节，青华叶流，苍帝灵威仰，协助所因乘也。角二星，天关也；其间，天门也；其内，天庭也。故黄道经其中，日月五星之所行也。角主兵；一曰维首；一曰天陈；一曰天相。左角为天田，为狱、为理，主刑；南三度曰太阳道。右角为尉、为将，主兵；北三度曰太阴道。右角盖天之三门，独房之四表也；万理之所由，祸福之源始也；故三光轨道，从之则吉，干僻抵触则凶也。”石氏曰：“角二星，十二度。”（刘向《洪范传》曰：与古度同。）度距左角先，去极九十一度，在黄道外度，金星也；（《巫咸占》同）春夏为木，秋冬为金。两角之间是中道。郑之分野，角，一名天田；一名天根。右角为尉，左角为狱。角者，天之府庭者也，天门者，左右角之间，天道之所治也；阳气之所升也；臣之象也。”郗萌曰：“右角为天庭，左角为天田。又曰角亢秋狱，角为龙角。”《二十八宿山经》曰：“角山与亢山相连、在韩金门山中；山中有忧变，则星应于上；星若有变，则山应于下；角亢星神，常居其上。”（君臣和同，山星无异，麒麟、凤凰、芝草、醴泉，四时降矣。）《黄帝占》曰：“视两角星明，王道大治；其星微小，不明，王道失政、辅臣不言。角星左苍、右黄正色也，吉；其色白也，凶；王者大行，百八十日，灾应，远不出一年、二年。角星明而润泽，朝臣有次第；两角微小而不明，天下有兵，德令不行；乱，角垂芒。角星明大，王道太平。角为天将之官，两角之间，三光之道也；南三度，太阳道；北三度，太阴道；日月五星，出入中道，天下太平。出阳，多旱；多阴，多雨；有阴谋。乘左角，法官谋；南三尺，狱理多冤。两角不明，天下有兵；右角赤明，天下有兵；左角赤明，天下平。日月五星，天之三明也，皆从角所行；行阳道，道其阳；不从其行，岁大水，有兵；二十八宿皆同。角星明大润泽，贤者在朝廷，苍帝德行，天门为开。角主为兵；动内五寸，国中兵起；动外五寸，边兵起，左右动摇，非其常；人主忧，臣弑君，各以日占。”
　　
　　亢二
　　石氏曰：“亢四星，九度，（在黄道内五度半）春夏为火，秋冬为水；（《五星占》曰：亢火也。）亢北四尺是中道。”（郑之分野。）石氏曰：“亢者，庙也；亢者，天帝庙宫，亢为天府。”《海中占》曰：“亢，三光也；三公之事。下者，地也；中央者，丞相也；主享祠。一曰亢为疏庙；一名天庭，主火与疾；故亢龙多疾。亢星齐明，宗庙有敬，朝廷有序；星不明，则辅臣失次，君令不行。亢星不明，王者内乱；星明大，辅臣纳忠，天下平安。”郗萌曰：“亢星明大，民无疾疫。”石氏曰：“亢星垂芒，为乱错。亢星离落位，有天子动旗，而卒战于野；亢为疾，国有疾，占在亢。秋分，视亢不见，五谷尽伤，籴将二倍。”石氏曰：“亢为朝廷，总领四海，故置平星以统理。”《海中占》曰：“亢为朝廷布政宫。”
　　
　　氐宿三
　　石氏曰：“氐四星，十五度。（古十七度）距西南星先至，去极九十四度。（在黄道内一度）春夏为金，秋冬为水。（《五星入宿占》：氐，木也。）氐南二尺是中道。（宋之分野）氐，天子行宫也，一名天庙；一名天府。前二大星，嫡；后二星，妾；前星，皇后贵族府；其星欲明，臣奉法度，邦君安宁；当大而小，其位臣失势；其星动，其臣出。”《海图》曰：“氐，宿宫，后女之贵府，出入路寝之宿。氐星发，即在土功事；氐为天庭，氐主疫。”《二十八宿山经》曰：“氐山在郑白马山东，氐星神，常居其上。氐星明大，则民无出门之徭，马无汗劳。氐主徭役，氐动者，徭役起。氐为宿，路寝所止，故置库楼，以捍咎，氐为宿宫，休解之房。”
　　
　　房宿四
　　石氏曰：“房四星，钩钤二星，五度。（古七度）距房西南第二星，去极一百八度。（在黄道外一度弱）春夏为水，秋冬为火。（又曰：房，土星也。）房两服之间是中道。（宋分野）房为天府；一曰天马；或曰天驷；一名天旗；一名天厩；一名天市；一名天街；一名天燕；一名天仓；一名天表；一名天龙。房为天子明堂，王者岁始布政之堂；房为天马，主车惊；房为四表，表者桀也。”石氏曰：“天道，四表之间，三光之正路，人天之定位也。”（天庙者，房也：房者，关也，日月之行，常出其中，不出其中，为不道；不道者，政令不行。石氏曰：房主宿，街南二星，君位也；北二星，夫人之位也；房主财宝；房动外，财宝出；动内，财宝入。）《二十八宿山经》曰：“房山在宋地，与心山相连；房心星神，常居其上；房心二宿动摇。则房心之山崩；国有走主。填星色黑，出入七十日以上，房心山崩，下伐上也；其星不明，则山有音声，人民扰扰，五谷贵。房心星暗黑，火星守之二百日，房心山则音声，万民相惊，大水，鱼盐五谷贵，百姓愁；若星色赤，赤地千里；房心不见，帝无教；房星欲明，群臣奉忠，天下道兴。钩钤，天子御也。钩钤相去疏者，天下且赦，相去数者，天子急，多暴令关闭。钩钤去房，不惊；钩钤离房，法令。王者至孝，则钩钤明。昆弟有亲亲之思，则钩钤不离房；钩钤去房，欲其近也；近则天下同心，远则天下不和；房主开闭，以其蓄藏之所由也。”
　　
　　心宿五
　　石氏曰：“心三星，五度。（古十二度）距前第二星，去极一百八度半。在黄道外三度半。春夏为木，秋冬为水。”（又曰：心星，火也。）北四尺是中道。（宋之分野）心为天相；一名大辰；一名大火；一名天司空。心者，宣气也；心为大丞相。”石氏曰：“心三星，帝座；大星者，天子也。心者，木中火；故其色赤，为天关梁。心三星，星当曲，天下安；直南昌，天子失计。心为明堂，中大星天王位，前后小星，子属；以开德发阳。不欲直，直王失势，期九十日，地动，主客，天子以弱亡。”《尔雅》曰：“大火，谓之大辰；房心尾也。主天下之赏罚；主天下之急；故天下变动，则心星见不详。明堂旁多小星，天子忧弱子未处，天子威令不出阁，天下乖争无君，伯八九。心星直，心星变，色黑，大人有忧，民血流。心星灭，则主泣血，后奔逃，强国起。心星消，江河为害；期九年，天子灭。心星动，国有急，心星动摇，若角芒者，天下大兵。心星离移，有流民；心前后星皆光明赤黄者，太子、庶子，各有赐贺之事。心三星明大，则天下同庆，乡风被泽。”太史公曰：“心三星，上星太子星，星不明，太子不得代；下星庶子星，星明，庶子代后，心动者，国有忧。”
　　
　　尾宿六
　　石氏曰：“尾九星，十八度。（古九度）距东第二星先至，去极百三十四度。（在黄道外十五度少）春夏为火，秋冬为水。（又曰水星）尾北十尺是中道。（燕之分野）尾一名后族；一名天厕；一名天狗；一名天司空；一名天鸡。尾者，后宫之场也；妃后之府也；上第一星，后也；第三星旁一星，相去一寸，名神宫；解衣之内室，说虞之堂；一曰天矢，一曰天九江。尾者，边臣也，又曰通溜宫，尾市也，天复船也。尾第一星，嫡妃也；第三星，夫人也；次五星，嫔妾星；欲均明，大小相承，则后宫有序，多子孙。”《二十八宿山经》曰：“尾山与箕山相连，在燕九都山西，尾箕星神，常居其上。尾主水，又主君臣，尾动者，君臣不和，心有事。尾，天子之九子也。腾跃坼绝，不居其所，天下大乱，君臣不和。尾星明大，皇后有喜；不明微细，皇后有忧，及疫；尾星疏远，皇后失势；尾星明，五谷大熟，则民不烦扰；其星不明，五谷大伤；尾星离徙而直，皇后失势；其星就聚，有大水。君臣不和，则占于尾。”
　　
　　箕宿七
　　石氏曰：“箕四星。十一度。（古十度又十一度四分之一）度距西北星先至，去极百一十八度。（在黄道外五度少）春夏为金，秋冬为土。（人曰：金星也。）箕北六尺，是中道也。（燕之分野）箕星一名风星；月宿之，必大风。（箕星为风，东北之星也。）一名天阵，一名狐星，主狐貉，一名风口；一名天后也。为天貉府廷，天鸡也，主时，金星也。箕斗，天子之冠服也，并后宫别府也，二十七世妇，八十一御女妾；别宫四者，女相也；故尾、箕主百二十妃；尾者，苍龙之末也，直寅，主八风之始。箕后星动，几扬箕，王致客。箕库也；一曰天司空，箕为寄客。”《尔雅》曰：“析木谓之津，箕、斗之间，汉津也；一曰天市，主八风。箕为风，又箕主蛮夷；箕动者，蛮夷有使来；箕舌一星，芒动则大风，不出三日。箕舌动，如致风扬沙。箕星居河边，岁大恶；若中河而居，天下食人。”《易纬是类谋》曰：“太山失金鸡，西岳亡玉羊，箕星明大，即国无谗贼；箕中少星，则籴贵。箕者，人之精也，故天下安乐即星众。不安、即星少。箕星离徙，天下大不安，民移徙其处，星不明，天下五谷伤；其星明，谷大熟；其就聚细微，天下忧食，箕中欲其多星。”石氏曰：“尾箕主后宫妃后府，故置傅说，衍子孙。” 
　　
　　开元占经卷六十一
　　北方七宿占二
　　
　　南斗占一
　　石氏曰：“南斗六星、二十六度四分度之一，（甘氏同。《洪范传》古二十二度。《淮南子》无四分之一。）度距魁第四星先至，去北极百一十六度。（在黄道外十二度半，旧历有四分度之一，在斗度中，后推校知度少为多，今历不三百四分度之一七五在营室一度之末。）春夏为水，秋冬为金。（《巫咸释五星入宿言凶占》曰：诸斗，木星也。）日月五星常贯之为中道。”（吴之分野）《黄帝占》曰：“南斗；一名鈇钺。”《春秋佐助期》曰：“南斗主爵禄，神名帙瞻，姓拒终。”石氏曰：“南斗魁第一星、主吴；第二星、主会稽；第三星，主丹阳；第四星、主豫章；第五星、主庐江；第六星、主九江。”郗萌曰：“南斗六星，一名天库；知之使人不妄。”《北官候》曰：“南斗；一名天府、天关；一名天机；一名天同；天子旗也。斗北二星，天府廷，中央二星，相也。南二星，天库楼也，天梁也。斗西大星，天关也，天子正旗也，士官也；六星欲均明，天下安宁。”韩扬曰：“南斗第一星，上将；第二星，相；第三星，妃；第四星，太子；第五星，第六星，天子。”《荆州占》曰：“南斗，太宰位也。”《圣洽符》曰：“南斗者，天子之庙，主纪天子寿命之期。”甘氏曰：“南斗，天子寿命之期也；故曰：将有天下之事，占于南斗也。”《二十八宿山经》曰：“斗山在吴阳羡山南，斗星之神，常居其上。”甘氏曰：“南斗主兵，斗动者，兵起。南斗星明大，爵禄行，天下安宁，将相同心，其星不明，大小失次，芒角动摇，则王者失政，天下多忧。”郗萌曰：“南斗星明，五谷大熟，其臣得势而亲近，治道和平，风雨顺时；斗星不明，五谷不收，移徙位直其臣逐，风雨不节天下病。”《石氏赞》曰：“斗主爵禄，褒贤达士，故曰直；建星以成辅，又曰斗；主爵禄功德祥岁，周受分，和阴阳。”
　　
　　牵牛占二
　　石氏曰：“牵牛六星，八度。（古九度）度距中央大星光至，去极百一十度。（在黄道内四度）春夏为木，秋冬为火。（巫咸曰：木星也。）日月五星常贯牵牛中道也。（吴之分野）《佐助期》曰：“牵牛主关梁，神名略绪炽，姓蠲除。”《北官候》曰：“牵牛一名天鼓；一名天关；牛第一两星如连李，名即路，一名聚火。”石氏曰：“牵牛六星，天府也；日月七政所王者，即察政；视牛星明大，次第相承，王道大昌，天下安宁。牛星不明其常色，其岁五谷不成，牛多灾凶。”甘氏曰：“牵牛上二星，主道路，次南星，主关梁；次南三星，主南越；故动摇变色，从而占之。”郗萌曰：“天鼓星怒者，马贵。”《天官书》曰：“牵牛为牺牲。”宋均曰：“牵牛为牛角。”《月食占》曰：“牵牛为冬狱。”《二十八宿山经》曰：“牛山与女山相连，各法其星形；牵牛须女星神，常居其上。”《黄帝占》曰：“牵牛大星亡，大牛死；小星亡，小牛死疫；中央大星不明而黄者；天下刍大贵十倍；牵牛星直，籴平；曲，籴贵，牛中央大星左右出，不明，大将心不正，牛大贵；后星前近中央大星者，牛贵，远牛贱；前星左右者，前将心不正；后星左右出者，后将心不正。所谓前者，星南星也；后者，星北星也。牵牛不与织女星直者，天下阴阳不和。”《黄帝》曰：“牵牛远汉者，天下牛大贵；其入汉中者，天下牛多死。”甘氏曰：“牵牛动，牛灾，四方皆然。”郗萌曰：“牵牛明大，关梁通利。牵牛主大豆，始出色黄，豆贱也；赤，豆虫也；色青，豆贵。”《荆州占》曰：“牵牛后星前近中央星者，诸侯以四足为弊。色青；道病；色黑；死不至。牵牛星明，牛贵；细微不明，牛贱。”石氏曰：“牵牛生于列泽之邑，以主越国，为府廷。”《百二十占》曰：“将有牺牲之事，占于牵牛。”《石氏赞》曰：“牵牛主关梁、七政；故置九坎，通水道；又曰牵牛险阴，主关梁；中星高，下牛多殃。”
　　
　　须女占三
　　石氏曰：“须女四星，十二度。（古十度）距西度距西南第一星先至，去极百六度。（在黄道内八度）春夏为水，秋冬为火。（《巫咸占》曰：须女，水星也。）须女南九尺，是中道。”（越之分野）《佐助期》曰：“须女星布帛，名色舒，姓终梨时。”《北官候》曰：“须女，一名天少府；一名天女；一名务女；一名临官女。”《圣洽符》曰：“须女者，主娶妇嫁女也。”巫咸曰：“须女，天女也；天府天市斗也。”郗萌曰：“须女、主麻；其色白者，麻为色；黄，不为色；青，麻虫。”《黄帝》曰：“须女星欲明，明则士女有绪，国富民殷。”郗萌曰：“须女星明大，则女工昌；不明，则法令易，诗书灭绝。”《玄冥》曰：“须女星明，天下大丰，女工有储，国充富；星不明，天下虚，藏不足。”甘氏曰：“须女动，则嫁娶；将有嫁娶，占于须女。”《石氏赞》曰：“须女主布帛，裁置之；故置杂珠为藏府。又曰：须女，珍物宝所藏，故主布帛，奉给主。”
　　
　　虚宿占四
　　石氏曰：“虚二星，十度，（古十四度）度距南星先至，去极一百四度。（在黄道内八度）春夏为水，秋冬为金。（巫咸曰：虚，金星也。）虚南九尺，是中道。”（齐之分野）《佐助期》曰：“虚危为礼堂，虚神名开阳。”《圣洽符》曰：“虚、危，天益也。”《孝经内记》曰：“虚，府廷也。”《北官候》曰：“虚主哭泣谅喑之事，一名天军市；一名临宫；一名天府；一名乡中，黄钟宫也：一名兑宫；一名申宫。”郗萌曰：“虚者生于牛山之中，以为齐国府廷。”《尔雅》曰：“北陆，虚也。（注曰：北陆，虚星名也。）一名天府，主邑居；主庙堂；主祭祀；主祀祷之事。”《黄帝》曰：“虚二星，主坟墓冢宰之官。十一月，万物尽，于虚星主之，故虚星死丧。”甘氏曰：“虚主丧事，动则有丧。”郗萌曰：“虚危并为一体，主觞客之事；中有六星不欲明见也，明见，则神龟用事。将有哭泣之事，则占于虚。”《二十八宿山经》曰：“虚山、危山相连，在齐臣首山中坐，虚危星神，常居其上。”郗萌曰：“虚星动摇，有井田之法；虚星不明，天下大旱。”《荆州占》曰：“虚危中，有六星不欲明见，明见则有大丧；近期一年，中期二年，远期三年。”
　　
　　危宿占五
　　石氏曰：“危三星，坟墓四星，十七度。（古九度）度距西南星先至，去极九十九度。（在黄道内九度太）春夏为水，秋冬为火。（巫咸曰：危，土星也。）危南九尺，是中道。（齐之分野）《佐助期》曰：“虚、危，为礼堂，神名推长，姓吕贾王。”《北官候》曰：“危，一名天府；一名天市。”巫咸曰：“危为百姓市，又为架构。”《黄帝占》曰：“危主庙堂；上视危星，以主室。危星主柱，主盖屋，以成帝宫，以教天下；其星明，则天下安宁。”甘氏曰：“危主架屋，星动，则有架屋之事。”郗萌曰：“危星动摇，移徙天下，谋作不解；其星不明，客有诛者。”《玄冥占》曰：“危动摇不明，天子作宫殿，民有土功事。”石氏曰：“虚危主庙堂，祀考妣，故置坟墓，识先祖茔域。虚、危五星，为祠堂；坟墓四星，祠祀享。”郗萌曰：“危为发屋之事，为盖屋；将有盖屋之事，则占于危。”《石氏赞》曰：“坟墓四星，主悲凉也。”
　　
　　营室占六
　　石氏曰：“营室二星，离宫六星，十六度。（古二十度）度距南星先至，去极八十五度。（在黄道内十八度半）春夏为水，秋冬为土。（巫咸曰：营室，木星也。）室南九尺，是中道。（卫之分野）《佐助期》曰：“营室主军市之粮，神名玄耀登，姓娄方。”皇甫谧《年历》：“营室；一名休官。”《地轴占》曰：“营室；一名鮧［鱼俞］。”《北官候》曰：“营室：一名玄冥；一名天官；大人之宫。”郗萌曰：“营室，西壁也。”《尔雅》曰：“营室，谓之定。”（郭璞曰：定，正也。）巫咸曰：“营室，为天库。”宋均曰：“营室，为舌俞角。”《天官书》曰：“营室，为清庙。”《广雅》曰：“营室，曰豕。”《圣洽符》曰：“营室二星，天子庙；又曰摄提宫；府廷也。”《二十八宿山经》曰：“营室山在城山东南，与东壁山相连，室壁星神，常居其上。”《黄帝》曰：“营室二星，主军粮；离宫六星，主隐藏；营室，三军所立，外有羽林以卫帝；其星欲明，明则国昌，动摇则兵出。”甘氏曰：“营室动，有土功事。”郗萌曰：“离宫一星不具，忧子。”郗萌曰：“营室，一星小不明，祷祀不实，鬼神不享；一曰国家多疫。”郗萌曰：“将有土功之事，则占于营室。营室二星亡，则辅臣病死。营室东壁四星，四辅也。欲其正，　中有二星，二舍也；欲其实正犹方，实其旁多小星也。”又《荆州占》曰：“四辅不正，则辅臣不忠，越职卖权；二舍不实，则宫女淫，出入不常，适螣相踰，君不悉御，后宫女怨旷去心。”《荆州占》曰：“离宫者，天子之别宫也；主隐藏止息之所也。”《石氏赞》曰：“营室主军粮，以廪士；故置羽林省道理，又曰营室二星，主军粮。”
　　
　　东壁占七
　　石氏曰：“东壁二星，九度。（古十五度）度距南星先至，去极八十六度。（在黄道内十二度半）春夏为金，秋冬为水。（巫咸曰：东壁，土星也。）东壁南九尺，为中道。（卫之分野）《佐助期》曰：“东壁主文章，神名瞻工，姓刑孙王。”《北官候》曰：“东壁，一名天池；一名天术。”巫咸曰：“东壁为天梁。”《孝经章句》曰：“东壁，市也；又曰天市。”《圣洽符》曰：“东壁，主土功之事。”《黄帝占》曰：“东壁失色，大小不同，则王者好武，经士不用，图书隐藏，天下咸愚。”《甘氏占》曰：“东壁主土；星动，则土功事兴。东壁星明大，王者明道，术学大兴，国有君子。”郗萌曰：“东壁，离徙作治田就聚，以田宅为忧；一曰将有土功之事，占于东壁。”石氏曰：“东壁主文章图书府，故置垒壁，以卫后。”《石氏赞》曰：“东壁，主文章万物，犯壁，本乡。”《洪范传》曰：“北方七宿，九十九度；今九十八度四分度之一。” 
　　
　　开元占经卷六十二
　　西方七宿占三
　　
　　奎宿一
　　石氏曰：“奎十六星，十六度，（古十二度）度距西南大星先至，去极七十度，（在黄道内十四度少）春夏为金，秋冬为水。”（巫咸曰：奎，金星也。）奎南九尺，是中道。”（鲁之分野）《佐助期》曰：“奎主武库兵，神名列常，姓均刘方。”《西官候》曰：“奎，一名天库；一名天边偏将军；武库，军库也。奎者，天之玄冥也，沟渎陂池，江河汉也，其木榆也，其物牛筋革，奎金星也。”《矢官书》曰：“奎曰封豕，一名天豕。”《诗纬》曰：“奎为女令。”《圣洽符》曰：“奎者，沟渎也。”《孝经章句》曰：“奎，府廷也。”巫咸曰：“奎为天库；又曰奎娄，春狱。”郗萌曰：“将有沟渎之事，则占于奎；其西南大星，所谓天豕目者也；亦曰大将，故欲其明也。”《玄冥占》曰：“奎大星，大将军；其欲明，而行列两头免近河，以候水兵。芒角动摇进退，国必用兵；或曰有赦令。”《二十八宿山经》曰：“奎山、娄山相连，奎娄星神，常居其上。”《黄帝》曰：“奎星芒角动摇，国必有兵，不出年中。”《河图》曰：“帝淫溢，政不平，则奎有兵。”《文曜钩》曰：“奎星直朝九年，主弑，天下无文法，兵官营垒不宁。”甘氏曰：“奎星动，有沟渎之事。””郗萌曰：“奎头大星，色黄，忽然不明者，将军叛王也，非其旧，故黄也。”《荆州占》曰：“奎中星明者，水大出。”《石氏赞》曰：“奎主军；兵禁不明，故置军以领之；又曰：奎主库兵，秉统制政功以成。”
　　
　　娄宿占二
　　石氏曰：“娄三星，十二度。（古十五度）度距中央星先至，去极八十度。（在黄道内十二度）春夏为水，秋冬为火。（巫咸曰：娄，水星也。）娄南九尺，是中道。（鲁之分野）《佐助期》曰：“娄主苑牧，神名及方，姓台卫。”《黄帝》曰：“娄主宗庙五祀；一名天府，郊太牢也。”《西官候》曰：“娄，一名密官；一名国市；一名天庙。库娄者，天独禄车也，主为聚众之事。其木，柱也；其物，铅、锡、银、黄金、石。”《圣洽符》曰：“娄者，聚众也。”《孝经章句》曰：“娄，市也。”巫咸曰：“娄为天狱。”郗萌曰：“有聚众之事，则占于娄。”《海中占》曰：“天子孝，则娄星明大，天下太平。”郗萌曰：“娄星直，有执主之命者就聚，国大不安；一曰星明大，则赋敛时。”《玄冥占》曰：“娄星明，则王者郊祀，天享之；天子明，臣子多忠孝，王者多子孙，天下和平；娄不明大，小失色，不修五祀。”《石氏赞》曰：“娄主苑牧，给享祀，故置天仓以养之。娄主苑牧，有掩敛盖藏，以春营。”
　　
　　胃宿占三
　　石氏曰：“胃三星，十四度。（古十一度）度距西南星先至，去极八十二度。在黄道内十二度。春夏为木，秋冬为水，（巫咸曰：胃，金星也。）胃南九尺，是中道。”（赵之分野，《淮南子》、《洪范传》曰：魏分。）《佐助期》曰：“胃主禀仓，神名稽览，姓研骨白。”《西官候》曰：“胃，一名天中府；一名密官，为兵，为丧。”（金星也）《圣洽符》曰：“胃者，仓禀也。”《孝经章句》曰：“胃者，库也。”《天官书》曰：“胃者，天库。”《百二十占》曰：“胃为天府，藏也。”郗萌曰：“将有仓囷之事，占于胃。”《二十八宿山经》曰：“胃山、昴山，东与毕山相连，在赵常山中央，其山最高大，胃、昴、毕之神，常居其上。”甘氏曰：“胃动，有输运之事；胃星明者，王者郊天得福，天下和平；星不明，大小失位。”《海中占》曰：“胃星明大，王者须祀，则寿命长，子孙昌。”郗萌曰：“胃星明大，仓禀实；胃星离徙，仓谷不出；其星就聚，谷大贵，民流于道。”《荆州占》曰：“胃中星众者，谷聚；星少，谷散。”《石氏赞》曰：“胃主仓禀五谷基，故置天囷以盛之。”又曰：“胃宿三星，主仓禀，阴收积聚，（一云万物积聚）知入藏。”
　　
　　昴宿占四
　　石氏曰：“昴七星，十一度。（古十五度）度距西南第一星先，去极七十四度。（在黄道内四度少）春夏为火，秋冬为金。（巫咸曰：昴，火星也。）昴南九尺，是中道。”（赵之分野。《淮南子》曰：魏分。）《佐助期》曰：“昴主狱事，神名敖，姓金，宋赵胜。”《西官候》曰：“昴，一名武，一名天厨，一名天路；胡星。主兵、主丧；其一星亡，邦有兵，水星也。”甘氏曰：“昴，茅也。”郗萌曰：“昴有一星大，名黄星；其星明者，天下安，不明者，天下大凶。”巫咸曰：“昴井，天耳目。”《黄帝》曰：“昴星，天牢狱也；王者承天，以利狱事，以检淫奢；其星不欲明，明则天下多狱者。”《春秋纬》曰：“昴为旄头，房衡位，主胡星，阴之象。”《圣洽符》曰：“昴者，白衣。（巫咸曰：昴为白衣聚。）又曰：胡聚。”《孝经章句》曰：“昴，市府廷也。”郗萌曰：“将有白衣之会，则占于昴。”《尔雅》曰：“西陆，昴也；一曰天狱。”石氏曰：“天街者，昴、毕之间，阴阳之所分，中国之境界。”（《天官书》曰：阴、阴国，阳、阳国，孟康曰：阴、西南维，河山以北国也；阳、河山以南国也。）《元命包》曰：“帝位明，即昴星光大。”甘氏曰：“昴星明，天下多犯狱；昴星动摇，必有大臣下狱；又曰：有白衣之会；又曰：昴星大而数动，尽跳者，胡兵大起，不出年中；又曰昴一大星跳跃，余皆不动者，胡欲侵犯边境；期年中，或三年。”郗萌曰：“昴星明大，则牢狱平；昴星皆明，与奎星等者，水满天下。昴七星，黄道起。昴有一星亡者，多兵为丧。”《五官书》曰：“白帝行德，毕、昴为之围；围三暮，德乃成；不暮及围不合，德不成。”《石氏赞》曰：“昴主狱事，典治囚，故置卷舌，以慎疑。昴主狱事，系凌淫化，伐所犯，谋是当。”
　　
　　
　　毕宿占五
　　石氏曰：“毕八星，附耳一星，（附耳，主听察也）十七度。（古十五度）度距左股第一星先至，去极七十八度。（在黄道外六度太）春夏为金，秋冬为水。（巫咸曰：毕，火星；附耳，水星也。）毕北七尺，是中道。”（赵之分野，王者执毕前驱，即其象也。一曰囚车，今掩免者曰：毕亦其义也。故主弋鼠。其大星曰天高。一曰边将邦外候也。《淮南子》曰：魏分野。）《佐助期》曰：“毕主边兵，神名扶骨，姓传儿候。”皇甫谧曰：“一名天耳，一名天目；一名风口。”《西官候》曰：“毕，一名浊；一名天罡；一名天都尉；主制候四方。”《圣洽符》曰：“毕者扬兵；一曰清池宫。”《河图》曰：“毕为天罡也。”《孝经章句》曰：“毕府廷也。”巫咸曰：“毕为天狱。”郗萌曰：“毕主山河以南中国也；中国于四海内，则在东南为阳，阳则曰岁星、荧惑、填星；占于街南。”《春秋纬》曰：“毕罕车，为边兵，主弋猎，阳微掇，故置附耳在大星旁，司天下摇动，谗臣乱主。”《春秋纬》曰：“毕为边界天街，主守备外国；故立附耳，以闻不祥。”郗萌曰：“将有田猎之事，则占于毕。”《黄帝》曰：“毕左股大星，边将也；主边邦胡狄，候五帝三王垒外域，其国倍叛，其星耀芒；其星欲明，明则远夷来贡；失其色，大小不如其故，则边境还自乱，中国不宁；天以毕罪扫奸雄，平通外域。”《西官候》曰：“毕大星，边将军也；星动，有芒角，边将有急。”《百二十占》曰：“毕主弋猎，为阳国；昴为阴国，日月五星出阳国，即有水；入阴国，即旱，上教不行。”《黄帝》曰：“其国背叛，毕星耀芒。”《元命包》曰：“毕星光大，色度和同，天下太平，国号未央。”郗萌曰：“毕星动摇，有谗臣，毕一星亡，为丧；一曰为兵，毕中星出，国内乱；一曰国无主；毕星明大，则边无近远，夷贡来王廷中；毕离移，天下狱大乱；其星就聚，法令大酷；其明，太平；不明，天下谋为乱。”《列宿说》曰：“毕星动者，边城有兵起。”石氏曰：“附耳著毕，司街候邪。”巫咸曰：“附耳，火官也。”《黄帝》曰：“附耳摇动，有田之事。”《洛书》曰：“附耳角动，谗贼将起。”《春秋纬》曰：“附耳明，贼动。（宋均曰：贼盛也。）中国微，边兵惊，外国交斗连年，大将虏，主败失，附耳摇动，非其处，有乱臣在侧者；一曰主忧愁。”《论语谶》曰：“附耳明，盗贼令。”郗萌曰：“附耳入毕口，直一星，期四十日；直二星，期三十日；直三星，期二十日；直四星，期十日；直五星，期七日；直六星，期三日，兵起。附耳入毕中，为兵革；入深大，附耳缩结，王命兴，辅佐出。附耳动，兵大起，边兵尤甚。”《石氏赞》曰：“毕主边兵，备夷谋，故置天弓以射之。毕为天街，主边兵，守备境界，知暴横。附耳移动，谗邪行。”
　　
　　觜觽占六
　　石氏曰：“觜觽三星，一度。（古六度）度距西南星先至，去极八十四度。（直黄道外十二度太）春夏为水，秋冬为土。（巫咸曰：觜，金星也。）觜北三尺，是中道。（晋魏之分野，《淮南子》曰：赵分。）《西官候》曰：“觜觽主斩刈，左足一名白虎将；一名天将，斧钺；白虎首主外军，其外梁也；其内魏也；其木杨，其物钱金器、矾石，金星也。”《圣洽符》曰：“觜觽、参伐，天市梁也。”石氏曰：“觜觞者，内主梁，外主巴汉；一曰觜觽者，三军之候也。”巫咸曰：“觜为宝货，又为天货。”《天官书》：“小三星隅置，曰觜觽，为白虎首，主葆旅之事。”（如淳曰：关中俗谓：桑榆药生曰葆，晋灼曰：葆，菜也，野生谓之旅。）《列宿说》曰：“觜觽动，葆旅起，将有葆旅之事，则占于觜。”《二十八宿山经》曰：“觜觽山与参山相连，在魏天山西南，觜参星神，常居其上。”甘氏曰：“觜觽三星，行军府藏也；其星欲明，明则国盈，军有储；其星不明，不以出军行将，天下军士无食，王者将出，必察其星。”《百二十占》曰：“觜大凫，其星明，则盗贼众。”石氏曰：“觜星动明，寇戎发，盗群行。”郗萌曰：“觜星近参左股，臣有谋其君者，若主之命，夺主之藏；近右股，大臣谋伐其主，若有大命。觜星明，大将得势。”《石氏赞》曰：“觜参主葆旅，收敛；故置参伐以相助。”
</div>
    <div class="pagination">
<a href="开元占经_page42.html">上一页</a><span>...</span><a href="开元占经_page38.html">38</a><a href="开元占经_page39.html">39</a><a href="开元占经_page40.html">40</a><a href="开元占经_page41.html">41</a><a href="开元占经_page42.html">42</a><span class="current-page">43</span><a href="开元占经_page44.html">44</a><a href="开元占经_page45.html">45</a><a href="开元占经_page46.html">46</a><a href="开元占经_page47.html">47</a><a href="开元占经_page48.html">48</a><span>...</span><a href="开元占经_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
