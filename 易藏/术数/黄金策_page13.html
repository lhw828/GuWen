<!DOCTYPE html>
<html>
<head>
    <meta charset="UTF-8">
    <title>黄金策 - 第 13 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄金策 - 第 13 页/共 40 页</h1>
    <div class="content">　　（占产遇胎福在墓绝之地，固凶，若得日辰动爻生扶，此乃将危有救之兆。如被恶杀旺相刑克，则不能有救。）
　　
　　
　　间合间生，全赖收生之力；
　　（老娘收生，以间爻推之，若动而生合财爻及胎福二爻，必得老娘收生之力，然后快易。如卦有凶神发动，而间爻救制者，必遇收生而后产也。）
　　
　　
　　官空官伏，定然遗腹之儿。
　　（卦无官鬼或在空亡，主产妇丈夫己死，此必遗腹子也，然非财福白虎则勿断。若有鬼伏在白虎爻下，或龙伏鬼墓爻下，主夫病卧在床，非死也。旺空则是有病，鬼爻入墓或身临鬼墓，非有病只在狱。）
　　
　　
　　游魂卦官鬼空亡，乃背爹落地；
　　（占产遇游魂卦，官鬼空亡或鬼空动或鬼动化入游魂，皆主临产其夫出外，不见生产也。
　　若其夫自占，遇世爻空亡者亦然。如遇游魂卦变入归魂而鬼爻发动者，又主临产，其夫自外归也。世动逢合住得归不到家。）
　　
　　
　　发动爻父兄刑害，必携子归泉。
　　（占产父兄为忌爻，若带三刑六害当权旺相而动，财福二爻在死绝之地而无救助者，主子母俱亡。）
　　
　　
　　官化福，胎前多病；财化官，产后多灾。
　　（未临月，占鬼化出子孙，主胎前常有病，待产后方安；财化官则胎前强健，至产后多病。若已临月，须防产母有不测之患。）
　　
　　
　　三合成兄，儿缺乳；
　　（卦有三合成兄弟局者，生子必然乳少，若兄在旁爻无气发动，亦主缺乳，财福化出兄爻亦然。若三合成父母局，子必衰弱无力。成官鬼局，生产必不快易。惟三合财福局，然后吉。）
　　
　　
　　六冲遇子，妇安然。
　　（凡占六冲财福发动，或得日辰六冲暗动，则财有生气，鬼有克制，所以产母安然而卧也。）
　　
　　
　　应若逢空，外家无催生之礼物；
　　（占产以应为外家，若逢空，必无催生礼物。临兄则是悭吝之人，虽有不多。临财福更来生合世爻，必有厚惠。旺则外家富，衰则外家贫。与世刑冲，必与外家不和。）
　　世如值弟，自家绝调理之肥甘。
　　（兄值世，衰则其家贫欠将息，产妇必难强健；旺则其人悭吝，不肯调理非无也。动化子，主其人平素悭吝，合则肥甘足用，世临财福空亡，亦之调理。）
　　
　　
　　阳福助青龙，无异桂庭之秀子；阴孙扶月建，何殊桃洞之仙姬。
　　（子临月建青龙，或月建带青龙生合子孙者，不拘男女皆主俊秀聪明；子孙墓绝，或带刑害，或加虎蛇，或受冲克，或化兄鬼，皆主丑陋不肖。）
　　
　　
　　若卜有孕无孕，须详胎伏胎飞。
　　（凡占胎孕有无，专取胎爻为主，不看子孙，如卦中六爻上下及年月日时皆无胎爻者，
　　虽有子孙亦为无孕。卦中虽无动爻有化出者，眼下无胎，后必有胎，惟遇胎爻出现旺动，便为有胎。若卦无胎，子孙又空，乃自命中所招必无子。）
　　
　　
　　出现空亡，将胚而复散；交重化绝，既孕而不成。
　　（胚，阴血阳精凝聚成胎之谓，盖未成形曰胚，已成曰孕。胎爻出现如遇空亡，主虽有胎不至成形而又散；若得发动，其胎已成，惟怕变入死墓空绝，则主孕虽成形，不能产育，是亦不成而已矣。）
　　
　　
　　姅必逢官，
　　（孕伤曰姅，胎临官，或动官，或被官动来刑冲克害，皆主胎孕有伤。若非鬼爻而被月建日辰刑克，其胎亦有伤损。日辰冲胎，怀胎不安。）
　　
　　
　　妉须遇虎。
　　（娠妇既孕，月事又通曰妉。若未及月胎临白虎，必是漏胎。如遇杀冲或发动化鬼者，旺相为小产，无气是漏胎。）
　　
　　
　　带令星而获助，存没咸安；
　　（凡占胎孕，胎爻旺相又有生合扶助，不临官鬼父母及空亡者，其胎必成。更阳爻则生子，必生有养死有祀，所以存殁咸安。）
　　
　　
　　有阴地而无伤，缓急非益。
　　（胎爻属阴，休囚而得月建日辰动多生合，再无凶神刑克者，其胎亦成，但生女，故曰缓急非益也。）
　　
　　
　　如逢玄武，暗里成胎；若遇文书，此前无子。
　　（胎临玄武必然暗与人通，及阴司不明，所受之胎非夫妻正受也。休囚有制，则占婢妾胎孕，若临父主此前未尝有子，或者虽有不存，今始成胎也。）
　　
　　
　　孕形于内，只因土并勾陈；胎隐于中，端为迎龙合德。
　　（胎临勾陈，怀胎显露，更属土爻犹甚。胎临青龙，其胎不露，更逢三合六合，必隐然如未孕者。《天玄赋》曰：“胎爻属阳，阳气轻清上浮，胎近胸前；胎爻属阴，阴气重浊下降，胎必近下”。此说得之。）
　　
　　
　　若问收生之妇，休将两间而推；如占代养之娘，惟凭一财而断。
　　（若占老娘及化婆者，以占产卦中取之，则问爻是也。今人执其迷说，虽单占另卜，亦以间爻论则失之矣。故凡单占，当以妻财一爻为主，不可又以间爻推之。收生之妇，即今老娘，代养之娘即今乳母，二者断法相似，故并云。）
　　
　　
　　刑冲克害，福德要防，死墓绝空，财身宜避。
　　（凡占老娘乳母，虽以财爻为主，然亦重子孙，盖子孙生扶财故也。若被日辰月建动爻刑冲克害，则子必见伤，虽财爻有气，亦不可用。若子孙不受伤克而自居死墓空绝之地，则主老娘无手段，乳母不济事，化入者亦然。）
　　
　　
　　兄动兮手低，乳母须防盗物；
　　（兄弟发动，占老娘决然本事必低，占乳母则主此妇贪财爱物，见财起意，又主贪食，亦非贞洁。又加玄武，必淫。若财爻自动化出兄弟或临卦身，依此断之。）
　　
　　
　　父兴兮乳少，老娘切恐伤胎。
　　（父母发动占老娘最凶，胞胎必然损伤，更加刑害，儿必为其所害，切不可用。如占乳母，衰则主有乳，旺则无乳，不可用。若化出及持身世者同断。或问篇中断乳少前以兄弟断，此以父母断，何也？答曰：大抵卜易贵通变，执一则非。盖乳固一事，以小儿言为食，属财则乳亦当以财爻取；以妇人言则母乳于孩子，故乳亦以子孙取之。如子平中亦以我生者为食神，夫岂无本之论哉！）
　　
　　
　　子孙发动多乳，手段更高能；
　　（大抵子孙旺相发动，不临空绝不受制伏，财爻又无伤害者，上吉之卦。老娘手段必高，乳母必主乳多，向后决然称意。）
　　
　　
　　官鬼发动多灾，事机犹反复。
　　（官鬼发动，必有祸患，不伤身世，难凶亦浅，一遭刑害祸不可言。如两官皆发动，鬼化鬼兄化兄，或官兄乱动，必主大凶，占乳母反复难成，虽成必有口舌后患。）
　　
　　
　　财合福爻，善能调护；身生子位，理会维持。
</div>
    <div class="pagination">
<a href="黄金策_page12.html">上一页</a><span>...</span><a href="黄金策_page8.html">8</a><a href="黄金策_page9.html">9</a><a href="黄金策_page10.html">10</a><a href="黄金策_page11.html">11</a><a href="黄金策_page12.html">12</a><span class="current-page">13</span><a href="黄金策_page14.html">14</a><a href="黄金策_page15.html">15</a><a href="黄金策_page16.html">16</a><a href="黄金策_page17.html">17</a><a href="黄金策_page18.html">18</a><span>...</span><a href="黄金策_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
