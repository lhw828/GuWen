<!DOCTYPE html>
<html>
<head>
    <meta charset="UTF-8">
    <title>开元占经 - 第 27 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 27 页/共 93 页</h1>
    <div class="content">　　填星昼见经天六
　　
　　甘氏曰：“填星昼见，臣谋君，女主忧，上相死。填星经天而逆行，天下更政，地大动。”巫咸曰：“填星不经天，经天更封。”《荆州占》曰：“填星起左角，逆行至轸，是经天；其下国当者亡地，战不胜。”
　　
　　填星变异生足大小傍有小星七
　　
　　《龙鱼河图》曰：“夫填星主得土之庆，其星下为虚星之神。”巫咸曰：“填星下为杜妪，止于空城。”（黄石公《三略》曰：初张良遇神老于路，则脱履，命良取之，良跪而进之，老曰：年少可教。与良三期，而后付三略焉，良受书，老告之曰：后谷城见有黄石，乃是吾也，遂号曰黄石焉，然则黄石填星之精，黄者填之色也，石者星之质也，填为土德，汉为火行，子以王事告其母也，神老杜妪同，故备其说。）《荆州占》曰：“填星失色生足，女主退，若被罪。”《黄帝占》曰：“填星大如狼星而黄，天下之兵虽会，其国不亡。填星始出大，而日愈小，所在国不利；始出小，而日愈大，所在国利。”巫咸曰：“填星大，人主将昌、地广，民人惶惶；系心而行，不忧其家，乃忧其王。”《易纬》曰：“土令废，填消食于戊己以春月。”巫咸曰：“填星小，人主有忧；使之不然，无听鼓钟之音，民人有罪者释之；如是，则止；不者，民多死，有土功，失地。”《荆州占》曰：“填星细微，女主失势。”《黄帝占》曰：“填星旁有小星守填星，臣欲弑主，小星入填星中，事立决；小星去，臣利；填星往复小星，主得臣；见东方，东方有之；见西方，西方有之；见南方，南主有之；见北方，北方有之；皆以所在之宿名其国。”
　　
　　填星流动与列星斗八
　　
　　《离书》曰：“填星动溢，地侯之灾；山崩裂。填星动盛，不吉，天下乱畔。”《元命包》曰：“填星动，则水决江，海破山，命曰：地侯跃天，雨丝丝；伪言咄咀，民作船；主急去，地吐泉，鱼御勉。（宋均曰：一作龟、《晋阳秋》曰：孝武大元三年七月乙亥，填星摇，三年六月，大水。）《春秋纬》曰：“黄星动，海水浮，三公及左右谋。”《钩命决》曰：“天水失信，则玄龟不见，填星大动。”石氏曰：“礼、德、义、刑、杀尽失，则填星为之动。填星动摇、离舍，使者交接道路。”《荆州占》曰：“填星动，女主有怒，若有怨。”郗萌曰：“填星变色逆行，相凌而斗，会客环守，其国无道。”《荆州占》曰：“填星与列舍斗，不出其年，分亡地、死将。”
　　
　　填星穰气晕彗九
　　
　　《洛书》曰：“黄帝起，填星珥鱼。”（气如鱼形，在填星旁。）《黄帝占》曰：“填星旁有云如狗状，有土功，期一月。”《孝经内记》曰：“填星生气而为黄穰者，明日大温，旦雾夕雨，见此者，不出五日，五谷贱，所见之国尤甚；不出三旬，中民多疾病，亦死。”《荆州占》曰：“填星出穰气，长四丈。”（一曰雨土。）巫咸曰：“填星自晕，有土功，有丧。”郗萌曰：“填星出彗，所居下国，受兵亡地，不出一年。” 
　　
　　 
　　
　　开元占经　卷三十九
　　
　　填星占二
　　
　　填星犯东方七宿
　　
　　填星犯角一
　　
　　《黄帝占》曰：“填星犯左角，大战。一曰军死。”郗萌曰：“填星入角亢，去左角三尺若一尺，与角并出左角一寸，期丙丁日中，地动。”《春秋图》曰：“填星逆行角中，王后有异喜。”郗萌曰：“填星逆行角，女主出入不时。”石氏曰：“填星在左角，失行至房，侯王皇帝，出入不时，王者有所诛。”《春秋图》曰：“填星之角，天下有徙家，为二千石者。”《荆州占》曰：“填星起右角，之左角，尉理受执；填星乘右角，后族家若将相有坐法死者。”郗萌曰：“填星乘右角，为旱；乘左角，为水，为兵。填星留西角间，军与国廷间边境不通。填星逆乘凌左右角，其为日食，国有大变。填星出入天门中，兵在外罢。填星宿角不明者，女主少子。”《孝经纬》曰：“帝诚孝，填角并。”《黄帝占》曰：“填星出中道，天下太平；出阳道，旱；阴道、多雨。”陈卓曰：“填星出阴道，多阴谋。”《荆州占》曰：“填星出入留舍角，六十日不下，天下多暴狱；七十日不下，天下有急令；八十日不下，一国有急事。”石氏曰：“填星守角，万物不成。填星守左角，天门，多直人。填星守右角，天子好游猎，国亡。填星守天门中，国弱，四夷侵。”甘氏曰：“填星守角星，后有喜。”巫咸曰：“填星守角，为水，为兵。”《海中占》曰：“填星守角，五谷多伤，人民流亡。填星守左角、右角，其色润泽，即岁大熟；其逆行，从一宿得二宿，谷贵一倍；从二宿得三宿，三倍；其还立贱。填星左右角，其色黄，小旱，民小厉；其逆行，即旱；其退，立雨。”郗萌曰：“填星守角，将有忧；一曰有土功之事。填星守左角，更政令；填星守角，为中兵大臣也。”《玉历》曰：“填星守角，天子微弱，贤人为辅臣。”郗萌曰：“填星出角若守角，兵起西方。”甘氏曰：“填星犯守角，强臣不伏，若更政令。”郗萌曰：“填星守犯凌右角，为有祸咎。”
　　
　　填星犯亢二
　　
　　郗萌曰：“填星犯亢，廷臣为乱，诸侯当有失国者。”石氏曰：“填星数入亢，其国疾疫。”甘氏曰：“填星逆行亢，女主治政；一曰徙倚亢前后，女主非其人，若贱人女暴贵。”郗萌曰：“填星逆行亢，女主干朝事。”《荆州占》曰：“填星倚亢前后，春夏为水，秋冬为水。”《春秋图》曰：“填星之亢，天下有大丧。”郗萌曰：“填星合亢，为岁小有水。填星乘灭亢右星，为大人忧。为天下有奇令。填星出入留舍亢，其国以岁致天下，一曰有失地之君，天下忧。”齐伯曰：“填星出入留舍亢，其国有兵起，果实大贱，贱人之女暴贵。”《春秋图》曰：“填星守亢，去一尺若七尺，四夷附中国。”石氏曰：“填星守亢，五谷伤，民流亡。填星守亢，四海且安居，贵礼义。填星守亢，色青有兵，黄有土功，白义，黑客事。”甘氏曰：“填星守亢，旱，有土功，天下必有得地之君，其国以岁致天下。”巫咸曰：“填星守亢，为土功；又曰旱，伤在南方，万物不成，多火灾，民疾疫，有中兵。”《海中占》曰：“填星守亢北，水在北方。”郗萌曰：“填星守亢，人民田宅贱；一曰人民大亡，五谷以水伤败。填星守亢，为焦，旱不生草；一曰多虫蝗。”《黄帝占》曰：“填星逆行守亢，为中兵。”《圣洽符》曰：“填星入守亢，为民多疫，物不成，五谷伤，民流亡。”郗萌曰：“填星乘亢右星，为水；乘左星，为大兵，谷贵。填星乘若守亢右星，为水，若籴大贵；乘左星，为兵。”《海中占》曰：“填星守若舍亢，为五谷颇不成。”甘氏曰：“填星犯守亢，逆行不顺，失明，其邑大政不用。”
　　
　　填星犯氐三
　　
　　《荆州占》曰：“填星犯氐左星，左中郎将诛死，犯右星，右中郎将诛死，期三年。”陈卓曰：“填星入氐中，期三十日，彗星出王邑，西南指。”郗萌曰：“填星逆行氐，女主不居宫。”《春秋图》曰：“填星入氐，果实大贱，贱人女暴贵。”郗萌曰：“填星徙倚前后于氐，女主非其人。填星乘氐之右星，天下有大水；乘氐之左星，天子自将兵于野。填星出入留舍氐，天下用兵，期不出四年，更立侯王。填星出入留舍氐，必有亡地者。”《黄帝占》曰：“填星守氐，皇后有拜贺太子；一曰贱人女有暴贵者，若有土功之事。黄星守氐，有赦令。”石氏曰：“填星守氐，有德令。填星守氐，即岁安；色赤，有分土裂地之君，四夷不服，天下大疫。填星守氐，国有大贤。填星守氐，有土功之事。填星守氐，田宅大贵；一曰有赦。”甘氏曰：“填星守大星，皇后有贺。”郗萌曰：“填星守氐，太子有智慧，九州清。填星守氐，天下必有亡国，死王。”《荆州占》曰：“填星守氐，为后夫人忧，谓东行反还，去氐两星二尺，期百二十日；去两星尺，期六十日；与两星齐，期二十日；以赦解之。”《荆州占》曰：“填星守氐，奸臣有谋。”《二十八宿山经注》曰：“填星色青，守氐四十日，郑国王死，更立人君。”《海中占》曰：“填星入守氐，必有亡城者；天下用兵，期不出三年，更立侯王；八十日不下，野有万人之众。”
　　
　　填星犯房四
　　
　　石氏曰：“填星犯房，天下相诛。”《荆州占》曰：“填星犯房右服，为秦魏；左服，为楚；右骖，为齐；左参，为赵。”郗萌曰：“填星犯房，成勾已，为后夫人丧。填星入房三道，为天子有子。填星入房十日，成勾已者，天子恶之，以赦解之。”《圣洽符》曰：“填星逆行房，成勾已，女主自恣若淫泆。”石氏曰：“填星到房心，皆正不失仪，失仪则为变。填星在右角，失行至房，侯王、皇帝，出入不时，王者有所诛。”《春秋图》曰：“填星之房，仓谷丰。”《援神契》曰：“填星舍房，符命道兴。”石氏曰：“填星舍房，更起土功，宫室数移，多殃祸。填星守房左，二国交易；守房右，世多鳏寡人。守房左右，去复还，庶子乘国。应去而守房，其国有殃。”甘氏曰：“填星守房，国有女主喜。”巫咸曰：“填星守房，有献马者；若有土功事，起宫室者。填星守房，贵人多死者。填星守房，地动，多旱，民疾疫；一曰民多疾。”《海中占》曰：“填星守房，为土功。”郗萌曰：“填星守房，大赦，其国有兵；一曰主无下堂；又为天下诸侯相谋虑，道不通；又为敌兵发，一云南为旱，北为水，并在宋地。”填星守房，为大饥，人相食，死者不葬。”《荆州占》曰：“填星守房，有反逆，臣大人丧，天下易主。”（《宋书天文志》曰：晋光熙元年九月巳亥、填星守房，心，占曰：土守房，多祸丧，守心，国内乱，天下赦，是时司马越专权，十一月，惠帝崩、怀帝即位，大赦天下。）《黄帝占》曰：“填星行房南，若守之，为大旱；行房北，犯守之，为大水。”郗萌曰：“填星逆行守房，女主出入自恣；一曰女主干政。”《荆州占》曰：“填星入房，留居之，有失国君；进而守之，其国有兵；退而守之，其国有庆。填星中犯凌房，国君忧；色青，忧丧；色赤，忧兵，积尸成山；色黑，有将相诛；色白，有芒角，大哭。”《海中占》曰：“填星入房，若犯之，有失地君，其国有兵，若女主忧。”郗萌曰：“填星中犯乘守房左骖，若左服，皆为其君死，所中将诛。填星中犯乘守右骖，若右服，皆为大人死；所中相诛。”陈卓曰：“填星中犯乘守房南二星，君死；北二星，大人死。”郗萌曰：“填星留逆犯守乘房左右骖，主崩，臣有阴谋，逆行，乘凌中道，太子失位而亡；顺行，乘凌中道，天下和平。”韩杨曰：“填星犯钩钤，王者忧。”郗萌曰：“填星犯乘钩钤，大臣有谋，天子不尊事天者，致火灾于宗庙；王者不宜出宫下殿，有谋匿于庙中者。”《黄帝占》曰：“填星守钩钤，王者失天下。”
　　
　　填星犯心五
　　
　　《海中占》曰：“填星犯天王，王者绝嗣；犯太子，太子不得代；犯庶子，庶子不利。”郗萌曰：“填星入心，大臣有喜。填星逆行心，女主怨望；一曰女主干政。”《黄帝占》曰：“填星至房心，皆正不失其道，天下和平；轨道失绳，灾变。填星经心，清明列照，天下内奉明王，帝必延年。填星之心，主赞明，其国安泰，人主有增地，天下太平，太子有庆。”郗萌曰：“填星在心，多雨泽，岁熟。”巫咸曰：“填星在心，主人亲贤。”石氏曰：“填星乘心，其国相死。”《黄帝占》曰：“填星居心，人主任贤。”《圣洽符》曰：“填星犯乘凌心，为内乱，臣欲弑主，有失地君；近期十月，中期一年，远期二年。”《荆州占》曰：“填星犯乘心，大人凶；近期三年，远期九年。”郗萌曰：“填星中犯乘凌心，天下大赦。”石氏曰：“填星中犯乘凌太子位，太子忧；少子位，少子忧。填星犯食心左星，为天子因后有忧。”《海中占》曰：“填星出入留舍心，二十日不下，且有急令；三十日不下，有名人死者；四十日不下，其国大空，民亡，去其室堂。”《感精符》曰：“填星守心，为旱，若有火灾。”石氏曰：“填星守心，万物不成；一曰义士多烈节、庸夫立义。填星守心，色黄无故，青黑旱饥死。”甘氏曰：“填星守心，圣主天下太平，若天子有庆。”巫咸曰：“填星守心，其国内乱，若有土功事；一曰民多疾病；又云有火。”郗萌曰：“填星守心，国安；大人有喜，增地；一云太子反。”陈卓曰：“填星守心，太子、庶子凶；色光明，黄吉，有废赐之事。”甘氏曰：“填星逆行守心，成勾巳，若环绕之，其国内乱，天子恶之；赦解之，期六月。”郗萌曰：“填星犯乘守心，明堂，为内乱；臣欲弑主，有亡国；近期十月，中期一年，远期三年；又曰大臣当之。填星犯乘太子者，太子忧，不死则去；犯乘守明堂，大人忧，近期十月，远三年。”郗萌曰：“填星犯乘守心右星，为庶子忧。”《东官候》曰：“填星犯乘心、明堂，万民备火。”巫咸曰：“填星中犯乘守心，明堂，为战不胜，将军斗死。”郗萌曰：“填星中犯乘守明堂，为旱，若备火。”石氏曰：“填星中犯守明堂，大臣当之；在阳为燕，在阴为越。”《海中占》曰：“填星留逆犯守乘凌心，王者宫内战乱，臣下有谋易立天子，权在宗家得势大臣。”
　　
　　填星犯尾六
　　
　　《黄帝占》曰：“填星逆行入尾、箕，妾为女主；若星色黄，后宫有喜，若立后。”《浑仪》曰：“填星出入尾，必有大将出征，鱼盐大贵。填星与火入尾，缣布大贵，则将相人民去其城郭。填星宿尾，逆行而变色，女多进者。”郗萌曰：“填星出入留舍尾，鱼盐贵至六倍。”齐伯曰：“填星出入留舍尾，必有大将出者；而加于齐矣，其国无以持之。”石氏曰：“填星守尾，禽兽多暴百姓。填星守尾，若角动，更姓易政，天下不安其处。”巫咸曰：“填星守尾，兵起。”《海中占》曰：“填星守尾，高田不得食；下田荒，人民饥。”郗萌曰：“填星守尾，大臣诛。”《玄冥占》曰：“填星守尾，后贵人有喜，若立后。”石氏曰：“填星犯尾，有兵起，国多盗贼；一曰天下旱，人民饥。”郗萌曰：“填星犯守尾，为夫人、女主、后妃恶之。填星留逆犯守乘陵尾，皇后有以珠玉簪珥惑天子者；巫谗大起，后相贵臣诛，宫人出走，兵起宫门。”
　　
　　填星犯箕七
　　
　　《春秋纬》曰：“填星犯箕，若入宫中，天下大乱，兵大起。”郗萌曰：“填星犯箕，女主有忧；一曰为天下大赦；又曰大乱。”巫咸曰：“填星入箕中，伺其出而数之，如期二十日，兵发，伺始入而处之率，一日期十日，军罢。”《荆州占》曰：“填星入箕，盗大起，多斗死者；岁不熟。”石氏曰：“填星入箕，天下大乱；其中有一星，民莫处其室养者；星在箕南，旱；在箕北，有风；在箕踵，岁熟，不者，不熟。”《百二十占》曰：“填星之箕，丘陵且发。”郗萌曰：“填星合箕，用事坐之。”石氏曰：“填星出箕，谷大贵，天下旱，饥死过半。”郗萌曰：“填星出入流舍箕，年多虫蝗。”石氏曰：“填星守箕，若角动、色黑，有土功；其色青，有两军相当，先起兵者败，中起兵者昌，后起兵者亡。”巫咸曰：“填星守箕，有火灾，兵起，五谷万物不成。”《海中占》曰：“填星守箕，有大丧，有土功事。”郗萌曰：“填星守箕，人主有谋，二十日不下，兵大起，若有火灾。”《东官候》曰；“填星出入箕，留守之，九十日，民入流亡，兵大起，期一年；多雨虫，必有空国、死王；谷水至，小人专政矣。”《海中占》曰：“填星出入舍守箕，兵大起。”
　　
　　 
　　
　　开元占经　卷四十
　　
　　填星占三
　　
　　填星犯北方七宿
　　
　　填星犯南斗一
　　
　　石氏曰：“填星犯南斗，为大赦。”郗萌曰：“填星犯行入南斗，且失地；使之不然，无淫于乐，无见诸侯客，无出游，如此即止。”又曰：“入库以丧，起兵国中。填星入南斗，天下受爵禄，期六十日，若九十日。”陈卓曰：“填星出南斗，兵起四方，若西南。”郗萌曰：“填星逆行南斗，地动。（《宋书天文志》曰：晋孝怀永喜三年，填星久南斗，其年地动。）填星逆行南斗，女主赏赐不当。”《黄帝占》曰：“填星守南斗，先水、后旱，若守之一旬，名水有溢者；不然，则有暴水出。”郗萌曰：“填星居南斗，河戍间道不通。”《北官候》曰：“填星处南斗，不用众，有天下。填星与太白舍南斗，抵斗、若两大宰相为乱。”郗萌曰：“填星出入留舍南斗之间，二十日不下，有大丧。”齐伯曰：“填星出入留舍南斗，二十日不下，有喜；三十日不下，民人无事；五十日不下，彗星出；六十日不下，民人忧；九十日不下，天下用兵。”《春秋纬》曰：“填星守斗，王者封赏诸侯；若上官吏有受赐者。”石氏曰：“填星守斗，国多义士。”郗萌曰：“填星守南斗，地裂；一曰山崩，天子失制，天下大赦。”《荆州占》曰：“填星守斗，大臣逆奸民，贼子欲杀其主；又曰：在阳，田宅贱；在阴，田宅贵。”石氏曰：“填星逆行守斗，女主赏淫泆；一曰奸臣贼子欲谋君。”巫咸曰：“填星失次守斗，所守之国当诛。”《圣洽符》曰：“填星入斗口而守之，人民有背主者，天下壅蔽。在阳，为天子；在阴，为诸侯；期不出一年。”郗萌曰：“填星不入南斗道，女主嫡子不代。”
　　
　　填星犯牵牛二
　　
　　郗萌曰：“填星入牵牛，为天下牛车有行；一曰有盗贼。”陈卓曰：“填星逆行牵牛，女主为奸、为贼。”《春秋图》曰：“填星之牛，天下求皮革筋角。”郗萌曰：“填星乘牵牛，为天下有大水起；又为人相乘于道。填星出入留舍牵牛，有失地之君。”《春秋图》曰：“填星守牛，二十日不下，大人有疾，牛马多疫疾而死。”石氏曰：“填星守牵牛，诸侯多忠烈；一曰大赦，天下有急。守牛南，为天子；牛北，为吴。”郗萌曰：“填星守牵牛，贵人忧。”《海中占》曰：“填星守牵牛，为牛多疾；一曰兵起凶，关东尤，雨雪，大人疾，民人疫。”郗萌曰：“填星守牵牛，为谷贵；又曰：山崩、地裂、冬雷，疾病；奸臣贼子谋弑其主，有急令；一曰涌水出。”陈卓曰：“填星守牛，盐贵。”石氏曰：“填星犯守牛，有土功事。”甘氏曰：“填星犯牛，留守之，为破军杀将。”
　　
　　填星犯须女三
　　
　　《荆州占》曰：“填星入须女，天子有大喜。”陈卓曰：“填星逆行须女，主不亲事。”《荆州占》曰：“填星犯乘须女，人民相恶，有女丧。”《荆州占》曰：“填星守须女，逆行色不明，女主不亲桑。”齐伯曰：“填星出入留舍须女，其国得以强，且以武致天下；三十日不下，国有失地之君；五十日不下，且有亡王，走王；民人归其故乡。”《春秋纬》曰：“填星守须女，后宫有喜，贱女暴贵；若后官专政，女谒横行。”石氏曰：“填星守须女，多姣女，朝臣幸。”巫咸曰：“填星守须女，世多姣好；一曰贵女与贱人交。”《海中占》曰：“填星守须女，阴山水出，庐宅坏，天下多土功事。”郗萌曰：“填星守须女，为大水且至。”陈卓曰：“填星逆行，留犯守凌须女，天子及大臣有变，必有奇政令。”
　　
　　填星犯虚四
　　
　　巫咸曰：“填星入虚中，伺其出日而数之，期二十日，为兵发；伺始入处率，一日军罢。”郗萌曰：“填星入虚，有德令，大人忧，天下大虚，天下乱，政急。填星逆行虚、危，其时天下宗庙及诸侯血食有官者尽罢。”《荆州占》曰：“填星逆行虚，君臣不尊敬祭祀，女主不谨。”《春秋图》曰：“填星之虚，有大忧。”郗萌曰：“填星舍天府门中央，赦。”“填星出入留舍虚中，且有急令行；木当至而至，有客兵，不过五日而去；当至不至，其国且用兵。”《文曜钩》曰：“填星守虚，土壅水，有土功事；若宫女有死亡之忧。”石氏曰：“填星守虚之中，水且为急进而守之，有客兵，斧锧将用；一曰世俗游谗，高谈雅论。”巫咸曰：“填星守虚，宫人多有病虐死者；若水雨不时，天下大旱，多风，粟贵；一曰有兵灾，为水灾，万物不成，谷败。”《海中占》曰：“填星守虚，人民不安，多妖言。”郗萌曰：“填星守虚，大臣有欲危宗庙者。填星守天府，必有亡国、死主；又曰天下赐喜。”石氏曰：“填星逆行守虚，其君简祭祠。”《海中占》曰：“填星入虚，犯守之，当有急令；星行疾而入，必有客兵，斧锧用，不出其年。”
　　
　　填星犯危五
　　
　　《荆州占》曰：“填星入危，天下大乱，若贼臣死。”郗萌曰：“填星逆行危，女主事先有不谨；一曰斋戒不谨。”《春秋图》曰：“填星之危，黍大熟，民有忧。”“填星出入留舍危，其国破亡矣；必有流血，国空虚，有死王，期二年；一曰中外有急；未当至而至，国有客兵，不出五日而去；当去而不去，其国且用兵。”《河图》曰：“填星守危，去之一尺，皇后有忧；若贵女有死者。”《文曜钩》曰：“填星守危，人民有忧。”石氏曰：“填星守犯，若角动，色黄黑，以与功构架屋事；一曰天下弋猎，事在天子。”《海中占》曰：“填星守犯，兵起南方；一曰野物入国库，人君戮，有土功，为旱，五谷不实，民人不安宁，民流亡，且有疾。”郗萌曰：“填星守危，为大人盖屋事；一曰民多兵。”《荆州占》曰：“填星守危，民多病瘫疽者，小有兵。”郗萌曰：“填星逆行守危，其君简祭祀。”甘氏曰：“填星犯守危，皇后忧疾，兵丧并发，国且有大战；工匠大用。”《海中占》曰：“填星入危，留守之，其国破亡，有流血，将军战死，亡地五百里，必有徙王，期三年。”郗萌曰：“填星守坟墓，为人主有哭泣之声。”
　　
　　填星犯营室六
　　
　　石氏曰：“填星犯营室；犯阳，为阳不急；犯阴，为阴有急。”《荆州占》曰：“填星犯营室，宫中有变，土功事兴。”《春秋图》曰：“填星之室，田宅大贵。”巫咸曰：“填星居营室，关梁不通，出入操持符节，贵人多死。”郗萌曰：“填星宿室而逆行，则女子自恣。”《北官候》曰：“填星出入留舍营室中，六十日不下，土功事大起。”《河图》曰：“填星守营室，邦君有喜，赐其赞禄，有封土者。”石氏曰：“填星守营室，东壁，天下不安，百姓易处，人主徙宫，有工匠之事；一曰守室。色黄白，宫女有分离赐邑而去者。”甘氏曰：“填星守营室，国有军；若有爵封增国。”《海中占》曰：“填星守营室南，则主赐金钱。”郗萌曰：“填星守营室，为大人忌，以赦令解之；一曰后夫人忧。”齐伯曰：“填星守营室，三十日不下，土功大起，王者作宫室。”郗萌曰：“填星犯守营室，宫中有夭死，大人皆在土功之事。”《荆州占》曰：“填星犯守室，为女有宗庙事，以赦解之。”《春秋图》曰：“填星逆行，留守室，天下不宁，贵族不相信，亲戚离，公侯不相敬，下欲谋上。”
　　
　　填星犯东壁七
　　
　　郗萌曰：“填星逆行东壁，女主干治。”《春秋图》曰：“填星东壁，民大烦。”郗萌曰：“填星出入留舍东壁，九十日不下，帝王且有起；一曰有徙王；一曰有丧兵。”石氏曰：“填星守东壁，远国献珍宝。”巫咸曰：“民多疾。”郗萌曰：“填星守东壁，为大人卫守；又有土功之事，又为天下兵起；一曰狄兵起；又为多水；一曰岁晚水，一曰图书与文章进，士用人主之廷，天下大丰，人民顺。”《百二十占》曰：“填星守壁，且有易市。”《圣洽符》曰：“填星入壁而守之，岁大旱，民多病，万物不成。”甘氏曰：“填星逆行守东壁，成勾已，其国必有大兵政之事；六十日不下，有立王。”郗萌曰：“填星逆行，守东壁，旱、民多病，万物不成；一曰女主自恣。”
　　
　　 
　　
　　开元占经　卷四十一
　　
　　填星占四
　　
　　填星犯西方七宿
　　
　　填星犯奎宿一
　　
　　郗萌曰：“填星入奎，以丧起兵。一曰国有水事。”《海中占》曰：“填星润泽出奎，有善令；其变色入奎，有伪令来者；若出奎，有伪令，出使者。”郗萌曰：“填星逆行奎，女主为贼；若舍奎，四夷皆服，来朝中国。”《荆州占》曰：“填星舍奎国，有德令。”石氏曰：“填星出入留舍奎，大水，不通行。”《黄帝占》曰：“填星出奎，女主摄政，国有女喜，若有女贵。”郗萌曰：“填星出奎，兵起东方。”《荆州占》曰：“填星出入留舍奎，其国大乱，更为元年。”《黄帝占》曰：“填星守奎，有名者死。”石氏曰：“填星守奎，天子戒在边境，不可远将兵，凶。”郗萌曰：“填星宿奎，地动。”石氏曰：“填星守奎，色黄黑，有土功之事。”巫咸曰：“填星守奎，有兵灾，万物不成。”《荆州占》曰：“填星守奎，王者忧之；一曰大人当之。”
　　
</div>
    <div class="pagination">
<a href="开元占经_page26.html">上一页</a><span>...</span><a href="开元占经_page22.html">22</a><a href="开元占经_page23.html">23</a><a href="开元占经_page24.html">24</a><a href="开元占经_page25.html">25</a><a href="开元占经_page26.html">26</a><span class="current-page">27</span><a href="开元占经_page28.html">28</a><a href="开元占经_page29.html">29</a><a href="开元占经_page30.html">30</a><a href="开元占经_page31.html">31</a><a href="开元占经_page32.html">32</a><span>...</span><a href="开元占经_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
