<!DOCTYPE html>
<html>
 <head>
  <meta charset="utf-8"/>
  <title>
   开元占经 - 第 46 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   开元占经 - 第 46 页/共 93 页
  </h1>
  <div class="content">
   水位星占四十三
　　石氏曰：“水位四星，在东井东，南北列。”（南星入井十九度半，去极七十二度半，在黄道外三度太。）《黄帝占》曰：“水位，主水官也；其星微小，如其故，则阴阳和，雨泽以时，天下安；其星明大，大水横流，沟渠溢满，五谷死伤，民以水饥。”石氏曰：“水位星，主水衡，衡平象水，泽平而后流，泽不壅塞也；星明大，则兵水兴。”焦延寿曰：“水位星上近北戍，国没为河，不乃有滔天之水，以日占国。”《石氏赞》曰：“水位四星，泻溢流。”
　　
　　
　　轩辕星占四十四
　　石氏曰：“轩辕十七星，在七星北。”（大星入张太，去极七十一度，在黄道内一度少。）《诗推度灾》曰：“黄龙在内，正土职也；一曰陈陵，二曰权星，主雷雨之神。”石氏曰：“轩辕一名昏昌宫，而龙蛇形；凡十七星，南端明者，女主也，母也；女主北六尺，一星，夫人也，屏也，上将也；北六尺、一星，次夫人也，妃也，次将也；北六尺一星，次妃也；其次，皆次妃也；女主南三尺，星不明者，女御也；御西南丈所一星，大明也，太后宗也；御东南丈所一星，少明也，皇后宗也。”郗萌曰：“轩辕，女主之廷也，一名天柱。”《荆州占》曰：“轩辕前大星明，一曰天关，主阴关。”《淮南鸿烈》曰：“轩辕，帝妃之舍也。”巫咸曰：“轩辕，天子后妃之庭，主土官也。”《黄帝占》曰：“轩辕十七星，主后妃黄龙之体，以应主；南第一星，皇后也；次北一星，三夫人；又北一星，九嫔也；次北一星，二十七世妇；其次北一星，八十一御女；西南六尺，一星，太后宗也；东星六尺，一星，皇后宗也；后妃星南一尺，一星小者，皇子也；次南二尺，一星，女史也；其星主雷雨风霜雾露，虹霓背琼抱珥，此轩辕之变气，皆应主之祥。”石氏曰：“轩辕星，王后以下所居宫也，一曰帝南宫，中央土神，女主之象也；女主之位，黄帝之舍也。”《礼纬含文嘉》曰：“诸舅有仪，则轩辕东西角大张。”《孝经（阙）契》曰：“轩辕列明，后女争誉。”石氏曰：“轩辕屏星去，无君臣之义。”
　　石氏曰：“轩辕星如其故，色黄而润泽，则天下和，年大丰。”石氏曰：“轩辕移外，民流亡，从胡人；移其内，民人大饥，胡人来。”焦延寿曰：“轩辕星动有摇，若相就；皆为后夫人之宗，有死丧，若卑伐尊者。”又占曰：“女御星去后星远，有贱星迫近之，有赏赐事；其东西至大民、少民；王者娶，不以次；淫佚不用道理，以下贱为正也。”郗萌曰：“轩辕角振，后族败，振动也。”《荆州占》曰：“轩辕欲小，小黄明也；消小不见，皇贵妃不安；黑色，大凶。”石氏曰：“轩辕星合，为百二十妃大小相次，后宫多子孙；不明，有暴忧。”《石氏赞》曰：“轩辕龙体，主后妃。”
　　
　　少微星占四十五
　　石氏曰：“少微四星，在太微西，南北列。”（南星入张十度半，去极七十度半，在黄道内三度半弱。）韩杨曰：“天官图簿，少微四星，谓第一处士；第二博士；第三义士；第四大夫也。”（别书云：有五星，南端一星主真人，老子、许由也；第二星处士，孔子也；第三星工士、奚仲、鲁班也；第四星术士，定钟律，师旷也；第五星能士，力举九千钧也。又《天官书》曰：廷蕃西有堕星五。案图簿，止有四星。且韩杨又云异闻，今故兼录也。）《文曜钩》曰：“少微，士大夫位也；一名处士。”巫咸曰：“处士，水官也。”石氏曰：“少微，伏戏之廷。”巫咸曰：“少微，天子副主；或曰博士官；一曰主卫掖门。”《黄帝占》曰：“少微，主艺能之士；若闻如孔子，巧如鲁班，道术之士，悉皆主之。”《黄帝占》曰：“少微星明而行列，王者任贤良，举隐逸才用，天下安；其不明，微而不见，贤良不出，术士潜藏，人主不安。”《春秋纬》曰：“大夫专权，则兵陵地坼；少微纤昧。”石氏曰：“少微星明大而黄润泽，则贤士举，而忠臣用。”石氏曰：“少微星微小，则贤士退，而忠臣废。”巫咸曰：“少微星非其故，女主有忧。”巫咸曰：“处士明，王命兴，辅佐出。”焦延寿曰：“少微星近太微，若一星独前，入太微西门，胡主有谋，贼辟。”《石氏赞》曰：“少微四星，逸士位。”
　　
　　太微星占四十六
　　石氏曰：“太微十星，（案司马迁《天官书》，班固《天文志》并匡星，未详其占。）在翼轸北。”门右星入翼九度，去极七十六度半，在黄道内二度太也。吴龚《天官星占》曰：“太微者，天关也；南门关千里，分为左右掖。”郗萌曰：“太微之宫，天子之廷，上帝之治，五帝之座也；（案张衡《灵宪》曰：“太微为五帝之庭。）名曰保舍，十二诸侯之府也；其外蕃，九卿也；轩辕为权，太微为衡。”（案《续晋阳秋》曰：桓温入蜀，闻有善星者，后有大志，遂致之，夜独执其手，于星下问国社之修短，星人曰：太微、紫微、文昌三宫，气候如此，决无忧虞，五十年外不论耳，温不悦，遗绢一疋，钱五千，星人诣习凿齿，曰：受旨自裁，乞命为标揭棺木。凿齿问其故，星人曰：赐绢令我自缢，乞钱买棺，故知之耳。凿齿曰：君几误死，君亦知星宿有不覆之义乎，绢以戏君，线供资粮，是听君去耳，星人喜，以此言诣温，温叹曰：君三十年看儒书，不如一诣习主簿。）《淮南鸿烈》曰：“微者，主朱鸟也。”（许慎曰：“大风之乡，朱鸟。）《孝经纬》曰：“太微，天廷，帝以纪录出图；五星并设，神录集谋，故置将相，辅佐执法，郎位，少微以议疑。”巫咸曰：“太微，天子常侍，土官也。”《黄帝占》曰：“太微，天子之宫。西蕃四星，南北列，南端第一星，为上将；北间，为太阳西门；门北一星，为次将；北间，为中华西门；门北一星，为次相；北间，为太阴西门；门北一星，为次相；北间，为中华东门；门北一星，为次将；北间，为太阴东门；北端一星，为上相。东藩四星，南北列，南端第一星，为上相；北间，为太阳东门；北端一星，为上将。南蕃两星，东西列，其西星，为右执法；其东星，为左执法，廷尉尚书之象，两执法之间，太微天廷端门也；右执法西间，为右掖门；左执法之东，为左掖门。帝有四部将军相，有十，帝之所尊贵者，为上将相，不以廷尉、尚书为例。”《洛书》曰：“太微西蕃将，执威诛不顺；东蕃相，执美拒侯王。”《春秋元命包》曰：“太微，权政所在。”又曰：“太微为天廷，理法平辞，监升授德，列宿受符，诸神考节，舒情稽疑也；南蕃二星，东星曰左执法，廷尉之象也；西星曰右执法，御史大夫之象也；执法，所以举刺凶奸者也；两星之间，南端门也；左执法之东，左掖门也；右执法之西，右掖门也；东蕃四星，南第一星，曰上相，上相之北，东门也；第二星，曰次相，次相之北，中华门也；第三星，曰次将，次将之北，太阴门也；第四星、曰上将；所谓四辅也。西蕃四星，南第一星，曰上将；上将之北，西门也；第二星，曰次将；次将之北，中华门也；第三星，曰次相，次相之北，太阴门也；第四星、曰上相；亦为四辅也。”《春秋纬》曰：“天廷微，序五统三，立法式，成章匡。卫星为蕃臣，西星将位，东星为相位，中执法，南两星端门。旁左右掖门，五诸侯王。” 
　　
　　开元占经卷六十七
　　
　　石氏中官
　　
　　三台占五十三
　　石氏曰：“三台六星，两两而居。起文昌，列抵太征。”（两台北星入井三十度太，去极三十度少，在黄道内二十八度少也。）《黄帝占》曰：“三能（苏氏曰：能音台。）者，三公之位也；诸侯，农人也；一名天柱，太一之舍道也；文昌之庭也；在下名曰天奇。”《黄帝占》曰：“三能，近文昌宫者，曰太尉，司命，为孟；次星曰司徒，司中，为仲；次星为司空，司禄、为季。”《黄帝占》曰：“泰阶，天之三阶也；上阶上星，为天子；下星，为女主；中阶上星，为诸侯、三公；下星为卿大夫；下阶上星，为士，为庶民，所以和阴阳而理万物。”又占曰：“三台大间中，相去十六度，为平过，为太灭，为损。小间中相去太半度，为平过，为奢减，为迫。”又占曰：“知三能者，使人不病疠；夫妻俱视三能，使人离；三能虽尊；臣之位也。”又占曰：“司禄，主人君之爵禄。”《礼含文嘉》曰：“三台为天阶，太一蹑以上下；一曰天阶。”《春秋纬》曰：“三能在前，参稽正绪。”《春秋纬元命包》曰：“魁下六星，两两而北，曰三能，主德，闻德宣符之；西近文昌二星，曰上台，为司命，主寿；次二星，中台，为司中，主宗室；东二星，曰下台，为司禄，主兵。”《论谶》曰：“上台上星，主兖豫；下星、主荆扬；中台上星，主梁雍；下星，主冀州；下台上星，主青州；下星，主徐州；星非其故，以占其邦。”巫咸曰：“三能，天子六阶；六阶，土官也。”郗萌曰：“三能主爵，为天仓。”司马迁《天官书》曰：“三能、三衡者，天庭也。”《荆州占》曰：“司命主兵，间六尺有兵。”又占曰：“司命、司中、禄星，天子定见安危之府也；万民寿之主也。”《黄帝占》曰：“司命、司中、司禄，星色青黑，天下多忧。”又占曰：“司中主宗室，间六尺，主乱政急，骨肉亲疏远，宗室不和附，人君不安，兵起。”《黄帝占》曰：“公侯背叛，率部动兵，则中阶上星其色赤；夷狄侵边，境内骚运，则中阶下星疏而横，其色白：卿大夫废正向邪，作奸营私，则下星垂而疏，其色赤；避尊比下，兴众同位，则星迫而下，色白。”《黄帝占》曰：“士庶民不从法令，犯刑为贼，则下阶上星其色赤；星去本就末，淫侈相起，则阍人横，其色白；令行法胜，委命听从，则星迫而下，其色白。”又占曰：“上能不具，春不得耕；中能不具，夏不得芸；下能不具，秋不得获。”又占曰：“三阶平，则阴阳和，风雨时，五谷丰，祯祥应，天下太平；三阶不平，则阴阳不和，风雨不时，百灵不享，灾异并生，百姓不宁。”《黄帝占》曰：“天子刚猛好兵，灭后杀嗣，则上阶上星其色赤；循宫广囿，肆其声色，则上阶奢而横；温懦柔弱，诛罚不行，则上阶迫，其色白；朋党比周，度逾适易，则上阶下星其色白；妃嫔尊荣，谗言进用，则上阶下星奢而横，其色白；恃宠肆欲，怀邪作乱，则星高而仰，其色赤。”《黄帝占》曰：“人主有纲，臣下有纪，赋敛惟省，刑罚用轻，则上阶为之蹙；诸侯纳贡，朝聘有礼，三公尽忠，卿大夫无私，则中阶为之比；庶民奉化，闺门和穆，予给以时，徭役有序，下阶为之密蹙；比密者相近也。”《黄帝占》曰：“人主徭役肆意纵欲，崇饬台榭，数夺农时，上阶为之奢；诸侯盛，车服上僭，三公专权，卿大夫贪夸，则中阶为之疏；（案王隐《晋书》曰：张华少子建晓仰占云：中台坼、内惧；遂劝华逊位，华言今惟修德以应之耳，檀道鸾《晋阳秋》曰：张华死后，中台遂坼。大元中，还阴敛正，中国以谢太传祖德之所致也。《宋书天文志》云：晋惠永康元年三月，中台星坼，是日贾后杀太子，赵王伦寻废杀后，及张华又废帝自立，于是三王并起，操据天权也。）士庶民去本趋末，不务农桑，豪侈相凌，竟为狡猾；则下阶为之阔奢；疏阔者，阶相远也。”《洛书》曰：“三能横通，天下嘿嘿，后十二年，山大崩，亡主之符也。”《尚书中侯》曰：“中能垂，公辅谋。”《尚书中侯》曰：“天能有变，厥为灾，土沦山崩，谷溜满，川枯。”《礼含文嘉》曰：“王者得礼之制，不伤财，不害民，君臣和集，草木昆虫，各蒙正则，则三台为齐明，不阔不狭，如其度。”（宋均注曰：君臣制度、宫室车旗多少，各有科品，则应之也。）《礼纬含文嘉》曰：“殡丧之礼，各以其时，变制革礼之差，各制之宜，三台平正，有德星出入其间矣。”《春秋纬》曰：“三公擅恣，非其人，则山崩，三台移，鼎折足。”《春秋纬》曰：“三能色齐，君臣和；不齐，大乖。”《春秋纬》曰：“三能色乱，天子不贤。”甘氏曰：“三台以明，行列齐，等相类，则君臣和，吉而治臻。”甘氏曰：“三台色黄，天下谋德；色赤，谋兵；色黑，在忧；色白，为丧；色白，为疾；三台不直，天下失谋。”甘氏曰：“三能流相抵者，诸侯为乱，天子不见，有亡主；以其日占其国。”甘氏曰：“司中星坼摇若合，赦。”甘氏曰：“司禄星其坼者，凶，主者当之。”焦延寿曰：“三能星摇动，皆为有谋。”郗萌曰：“三能之上星疏者，变从上家起；中星疏者，变从中家起；下星疏者，变从下家起；所谓变起者，反逆之事。”又占曰：“司命、司中、司禄星，欲其赤黄，万民奋壮，所为数利。”《荆州占》曰：“三能一疏一数，宗庙咎责，亡孝悌仁义也；五府不顺，此三公之过也。”又占曰：“三能不齐等，三公不相信。”又占曰：“三能色不齐，君臣夺走。黑为丧。”《荆州占》曰：“三能一星去，天下危；二星去，天下乱；三星去，天下不治。”《荆州占》曰：“三能色黄泽，赦。”又占曰：“三能黄泽有光，民安寿。”又占曰：“司命、司中、司禄，欲其大，淳而泽，天子多推恩。”《石氏赞》曰：“三台六星三公位，其色齐明德洋溢。”
　　
　　相星占五十四
　　石氏曰：“相一星，在北斗南。”（入翼五度，去极三十一度半，在黄道内三十七度也。）《黄帝占》曰：“相星，天丞相也；大臣象也，主衣服之章。”《黄帝占》曰：“相星明大，则天子明，忠臣兴；相星亡；则辅臣黜，若有诛。”石氏曰：“相星明，吉；不明，凶。”焦延寿曰：“相星亡，相死；不死，出走。”《石氏赞》曰：“相在斗南，集众事。”
　　
　　太阳守星占五十五
　　石氏曰：“太阳一星，在相西南。”（入张十三度少，去极三十五度半，在黄道内三十九度也。）《黄帝占》曰：“太阳守，辅臣象也；所以守卫天主之宫，备守诸门；其星明，则主人威伏四方，天下安，王者致符瑞。”石氏曰：“太阳守星明，吉；不明，不吉。”焦延寿曰：“太阳守星北近斗，居七星行间，以入日辟煞亡。”陈卓曰：“太阳守星非其常，天下兵起，中国不安，大臣诛。”《石氏赞》曰：“太阳守在西，设武备。”
　　
　　天牢星占五十六
　　石氏曰：“天牢六星，在北斗魁下。”（东星入张一度少，去极二十六度半，在黄道内四十四度太也。）《黄帝占》曰：“天牢、贵人之牢也，在北斗魁下，所以禁暴横。”《春秋合诚图》曰：“天牢主守将。”郗萌曰：“天牢，天子疾病之忧患。”《黄帝占》曰：“天牢中星众，贵人多下狱；星希，天下安，无罪人。”石氏曰：“天牢中无星，天下安宁；有星；贤主伤。”焦延寿曰：“天牢星明大动摇，辟拘系；一星明，主侯有系者。”司马迁《天官书》曰：“赤帝行德，天牢为之空。”石氏曰：“天牢与贯索通占。”《石氏赞》曰：“天牢六星，禁暴去恶。”
　　
　　文昌星占五十七
　　石氏曰：“文昌六星。”（一本七星，案陆绩《浑天图》曰：“文昌中有一星在司禄内，名为主禄，统名为七星。西星入井十五度太，去极二十五度太，在黄道内四十三度半也。）司马迁《天官书》曰：“斗魁戴匡六星，曰文昌宫。”（晋灼曰：似戴，故曰戴匡也。）《黄帝占》曰：“文昌，六府之宫也；在斗魁前，经纬天下，文德之宫；六府，谓金木水火土谷，从斗魁；第一星，为上将，建威武；第二星，为次将，临左右；第三星，为贵相，主文理；第四星，为司命，主赏功进贤；第五星，为司中。（班固《天文志》云：司禄。）主司过诘咎；第六星，司禄、佐理宝。”（《天文志》曰：司命。）《洛书》曰：“文昌，主六府寇。”《春秋纬元命包》曰：“文昌主集计祸福也。天道，文者，精所聚；昌者，扬天纪；辅弼并居，成天象。”《春秋纬》曰：“文昌宫为六府，以布升度，明天道；上将招威，次将辅主，贵相宣德，司命进官，司中灭咎，司禄赏善，佐理扬宝，六名执权，守隶四海之府，土官也。”巫咸曰：“文昌，天子司禄之府，土官。”陈卓曰：“文昌，一星上将，大将军也；二曰次将，尚书也；三曰贵相，太常也；四曰司中，司隶也；五曰司怪，太史也；六曰大理，廷尉也。”《黄帝占》曰：“文昌宫者，天府离宫也；文昌宫，三能属轩辕，相与为体。星明大齐同，则王者致太平；星不明，道术隐藏。王者求贤，则星明。”《黄帝占》曰：“文昌星黄润泽光，万民安，青黑微，多所害。”又占曰：“司命主灭不祥，其星黄泽有光，万民安；苍，为天下多有忧。”焦延寿曰：“文昌星动摇，不如故，三公诛，不乃后死。”陈卓曰：“文昌星明，大小齐等，天瑞臻。”《石氏赞》曰：“文昌在西，则六府治。”
　　
　　
　　北斗星占五十八
　　石氏曰：“北斗七星，辅一星，在太微北。（第五星入井十三度，去极十一度太，极星入张初，去极十八度少，在黄道内九十八度也。）《黄帝占》曰：“北斗为帝车，运于中央，临制四方，（《汉书天文志》曰：四海。吴龚《天文星占》曰：四卿也。）分别阴阳，建于四时，均立五行，移应节度，定诸纪纲，太一之事也；配于二十八宿，天所以发其时，地所以成万物，诸侯属焉。”《春秋纬元命包》曰：“斗为帝令，出号布政，授度四方，故置辅星，以佐功为；斗为人君之象，而号令之主也。”《兵法》曰：“北斗，名长史，小字大方，能知者，便不畏白刃。”巫咸曰：“北斗，天子受命之使，士官也。”《河图》曰：“北斗魁第一星，开枢、受枢；受枢至四星，属魁，为璇玑；第二星，提执序；第三星，玑耀绪；第四星，权拾取，第五星，玉衡拒；第六星，开阳纪，辅星纪；第七星，摇光吐；摇光主玉衡，属杓，为玉衡。（案《春秋纬元命包》曰：玉衡北绳。注曰：直杓、故曰玉绳也。《舜典》曰：璇玑玉衡，以齐七政。巫咸曰：七政者，日月木火土金水星是也。）《洛书》曰：“北斗，魁第一，曰天枢；第二、璇星；第三、玑星，第四、权星；第五、玉衡；第六、开阳；第七、摇光。第一至第四为魁，第五至第七为杓，合为斗。杓阴布阳，故称北斗。开阳重宝，故置辅。”《易斗中》曰：“北斗第一曰破军，第二曰武曲，第三曰廉，第四曰文曲，第五曰禄存；第六曰巨门，第七曰贪狼。”石氏曰：“北斗第一星曰正星，主阳，主德，天子之相也；第二曰法星，主阴，主刑，女主之位也；第三曰令星，主福；第四曰伐星，主天理，伐无道；第五曰杀星，主中央，助四旁，杀有罪；第六星危星，主天仓五谷；第七曰部星，一曰应星，主兵。”《淮南鸿烈间诂》曰：“斗杓为小岁。（岁之言越历十二辰而行。）正月建寅，月后左行，行十二辰，咸池为太岁；二月建卯，月徙右行四仲，终而复始。太岁，迎者辱，顺者强，左者丧，右者昌；小岁，东南即生，西北即煞，不可迎也，而可顺也，不可左也，而可右也，其此之谓也。”又曰：“北斗之神，有雌雄，十一月建于子，月后一辰，雄左行，雌右行，五月合午，谋刑；（刑为煞，故荠麦死也。）十一月合子，谋德。（德为生，问射于振末。）”《诗含神雾》曰：“七政天斗，上一星，天位，二主地，三主火，四主水，五主土，六主木，七主金。”《春秋纬》曰：“正星，主营室、东壁、奎、娄；法星，主胃、昴、毕、觜觽；令星、主参、东井、舆鬼，主柳；伐星，主七星、张、翼、轸；煞星，主角、亢、氐、房；危星，主心、尾、箕、南斗；部星，主牵牛、须女、虚、危。”石氏曰：“北斗第一星，主日；第二星，主月；第三星、主荧惑；第四星、主辰星；第五星、主填星；第六星，主岁星；第七星，主太白。”《黄帝占》曰：“北斗第一星，主秦；第二星、主楚；第三星，主梁；第四星，主吴；第五星，主赵；第六星，主燕；第七星，主齐。”《春秋纬》曰：“北斗，杓携龙角，（孟康注《天文志》：携，连也。）衡殷南斗，魁枕参首。用昏建者杓，华山以西南；（孟康传曰：第七星法太白，杓斗之尾，为孤阴位，在西方，故主西南也。）夜半建者衡，以殷中州河济之间；平旦建者魁，海岱以东北也。”（孟康传曰：斗魁第一星，法于日，主齐，魁斗之首阳也，又用其在明阳与明德，在东房，故主东北齐也。）《春秋纬文曜钩》曰：“华岐以北，龙门积石，西至三危之野，雍州属魁星；太行以东至碣石、王屋，砥桂、冀州，属璇星；三河、雷泽、东至海岱以北，兖青之州，属玑星；蒙山以东，至羽山南，至江、会稽，震泽，徐扬之州，属权星；大别以东，至云泽、九江、衡山，荆州，属衡星；荆山西南，至岷山，北距鸟鼠，梁州，属阳星；外方熊耳以东，至泗水、陪尾，豫州，属杓星。”陆绩《浑图》曰：“魁星，第一星，主徐州；第二星，主益州；第三星，主冀州；第四星，主荆州；第五星，主兖州；第六星，主扬州；第七星，主豫州。”皇甫谧《年历》曰：“斗者，天枢也；天有七纪，故斗有七星；星间相去七度百二十分，曜各百里，周七千里；分得日月五星，九州之地；自一至四曰魁，自五至七曰杓；一曰枢星，太白主之，雍州属焉；二曰璇星，填星主之，冀州属焉；三曰玑星，荧惑主之，青兖州属焉；四曰权星，辰星主之，徐扬州属焉；五曰玉衡，岁星主之，荆州属焉；六曰闿阳，日主之，梁州属焉；七曰摇光，月主之，豫州属焉。摇光，一名杓，或曰招摇；以昏候之，左旋于天，月建一辰，昼夜一周，日月会焉；故孟春建寅，日月会于豕韦；仲春建卯，会于降娄；季春建辰，会于大梁；孟夏建巳，会于实沈，仲夏建午，会于鹑首；季夏建未、会于鹑火；孟秋建申，会于鹑尾；仲秋建酉，会于寿星；季秋建戌，会于大火；孟冬建亥，会于析木；仲冬建子，会于星纪；季冬建丑，会于玄枵。”《黄帝占》曰：“北斗七星，名曰七神；神各主四宿，而卫太一之宫。其星欲明大，润泽，相类，七政齐明；则天子吉，大臣昌；其星不明，王者弱，大臣有殃；星摇动，不出百八十日，天下尽兵，多有死者。”又占曰：“北斗魁第一星，为天道；六甲主五子，甲子、丙子、戊子、庚子、壬子，五子者，气之始也。魁星建除主建万物。甲子木，春始王，所以通达根茎；丙子火，夏始王，所以通成花叶；戊子土，季夏始王，主万物肌肤；庚子金，秋始王，煞万物；壬子水，冬始王，主舍冻定根。故魁星为岁星，其位甲子；故天子不尊鬼神，幼稚多弱，则魁星不明；不明，则岁星不光；不光，则万物少稚不昌，天润不盈，魁星不泽，列地封虚财而不赏，王道所后及，皆思其下纪也。”《黄帝占》曰：“北斗第二星，为地道；六甲主乙丑、乙亥、丁丑、丁亥、己丑、己亥、辛丑、辛亥、癸丑、癸亥，建除主除闭。物无不除；除陈发新，地道自虐；故天使万物，皆得盛合宁；故第二星为太白，其位后主诸侯，故天子教令显，数发，土功发，坏没山林，不受藏，则第二星不明，则太白无光，无光则名术士不昌，藩臣不忠，地泽不藏，藩臣多疾。”《黄帝占》曰：“北斗第三星，为人道；六甲主丙寅、甲戌、戊寅、丙戌、庚寅、戊戌、壬寅、庚戌、甲寅、壬戌，建除主满开。天下能承天理物，设上定下，夫妇升进，而定家道，故第三星主荧惑，百姓不进为退，过则第三星不明，不明则即荧惑无光，无光则百姓罢死役，士多避过亡匿，智士退，贤人避。”《黄帝占》曰：“北斗第四星，为四时；六甲主丁卯、癸酉、己卯、乙酉、辛卯、丁酉、癸卯、己酉、乙卯、辛酉，建除主平四时。四时，万物之节度数也，故第四星为辰星，其位为司徙。故天子出令，教化不顺四时，春行秋政，夏行冬政，秋行春政，冬行夏政，四时不和，不明则辰星无光，无光则岁雕杀，五谷不盛，万物不昌，百姓夭丧，上下不相亲，司徙非其人。”《黄帝占》曰：“北斗第五星，为首德，六甲主戊辰、壬申、庚辰、甲申、壬辰、丙申、甲辰、戊申、丙辰、庚申，建除主定成。音者，五气之和，五宫之政，制乐之节，皆在于是；故第五星为填星，其为天子中宫；故天数更日历，损宗庙，历衣服，远亲离疏，戮辱父兄，蕃臣以兵，上下相欺。”《黄帝占》曰：“北斗第六星，为法星；六甲主己巳、辛未、辛巳、癸未、癸巳、乙未、乙巳、丁未、丁巳、己未，建除主执危。法律者，所以善善而恶恶也；故死者不可生，刑者不可息；故第六星为月，其位主天理；天子出令，法苛刻，诛不正，威煞用刑，则第六星不明，不明则月不光，不光则执政不察，盗贼并起。”《黄帝占》曰：“北斗第七星，为部星；六甲庚午、壬午、丙午、戊午、甲午，建除主破收，主兵，主天四渎。渎者，江河淮济之水，故第七星主日，其位主司马，不敬诸神江河淮济，则第七星不明；不明则日无光，则海水出，流煞百姓，则其年有兵，司马将军而行，万民不昌，司马与士卒俱凶。”《河图》曰：“玑四星，纪日蚀微；玉衡三星，纪天伦山崩。”《洛书》曰：“开枢受微，逆天失度，提旋序微，地道失理，机耀渚微，人民冤结，政乖失常，权拾取微，江河涸竭，水失道，玉衡枢微，音节灾纪；开阳纪微，律历钟吕，昧失理，摇光吐微，星辰政度失序。”《诗含神雾》曰：“七政星不明，各为其政不行。”《尚书璇玑钤》曰：“北斗第一星变色，微赤不明，六日而日蚀。”《礼记斗威仪》曰：“君乘土而王，其政太平；则宫室黄大，其余六星，晖光四起。”（宫，北斗魁星也。）《春秋演孔图》曰：“八政不中部，则王纲纪起，失常。”《春秋元命包》曰：“衡之拔起，三公后妃恣，君如赘旒。”《春秋纬文曜钩》曰：“王者失执偏任，臣下擅任；则衡拨起，柳失制，拔者，阳星戾，戾则日蚀，心消，江河为害，期九年；天子无威，王者舒濡，臣并为政，则衡匡移侧，不停匡者，阴星进，进则山谷满，极星亡，日不见，期八年；中国无君主，天大下乱，王者贪恣，开利门，贾百姓，朝以货财为荣，无仁义之廉，则玑星低，低者，枢玑星下移，移则山跃参差，天投石，蝗虫为害，奎星息，期九年；主试天下，无文法，兵官荣，王者不用仁义为政，则佞臣炽，哲人消，群奸之害，以圆为方，以欺为忠，朝廷闭塞，天下蔽壅，则杓仰，仰者，杓星上句，移而高，则山崩，龙群吟，飞火，泉踊，彗入斗，辰守房，天库虚，狼狐张，期八年；五伯起，帝王亡，后党嬉，（宋均曰：嬉，盛也。）谗贼兴，群官之政，以私害公，则魁星反而扰衡。”《春秋运斗枢》曰：“王者承度、行义、郊天、事神不敬，废礼，文不从经图，则枢星不明，主病目舌若喉，此类见；主以逆天自恣，为三公名侯所谋，举土功，立州侯，失德逆时，害谋显恶，问仰左官，随意已虏符，则璇星不明，主鲜落，若偏枯，近臣恣，将相谋；主以逆阴失符，德义少残，百姓家狱惨毒，吏巧邪暴，设变害舒，失民命，怀冤抑，则玑星不明，主病心腹若眩疽，太尉谋；主以逆人伦，诛符命，到禁切，愚喜怒，动失时，则横星不明；若主庳蹶逆，以无禁诛，远雅颂，若倡优奢，政伪度，毁谗则嬉，则玉衡不明；主若痿蹙，以迷或诛，德弊任过，官多尸禄，爵赏逆符，不修斗度，房表之枢，法令数更，以苛相杓，则开阳星不明；主若鬲疽，以不聪明诛，废江淮，不省山渎之祠，州士之位，不应天符，斩伐无度，坏山绝渠，威德四弱，外国远州，摇光不明。主若肿痂痔痛，备失枢。”《孝经援神契》曰：“王者德至于天，则斗极明。”《援神契》曰：“天子不事祠名山，不敬鬼神，则斗第一星不明；数起土功，坏决山陵，逆地理，不从谏，则第二星不明；天子不爱百姓，则第三星明；发号施令，不从四时，则第四星不明；用乐声淫泆，则第五星不明；用文法深刻，则第六星不明；不省江河淮济之祠，则第七星不明。”《孝经内记》曰：“两北斗夜见者，天子易后当起。”石氏曰：“北斗第四星，名照明，大动，天子兵强国安，其微小，色若青黑，军破国亡。”石氏曰：“七政星明者，其国昌；不明者，其国有殃。”石氏曰：“北斗七星，欲其明大，润泽相类；不相类者，治乱。”又占曰：“北斗一星亡，天下必有大事，若有大变。”又占曰：“正星有变、其宫有忧若死；法星有变，女主当之若死；令星有变、火官有忧若死；伐星有变，水官有忧若死；煞星有变，土官有忧若死；危星有变，木官有忧若死；部星有变，金官有忧，若死。”甘氏曰：“衡星分明，则法令从；微细，则法令不行；衡星相疏，法令缓；相去数，法令急。”又占曰：“北斗自晕，破军，北斗消，天下君臣相背。”巫咸曰：“北斗明星，王者治。”郗萌曰：“北斗杓为北高，主急事，驰马兵惊；常以春三月候北斗魁第一星者，曰应星，色赤，大赦；色白，有喜。”郗萌曰：“北斗旁多星，则国家安。”又占曰：“北斗前移，外胡人北移，内胡人南。”巫咸曰：“王者逆道，则北斗不明。”《瑞应图》曰：“王者孝行溢，则斗涢精者，精光不陨也。”《荆州占》曰：“北斗星盛动摇者，不出百日中，天下尽以兵革死。”《荆州占》曰：“北斗中多小星者，民怨上，天下多讼法者：无星，二十日有赦。”又占曰：“北斗亡，不相反害，必有伐主。”《荆州占》曰：“北斗第一星不明，御史大夫非其人也；第二星不明，大司农非其人也；第三星不明，少府非其人也；第四星不明，光禄非其人也；第五星不明，鸿胪非其人也；第六星不明，廷尉非其人也；第七星不明，执金吾非其人也。”《荆州占》曰：“北斗魁第一星，主阳，主德，天子之象也，万国之始也；即有变，日应之，使其官有忧，若有死亡；正星色赤，有兵，不出月中；色白，为水，若扬光。色赤，无利，春至夏，马牛金石物贵；夏至秋，黍麦贵；秋至冬，粟黍麦鱼盐贵；冬至春，薪菜贵，而籴贱。”《荆州占》曰：“北斗第二星，主阴，主刑，而生万物，女主位也；即有变，月应之，无救，大人一子为忧，女主官当之者死；法星色赤，有兵无救，期一岁，若二岁，兵罢；色青，三日有兵，期三月，若四月；色青不复，有暴疾之君；色青白，有白衣之会，期三月；色黄黑，更弊；色黑，有大水，期三年中，其有，期三月中；色黑白，郭坏之，有暴水，若大风，期六月中。”《荆州占》曰：“北斗第三星，变色青黑，变更法令，天下不安，赤黄有兵；其变白，为一月，而兵罢。”又占曰：“北斗第四星，色青若赤，大臣有忧；黄，君有喜。”又占曰：“北斗第五星，色青，米粟贵；赤，菽贵；赤黑，麦贵；白，禾黍贵；黑，籴贱。”《荆州占》曰：“北斗第六星，色青，有离国；赤，有兵。”又占曰：“北斗第七星，一名应星，主兵；即有忧，太白应之，金官有忧若死；色赤，死，有兵，期一岁，其春也，有喜；色青，有移徙民；色黄，有君益地；色白，有忧；色黑，有水。”《文曜钩》曰：“辅星匡危。”（孟康曰：在北斗第六星旁。）《春秋合诚图》曰：“辅星主旋明。”《援神契》曰：“辅星正，矫不平。”《荆州占》曰：“辅星，丞相之象也。”《雒罪级》曰：“辅星微，公宰弱，无良羽。”《春秋纬》曰：“辅星小，天子佐消，七政毁，辅乃亡。”《春秋纬》曰：“辅星明近，则辅臣亲厚；疏小，则辅臣微弱，无道。”郗萌曰：“辅星明，则王者夹辅佐出。”郗萌曰：“辅星远斗星五六寸，相不死，出走。”《荆州占》曰：“辅星近斗，一寸、二寸，臣欲迫胁主。”又占曰：“辅星不见，相死。”又占曰：“辅星北，则黄瑞降，子孙蕃昌。”又占曰：“斗星明，辅星不明，主强臣弱。”又占曰：“辅星明，斗星不明，臣强主弱。”又占曰：“辅星大而明，主夺攻。”又占曰：“辅星不明，相不死，则免。”又占曰：“辅星欲小明，小明，则相明。”又占曰：“辅星合斗星，十日，兵起。”又占曰：“辅星明大，与斗星合，兵起，臣强主弱。”又占曰：斗辅星去，丞相去。”《孝经右秘》曰：“大夫不信，斗辅亡。”郗萌曰：“辅星入斗中，相系。”《荆州占》：“辅星入斗中，辅臣有诛者。”《荆州占》曰：“辅星生翌，天子惊，大将谋。”《春秋纬》曰：“辅星生翌，不出三年，主诛臣为王。”又占曰：“邪臣挟私，擅国符，辅生翌。”又占曰：“九卿阿党，排挤正直，骄奢侈害，则江河溃决，斗辅生角，辅远阳，大臣无德，邦必立王。”《石氏赞》曰：“北斗七星，廪授辅相，（一本云：辅养。一本云：辅争。）近臣见微意。”
　　
　　紫微垣星占五十九
　　石氏曰：“紫微垣十五星。西蕃七，东蕃八。在北斗北。”（右星入轸十度，去极九十度半，在黄道内五十六度太。）《荆州占》曰：“紫微宫，紫北也；宫，中也；一名天营，一名长垣，又曰日旗。”《乐什图》曰：“天宫，紫微宫也。”《春秋合诚图》曰：“紫宫者，太一之常座。”（郗萌曰：太一之常舍也。）巫咸曰：“紫宫者，天子之常居，土官也。”张衡《灵宪》曰：“紫宫为皇极之居。”《春秋元命苞》曰：“紫宫，吐阳合阴。”《淮南天文闲诂》曰：“紫宫，执斗而佐还，日行一度，以周于天；日冬至骏狼之山；骏狼之山，冬至所止也；日移一度，行百八十二度八分度之五而夏至牛首之维；牛首之维，夏至之所至；反覆三百六十五度四分度之一，而成一岁。”《诗含神雾》曰：“紫宫主出度。”《圣洽符》曰：“紫宫以戊子日侯之，宫乱则荒，其君骄奢，不听谏，奸佞在侧；紫宫和而正，则致凤凰，颂声作。”石氏曰：“紫宫之星，均皆明，大小有常。”郗萌曰：“紫宫星不盛，即士耗，亡妻子。”又占曰：“紫宫旗直者，天子出，自将兵；紫宫开，兵起。”《荆州占》曰：“紫宫星盛，即吉昌，内辅强。”《石氏赞》曰：“紫微宫中十五星，备蕃臣。”
　　
　　北极钩陈占六十
　　石氏曰：“北极五星，钩陈六星，皆在紫微宫中。”（钩陈六星，入东壁八度太，去极十一度半，在黄道内八十四度。）《黄帝占》曰：“北极者，一名天极；一名北辰。（《论语》曰：譬如北辰，众星拱。共谓北极也。）紫宫，天圣主也，三公也；在北斗前。”（北极纽星，天之枢也，天运无辍，而旋星不移也。）《黄帝占》曰：“天枢，天一坐也。”吴龚《天官星占》曰：“北辰者，一名天一，名西秋。”《春秋纬》曰：“北极星，其一明大者，太一之光，含元气，以斗布赏开，命元节序神明，流精生一，以立黄帝。”《春秋纬》曰：“道起于元一为贵，故太一为北极天帝位。”司马迁《天官书》曰：“天极星，其一星，太一常居也，旁三星，三公，或曰子属。”《广雅》曰：“北辰回曜魄。”《黄帝占》曰：“北极，太一之座也；第一星，主月，太子也；谓第一星者，最赤明者也。”《黄帝占》曰：“极星盛，人君吉昌；不明，人君耗。”《礼纬》曰：“天子正珪瑁，则北辰列齐。”《春秋纬》曰：“北极，主出度。”又占曰：“极星亡，期八年，中国无君王，天下大乱。”《春秋纬运斗枢》曰：“王者承度、行义、郊天、事神不敬，废礼，文不从经图，则枢星不明。”《孝经纬》曰：“德至天，则斗星极明，甘露下。”石氏曰：“北极星明大，数动摇，主好出游；色青，微灭，皆凶。”《荆州占》曰：“北极出斗，去地三丈，大星独居，无位出，天下大乱，易姓，人相食。”又占曰：“北极中央星不明，去疏，主不用事；左星不明，太子有忧；右星不明，庶子有忧。”《荆州占》曰：“天枢，大端指心，小端指参。故用兵者顺行偕天枢；则左青龙、右白虎、前朱雀、后玄武。苍龙，白虎，朱雀七星，玄武虚危。”
　　《春秋纬》曰：“上精为钩陈者，钩陈也，害土，立万物度数；以（阙）陈。”《乐什图》曰：“钩陈，后宫也。”《合诚图》曰：“钩陈，大帝之正妃也；大帝之常居也。”巫咸曰：“钩陈，天子护陈将军，水宫也。”郗萌曰：“钩陈者，后宫也。”司马迁《天官书》曰：“后勾四星；末大星，正妃；余三星，后宫之属。”《荆州占》曰：“钩陈，天子大司马。”又占曰：“钩陈者，黄龙之位也。”《荆州占》曰：“钩陈四守，太一之所妃也。”《黄帝占》曰：“钩陈四守，星盛，人君吉昌；不明盛，人君耗。”石氏曰：“钩陈星，欲其光明耀美，天子左右强；若细色黑，左右弱。”郗萌曰：“钩陈星盛，天子之辅强；小微，即辅弱。又占曰：“钩陈星去，不见，女主恶之。”《荆州占》曰：“主不用谏，佞人在位，则钩陈星不明。”《石氏占》曰：“北极五星最为尊，钩陈大星配辅臣。”
　　
　　天一星占六十一
　　石氏曰：“天一星，在紫宫门外右星南，与紫宫门右星同度。”（南星入轸十度，去极十度半，在黄道内七十四度半。）韩杨曰：“天一星，名曰北斗主。其星明，则王者治；不明者，王道逆，则斗主不明，七政之星，应而变色。”《黄帝占》曰：“天一星，地道也；欲其小有光，则阴阳和，万物成；天一星大而明盛，水旱不调，五谷不成，天下大饥，人民流亡，去其乡。”《黄帝占》曰：“天一星，明泽光润，则天子吉。”石氏曰：“天一星，欲明而有光，则阴阳和，万物成。”又占曰：“天一星亡，则天下乱，大人去。”《荆州占》曰：“天一之星盛，人君吉昌。”《石氏赞》曰：“天一太一，主承神也。”
　　
　　太一星占六十二
　　石氏曰：“太一一星，在天一星南，相近。”（入轸十度，去极十度，在黄道内七十四度半也。）《祖暅占》曰：“太一，赤，天帝神也；主使十六神，知风雨、水旱、兵革、饥馑、疾疫，灾害所在之国。”石氏曰：“天一星明，吉；不明，不吉。”《合诚图》曰：“太一离其位而乘斗，后九十日，兵必起。”《荆州占》曰：“太一星失其位，则天子有所之未反。”又占曰：“太一之居，左文而右武，后极而前行，四帝方旁，众神为辅；文武不明，辅乃不强。” 
　　
　　开元占经卷六十八
　　
　　石氏外官
　　
　　库楼占一
　　石氏曰：“库楼十星，五柱十五星，衡四星，凡二十九星，左角南。”（西北星入轸少，去极百四十度，在黄道外二十一度太，库楼一曰天库，兵车之府也，其大六星，库也；西四星，楼也；旁十五星，三三而聚者，柱也；中央小星，衡也。）巫咸曰：“天库，金官也。”《春秋元命苞》曰：“天库，主陈兵。”《黄帝占》曰：“五车外库者，芒角明大，星多蕃众，则兵大起，车骑多用；库楼所指者兵，所指者兵所往，人能知；库楼者，使人不忘。”《洛书》曰：“库楼兵动，害及胡；一曰戎马惊。”《洛书》曰：“库无星，下土臣逆，谋兵乃生。”《春秋纬》曰：“天库虚，诸侯谋反；一曰中州谋兵四合。”《春秋考异邮》曰：“王者谋伐四夷，则库兵动。”又占曰：“库楼五柱皆动，五将尽行；五柱生角若芒，多公及具无处车马。”石氏曰：“库楼及五柱皆不见，兵车尽出，天子自将兵。”焦延寿曰：“天楼星上近柱，王者楼殿有飞不如其处，若有天火烧之者。”郗萌曰：“天库主远兵，星摇者，其将行；星皆动，将尽行。”郗萌曰：“天库星众，则藏善散，若皆去；则兵起。”《石氏赞》曰：“库楼之官兵所藏，其中欲实，恶虚空。”
　　
　　
　　南门星占二
　　石氏曰：“南门二星，在库楼南。”（右星入轸十四度，去极百三十度，在黄道外二十一度太。）《春秋纬》曰：“角南两大星，曰南门。”（南门，天之外门也。）《黄帝占》曰：“南门星欲明，执法吉，人主昌；吉星若不明，非其故，则臣不忠，若有兵起，王者忧。”石氏曰：“南门中有小星三芒者，则兵车出。”《石氏赞》曰：“南门二星，主守兵。”
　　
　　平星占三
　　石氏曰：“平星二星，在库楼北。”（西星入轸十四度，去极百度，在黄道外十一度太也。）《春秋合诚图》曰：“平星，主廷平。”《论谶》曰：“平星，主法。”《黄帝占》曰：“平星，欲其明而正直，大小齐同而明，君臣和，政令行；其星不明，差戾不正，君臣不和，政法荒乱。”石氏曰：“平星欲齐等，广狭有常，高下不差，则天下治，万物成。”《石氏赞》曰：“平星执法正纪纲，其星差戾政乱荒。”郗萌曰：“平星主天下之狱事，若今廷尉之象。”
　　
　　骑官星占四
　　石氏曰：“骑官二十七星，在垣南。”（西行北星入，亢四度太，去极百一十五度半，在黄道外十九半也。）石氏曰：“骑官，一名轻能；星众，天下安；星少，骑士畔。”（骑官者，今虎贲也。）石氏曰：“房南众星曰骑官将军；骑官主宿卫；一曰骑官，金官也。”《黄帝占》曰：“骑官者，宿卫帝宫，以防不虞；其星常众而明，王者后宫吉，天下安；其星微少，若芒不见，守卫忧兵大起，骑乘出。”《荆州占》曰：“骑官星众，则骑出；一曰星无故皆去，则骑官东守卫王。”
　　
　　积卒星占五
　　石氏曰：“积卒十二星，在房心南。”（西星入氐十三度太，去极百二十四度少，在黄道外二十一度少也。）石氏曰：“积卒一名卫士，芒角动，聚兵事；一曰积卒，兵官，金官也。”郗萌曰：“积卒者，士也，积士也者，所以卫卒暴。”巫咸曰：“积卒，兵官，金官也。”《黄帝占》曰：“积卒主守卫明堂，其星欲微小而明，则天子吉，其国安昌；若明大动摇，则君臣不宁，朝廷有兵；一曰积卒主守卫。”《春秋合诚图》曰：“积卒主卫尉。”石氏曰：“积卒一星亡，兵少半；出二星，亡兵大半；出三星，亡兵尽出。”《海中占》曰：“积卒不如其故，兵其微细，若不见，兵车尽出，士卒满野。”《石氏赞》曰：“积卒十二星扫明堂。”
　　
　　龟星占六
　　石氏曰：“龟五星，在尾南。”（头尾入尾十二度，去极百三十一度，在黄道外二十一度。）《黄帝占》曰：“龟星，一名连珠，赞神明；其星明，则君臣和好，奉祀神明岳渎；其星不明，则上下乖离，臣逆于君，不事鬼神，其国不安，主有忧。”《黄帝占》曰：“龟星不居汉中，川有易者。”石氏曰：“龟星常居汉中，吉；星明，君臣和；不明，即乖。”又占曰：“龟星常居汉中，则阴阳和，雨泽时；星若不居汉中，有易水；一曰天下水，早物不成。”《石氏赞》曰：“龟星在东，赞神明。”
　　
　　傅说星占七
　　石氏曰：“傅说一星，在尾后。”（入尾十二度太，去极百二十度半，在黄道外十三度太。）《黄帝占》曰：“傅说星，主后宫，祈神明，保子孙；文章祝说，以求福庆；其星明，则后宫吉，子孙昌；其星不明，或若不见；则后宫人多疾，子孙凶，多有死者。”《春秋元命苞》曰：“傅说主祝章，巫官也；章，请号之声也。傅说，盖女巫也，主王后之内祭祀，以祈子孙，广司胤嗣。”石氏曰：“傅说星亡，社稷无主。”石氏曰：“傅说星明大，则吉；不明者，天一多祷祠。”焦延寿曰：“傅说星入尾，天下有祝诅人主者，若有巫医之害；以入日占国。”郗萌曰：“傅说星光明，王命兴，辅佐出。”《荆州占》曰：“傅说星明大，王者多子孙；一曰傅说主祝章。”
　　
　　鱼星占八
　　石氏曰：“鱼一星，在尾后河中。”（入尾十四度，去极百二十二度在黄道外十二度也。）《黄帝占》曰：“鱼星，一名据星；一名蒙星；忽然不明而在，则鱼多；星亡，则鱼少。”《黄帝占》曰：“鱼星，主云旗，其星忽然不明，如云常居汉中，微而不明，则阴阳和，风雨时；其星明而动摇，则阴阳不调，雨泽不时，有大水。”《春秋元命苞》曰：“鱼星主云旗，统阴事，调和云雨之期。”《黄帝占》曰：“鱼星常居河旁；中河而处，则兵起，期七月；常在河东，近箕。”石氏曰：“鱼星大而明，则阴阳和。”又曰：“鱼星动摇，则水暴出。”又曰：“鱼星出河，大鱼死；一曰旱。”《海中占》曰：“鱼星中河而居，而明大，天下大水，津道塞；若微小，出河，中外天下大旱，五谷不成。”焦延寿曰：“鱼星明，则河海水皆出。”班固《五行志》曰：“鱼星中河而处，车骑满野。”《石氏赞》曰：“汉中鱼星知云行。”
　　
　　杵星占九
　　石氏曰：“杵三星，在箕南。”（北星入箕一度太，去极百三十二度半，在黄道外二十一度太。）巫咸曰：“杵臼，土官也。”《黄帝占》曰：“杵星明而动，天下有兵，杵臼用事，军粮急；其星微小，天下安宁而无兵。”石氏曰：“天杵臼动，则民失其釜甑，大去其乡；杵纵则民足食，横则民饥。”石氏曰：“天杵臼星不具，民卖釜甑。”甘氏曰：“杵臼星明，则天下安，五谷成，杵臼用，其年丰；星若不明，岁大恶，五谷不成，杵臼不用；一曰杵在箕南，给庖舂。”
　　
　　鳖星占十
　　石氏曰：“鳖十四星，在南斗。”（右星入南斗一度，去极百二十九度半，在黄道外十四度也。）《黄帝占》曰：“鳖星常居汉中，微而不明，则天下和，雨泽时；其星若不居汉中，则阴阳不和，天下旱。”石氏曰：“鳖一星去，有白衣之会；二星去，有大丧；以去日占国。”班固《天文志》曰：“鳖星不居汉中，有易川者。”《石氏赞》曰：“鳖星为水虫，太阴也。”
　　
　　
　　
　　九坎星占十一
　　石氏曰：“九坎九星，在牵牛南。”（西南星入斗十四度半，去极百三十六度，在黄道外十九度太。）巫咸曰：“九坎，水官也。”《荆州占》曰：“九坎九星，主水旱之事。”《黄帝占》曰：“九坎，主通水泉。星明，则阴阳调和，百川通流，皆注于海；星若不明，百泉不通，河海枯竭，天下大旱，人民饥馑，国有忧。”石氏曰：“微，吉；明，不吉。”《石氏赞》曰：“九坎九星水泉通。”
　　
　　败臼星占十二
　　石氏曰：“败臼四星，在虚危南。”（西南星入须女十度，去极百三十一度少，在黄道十九度。）《荆州占》曰：“败臼四星，主正治之事。”《黄帝占》曰：“败臼，主殃凶。其星微而不明，温温然，则主者吉，人民安；星明而动摇者，人主有忧，疾多灾凶，人民愁苦，天下不安，多死丧。”石氏曰：“败臼一星不具，民卖釜甑，去其处；一曰败臼四星，主凶灾。”
　　
　　羽林星占十三
　　石氏曰：“羽林四十五星；垒壁阵十二星；凡五十七星，在营室南。”（四星入危四度太，去极百二十度太，在黄道外十三度太也。）郗萌曰：“羽林一名材官；一名天南库；一名单于军；又主翌王。”《春秋合诚图》曰：“危南有众星，曰：羽林，为天军；又羽林军，水官也。”《元命苞》曰：“羽林主军骑。”《黄帝占》曰：“羽林星，三三而居，行列相随，守卫之官也。其星实而众明，王者吉，其国安；星希而不明，若动，兵士出；星若亡不见；天下兵尽出。”郗萌曰：“羽林星不欲动，动即有兵，不出六十日，兵车发，有所之而起。又曰：不出三十日有兵。”又曰：“羽林中无星，天下兵尽出；一曰大将军发，若大赦。”《春秋元命苞》曰：“垒城在军位。”郗萌曰：“垒城钺，主斩矛。”又曰：“阵星备武，急非其故，兵起，有破军杀将。”《石氏赞》曰：“羽林众星主翼王。”《石氏赞》曰：“垒壁阵十二星，为营壅。”
　　
　　北落星占十四
　　石氏曰：“北落一星，在羽林西南。”（入危九度，去极百三十度太，在黄道外二十三度半。）郗萌曰：“羽林西南有大赤星，状如大角，天军之门也，名曰北落，一名师门。”（北者，宿在北也；落者，天军之北落也，师者，众也；门者，军门也。）《春秋合诚图》曰：“北落主非常。”《黄帝占》曰：“北落师门，星明大，士卒昌，大将军强；星微小，若亡不见，天下兵，大将出行，其国不宁，主有忧。”《春秋元命苞》曰：“北落角者，兵起。”《文曜钩》曰：“北落亡角，有军。”《石氏赞》曰：“北落师门一星，主候兵。”
　　
　　土司空星占十五
  </div>
  <div class="pagination">
   <a href="开元占经_page45.html">
    上一页
   </a>
   <span>
    ...
   </span>
   <a href="开元占经_page41.html">
    41
   </a>
   <a href="开元占经_page42.html">
    42
   </a>
   <a href="开元占经_page43.html">
    43
   </a>
   <a href="开元占经_page44.html">
    44
   </a>
   <a href="开元占经_page45.html">
    45
   </a>
   <span class="current-page">
    46
   </span>
   <a href="开元占经_page47.html">
    47
   </a>
   <a href="开元占经_page48.html">
    48
   </a>
   <a href="开元占经_page49.html">
    49
   </a>
   <a href="开元占经_page50.html">
    50
   </a>
   <a href="开元占经_page51.html">
    51
   </a>
   <span>
    ...
   </span>
   <a href="开元占经_page47.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
