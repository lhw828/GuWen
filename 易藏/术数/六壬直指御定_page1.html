<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 1 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 1 页/共 65 页</h1>
    <div class="content">
甲子日第一局　干上寅
　　课体：伏吟，元胎。
　　课义：两贵差跌，六虎陈列，病讼皆畏，仕宦怡悦。
　　解曰：昼贵临于夜地，夜贵临于昼地，谓之贵人差跌。干贵者，事多参差，不能归一。干支拱定昼贵，止求一处贵人方为有益。四课上两寅属虎，二子乘虎，初传寅虎，末传申虎，所谓六虎陈列也。二虎临宅，申虎又属官鬼，常人占病、占讼，岂不可畏？德禄驿马临日发用，末传官鬼乘虎为催官使者，故仕宦占之则怡悦也。甲上加寅或卯，名懒求财格，心多退悔。
　　断曰：此自任之卦，又曰元胎，利静不利动，利上不利下，利君子不利小人。刑中有害，破中有合，吉凶祸福，相为倚伏。
　　天时：水火伏匿，龙神入庙，无雨有风。谋望：先难后易。家宅：恐有动迁，夜占防孝服。婚姻：不利，昼占女子美好；夜占女子丑恶。疾病：主失音，肝家受病，肾水枯竭，宜清金滋水。胎孕：聋哑。求财：不甚得意，防人暗害。捕获：女人在西北，男人在正南，俱不出境。遗失：在家中。行人：远者回转，近者将至。出行：宜从旱路。征伐：玉帐经云，青龙发用，得宝货与图书，防有伏兵，亦防吉中有凶。
　　毕法云：虎临干鬼凶速速，日乘旺禄休狂妄，虎乘遁鬼殃非浅，宾主不投刑在上。吴越春秋，三月酉时范蠡占吴王病，三传寅巳申，德禄在寅，病在巳，绝在申，春木旺金囚，无伤也。己巳有瘳，壬申全愈。

甲子日第二局　干上丑
　　课体：比用，连茹。
　　课义：见生不生，互换无形，占父母病，不得安宁。
　　解曰：三传虽水生干，而戌亥旬空，子亦贪合，皆不能为生，故曰见生不生。子丑寅亥虽交车相合，然空而无形，何益之有。父母爻空，若为尊长占病则凶。后武相乘是暗期，从来明里不曾知；忽因天鬼来冲破，却觑旁人眼共眉。
　　断曰：此比用之课，知一而不知二。舍远就近，舍疏就亲；恩中主害，事起同类；孟行不行，孟止不止；节外生枝，先进后退。初传有阴助之意，惜乎入于无用之乡。谋官谒贵，有合而未合之象。惟利解散忧疑，易所谓履虎尾而不咥人也。
　　天时：主晴，久雨亦晴。家宅：经云，空神抵宅，门户虚堕，占者虑有失脱虚耗事。婚姻：虽成无益，得而复失；夜占系贵家之女，美好而能饮。胎产：临产则易生，是女胎或双生。疾病：头目有病，火气甚衰，新病渐安，久病及占父母皆凶。失物：难寻。捕获：不能得。行人：即归。出行：当从水路，恐有阻隔。征伐：彼此无接，无吉无凶，当整饬军容，以防万一，敌人虽有阴谋，不足畏也。
　　毕法云：交车相合交关利，闭口凡占莫测机，不行传者考初时。课经：夜占亥加子，太常乘日之长生临支，交车相合，主宅中有婚姻之事，或开彩帛铺，或开酒食店。三传皆在四课为盘珠格。若太岁日月临传，主事远大，谋为得遂。


甲子日第三局　干上子
　　课体：比用，悖戾，斩关，励德。
　　课义：不待启齿，慨然而惠，昼卜如言，夜占仔细。
　　解曰：支来生干，是慨然上门而惠我也，何待启齿。昼占则上乘天后，又益其生，所以如言。夜则乘虎，反主惊疑，所以更宜仔细。若贪初传之财，引入鬼乡与脱气之地，申坐戌空，三传系三旬空亡，占事到底无成，不可以先空后实许之。末传虽助初，则反克干上之神。若有妄动，后必有祸。况戌财既系旬空，两元相夹，得不偿费，又三传间退，所谓倒拔蛇者是也。日财坐空，乘元临支，防有失脱。
　　断曰：此课所占，多是外事。占忧疑自散，灾害不成，祸乱不作。
　　天时：当日有微雨或雪。家宅：防有虚耗，门户未宁。婚姻：难成，成亦必至暌离；占女黑而越礼，女就男家。产孕：得男喜，申日可生。功名：总是虚华，徒劳心力。求财：惟利白手空拳，反有所获。逃失：难捕，虽闻其声，不见其人。出行：马带青龙，一路安逸，天气晴明，但恐关津阻碍。行人：初传空亡，行人当未归，应在半途。遗失：有家奴盗去，亦未入手。出兵：多见阻滞，劳而无功，敌使所言，情事不实。委托：惟当守正，不可托人。
　　毕法云：避难逃生须弃旧(初传旬空，中传日鬼，末传脱气，皆无益，止宜就干上子水受之)，踏脚空亡进用宜，虎临干鬼凶速速(申加戌，昼将乘虎可畏，而申坐戌空，虎阴上乘午火，亦能制虎)。古鉴：此课脾病，脉短病重，发用戌土乘武，四课不足，幸末传龙能克虎制鬼，久而自安。


甲子日第四局　干上亥
　　课体：元首，三交，三奇，高盖，天烦。
　　课义：生空鬼存，破败家门，临难闭口，贵不施恩。
　　解曰：干上亥乃空生，支上酉乃实鬼也。酉为旬尾，居于宅上，闭口可以免难。酉破子水，子又败于酉，故主门户破败。两贵入狱，自己尚不能安，何有恩惠之施于任璀。
　　断曰：元首之卦，以尊制卑，以贵制贱，占事多顺。起于男子，为臣忠，为子孝。讼利先举，为客者胜。
　　天时：大晴。家宅：多有生意，门户若有酒馆食店或孟会之类，必能发福。婚姻：可成，女子美好。谋望：勤苦方成。遗失：在道路中获。出行：必见阻隔。产孕：恐是女胎，产时惊恐。行人：马临病气，当为病阻。疾病：主喘咳劳伤，发于肺，及于脾，虽重无害。出兵：发用青龙有大胜之兆，冬春吉，夏秋忌。
　　毕法云：六月占亥加甲，亥为木之长生，父母爻空，又是死气，主父母有灾。又子将加卯，青龙发用主文职。卯木官星乘雀，主文字发科，元首主首擢。午为天马，卯为天车，子为华盖，为高盖乘轩。火为威仪，主礼部，数二，主品极尚书。末传为归结，子与天后相乘，主寿八十一。支上见酉主招女，乘太常，主聪俊配武弁。指南：卯年十一月寅将加巳，龙神发用无气，又上克下，当暂归林下。明春禄马生起龙神，又当应召出山，位列公卿。德蛇相加，有邪正同处之象。


甲子日第五局　干上戌
　　课体：重审，斩关，炎上，狡童，泆女。
　　课义：支干互克，各被相触，昼畏中传，亡财失仆。
　　解曰：干上戌克子，支上申克甲，是各被相触也。中传午遁旬庚，上乘白虎，至凶至恶，纵空亡不能为解。毕法云：虎乘遁鬼殃非浅，占病甚危。初戌财仆既为旬空，又遭夹克，则仆亡财失，所不免也。
　　断曰：重审之卦，传见炎上，主多虚少实之象。以墓临生，明事反暗，求谋失意，事有难成，不可托人，亦不可投谒。解散忧疑则吉，守旧则亨。九流僧道，白手求财，无心谋干者，可望成就。盖重审以下克上，以卑犯尊，以贱役贵。事多不顺，起于女人，多是内事。阴小在下，不可遂意而行。课体虽曰芜淫，亦不止夫妇阴私暗昧也。
　　天时：晴不雨。家宅：破耗致穷，常人有官事。婚姻：暗而不明；后克龙，辰克日，主女妨夫。产孕：男胎不实，防有伤损。疾病：属肺与大肠，久病则凶。出行：不利。行人：未至。遗失：为家人隐匿难寻。捕获：贼在东南，音信不实，捕之无踪。出兵：辰上克日，夜占元武克勾，大宜谨慎。
　　毕法云：初遭夹克不由己，夫妇芜淫各有私；六阳数足须公用，后合占婚岂用媒。心镜云：干将就子忧甲克，子近甲兮魁必侵；妻怀内喜私情有，甲子相生水合金。


甲子日第六局　干上酉
　　课体：知一，长幼度厄。
　　课义：彼己遭孽，无德可说，惟忌交关，家道歇灭。
　　解曰：酉克干，未克支。寅乃日德，既已被克，则无可说矣。若论交关，则未墓干而酉败支，不惟家道消歇，人亦昏晦。财生干上之鬼，不利干谒，求财须防祸发。朱雀作日鬼加于干上，在朝官员宜防弹劾。若上书献策，反受责斥。
　　断曰：知一之课，一曰比用，主转手托人之象。初传见禄马，君子占之可望动迁，但发用坐于墓上，凡事自招暗昧。且比用为同类，或有朋友谗妒之者。事主外来，利主不利客。又为闭口，凡事多不肯言，恩中生害，事有含冤。
　　天时：夜占虎乘寅临未，有大风，巳日可以望雨。家宅：常人有官讼是非，受贵人愚弄诳诈。疾病：伤于饮食，翻胃吐逆，或至不语，或至绝粒，尚可医。婚姻：难以成就，亦主克害。出行：防有是非，孟动身而有阻。行人：即可到家，路上防小人偷窃。产孕：胎神临于德禄，生女必有厚福。遗失：为粗眉大目人盗去，反要生事相害。捕盗：人在东南，难获。出兵：主有恩命，未获全功。
　　毕法云：干支全伤防两损，害贵讼直遭屈断。古鉴：九月卯将加申占病，此人因往妻家有染，遂得阴症成痨。盖今日之干加未，未为妻家，天后在上，乃妻家之妇人。酉为色，勾陈为思虑，又酉为闭口，是思虑不敢言而成病也。


甲子日第七局　干上申
　　课体：反吟，元胎，涉害。
　　课义：禄绝德废，以贵干贵，君子宜占，常人深畏。
　　解曰：寅乃日之德禄，临申被克，居于败绝之地　故云禄绝德废也。丑未昼夜贵人，彼此相加，往来反覆，有以贵干贵之象。中传青龙官动，利于君子，在常人则不免官事缠扰，非吉占也。大概反吟诸课，事多反覆，谋望难成。
　　断曰：天地反吟，十二神各易其位，全无和气，来而复往，去而复来，凡事疑滞，远近关心。盖德禄既废，则动而无依，静而无倚。祸生干外，将及其身，所宜修德以召和也。
　　天时：夜占有雨。家宅：子孙耗费，兼有刑克，忧中有喜，喜中有忧。婚姻：交车合，媒人得力，或仆隶，或有印人；昼占女子甚凶躁，夜占则美。疾病：病属火症，或心血不足，防翻覆，秋占不吉。出行：半途而返。行人：即至。官讼：有刑责。胎产：应生长男，临期易生。出兵：防有奔败，众人亦恐离散。
　　毕法云：虎乘遁鬼殃非浅，干支值绝凡谋决。指南：亥将加巳。现任得夜贵，德丧禄绝，必将去位。朱雀月将加巳生日，四月有温旨相留，二马逢冲，秋必驰驿而去。古鉴：申年二月，亥将加巳。行年见子，子水生干申，申加于天后，初末皆见天后为雨露。申为尊长，寅为卑下，官星见两重雨露，当父子及第。甲以午为子，宅上子水克之，午为离、为目，子当病目。


甲子日第八局　干上未
　　课体：知一，铸印，乘轩，度厄。
　　课义：夜贵初害，事小凶大，行人未归，彼此驵侩。
　　解曰：初传子害干上贵人，讼虽直而遭屈，事虽小而得凶。墓神覆日，占身则昏滞，占病则沉困，占行人则未归。干孟脱支，反被支上巳火脱去，是彼此欺诳。若市井牙侩之相与，全无实心也。
　　断曰：此见机之卦，孟用不用，孟言不言，事非一端，从中取用，进退不定，凡事有迟疑之象。发用又见六害，虽见生我助我，亦为无益。盖阴阳犹未通，血脉犹未和也。
　　天时：夜占龙神发用，至未日有雨。婚姻：夫妇受制，未必成就。疾病：齿痛呕血或惊悸之症，治之易痊。家宅：墓神加干，主人昏暗，只能利益于人，防小口病。求财：暗昧不明之财可得。谋望：先难后易。遗失：是文书、食物之类，宅里寻。捕获：在南方马市，却难寻获。出兵：恐有改图。
　　毕法云：害贵讼直遭屈断，彼此猜忌害相随。古鉴：申年二月亥将加午。未墓加甲，谓之日入墓。墓上得子，六害相穿。未为眷属，上见天空而害于子水，父母螣蛇绕之，传归宅上，必因家眷人宅起讼。巳为破碎，为厨灶，乘太常是有服人分争。巳火为子，末传刑起未中丁火，应添小口。行年即寅，故当年兴讼。日上是未，故讼起六月。


甲子日第九局　干上午
　　课体：元首，润下，斩关，闭口，励德。
　　课义：昼虎遁鬼，传将俱水，既历灾危，然后美己。
　　解曰：午虎遁庚而为干鬼，其祸甚速。幸三传皆水，可以制鬼而生干。未免先历灾危，后臻美利也。支乘坟财，干并午虎，占病者庚午日凶。元武乘神临于旬首，即为闭口课，不必旬尾加旬首也。更兼壬癸水将，多因私事，假借成公。
　　断曰：元首之课，以尊制卑，以贵役贱，事多顺绪，起于男子。事非一人，或关乡邻，或牵亲友，克应之期，未即归结。
　　天时：连绵有雨。家宅：防有动摇，家长有力，但财不能足用。考试：不利。求财：难得，恐为小人所夺。婚姻：大不吉。疾病：虚怯之症，医治可愈。胎产：胎不安，产不育。出行：旱路平安，水路有失。捕获：闭口课，大宜捕盗。商贾：必然折本，在路羁程。出兵：主胜，但恐将不得力。
　　毕法云：三传递生人荐举，支坟财并旅程稽，夫妇芜淫各有私，虎乘遁鬼殃非浅，合中犯煞蜜中砒。课经云：甲克支上辰土，支克干上午火。若男年命在支上，女年命在干上，谓之真解离卦。又斗罡系日辰阴阳发用，为死奇。天罡、辰也，灾劫恶煞，相并克贼，乘白虎更临岁月之上，为三死课。天罡临日，则旬内忧；临辰上，则月内忧；临岁，则岁内忧。


甲子日第十局　干上巳
　　课体：重审，元胎，苛察。
　　课义：止宜散虑，两贵皆怒，支干俱刑，家庭难住。
　　解曰：干支俱被上神脱去，止宜散忧释虑而已，占事则无气也。两贵入狱，干谒非其所喜。干支各自相刑，子卯属于门户，门户不利，所以难住。中末长生，德禄既空，独存申金，乃日之鬼，所谓不行传者考初时也。
　　断曰：初传克制末爻，德禄又临于空地，一切谋为有始无终，不能如意。中末皆空，但以初爻断其事类。
　　天时：昼占雨，夜占晴。家宅：干支俱脱，恐遭盗贼，人宅俱不平安。功名：虽有虚名，不能长久，或有官无禄。求财：无望。官讼：自相矛盾，官不肯休。胎产：女胎，顺利。行人：马空未至。出行：当从水路，陆行防病。婚姻：可成，夜占女子能饮。疾病：禄神空，恐不能食，春夏占医人得力。出兵：虽有胜兆，必见耗财失众。
　　毕法云：人宅受脱俱遭盗，脱上逢脱防虚诈，不行传者考初时。课经云：吉神受制，喜必虚声。指南：丑年五月申将加巳。月将龙官内战，必因执政败事。干乘飞符，支见游魂，目今人宅必有灾非。又丁动刃逢，贵履地网，必见公讼拘系。幸勾阴生日，事可辨雪。德神禄马，会人天门，定然位居显要，但值旬空，难以久远。


甲子日第十一局　干上辰
　　课体：重审，不备，斩关，登三天，狡童。
　　课义：初财夹克，中午脱气，末乃虎鬼，惊危至矣。
　　解曰：初传辰为日财，即被甲克，又被六合卯克，即毕法所谓初遭夹克不由己也。中传午为子孙，而申加于午，是子孙与鬼为朋，不可恃以为救。惟幸甲干投干支上之子而就生，亦可以避难逃生耳。辰乃日财，即支之墓，所课支坟财并旅程稽。行商者占此，必致折本，阻于道
　　断曰：此卦求官，愈尊愈吉，利于干谒天庭之事。小人得此，反为不利。盖知一之课，必知其一而后可用也。
　　天时：云浓有雨。家宅：家中动作皆宜，宅母主事，有赘婿在家。仕宦：有不次之擢。求财：可望。婚姻：急宜成就，后有好子。疾病：怒气伤肝，医人有力，在东南方住。出行：陆行有阻，水路大吉。行人：失利未归。出兵：得全胜，且获金宝玉帛。胎产：定是男喜，母子俱安，产期甚速。
　　毕法云：权摄不正禄临支，虎临干鬼凶速速；初遭夹克不由己，后合占婚岂用媒；避难逃生须弃旧，罡塞鬼户任谋为。中黄经云：辰午申为课，三天不可登；病死遭刑殛，讼须省部陈。括囊赋：日临辰位，招两姓以同居。


甲子日第十二局　干上卯
</div>
    <div class="pagination">
<span class="current-page">1</span><a href="六壬直指御定_page2.html">2</a><a href="六壬直指御定_page3.html">3</a><a href="六壬直指御定_page4.html">4</a><a href="六壬直指御定_page5.html">5</a><a href="六壬直指御定_page6.html">6</a><span>...</span><a href="六壬直指御定_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
