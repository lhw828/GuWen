<!DOCTYPE html>
<html>
<head>
    <meta charset="UTF-8">
    <title>开元占经 - 第 52 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 52 页/共 93 页</h1>
    <div class="content">　　
　　代星占三十一
　　代二星，在秦东南。
　　
　　晋星占三十二
　　晋一星，在代西南。
　　
　　韩星占三十三
　　韩一星，在晋北。
　　
　　魏星占三十四
　　魏一星，在韩，近秦星。
　　
　　楚星占三十五
　　楚一星，在魏西南，近郑星。
　　
　　燕星占三十六
　　燕一星，在楚东南，近晋星。巫咸曰：“齐赵诸国，应天列宿，土地九州；其星有变，各为其国。”
　　
　　离瑜星占三十七
　　巫咸曰：“离瑜三星，在代东，南北列。”（离，鵟衣也。瑜，玉饰，此妇人服也。）《巫咸赞》曰：“离瑜玩饰，并见舅姑。”
　　
　　天垒城星占三十八
　　巫咸曰：“天垒城十三星，如贯索状，在哭泣南。”《巫咸赞》曰：“天垒主北夷，丁零匈奴。”
　　
　　虚梁星占三十九
　　巫咸曰：“虚梁四星，在危南。”（虚梁，园陵也，非人所处，故曰虚梁也。）《巫咸赞》曰：“虚梁宫室，屋室谨祷。”
　　
　　天钱星占四十
　　巫咸曰：“天钱十星，在北落西北。”《巫咸赞》曰：“天钱藏府，聚众谈夸。”
　　
　　天纲星占四十一
　　巫咸曰：“天纲一星，在北落西南。”（天纲，大絙索也；以张帐幔，天子游犒，野次所须。）《巫咸赞》曰：“天纲武帐，宫府置卫。”
　　
　　鈇锧星占四十二
　　巫咸曰：“鈇锧三星，在八魁西北；一曰鈇钺。”《元命苞》曰：“鈇锧，主乱行斩，诛枉诈。”郗萌曰：“星欲不明，明若动，皆为鈇锧用。”又曰：“鈇锧非其故，兵起，鈇钺用。”《荆州占》曰：“星非其故，兵将有忧。”《巫咸赞》曰：“鈇锧拒难，斩伐奸谋。”
　　
　　天厩星占四十三
　　巫咸曰：“天厩十星，在东壁北，近王良。”《合诚图》曰：“天厩官，主传舍。”巫咸曰：“天厩星非其故，有庙戒之事，人主以马为忧；否则马疾。”《巫咸赞》曰：“天厩置驿，逐漏驰鹜。天厩主马，如今驿马其行，急疾与晷漏竞也。”
　　
　　天阴星占四十四
　　巫咸曰：“天阴五星，在毕柄西。”《巫咸赞》曰：“天阴羽猎，附耳密谋。” 
　　
　　
　　开元占经　卷七十一
　　
　　流星占一
　　
　　流星名状一
　　《河图》曰：“诸流星，皆钩陈之精，天一之御也。流星大如缶若瓮，行绝迹，名曰飞星。其迹著天，名曰流星。”孟康曰：“流星，光相连也，大如瓜桃，名曰使星、飞星，主谋事。流星主兵事，使星主行事，以所出入宿占之。”（自上而降曰流，自下而升曰飞。）《尔雅》曰：“奔星，谓之彴（便窕切）约。”（流星大时疾，曰奔。）郭璞曰：“彴而约，流星别名也。”石氏曰：“流星如缶瓮，初直后白，其前分为两，是为使星；所之国，受福。”《帝览嬉》曰：“流星夜见光，望之有尾，离离如贯珠，名曰天狗；从所下，兵大起，王者徙都邑，期三年。”巫咸曰：“流星有光，见面坠地，若不至地，望之有足，名曰天狗；所往之乡，有战流血，其君失地，期不出三年，灾应。”又曰：“大流星，堕破如金，散而有音声，野雉尽呴，名曰天狗；其所之地，必有战流血。”班固《天文志》曰：“流星有声，止地类狗，堕望如火，光炎炎中天。”《天官书》曰：“冲天其下，圆照数顷处，上锐，有黄色，名曰天狗；见则兵起千里、破军杀将；一曰状如大镜。”《玄冥占》曰：“流星夜见，头足如奋火，名曰天狗；其所下，有兵起，必有战，期二年。”《黄帝占》曰：“流星大如瓮，头大尾小，长可三四尺，其后形迹皎皎然，赤白色、名曰天棓；见则其国兵起，流血，有死将，期一年，远三年。”《雒书》曰：“飞星大如缶瓮，而行绝迹，色如烟火，堕，名曰天保；此星所往者，其分受福，有利；若有吉事，期不出年。”《文耀钩》曰：“流星有光，夜见墙垣，而有声音，野鸡尽呴；名天保，所止之野，大兵起。”《荆州占》曰：“流星有光黄白，从天堕有音；如炬烟火下地，鸡尽鸣，名天保也，所坠国安，有喜，若水。”石氏曰：“流星如缶瓮，其后缦缦，白亘天；王者吏均封疆。”《荆州占》曰：“将军均封疆。”《海中占》曰：“流星有声如雷，其音止地，野鸡尽呴，名曰天鼓；其所止国，兵大起，必有战，僵尸满野，期三年。”巫咸曰：“流星有光青赤，其长二三丈，名曰天雁，将军之精也，其国起兵，将军当从星所之。”《荆州占》曰：“流星，其色青，名曰地雁；其所坠者，起兵。”《圣洽符》曰：“流星大如瓮，其光赤黑，有喙者，名曰顿顽，见则其国有兵，有失地君，期二年。”《荆州占》曰：“飞星大如缶若瓮，后皎然白，前卑后高，此为顿顽，其所从者，多死亡，削邑而不战。”《圣洽符》曰：“飞星如瓮。（《荆州占》曰：大而赤，若瓮。）后皎然白，长可一丈。（《荆州占》云；长数丈）其星灭化为云，周流天下，名曰浩滑。（《荆州占》曰：名曰大滑。《海中占》曰：名曰否颠。）见则其国必有大战，流血积骨，期一年，远二年。”齐伯曰：“飞星如瓮。（《荆州占》曰：如缶若瓮。）其后皎然白，前卑后高，名曰浩亢。（《荆州占》曰：名曰降石。）摇头，乍上、乍下；大饥，人相食。（《荆州占》曰：人食不足。）期三年。”《荆州占》曰：“飞星大如缶，若瓮；后皎然白；星灭后白者曲环如车轮，此谓解衔；其国人相斩，为爵禄；此谓自相齧食。”《荆州占》曰：“流星大如缶，其光赤黑，有喙者；名曰梁星，其所坠之乡，有兵，君失地。”《太公阴秘》曰：“凡出军击贼，见大流星所指向者，将之用兵，顺之行则胜。”又曰：“流星下入军，营必空，主将无功，避之则吉。”《推度灾》曰：“奔星所坠，其下有兵。”《文耀钩》曰：“流星前如缶盆，后皎然白，其欲入时施，施如金散，此谓使星；其所入宿受福，期一年，远二年。”《春秋纬》曰：“大奔星有声，望之如火光，见则破军，四方相射。”（案《续汉书》曰：灵帝中平二年，边章韩遂将数万骑，寇三辅，五月夜，有流星如火光，长十余丈，照章遂营中，驴马尽鸣，贼以为不祥，欲走，董卓闻之喜，明日并兵俱攻，大破之，斩首数千级，章遂败走。《魏志》曰：司马宣王围公孙文懿，夜有大流星，长数十丈，从首山东北坠襄平城东南，及文懿走当流星处，斩之。又近验前代边将败绩，多有奔星坠其营中。）石氏曰：“流星落落，如遗大光，其下有战伤。”又曰：“赤流星，其后圆如轮，所之国有兵，其将有他意。”甘氏曰：“流星色黄，其后如一疋帛练，所之国，增地，有喜，期一百八十日。”班固《天文志》曰：“汉孝昭始，兀中流星下燕万载宫极东去；（李奇曰：极屋梁也，三辅间名为极，或曰极楝也，寻楝东去也，延笃谓之堂前栏楯也。）法曰：国恐，有诛。其后左将军与长公主燕刺王，谋作乱，咸伏其罪。”《荆州占》曰：“大流星赤光照地，流而东，吴越部兵；（一书云：齐地部兵。）流而南，楚宋部兵；流而西，秦郑部兵；流而北，燕赵部兵。”（案《宋天文志》曰：晋孝怀永嘉元年九月辛卯，有大流星自西南流于东北，小者如斗，相随，天尽赤，声如雷，是年五月，汲桑杀东燕王胜，遂据河北。十一月始遣和郁为征北将军，镇邺西田甄等。大破汲桑，斩于乐凌，于是以甄为汲郡太守，弟兰钜鹿太守，小星相随，小将副帅之象也。司马越忿魏郡以东平原以南皆党于桑，悉以赏甄等，于是侵掠桑地，有声如雷，忿怒之象也。）《荆州占》曰：“流星耀然有光，色白，长竟天者，人主之星也；星之所往，人主从之，人主不从，即将军，若相从之；星如瓮者，为发谋起事；大如桃者，为使事也。”《荆州占》曰：“流星之尾，长二三丈，耀然有光竞天，其色白者，主使也；其色赤者，将军使也。”
　　
　　流星昼行三
　　《黄帝占》曰：“流星名曰营头；营头所之下，流血滂沱，赤地三千里；若过四关，天下道不通，期不出三年。”司马《天文志》曰：“王莽地皇四年六月，莽使司徙王寻、司空王邑将兵；号百万众。驱犀象虎狼放之道路，昼有云气如坏山，坠其军上，人皆似压，所为营头之星也；是时，光武将数千人，赴昆阳，奔击二公兵，并力猋发，号呼声动天地，虎狼豹惊怪散，会天大风，飞屋瓦，雨如注水；二公兵敌败，自相贼杀者数万人，竞赴滍水，死者委积，滍水为之不流。杀司徙王寻，军人皆散走，归本郡；王邑还长安，莽败，俱诉死。晋大安二年十一月辛已，有星昼陨中天，北下，有声如雷；明年刘渊、石勒攻掠并州，多所残灭，王浚起燕代，百姓涂地。”《洛书摘亡辟》曰：“流星昼行，亡君之诫。”甘氏曰：“星昼行，名曰营首；营首所在，有流血滂沱，则天下不通；一曰大旱，赤地千里；所谓昼行者，日未入也。”巫咸曰：“流星昼行，名曰争明，其分有兵，国破君亡；期一年，远三年。”京房曰：“星昼行，唯百姓不安。”《荆州占》曰：“暮若昼，有流星甚大而长，兵从之其后，散，无功。”又曰：“流星昼见，坠邑都中，有王来入都邑者。”《玉历》曰：“流星昼行，下都邑中。赤；不出二年，外国相有来者；色白，臣谋主，不成，戮死。”班固《天文志》曰：“成帝元延元年，四月丁酉日，晡时；天清晏，殷殷如雷电，有流星，头大如缶，长十余丈，皎然赤白色，从日下东南去；四面或如大盆，或如鸡子，耀耀如雨下，至昏止；郡国皆言星陨。《春秋》星陨如雨，王者失势，诸侯起霸之异也。其后，王莽遂专国政，王氏之兴，萌于是也。是时，已有星陨之变，后王莽遂篡国。”
　　
　　流星犯日四
　　《荆州占》曰：“奔星入日中，有臣欲谋其主，凡流星贯日不中者，臣谋主，事不成而戮死也。”
　　
　　流星犯月五
　　《河图》曰：“天无云，有流星过月下，若月上，其国有喜。”《洛书》曰：“流星入月中，不出三年，有主忧。”《海中占》曰：“流星入月中，星无光，不出其年，亡国；星出，亡国复立。”《海中占》曰：“使星入月中，女主疾。”《荆州占》曰：“流星入月中，无光，四夷侵中国，不出十月。”又：“奔星入月中，有臣谋其君。又使星入月中，有君失地者。”又曰：“使星入月中，无光，将军戮，期十年。”
　　
　　流星犯五星六
　　郗萌曰：“流星抵岁星，大臣弑主；一曰相戮死。”又云：“流星抵岁星，岁星没不见，流星反为岁星，人主死，相出走。”《荆州占》曰：“使星入岁星，色苍黑，则大农、相国死；赤，岁大病，天下饥；黄白，饥；青，足食。”又：“流星抵荧惑，天子将大将，国旱饥。”又：“使星入荧惑，国多谗臣，天子备火。”《黄帝》曰：“流星抵填星，后忌之。”郗萌曰：“流星抵太白，有喜令。”《天官书》曰：“流星抵太白，太白没不见，流星反为太白，更国政令，将戮死，有内兵。”又云：“流星抵辰星，辰星没不见；流星反为辰星，国大乱。” 
　　
　　开元占经　卷七十二
　　
　　流星占二
　　
　　流星犯东方七宿一
　　流星犯角一
　　石氏曰：“流星入在角，兵吏有见者。色赤，以兵系；色黄，以土功系；色白，以义系；色黑，凶死；色青，以忧黜。”《黄帝》曰：“流星入角，宫中有事，贵人多死：一曰臣谋主而戮死，不出一年。”郗萌曰：“流星色赤，如缶，入两角间而止，有来言兵事者；星前赤后黑，军败将死；以四方知所从来者。”又曰：“流星色黄，若白；入角亢间，有贵客来见君庙者。”《荆州占》曰：“流星色白，入两角间，有诸侯客来者，诸侯有口令。”石氏曰：“流星从他宿入角，有邻邦之使者。”又曰：“流星入角间，关梁不通；有军，边境不通。”甘氏曰：“流星出两角间，天子大使出。”郗萌曰：“流星色黄，出右角而东，极望人主有出游者也。”又曰：“使星出入天门间，宫移疾。”《荆州占》曰：“流星色青，出左角而东，军忧而兵败绩；黑而光，出在角，邦多疾病；若死亡。”石氏曰：“臣欲弑其主，而戮死。”郗萌曰：“流星抵角，角不动而散，散而复合；不出其年，其国宫中有大事，贵人多死者。”又曰：“流星比于右角，流而东，军无战功，二国终相和也。”
　　
　　流星犯亢二
　　石氏曰：“流星入亢，主宗庙事，有使者受命天庙；色赤，言兵；黄、言土；白、义；青、言忧；黑、言死。”《海中占》曰：“流星入亢中，幸臣有自杀者，期一者。”郗萌曰：“流星色黄，若白；入角亢间，有贵客来见君庙者。”又曰：“流星色黑，出亢；忧臣以口舌中事自杀，期一月，若一年。”石氏曰：“流星出亢，使臣出；以五色占之，国多兵也。”
　　
　　流星犯氐三
　　《黄帝》曰：“流星入氐，兵起；若国有大水。”石氏曰：“流星入氐，国相疾。流星出亢入氐中，人相食，有病从带以下。”甘氏曰：“流星入氐，主有疾；一曰国亡。”石氏曰：“流星抵氐，国多淫女。”
　　
　　流星犯房四
　　石氏曰：“流星入房，不出其年，主国有大丧。”甘氏曰：“流星蛇曲入房，臣杀主代王，辅臣亡；王者以赦除灾，年中销。”郗萌曰：“流星入房，王者忠臣辅弼者亡，人主以赦除咎，期二年。流星出左服，若右服，君使之诸侯，以马为币。”石氏曰：“流星在房，国贵人多死。流星抵房，远乡贡异兽班头马，其国君亡。”《海中占》曰：“流星绝钩钤，主有奔马则败。”
　　
　　
　　流星犯心五
　　石氏曰：“流星犯心，大人忧，臣欲伐主，兵大起宫中，不出一年，远二年。”郗萌曰：“流星犯乘明堂星，皆为大人忧，为内乱，欲伐君，近期十月，远期三年；犯乘守太子星，太子忧；犯乘守庶子星，庶子有忧。”《荆州占》曰：“流星犯乘明堂，若不死，则去。”《黄帝》曰：“流星入心，不出其年，国有大丧，一曰弑主，期不出三年。”又曰：“使星出房，大如鸡，色赤如血，入心，人主遇贼，其出心也，行道远人主，贼人于千里之外。”郗萌曰：“流星入心，不出其年，臣弑其主，不成，戮死。”又：“流星入心，不出其年，大臣相贼。”巫咸曰：“流星入心，有使来者；赤色，言兵；黄、言土；白，言义；青，言忧；黑，言凶。出心，大臣出使，以五色占之。”石氏曰：“流星出入心，远国使来；星大，大国使；星小，小国使。”又：“流星起心南行，越君死。”郗萌曰：“流星起心，至北斗，赵君死。流星抵心，不出一年，国有大丧。使星入天子宫，留十月，有来聘。”
　　
　　流星犯尾六
　　《圣洽符》曰：“流星入尾，妃后有忧，若有黜者：一曰贼人女当有暴贵者。”又：“流星入尾，前青而后白，人主死；从酉至黄昏，期六十日；将军行，从夕至人定，期九十日，将军行。”石氏曰：“流星入尾，色青黑，故臣有败身者；流星出尾，色青黑，臣有逃者。”
　　
　　
　　流星犯箕七
　　巫咸曰：“流星入箕，宫人有来者，及有献女者。”（甘伯曰：期一年。）《百二十占》曰：“流星入箕，客有来者。”巫咸曰：“流星出箕，宫人有出者。”（甘伯曰：期一年。）《百二十占》曰：“流星出箕，大臣有弃捐者。”
　　
　　流星犯北方七宿二
　　流星犯南斗一
　　《感精符》曰：“流星入南斗，有使来入国者；色赤，兵；黄，土；白，义；青，忧；黑，死。”《海中占》曰：“流星入南斗，当有邻国使来，不出百八十日。”《二十八宿山经》云：“有流星入斗散绝；谷贵，四年之中，异姓为主，人民劳。”石氏曰：“流星出南斗，大臣有出使者，以五色占之。”郗萌曰：“流星从南斗走北斗，其国有赦令；期在正月、二月中。”
　　
　　流星犯牵牛二
　　《荆州占》曰：“流星干牵牛，大将出，期八十日。”《文曜钩》曰：“流星入牵牛，当有邻国使者来，不出百八十日。”郗萌曰：“流星入牵牛，客有四足虫为币来者；色青，道病；色黑，道死，不至。”《荆州占》曰：“流星色赤，入天鼓，将受命于主；出天鼓，将出；如星所之，以占四方。”《百二十占》曰：“流星出牵牛，远使出也；期百八十日，远一年。”《宋天文志》曰：“晋安帝隆安五年二月甲寅，流星色赤，众多西行，经牵牛、虚、危、天津、阁道，贯太微、紫宫；占曰：‘星者，庶民类，众多西行，民将西流之象。经行天子廷，主弱臣强，诸侯兵不制。’五年三月，孙恩攻高雅之。五月，侵吴郡；内史袁嵩出战，为贼所杀。六月，孙恩至京口，高雅之击破之，恩进军蒲州，于是内外戒严，营阵七守，栅断淮口。十月，司马元显大治水军，将以伐桓玄。元兴元年，孙恩在临海，人众饿死散亡，恩亦投水死，吴郡吴兴，户口减半，又流奔而西者，不可计。十月，桓玄遣将击刘轨，破走之，二年，玄纂位，迁帝寻阳。”
　　
　　流星犯须女三
　　石氏曰：“流星入须女，天子有纳美女者；若出须女，女御有使者；干须女，贵女下狱；期百八二日。”《文曜钩》曰：“流星抵须女，女主有逆谋于君，有戮死者，期不出一年，远二年。”
</div>
    <div class="pagination">
<a href="开元占经_page51.html">上一页</a><span>...</span><a href="开元占经_page47.html">47</a><a href="开元占经_page48.html">48</a><a href="开元占经_page49.html">49</a><a href="开元占经_page50.html">50</a><a href="开元占经_page51.html">51</a><span class="current-page">52</span><a href="开元占经_page53.html">53</a><a href="开元占经_page54.html">54</a><a href="开元占经_page55.html">55</a><a href="开元占经_page56.html">56</a><a href="开元占经_page57.html">57</a><span>...</span><a href="开元占经_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
