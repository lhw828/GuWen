<!DOCTYPE html>
<html>
<head>
    <meta charset="UTF-8">
    <title>人子须知 - 第 21 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 21 页/共 52 页</h1>
    <div class="content">左地在华容，土名东山。其龙远势雄，星峰耸秀。到头大飞蛾开肩展翅。中抽一脉，水木垂头，摆转作穴。穴扦曲动处，坐倚一边，似偏寔正，乃曲乳穴也。登穴观之，内水交结，而左右二砂纽会，内外明堂融聚，眞气冲和，《经》云：“凡是乳穴曲即非，曲是包裹非正穴。”若执以定穴，即弃此大地。殊不知正脉中出，而水木曲动，正是生气所锺。且两肩包裹皆长，而此中乳独短，两臂粗而中乳细嫩为奇，又不可执经文而定穴也。乃司马头陀所下，出兵部尚书东山先生刘忠宣公大夏，为国朝名臣，至今衣冠不替。
右地在台州府治南七里，土名旗山。其脉发自望海峰，顿跌雄猛，起伏精俊，势如天马奔腾，又如群羊出栈。将至结穴，过峡翻身，出脉隐隐，乃急中之缓。穴前似峻而不峻，左右二水交结，诸峰拱照。乃西兑行龙，朝北作向巳山亥向。对面观之，俨如展旗。穴后一山乐托，前应双塔，帻山挺然奇秀，乃侯氏始祖。自宋至今，人丁蕃盛，科第不替。出侯丕，翰林检讨；曰臣，登进士，左布政；曰润，进士，通政司参议；曰济、曰汾、曰冲、曰简、曰聘、曰向，皆乡荐；曰缄，进士，左布政；曰溪，进士，知府。
右地在临海县东北二十五里，土名柘坑。其龙乃府龙，分出左枝，在三十里落脉。迢递奔走，起大峰峦。复过峡，再起大帐叠叠。至结穴，横脉斜穿，而左臂凹缺。缺而复起，转作下臂，包成左单提穴。而前面诸峰，如卓笔侵云。下有方平如一字，以为证应。水口一山突起，成捍门之格。登穴观之，左边虽凹，又得外山高障，明堂四水来会，而中有一阜如印，出父子进士，兄弟御史，一佥宪，一州守名汝愚，人丁科甲冠邑。
左地在临海治东三十里，地名北山下。其龙来脉甚远，逆水奔行四十里。比入局，大断过峡。峡之左右有墩阜夹护，术家谓之金弹子，贵证也。过峡后顿起高峰，耸秀冲霄。石骨奇异，正脉从石顶中垂落鹅颈百余丈，复起星峰，顿跌数节，直串向西，闪落亥脉，从凹顶脱煞结穴。龙气大旺，入首隐伏，横铺平坦，而无落头之乳。两畔弯抱重重，而皆长出不止，穴情隐拙，又是顺水作向，不入俗眼。亥龙插壬山丙向，俗呼蝙蝠形。后山帐乐，前朝特异，罗城秀列，局势盘旋，龙眞穴隐，如顽石中之美玉，未易詧识。但葬时状元已数岁，此催官地耳。秦公鸣雷戊寅生，嘉靖甲辰状元及第，官至礼部尚书。二子懋约、懋勲皆发科，富贵未艾。
右地在华容县东，土名石笋玉。其龙甚远，穿田渡水，忽起星峦。自小儿山涌大帐，奔行数里，换骨顿异。石岭巍峨，挺然天表，势压群峰。峰生石笋，卓立十余丈，逈然清俊。百里望之，莫不骇目。但穴结太迫，以木火之星，而作金水之穴，前吐余曜虽竒，主星两臂，分劫尚多。俗眼必为发祖之处，反以两臂余支求正穴也。《葬书》云：“羣垄众支，当择其特。众山低，此独高；众山小，此独大；众山土，此独石。”且前应文笔插天，星峰矗矗，融结不凡。出状元黎公淳，官至礼部尚书。子官方伯。但刦重，火性燥而易灭，故贵止二代，人少产不丰耳。
左地在泉州府西北四十里，土名八尺岭。其龙自葵山发脉，迢递奔行七八十里。比入局，跌断过峡，顿起冲天火星，侵云削峻。两肩大展，复遶抱向前。中垂隐隐之脉。忽于山半开平，连叠数级平面土星，乃于土气之下融结微窝之穴，界合分晓，左右弯回，内堂平聚。虽是顺水作局，而收拾齐整。大溪至此横遶过右前。御屏耸立尊严，端然朝拱。但主星卓峻冲霄，虽明堂中仰望后顶，高入天际，不见垂落之脉，似乎玄武拒尸。且火星刚燥，亦不融结。不知连叠平坡，则是生土。火以生土，急中有缓，矧两肩垂落，重重遶抱有情，风气藏聚，龙旺穴尊，朝端从美，眞吉地也。葬后出经历公晟、教谕公绶俱赠刑部尚书。其孙光升登进土，官至大司寇；曾孙乔栋，官太守，富贵未艾。
右地在泉州府西北八十里。其龙发自安溪，迢迢奔行八十里，顿起极高大之山，盘旋数百里，结天巧之局。众山从拥，高起撑天大帐。帐中一脉，委蛇顿跌，生曜生官。两边帐角众山，一齐左回右抱。至入首，结仰天金水星。中生一窝，四围石骨，而左右远抱之山交互过前，成一字文星，以收尽内气。此外俯视下界，万山矗矗，穴中皆不见。但数十里外海水汪洋，远接天际，缥缈极目，取日出扶桑一点红，特奇之应，俗呼番天马蹄形，以穴状名也。出太保宣靖鲁国公亮、端明殿学士孝宽、户部尚书孝广，及状元从龙诸贵。
左地在绩溪县东十里桥。其龙来历甚远，不详述。将至作穴，起水星大帐。帐中落脉，顿起冲天木星数座，仍跌断过脉，逶迤精巧，连珠数节。复顿起天然木星，四面皆圆，而全身石骨。穴结山巅。其后大帐两角皆环抱过前，以为龙虎交结。而随身二水界送至穴前交合，泄下大溪，约高数丈。其大溪自右而来，横过于前。隔溪秀应重重，下手石桥锁断地户，形势精俊，风气藏聚。俗呼照天蜡烛形，光明穴。葬后未久，张氏之福祉方亨。
传奇张九朝奉一日往乡庄，至城外二里许，于路边登厕，见厕屋内青布包装束甚密，自度必商人遗物。开看，内有衣一件，簿一扇，银二十锭，又碎银一包。遂不往庄，候至日宴，毋有寻者。乃书字于厕曰：张九今日辰刻在此获青包。失主见此可往东庄来认。次日，其人寻至，见字，至庄所拜告，愿分一半。张寔对，悉还之，分毫不取。其人拜天祝君长寿富贵。张旬日忽梦其祖与之曰：“汝有阴功，天与吉地，可往十里桥边，必有所遇。”觉而天晓。即日至十里桥坐候。至日西，有二人押一人至，其人到桥边，抵死不去。指曰：“此内我有山一片，愿典还谷债。”其二人不受山，定要谷。张即扣之曰：“谷价几何？”曰：“二十石。”张与银而受其山。归，语于妻曰：“我夜梦获吉地，果应。”次日观山，全身皆石，毋下穴处。乃徧请明师点穴，十余年，经师百数，莫有能下穴者。又自讼曰：“昔梦以为阴德之赐，今无穴可扦，是吾德薄。”仍舍棺木，修造桥路。又三年，其妻梦神人语曰：“照天蜡烛穴居巅。”后句似言富贵，不能记。张喜曰：“山顶必有土。”即往察之，果然。乃葬父于高顶。今五十余年，有三贡举，乡称阴德地也。
按：此龙穴，后必有显者。其穴居山巅，元辰泄下数丈，本不利初年。五十年尚未行至木星耸秀之处，盖发愈迟而福愈大，天理地理昭昭然，惟待其时耳。
上诸怪穴，乃怪之最怪者，皆古仙迹，明验足征，非诬也。但君子语常而不取怪。况此怪之最怪，何可为训？然此寔乃天地藏机以福善人，非寻常之可测耳。矧穴怪而龙必不怪，造化既明泄于龙矣，岂复又示以穴乎？知者审龙自可得穴。但极大之地，其怪尤甚。谚有云：“地有十分大，穴有万分怪。”是以古仙哲师点怪穴者，未尝不细用心机，参详思索。或一月而得之，或一年而得之，或数年而后明，或十年而后定，不敢轻易以为是，必深知其情性，洞究其玄微，划然神悟，透彻眞机，果有定见，造化在乎手矣，岂不难哉！古语云：“一年学得寻龙，十年学不得点穴。”又云：“望势寻龙易，登山点穴难。若还差一指，如隔万重山。”大抵乘生气全在点穴，而点穴须在正心诚意，从容精详，反复玩索。此系险事，岂可同明显之穴而易视之？切不可妄逞聪明，鲁莽苟且。仙辈如廖公看大汾潭地沐国公祖地也，盘桓月余。赖公扦黄氏蛇形，三移其圹。董德彰扦倪御史祖地，三迁其穴。刘诚意点金华郑氏鞭山地，往来二十年始得其妙。因自叹曰：“我爱鞭山二十年，鞭山对我默无言。今朝始悟鞭山趣，贵穴从来不易扦。”此见哲人慎重不苟如此。世有自作聪明，强不知以为知，或以自误，或以悞人，吾不知其设心何如也。吾又怪夫世有不思安亲，人子一生极重大事，而辄信匪人，以断法小术，妄书祸福。一或偶中，遂以为神，而不詧其诚伪，一切委之，不免致后悔者多矣。
 
重刊人子须知资孝地理心学统宗卷之五上
德兴山人徐善继述同着   门人乐平戴道鸣南昌徐元良参录
此以下五卷専论砂法。夫砂者，合前朝、后乐、左右龙虎、罗城、侍卫、水口诸山，与夫官、鬼、禽、曜，皆谓之砂也。古人以砂拨山形而相授受，故谓之砂。廖金精云：“先贤教人元有法，只从砂上拨。因此号作拨砂图，次第以砂悟。”谢双湖氏乃谓“高大者为山，低小者为砂”，则失其旨矣。大凡眞龙融结处，自然诸山拱卫，献奇列秀，《葬书》所谓“若怀万宝而宴息，若具万赡而洁齐”；子微所谓“万卒影从成禁卫，千官拥护是朝廷”。而前后左右远近之砂，自然拥从照应。杨公所谓“但登正穴试一观，呼吸四维无不至”。此皆善形容砂之情状者也。但诸家砂法，略无统纪。君子观之，厌其鄙俚。且因山美恶定地吉凶，又当以龙穴为凖，砂则不过取其朝应护从之用耳。卜氏云：“德不孤，必有邻，看他侍卫，以证龙穴之眞伪。”是又不可尽弃者，辑诸砂法。

砂法总论
夫砂者，穴之前后左右山也。吴公云：“龙穴既眞，前后左右之山自然相应；若龙穴不眞，虽有妙砂，亦为无益。”故穴、砂如美女，贵贱从夫。廖公云：“龙贱若还砂遇贵，反变为凶具；砂贱若还遇贵龙，砂亦不为凶。”卜氏有“文笔变画笔，牙刀化杀刀”之论，意先龙穴而后砂也。然曾公云：“先看劫砂何方起，劫砂照处全无地。”《玉函》云：“四山反乱走东西，纵有好穴亦弃置。”是又先于砂矣。盖砂固随乎龙穴，而关祸福亦紧。故何野云云：“但把前砂覆旧坟，祸福应如神。”范氏云：“先观龙穴知眞假，细审龙砂断吉凶。”金精云：“龙如上格砂如下，虽贵无声价。后龙如弱好前砂，只荫外甥家。”砂之所系如此，岂可忽诸！但砂法极繁，难于悉举，而其大要不外乎方圆尖正者为吉，破碎斜侧者为凶，开面有情、秀丽光彩者为吉，巉岩走窜、丑恶无情者为凶。然亦只近穴者为凖，远则勿泥。若以形像论之，则如御屏、锦帐、御伞、金炉、贵人、天马、文笔、诰轴、金箱、玉印、殿阁、楼台、展旗、顿鼓、玉带、金鱼、晒袍、卓笏之类，砂之吉者也。如投算、掷鎗、烟包、破衣、抱肩、献花、探头、侧面、提箩、覆杓、断头、流尸之类，砂之凶者也。廖氏以富、贵、贱三科定之，谓肥圆方正者为富，清奇秀丽者为贵，欹斜破碎者为贱，亦最有理。诚于此而察之，砂法之妙，思过半矣。

论青龙白虎
《葬书》曰：“葬以左为青龙，右为白虎。”《心经》云：“地理家以左为青龙，右为白虎。”夫所谓青龙、白虎者，穴左右二臂之异名也。《曲礼注》云：“朱雀、玄武、青龙、白虎，四方宿名也。”然则地理以前山为朱雀，后山为玄武，左山为青龙，右山为白虎，亦假借四方之宿以别四方之山，非谓山之形皆欲如其物也。俗乃谓左山欲象龙，右山欲象虎，谬矣！夫龙虎以卫穴得名，固不可无，然亦不可深泥。盖地亦有无龙虎而吉者，亦有龙虎俱全而凶者。要之，龙眞穴的，初不拘此。苟龙不眞，穴不的，纵有极美之龙虎，终属虚花。然又有说焉。《经》曰：“噫气为能散生气，龙虎所以卫区穴。”盖以葬者乘生气也，而气乘风则散，必有龙虎二山以卫之，则穴场周密，生气融聚。但其山有自本身左右发出两臂为龙虎者；有本身独出，而两傍之山生来抱我为龙虎者；又有一畔就本身发出，一畔是外山生来凑成龙虎者。以本身发出者为上，而他山假合者次之。皆须裹抱穴场，勿令孤露受风为美。其形则初无定规，但要护穴有情。《囊金》云：“最宜回抱，与穴有情。”《葬书》云“青龙欲其蜿蜒，白虎欲其驯俯”是也。又须左右揖让，高低相称方吉。切忌两相斗竞，及尖射、破碎、反逆、走窜、斜飞、直长、高压、低陷、瘦弱、露筋、断腰、折臂、昂头、摆面、粗恶、短缩、迫狭、强硬、插落、顺水、飞走、如刀、如鎗、如退田笔，或生巉岩之石而成凶恶之状，或东西窜射，或虎衔尸而嫉主，或龙虎齐到而雄昂相斗，或左右凹空而风射穴场，皆为不吉，不可不察。又看水从左来，虎山宜长；水从右来，龙山宜长。又要下手一臂逆关兜贮上手，方为有力。廖氏云：“龙虎古称卫区穴，祸福最亲切。”卜氏云“龙虎尤要详明”，岂可忽乎？故须有眞龙正穴，而左右龙虎二山或有不足，亦未可为全吉。又须检点，恐结作未眞，或点穴不当。如其结作眞，点穴当，而龙虎不足者，乃天地无全功，造化有亏缺不齐处，也须扦葬，但公位不均，付之福缘，君子勿泥也。

本身龙虎图      外山龙虎图                  凑合龙虎图














龙虎所主公位及年代

                                     




青龙管长房，四七十房同占；白虎管幼房，三六九房同占。此泛语耳。若断祸福，须分管各房，年代吉凶亦然。举二图式，可以类推。中房论明堂案对，亦有远近，分管二五八房之异。大抵君子择地，求安吾亲，公位置之勿问可也。分管者，如长房以第一重青龙论之，四房以第二重青龙论之。若第一重好而第二重不好，则第一房吉，第四房不吉。他仿此推。其说亦多不验，君子勿泥。
龙虎吉类凡十格
龙虎降伏            龙虎比和           龙虎逊让
 



以上三格皆主一门和义，富贵平康，兄友弟恭，妻贤子孝。
龙虎排衙    龙虎带印   龙虎带牙刀   龙虎带笏印   龙虎带剑



    
以上五格皆主贵，有威权，能文能武。
龙虎交会                        龙虎开 




 

上龙虎吉格，不能尽述，姑举十者以为式。彼龙虎之降伏者，低降俯伏，弯抱有情也。比和者，左右均匀，不强不弱也。逊让者，或前或后，而不相斗竞也。吴公云：“龙降虎伏，义门和睦，子孝妻贤，身膺五福。”范越凤云：“龙虎两纯和，才子定登科。”卜氏云：“虎让龙，龙逊虎，只要比和。”杨公云：“饶龙让虎君臣足，下了令人增福禄。堂上资财似涌泉，积谷堆金无数目。”故此三格皆主一门和义，富贵平康，兄爱弟恭，妻贤子孝也。第四格龙虎排牙者，两畔重叠，如官贵升堂，而役卒执杖排衙也。范氏云：“龙虎两排衙，富贵播京华。”亦须交互而不使元辰水直去为吉。第五格龙虎带印者，左右皆有墩埠也。吴国师云：“左右双垂金弹子，七岁神童通经史。不但文章四海传，更有威权振人主。”第六格龙虎带牙刀者，两畔拖尖利也。范氏云：“龙畔牙刀出，身着绯袍笏；虎带牙刀形，为将统千兵。”第七格龙虎带印笏者，一畔圆墩，一畔直埠也。董氏云：“印笏如生龙虎身，才子英雄压万人。”第八格龙虎仗剑者，直而尖也。吴国师云：“龙虎仗剑剑头尖，自由斩砍掌兵权。”徐国公祖地合此格，详见砂法卷图。自排衙至此五格，皆主贵有威权，能文能武也。此五格有似带曜，但曜则联属不断，此则断而复续为异耳。第九格龙虎交会者，左右绕抱过宫也。吴公云：“龙虎相交抱过宫，赀财易发永丰隆。”故此格主易发财禄，而富贵悠久也。第十格龙虎开 者，两畔开展落肩，然后抱掬弯曲也。 即肱也。《礼》曰：“并坐不横肱，恐防左右。”相地亦似相人，今开 ，亦如人之横肱，祇见其轩昂骄傲耳，故此格主贵而立威，傲物轻人，有昂昂之态也。
龙格凶类凡十格
龙虎相斗     龙虎相争     龙虎相射    龙虎飞走    龙虎推车

              
 






 龙虎折臂   龙虎反背     龙虎短缩     龙虎顺水     龙虎交路   




             


右龙虎凶格，亦不止此，姑举十者以为式。第一格龙虎相斗，《驻马扬鞭》云：“两宫齐到，人皆道好，必主杀伤，却生烦恼。”盖齐到无相让之情，有抗敌之势，故主兄弟不和。若元辰水直流，外面无关，又主因不和而退败。卜氏云：“两宫齐到，忌当面之倾流。”第二格龙虎相争，乃当龙虎之中适有墩埠，而龙虎二山齐止于墩埠左右，有相争之状，故主兄弟争财失义。此格吉地亦多有之，宜于葬法内避之，则无此患。否则，不但不义，亦主男女目疾，及抱养堕胎等患。第三格龙虎相射，乃左右尖利相对也，主遭徒刑。谢氏云：“龙虎两尖射，世代主徒刑。”第四格龙虎分飞，乃左右两山不相弯抱，而各分走向外也。范氏云：“龙虎两分飞，父子各东西。”第五格龙虎推车，乃左右两臂直长，如人以手推车也。何氏云：“龙虎手推车，田地不留些。”第六格龙虎折臂，乃左右断凹，如人两臂折断也。范氏云：“龙虎两腰低，风吹受孤栖。”第七格龙虎反背，乃左右两臂逆向后去，无情抱穴也。董氏云：“龙虎追奔向背弯，忤逆儿孙要打娘。”第八格龙虎短缩，乃护胎不过也。卜氏云：“龙虎护胎不过穴，谓之漏胎，主孤寡贫寒。”第九格龙虎顺水，乃左右二山随水顺飞也，主退尽田产。范氏云：“龙山随水出，便是卖田笔；虎山随水长，便是杀人鎗。”第十格龙虎交路，主有自缢枷锁之患。卜氏云“臂上怕行交路”是也。已上龙虎吉凶诸格，皆左右之山相同者也。复有龙凶虎吉、虎凶龙吉，左右不同诸格，详图于下，宜细察之。

青龙凶格凡二十有四
白虎反此同推，不复具图。
总论朝案二山
夫曰朝曰案，皆穴前之山，本自有辨，不可紊而为一也。盖其近而小者称案，远而高者称朝。谓之案者，如贵人据案处分政令之义；谓之朝者，即宾主相对抗礼之义。故案山近小，而朝山高远也。凡地贵于近案远朝两备。有近案则穴前收拾周密，无元辰直长、明堂旷阔、气不融聚之患，于以知其结作之眞；有远朝则有配对，有证应，开豁光明，势局宏大，无逼窄促窒之虞，于以知其气象之广。故远朝、近案俱全，则内外堂局具备，三阳六建皆明，而为地之至美者也。又有一等吉地，不见朝山，却不可图贪远秀而失穴。吴公云：“坐下若无眞气脉，面前空有万重山。”又云：“坐下无龙，朝对成空。”只要龙穴眞，虽无朝山，亦为大地，不必尽拘。或云：“一重案外见青天，后代少绵延。”予见多有美地一重案者，福祉悠久，不足深泥。却未见有无案山而结地者。即无近案，亦要左右龙虎砂相交固，关聚内气，此则如同有案。若无低小近案，砂又不交，面前空旷，堂气不聚，必无融结。时师贪其宽堂远秀，指为大地，最能惑人。此近秀远朝有无眞伪之当辨者也。大抵案山宜近，朝山宜远。《龙子经》云：“伸手摸着案，税钱千万贯。”言案之近也。张子微云：“或从百里数百里，忽起朝迎间邑城。”言朝之远也。近案宜低，远朝宜高。范氏云：“远朝不怕冲天，近案尤嫌过脑。”且近案贵于有情。卜氏云：“外耸千重，不若眠弓一案。”又曰：“多是爱远大而嫌近小，谁知就近是而贪远非。”远朝贵于秀丽。赖氏云：“远峰列笋天涯青，文与韩柳争高名。”蔡文节公云“天涯目断凝苍色，不以形亲见丑容。”此朝案远近高低等诀之所当辨者，宜审之哉。


论案山
凡穴前低小之山，名曰案山。如贵人据案之义。其山宜低小，或如玉几、如横琴、如弓眠、如带横、如倒笏、如按剑、如席帽、如蛾眉、如三台、如官担、如天马、如龟蛇、如旌节、如书台、如金箱、如玉印、如笔架、如书筒等物，而横遮外阳朝对山之脚者是也。也不必拘其合于形像，但以端正、圆巧、秀媚、光彩、平正、齐整、回抱有情为吉；顺水、飞走、或向穴尖射、及臃肿、粗大、破碎、巉岩、丑恶、走窜、反背无情为凶。或是外来之山，或是本身之山，皆宜逆水，谓之泝水案。《经》云：“吉地应有泝流案，有案且须生本干。弯环曲抱向穴前，诸山藉此为护捍。”然虽贵其有近案，却不可太近，而有逼窒之势，主出人顽冥昏浊，不可训诱。杨公云：“案山逼迫人凶顽。”又不可使之突兀当前，如窒胸塞心之状、流尸停棺之形，及丑石巉岩可畏之象。且远近之说，亦不必太拘。惟是穴前第一重低小之山，或平冈、田畲、高洲、小埠，皆是砂案，只要有情耳。

本身案山
此本身山生来，横在穴前，收关元辰之水而为案者，极吉。吴公《快捷方式》云：“本身连臂一山，横在面前有情，不远不高不低，不斜走麄恶反背，却于此外又见外阳秀峰，或尖圆方正，而此山遮却外山筋脚，极为吉地。”又须逆水为美。杨公云：“吉地应有泝流案。”其或顺水而遶抱过宫者亦吉。或顺水而外面却又有逆砂以拦截之，则尤吉。大抵无问逆顺，只要弯抱有情，开面向穴者为吉。若直奔、走窜、反面无情及形破碎、尖射、欹斜、臃肿、断头、丑恶、崩洪、带石、巉岩、欺压、雄逼等形则凶矣。

外来案山            又式              外案重秀图
</div>
    <div class="pagination">
<a href="人子须知_page20.html">上一页</a><span>...</span><a href="人子须知_page16.html">16</a><a href="人子须知_page17.html">17</a><a href="人子须知_page18.html">18</a><a href="人子须知_page19.html">19</a><a href="人子须知_page20.html">20</a><span class="current-page">21</span><a href="人子须知_page22.html">22</a><a href="人子须知_page23.html">23</a><a href="人子须知_page24.html">24</a><a href="人子须知_page25.html">25</a><a href="人子须知_page26.html">26</a><span>...</span><a href="人子须知_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
