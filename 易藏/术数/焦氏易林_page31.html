<!DOCTYPE html>
<html>
<head>
    <meta charset="UTF-8">
    <title>焦氏易林 - 第 31 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>焦氏易林 - 第 31 页/共 54 页</h1>
    <div class="content">　小畜　　尧舜仁德，养贤致福。众英积聚，国无寇贼。
　履　　陆居少泉，山高无云。车行千里，涂不污轮。渴我为怨。
　泰　　朝不见光，夜不见明。暝抵空床，季女奔亡。怆然心伤。
　否　　齐鲁永国，仁圣辅德。造礼雅言，定公以安。
　同人　束帛元圭，君以布德。伊吕百里，应聘辅国。
　大有　棘钩我襦，为绊所拘。灵巫拜祝，祸不成灾。东山之邑，中有肥土，可以饶饱。
　谦　　门烧屋燔，为下所残。西行出户，顺其道理。虎卧不起，牛羊欢喜。
　豫　　墙高蔽目，昆仑翳日。远行无明，不见欢叔。
　随　　天地际会，不见内外。祖辞遣送，与世长诀。
　蛊　　深水难涉，泥涂至毂。牛罢不进，浮陷为疾。
　临　　羊惊虎狼，猕猴群走。无益于僵，为齿所伤。
　观　　履蛇蹑虺，与鬼相视。惊恐失气，如骑虎尾。
　噬嗑　车惊人倾，两轮脱去。行者不止，人生忧惧。结缔复解，夜明为喜。
　贲　　南贩北贾，与喜为市，利得百倍。
　剥　　延陵适鲁，观乐太史。车邻白颠，知秦兴起。卒兼其国，一统为主。
　复　　出门逢恶，与福为患。反相击刺，伤我手端。
　旡妄　獐鹿群走，自然燕喜。公子好游，他人多有。
　大畜　恭宽信敏，履福不殆。从其邦域，与喜相得。
　颐　　欲飞无翼，鼎重折足。失其福利，庖羞为贼。一下有上卿之家，富其蒙宰。喜除我忧，解吾思愁。
　大过　府藏之富，王以赈贷。捕鱼河海，布网多得。
　离　　阴生麓鹿，鼠舞鬼哭。灵龟陆处，釜甑尘生。仁智盘桓，国乱无欢。
　咸　　风尘坎坷，不见南北。行迷失利，复反其室。
　恒　　金革白黄，宜利戎市。嫁娶有息，商人悦喜。
　遯　　匏瓜之德，宜系不食。君子失舆，官正怀忧。
　大壮　乘船渡济，载水逢火。赖得免患，我有所持。
　晋　　道险多石，伤车折轴。与市为仇，不利客宿。
　明夷　托寄之徒，不利请求。结衿无言，乃有悔患。
　家人　三年争妻，相逐奔驰。终日不食，精气竭罢。
　睽　　退恶防患，日之中息，解释倒悬。
　蹇　　两足四翼，飞入家国。宁我伯姊，与母相得。
　解　　寒露所凌，渐至坚冰。草木疮疡，花落叶亡。
　损　　后稷农功，富利我国。南亩治理，一室百子。
　益　　设网张罗，捕鱼园池。网罟自决，虽得复失。危许之患，受其忻欢。
　夬　　路与县休，侯伯恣骄。上失其威，周室相微。
　姤　　逐走追亡，相及扶桑。复见其乡，使我悔丧。
　萃　　履禄绥厚，载受福祉。衰微复起，继世长久。疾病无危，晋人起告。
　升　　鳏寡孤独，禄命苦薄。入宫无妻，武子哀悲。
　困　　山没丘浮，陆为水鱼。燕雀无巢，民无室庐。
　井　　冠带南游，与福喜期。遨游嘉国，拜位逢时。
　革　　东行亡羊，失其羝牂。少女无夫，独坐空庐。
　鼎　　探巢捕鱼，耕田捕鳅。费日无功，右手虚空。
　震　　东行饮酒，与喜相抱。福为我家，利来从母。水泽之徒，望邑而处。
　艮　　妄怒失精，自令畏悔。怡怡之欢，君子无咎。
　渐　　白云如带，往往来处。飞风送迎，大雹将下。击我禾稼，僵死不起。
　归妹　南至之日，阳消不息。北风烈寒，万物藏伏。
　丰　　火中仲夏，鸿雁解舍。体重难移，未能高举。君子显名，不失其誉。
　旅　　北行出门，履蹈踬颠。踒足据涂，污我襦裤。
　巽　　轻车醊祖，疾风暴起。促乱祭器，飞扬鼓舞。明神降佑，道无害寇。
　兑　　酒为欢伯，除忧来乐。福喜入门，与君相索。使我有得。
　涣　　三足孤乌，虚鸣督邮。司过罚恶，自贼其家。毁败为忧。
　节　　三河俱合，水怒踊跃。坏我王屋，民饥于食。
　中孚　南行枣园，恶虎畏斑。执火销锋，使我无患。
　小过　求鹿过山，与利为怨。闇袭不言，谁知其欢。
　既济　行旅困蹴，失明守宿。囹圄之忧，启蛰出游。
　未济　据棘履杞，跌刺为忧。夫妇不和，乱我良家
离　
　离　　时乘六龙，为帝使东。达命宣旨，无所不通。
　乾　　执辔四骊，王以为师。阴阳之明，载受东齐。
　坤　　春秋祷祀，解祸除忧，君子无咎。
　屯　　坐朝乘轩，据国子民。虞叔受命，和合六亲。
　蒙　　门户下堂，与福相迎。禄于公室，曾孙以昌。
　需　　高木腐巢，漏湿难居。不去甘棠，使我无忧。
　讼　　三女为奸，俱行高园。倍室夜行，与伯笑言。不认主母，为设欢酒，冤尤谁祷。
　师　　漏卮盛酒，无以养老。春贷黍稷，年岁实有。履道坦坦，平安无咎。
　比　　松柏枝叶，常茂不落。君子欢宁，日富求乐。
　小畜　　夫妇不谐，为燕攻齐。良弓不张，骑劫忧亡。
　履　　出令不胜，反为大灾。强不克弱，君受其忧。
　泰　　奔走相错，败乱诸绪，民不得作。
　否　　载璧秉珪，请命于河。周公克敏，冲人瘳愈。
　同人　素车为马，不任重负。王侯出征，忧危为咎。
　大有　大树之子，百条共母。比之火中，枝叶盛茂。
　谦　　壅遏堤防，水不得行。火盛阳光，阴蜺伏藏。走归其乡。
　豫　　五岳四渎，合润为德。行不失理，民赖恩福。
　随　　驾骏南游，虎惊我牛。阴不奉阳，其光灭蹴。訾之谦谦，奉义解患。
　蛊　　早霜晚雪，伤害禾麦。损功弃力，饥无所食。
　临　　岐周海隅，独乐无忧。可以避难，全身保财。
　观　　阴蔽其阳，目暗不明。君忧其国，求骍得黄。驹犊从行。
　噬嗑　金城铁廓，上下仝力。政平民欢，寇不敢贼。
　贲　　平公有疾，迎医秦国。和不能治，晋人疑惑。
　剥　　载尧扶禹，从乔彭祖。西遇王母，道路夷易。无敢难者。
　复　　羔羊皮革，君子朝服。辅政天德，以合万国。
　旡妄　振钟鼓乐，将军受福。安帖之家，虎狼为忧。履危不殆，师行何咎。
　大畜　嫡庶不明，孽乱生殃，陈失其邦。
　颐　　鸟惊孤鸿，乱国不宁。上弱下强，为阴所行。
　大过　被绣夜行，不见文章。安坐于堂，乃无咎殃。长子帅师，得其正常。
　坎　　六月采芑，征伐无道。张仲方叔，克胜饮酒。
　咸　　昧暮乘车，东至伯家。踰梁越河，济脱无他。
　恒　　东风解冻，和气兆升，年岁丰登。
　遯　　三狸搏鼠，遮遏前后。死于圜域，不得脱走。
　大壮　绥德孔明，履禄久长。贵且有光，疾病忧伤。
　晋　　三虎搏狼，力不相当。如摧腐枯，一击破亡。
　明夷　使伯采桑，狠不肯行。与叔争讼，更相毁伤。
　家人　抱空握虚，鸮惊我雏，利去不来。
　睽　　李花再实，鸿卵降集。仁哲以兴，隆国不贼。
　蹇　　东山皋落，勇悍不服。金瑛玩好，衣为身贼。丝麻不作。
　解　　飞蚊污身，为邪所率。青蝇分白，真孝放逐。
　损　　南山大木，丈身六目。制命出文，东里宣敷。尊主安居，郑国无患。
　益　　泉起昆仑，西出玉门。流为九河，无有忧患。
　夬　　命短不长，中年夭伤。思及哭堂，哀其子亡。
　姤　　君臣不和，上下失宜，宗子哀歌。
</div>
    <div class="pagination">
<a href="焦氏易林_page30.html">上一页</a><span>...</span><a href="焦氏易林_page26.html">26</a><a href="焦氏易林_page27.html">27</a><a href="焦氏易林_page28.html">28</a><a href="焦氏易林_page29.html">29</a><a href="焦氏易林_page30.html">30</a><span class="current-page">31</span><a href="焦氏易林_page32.html">32</a><a href="焦氏易林_page33.html">33</a><a href="焦氏易林_page34.html">34</a><a href="焦氏易林_page35.html">35</a><a href="焦氏易林_page36.html">36</a><span>...</span><a href="焦氏易林_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
