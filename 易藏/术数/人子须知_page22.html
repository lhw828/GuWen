<!DOCTYPE html>
<html>
<head>
    <meta charset="UTF-8">
    <title>人子须知 - 第 22 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 22 页/共 52 页</h1>
    <div class="content">                            



 




此外山为案，低小当前，亦能关收内堂元辰之气，不使荡然无关，故亦谓之吉案。其形象不必拘，只要有情，不飞走、丑恶、尖射为美。逆水生来为上，顺水远抱过穴，不斜走亦吉。此山之外又见外阳秀丽之山，献奇列秀，一重高一重，乃为美也。

论 朝 山
夫朝山者，朝对之山也。欲其有情于我，如宾之见主，臣之见君，子之奉父，妻之从夫。登穴而望，端然特立，异于众山，天然朝拱，不待推择，乃眞朝也。《经》云：“惟有朝山眞有情，将相公侯立可断。”又云：“眞龙藏幸穴难寻，惟有朝山识幸心。”是盖既有生成之龙穴，必有自然之朝应，所谓“门内有君子，门外君子至”。刘氏云：“若有龙穴，而无特秀之朝案,乃是鬼龙虚结，决非眞穴。纵有十分融结，亦福力小。”《赋》云：“毋友不如己者，当求特异之朝山。”然朝对之山，亦有数格，不可不察。有特朝山，有横朝山，有伪朝山。以迢递远来，两水夹送，拜伏而至者，谓之特朝，此格为上。有此朝山，融结必眞。廖氏云：“当面推来名曰朝，不怕远迢迢。”杨公云：“当面推来始是眞。”又云：“朝山与龙一般远，共祖同宗来作伴。”又云“客山千里来作朝，朝到面前为近案”是也。横朝者，横开帐幙，有情面穴。或两边如排衙唱喏之状。杨公云：“亦有横列为朝者，若是横朝似衙喏。前山横过脚分枝，枝上作朝首先下。首下作绛或尖圆，双双来朝列我前。大作排班小衙列，如鱼骈头蚕比肩。”吴公云：“朝山本自爱特来，横案为朝亦可裁。首起应峰身拜伏，消详对面有龙回。”伪朝者，纵有尖峰秀丽，却大势直去无情，而下无拜伏之山，上非正应之意。杨公云：“朝山亦自有眞假，若是眞时直来也；若是假时山不来，徒爱尖圆巧如画；若有眞朝水入怀，不必尖圆如龙马。但要低昂起伏来，不爱尖倾直去者。直去名曰坠朝山，虽有尖圆也是闲。譬如贵人侧面立，与我情意不相关。”又云：“案山如玉插青天，当面推来始是眞。侧面成峰身直去，与我无情似有情。时师见此多求穴，下了哪知误杀人。”是故须察朝山之眞情，不可遽以尖圆秀丽之峰峦，便为朝山之吉。然亦有无朝山而向水者。《八段锦》云：“有案不须朝水，水朝无案贵多。”朱桃仙云：“有案须端正，无山要水朝。”吴公云：“有山向山，无山向水。水有眞情，自当大贵。”杨公云：“也有眞龙无朝山，只看诸水聚其间。”至于朝山形象，亦不必拘。大抵欲其端正秀丽，或尖、或圆、或方、或平，皆须光彩妩媚，忌其破碎、巉岩、崚嶒、丑恶、欹斜、走窜、反背、凸窟、尖射、臃肿、麄雄、崩赤、枯瘦、无情。刘氏谓：“朝案之吉者，秀特在前，屏幛在后，或平帐在前，秀特远拱。尖似卓笔，圆似顿笏，方如几案，横似诰辅。或五星俱会，三台列拱，悬锺顿鼓，列阵排班。对面朝拱者为吉，而山冈撩乱，恶石巉岩，山脚尖射，形体破碎，势如飞奔，顺流而去，势如尸卧，对穴如欹者为凶。世俗乃有拘执形象，先以龙穴定作某形，必欲朝案合得其形为应。如金钗形用妆台、粉盒为案，虎形肉堆为案之类，先辈已皆力议其非，不必深泥。予尝谓山川自开辟以来，形定不能变易，物类大小、长短、方圆、贵贱，随时不同。故席帽贱于唐而贵于宋，金鱼、玉鱼佩于前代，而我皇朝不用。其它百物，不可殚举。要之，皆非定法，何可拘执？智者勿泥。其于朝山所主富贵，则《囊金》谓尖圆秀丽者主文章荣达，方正肥满者主子孙巨富。吴国师谓方而秀者主王侯宰辅，位极人臣，尖而秀者主文章荣显，圆而肥满者主巨富小贵。固皆有理。但砂如美女，贵贱从夫，非朝应之山所可必，又当先察龙穴为凖也。
特       朝 







 

          
论平原无朝案
或问曰：廖氏云：“第一尤嫌无案山，衣食必艰难。”地固以有案山朝对为吉，但平原旷野，弥望无山者，是无朝案，此地恐不可用矣。答曰：平原之穴，只取平原为案，高一寸为山。或田中草坪，或水界田岸，但微高者皆是朝案。详而观之，皆有吉凶，又何必泥于山峰之朝案哉！且山谷中亦有一等贵地无朝山者，却必有近案低小之山，以关内气。廖氏之言，特为无案而发者，故地不可无案。观物祝公曰：“数十里外远朝山，渺渺茫茫旷野间，近案又无堂气散，千重青秀也空闲。”梁箬溪曰：“左右周回似有情，来龙落穴亦分明。水长无案明堂旷，下后儿孙家计倾。”其朝山之有无，不甚为轻重也！

论不见外阳
或问：地有全不见外阳朝秀者，此地亦有大贵力量否？答曰：亦先审龙。若龙短者，多是山脚漏落，局又窒塞，决无大贵力量。如是大龙结穴，却多有从山重叠包裹，故不见外阳。只要龙眞穴美，外阳何足论哉！世人误认大地，正坐此弊。盖地之大小，由龙之力量。若不原龙穴，一概只贪砂水，必为假地所误。诚以大堂局，山势罗列，诸峰献秀，如三千粉黛、八百烟花，起人眼目，昧者眩焉。不知此等山水，多结省郡州县阳基。廖金精所谓“帝都山水必大聚，中聚为城市，阴穴宜居小聚中。”故阴穴多是收敛完固，四势周密，而不在于大堂局、远秀峰之为美也。乌可以局大便为地大，其不见外洋朝秀者，遂谓其无大贵力量乎？予所见名墓，如朱文公母地，在建阳寒泉岭，穴前一山逼近，不见外洋。文公子在、孙鉴，皆官侍郎，曾孙浚，尚理宗公主。至今徽州、建寜两地，世袭博士。近其子孙于左扦一穴，出一进士，名凌，号龙冈，官湖广佥宪；右扦一穴，出二乡科。又蔡西山先生自卜寿藏，乃大龙结穴山谷中。左山当前，尽幛外洋，一切不见。其孙文肃公杭拜相，后嗣蕃衍。及廖公下乐平许学士地，董公下婺源倪御史祖地，又京山李方伯祖地，台州陈会元、王侍郎，杭州胡尚书诸祖地，其格也，图下。文公母地、许学士祖地，俱见水法卷。倪氏地见穴法卷。
右地在建阳，地名翠岚山。其龙起自西山，开幛出身，奔行雄伟，重重渡峡，至翁田复大断，自青苗中过脉而起，又开幛成卷帘殿试之格，复列三台，正脉中落，逶迤细嫩，势若生蛇。两畔重叠抱卫，入首太阴金星结穴，穴挂左角。右畔拖曜。只是穴低，而逆关一臂太近且高，当前为案，无开畅明堂，不见外阳。外重下山又短缩，内水斜流，似倾泻。以俗眼论，龙虎、明堂、朝对，若无一可取，反似穷源僻坞。不知大龙奔行数十里，于此融结。而溪水环绕，拦截包转，龙将焉往？穴结拥从之中，极其周密，所谓藏风聚气者也。虽不见外洋，不害其贵也。噫！非西山先生之明见，孰能识此？
右地在京山早市，地名班提马口。其龙来历甚远，不详述。姑自少祖大月山言之，连起星峰落平冈，重重开帐度峡，逶迤奔行数十里。比入局，开大帐，帐中抽出嫩条。又连穿田束气，入首，结平中之突，突面安穴。前吐毡唇，左右重重包裹。下关一山，逆水拦过穴前，开正面向穴，成一字文星贵格。内局紧固，外洋宽畅，大溪环遶，湖水暗朝，得水藏风，眞吉地也。系九渊公自卜。葬后，其孙五华公淑登进士，官至方伯，封君南台。公寿考八十五。孙翼轩公维桢、会轩维极、介轩维朴、德轩维标、用轩维楫诸公，父子兄弟连登科甲，入翰苑，司文衡，富贵方全。
左地在台州府城北，土名后岭。其龙与府龙共祖，自括苍、天姥，历仙居、天台三四百里，不及详述。将近城十里之间，分脉右落，寔乃府龙之送从龙也。起高大山峰，叠叠如帐。帐中抽出一脉，逶迤奇巧，走马串珠咸偹。又自本龙右帐随生一枝，一般高大。而此龙借左边府龙之山为用，却又是包在中间，顿跌牵连，伏落低平，直出数百丈。而结穴横于腰，乃以府龙过峡之星为文星正案，清奇特异。本身右手不转，而府龙开帐之背，却自缠过右手之后有情，逆大江而作门户。府前望海诸峰，叠在水口，皆为得力。但穴前无余气，又在低平之中，四山高耸，面前迫窄，亦无文笔，不见外洋。本身下手直去，不入俗眼，呼作飞剑出匣形。葬铺静陈公，人丁大旺，出进士、会元、会魁、乡荐，衣冠数十人，理学一人，即恭愍公。迨今富贵未艾，乡传系遇鬔头仙下。

右地在杭州府治东北二十五里，土名星亭山。其龙自平田顿起高大峰峦开帐，帐中开脉分枝，迢递数里，自相从聚环抱。双龙双虎，中垂一乳，水木之星落穴，倚过右边。干龙入首，作戌山辰向，形如风吹罗带。内气藏聚，明堂内外交锁，不见外洋。葬后出端愍公世宁，登进士，官至太子太保、兵部尚书，赠少保。子曰纯，官太守。

右地在台州治东二十里，地名上田。其龙来脉甚远，自高山撒落平田，五六里不见踪迹。将结穴，忽于田中突起墩埠，相牵相连，三四转叠，乃成金星融会，前后左右登对，大小远近均停。四面太阴文星相聚，术家谓之四金相照，贵格。敬所王公父子四文魁，乃其应也。原取螃蟹吐沫形。夫形固不可执，亦有偶合奇验者。是地穴前有流泉，敬翁孝诚铺石甃砌之。工未完而泉已浊涸，遂伤少丁及阴人数口。或谓蟹不得吐沫之故。仍去诸石，不两月，泉复流，清如旧。此见形之肖者，亦有若是之不爽云。
左地在莆田县西南二十里官路上。其龙与府龙分结，自三紫山分脉，磅礡绵亘，顿伏雄俊。比入首，开大帐，帐中抽出正脉，垂头结穴。左右弯抱，重重包裹。当面右臂横拦，以作近案，关聚内气。外洋暗拱，溪水环遶，系尚书简肃公良永勅葬之地。以俗观之，右山顺水，内堂逼狭，不见外洋。下手宽远，造亭以补之，亦作法之善也。不知龙气旺处，局多紧固。外洋不见何害焉？方氏葬后，科甲联登，人才叠出，富贵寿考。赡厓公攸绩官山东左方伯，福祉绵延未艾。
右地在临海县东北十里，土名双桥。其龙自府龙分出，顿起冲天木星，一连四座，奇秀非常。两边护从，重重叠叠，逞奇列秀，数十里外大缠大遶。本身一脉清俊，入首星辰尊贵，成太阳金星，开窝正净，融结精巧。当穴前吐一唇，铺下平田数十丈，仍突起圆山如蛾眉，以作正应。穴前八字水交于左边，遶从右去。而右砂隐隐，逆抱过前。倒流百步，转卯。出口处有龟蛇捍门，屈曲流入丁方。丁上文笔插天，穴中不见。出邓公，登庚戌进士，官都諌，升光禄卿，人丁大旺，田连阡陌，一门鼎盛。
论朝山暗拱
或问地理书谓“明朝不如暗拱”，此说何如？答曰：眞龙结作，其力量大者，虽数百里之外，犹为用神。如朱子论冀都地，谓江南五岭诸山乃是第四五重案。其间相去数千里，安得而见？只是论地先要识大势，然后可以语此。若小龙小穴，亦欲指远外山水以为朝拱，则非也。盖必有百里来龙，方有百里局势；千里来龙，方有千里照应。各随龙穴力量何如。尝见今人论地，不察龙穴力量，一概贪远秀，慕大局，凡案外水口各处，有奇峰秀水，则指为暗拱。及见有凶山恶水，则又谓穴间不见无害。噫！何其谬耶！既吉者为暗拱，其凶者岂非暗杀乎？此不识根本，徒论枝叶者耳。苟龙穴眞贵，则其凶恶形状虽列于前而见之且不足畏；龙穴不眞，虽奇峰插天，秀水特朝，亦为无益。况其不见者？杨公云：“砂如美女，贵贱从夫；水似精兵，进退由将。”卜氏云：“本主微贱，文笔变为画笔；龙穴特秀，杀刀化作牙刀。”此不易之论也。然又贵于活变，圆机心悟，不可执一。固有穴间不见，奇妙暗拱于外，而其应亦在于外者。或女贵，或离乡而贵，或贵在外家，皆是也。且如建阳书林阳基，四面奇峰周回罗列，秀入云表。及至入穴，则麄山迫塞拱夹而已，面前之奇砂皆列于外，斜走不止。此乃秀气发扬于外，而内则窒暗卑污，故其间亦蔑有显者，虽多丰富，而俗不尚礼。然文藉乃由此出，远播天下，是亦外秀之应也。
论朝山乱杂
《葬书》云：“若怀万宝而宴息，若具万赡而洁齐。”又云：“若宝而有也。”《黑囊经》云：“前砂欲其堆了堆。”《雪心赋》有“三千粉黛”、“八百胭花”之说，是皆言前砂以重叠为贵。诚如所论，不几于太乱杂乎？夫前朝之砂固贵其重重叠叠，献奇列秀。然峰峦太多，乱杂混浊，可以向此，可以向彼，则情意不专，乌得为吉？《赋》云：“尖峰秀出，只消一峰两峰。”则确论也。吴公《口诀》云：“三峰对中，两峰对空。”其慎重如此。如乐平县徐附马祖地，前峙双峰。先是，一明师同其徒见之曰：“此地当出国婚之贵。”其徒遂为徐氏私下之，不识向空，而偏向一峰。师复过之，讶曰：“误矣！”乃索其课，题曰：“好对空兮却对峰，他年莫地道无功。为官必定因妻贵，意正浓时却中风。”后徐氏果两尚公主，骄横不检，廷臣劾之取首级。可见两峰尚有对空之不可误，况峰峦之乱杂者乎？故龙虎山张眞人阳基，前对琵琶山，旧名鎗刀山，虽耸拔森立，如锯齿排列，然以太多而不得为文笔，乃符笔矣。其富贵自两汉相传至今，悠久不替，乃其龙穴之美，非前砂之所能主也。虽然，却又不可拘执。若前峰环列，献奇逞秀，又多为大贵龙穴之应。只要中间有一二峰特异，取为正对，如金鸡县状元吴伯宗公阳基在新田者，前朝七十二峰，果出七十二人科第。然七十二峰岂非多乎？只是中有双峰特异，以为正对吴氏兄弟俱登一甲。又兰溪县范氏祖地，前对九峰，有九子登科之贵，是其应也。故凡峰峦混杂者，必须中有一二峰挺然独异，天然朝拱，不待推择。而余山排列，皆面面有情，拥从左右，乃至贵之格也，又不可以乱杂论。惟欲其去穴稍远为吉。盖众峰罗列，若太近穴，终觉乱浊。稍远则自然清奇秀丽。何也？秀峰虽秀，近而视之亦丑；丑峰虽丑，远而视之亦秀，故尔。大抵朝山虽欲其列秀献奇，又不可徒贪其秀，致有失穴之患。故曰：“坐下若无眞气脉，面前空有万重山。”又曰：“坐下无龙，朝对成空。”尤当致察于龙穴，而不可徒以朝秀为爱耳。予尝谓世人都只爱尖峰，不知地理重眞龙。龙若不眞穴不的，朝堪图画总成空。盖亦崇本抑末之意。
龙虎山图见阳基卷。
新田吴氏阳基图见阳基图。


右地在乐平县金山乡。其龙穴俱美，惜乎立向少差，减福如此。盖立向既差，则内之乘气分金，外之砂水向背皆相戾矣。所谓差之毫厘，谬以千里，岂不信夫。


左地在兰溪县东一里许，乃县龙之分结者。分后顿起展诰土星，为贴身帐。自帐中正脉抽出，侧落一边，开口成窝穴之格。内堂团聚，外洋开畅，金华府河水横抱，绕带左右。龙虎均匀奇巧，近案逆水弯抱有情。外面九峰，插天特秀。范氏葬后，一父生十子，九登科。其一未第者，是为香溪先生浚，笃志道学，世称大儒，故今俗传十子九登科云。

论孤峰独秀
或问：朝案乱杂之说，固已闻命。然一山朝拱者，又有谓孤峰独秀而不吉，何也？答曰：此说是论龙身，非论朝砂也。盖龙法忌孤峰独秀，恐其单寒。所谓龙怕孤单，而贵有盖送护从者是也。朝砂则欲其耸秀。苟有一峰挺然独异，秀入云表，乃极贵之格，砂法中谓之文笔插天。若坐下龙穴眞的，主理学大儒、神童状元之贵，又何忌夫一峰之独秀乎？尝见朱文公、王荆公之祖地，罗一峰公阳宅也，皆是一峰特秀，岂可谓孤峯独秀而不吉？或曰：诚如所论，则《雪心赋》内“文笔孤单”之说非与？曰：《雪心赋》后人更换本文处极多。尝考董德彰所注本作“文笔欹斜”，颇为有理。盖《赋》既有文笔孤单之忌，又何复云“尖峰秀出，只消一峰两峰”？岂应自相矛盾如此？其不足信明矣。且龙穴眞贵，虽朝峯欹斜，亦不为大害，但稍减力而已。尝观宁都县尚书董文僖公祖坟顿锺形在县之地名璜坊者，前峰欹侧，其课云：“可惜状元峰不正，他年亦作探花郎。”果出文僖公越，登成化已丑科探花，官至礼部尚书。可见地之美恶在龙穴，而不在于前朝之峰。故虽欹斜亦且出贵，而何孤峰独秀之足忌哉！
 
重刊人子须知资孝地理心学统宗卷五上之二
德兴山人徐善继述同着
论前应后照
穴前案外之山，谓之前应；穴后玄武顶背之山，谓之后照。亦曰前照后盖，即前朝后坐之山也。谢氏谓之前亲后倚；陈氏谓之在后者为宝殿，在前者为龙楼；卜氏谓前帐后屏；刘氏谓特秀在前，屏幛在后；郑氏谓“羣峰独秀矗矗于其前，叠帐献奇层层于其后。”皆指此也。周东楼谓前应即第二重案山，及三重五重皆是。要尖如笔，卓如笏，方如诰轴，重高一重，如衬锦然，皆端正美好者是也。后照即福储峰，乃祖山在结顶之后，或两臂之外，尊贵高大，矗矗然托护于玄武，如宝座，如御屏，如帏帐、帘幙者是也。若回龙、脱龙、横龙之穴，不得祖宗为照山，亦须外山之尊贵高大者在后托护之，使玄武枕以为照，而不陷于空亡可也。有等怪穴，翻身逆势，坐空以当朝水者，又有坐后有深潭融注，或水缠遶合襟者，皆不以此拘也。其前应之山，若得有近案山可关内堂，则外虽无应山，不害其为吉地。卜氏云“外耸千重，不若眠弓一案”是也。杨公以向前空阔无朝应为人刦。若当面有水阳朝，或有低近之砂横抱，则不忌。故曰：“人刦当从向上求，面前空阔要远朝如无远朝，是犯人刦。有水特来砂横抱，信知人刦小为妖。”大抵前应后照山俱全而重叠者，尤为上吉。二者较之，后照尤紧。万物负阴而抱阳，故穴后不可以无屏障以蔽背风。其坐后高山，亦谓之天柱峰。卜氏云：“天柱高而寿彭祖。”亦谓之福储峰。赵缘督云：“后座重重高照，百福攸集。”故有此山，则主福寿双全，康宁百顺，人丁蕃衍，富贵攸久。如承天曾司空始祖地在彭泽者，其前应后照重叠齐整，故司空乔梓，高寿厚福，夫妇齐眉。诸孙蕃衍，四世同堂，满门朱紫，百福咸集，是其格也。又徐国公始祖地在丰城者，亦以后枕帝座，盖照有力，前应齐全而吉。二图并具下。
右地在彭泽九都，土名桥亭。其龙来自鸣水山，远不详述。至计家岭，顿起御屏为少祖。栖闪数节，横列大帐，中峰独耸福储。又数节入首，列三台。中台推出正体太阳金星，开口结穴。穴间平坦，左右包裹重叠，取作莲花形花心穴。穴下余气铺毡，明堂融聚，近案顺水拜伏，为谢恩领诰。外洋诸峰，如挂榜，如天马、文笔、席帽，种种罗列，前应后照齐全。水口狮象捍门，流神遶青龙，缠玄武，诸吉咸备，眞美地也。元至正间，曾氏葬宝二公。公四子，伯永一，居桥亭；仲曰永二，居柳树下；叔曰永三，居小岭。今皆富盛。季曰永四公，以武功从太祖高皇帝肃清江汉，定藉安陆今承天卫官藉。再传百户公，三传万户公，延及于今，世袭千户。知县公逊，岁荐。今金堂赠太保、尚书。赠员外公辉，以孙贵，赠太保、尚书。七代阳白公璠，登进士，官陕西少叅。致仕，进阶中宪大夫，累封太保、工部尚书。罗泉公秉，岁荐，授光禄署丞。八代确庵公省吾，登进士，累官太保、大司空，衣蟒束玉，世代皆一品恩荣。廪生速庵省吾、可庵宗吾，及九代诸孙，人文济济，福祉未艾云。
按：是地也，龙势雄猛，武星结穴，力量全，故主世袭簪缨。天柱高，福储厚，故主享遐龄，备百福。前沙顺水拜伏，故离乡显贵。余气多，故人丁衍，运祚永。
右地在丰城，土名桐槽。其龙自罗山入临川境，转至桐槽，系省龙分结，迢递而来。将入局，横列大帐，左右天乙、太乙中耸，帝座秀异清奇。正脉从帝座中逶迤而下，复开九脑芙蓉帐。帐中顿起大贵人，耸立特异，节节上格贵龙。复大断，霞帔过脉，隐隐三台挂角而下，撒落平坡，开口结穴。到头丑怪，穴似散漫，龙虎带剑，似乎分飞不顾，俗见无不惊骇。殊不知大龙干地，曜气发露，贵秀全在于此，但不利初年耳。徐氏宋建炎四年葬后，果不利，从戌迁濠州，生王，为我皇朝开国元勲，朝班庙享，皆居第一，封魏国公，进中山王，三代追封王爵。女为文孝皇后。次子永昌，复以成祖推功，封定国公，南北两京，世袭公爵，俱掌兵政。诸勲贵莫与比论。旧有记云：“桐槽大地，猎猎塌塌。火脚金头，却似牛轭。帝座后殿，贵人前席。日月捍门，龙虎持戟。有人葬着，王侯两国。百年已后，富贵方得。若问发迹，先须江北。
按：是地也，龙分省城正干，穴枕帝座，故力量大。日月捍门，故王侯之尊。穴怪《怪穴诀》云：“金头火脚，葬火消烁；火脚金头，葬下封侯。”此火脚金头也，堂气顺，故发越迟。龙虎俱带贵曜，兄弟皆掌兵权。曜飞杨，局逐水，故离乡而贵。虽然，徐氏之贵地尤多，未必全在此穴。但其钳记若是，其验亦神矣哉！
传疑晋郭景纯至丰城，改扦邑治。见此水口有日月捍门二阜，讶曰：“此内有至尊地乎？”随察之，曰：“日月反位，非至尊，不过王侯地耳。”遂私作记而去。观其神验如此，信非景纯不能。
论左辅右弼
左辅右弼者，龙穴贵证也。在穴之左右特起两山，夹耳对峙者，尤为紧切。要夹照登对，不相参差为美。又要高低、大小、远近相等，方为合格。或圆耸如太阴太阳，谓之日月夹照；或卓立如顿笔展旗，谓之文武侍卫；或方平延褒，谓之列幛列屏；或围遶盘旋而包裹，或高峙秀拔而拱夹，或重重叠叠，如禁卫两班；或济济森森，如影从万卒。此皆左辅右弼，侍卫之砂之至贵者也。其在后龙之左右者，谓之天以太乙；其在过峡之左右者，谓之天角天弧；其在前朝之左右者，谓之金吾执法；其在明堂之左右者，谓之天关地轴；其在水口之左右者，谓之华表捍门。一皆辅弼推类之易名也。其或边有边无，边多边少，边高边低，边大边小，则不合此格，贵又差轻矣。
论天门地户
天门地户，亦名三门五户。在法天门欲其开阔，地户欲其闭密。卜氏云：“垣局虽贵，三门逼窄不须观。形穴虽奇，五户不关何足取。”又云：“所贵者五户闭藏，所忌者三门紧窄。”盖穴之左右，不问青龙白虎，但水来一边谓之天门，水去一边谓之地户。赵缘督云：“水从左来流右去，左边为天门，右边为地户；水从右来流左去，右边为天门，左边为地户。不拘青龙白虎，但水来一边要开阔宽畅，山明水秀，水去一边，要高帐紧密，闭塞重叠，不见水去为吉。合此则结作眞，力量大，发福速，运祚远。若天门当开而反闭塞，地户当闭而反宽旷，乃是山水不相交会，此处决无眞龙结作，不必寻索穴场也。”世俗有误执白虎不宜高昂，而不察水之来去者，是未获眞诀，而以白虎为眞虎耳。殊不知青龙白虎，乃术家假借此名，以称左右之砂而已。只要收水一边山势强盛有力，收得水住，使气便融聚。董氏德彰谓“下砂收尽源头水，儿孙买尽世间田”是也地户与下手及水口之砂同推。既曰下手砂，又何可拘青龙白虎？且极大之地，秉生杀权，为都邑省郡者，右砂强胜。如京师之西山，南畿之鸡笼、石头城，福建之虎头，江西之西山，浙江之西湖诸山，莫不皆然。此又以右胜为威武之权耳。第寻常小可之地，又不可以此为法也。
论罗城垣局
罗城垣局，即前朝后托相连于周围者也。要重重叠叠，高耸周回，层层级级，盘旋围遶，补缺帐空，如城之有女墙垛者，故曰罗城。又如天文三垣星象，各有围垣之星以卫帝座，故又谓之垣局。垣局者，即罗城也。卜氏云：“纷纷拱卫紫微垣，尊居帝座；重重包裹红连瓣，穴在花心。”又曰：“山外山稠叠，补缺幛空。”又曰：“华表捍门居水口，楼台鼓角列罗城。”赖氏曰“四神八将应位起”，杨氏曰“外山百里作罗城”，皆善言垣局之情状者也。大抵欲其宽大周圆，不知水从何出。朱子曰：“拱揖环抱无空缺处，宛然自一乾坤。”乃罗城之上吉也。
 
重刊人子须知资孝地理心学统宗卷五上之三
德兴山人徐善继述同着
论乐山乐，喜好也。横龙之穴，喜有此山托帐于后。
乐山者，穴后乐托之山，正应穴场而盖托者是也。撞背来龙结穴，及穴星起顶者，皆不论乐。惟是横龙穴，及凹脑、侧脑、没骨等穴，必要乐山贴身盖应，方为眞穴。廖氏云：“横龙结穴必要鬼，乐山宜后峙。”吴公云：“担凹攀鞍要乐山，切须贴背应穴场。”故乐山为枕穴之砂，不可不审。然乐有三格，曰特乐、曰借乐、曰虚乐。特乐者，远远特来，挺然贴穴；借乐者，虽非特来，而横帐贴穴，不令空旷；虚乐者，既非特来，又不横遶，而低陷躲闪，散乱远旷，枕穴不著者也。特乐为上，借乐为次，虚乐不可用矣。其于形象，皆不必拘。惟以端然卓立，高阔帐护，不令空缺为吉。且乐星亦不拘定是本身山，只客山亦可。若得乐下之水流到穴前，最为至贵。又穴上回头便见乐山，或明堂中见者最吉。皆须贴背，不宜远旷。
特 乐 图	借 乐 图	虚 乐 图




此远山特来，挺然贴穴应乐者，至吉，主骤发富贵，大旺人丁，康宁长寿。	此横幛贴穴，不空缺，正乐应，亦有力，是吉地眞穴，福祉于特乐。	此穴后空虚，无正乐，虽有小山，偏旁低闪，不枕穴场，是凶地假地。
右地在浮梁县北乡，金探花公达葬父地也。其龙甚远。将作穴，开帐中落出脉，连起数节文星，落下平坡，成卢鞭袅、落地梅花之格。两畔小埠夹从，正脉中行，垒垒复起文星，跌断结咽，入首结天才凹脑之穴。后乐贴背，撑顿有力。前面堆堆叠叠，奇峰朝拱。明堂湖田融注，下关抱卫有情，曜气坛褥，证应明白。系艮龙入首，扦巳丙相探花公春秋二榜，皆在丙科，是其验也，卯水朝入。以攀鞍穴后乐撑贴，取作跃马赴敌形，屯军案，眞特乐有力，催官之格也。嘉靖辛丑年卜葬，后六年丙午，公乃发魁。又十年丙辰，会元及第。今富贵方隆。
左地在广昌县西一里，土名桃竹坑。系县龙分结。分后五峰中出，逶迤顿伏。将入穴，乃束气起天财土星，横脉结穴。穴完又起星峰，踊跃以去。立穴处似过脉状。只是后有御屏特乐，撑贴有力，证得情眞。穴前一字文星及蛾眉为案。案外奇峰献秀，下关逆抱包裹。前铺官星，大河遶带，局势完密，眞贵地也。吏部公文渊父以疫卒洪武丙寅，抬柩至此遇雨，遂葬，今乡称天葬地。公时方半岁，乙丑生，后登永乐戊寅进士，累官至吏部尚书。子乔新，官至刑部尚书，谥敏肃。玄孙曰源，进士；曰涛，元解；曰沆，解元。子曰孔阳，诸公连登科甲，富贵方隆。
右在邑北一里，土名郑冲元，乃县龙分结。自分脉后，过分水岭峡，顿起丫山，开大帐，仙桥出脉，走弄数十节。入局顿起飞蛾鹤腾翼格，中垂嫩脉，落平坡，为太阴转面开窝。窝间微乳，两畔微钳，穴情甚巧。前吐坦毡，左右盘缠，龟蛇捧抱，横脉落穴。后乐一峰，挺然特耸，取作仙人跨鹤形。明堂、朝对、下关、水口皆美，董德彰先生下，课云：“鹤腾亥脉出仙桥，卯向分明艮水朝。一峰西兑撑天柱，两峰辰巽贴云霄。左右龟蛇盘足下，面前丹诏列功曹。人间富贵浑闲事，定有天书诏誉髦。”
左地在丰城长安之蠏坑。其龙起孤山作祖，行数十里来，踊跃奔腾，磊磊落落。将入局，顿起九脑芙蓉大帐。帐中落脉，大断过峡，重叠迎送。复起飞蛾，中出一脉，走弄成卢鞭三袅贵格。结咽入首，为平面太阴文星开窝之穴。横脉结作，借乐立穴。喜有后山高帐，乐托有力，正应其穴，所以为吉。且左右龙虎均匀，当面天马双峰正案，田源潮水聚堂，下关水口交固，眞可称贵地。葬后孙氏溥发解嘉靖壬子，兄弟联登科甲。惜乎来龙山上挖取煤炭，伤泄龙气，故未可云尽美也。
上乐砂姑出此三格，辨其眞伪，以定取舍耳。其有左乐、右乐、中乐、长乐、高乐、低乐等格，则详于乐山证穴之下，兹不重及也。
论下手砂
不问西南东北，但去水一边谓之下手，又曰下臂，又曰下关。诀云：“有地无地，先看下臂。”又云：“看地有何难，先观下手山。”又云：“未看后龙来不来，且看下关紧不紧；未看结穴稳不稳，且看下关回不回。”此等语虽浅近俗俚，然至理本不外是。盖下手砂最关紧切。有下闗则结作，无下关则无结作。下闗重叠，结作愈大；下闗空旷，则不须寻地。吴公《地理件目》云：“凡青龙白虎既浑全，美好布法，不问左右，定要下手一山兜乘得上手山过，方是吉地。假如穴前水流倒左，则左为下手，要左臂一山逆水，长于右山，兜住右边山水。若穴前水流归右，则右为下手，要右臂一山逆水，长过左山，兜住左边山水；如此谓之逆闗，乃为吉地，主发财禄。若下手短缩，兜上手山水不过，其它好处皆不得力，乃是假穴，不可下也。”按：《件目》此论，诚为有理。且逆水下关，谓之财砂，最能发财。杨公云：“惟有下手救得人，世代不教贫。”廖氏云：“问君如何富，下山来相辏。问君如何贫，下山顺水奔。”董德彰云：“下砂收尽源头水，儿孙买尽世间田。”万万山《何知歌》云“何知人家富了富，下臂重重来抱顾；何知人家贫了贫，下关空旷不朝坟”是也。大抵逆水砂不虚生。凡见一山迢迢弯曲，逆兜上手水者，便宜寻索龙穴，决有结作。愚尝谓“有山逆水不虚生，定为眞龙作股肱。盘桓收截源头势，宜于此处觅佳城。”亦指下关言耳，学者审之。
青龙逆关	白虎逆关	白虎顺关	青龙顺关





此青龙长，兜乘得上手山水过，乃是吉地。	此白虎长，兜乘得上手水过，乃是吉地。	此青龙短，兜乘上手山水不过，乃是凶地。	此白虎短，兜乘上手山水不过，乃是凶地。
若有大河，不可只论小水，又须以大河水论顺逆。大抵有一重水，必要一重砂收之。如小水倒左，大河水倒右，却要近穴左山先长，以收小水，然后外重又得右山长，兜收大河之水，方为合法。蔡牧堂云：“顺逆二途，如盲如瞽，似非灼然有见，鲜不以逆为顺，以顺为逆。”是故要知山川之大势，黙定于数里之外，而后能知顺逆于咫尺微芒之间。否则黑白混淆，以逆为顺，以顺为逆者多矣。


	此小水倒归右，大河水倒归左。近穴虎山先长，以收小水。外重龙山又长，以收大河之水，为合格，是美地。	
此小水倒归左，大河水倒归右。近穴龙山先长，以收小水，外重虎山又长，以收大河之水，为合格，是美地。
凡下关砂，又须审其有力无力。若徒有下关而不近穴，或低小，或短缩，或顺水不回，谓之无力，虽多无益。若其山高障，回护顾穴有力，虽只一重，或只十数步，亦能结作。逆砂一尺可致富。又云“不要千山并万陇，一山有情亦足用”是也。然此特甚言下砂逆水之不虚生者，其寔一山有情，与夫数步逆砂，纵有融结，不过裁剪小穴，张山食水而已。若论大地，须合诸山众水观之，非一山之所能结也。
</div>
    <div class="pagination">
<a href="人子须知_page21.html">上一页</a><span>...</span><a href="人子须知_page17.html">17</a><a href="人子须知_page18.html">18</a><a href="人子须知_page19.html">19</a><a href="人子须知_page20.html">20</a><a href="人子须知_page21.html">21</a><span class="current-page">22</span><a href="人子须知_page23.html">23</a><a href="人子须知_page24.html">24</a><a href="人子须知_page25.html">25</a><a href="人子须知_page26.html">26</a><a href="人子须知_page27.html">27</a><span>...</span><a href="人子须知_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
