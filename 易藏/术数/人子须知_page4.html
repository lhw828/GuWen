<!DOCTYPE html>
<html>
 <head>
  <meta charset="utf-8"/>
  <title>
   人子须知 - 第 4 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   人子须知 - 第 4 页/共 52 页
  </h1>
  <div class="content">
   杨筠松《龙经》千言万语，皆归重于干龙，盖举其力量之大而言之耳。然山脉分枝分派，干龙最少，枝龙极多。故论地只可以眞伪辨，不可以大小拘。《经》云“大地难得小易求”，乌可谓枝龙地小而忽之？况干龙大地，有鬼神所司，苟无阴德，未可睥睨。而枝龙之地，在在有之，易于求索。故枝龙尤当究竟。然枝龙亦有大枝小枝，不可不辩。夫所谓大枝龙者，即枝中之干也。观之，亦先其祖山。但干龙则论大祖大宗，枝龙则论小祖小宗。故虽大枝龙，祖山亦不是远高山峦，只小干龙驻跸处即龙祖矣。于此审其离祖分派，以原其始。要此处起有星辰，合五星正体中一星，或水或木，或涨天水、焰天火，或御屏土之类。葢其发脉，中落为上。自离祖以后，又连起有星辰，谓之应龙，亦曰应星。有此应星合格，落脉更是中出，即谓之出身好，前去必结美地。自出身后，迢递行度，看其穿落传变等格何如，若眞是结地之龙，自然合格。或起或伏，有剥有变，或大顿小跌，或左栖右闪，或横开阔帐而穿心中出，或之玄屈曲而摆折流行，或如生蛇之出洞，或如琢木之飞空，断而复续，伏而再起，两边枝脚随身拥护，不令风吹，或反借干龙作遮护幛托。及其过峡之际，或穿田度脉，抛踪闪迹，藕断丝连。脱卸之后，复起星辰，磊磊落落，或飞蛾降势，或华盖中抽，其本身枝脚摆列均匀，或带仓库，或带旗鼓，或带印笏，或带剑戟，或成天乙、太乙，或成文官武将，左侍右卫，前呼后拥。及将结作之际，又起高大星辰，以为少祖。自此山下，或二三节，或四五节即作穴场，而穴后一节之山，或束气结咽，或细嫩委曲，或闪断为峡，顿起穴星，融结天然之穴，乃为最贵。其两边缠送护托之山，欲其重叠拥从，或住于穴后，或侍立左右。而朝迎之山，则应耸穴前。下手之山，则逆水数重，抱转有力，乃为眞结。《经》云“枝龙身上亦可截，半是虚花半是开。若是虚花无朝应，若是结实护缠回。护缠尚要观叠数，一叠回来龙身顾，莫便将为眞寔观，恐是护龙叶交互。三重五重抱回来，此就枝龙身上做”是也。枝龙结穴多在尽处，则要天然明白为上，多是得水处结穴，故曰“未看山，先看水，有山无水休寻地”。多是下手之山有力，故曰“看地有何难？先观下手山”。又曰“有地无地，先看下臂”是也。龙之贵者，则有贵应。或印浮水面，或龟蛇交结，或车马联骈，或楼台镇塞，或罗星关锁，或旗鼓罗列，或日月对峙，或华表高耸。若此虽云枝龙，结作不及干龙悠久，然有此规模，亦非中下地也。若安揷得法，主翰苑尙书侍从，方面文武之职，及富冠乡邑，一时荣盛，朱紫满门。
其次又有小枝龙，即枝中之枝者也。其大龙行去尙远，而于行龙身上，或大龙峡边，分落一枝，自起星辰，峰峦磊落，远者三五里，近者十数节。子微云：“却有枝龙但数节，不作穿心人易识。譬如丞参簿尉衙，岂似正衙门户密。三节四节交节分，分得英华为子孙。”须要成星体，合龙格，有起伏，有夹送，而龙虎、应案、堂气、水城、下关、门户皆合法度，穴情十分明白，始为眞结，亦主富贵。若此者虽是枝中之枝，来龙甚短，富贵不大，然发越极快，所谓寅葬卯发者，惟此为然矣。盖此等龙气结作力量轻，故多在龙大尽处成穴，必得水，必近堂，或临田蘸水之穴，故财禄易发。惟是龙短而无大力量，虽富贵亦不久远矣。
又其次，有小枝中之尤小者，谓之旁枝。或五六节，或三四节，结为小小形穴。若星辰秀美，穴情明白，明堂平正，下手有力，四山团聚，水口关拦，亦能发福，但不长久，亦无大富贵耳。《发挥》云：“小小形穴，或得三四节，或得五六节，不拘穿心，不限脚手，出节便做形穴，仍有朝对关缠。若此者亦可安葬，贵可一二人，富可数十年，随其力量，皆能有验。但不广大久远。”盖出于大龙分漏秀气，可以刦效取应，而不可凭恃，以为子孙绵远计。然随材取用，亦不可以其龙短力轻而弃之也。
上枝龙虽有大枝、小枝、旁枝之不同，然要之，均禀于造化而有融结者，则亦不可弃也。惟要星峯秀丽，穴情明白。其穴多在龙气尽处。其大枝亦有龙气旺盛者，不在尽处。而结穴之外，有余气之山，转为用神，此其力量差胜。大抵枝龙之地，必要星辰耸拔，起伏分明，屈曲盘桓，逶迤走弄，枝脚桡棹均匀，护从缠托齐整，穴场藏聚，证佐分明，前有朝迎，后有盖送，左右周密，明堂平正，水城弯抱，四兽有情，下砂有力，水口交锁，罗城稠叠，乃为吉也。如或龙无起伏，星峯不秀，穴道模糊，下手无力，堂气不聚，朝案无情，水口宽旷，则无融结，不必顾矣。
已上所论干龙枝龙详矣。却又有等美地，只数节即结形穴，既非干龙，又非枝比，谓之随龙穴。依近省郡城市，即大干结作，山水大聚处结穴，龙气大旺，寸寸是玉，只要穴眞，又不必拘。虽来龙或只数节，亦结大地，以其与大干龙共祖同宗，朝应固已贵秀，局面亦自繁华。犹之近帝贵人，故曰随龙穴，不可以长短论也。但要结穴处自立门户为眞矣。如福建杨太师祖地，近城里许，乃随龙穴格也，图下。
杨氏又有白狸窝祖地，尤美。但此地葬后数年，文敏即发解，连第登宰辅，发越似乎太速。彼地三百年后始有应验，又似太迟。此造化之妙，不可谓无此理也。白狸窝地见水法卷。
右地在建宁府城东里许白鹤山，系府龙分脉，数节结随龙穴。入首顿起御屏土星。中垂正脉，铺展而下。左有白鹤寺，右有东岳庙，穴结山麓，临田蘸水，前吐毡唇。帖身白虎横抱过穴，成玉带文星，逆收溪水，以关内气有力。内堂紧小，外洋宽畅，前朝拱揖，得水藏风，眞催官之地。葬时文敏公年十三岁，不数年即发解进士，登宰辅三十三岁入内阁。子曰恭尙宾少卿。孙士倧、士伟，俱进士。曾孙旦进士吏部尙书、易进士副宪、亘南京户部郎中，曰昉、曰昂，俱知县。玄孙曰迈、宗、崇、疑、成、名、棐进士诸公，皆登科甲，跻膴仕封荫奏名，登仕版者又数十人，福祉未艾。
依近郡甫随龙穴诸名地图具下
右地在兰溪县东二里，地名瑞垄。其龙自金华峯作祖而来，五星聚讲，复辞楼下殿，开帐磊落。正龙过峡去结县治。其左枝分落后，复开金水帐。中抽出一脉，逶迤成垂头紫气贵格。《经》曰“垂头紫气号文星， 天下尽驰名。”面前大小双峯，成天马之格。断曰：“大马赶小马，富贵传天下。”葬后出唐渔石公唐龙，登进士，官至吏部尙书。其子小渔公汝楫，登嘉靖庚戌状元。至今富贵未艾。
其尽结者，为赵探花公志皋祖地，与状元地共帐。入首大飞蛾顿起太阳金星，开钳结穴。两股直硬，元辰流长，虎沙顺水尖窜，不利初代。将及百年，乃出贵先。是探花之祖，精堪舆学，自择此地。至今人才富贵鼎盛。二妻各卜一地，一富一贵。
传奇 探花公之祖官县佐，精堪舆学，爱兰溪山水秀丽，自衢迁兰。二妻各卜一地，一贵一富。贵者乃飞鳯冲霄形，课云：“一木冲天势挺然，文章四海有名传。虽然衣紫腰金贵，毕竟家无二顷田。”其富者乃仰天湖形，课云：“分明一穴仰天湖，仓库重重又秀孤。粟陈贯朽房房有，若要求官半个无。”今二房子孙贵者少富，富者少贵，果皆如其言。
右地在杭州府，土名江头九曜。但其龙乃自九曜逆生一脉，穿田过峡，顿起玉屏。屏中一脉，委迤清巧，复作金土结穴。穴星两臂横展，中开一坪。坪中立穴太阔，似乎散漫。且右臂牵拽远去十余里，以作江头街阳基。此则横龙落脉，一节而已。俗眼观之，莫识其妙。爰是龙气大旺，寸寸是玉处。葬后生江公玭，登进士，官大参。子文昭公澜，官南京礼部尙书。孙晓会魁，官工部侍郎，赠尙书；晖，会魁，翰林修撰。曾孙曰圻，登乡魁进士，官提学副宪。玄孙曰铎，登进士，现任北部正郎，福祉方隆。
右地在承天府东北。其龙发于大洪山，旺气融结为府龙大干。又分注到此，入首横列大帐，帐中抽出嫩条。廖氏谓之垂头紫气，清秀颖异。大凡木星，不下当头。此地左右两穴，虚中，正合倚杖葬法。张子微谓之天鼻穴。左右龙虎回抱，内外明堂环聚。近有玉带砂关收内气，远有三台峰献秀，外洋北湖宽畅，汉水盘旋，四势和平，三阳具足，龙旺穴奇，藏风得水，眞美地也。曾氏曾祖指挥公始葬其地，继葬其祖知县东庄公。今阳白公父子进士，通显嗣续之蕃，详见彭泽祖地第二十册内。
右地在休宁治北一里，地名尼姑庵。其龙与县龙共祖，不悉述。分龙后开帐出脉，细嫩奇巧，为芦鞭，连起两节太阴文星，清秀均匀，展翅垂脚，俗呼雄牛赶雌牛形。正脉栖闪转身，逆水结穴。穴下铺坦余毡，蘸水临田，穴后抱托有力，前朝大小双峯秀异。但明堂水过穴返去无情，水口不交为疵耳。葬后出襄毅公信，登进士，官至兵部尙书。子篁墩公敏政，登榜眼，官至礼部右侍郎、翰林学士，赠礼部尙书。
按：是地乘县龙旺气，格甚精俊。但系戌干转坤申作穴，于天星非久永之兆。篁墩不察，襄毅之葬又卜南山乙辰，竟以受害。公言谈地理四书，极诋天星，既以自误，又以误人，惜哉！
左地在钱唐万松岭圣国寺后。其龙与杭州府龙共祖。此即数里之外，分出一脉，出身御屏高耸。屏下连珠数节，走马到头，起仰高太阳开口做穴。吐唇平坦，二十余丈，地复峻陡。陡下却是寺宇。登穴从左手一傍入，到穴中不见寺宇并陡峻处，但见四面远峯矗矗，钱塘江水洋洋。对岸金马门，门中贵人秀立。海门三山渺如拳。四神八将、三阳六秀皆相拱照。葬后出南宇公仪，登进士，入翰林，官至内阁大学士。今富贵未艾。

 
重刊人子须知资孝地理心学统宗卷一下之三
江右山人徐善继述 同着
此一卷专论龙分支、垄。盖高山平地，形势不同，故支、垄之说不可不辩。故《葬经》云：“支、垄之辩，眩目惑心，毫厘之差，祸福千里。”是故尤当致辩于支、垄焉。
总论支垄
夫支者，平地之龙也；垄者，高山之龙也。其融结为地，力量轻重，大小贵贱，不以支垄而分优劣，但其形体有山峰平地之不同，故察识其情性之术亦各有异耳。盖垄龙有星峰形势，脉络分明，易于寻索。支龙千里平夷，一望无际，难于追求。然垄龙则以磊落起伏、逶迤奔走为美，软弱、瘦削、丑恶、崚嶒为凶。支龙则以相牵相连、隐隐隆隆、界水明白、脊脉分晓为妙；高低不明，来势断截，分水模糊为假。大凡垄欲峙于地上，支欲伏于地中；垄最忌于风吹，支尤嫌于水劫；垄结穴于山麓，支结穴于巅顶。《葬经》云：“卜支如首，卜垄如足。”又云“支葬其巅，垄葬其麓。”此支、垄龙穴不同之大法也。其间变态不一，咫尺顿殊。眞支眞垄固所易辩，柰何有似支之垄，似垄之支，或支来而垄止，垄来而支止；或垄变为支而复为垄，支变为垄而复为支。亦有以支为坛垜而行垄于上，以垄为坛垜而行支于上者。又有垄内而支外，支内而龙外者。复有强支弱垄、急支缓垄、高支平垄、隆支隐垄、石支土垄、老枝嫩垄、偏支偏垄、半支半垄，及夫非支非垄，不可辩者。故郭氏云“支、垄之辩，眩目惑心”，自非明师耳提面命，莫能别也。学者先须察此，此而有得，寻龙之能事思过半矣。
论 垄 龙
夫垄者，山也。山垄之龙，祖宗欲其高大，来势欲其雄伟，星峰欲其秀丽，剥换欲其相生，过峡欲其周密，枝脚欲其蕃衍，盖送欲其重叠，行度欲其活变，护从欲其稠密，穴场欲其藏聚，四势欲其和平。此皆山垄寻地之要诀耳。然垄龙势险而有也，故于险中求平，所谓高山之窝是也。葬当避杀乘生，《经》曰“垄葬其麓”，为正法也。却又有等以垄为体，而得支之情性者，则大山垂脉，落下平地，变为支体。此阴中含阳之义也，时师往往粘葬山麓，而以前拖平地为裀褥。殊不知龙势未住，微有龟脊，隐隐隆隆，穴落平地，法当枕球而葬。然阴者为强，固宜避球凑檐。柰何性慢？以此要揷上，急其缓性。刘氏所谓“垄缓则入檐而凑球”是也。苟以垄法扦之，则败绝立应。此高垄之至难体认者，不可不察也。
论 支 龙
夫支龙者，平地之龙也。平地之龙，其祖宗父母、剥变过峡，与夫枝脚桡棹、缠托护从，大段与垄龙无异。吴公《口诀》有云“卧倒星辰竖起看”，故亦有开帐穿心，亦有华盖、三台、御屏、玉枕等格，但龙行地中，皆平面，倒地多阔大，难于检点，惟以相牵相连步其龙脉。高一寸为山，低一寸为水，察其隐隐隆隆之脊，或直或曲，动辄数十里，或数里，始有水分八字之峡，或有石骨微露踪迹，或有银锭束气之脉。若前面遇水界截，则审随龙之水，及诸水聚处为明堂，以求穴向。其结穴处自然气聚，或平中有突，或开钳口，或吐唇毡，或微有靥，如鸡窠，如旋螺之状，必有龟脊牛背、草蛇灰线之脉，入首束聚结穴。而此处须要高低分明，有水缠绕，或水溶注，或水朝入，方为的实。又须审其来历，有珠丝马迹、贴地梅花、落地金钱等格，决是美地。扦得穴眞，葬得如法，富贵悠久。若来历不明，切勿妄下，平地无气，易于绝灭。所谓来历不明者，乃来脉龙势一坦平阳，无脊可据，高低不分，全无界水，无过峡，无石骨证脉，无银锭束气，无龟背分水，无草蛇灰线、藕断丝连之脉入穴；或已经断而不相牵连，散漫无气，必无融结。其父母兄弟之脉各自分飞，平地之上，虽或忽起墩埠，孤单无应，必作他龙之用神；或是龙脚所带之秀气，为印，为笏，为金箱、环佩之类，或是水口罗星、游鱼等砂。故廖氏云“走珠墩阜在平地，三个五个是。”若孤单一突，又无分水度脉来历，未可便作平中之突而有融结。卜氏云：“星散孤村，秀气全无半点”；又云：“滚浪浮花，随风落叶，皆是无蒂无根，未必有形有气。”此皆平支龙寻地之要诀耳。然支龙平坦夷旷，故于散中求聚，所谓平地之突是也。盖当揭高就脉。《经》曰“支葬其巅”，为正法也。却又有等以支为体，而得垄之情性者，则直如掷枪，急如绷线，术中谓之倒火硬木，此阳中含阴之义，法当避杀粘檐，架折而葬。刘氏所谓“直急则避球而凑檐”是也。但阳者为弱，本合凑入，柰何性急？以此要缩下，缓其急性。苟以支法扦之，则凶祸立应。此平支之至难体认者，不可不知也。
已上所论支、垄，大法如此。但垄之星峰易辩，支之脉络难明，前辈谓支龙难于垄龙，尤当细察。兹故特集诸家平支之说附下，庶互有发明云。
《葬书》云：山贵平夷，土贵有支。支之所起，气随而止；支之所终，气随而锺。观支之法，隐隐隆隆，微妙玄通，吉在其中。
又云：地有吉气，土随而起。支有止气，水随而比。势顺形动，回复终始。法葬其中，永吉无凶。
杨筠松《龙经》云：坪中还有水流坡，高水一寸即是阿。只为时师眼力浅，到彼茫然无柰何。便云无处寻踪迹，直到有山方始识。如此之人岂可言，有穴在坪先自失。只来山下觅龙虎，又要乳头始云吉。不知山穷落平处，穴在坪中贵无敌。痴师误了几多人，又道藏埋畏卑湿。不知穴在水中者，如此难凭怕泉沥。盖缘水涨在中间，水退即同干地力。且如两淮平似掌，也有军州落窠沥，也有英雄在彼中。岂无坟墓与宫室，只将水注与水流，两水夹来是龙脊。
又云：莫道山高方有龙，却来平地失其踪。平洋龙从高处发，高起星峰低落穴。高山既认星峰起，平地两傍观水势。两水夹来是眞龙，枝叶周围抱处是。莫令山返枝叶散，山若返兮水散漫。外山百里作罗城，此是平洋龙局段。星峰顿伏落平去，外山隔水来相护。平洋仰面似鸡窠，隐隐微微立高埠。便从立埠觅回窠，或有勾钳或如螺。勾钳是案螺是穴，水揖明堂气聚多。四傍水势如城裹，水绕山回聚一窝。霜降水涸寻不见，春夏水高龙皆现。此是平洋捉龙法，过处如丝或如线。高水一寸即为山，低土一寸水回还。水缠便是山缠样，缠得眞龙如仰掌。窝心掌里如乳头，端然有穴明天象。水绕山缠在平坡，远有山冈近有河。只爱水环抱身体，不爱水返去寻地。水抱方有山来抱，水不抱兮山不到。莫道高山龙易识，行到平洋失踪迹。藕断丝连正好寻，退卸愈多愈有力。
又云：大梁形势亦无山，到此寻龙何处是？识得星峰是等闲，平地寻龙最是难。若无河流与淮水，渺渺茫茫不见山。河流冲决山断绝，又无石骨又无脉。君若到彼说星峰，一句不容三寸舌。又云：十里半程无冈岭，平洋沙渍烟尘迷。到此君须看水势，水势莫问江与溪。只要两源相夹出，交锁外结重重围。又云：凡到平洋莫认踪，只看水绕是眞龙。又云：高山大垄峰多秀，不似平原一锥卓。又云：也曾见穴在平洋，四畔周围无高冈。
又云：上智寻龙观气脉，指望高山散踪迹。相连相接下乡村，失迹遗踪细寻觅。气逢水界有住期，如缉悠悠细消息。平洋大地无影形，如灰抛线要君识。相粘相牵寻断绝，尽是平洋眞口诀。过时如雁列深云，藏时犹似泥中鳖。平洋相并盏中酥，落在坪中谁辩别？
杨公《画筴图》云：平地之脉，如草中之蛇，灰中之线。只看水分水聚之中，便是眞气融结去处。又曰：临田观穴，不问大小八字，只看上面形势，分晓下面证佐。或唇或口，便为眞气正穴。又曰：平坡之脉如掌窝，水聚交而不流，锁断眞气，便是关门立穴之处。仰看上面脉，必有翅翼，如灯影穿壁，轻薄而不动，自有高卑。又曰：高山落落平田，若有火嘴，要看尖尽处；若开钳口，谓暗火开红。此是火放灰中，似见火红。如尖嘴不开钳口，谓之死火带杀，不可葬。又曰：龙到平洋临田结穴者，上有来，下无出脚，但见田塍面前兜转，似带，似娥眉拱护，此上是穴。又曰：龙落平坡，日久年深，人开成田地，要看两边形势，田墈一层低一层，如急浪下滩。细寻前面水势回环，两田如月角兜转，始是眞龙作结之处，谓之浪花里滚月。又曰：高山行龙，势落平地，无踪无迹无龙虎，形如铺毡展席，散如碧玉之纹、浪花滚月、雪里飘梅，如灰中之拽线，如草里之寻蛇，详加目力，细辩阴阳。切要诸水聚堂，朝对尊严，球檐下合分明，气脉自然融结，沙水来去得位，门户重重关闭，坐下宾主有情；又要明堂如锅底，四围不倾泻，水口不通舟，可谓吉地矣。
陶公《捉脉赋》云：支阜平夷，如灰拽线，悠悠而缩瓜藏形，隐隐而无头无面。岂知遇水为眞，乘风则散。又曰：大地平洋回环，四顾得水藏风，时人罕遇。又曰：鸡鸣犬吠，闹市烟村，隆隆隐隐，孰探其原？若乃断而复续，去而复留，奇形异相，千金难求。折藕贯珠，眞机茫漠。临穴坦然，诚难拦摸。障空补缺，天造地设，留与至人，先贤难说。
张子微云：中原平地及湖乡，行龙入地至难详。寻得龙来无穴下，茫茫阔远何相当？此名天平只看水，水绕回环是穴中。若还舍水去寻穴，望望皆平无定踪。龙如逢水穴方止，无水拦断去不穷。诸公记此水龙诀，不与冈山一例同。
刘氏云：中原，百里千里皆为平地，虽有高形可寻龙脉，无穴可下。盖龙之隆隆隐伏，间有得见处。然到作穴，又无定踪，只看水之曲折如何。水若环绕，拦截穴头，固为易见。不然，水亦在前或在后，弯曲之处相当，即可定穴法。如无水处，虽有穴，亦必非龙脉尽处，不为端的。若以山乡之法取之，则失之矣。
廖氏《泄天机》云：更有平洋局又别，倾廪为君说。星辰原出在高岗，撒脉下平洋。高冈聚讲与过峡，行龙皆一法。撒落平洋始不同，切莫失眞踪。地有高低即山水，节目同一体。远山近水两旁缠，脉似藕丝连。倒身龙格隐复现，脉上行时见。隐隐隆隆正好寻，寻得值千金。又曰：平地龙神观水势，认取原无异。
范越凤《洞林秘诀》云：平原旷野，茫然数百里之远，视水所归，则知来山。左右两阜拱接分明，可以藏车隐马。有盘曲之水，朝向之流，乃第一地也。高山平原本无二说，要以形势为本。观其来历绵远，气象环合，高山无悬崖崩破之害，平原无断垄横堑之绝，乃叶吉卜。故阴阳家贵于心得意解，不可执一。又曰：相平地之法，四顾审其土脉，观其流泉，得水为上也。
吴公《指南》云：古人谓大地落平洋，盖以其祖宗发脉而来，中间剥变过度处多，气脉既全，便无力亦水深土厚，此平洋所以为大地。然而平洋龙法，非俗眼所能寻识，多是高山大垄，忽然撒下平坦，人但见山势已尽，而不知水分八字，界过护从，送出正龙，一脉如丝如线，在此处藏踪闪迹，直抛过前面去，却微微突起三五七个平低山阜出来，或土洲之类，牵连而行。又复跌断，却去前面，或作突中窝，或作窟中突，宛然成一天然之穴。其做穴处，四神八将，自然应副，堂局水城，自然回抱。乍看似无好处，细玩却有妙理。故平洋地所以难寻而又难识也。
《明山宝鉴》云：平洋大地，认水为龙。水势若回，龙亦随住。一丈之山，胜彼千丈；一尺之山，胜彼千尺。
《寻龙歌》云：平洋大地无龙虎，杳杳渺渺寻何处？东西只把水为龙，下后出三公。
《入式歌》云：茫茫四畔无龙虎，君欲寻龙向何处？地师只把水为龙，交流便是龙归路。
卜则巍云：穷源千仞，不如平地一堆。又曰：水星多出平地，妙处难言。又曰：或隐显于茫茫迥野。又曰：平中得一突为奇。又曰：仿佛高低，依稀绕抱。又曰：地卑处切忌泉流。又曰：平地起培塿，一东一西。又曰：平洋地当斟酌，不宜掘地及泉。又曰：平沙落雁偏宜水，泊岸浮簰不畏风。又曰：势如波涌，何须卓立之峯？脉若带连，何必高昂之阜。
《二十六脉歌》云：仙掌脉，少人知，平洋不怕八风吹。但寻眞脉堪埋玉，休管傍人说是非。水若抱龙龙抱水，背剑斩砍自由伊。
《三十六穴歌》云：平洋寻取地中凸，覆鼎眞奇绝。顶上安坟最可求，迎取水来朝。
曾葛溪云：大山撒下一龙，穿田过峡，失脉失踪，不见融结。旷野茫茫，无可捉摸。此乃愈剥愈精，愈换愈嫩，不肯暴头露面，一向藏踪隐迹。或奔溪涧江河，或入人村闹市，或趋湖泊田塘，或出旷野田州。隐藏出没，如江中拖练；藕断丝连，如蜘蛛坠楼，流星渡汉。抛球走珠，铺毡展席，金盆荷叶，如此等象，只看安穴处有无皮肉头面。如明堂藏聚，水路迂回，近应有情，缠护相照，此等之地，最为绵远。
吴公《口诀》云：平洋之地，坦荡迥野，踪迹隐伏，散涣依稀。虽无峰峦之可证，亦有脉络之可求，须要辩其来历祖宗，以看出身。降势撒落平洋，分毫之高者即为山，分毫之低者即为水。或隆隆似有，或隐隐如无。及至落穴之际，亦必微有形势之可指。山水趋迎，气脉藏聚，如露珠注在荷叶之中，乃为眞结作也。
张紫琼《俯察》云：平地龙虽曰愈剥愈嫩，愈换愈精，也要穿田过峡处不被风吹，不遭水劫。出身太长，须要旁有金箱玉印、偃月七星、太阳太阴夹照为吉。左右随龙水交会入首，或作铺毡土、棋秤土、倒地木、浮簰水、水泡金、波浪金、波浪水及落地梅花、落地金钱、蜘蛛结网、没泥龟、没泥蛇之类，方是融结。若平田渺渺，更无高下，虽有堂气，亦不结地。
赵缘督《穴法》曰：平地有突，气涌而生，绝胜万仞。仙眼难明，只观水势，便见眞情。水如不绕，穴法无凭。
谢子期云：迥野之脉，体段不一，有平坡渺渺茫茫，如铺毡展席而来者；有田堘层层级级，若水之波而来者；有起峰墩，如星珠龟鱼而来者；有微露毛脊，如浮沤凫鸟而来者。是皆地之吉气涌起，故土亦随之而起凸也。其来也，两边有水以送之；其止也，左右有砂以卫之。且明堂宽正，又得横水拦之。外阳、远案在于缥渺之间，而四围阴沙仅高数寸而已。此皆平洋龙之贵也。
张落魄云：平湖之脉，坦夷旷荡，却是支龙行度。其体段若盏中之酥、云中之雁、灰中之线、草里之蛇。或沈潜，或无影无形，或藏幸而失迹遗踪。生气行乎其间，微妙隐伏而难见，全在心之智，目之明。以高一寸为山，低一寸为水，察其支之所起，辩其支之所终。起则气随之而始，终则气随之而锺。若脉尽而水止，界合分明者，此平洋之大地也。
观物祝公泌云：郭景纯曰“支葬其巅”，盖以平支龙必须起微突处，谓阳来阴受，方是结穴。若无突，要开钳口方有穴。故曰“平地不开口，神仙难下手。”
永和周氏云：平洋则山不拘于高，水不拘于深。但遇有尺寸高低，即可以辨。又云：在山者颇易看，在平洋者最难识。陶公所谓“顿起则时人晓会，牵连非达士难言”是也。盖如灰中拽线，草里寻蛇，沙里拣金，泥中藏鳖，云中腾雁，盏里浮酥，隐而不露，断而复续，并以两边导送之水为验也。
廖氏穴法中有没牛吹气穴诗云：没牛吹气失来踪，隐隐伏眞龙。昂头些子如吹气，没牛泅水势。左回右抱脉微高，大则公侯小富豪。又云：龟鱼螺蚌形，宛如水中生。水中自有眞龙聚，此地传千古。
梁箬溪云：龙势洋洋落大坪，连天接野不分明。隆隆隐隐寻踪迹，曲曲弯弯断复生。忽然有突联三五，认取开钳是穴情。定要水来环抱穴，砂如牛角两边迎。
上诸家之说，各有攸当。大概平洋龙法，以高一寸为山，低一寸为水，隐隐隆隆，看两边分水，以认来龙之过度，突起支阜，以认穴道之融结。又须有四畔罗城秀峰，前应后照，如列屏铺障，相与拥护，乃为尽善。大抵以得水为上。卜氏云“如在平洋，先须得水”，兼阴阳二宅言之矣。平支龙穴最难辩认，故引证诸家之说以明之，当详察焉。
 
重刊人子须知资孝地理心学统宗卷二之上
江右山人徐善继述 同着
此册专论龙身行度节目。盖龙之节目有太祖、少祖，以及父母、胎息、孕育、入首诸格，皆观龙之大旨。审龙者诚于此而有得，庶几知其要归云。
论太祖山
夫寻龙之法，当原其所始，故先察祖宗山。《经》云：“寻龙须寻祖与宗，不辩祖宗何足语。”《赋》云：“问祖寻宗，岂可半途而止！”盖山之有祖，亦犹木之有根，水之有源。根大则枝远，源深则流长，自然理也。是故寻龙之法，必先究祖宗。知其祖宗，则龙之远近长短，气之轻重厚薄，力量大小，福泽久暂，皆可于此而察识之矣。《龙髓经》云：“只用源流来处好，起家须是好公婆。”公婆即祖山也。卜则巍曰：“祖宗耸拔者，子孙必贵。”子孙指穴而言。皆谓有特异祖龙，必结富贵美地。故寻龙必先观祖宗山。即其远者而名之，有所谓太祖山焉，也曰始祖，以其去受穴处甚远，如人之有始祖远宗也。然此太祖山，必须高大迥异，或跨州连郡，延袤数百里，大者如名山五岳，小者亦必高大冠于一州一郡，又小者，亦须冠于一邑一方，乃可谓之太祖山。其形则巍然高大，耸入云霄。或如龙楼宝殿、千丝坠、万石仓等格。其发出枝派蕃衍，不可悉数。如人之太祖，子孙众多，未易历举者也。祖山既高大异常，其天时将阴晦，则有云雾生其巅。廖氏云“祖宗高顶名楼殿，常有云气现。”杨筠松云：“先寻雾气识正龙。”又云：“寻龙望气先寻脉，云雾多生在龙脊。春夏之交与二分，夜望云霓生处觅。云霓先生绝高顶，此是龙楼宝殿定。”故观云雾之所生，以察山龙之太始，亦一诀耳。既能认太祖山，以次审其出身行度，及父母胎息，以至受穴之山，皆于此原其始矣。
论少祖山
寻龙之法，须究祖宗。然太祖远宗犹恐未眞，又当于少祖察其来历，审其美恶，庶为亲切，故不可不论少祖山也。夫少祖山者，即近祖次宗，廖氏又谓之主山。龙行既长，离祖已远，各分枝派。将结穴处，忽起高大山峦，不过数节，即结穴场。其高大山峦，谓之少祖山也。若其山分枝尚多，结穴尚远，犹未可为少祖，乃是驻跸山。住脚星辰犹是远祖。若是少祖山，则自此山下，去穴不过数节。如节数太多，便谓离主星远，力轻气弱，又须再起主星方好。廖氏云：“若是山家结穴龙，定起主星峰。”言结地龙必有少祖山作主星也。又云：“二三节内穴星成，福力实非轻。节数远时福力少，再起主方妙。”言穴不宜去主山太远也。又云：“主星大小合龙格，造化便可测。”言少祖山须合得龙家诸格，方有融结造化。故凡美地，必起近穴少祖山。而少祖之山，必然奇异特达，秀丽光彩，或开大帐，或起华盖宝盖，或作三台、玉枕、御屏诸般贵格，或成冲天木、献天金、涨天水、焰天火、凑天土等星辰。既有此少祖山合星体，成龙格，必不虚生，定有融结。若此少祖山倚斜不正，孤露崚嶒、瘦削破碎、臃肿粗恶、巉岩带杀、丑陋委靡、软弱困顿，种种凶恶之形，不成星体，不合龙格，则无融结。纵有穴场、堂局诸般可爱，亦为不吉，的主凶祸。或误下之，行至此节，各以类应，祸不爽矣。
右图：此则将结穴，先起高大星辰作少祖山。自少祖山下，数节即结穴，极有力，为吉地也。
左一：此则起少祖山以下节数已多，离少祖远，却又再起高大山，又为少祖，一节即入穴。此地力大福厚，极吉。
左二：此则离太祖山以下迢迢而去，更无高大星辰作少祖山，委靡入穴，力轻气弱，乃凶地也。
右则自少祖山下，如生蛇摆动，入首结穴，亦为吉地也。不必拘其大起伏，只要曲动，龙格中谓之水木芦鞭，极贵。吴公《口诀》云：“入首节内有芦鞭，当代儿孙中状元。”
左则虽有少祖山，而丑恶不成星体，不合龙格。出脉又是偏落受风，纵有形穴，亦不可下，的主败绝。
不论后龙长短，只入局忽起少祖，高大尊严，挺秀冠乎群山，以作主星。自此山下，只一节或二三节即结穴，而穴场正座此星，贴近枕靠有力者，其地力量大，发福速，如建宁陈副宪祖地其格也。
右地在建宁府西北河西。其龙来远不详述。入首顿起主星，高大尊严，挺秀迥异，护从周密。正脉从中落下平地，穿峡起平坡即结穴。穴场正座主星有力，开钳吐唇明白。前案低伏，近身如眠弓，抱穴有情，以关内气，逆收大溪之水。内堂水口石墩如印。左右映带，前朝秀丽，内堂紧巧，外洋宽畅。葬后即出羽泉公纪壬午年葬，甲申年羽泉生，登嘉靖丙辰进士，官副宪，封君纵遐寿康宁，累膺诰封。诸孙济济，福祉未艾。
又德安杨方伯母地、承天张进士祖地，皆是少祖山近穴，当代出贵。二图具下：
左地在德安府东北六十里。其龙自槎山作祖，磊落奔腾二十余里，乃大断过峡，翻身逆盘，为回龙顾祖之势。忽起主星，高大尊严，挺秀迥异，冠于群山。正脉从中逶迤落下，平坡结穴。穴前吐出毡唇，左右掬抱有情。前对祖山如唐帽，近有文星正应，下关紧固，水城绕带，明堂宽平，后座主星尊重，得水藏风。离龙，扦丁山癸向。葬时次泉公芷方三岁次泉丙戌生，戊子年葬母，后登嘉靖癸丑进士，官至江西右布政，福祉未艾。
右地在承天府北五十里，土名蒿河安平冲。其龙来远不详述。入局磊落，踊跃十余里。将到头，大断过峡，翻身顿起主星，挺然端秀，冠于群峰，为华盖贵格。中抽正脉，逶迤而下，一节即过，复起大突结穴。穴后正座主星，势甚尊严。左右两掬包顾有情。下关重叠。前朝群峰列秀，三尖卓笔正朝。近案拜伏，罗城水口周固。系西兑庚辛龙，扦卯乙向，当代即出明宇公时照、载寰公坤，连登科甲。嘉靖乙巳年葬地，戊申年张明宇生，庚申年载寰公生，癸未进士。
论无少祖山
凡平冈之龙，多只逶迤而来。若行度摆折屈曲，亦不必拘其必有少祖山方为大地。只要将入穴际，二三节内跌断束气，结咽过脉，此即同有少祖山也。盖山之一起气固旺，而山之一伏气尤旺，故不必拘于顿起高山为少祖耳。但其断处的以近穴为贵，一节即入穴尤妙。切忌受风，必须从山相夹护也。
平地之龙亦然，必于穴后有束气脉为妙。而其束处要微高，有分水明白，则束气入穴有力，方为眞切。盖平阳气多散漫，贵于收敛。既无墩阜可为少祖，必当以断处束气为准。或成银锭之脉，或有珠丝马迹、草蛇灰线、藕断丝连、龟脊牛背等形，则气束得聚也。穴场乘得气之聚处，乃是眞融结。否则，散漫无证，纵有坪中突窟，亦认脉不眞，不可下矣。
论龙父母胎息孕育
《经》曰“万里之山，各起祖宗，而见父母胎息孕育，然后成形。”是以认形取穴，明其父之所生，母之所养。卜氏云：“问祖寻宗，岂可半途而止？”又云：“胎息孕育，神变化于无穷。”是皆言龙之有祖宗父母胎息孕育，然后始成穴也。或曰：“先起高峰谓之祖，次起一峰谓之宗，再起左右双峰谓之父母。”诚如其说，则是父母置之无为之地，而其所生，皆祖宗耳。张子微已尝极辩其非。而洪悟斋又拘于节数，谓自玄武顶一节为父母，二节为少祖，三节为曾祖，四节为高祖，亦太泥耳。若用其说，则自四节已上之龙又将何名？大抵龙之起身发脉处，必有高山大峦，谓之太诅。自此而下，辞楼下殿，迢递而行，又起高峰，即谓之宗。复行逶迤，奔腾磊落，其间小可星峰则不必论。直至将及结作，必要再起高峰，迥然耸拔，超异众山，谓之少祖。自此少祖山下，或起或伏，或大或小，或直或曲，但以玄武顶后一节之星名父母。父母之下落脉处为胎，如禀受父母之血脉为胎也。其下束气处为息。如母之怀胎养息也。再起星面玄武顶为孕，如胎之男女有头面形体也。融结穴处为育，如子之成，出胎而育也。自少祖山至此，最关紧要，须是合诸吉格，束气清切，护卫周密，乃以为吉。诸家喋喋之论，总不必拘，无非欲其尊卑有序，大小有伦，自高落下，自粗变细，自老抽嫩，星辰之生克不逆，桡棹之长短合法，则得祖宗父母胎息孕育之妙。乃有生气融结而锺灵孕秀，造化存焉。依法葬之，福应如响。其或祖宗当高而反低，当大而反小，胎息当细而反粗，当嫩而反老，此则尊卑失序，大小无伦，凶气所集，不可下也。
论龙入首
“未论千里来龙，且看到头融结。”故凡观龙之美恶，及诸般龙格，只于入首穴后二三节、四五节内以至少祖山为紧切。审其龙势，若有起有伏，逶迤走弄，活动栖闪，而头面端正，星峰秀丽，枝脚随身，及有落、穿、传、变、台、屏、帐、盖、走马、珠串、芦鞭、王字、个字、之字、抛梭、展翅、飞蛾种种贵格，而随从之山及本身枝脚又起峰峦，如仓库，如旗，如鼓，如天马、贵人、笏印、金箱、宝剑、文官、武库、天乙、太乙等形以夹送之，此为眞来。此处融结，是我所用，亲切无疑，以其在近穴数节间也。似此之地，结作眞，力量大，发福速。若少祖至近穴节内并无吉星，不合诸格，或懒缓怯弱，死硬臃肿，粗恶直长无枝脚，或枝脚拖泄，散乱尖利而成鬼劫，任是龙虎、明堂、朝案件件皆美，奈何坐下无龙，眞气不锺，诸般美利，种种成空。切不可认少祖以上之龙特达可爱，而信庸师之言，谓“远龙奇好，必后代有贵，但初代不吉”，恕近慕远，希图后代之富贵而误下伪地，反消已福。不知千里来龙看到头。若到头近穴处龙既不好，其远处虽有好龙，不能受用，或别有结作。其好龙固非虚生，但不来此处融结。此山既非眞龙，必是眞龙正穴之奴从，或为缠托，或为夹送，或作下手关拦，或作捍门水口之砂，或是正龙枝脚桡棹仓库等件。尤须检点，再去审其少祖分行之处，某枝委是眞龙受穴之山。若是眞龙，自然尊贵特异，宜于此山追寻正穴，必有眞结。故审龙之要，必于入首近穴数节内为紧。譬如人之远祖，虽为王侯显贵，已在数十代之前。至于其祖父，贫困无聊，遂为贱役。及其身，益伶仃不振，则其远祖之王侯显贵，安能庇及数十代后之子孙哉！远祖虽或贫困，至于祖父而崛起，为王侯显宦，则其一二代之子孙或受荫为官，或赀产巨富，必能藉其余泽以享富贵，远祖虽贫何害焉？此好龙所以欲其近穴，而远龙虽美，不可恃也。故凡观龙美恶及诸贵格，的于少祖山以下审之，合吉则吉，类凶则凶，祸福亲切，不差毫末也。
图一：此远龙不好，将入首近穴，剥变好龙，是吉地。但年代行到跌断后龙气不好处，即败，宜别求吉地接福。
图二：此则远龙好，将及入首近穴，变得不好，乃为不吉，主凶不可下也。
上审龙入首美恶，定地吉凶，乃紧关口诀，甚为简要。大凡美地，皆以入首龙吉而致福应。如浮梁戴尚书祖地，后龙甚弱，而入首为美，亦出尚书。铅山费状元祖地，来龙甚远，而近以入首三者为课，可见寻龙固当究远，而尤必以入首为准也。二图具下：
右地在浮梁东乡，后龙甚弱。惟到头起三台，一节结穴。左右抱卫，明堂平坦，内外应证。葬后初代出恭简公珊，官至尚书。又进士数人，科第不替。出一神仙，名曰铁仙。
左地在铅山县二十八都，地名乌石山。其龙起自黄旗峰，迢递百余里，历上七峰至徐源岭，过峡顿起合珠山，重重开帐，不及详述。将入首，穿田起玉枕落脉。左右小山夹照，状如日月。正脉中起穿心，成三台。两畔均匀可爱。中落一节结穴，龙格甚贵。只是穴星独高，似露。上聚似峻。护山低伏，穴上左右，一望青天，似寒。穴前右砂俯水，似撺。阔坂明堂，似旷。横峯前朝，群山似乱。下关大琛山甚远，似宽。对面观之，本身下手无情，诸山顺奔，势随流水，似不团聚，不入俗眼。殊不知穴山独高众山低者，高为尊也。穴前虽峻，“上聚星辰若开口，穴下不畏陡。放棺定有坦平坡，微乳或微窝。”正合此也。左右虽低，微窝紧夹，藏车隐马，不畏寒也。虎沙顺水，乃是明曜，而非撺也。外堂虽阔，内堂已聚，不为旷也。前朝虽乱，然皆堆堆累累，如状元旗，如笔，如笏，如贵人诰轴、天马、席帽，皆合贵格。《葬书》所谓“若具万膳而洁齐”也。下关虽远，“干龙缠护隔江河也”。况信河之水朝入明堂，而河中大脚石截有力，又有绻绩石塞镇，叫岩山与大琛山交固关锁，眞至吉之地。葬后四纪，长房三中科第，连丧其二，议欲改葬。丰城何巡司见而奇之曰：“玉枕龙，日月峡，隐隐三峰向前插，状元宰辅此中生，兄弟叔侄同科甲。状元出世矣，何可改也！”是时，文宪公宏已十岁余，不数年果大魁天下，官至太保。子懋贤登进士，官郎中；懋良官太守。玄曾诸孙皆贵。文宪公弟清湖公与侄探花懋中同科，九子皆贵。望湖公懋文与兄懋尹同科，参政公瑄与兄珣同科。礼部尙书锺石公宷与侄懋和同科。尙书公子懋学官太守。侄懋乐官郎中。今唐衢公尧年登进士，跻显宦，延之太仆寺丞。华，礼部主政。懋谦、懋稷诸公俱任京职。父子兄弟叔侄同朝，果符何氏之言云。
按：是地也，来龙虽远，至入首，穿田而起玉枕，又大断而起三台。中落一节结穴，为至贵之格，状元由此而锺，宰辅由此而孕。故观龙的以入首三节为准也。前砂子峰独秀，应文宪公戊子生。三台系丁未龙，故公以成化丁未状元也。
 
重刊人子须知资孝地理心学统宗卷二上之二
江右山人徐善继述 同着
此一卷专论龙之出身，及剥换、过峡、桡棹、护送之详。夫观龙之法，既明其太祖、少宗、父母之节目，又当审其出身、剥换、度峡、桡棹、护送之玄微。盖自祖而宗，自高而下，迢递奔走，虽奴从之龙，凶恶之山，其势相类。苟无术以鉴之，则吉凶莫辨。故必于其出身处以原其所始，于剥换处以察其所变，于过峡处以审其所度，于桡棹、护送处以观其贵贱美恶，则龙之眞伪吉凶情状自判然矣。
论龙出身
龙之出身，乃祖山发脉离祖分行处也。盖一祖之下，必分数龙，其间美恶吉凶，端倪已兆。若此出身之际特异不凡，前去必有穿落传变，融结富贵之穴。如或此处出身不美，纵去结有形穴，亦非吉地，不必追寻。其出身吉者，或宏开阔帐而穿心出脉，或连起数峰而耸拔不凡，或辞楼下殿而磊落，或叠云集蚁而缤纷，或五星聚讲，或七政连班，正穿正出，中起中落，夹护拱照，气象轩昂，枝叶蕃衍，步骤活动。《玉髓经》云：“祖宗生龙百龙共，生出来时有轻重。大龙重处在中央，其次龙行枝叶长。”吴白云云：“寻地须先认祖宗，更于离祖察行踪。辞楼下殿峰峦秀，预识前途异气锺。”董德彰云：“大凡龙脉初发处，若屈曲如生蛇之下岭，而两边有蝉翼护带者，前去必结大地。其出身之不吉者，则瘦弱萎靡，不起不伏，不活动折摆。”子微云：“龙无星曜低低去，此是贱龙出身处。”大抵龙之出身，如人之出处，出身不正，必非贤良，纵有显位，奸邪误国，天下受其祸。出处之光明正大者，必完名全节，天下受其福。龙脉出身何以异此！然又不可拘，固有前出不美，而后复变吉者；亦有前出大吉，而后却变凶者。如人之先虽凶恶，而后能改过迁善，不害其为君子；先虽正大，而后乃变节为恶，终不免为小人。凡此之类，尤当详辨，不可忽略。此而有误，则认凶为吉，指吉为凶，是非颠倒，祸福谬戾矣。”
上列龙脉出身图，姑以为式，理难定拘，智者触类而长之可也。
论龙开障
《发挥》云：“大凡开幛穿心，须是旁起而肩末如弓稍，肩如人有肩，稍如弓有稍，横铺阔远，始为正穿心。”故此开幛穿心极贵，阔者或十数里，或五六里，狭者一二里，或三四里之远。大龙布置，百里、二三百里者，不在此例也。凡此方为正穿心。三五丈间不足谓之正穿心，不过为中心正出之龙耳。但此开幛穿心亦不多见，间见三五节，或止一二节，但要其地传变不杂，气脉不散漫，帐中而行，或之玄飞走，或抛梭袅鞭，或蜂腰鹤膝，或鸾凤飞翔，或蛇回蝉蜕，或登梯降阶，不一而足。只须龙眞脉的，不必全泥穿心，此皆吉地。又有一种穿心，稍头又起圆峰，高峻丰厚者，自带仓库随行也，主大富盛。又有一种，开幛之后，丝线穿出，特立秀峰者，幛内贵人也，主大尊贵。又有一种，开幛之后，两腋特起秀峰，不与本身联属，两旁高耸端正，此暗库星也，主其家富盛，爱妾宠妃，自收典质之状。然此等龙极为希罕，蜈蚣节已为难遇，况开幛穿心乎？至于贵人、仓库，尤为少见矣。然此开幛穿心，故为贵格，亦未可便定前是何地，又须看前后穿变应带。有一种祖宗不好，胎息偏伤，中间或有开障穿心，或一二节气旺者。及至穿出处，或分枝分柯散乱，或为断绝空亡，终不融结。此为假龙作假穿心也。然何以辨龙作假穿心也？盖从祖宗以来，已觉偏斜丑陋，此可见一也；穿出之后，又复缓漫散乱，此可见二也；入穴之际，无神无气，臃肿昂雄，轻重不等，收拾不匀，堂局破碎，朝应无情，此可见三也。三者无取，虽有穿心，盖游龙远出，中间偶有一二节妙合贵格，然前后无足观，纵有开幛穿心，起肩结稍，亦何用也？
廖氏曰：“龙开幛而出者，最为有力。金水脑为上，水星次之。要形如幛幙而角分明，有带下垂方是。中出者为上，两角出者次之。巨石在右为天关，在左为地障。形类龟蛇、串珠、印剑等格尤妙。得此护脉方可。如无，得障角遮护过亦可”。
开帐原是龙格部，但此既论出身，则开帐亦是相连的，姑言其概。诸帐格详见龙格部下。
  </div>
  <div class="pagination">
   <a href="人子须知_page3.html">
    上一页
   </a>
   <a href="人子须知.html">
    1
   </a>
   <a href="人子须知_page2.html">
    2
   </a>
   <a href="人子须知_page3.html">
    3
   </a>
   <span class="current-page">
    4
   </span>
   <a href="人子须知_page5.html">
    5
   </a>
   <a href="人子须知_page6.html">
    6
   </a>
   <a href="人子须知_page7.html">
    7
   </a>
   <a href="人子须知_page8.html">
    8
   </a>
   <a href="人子须知_page9.html">
    9
   </a>
   <span>
    ...
   </span>
   <a href="人子须知_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
