<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 35 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 35 页/共 65 页</h1>
    <div class="content">

乙未日第七局　干上戌
　　课体：反吟，无依，稼穑，斩关。
　　课义：满目空财，往而不来，宅乘遁鬼，因妻致灾。
　　解曰：三传俱财，然落空陷，不足用也。反吟主往来反覆，今俱空绝，则往而不来矣。丑财在支，旬遁辛鬼，反伤乙木。丑为乙妻，而昼乘天后，故当因妻致祸也。
　　继曰：此反吟无依之卦，课传纯土，局合稼穑，于变动不宁之中，仍有艰难困苦之意。三传皆落空陷，主事有声无实。虽就必更，纵得还失。吉不成吉，凶不成凶。满目皆财，取之不得，不取又贪，有身入宝山，空手而还之象。
　　天时：夜将乘龙，主有雨。家宅：主家道空乏，夫妻不睦。婚姻：不宜，亦不成。胎产：主双胎。功名：无所就。求财：难得。疾病：主三消之症，久则凶。失脱：难寻。出行：不果。行人：未至。争讼：为争空财，旋各解散。兵战：未利。
　　毕法云：空空如也事休追，来去俱空岂动移。课经云：旬尾昼乘元，夜乘虎为禄作闭口，不必加旬首也。古鉴：丁丑亥将占会试，曰：三传年命，魁罡俱空，如何敢许甲榜。丑年末日，合而为魁即中，后居官未久，即当丁艰。盖传课纯财，印爻被克故也，后果验。


乙未日第八局　干上酉
　　课体：知一，铸印，度厄，励德。
　　课义：丁鸡抱蛇，初中虚花，卯虽是禄，元虎相加。
　　解曰：酉为旬丁，又作日鬼。夜占乘螣蛇而临干，为忧疑之象。初传旬空，中传坐空，凡事虚而不实。末传卯虽日禄，然夜占元武，则为盗脱，昼占白虎，则为凶战，宁可取乎，徒有铸印之美名而已。
　　断曰：知一之卦，格合铸印。惜初中空陷，神将非佳，恩中有害，触处惊疑。课名度厄，不利长上。在君子为虚声无实，官禄不宁，马空印破。在常人为孤独无成，既防病讼，亦见别离也。惟巳年月占之，仕宦可卜亨利。干乘六合，支乘六害，外和而内不和。
　　天时：主有风雷，而雨泽甚少。家宅：夜占人宅不宁。婚姻：不成，虽合不利，宜迟配。胎产：胎神坐空，利产不利胎。功名：考试迟钝，宦途亦有未稳，巳年月吉。求财：往来无济，静守反得。投谒：昼贵坐害，夜贵在卯，不宜干贵。疾病：主惊痫风火，或噤口不食，久病大不利。失脱：难寻，见者不言。出行：改期。行人：久望不至。争讼：防遭曲断。兵战：未利。
　　毕法云：害贵讼直遭曲断，传墓入墓分憎爱，常问不应逢吉象。订讹云：夏月巳午时，或值蛇雀太旺，或值空亡，皆为破印损模。指掌赋云：三下贼上为长度厄，越海无舟楫之刑。


乙未日第九局　干上申
　　课体：重审，曲直，狡童。
　　课义：自生传墓，先醒后雾，夜贵乘罡，昼贵保护。
　　解曰：亥为日之长生，未为日之墓库。初亥末未，自生传墓也。经曰：自墓传生，先迷后醒，此则反是。两贵俱临日之阴阳，但夜贵乘罡作鬼，有伤乙木。赖昼贵生乙脱申，贵德相扶，大宜干贵求神，暗中保护也。
　　断曰：重审之卦，局合曲直，帘幕临干，长生发用，更逢春占木旺，定主富贵荣华，官禄并至。但合中刑害，先阻后成，又防弟兄连累。干支值绝，止宜告贵，结绝旧事。
　　天时：多风雨，草木繁。家宅：夜占宜慎闺门。婚姻：不用。胎产：胎坐空生，防不育。功名：春冬占大吉，昼占考试高第。求财：可得。投谒：两处只有一处得力。疾病：主脾病少食，难愈。失脱：勾克元武，捕之必得。出行：宜从舟楫。行人：即至。争讼：先直后曲，告贵求和。兵战：夜占吉。
　　毕法云：贵虽坐狱宜临干，彼此猜忌害相随。课经云：自生传墓，主初谋事时，如花似锦，后反迷惑。指南：戊子年亥将，一官占行藏，曰：木局茂盛，蛇化为龙，必是舟车之职，向后功名远大。因幕贵坐空，故不由科第。而印爻发用，末传皇恩，由门荫出身。正官临日，偏印居支，先升知府，后转司道也。果现任工部，未几升知府。


乙未日第十局　干上未
　　课体：重审，稼穑，不备，赘婿。
　　课义：辛鬼后墓，休买田土，循环三刑，因财受苦。
　　解曰：丑为日财，其占为田上。然旬遁辛鬼，鬼墓在后，能伤乙干，又财化为鬼。若事涉田土，于中取财，则循环于三刑之中，缠绕不脱，必致因财起衅，受诸苦楚也。夜占初传螣蛇，末传白虎，其凶尤甚。
　　断曰：重审之卦，课传皆季，局合稼穑。干支各遭墓覆，事多艰苦，境亦沉迷。虽满目皆财，而妄求必招灾悔。循理守顺，利必自来。昼贵立酉，显者增荣，下秩所忌。又支财就干。最宜速取，缓则化墓矣。
　　天时：阴湿不见日色。家宅：主宅来就人，买之不费力，又戌作朱雀加未，主有恶犬伤人。婚姻：主纳妾，或妇人携儿改嫁，昼占吉。胎产：胎神临败克，防有伤损。功名：用财可得，须历艰辛，卑位防谪。求财：自来者急取，往求则致祸。疾病：中停饮食，寒热不安。失脱：龙雀入墓，遗失文书之属。出行：墓覆，必不成行。行人：在彼不能得意，未归。争讼：主因田财而发难端。兵战：俟彼来侵，可胜，我动不吉。
　　毕法云：华盖覆日人昏晦，干墓并关人宅废，虎乘遁鬼殃非浅，宾主不投刑在上。指要云：三传稼穑，田土稽停，四季迎财，尚宜守旧。指掌赋云：辰临日而受克，名为赘婿，不能自立其身。


乙未日第十一局　干上午
　　课体：重审，涉三渊，间传。
　　课义：丁鬼入宅，费用不一，尚可交关，贵不见恤。
　　解曰：酉为日鬼，又为遁丁，今居宅上，盗未之气，多缘有所动变，遂致费用甚多。辰与酉合，午与未合，日辰上下交车相合，尚可利于交关。但昼贵入狱，夜贵受克，贵人自顾不给，焉能望其恤我，则干之无益也明矣。
　　断曰：重审之卦，顺进间传，日辰皆受脱耗，两贵受制蹉跌。凡所谋为，皆难遂志。有心无力，外美中暌。好事迟成，见灾难散。申子与日课，合为水局。中传戌土，有山之象。又皆入夜方，幽人贞守，山水怡情，为叶其吉。
　　天时：久畅得雨。家宅：主多变动耗费，兼防婢仆奸私。婚姻：主养媳养婿，先情后礼。胎产：主非正妻孕，或媵婢，又主女胎。功名：多费难成，三月占可以有得。求财：所得不偿所费。投谒：见贵无益。疾病：主上部虚，宜祈祷鬼神。失脱：勾生元，防捕人纵盗。出行：利北方及巳月。行人：到家，恐复出。争讼：此多脱耗，彼有挑唆，易结难解。兵战：无益，春月吉。坟墓：辰方出水则吉，或辛龙人首可阡。
　　毕法云：空上逢空事莫追，鬼乘天乙乃神祇；交车相合交关利，人宅受脱俱招盗。课经云：自刑之中，午酉又为四胜煞。凡占自逞其能，各怀邀功逞俊之意。指掌赋云：申戌子名涉三渊，当隐于山林。


乙未日第十二局　干上巳
　　课体：遥克，蒿矢，进茹。
　　课义：空脱实鬼，庶俗深畏，仕宦宜占，三奇并值。
　　解曰：巳为空脱而临日，申乃实鬼而临辰，主有病讼耗费，故庶俗畏之。仕宦则为驿马官星，况三传元遁，得乙丙丁三奇，尤上吉之课也。
　　断曰：遥克之课，顺进连茹，祸福俱轻，事主牵连不决，谋望未成。独连珠三奇，幕贵入宅，大利科第。仕宦必有奇遇，富贵非常也。家有客来不可留，西南方防有口舌。
　　天时：多雨而寒。家宅：多宾孟之费，防婢妾奸私。婚姻：不用。胎产：生女。功名：主有遇奇，荣贵可期。求财：耗折。疾病：不吉，不止一症。失脱：必系婢仆。出行：赴试上官吉，余不利。行人：忽然而至。争讼：难解，两家俱耗。兵战：秋冬不利。
　　毕法云：鬼临三四讼灾随。指南：丁丑年亥将占会试，曰：日鬼皇恩发用，中传河魁天喜。末传长生太阳，支见幕贵官星。又雀生太岁，文字华藻，高捷无疑。嫌干支互绝，官难通显。果举进士以主政终。又：甲申年申将，县令占行止，曰：岁贵劫贼临支，贼符驿马加干，地有兵扰。幸干网逢空，必得解脱，往水乡安稳。又：己丑年午将占病，曰：身加卯为棺，又乘驿马，干支互绝，青龙太常为孝服。戌加酉为纸钱煞，九月节尽矣，皆验。


丙申日第一局　干上巳
　　课体：伏吟，元胎，励德，寡宿。
　　课义：德空禄亡，中财昼元，末生夜虎，壬遁寅边。
　　解曰：巳乃日之德禄，既作空亡，又乘天空，是德空禄亡也。中传虽为日财，昼乘元武，反主耗失。幸末传寅为日之长生，似可依附。奈夜占乘虎，旬遁得壬，是生中反有所伤，不如坐守宅上虚耗之财，犹愈于妄动也。
　　断曰：自任之卦，支干上下阴阳，皆作六合，格名和美，主有将伯相助，合谋成事。但合中有刑破，美中不足之象。
　　天时：日上巳火空陷，又作天空，万里无云。家宅：支干作合，人宅相安，宅上乘元，防有失脱。仕宦：德禄空亡，占官不吉。求财：己财防失，何暇他求。婚姻：上下相合，占婚可就。胎产：母实儿空，占产不吉。疾病：肺气不足，医不得力。出行：速行可去，迟则难行。行人：马居末传，行者立至。兵战：未见其利。
　　毕法云：空上逢空事莫追，虎乘遁鬼殃非浅。指南：酉加酉占，不言所事，曰：命居太阳贵人之上，必居相位。然伏吟递克，定有参劾行动之事。太阳坠酉，必不久留。后知代占柄国者，果被论归。又巳加巳，占两人枚卜，曰：两人皆不入相，且被弹劾而归。缘三传递互刑克，全无和洽之气。刚日伏吟见马，归像已兆矣，果皆不拜。一人被参，一人下狱者，命见地网，是以罹祸尤重也。


丙申日第二局　干上辰
　　课体：元首，退茹，斩关。
　　课义：退逢生处，进入空所，事到中门，马载虎鬼。
　　解曰：进则人辰之空所，退则逢寅卯之生地。卯为门户，今作发用，主门户中事也。寅为日马，遁得壬水为鬼，是马载虎鬼。其凶祸之发，必甚迅速矣。仕宦宜占，常人则否。
　　断曰：退茹之课，事不宜进，发用陷空，止有虚声。支干之阴神，作旬首旬尾，亦谓之首尾相见，凡谋皆可成就。干上二课皆空，支上二课皆实，大抵外事虚而内事实也。又干支皆乘墓神，凡事昏沉，不能全体通快。
　　天时：日上乘龙，天罡指巳，但支干皆土，有雨不多。家宅：宅中相合生支，有和气致祥之象。求财：青龙作脱气，无得有失。仕宦：青龙临身，遁官乘虎，功名大利。婚姻：日上皆空，男占不吉。胎产：上强下弱，二阴包阳，妊是男喜，母实儿空，占产不利。疾病：遁鬼乘虎，脾胃受伤之症，春冬占可畏。出行：水陆二路，皆不吉利。行人：天罡加孟，尚未启行。兵战：夜占甚凶，大宜谨慎。
　　毕法云：虎乘遁鬼殃非浅，空上逢空事莫追。课经云：白虎加临于旬内之干，为日鬼者，凡占皆畏，其咎弥深，纵空亡亦不能为救。指掌赋云：卯寅丑联芳悔吝，须知否极泰来。括囊赋云：木逢勾虎，必栋折于三刑。


丙申日第三局　干上卯
　　课体：重审，逆间，极阴。
　　课义：干上旬尾，支上旬始，干谒贵人，最宜启齿。
　　解曰：干上之卯，乃是本旬之尾，支上之午，乃是本旬之首，名周而复始格，又名一旬周遍格。凡值此者，占事不脱，所谋皆成。昼夜贵加，并临于中末，告贵最宜。
　　断曰：间退之课，进步艰难，又系极阴，凡占昏滞。惟二贵入传，赴试最吉。干谒必涉二贵交加，用事去而复来，但不宜占解散忧疑之事。且支之阳神，昼乘白虎克支；支之阴神，夜乘白虎脱支，宅内有不宁之象。与支乘墓虎，有伏尸同论。
　　天时：天罡指阳，毕宿居未，课曰极阴，占昼则晴，占夜则雨。家宅：宅临羊刃，防有刑伤，夜占更防失脱。仕宦：两贵入传，功名可望，然支干皆败，后必难保。求财：宜得贵人之财。婚姻：干上落空，占婚不吉。胎产：下强上弱，课又极阴，妊乃成女，母实儿空，占产不吉。疾病：此系火症，病实人空，若无年命相救，恐不能起。出行：路陆稍吉，水路大凶。行人：天罡加仲，尚在中途。兵战：仲春乃吉，余时欠利。
　　毕法云：鬼乘天乙乃神祇，支乘墓虎有伏尸，干支皆败势倾颓，一旬周遍始终宜。干上卯，支上午，支干皆乘败气，是为破败神临宅，必宅中有人不利，渐致家道衰残。壬髓经云：当门台土，所行见阻。指掌赋云：丑亥酉极阴，无出潜之意。


丙申日第四局　干上寅
　　课体：元首，元胎，寡宿，不备。
　　课义：人往就财，传课萦回，所孟未得，所畏须来。
　　解曰：申为日财，巳加于申，是人往就财也。三传不离子四课，萦回不断，不能解散忧疑。所孟者申财，今坐于鬼方，取则有祸不可得也。末传亥水克干，是其所畏，无所克制，势所必来矣。
　　断曰：元胎之课，事从新起。巳加申作合，谓之干支相会，宜占交加会合之事。巳为旬空，昼将天空，循环空回，求望皆难如意。支乘六合，干乘六害，而官鬼又在末传，主自己煎熬，他人逸乐。青龙乘寅，若作月内生气，谓之龙加生气，当徐徐发福。
　　天时：日上龙合皆空，昼占乃晴，末传朱雀投水，夜占乃雨。家宅：人宅皆空，不能骤发。仕宦：填实支干，富贵可得。求财：龙空财薄。婚姻：下合上害，自己有阻。胎产：二阴包阳，妊乃成男，母子俱空，母吉儿凶。疾病：齿痛呕血，或心经受病，可以速愈，冬占不吉。出行：水陆皆吉。行人：天罡加季，行者立至。兵战：禄马皆空，未见其利。坟墓：当是金局，甲寅落脉，壬丙作向为佳。
　　毕法云：富贵干支逢禄马，权摄不正禄临支，彼此猜忌害相随。课经云：干上寅为驿马，支上巳为日禄，初传巳为相气，加申为用。末传亥为贵人，年命再逢禄马贵人者，谓之荣华课。主人宅俱利，出入俱亨。倘用兵征讨，有得地千里之象。


丙申日第五局　干上丑
　　课体：重审，润下。
　　课义：事虽难行，亦反可成，惟宜姑待，三六合并。
　　解曰：三传全水，来伤日干，事若难行。殊不知申子辰为三合，干上见丑，又为六合。巳申亦合，辰酉亦合。经云：三六相呼见喜忻，纵然带恶不成嗔。况干上丑土，亦足敌其传水，凡谋皆有成就。惟不宜欲速成功，徐以待之可也。
　　断曰：润下之课，三传全鬼，唯利占官，病讼最忌。自支阴之鬼发用，谓之家鬼取家人。赖干有救，可以弭患。又当察救神为何等之神。如朱雀必得文书之力，如贵人必得官长之力也。
　　天时：昼占朱雀临干，早必见日；三传润下，午后阴雨。家宅：昼占见喜，夜占见忧。仕宦：三传皆是官星，功名甚利。求财：危中取财。婚姻：事在必成，神空不吉。胎产：女孕易产。疾病：肾水不足，或脾泄之疾，不久自愈。出行：陆路平安。行人：天罡加孟，尚未启行。捕获：贼在东南屠宰之家，与女人相合。兵战：结连众敌，谨慎则吉。
　　毕法云：众鬼虽彰全不畏，万事喜忻三六合，传鬼化财财险危。纂要云：三传俱鬼，则能去比肩，而无夺财之神。如三合课全作日鬼，两课俱空，独存一字为财，乃是全鬼变财也。终是危险，总得之亦不甚稳。若年命上乘日鬼，其祸仍发，终不为财也。

</div>
    <div class="pagination">
<a href="六壬直指御定_page34.html">上一页</a><span>...</span><a href="六壬直指御定_page30.html">30</a><a href="六壬直指御定_page31.html">31</a><a href="六壬直指御定_page32.html">32</a><a href="六壬直指御定_page33.html">33</a><a href="六壬直指御定_page34.html">34</a><span class="current-page">35</span><a href="六壬直指御定_page36.html">36</a><a href="六壬直指御定_page37.html">37</a><a href="六壬直指御定_page38.html">38</a><a href="六壬直指御定_page39.html">39</a><a href="六壬直指御定_page40.html">40</a><span>...</span><a href="六壬直指御定_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
