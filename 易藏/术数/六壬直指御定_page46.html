<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 46 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 46 页/共 65 页</h1>
    <div class="content">乙巳日第九局　干上申
　　课体：重审，从革。
　　课义：交合虽逢，鲜克有终，夜占散祸，昼卜屯凶。
　　解曰：辰与酉合，巳与申合，交车相合，交关则利矣。但申酉比而为鬼，以克日干，故为鲜克有终之象。夜占天将，蛇火克酉，龙木克丑，元水克巳，全局受制，且贵德临身，足以散鬼之祸。昼占则将受神克，且纯金带虎，其凶愈甚也。
　　断曰：重审之卦，局合从革，先天后革，有阻隔艰难之象。金局克干，众人欺侮。夜占虽可消凶，而格合狡童，须防奸慝。昼夜贵人，临于于之两课。幸干上所乘德神，纵有众鬼，全然不畏。讼宜告贵，病可求神。
　　天时：昼占燥旱，夜占有雨。家宅：昼占防有奸私，夜占防有惊恐。功名：主得人推荐，但中墓末克，防有后阻。求财：利以资财告贵，或纳粟求官。婚姻：不宜合。胎产：胎安产不利。疾病：夜占有解，昼占凶，尤不利小儿。失脱：勾神克元可寻。出行：利上官赴任。行人：即至。争讼：我得贵助，虽凶终解。捕获：昼占西南方，喜事孟宴；夜占正西方，女人有惊。兵战：宜和。
　　毕法云：交车相合交关利，合中犯煞蜜中砒，贵虽坐狱宜临干，鬼乘天乙乃神祇。课经云：酉加巳发用，将得六合，亦曰三交课。指掌赋云：酉丑巳为献刃，远近俱被其伤。又云：末生中，中生用，名荣盛而多人推荐。


乙巳日第十局　干上未
　　课体：知一，稼穑，游子。
　　课义：携钱随鬼，纳粟偏宜，孟求平善，请祷神祇。
　　解曰：三传皆财，生起支上之鬼，祸患必从宅中而出。若贪财无厌，鬼即随之。惟宜以财求贵，纳粟奏名，则为帘幕临宅，可显门闾也。占病为鬼天乙，必是家堂神像不肃。宜虔心祈禳，方获平善。
　　断曰：知一之卦，恩中有害，信中有疑。与人共事，和衷则吉。墓神乘丁，覆日发用。夜将塍蛇，至为凶恶，反赖中刑末冲，以杀其势。如年命在未，名为天罗自裹，其凶更甚。或年命上神有制，即不为咎。
　　天时：阴晦蒸湿。家宅：主家神作祟，或恶犬吠人，四月占有凶怪。功名：纳赀得官，或告贵得升擢。求财：灾随财至。婚姻：昼占可合，然终有刑克。胎产：胎临败克，防损。疾病：主脾症湿症，占父母病大凶。失脱：当于西南土中寻觅。出行：远游漂泊，遇贵得官。行人：流荡难反。争讼：主为田土之事，以财告贵得胜。捕获：贼倚势家，捕之无益。兵战：宜屯田固守。
　　毕法云：干墓并关人宅废：传财化鬼财休觅。纂要云：干上未，四月占，为月厌、大煞、天日、飞廉，况属丁神、墓神，若并临年命，为凶怪格。玉成歌云：墓神加日身灾滞。又云：日鬼加临辰两课，定然官吏到门庭。


乙巳日第十一局　干上午
　　课体：重审，间传，涉三渊。
　　课义：两贵虽值，俱不可恃，所费百出，住宅移徙。
　　解曰：夜贵发用，昼贵作末，两贵虽然相值，然申临午遭败，子入狱被克，俱不足恃。干上午，支上未，干支皆为上神所脱，故耗费多。未受午生，巳受乙生，宅脱人气，为宅旺人衰，作速迁移。
　　断曰：重审之卦，顺进间传，凡事始逆终顺，难中生易。虽涉渊见阻，勾留不遂，恼悔相仍。然动必有合，任其自然，终无大咎。墓临支上乘丁，如经商贩卖，必在彼处受人愚弄。孟弃难舍，孟求不得，所谓支坟财并旅程稽也。如占宅舍，必有怪物现形，梦魂惊悸。二月占之，尤为不吉。
　　天时：久晴后雨。家宅：贫耗不宁。功名：遇而不遇。求财：轻微。婚姻：可合，恐因娶而耗家。胎产：胎安，昼占可生贵子。投谒：不得力。疾病：虚损有救。失脱：时时不免。出行：近行安，远行有阻。行人：未至。争讼：宜和。捕获：昼在南方，夜在北方。兵战：将无权，防粮储耗散。
　　毕法云：支坟财并旅程稽，脱上逢脱防虚诈，两贵受克难干贵，罡塞鬼户任谋为。课经云：干上午脱，昼乘天空，名脱空神。凡占皆无中生有，全无实迹，不足取信也。又未加巳临宅，巳为塍蛇，亦为两蛇夹墓，主凶。指掌赋云：申戌子为涉三渊，当隐于山林。


乙巳日第十二局　干上巳
　　课体：弹射，进茹，不备，蓦越。
　　课义：泥弹化石，射之有力，止宜守困，前迫后逼。
　　解曰：弹射逢土发用，便为有丸。况未乘昼虎，中末俱金，是泥丸化石矣。四课虽远射之，必有力也。若贪此未墓之财，因而引入申酉鬼乡，为祸不浅。况退而逢空，进而被克，前后逼迫，岂不难乎。不如坐守得支加干，虽为脱气，犹有天将青龙六合，同类相助，亦能制鬼，可免灾殃也。
　　断曰：遥克之卦，顺进连茹，事多忧疑，进中有退。况四课不备，二阴争阳，未免伤于缺陷。财动生官，惟仕宦占之大为吉兆，常人遇此，必有蓦然之惊。辰临日脱日，主有虚耗遗失。惟宜甘心守困，不妄进退，斯灾去福生矣。
　　天时：忽风忽雨，有时晴霁。家宅：主口舌，自西南而至，忌留宾客。功名：大利，或因财而得。求财：快意，然防是非。婚姻：不吉。胎产：主生贵女。疾病：见凶，宜慎饮食起居。失脱：自己懒寻。出行：利东北，不利西南，宦游反是。行人：路有惊恐。争讼：为争财而起，重重见官。兵战：宜慎。
　　毕法云：传财化鬼财休觅，前后逼迫难进退。曾门经云：此射虎伤人格也。诀曰：猛虎来相害，张弓免祸殃，心忙手未稳，却把别人伤。指掌赋云：未申酉为回春，若午夜残灯，盖因东南之气减故也。


丙午日第一局　干上巳
　　课体：伏吟，元胎，励德。
　　课义：禄财及生，昼总无成，始如花锦，后若浮萍。
　　解曰：初巳日禄也，中申日财也，末寅长生也。乍看三传，如花似锦。岂知昼将巳乘天空，申乘元武，寅属空亡，好事无而恶事有。若萍梗之浮泛，讫无成就而已。
　　断曰：元胎之课，禄马交驰。若寅年月建占之，大是休征。但巳为破碎，而羊刃坐干支上，不无刑伤破耗。况伏吟自信，乃伏而未发之象。凡占动则滞，静则享也。末传逢空，凡事多无结束。
　　天时：四课发用纯火，大晴之象。家宅：长生落空，防长上灾，课得元胎，家中应有孕妇。功名：传中有禄有马，应主迁职改官。求财：干支同类，恐有争夺。婚姻：干支比和，男女和合，恐难偕老。胎产：胎上神属阳，主生男。疾病：症属心经，占父母病不吉。争讼：宅带羊刃，主有刑责。出行：旺禄临干，羊刃临支，末复逢空，家居胜于出外。行人：天罡加季，行人立至。兵战：宜进不宜退。
　　毕法云：宾主不投刑在上，旺禄临身徒妄作。课经云：伏吟卦六丙日，有禄有马，惟忌空亡。天官汇函云：天官临巳，主有水虫。勾陈临巳，为管钥神。若占囚禁，则有出狱之象。玉成歌云：德神动处吉相随。又云：伏吟举动心无遂，刚主行人到户庭。


丙午日第二局　干上辰
　　课体：元首，退茹，不备。
　　课义：脚踏空亡，休恋生方，向前一步，食禄荣昌。
　　解曰：三传虽是生气，但皆空陷，见生不生，不如无生。若恋生则脚踏空陷，凶不可言矣。惟进前一步，俯就支上旺禄，乃得荣昌也。
　　断曰：退茹之课，值空被脱，主有虚耗之事。魁度天门，又名不备。事多阻隔，亦未周旋。天罡临干，人难安享。日禄临支，官宜佐贰，或分俸家食，或因人成事。若孟独断独行，非其占矣。
　　天时：雨师退空，主晴。家宅：德禄守支，占宅甚吉。功名：退空猛力，庶得前程。求财：费力。婚姻：退茹，四课不备，不成。胎产：二阴包阳，孕乃成男，支上脱干上，占产必易。疾病：火症、齿痛、呕血，不妨。争讼：昼占勾空，夜占勾与干比，宜和。谋望：退空，则进有可图，但不无费力。出行：结伴同行，庶免阻滞。行人：驿马临门，即归。捕获：昼占贼在坤方酒饭店中。兵战：退无可守，宜进，攻其不备。
　　毕法云：权摄不正禄临支，脚踏空亡进用宜，来去俱空岂动移，魁度天门关格定。指掌赋云：卯寅丑联芳悔吝，须知否极泰来。精蕴云：卯寅丑皆空，占父母长上病最不吉，惟占子息病无畏。占讼理亏，必问官不肯主张，总缘生我者空亡故也。


丙午日第三局　干上卯
　　课体：重审，退间，极阴。
　　课义：生空变败，与人六害，夜贵惠财，昼贵难赖。
　　解曰：火生干木，而败于卯。今所生既空，止留败气，故变为败，况又与支上辰作六害乎。末传夜贵乘财，得拜贵人之惠。中传昼贵坐丑受克，不足赖也。
　　断曰：间退之课，事有疑阻，卦名极阴，利阴谋而不利公干。支乘实脱，干乘空生，凡事止有美名，终无实济。朱雀安巢，且闭口落陷。一切文书，占之不吉。末传贵财，克日上神。若逢旺相年月，当发大财。
　　天时：水爻坐克，浓阴无雨。家宅：干支上神六害，人宅不宁。功名：官爻坐克，青龙落空不利。求财：宜借贵人之财，营运可以得利。婚姻：夜占支上天罡白虎，女子性恶貌丑，且与干上六害，不宜成。胎产：干支上神六害，女孕，母恐不保。疾病：肾经受病，末传死酉，冲克干上空木主凶。谒贵：当于阴贵人家见之。谋望：事干两贵。出行：驿马投墓，未必果行。行人：未回。兵战：不利。
　　毕法云：空上逢空事莫追，彼此猜忌害相随，昼夜贵加求两贵。指掌赋云：丑亥酉为极阴，如月隐西山。壬髓经云：当门台土，出行有阻。纂义云：空来助力，仲春方吉。过此之时，更变不一。占验云：辰乘虎临支，主移居。


丙午日第四局　干上寅
　　课体：蒿矢，三交。
　　课义：四课无形，生如不生，遥克既陷，好恶无成。
　　解曰：寅卯旬空，亥子落空，四课无形也。寅卯俱生气，既系旬空，则不能生矣。亥子俱鬼，遥伤日干，而陷空乡，则不能伤矣，所以好恶皆无成也。
　　断曰：蒿矢之课，祸福本轻。况四课全空，毫无实像。唯宜解散忧疑，如望成事，改旬再谋可也。中传财坐鬼乡，末为羊刃，不惟事无成就，抑且伤财。经所谓费有余而得不足者是也。
　　天时：水爻落空，无雨。家宅：长上宜慎起居，财物不免虚耗。功名：官爻空陷，防有不测。求财：财见鬼乡，求之无益。婚姻：不吉亦不成。胎产：子母皆空，难保，无益。疾病：新病即安，久病难治。逃亡：往北方寻，难获。出行：未必成行。行人：耽恋淫泆，未想回家。兵战：有失众之象。
　　毕法云：费有余而得不足，空空如也事休追。课经云：寅加巳夜将乘青龙，三月占，青龙乘生干之神，又作月内生气，主徐徐发福。所谓龙加生气吉迟迟也，惜是空亡，不能久远。曾门经云：三交相因，家匿罪人。玉成歌云：三交吉凶皆因内。纂义云：子加卯为用，夜乘六合，主奸淫口舌之事。


丙午日第五局　干上丑
　　课体：重审，炎上，泆女，三奇。
　　课义：自墓传生，遁甲戊庚，得意浓处，掉臂长行。
　　解曰：戌者丙之墓，寅者丙之长生。三传戌午寅，是自墓传生也。以五虎元遁，则戌遁戊，午遁甲，寅遁庚，是谓三奇，卦之最吉者。但三合相会，而午丑相害，乃合中犯煞。凡事得意浓处，即当见机，掉臂而行可也。
　　断曰：炎上之课，光焰升腾之象。遁得三奇，更能化凶为吉。占者始虽抑郁，终必亨通。但交车六害，丑实寅空，且中传羊刃，昼乘白虎，害干上之丑，而末传又是空亡。宜知进知退，不可妄想贪多，自贻伊戚。
　　天时：火空则明，当是大晴。家宅：支上长生，将带龙合，春占主有财喜。功名：昼占朱雀画翔，帘幕入课，考试必中。求财：不宜贪多。婚姻：女性淫悍，不能齐眉。胎产：胎上神属阳，孕必生男，支上神临空，产必甚易。疾病：肝经受病，或头疼腹痛，新疾即痊。逃亡：斩关，必已远去。出行：陆路不吉，水路甚佳，俟旬空填实更佳。行人：天罡加孟，尚未启行。兵战：我实彼空，我胜于敌，但勾陈生元，将不得力。
　　毕法云：尊崇传内遇三奇，干墓并关人宅废，合中犯煞蜜中砒。纂义云：传来炎上又逢空，夏月占之妻妾凶。指掌赋云：戌午寅为就燥，行合中庸。要览云：戌乘天后临寅，奴婢逃失。


丙午日第六局　干上子
　　课体：知一，四绝。
　　课义：三传内战，昼占灾殄，告贵徒然，交关眷恋。
　　解曰：三传皆是下克，谓之内战。既内战矣，而昼占蛇鬼发用，岂能免于灾殄乎。昼贵入狱，夜贵坐空，是告之无益也。干支上神子丑相合，则眷恋之情，乌能已矣。
　　断曰：知一之课，事宜专一，不能两就。三传迤逦伤干，必有众口攒攻。本为凶象，喜干上子鬼作初，却生末传寅木长生，谓之引鬼为生。而支上之丑，又能救之，夫复何畏。但末传寅空，所忧者文书无力耳。
　　天时：神后临干发用，云浓雨小。家宅：用神与支冲克，若非移居，或主修造。功名：干支遇临官帝旺，爵禄峥嵘之象。求财：专心求之可获。婚姻：干支上神六合，可成而吉。胎产：二阳包阴，孕必生女，子与母合，占产不利。疾病：脾胃受病，难于速愈。争讼：干上子鬼发用，主胜客负。出行：水路佳。行人：人宅上神相合，可以即归。捕获：盗神是卯，在东方竹木丛中，近寺观，有舟车往来之处。兵战：捷音可奏。
　　毕法云：众鬼虽彰全不畏，制鬼之位乃良医。山阴道士云：丙日胎神在子，正月占，非妻孕则妾孕，乘元则主私孕，如空则鬼胎。课经云：丙日胎神在子，养神在丑，正月血支血忌皆并，养神克胎神，占产生速，占胎有损，十二月占亦然。


丙午日第七局　干上亥
　　课体：反吟，三交。
　　课义：守皆遇鬼，交互不美，壬子居中，仕宦宜矣。
　　解曰：干被亥克，支被子克，守之则皆鬼也。子又克丙，亥又克午，非交互不美乎。中传之子，旬遁得壬，官星最旺，仕宦得此为吉，常人岂其宜乎。
　　断曰：反吟之课，坎离交易，凡事反覆无常。午为羊刃，见于初末，喜子水克制，虽凶不凶。但夜占乘武，问财大忌。如求官见贵，须正七四十月，子午为天马方吉。
　　天时：水上火下，主雨，若久雨则反晴。家宅：昼占天乙克支，宅神不安，日鬼临支，宅有鬼祟。功名：雀鬼临干，防有弹劾。婚姻：干支上神交克，不可成婚。胎产：三传俱阳，干上属阴，孕当生女，干支比和，产迟。疾病：巳午加亥子为寒热格，主痨病或心疼，须防反覆。逃亡：夜占可获。失脱：赃物未动，中传制元，贼当败露。出行：日辰俱乘官鬼，水陆皆恐不宜。行人：夜占，先有信至。兵战：主强宾弱。
　　毕法云：鬼乘天乙乃神祇，干支全伤防两损，夫妇芜淫各有私。课经云：亥加丙为明鬼，支上神遁旬内之壬为暗鬼。又支干各受上克，各坐克方，是为全伤坐克。常问必主病讼，如已见凶灾，反宜结绝旧事。心镜云：无依是反吟，逃者远追寻，守官须易位，结友也分襟，所为多重覆，占病两般侵。


丙午日第八局　干上戌
</div>
    <div class="pagination">
<a href="六壬直指御定_page45.html">上一页</a><span>...</span><a href="六壬直指御定_page41.html">41</a><a href="六壬直指御定_page42.html">42</a><a href="六壬直指御定_page43.html">43</a><a href="六壬直指御定_page44.html">44</a><a href="六壬直指御定_page45.html">45</a><span class="current-page">46</span><a href="六壬直指御定_page47.html">47</a><a href="六壬直指御定_page48.html">48</a><a href="六壬直指御定_page49.html">49</a><a href="六壬直指御定_page50.html">50</a><a href="六壬直指御定_page51.html">51</a><span>...</span><a href="六壬直指御定_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
