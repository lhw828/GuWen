<!DOCTYPE html>
<html>
<head>
    <meta charset="UTF-8">
    <title>太清神鉴 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太清神鉴 - 第 2 页/共 3 页</h1>
    <div class="content">












　　钦定四库全书
　　太清神鉴卷四
　　形类　论形神　二气未判则一体冥寂天地既形则万物成体物之有体也则其性人之有形也则其神形神相顺以成道相资以成徳故人之生也有形斯有神有神斯有道神须形而始安形须神而始运葢形能养血血能养气气能养神是以形全则血全血全则气全气全则神全两者不可不备其或神形有余则为有福之兆或形神欠乃为祸之基故神足于形为贵形过神者为贱乍可神足而形不足不可形足而神不足也论形　夫人之生也禀隂阳冲和之气肖天地之形受五行中正之质为万物之灵故头圆像天足方像地眼目像日月声音像雷霆血脉像江河骨节像金石鼻额像山岳毛髪像草木天欲髙而圆地欲方而厚日月欲光明雷霆欲震响江河欲流畅金石欲坚山岳欲峻草木欲秀故形也有隂阳刚柔之义有五形正类之体其男子也刚正雄畧乃得阳之宜也女人也柔顺和媚乃得隂之宜也其形分于五行者木形长瘦金形方正水形肥而圆土形重而厚火形赤而上尖形正而不防乃五形正气其或水火相伤金木相犯皆为不合之相也多招灾祸之凶其形龙翔海岳鳯戯丹墀狮坐逰虎踞马跃攀猿舞鹤罒牛浮鴈此皆天地之纯粹间世之英才也故汉髙祖有龙顔之瑞玉管云卜商有堂堂之貎唐太宗天日之表班超则燕颔虎头黄琬凤睛背富贵之兆故皆显著其寒如瘦鹭视似羊睛蛇行雀走犬暴豹声斯皆贫贱之形发也其理浩非一言可尽辩也宜精思以详之茍无其类则吉凶无騐矣故郭林宗观人有八法一曰威为尊严畏惮也如豪鹰搏物而百鸟自惊似怒虎投林而百兽自惧葢神色严严而人所畏则主权势也二曰厚为风貎敦重也其量如沧海器如百斛引之不来摇之不动则主福禄也三曰清谓精神翘秀也如桂林一枝昆山片玉洒然髙秀而无尘翳俊才贵也或清而不厚近乎薄也四曰古谓骨气岩棱也其或部位相应则为髙贵之人或浊而不清近乎俗也五曰孤谓形骨露也其项长肩缩脚斜脑偏其坐如摇其形如攫又似水中独鹤雨中鹭鸶则孤独也六曰薄谓体貎劣弱其形气轻怯也色昏不明神露不藏如一叶之舟而在重波之上见之者皆知其防薄则主贫寒也纵有衣食必夭折矣七曰恶谓体貎凶顽蛇防之形豺狼之声或性躁神惊骨伤带破主凶恶也八曰俗谓形貎昏浊也如尘埃之中物纵有衣食主迍滞也【名贤相法五总八形与前观人八法同】大抵受气有清浊成形有贵贱故丰厚谨严者不富则贵浅薄轻躁不贫则夭女人之气欲其和媚形欲严谨言欲柔而不暴缓而不廹行坐欲端而不侧视欲正而不流则大贵也
　　五形　人禀天地之气而有五行之类也故木形者耸而瘦挺而直长而露节头隆而额耸也或肉重而肥腰偏而背薄非木之善金形者小而坚方而正形短不为之不足肉坚不为之有余也水形短而浮阔而厚则俯然而流也土形者敦而厚重而实背隆腰厚其形似也火形者上尖而下阔上轻而下重性躁急而炎炎也故五形欲得相生无尅如木形之人木之声髙而喨其性仁而静相之善也其或五形相尅声音相反为刑重灾祸之人也【玉管照神局同】
　　论防形神体像　凡防形神须类物性行飞腾跃宛有所一后防气衰旺五岳四渎朝对如何虽有好形神而五位无出彩者此人应事歇灭而如初也形神虽不足五岳虽不应而有长旺色者衣食自然凡防形神须察气色防之则万无失一也
　　论形不足　形之不足者头顶尖薄肩防狭斜腰肋疎细肢节短促掌薄指疎唇褰额塌鼻抵耳反臀低胷防一眉曲一眉直一眼仰一眼低一睛大一睛小一颧髙一颧低一手有纹一手无纹睡中开眼男子女声齿黄而露口臭而尖秃顶无髪眼深不见行走欹斜顔色痿怯头小而身大上短而下长此谓之形不足也多疾而短命福薄而贫贱矣
　　论形有余　形之有余者头顶圆厚腹背丰隆额阔口方唇红齿白耳圆成珠鼻直如胆眼分黒白眉秀踈长肩膊齐厚胷前平广腹圆垂下出语宏亮行坐端正五岳相起三停相称肉腻骨细手长足方望之巍巍然而来仰之怡怡然而坐此皆谓形有余也形有余者令人长夀少病富而有荣矣
　　鹤形者三才相等眼细眉长鼻尖而小身长垂口身体上下一般细长而正地阁小五官俱好正鹤形也或行缓者单鹤形也面部有杂鼻大口小或口大凖起者孤鹤形也五色不分神气不足病鹤形也　正鹤形　正鹤形神大贵人生来衣食不曽贫命居三馆公卿位夀筭仍须过百春　单鹤形　单鹤形神艺出羣生来聪俊过常人贵当富显驰千里财帛犹丰不受贫　孤鹤形　孤鹤形神恶毒人妨儿尅子只孤身妻儿生别生离去老至湏教独受贫　病鹤形　病鹤形人命不长生来破败少田庄中年定受贫寒苦无子无孙走路傍鳯形者额长三停平满耳轮贴肉山根髙耸凖头圆润眼长而尾起口如莲眉粗而秀仓库五官六府俱好正鳯形也其或眉大眼大下短或身侧小鳯形也身长耸其精神缓急者丹鳯形也如额低精神慢眉长不应是病鳯形也　正鳯形　正鳯形髙贵且强生居九鼎出朝堂一生聪智多文学大国为臣小国王　小鳯形小鳯形神福禄强生来富贵不寻常中年显达官荣盛大业洪勲逺播　丹鳯形　丹鳯聪明清贵人生来荣贵且超羣定居三品公卿位祗是难为兄弟身　病鳯形　病鳯形神虽性灵聪明文学有声名都縁难得官班位纵得官班却见迍
　　形者头圆项短身大背厚眼细口大而阔璧朝接山根髙起形也其或精神乱过者出水形也或诸部位有不应然而精神美恱者戯形也五色不分诸位不应而多厚黑精神足者藏形也　正形　正形神夀年多生居两辅众难过初年名逺千里后者荣华万国歌　出水形　出水形乆必荣生来聪敏起名声夀虽七十身孤独兄弟妻儿定不成　戯形　戯形人文艺多只宜晚禄供山河中年虽得荷依挂末嵗须防给谏过　藏形　藏形人衣食荣初依父母有空名年老难免饥寒苦独力孤形少弟兄
　　犀形者头四方印堂阔地阁厚重眼圆眉大薄五岳正天庭起行歩重而阔五官六府俱好正犀形也面部同而歩急速手腰背动举者出水犀形也面部五官六府有破不举短促是入水犀形也面虽部位一同而五官不正身长侧者戯犀形也　正犀形　正犀形神是贵人职居馆殿足金银夀年八十人皆敬百世荣华及子孙　出水犀形　出水犀形是正郎晚年髙职坐朝堂金珠钱寳家盈万夀筭应当七十亡　入水犀形　入水犀形食禄多出羣英俊众难过夀年七十荘田盛一世荣华争奈何　戯犀形　戯犀形神艺出羣生来卓立不求人锦衣玉食谁能及更夀年髙六十春
　　虎形者头圆项短地阁重厚九州团促眉浓口大面阔鼻大五官六府俱好正虎形也行走急速腰身正视不定此入林虎形也面部虽同精神带慢顾视偏斜者此落坑虎形也　正虎形　正虎形人是大僚文操武畧富偏饶生来便有三公位老后须登驷马骄　出林虎形出林虎形性正刚生来聪知足文章初年荣达髙官
　　职位入星郎耀四方　入林虎形　入林虎形是正郎名传声价最髙强只縁心志多藏毒暗恐消磨夀不长落坑虎形　落坑虎形不可亲毒忿生来爱防人锦
　　帛资财虽积畜争知夀不过多春
　　狮子形者额方眉大口阔鼻大耳大眼大身肥天地相应三才平满仓库厚璧起五官六府俱好正狮子形也若或面部虽同身小眼部不应小狮子形也行慢身重多精神者坐狮子形也若行歩踟蹰瞻视不正精神美悦者戯狮子形也　正狮子形　正狮子形额正方眉浓眼大口须长九州髙耸耳朝口出世须教作郡王小狮子形　小狮子形主晚荣生来荣显负清名锦
　　帛钱财成巨万自宜营运保前程　坐狮子形　坐狮子形是贵人生来衣食足金银清资定入公卿位夀筭仍须八十春　戯狮子形　戯狮子形衣食足位归侯相镇山河玉寳珠金多积畜一生快乐任婆娑
　　龙形者五岳起三才平满天地相朝鳯节丰浓印堂起方寸边地起人门阔眉分八彩目长二寸耳长四寸五官六府俱好者正龙形也男即大贵之相女即妃后之贵也若有五色者定五龙之形也别述青黄赤白黒五品相傥或行歩不同面部有杂一处不应即是卧龙形也即主多禄之位或带虎头燕颔即是山龙形也主将军节度之权面上二停身一停此主侯伯之位面上一停身占二停此主将帅之职也　正龙形　正龙天下贵无双上天仪表万邦王一流河水须镇断四夷归贡走梯航　卧龙形　卧龙合主三台位阐世文章天下名官爵定须居一品及第人皆震一鸣　山龙形　山龙本是将军位文武俱全镇庙堂三代侯门生贵子出为兵帅入为王
　　五短之形　一头短二靣短三身短四手短五足短五者俱短骨细肉滑印堂明润五岳朝接者少卿公侯之相也虽俱五短而骨麄恶五岳缺防则为下贱之人也其或上长下短则多富贵上短下长主居贫下矣
　　五长之形　一头长二面长三身长四手长五足长五者俱长而骨貎丰隆清秀滋润者善如骨肉枯槁筋脉迸露虽俱五长反为贫贱之辈也或有手短足长者主贫而贱足短手长者主富而贵也
　　论声　人之性动于心而形于声故声者气实藏之气搆众虚而成响内以传意外以应物念有声犹钟鼔之响若大则声宏若小则声短神清气和则声温润而圆畅也神浊气促则声焦急而轻嘶也【玉管照神音西噎也又马鸣也】故贵人之声出于丹田之内与心气相通汪洋而外达何则丹田者声之根也心气者声之端也舌端者声之表也夫根深则表重根浅则表轻【玉管照神云是知声发于根而见夫表也】若夫清而圆坚而亮缓而烈急而和长而有力有威若音大如洪钟发响鼍鼔震响音小似寒泉飞韵琴徽奏曲接其语则粹然而后动与之言则悠然而后应是以声之善者逺而不断浅而能清深而能藏大而不浊小而能新细而不乱出而能明余响激烈笙簧宛转流行能圆能方如斯之相并主福禄长年若夫小人之声发于舌端喘急促而不逺不离唇上紊杂而断续急而又嘶缓而又澁深而带滞浅而带躁或大而散或长而破或轻而不匀或缭绕而无节或槎崖而暴或烦乱而浮麄浊飞散蹇浅讷澁或如破钟之响败鼓之声或如寒鸡哺雏饿鸭哽肉或似病猿求侣或似孤鴈失羣细如秋蚓发吟大似寒蝉晚噪雄者如犬暴吠雌者似羊孤鸣如斯之声皆为浅薄也或男作女声细者一世孤穷【玉管照神局注云谓其柔细而不刚烈也】女作男声暴者主一世妨害【玉管照神局注曰谓其刚暴而不和也】然则身小而音大者吉身大而音小者防身声相称者善或干湿不齐者谓之罗网声或小或大者谓之雌雄声或先迟而后急或先急而后迟或声未止而气絶或声未举而色先变皆薄浅之相也是以神定于内而气和于外则声安而言有先后之序乃无变色也茍神不安必气不和则其言先后失序醉色杂错皆是小人薄劣之相也且声如破筒者富破瓦者贱破木者贫破竹者苦公鵞声者多破散公鸭声者多贱徒暴如豺狼者毒害多汪声深堂者为福人故声细如啼贫贱孤恓声粗如哭灾祸相逐声音明快意象逺大声音嫩娇家活氷消人之禀五行之形其声亦有五行之象故木音髙畅【玉管照神局注曰嘹喨髙畅激越而和】火音焦烈【玉管照神局注云发之大严如火之烈其或噪戾浅暴者谓之火浊不善之应也】金音和润【玉管照神局注曰和则不戾润则不枯叩之为清击之为纯又如桐篁奏曲玉磬流音也】水音圆急【玉管照神局注曰圆而清急而畅坚而不散长而有力或条达而流或锵洋而奋】土音沉厚【沉则不浅厚则不薄洋然发在咽喉之间也】若与形相生则吉相尅则防为声者分三主可决成败耳初声髙者初主强中声薄者中主强后声防者晚年卑是以声音主发闭之人不可不善不善者并为凶恶必多灾难刑厄有官则多失位有财则破散男则不能保其室女则不能保其家矣【玉管照神局并月波洞中记】凡声最难辨大抵舌头圆全清润响快不宜焦急沉滞刑破短促若人大而声小者非逺器也人小而声大者良器也又须于五行形神辩论聼五声合与不合刑与不刑断制不可言论也畧具五声诀于后　金声韵长清响逺闻金圆润则贵金破则贱土声韵重响亮逺闻重则贵近薄则贱也火声清烈调畅不懦完润而慢则贵焦破则贫贱木声韵条达初全终散沉重则贵如轻则贱也水声韵清细响急长细则贵如轻则贱也论五声又不以形类葢为声无形但聼而防意则详酌其理然后较其吉防万不失一也
　　五音　五行散为万物人生万物之上而声亦辨其故木音嘹呖髙畅激越而和火音焦裂躁怒如火烈烈金音和而不戾润而不枯玉磬流音水音圆而清急而畅或条逹而流或激而奋土音深而不浅厚而不薄浑然如发在咽喉之间也与形相养相生者吉与形相尅相犯者防
　　行部　行者进退之节去就之义所以见其贵贱之分也人之善行如舟之遇水无所徃而不利也不善行者犹舟之失水必有漂泊没溺之患也是以贵人之行如水而流下身重而脚轻【玉管照神局注曰身端直如水之流下俯然而徃体不摇也】小人之行如火炎上身轻而脚重【玉管照神局注曰如火摇动其身不正其脚摇而动】故行不欲昻首而躩又不欲侧身而折太髙则亢太卑则曲太急则暴太缓则迟周旋不失其节进退各中其度者至贵人也且行而头低者多智虑行而头昻者少情义行而偃胷者愚而下行而身平者福而吉如虎歩者福禄如龙奔者权贵如鵞鸭之歩者家累千金如马鹿之骤者奔波如牛行者富而夀如蛇行者毒而夭雀跳者食不足猿踯者苦不停行者福夀鹤歩者天禄鴈行者聪明而贤防行者疑而贱行如流舟者富贵行如急火者防贱蹭蹬而来者性行不吉泄泄而徃者财食有余脚根不至地穷而夭夀发行急如奔走者贱居人下行而左右偷视者心怀望窃行而囬面后顾者情多惊乱大体行之贵也腰不欲折头不欲低发足欲急进身欲直起走欲阔端而徃不凝滞者贵相也　行者进退去就之间欲中规矩不反徐动有理者善也故肥人形重行欲如飞瘦人形轻行欲如疑此乃贵相若斜身偏肩如鹊之跳如蛇之趍者皆非善也
　　坐所以安止欲沉静平正身不斜不侧深重盘石腰背如有所助终日不倦神色愈清者贵相若如醉如病如有所思者皆不善相也　人云人之行者属阳坐者属隂故行者体阳为动坐者像隂为静凝然不动者坐之徳也坐而膝摇者薄劣之人也坐而头低者贫苦之辈也坐而转身囬面者毒坐而摇头摆脑者狡公然如石不动者富贵恍然如猿不定者贫贱坐定神气不转者忠良福禄坐定乱色变容者凶恶愚贱坐之为道不端不正其相不令能谨能严其福日添也
　　卧者体息之期也欲得安而静恬然不动者福夀之人也如狗之蟠者上相如龙曲者贵人睡而开口者短命梦中咬牙者兵死睡开眼者恶死道路睡中呓语者贱中奴婢仰形如尸者贫苦短命卧中气麄如吼者愚浊易死合面覆卧者饿死就床便困者顽贱爱侧睡者吉庆夀多展转者性乱少睡者神清而贵多睡者神浊而贱卧易觉者聪敏卧难醒者愚顽喘息不闻者髙夀喘息润匀者命长气入多夀气少短命气出嘘嘘之声者即死防夫睡卧轻摇未常安席者下相也
　　气血资之以壮性命系之以存者饮食也故食物不欲语嚼物不欲怒食急者易肥食迟者多疾食少而肥者性寛食多而痩者性乱饮缓者性和食如啄者贫敛口食者淳和哆口食者不义食而齿出者贫苦短命嚼似牛者福禄食如羊者尊荣食如虎者将帅之权食如猿者使者之位边食边顾终身穷饥食快而不留详而不暴嚼不欲声吞不欲鸣矣【余与五总同】












<子部,术数类,命书相书之属,太清神鉴>
　　钦定四库全书
　　太清神鉴卷五
　　论骨肉　立天之道曰隂与阳立地之道曰柔与刚故地者具刚柔之体而能生育万物也山者地之刚也土者地之柔也刚而柔则崒嵂而不秀柔而刚则虚浮而不实故人之有骨肉者亦若是矣故肉丰而不欲有余骨痩而不欲不足有余则隂胜于阳不足则阳胜于隂隂阳相反谓之一偏之相肉当坚而实骨当直而耸肉不欲在骨之内为隂之不足骨不欲生肉之外为阳之有余故人肥则气短马肥则气喘是肉不欲多骨不欲少也乃隂阳和平刚柔得中骨肉相称理之善矣故暴肥气喘速死之兆肉不欲横横则性刚而多横肉不欲缓缓则性柔而多滞遍体生毛则性刚而又急肥不欲纹薄者近死之应肉欲香而暖色欲白而润皮欲细而滑皆美质也肉重而麄皮硬而堆块色昏而枯皮黑而臭癃多者非令相也若人神气不明筋不露骨肉不居体皮不包肉皆死之兆也又云肉充为肤肉欲寛肥人宜轻清不露痩人宜坚重不枯反此者皆不善若为肉横者为带杀肉病此主防暴贫夭也　巍巍峯岳坚立万福坚刚而峻郁茂而秀此乃天地之骨也人之有骨莭亦象山岳金石欲峻而不欲广欲圆而不欲粗痩者不欲肉少而骨露露者多艰多寿也【玉管照神局注云肉不辅骨则骨露乃多难少福之人也】肥者不欲骨隠而肉重重者乃逆滞夭寿也【玉管照神局注云肉肥重乃迟滞之人也肥不欲满或满而盈者乃速死之人也】骨与肉相称气与色相和者福禄之相也背攒而体偏骨寒而肩缩不贫则夭不夭则贫矣【玉管照神局注云谓背攒而体偏骨寒而肩缩凡物有万状人有万形亦有折除或穷而寿或富而夭故云不贫则夭也】日角之左月角之右有骨直起名金城骨位至公卿印堂有骨棱而至天庭名天柱骨従天庭贯顶名伏犀骨位至三公半顶以前主初年半顶以后主晚年或有侧防者有迍滞之失靣上有骨卓起者颧骨也主有权势颧骨相连入耳名玉梁骨主寿考自臂至肘名龙骨象君欲长而大自肘至腕名虎骨象臣欲短而小故龙衔虎则福虎衔龙则贱夫骨之法欲峻长而舒圆而坚直而莭应滑而不麄恶筋而不纒则为上相也且人虽有竒骨亦须形相称色相助方成令器茍诸位不应虽福寿而不贵也宜在详之【玉管照神局同　又与五总相骨同】　骨者体之干所受宜清滑长细内外肉相称若骨坚立轻细与骨肉薄者近于寒也大扺须得耸直不横不露与肉副应者为善相也董公论此骨法曰凤凰骨鹦鹉骨骆驼骨犀牛骨猿骨此说微妙难晓用意深者亦可知也
　　论额部　分一靣之贵贱辨三辅之荣辱莫不定乎额也故天庭天中司空俱列乎额是非摄诸部位系人之贵贱也故其骨欲隆然而起耸然而濶其峻如立壁印堂上至天庭有隠隠骨而见者少达而荣邉地山林皆欲丰广坑防贫贱额两邉辅角骨起长大者三品之贵天中天庭司空中正印堂五位得端正明净聪明显达之人也若狭小而髪乱低覆者愚而贫贱也额靣小窄至老贫厄额大靣方至老吉昌额角高耸职位崇重天中丰隆仕宦有功额小靣广贵处人上额方峻起吉无不利额莹无瑕一世荣华【余与玮琳洞中秘宻经同】
　　论头部　头部者处一体之尊为百骸之长羣阳防集之府五行正宗之乡高而圆藏虚而大者令首也天高峻而清圆故三光得以照万物无为而自运故道济天下而体常不动曲成万物之性而常不流是以头之像天之形也欲得峻而起丰满而圆像天之徳也欲得俨正在上不侧不摇若夫尖薄而小缺陷而倾者贫下之仪也行坐低斜或摇或摆贱劣之相也故骨欲丰满而起峻秀而凸短则欲厚长则欲方顶突者崇贵侧陷者夭薄头皮厚者足衣食头皮薄者贫贱皮青者吉善皮白者下贱皮黄者贫苦皮赤者防灾头有余皮者财食丰足头有肉角者必大富贵左偏损父右偏损母耳后有骨名寿堂骨耳上有骨名玉楼骨并主官禄行不欲摇头坐不欲低头皆为贫弱之相也是以身小头大卑贱之辈身大头小触事不了头不应身先贵后贫头通四角髙权超卓牛头四方富贵吉昌虎头高起福禄无比狗头尖圆悲涕流涟鹿头侧长志意雄刚獭头横濶心意豁达象头髙厚福禄长夀犀牛崒嵂富贵无失駞头蒙洪福禄永终蛇头平薄财禄寥落狢头尖锐穷厄无计　额纹　额之有纹贵贱可防若额方广丰隆而有好纹者则爵禄嵩髙也如额尖狭缺陷更有恶纹者则贫贱无疑矣□三纹偃上者名偃月纹主朝郎□三纹偃上一纹直贯者名曰天柱骨纹主莭察武臣王字纹者主公侯丨天中丨纹下至印堂名曰悬云纹主卿监印堂□纹直上长三寸者名曰鹤足纹主刺史□三纹绕者早防父一横纹而曲者名曰蛇行纹也主送路井字纹者主员郎川字纹者主忧虑刑防十字纹富而吉昌田字纹者富贵也山字纹者侍从之荣贵乙字纹者京朝之职水印纹者主荣贵显达额上乱纹交足则贫苦多灾妇女额有三横纹者则妨夫害子贫夭矣枕头部　人之骨法中贵者莫不出于头额之骨头骨额骨之竒者莫不出于脑骨成枕人之有此如山石有玉江海有珠一身恃以荣显者也故人虽有骨竒异亦须形貌相副神气清越方受天禄不然恐未尽善也夫脑后名曰星台若有骨者名曰枕骨凡丰起者主其人一生富寿如或低陷必主贫夭○○○三骨皆圆名三才枕主使相□四角各有一骨耸起中央亦耸者名五岳枕主封侯□两骨尖起者名曰双龙枕主莭枢将军□四邉髙中央凹名车轮枕主公侯□□□三骨并者名曰连光枕小者二千石大者将相□一骨弯仰上者名曰偃月骨主卿监□一骨弯俯下者名曰覆月枕主朝郎□两骨俯仰者名背枕骨主武闗防【又云高文高显】□上一骨下二骨分排而圆者名三星枕主两副制官职□两方骨皆起角者名曰四方枕主二千石小者全禄○一骨耸起而圆者名曰圆月枕主馆殿清职□上方下圆者名曰垂露枕主员外郎○上下圆棱似杯者名曰玉樽枕主卿相小者主刺史□□三骨直起一骨下横承之者名曰山字枕主聪明富贵□一骨圆一骨方名曰叠玉枕主富而荣○一骨耸起而尖峻者名曰象牙枕兵将之权□骨起四角者名曰悬斜枕主莭度武臣□一骨横截者名曰一杨枕主巨富寿高大凡骨得近下者过脑而易辨近上者浅而难騐矣骨者一定之相有之则应也故古之有言头无恶骨靣无好痣其言是矣【玮琳洞中秘宻经同】
　　论靣部　靣之三停自髪际下至眉间为上停自眉间至鼻凖为中停自凖人中至颊为下停夫三停者以像三才也上像天中像人下像地上停长而丰隆方而广濶者主贵中停隆而凖峻而静者主寿也下停方而满端而厚者主富也若上停尖狭缺陷者主多刑厄之灾妨尅父母卑贱之相也中停短小偏塌者主不义不仁智识短少不得兄弟妻儿之力亦中年破散也下停长而狭尖而薄者主无田宅一生贫苦而艰辛也三停皆称乃上相之人矣
　　论眉部　眉者媚也为两目之翠葢一靣之仪表是谓木之英华主贤愚之辨也故欲疎而细平而濶秀而长者性聪敏也若夫麄而浓逆而乱短而蹙者性凶顽也眉过眼者富短不覆眼者乏财压眼者穷逼头昂者气刚卓而竪者性暴尾下垂者性懦眉头交者贫薄妨兄弟毛逆者妨妻不良骨棱起者防恶多滞眉中黑痣聪贵而贤眉高居头中年大贵眉生白豪多寿上有直理者富贵横理者贫苦中有缺者多奸计薄如无者多狡佞是以眉高耸秀威权禄厚眉毛长垂高寿无疑眉色光泽求官易得眉交不分早嵗归坟眉如弯弓性善不雄眉如初月聪明超越眉垂如柳贫浪无守弯弯似蛾好色性多眉覆眉仰两母所养眉若高直身富清职眉头交破迍邅常有也
　　论眼部　眼本清静所以生神为木星欲长秀分明白如玉黑如漆耸耳入鬓者大贵之相也若短小而明有异光轮动烁人者此又贵而有寿若睛凸四露视有神彩者亦主权杀或大而无光长而无神外无上下堂赤脉相侵睛视不逺眼频动摇睡沉重不合目瞳黄者不善相也董正曰眼头如眼尾开合含异光者神仙之相非凡相也更有白刄当前还自惊溃而眼不及闪者此主贵权上将之相也
　　腰背法论　行步缓而轻坐起正而实是谓有腰前视如负物后视如带甲是谓有背有背无腰初发后滞有腰无背初困终亨于是发中亦多忧疑两者全偹则一生享富贵毁辱不能及利害不能动即有徳之人且相腰背之法又不以魁伟而取但小以应小大以应大皆可矣故腰背有旋生者举止重正靣开精神藏隂隲满气色明然后能生欲知生之时金以四木以三水以一土以五火则不能生也欲渐不欲顿欲停不欲偏如壅肿肥大乃肉滞矣非谓之腰背则牛行步缓取之得矣【观妙经腰背论同上】
　　论腰　腰者为腹之山如物依山以恃其安危也欲得端而直濶而厚者福禄之人也若夫偏而陷狭而薄者微贱之徒也或薄短者多成多破广长者保禄永终直而厚者富贵也细而薄者贫贱凹而陷者穷下袅而曲者轻劣蜥蜴腰者性寛而善尖蜂腰者性鄙而和夫臀高而腰陷者主贱腰高而臀陷者主贫大体腰欲端濶臀欲平圆则称也
　　论背　背者一身之基址也人不论肥痩轻重皆欲有背夫有背者号为有上须得丰隆不俗如背而广厚平濶前防如昂后防如俯者福相也或屈而视下头低而蟠者非贵相也
　　论腹　腹者内包六腑圆长者可辨其贫富下养元灵扁大者可知其愚智故腹欲得圆而大者智而荣贵扁而长者愚而卑贱大而近下者名光朝野小而近下者清聪长者圆如玉壶者巨富窄如雀肚者至贫圆而近下者富贵圆而近上者贫贱尖而长者愚而贱横而圆者智而荣如抱儿者富贵如虾防者贫贱贪婪如牛肚者积财蹇缩如狗肚者穷寒如猪肚者贱如羊肚者贫如衣裘者富如筲箕者贫寒肚有三壬者贵而寿肚有好痣者智肚端而姸者才巧肚扁薄而丑者愚苦　又云腹者包容臓腑乃身之营也欲濶大而垂囊若横凸者非也或若雀腹防腹不为贵相也
　　论脐　脐者是筋脉防要之地为臓腑总领之闗故脐欲深而濶不欲浅而狭深而濶者智而有福浅而狭者愚而多贱生近上者衣食生近下者贫薄低向下者有识突向上者无智圆而正者善士斜而丑者恶人藏而深者福禄凸而出者贱矣大能容物者名荣邦国小而一撮者恶传千里
　　论四肢　夫手足者谓之四肢以象四时加之以首谓之五体以象五行故四时不调则万物夭阏四肢不莭则一生困苦五行不和则万物不生五体不称则一世贫贱是以手足犹木之枝干莭多者则不材之木也故手足欲软而滑浄筋骨不露其白如玉其直如笋其滑如苔其软如绵者富贵之人其或硬而麄大筋纒骨出其麄如土其硬如石其曲如柴其肉如肿者皆为贫徒矣
　　论手　手者其用所以执持其情所以取舍故纎长者性慈而好施厚短者性鄙而好取手垂过膝者间世英贤乎不过腰者一生贫贱身小而手大者福身大而手小者贫手端厚者福手薄削者贫手麄硬者下贱手细软者清贵手暖香者清华手臭汗者浊下指纎而长者聪俊指短而秃者愚贱指柔而宻者积蓄指硬而疎者破散指如春笋者清华富贵如鼔槌者顽愚如剥葱者食禄如竹莭者贫贱手薄破如鸡爪足者无智而贫手倔强如蹄者愚鲁而贱手软如绵囊者至富手皮连如鹅足者至贫掌长而厚者贵掌短而薄者贱掌破而圆者愚掌软而方者福四邉浓起而中凹者富四畔薄弱而中凸者财散掌润泽者富掌干枯者贫掌红如噀血者荣贵黄如拂土者至贫青色者贫苦白色者贱如掌中心生黑痣子智而富掌中四散多横理者愚而贫也相掌文　一井二井钱财万顷横纹过指最为强寿限无过得久长若得掌中生十字一生富贵坐高堂手背纹多作事蹉跎成败防次方得成和一纹华葢二纹破财三纹多成多败尅妻若说华葢纹初主不安寜交入中限后末主事方成又云手之有纹者亦象木之有理木之纹理美为竒材手之有美纹者乃为贵质也故手掌不可无纹有纹者上相无纹者下贱纹深而细者吉纹麄而浅者贱掌上三纹上画应天象君象父定其贵贱中画应人象贤象愚辩其贫富下画应地象臣象母主其寿夭三纹莹浄纹无破者福禄之相也縦理多者性乱而灾横理多者性急而贱防理直上贯指者百谋皆遂乱理散出指缝者事事破散纹细如乱丝者聪明美禄纹粗如横木者愚鲁浊贱纹如乱挫【音剉】者一世贫苦纹如撒糠者一世快乐有穿钱纹辨钱纹者主进资财有端笏纹揷笏纹者文官朝列十指上纹如旋螺者荣贵傍防如篣筐者破散十指上横纹三约者贵破为奴婢十指上纹有一钩者贱被驱使有逸纹者将相有血纹者无印有偃月纹车轮纹者吉庆有隂隲文延寿纹者福有印纹者贵田纹富井纹贵十字者禄有策纹上贯指名光万国有按劒纹而加权印者领军四海有法闗纹者防灾逆而妨害有夜义纹者下贱而愈穷大凡纹襍主大好而或义破者皆为缺陷无成之相矣手背纹　手背之纹其騐尚矣故有五和之理五者皆近指上两莭者谓之就纹主天子之师下莭一为公侯中莭一为使相无名指有者主卿监小指有主朝郎大指有主巨富手背五指皆横文旋者主封侯王立理贯者主拜将相手背食指之本亦谓之明堂有异纹黑痣子主才艺高贵若成飞禽字体者又为清显之贵大指本有横纹者谓之空谷纹主寛裕无所不纳主大富若有绕腕纹周旋不防者谓之玉钏纹主人敬爱一纹二纹者主朝帝之荣三纹以上者主翰之贵男女皆问其纹须得周匝若或断者絶者取证无騐矣
　　爪部　爪之为相亦可择其美恶见其贤愚也尖而长者聪明坚而厚者寿秃而麄者愚钝缺而落者病弱色红而莹者主贵色黄而薄者主贱色青莹者忠良之性色白浄者闲逸之情如桐叶者荣华如半月者快乐如甋瓦者伎巧如板瓦者淳重如尖锋者聪俊如皱石者愚下
　　论足　上载一身下运百体一为身之良马一为地之体象故虽居其至下而其功至大是可别其妍丑而审其贵贱也欲平而厚正而长腻而软乃富贵之相也不可侧而薄横而短乃贫贱之质也足下无纹理者下贱足下有黒痣者二千石禄虽大而薄者贱虽厚而拘者贫贱脚下城跟者分及子孙脚下旋纹者名誉千里脚下薄如板者贫愚脚下凹容鱼者富贵足纎长者忠良之贵足指齐端者豪选之贤足厚四寸者巨荣及富足排三徳者两省之权大体贵人之足小而厚贱人之足薄而大焉　足下细软而多纹者贵相也麄破而无纹者贫贱足下有纹者二千石禄足下有禽纹者八位之职足下五指有五防纹者平生贤哲足下有井纹者升朝之官足下有锦绣纹者食禄万钟足下有纹如花树者横财无数足下有纹如剪刀者藏镪巨万足下有纹如人形者贵压千官有三防纹者福而禄有螺纹者富而贵两小指无则是贫也两小指皆有谓之十螺纹主性莭恡十指皆无螺纹者多破散矣







　　钦定四库全书
　　太清神鉴卷六
　　黑痣部　夫黑痣者若山之生林木地之出堆阜山有美质则生善木以显其秀地积汚土则长恶阜以文其浊是以万物之理无所不然故人之有美质也则生竒痣以新其贵生有浊质则生恶痣以表其贱故汉高祖左股有七十二黑子则见帝王之瑞相也凡黒痣生于显处者多凶生于隠处之中者多吉故生靣上者皆不利也黒痣其色黑如墨赤如硃善也带赤色者主口舌鬪竞带白色者主忧刑带黄色者主遗忘失脱此文理之辨相也　头靣黑痣　生发中者主富寿近上者尤猛贵额上有七星黑者主大贵天中主妨父天庭主妨母司空妨父母印堂心主贵两耳轮上主富耳内主寿颐上主财眼胲上主作贼山根上主尅害山根下主兵死鼻侧主病苦死目上穷困多眉中主富贵唇上主吉利鼻头主妨害刀厄鼻梁主蹇滞人中主求妇易口侧聚财难口中主酒食舌上主虚言唇下主破财口角主失职承浆主醉死左厢主横死高广二亲妨尅阳尺主客死辅角主兵死邉地主外死转角主贫下山林主虫伤虎角主军门刼门主弓箭死青路主客道死太阳主大妇吉鱼尾主井亡奸门主刀杀天井主水阨中主清慎夫坐主防妻长男主尅长子中男主尅中儿次男主尅次儿金匮主破散书上主无职学堂主无学命门主火厄仆使主为贱婴门主饥寒小吏主贫薄中堂主尅妻外宅主无屋奴婢主妨奴坑堑主落崖陂池主溺水匮上主客亡三阳主缢死盗部主奸窃两厨主乏食祖宅主移屋大海主水厄年上主贫困地阁主少田宅牢狱主刑厄之灾也　手足黑痣　两肘内近上谓之厄门主病厄两肘近下谓【原缺】壁主富贵两肘后主富财两肘头主灾厄两臂肘屈交中谓之后收近腕谓之前收主伎巧两肘外谓之城社主贵两腋下谓之金匮主富两腋畔谓之丝堂主蚕桑两曲池穴外谓之神亭主邪妄曲池穴里大骨上谓之盗部主被盗两臂外谓之厄门主刀伤两掌中主富贵两手皆主才巧两腿之上谓之福府主驱使奴婢两腿后谓之得庭主福徳旺相两曲膝后谓之财主牛马六畜两胯骨上下谓之有威势两膝上谓之玉府主蓄财帛两膁刃骨上谓之劳源主奔波劳苦两脚底谓之寳藏主封侯伯足指间谓之外库主多仆相也　身体上下黑痣　两乳上谓之左右仓主积财谷两乳中谓之男女宫主宜男女两乳下谓之左右库主积金帛两乳间当心者谓之福主寿而乐脐中谓之龙闗主福智生贵子脐下两傍谓之左荒右野主贵而乐腹横纹两傍谓之逸堂主性闲雅富贵快乐咽喉下近上者谓之天柱主得人提擕近下者主伤死项上谓之势源主有威权之吉脑后骨上谓之寿堂主多寿考腰当中心谓之四大海主守官边庭不返而死两臂辨者主有财谷
　　男儿贵格　眼势入天仓眉清复更长凖圆年寿起法令贯颐堂两眉过耳耸唇丹口四方承浆朝地角色正见神光起背如披甲眉清额又方官髙名四海万古播忠良　又云眉为华葢眼为星华葢高兮眼贵明地势朝天乘歩穏必当年少作公卿
　　两府格　额广而平天庭不防鼻隆而直地濶不尖瘦人有肩背肥人神愈清边广地广龙骨与虎骨相成肉光滑眉秀轻凖完满兰台廷尉分明耳贴肉而生分明为五岳朝正口傍有肉起不论肥瘦天仓不陷骨隆而肉称色正而光声不论大小清圆不破肩隆有背有胷上长下短手足龙虎相吞目不论大小神藏不露眼囊大而藏睛神而不乱厚而不俗坐穏行轻此乃两府格也
　　两制格　瘦人额广肥人额平色正肉滑发细鬓清目藏神而逺天仓不防鼻隆而直地角不尖瘦人肩背厚肥人神愈清邉广地广龙骨与虎骨相成君臣相称耳耸金匮平眉轻清秀色正而明
　　正郎格　瘦人色正肥人不俗精神隠蔵鼻直口方肩背丰隆瘦人肩背不寒肥人骨肉相称举止自重员郎格　靣目神蔵而逺额方骨耸金匮方平瘦人肩背不寒肥人骨肉相称举止贵气自重
　　男豪富　耳耸大兼长眉疎口四方背隆如负物胷起似昂蔵鼻直兼圆凖色老辅神光三阳成不防颧骨插天仓手足如绵软双縧夀带长不唯身主富更定子孙昌长夀禄　耳耸势兼长眉清口四方额方分日月眼不露神光鼻直兼圆凖颐方法令长脑圆成玉枕地阁辅承浆牛项兼观目肩隆井灶蔵骨刚过上夀清德夀无疆夭寿　眉促又相连唇轻额又尖鼻低横有骨头细却无肩眼露还无寿形寒不老年额亏邉地窄轮返耳朝前色嫩兼生火声焦命岂延眼光浮泛露三十入黄泉先贱后贵　额小初年滞神清色且牢气寒神自逺势怯却威髙广颡终成器颐完禄位髙色黄虽未发五岳已相朝莫道多迍滞逢时自发苖不唯官禄位财帛自相招先富后贫　额广荣初主神清色不牢鼻髙无脸骨肉薄却声焦掌厚还筋露脐深耳不朝背虽如负物胷薄不生毫色嫩初主好中年祸必招君看今已富终主自萧条四相不露　眼睛露黑白分明不为露鼻露窍山根正不为露口露齿唇不褰不为露耳反轮贴肉生不为露又云一露二露有裩无袴露齿结喉身不自由鹭鸶类鹤终是不足更防骨法形气决之【余与前同】
　　三停　上停长者大吉昌中停长者近君王下停长者皆庸俗逺走他方主不良　又云身三停相称及上下匀稠则为富贵之人也上长下短背耸三山则为公卿之位上短下长腰身怯薄一生奔走贫苦之辈矣五大　五大之形一头大二眼大三腹大四耳大五口大五大者须得生成无缺陷则主富贵矣或头大而无角眼大而昏浊腹大而不圆垂耳大而无轮廓口大而唇薄则反主贫贱也
　　八大　八大者眼虽大昏且浊鼻虽大梁柱弱口虽大两垂角耳虽大门孔薄头虽大无骨着声虽大宫商亏靣虽大薄却皮身虽大停不齐已上八者如不相应者反为贫贱人也
　　五小　五小之形一头小二眼小三腹小四耳小五口小若五者端正无缺陷而俱小者乃贵相也其或三四小而一二大者则主应贫贱若夫头小而有角眼小而清秀腹小而圆垂耳小而轮廓成口小而唇齿正则反贵人也
　　八小　眼虽小秀且长鼻虽小梁柱直口虽小棱且方耳虽小坚且圆颏虽小平且正声虽小宫且商靣虽小清且朗身虽小正且齐已上八者有如相应端美者反为富贵之人也
　　六贱　六贱者额角缺陷天中薄下为一贱背胷俱薄为二贱音声雌散为三贱耳目斜视为四贱鼻曲低塌为五贱目无光彩为六贱有此六贱者主为供役也六极　六极者身大头小为一极男主妨妇女主妨夫额狭靣小为二极不得父母之力目小为三极主无见识又主不得朋友力耳小为四极主寿命短促鼻小为五极主无爵禄有官亦多失位口小为六极主饥寒犯此六极者乃寒贱之人也
　　六恶　六恶者一曰羊睛直视主性不仁常懐毒害二曰唇不掩齿主性不和难共交往三曰结喉主妨妻杀子多招灾厄四曰头小主贫而夭五曰三停不正主贫而贱六曰定立如走主奔波寒苦有此六恶不可与同处矣
　　男尅子孙　两眼如离舎唇褰鼻凖尖发麄眉又重骨弱下垂肩卓立如寒势头低歩纵前三阳低小小妻室愈难全色嫩多财破声雌没谷田六亲难偶合晚嵗定孤眠
　　相无兄弟　耳反家门破颐尖兄弟孤假饶三两个譬似不如无
　　孤独无妻　人生孤独为何如骨頬高兮气不和更兼鱼尾枯无肉妻子宫中似有磨
　　带杀格　两眼如狼目眉昂势似侵神凶兼外射笑语却生嗔举止如鹰坐戈钺生掌纹色轻兼带火声大返雌音鼻凖尖无信斜窥定有刑须知三角眼法死不须论
　　辨美恶有二十　头虽圆折腰肢额虽广尖却颐骨虽峻皮却麄鼻虽厚柱梁低髪虽黑麄且浓眼虽长眉且蹙背虽隆手如枝胷虽濶背成坑舌虽红口吹火唇虽方齿不齐腰虽厚行如驰脚虽厚麄无纹身虽大声音细靣虽白身麄黑肉虽丰结却喉靣虽短眼却长气虽清行步欹语虽和神似痴色虽明视东西坐虽正食淋漓行止二十种皆有折除恶善相杂若失相者或富则夭或贫则寿或贵则贫或先富后贫或先贵后贱宜精察而裁之
　　女子相　一隂一阳其道不可乱一刚一柔其道不可易确然处乎上者天也隤然处乎下者地也天以刚健为道地以柔和为徳是天地之常仪乾坤之大理也且人生也禀隂禀阳分柔分刚男资纯阳之质也故其体刚而用健女受纯隂之形也故其体柔而用弱若夫男子者形反柔而懦性反雌而弱女人者形反刚而勇性反雄而暴皆非得中正和平之美是得差忒郁勃之气也故女体性柔和仪貌秀媚者富贵贞洁之良心性刚暴形质雄恶者贫贱凶灾之兆也略举此见女人之大概也
　　女人九善　头圆额平为一善骨细肉滑为二善发黑唇红为三善眼大眉秀为四善指纎掌软纹如乱为五善语声小圆清如流泉为六善笑不见睛口不露齿为七善行步详缓坐卧端雅为八善神气清媚皮肤香洁为九善女人有此九善为邑封之贵也
　　女人九恶　蝇靣为一恶主妨夫结喉为二恶主招横祸蓬头为三恶主下贱蛇行雀步为四恶主贫贱眉逆而交为五恶主穷下妨尅鼻上生勾纹为六恶主妨尅招厄目露四白为七恶主毒害凶狡雄声为八恶主刚暴再嫁旋毛生鬓为九恶主顽贱尅子女人有此九恶不可同居矣
　　女人贤贵部　龙角纎纎细起直入髪际者后妃天中印堂有肉环者后妃微者夫人伏犀隠隠而起者郡主牛角虎角辅角隠皆起涉人额者并主将帅夫人头圆项短者主富额平而方者主贵眉长而秀者贤妇眼秀而清者贵閤鼻直如削者贵而多寿眉分八字者性和而福口细有棱者令妇舌如莲花者淑质唇如朱砂者令妻齿如石榴者命妇人中深又直者多子目下润泽宜儿耳红而圆者贵妇耳成轮廓者贤富左耳厚者先生男右耳厚者先生女唇多纹理者多子颐生重颔者富豪髪青黑如细丝者贵妇掌红如绵者邑封骨细而肉腻者贵质肉洁体香者令相性缓气柔者福寿神静色安者贞洁笑而闭目者和美行而详缓者淑丽掌中足底生黑痣者贵而益夫腋下乳间生旋毛者善生贵子矣
　　女人贱恶部　头尖者下贱额狭者贫厄额角有旋毛者再嫁恶死额狭而髪垂者贫穷灾祸髪卷挛及赤黄者穷下鬓蓬枯燥而麤硬者厄恶眉麤浓而逆生者妨夫产阨眉薄散而头交者重嫁害子目露而白者妨夫目深而偷视者奸私尅害目下有壅肉者死厄尅儿赤缕贯睛者产难目生三角者防恶目大而平满者滛邪瞻视不正瞳子横者外情鼻陷孔露者贫下尅夫鼻尖曲者狠毒贫贱人中平狭者无子两头頬高危者防暴口如吹火孤孀口如一撮者贫贱口大而绰者穷当三嫁口薄而尖者心怀毁谤唇薄如一字者下贱毒性唇起如龙觜者尅夫恶死唇褰齿露者妨害寿夭唇青舌黑者滛秽下贱耳反而垂者妨夫害子目小黧黑者命短穷困靣横生拳骨者不良害夫蝇生麻者孤穷尅子靣凸而额窄者贫下颏尖而鼻绰者贱苦项薄似马靣者妨夫项长结喉者自害手短而指秃者下贱贫苦足濶而脚薄者穷寒奔波徧体生麄毛者性顽孤寡两腋下生硬毫者身贱而下肉粗骨硬者一生寒贱皮薄而气臭者百年穷苦声雄而大者妨夫不良声小而破者无财多破也掩口笑者外情摇膝坐者偷滥乳头小狭者无子无财乳头小白者絶子絶贵胷高臀凸者一生为婢腰折而项瘿者百年孤苦行如马奔者妨夫下贱行如马跳者奔波穷类色赤而燥者性暴妨害气浊而神昏者主多灾死目下有罗纹者杀夫害子目下有立理者孤孀无嗣额多横文者贫苦妨害臂如横纹理者少寡无子目上斜交者嫁必私逃井灶有纹者娶必害夫有钓理者淫盗妨夫有立理者恶死人中有横纹者害杀夫十余女人之相与男无逺更以前诸男子相一一推之贵贱吉凶可自明矣
　　女富贵　鼻直如悬胆唇方口似胚眉疎并眼秀齿白更方颐耳耸垂珠软神和色又怡额方分日月体白润香肌坐穏如山立神严不去卑莫言当自贵更主子孙竒
　　女贫贱　额窄又髙眉唇掀口不齐靣轻身鐡硬体薄更无威耳小垂珠浅鬈毛鼻骨低哭形须再嫁鬼脸定无儿淫光生眼角嫉妬更奸欺莫言今受困晚嵗更覊恓
</div>
    <div class="pagination">
<a href="太清神鉴.html">上一页</a><a href="太清神鉴.html">1</a><span class="current-page">2</span><a href="太清神鉴_page3.html">3</a><a href="太清神鉴_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
