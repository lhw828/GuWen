<!DOCTYPE html>
<html>
<head>
    <meta charset="UTF-8">
    <title>开元占经 - 第 47 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 47 页/共 93 页</h1>
    <div class="content">　　石氏曰：“土司空一星，在奎南。”（入壁七度太，去极百二十度少，在黄道外二十四度也。）《春秋合诚图》曰：“司空主土城。”石氏曰：“土司空星大，天下安，又曰色黄明则吉；一曰知祸殃。”《黄帝占》曰：“土司空星明而黄润，则天下安吉，王者吉；其星不明，若亡不见，其国有丧，若土功之事，若有旱灾。”
　　
　　天仓星占十六
　　石氏曰：“天仓六星，在娄南。”（南星入奎四度太，去极百二十度，在黄道外十八度。）郗萌曰：“天仓者，天司农也。”《黄帝占》曰：“天仓，主仓府之藏也；天仓中星众，谷粟聚其中，积储实；其中星希少，仓中虚耗，无储积，粟散出。”石氏曰：“天仓户开，则岁大熟，粟聚仓；户闭，岁谷不登，天下民饥。”《黄帝占》曰：“天下有兵，而仓库之户俱开，主人胜客，客事不成，期二十日发。”石氏曰：“天仓中星小众盛，则粟聚，岁实；星希，岁耗；谷散仓，则天下乱，若大饥。”郗萌曰：“天仓星不具，道不通。”《黄帝占》曰：“天仓不见，其所临军分绝仓，大穷而亡。”《石氏赞》曰：“天仓六星。”
　　
　　天囷星占十七
　　石氏曰：“天囷十三星，在胃南。”（东北入胃六度少，去极九十六度半，在黄道外十四度少。）《黄帝占》曰：“天囷主御粮，百库之藏也。在野曰囷，在邑曰仓；一曰：圆曰囷，方曰仓。囷星欲明，其中星众，百库之藏实满；其星不明，囷中星简，库藏空虚；若多散出，天下不安，其国有忧。”石氏曰：“天囷星明，则吉；微，则凶。”郗萌曰：“天囷见，即天下囷仓实；不见，即皆虚。”石氏曰：“天囷十三星，给御粮者也。”
　　
　　天廪星占十八
　　石氏曰：“天廪四星，在昂南。”（南星入胃十一度少，去极九十度，在黄道外九度太。）《春秋合诚图》曰：“天廪，主廪仓。”巫咸曰：“天廪，一名天廥，主廪藏会计之事，其星齐明，则年丰国绕，人民安，王者吉；其星小而不明，岁恶，藏虚；人民饥；一曰臣受君禄。”《黄帝占》曰：“天廪星欲其明而盈实，则岁熟多粟；星黑而希，则岁败腐矣。”
　　
　　天苑星占十九
　　石氏曰：“天苑十六星，在昴毕南。”（东北星入毕二度太，去极百一十四度，在黄道外四十八度少。）巫咸曰：“天苑，金官也。”郗萌曰：“天苑，天子之苑也。”石氏：“天苑，天囷也，主马牛羊非其故。若星不具，有斩死吏。”《黄帝占》曰：“天苑，主苑牧牺牲，牛羊之属。其星行列齐明，苑中星众，则畜牲蕃息，多饶野兽；其星微小，不明，若不见；苑中星希，则畜牧，不孳牛羊，野多死。”郗萌曰：“天苑星非其故，若不具，有斩刈之事。”《石氏赞》曰：“天苑十六星，主牛羊。”
　　
　　参旗星占二十
　　石氏曰：“参旗九星，在参西；一名天弓。”（南星入毕九度半，去极九十三度，在黄道外十三度半也。）郗萌曰：“天弓九星不具，天下大赦，为兵赦，非无故自赦也；一名参旗；一曰天府。”《春秋纬》曰：“参旗在参西，勾曲九星。三处：一曰天旗；二曰天苑；三曰九游，以宣威，明开绪。”巫咸曰：“天弓，金官也。”《春秋纬》曰：“天旗，司五星之变；日月过之，荧惑守，日蚀星，天下乱。”郗萌曰：“天弓主司兵弩之事，其星动摇，有以迷惑主者。”《黄帝占》曰：“参旗星不欲明，微小而直，王者安，天下无兵；明而曲状，如张弓，天下不宁，兵大起，人民忧。”《礼含文嘉》曰：“王者制度有科，物应以宜，则参旗弓行。”（宋均注曰：弓行者，参旗星行列纡曲，似弓也。）《易纬》曰：“旗星明振，主自消，诸侯乱。”《礼纬》曰：“天子至卿士，旗旒中礼，制度有科，则参旗弓行，正齐均平。”石氏曰：“参旗不明，吉；明，有白衣会；一曰边寇动，兵起；弓弩射，士发。”石氏曰：“参旗九星，不欲张。”
　　
　　玉井星占二十一
　　石氏曰：“玉井四星，在参左足下。”（西南星入毕十二度少，去极百二十度太，在黄道外五十度少也。）巫咸曰：“玉井，水官。”《春秋纬》曰：“玉井，主军敌。”《论谶》曰：“玉井、主粥厨。”《黄帝占》曰：“玉井星微小，如其故，则阴阳和，雨泽时，五谷成，天下安；其星明而动摇；有大水，五谷不成，人民大饥，国不宁。”郗萌曰：“玉井动摇，有水，不出二年。”《石氏赞》曰：“玉井四星，主水浆。”
　　
　　屏星占二十二
　　石氏曰：“屏星在玉井南。”（北星入觜太，去极百一十八度，在黄道外四十六度太。）《春秋纬》曰：“天屏主上疾。”石氏曰：“天屏星不具，人多疾。”《石氏赞》曰：“屏星在南，为屏风。”
　　
　　厕星占二十三
　　石氏曰：“厕四星，在屏东。”（西北星入参三度少，去极一百一十五度，在黄道外四十四度半。）郗萌曰：“厕星主观天下疾病。”《黄帝占》曰：“天厕星欲黄赤，黄赤而明，吉；苍黑，凶。”石氏曰：“厕星不具，贵人多病，一曰夭，一曰陷厕。”石氏曰：“厕星青黑，主有腰下之疾；黄吉，白凶，黑死，皆为贵人。”又曰：“黄泽者，岁熟。”《玉历》曰：“厕星欲温温然明润泽，则王者无疾病；出入不时，星若微小不见，人主带病，腹肠之疾，若人民多疫。”《石氏赞》曰：“厕星在车，名自彰。”
　　
　　天矢星占二十四
　　石氏曰：“天矢一星，在厕南。”（入参七度，去极百二十三度，在黄道外五十三度也。）石氏曰：“天矢星，主候吉凶，色黄即吉，青白，黑凶。”《黄帝占》曰：“天矢星明，万物有命。”《黄帝占》曰：“天矢星微，万物流；星不具，多疾病；星亡，万民大瘠。”又占曰：“常以春秋分候矢星，明黄而润泽，则天下人民无疾病，王者安；其星不明，色青黑，天下人民有腰肠之病，其国饥，人民饿死。”《黄帝占》曰：“天矢色黄，为贵人吉；青白，愿贵人疾；黑，贵人死；期三年。”石氏曰：“秋分候天矢，星亡，万民大乱。”《荆州占》曰：“天矢星亡，万民多死。”《石氏赞》曰：“天矢星在南，色欲黄。”
　　
　　军市星占二十五
　　石氏曰：“军市星，在参东南。”（西星入井三度少，去极百十度，在黄道外三十一度。）石氏曰：“军市十三星，水官也。”石氏曰：“军市星众，则军有余粮；星少，即军饥。”巫咸曰：“军市，水官也。”
　　
　　野鸡星占二十六
　　石氏曰：“野鸡一星，在军市中。”（入井八度，去极百一十一度，在黄道外四十二度太。）《黄帝占》曰：“野鸡，大将也；主屯营军之号令，警急设备；其星明大，则主将猛，士卒强；其不明，主将弱，兵士离散。”石氏曰：“野鸡安静，吉；芒角，凶。”《荆州占》曰：“野鸡，野将也；主兵。”又占曰：“野鸡出市，天下有兵，诸侯相攻。”《石氏赞》曰：“野鸡一星，主野邦。”
　　
　　狼星占二十七
　　石氏曰：“狼一星，在参东南。”（入井十三度，去极百六度，太。在黄道外四十二度少也。）《黄帝占》曰：“狼星，一名夷将；其星色欲黄白，无光芒，不动摇，天下宁，兵不起；其星色赤而大，光芒四张，动摇变色，天下乱，大兵起，盗贼起于道路，人主不安，百姓忧苦。”《荆州占》曰：“狼星，秦、南夷也；名曰候，一名天纪，一曰天陵。狼者，贼盗；弧者，天弓，备盗贼也。故弧射狼，矢端直者，狼不敢动摇，则无盗贼而兵不起；动摇明大，多芒变色，不如常，胡兵大讨。”《纪历枢》曰：“狼星，为野将。”宋均曰：“狼星，为羊角。”（郑玄曰：狼星主羊。狼在于未，未为羊也。）巫咸曰：“狼星盛，兵弩贵；小，兵弩贱。金官也。”《黄帝占》曰：“狼星盛，兵弩贵；小，兵弩贱。”《元命苞》曰：“狼星变色，盗贼萌。”石氏曰：“狼星色赤而光明，芒角长大，天下兵起，将军有死者，期二年。”巫咸曰：“狼星易其处，不如其故，天下饥，兵士满野，其国凶荒，期不出年。”郗萌曰：“狼星白芒，百徒聚天下。”又占曰：“狼星躁走，为人主不静，不居其宫，驰骋天下。”《荆州占》曰：“狼星芒角多，多盗贼；芒角少，少盗贼。”《荆州占》曰：“狼星非其故，人相食。”《石氏赞》曰：“狼星在参东南，有常；芒角变动，为忧兵。”
　　
　　弧星占二十八
　　石氏曰：“弧九星，在狼东南。”（西星入井十六度，去极百二十二度少，在黄道外五十二度半也。）石氏曰：“弧星者，天弓也，以备贼盗，狼星为奸寇，弧星为司其非，其矢常欲直，狼则不敢动，天下安宁，无兵起，若矢不直，弧其不张，天下多盗贼，兵大起，国不宁。”《黄帝占》占：“弧星，主弓矢之府，以备非常；其星大而齐明，其色黄润，则四方安静，天下无兵；其生色变，不如其常，天下皆兵，弓矢大贵，人主不安。”《荆州占》曰：“弧星主武官，弧张，迎战者不胜；弧动，先用兵吉，后者凶。”《黄帝占》曰：“狼旗七星屈曲者，夷狄弱可攻。”《洛书》曰：“狼弧张，害及胡。”《尚书纬》曰：“黑帝亡也，狼弧张。”《春秋纬》曰：“狼弧张，四年之后，天下永乱。”《焦延寿传》曰：“天弓张，天下尽兵，主与臣相谋。”郗萌曰：“有兵，若弧星张，先起兵者利，后起兵者不利。”《荆州占》曰：“弧星青黑，有大忧。”《荆州占》曰：“弧矢动摇，明大多芒，变色，不如常者；多盗贼，胡兵起。”《石氏赞》曰：“弧在东南，阴谋张也。”
　　
　　老人星占二十九
　　石氏曰：“老人星，在弧南。”（入井十九度。去极百三十三度半，在黄道外七十五度太。）《黄帝占》曰：“老人星。一名寿星；色黄明大而见，则主寿昌，老者康，天下安宁；其星微小，若不见，主不康，老者不强，有兵起。”郗萌曰：“老人，南极星也，立秋二十五日，晨见丙午之间。”（以秋分见南方，春分而没，出于丙，入于丁。）巫咸曰：“老人星，木官也。”《春秋元命苞》曰：“直弧比地（晋灼注《天官书》曰：比地，近地也。）有一大星，曰南极老人，见则主安，不见则兵革起，常以秋分候之南郊，以庆主令天下。”《春秋纬》曰：“老人星见，则治平，主寿；老人星亡，则君危，若世夭。”《春秋文耀钩》曰：“王者安静，则老人星见。”《春秋运斗枢》曰：“王政和平，则老人星临其国，万民寿。”石氏曰：“老人星明，主寿昌，天下多贤士。”又占曰：“老人星色欲黄润，王者、老人吉；其色青，主有忧，老人疾；色若黑白，主有，老人多死。各以五色占吉凶。”《孙氏瑞应图》曰：“王者承天，则老人星临其国。”
　　
　　稷星占三十
　　石氏曰：“稷五星，在七星南。”（西星入柳十四度少，去极百四十八度，在黄道外六十八度少也。）祖暅曰：“上稷，农正也；稷者，稷也；取乎百谷之长，以为长也。”《黄帝占》曰：“稷星，主五谷丰耗，其星温温而明，岁大熟，五谷成；其星不明，若亡不见，岁不熟，天下饥荒，人民流亡，去其乡。”石氏曰：“稷星不见，岁饥也。”《石氏赞》曰：“稷在张南时报功。” 
　　
　　开元占经卷六十九
　　
　　甘氏中官占五
　　
　　天皇大帝占一
　　甘氏曰：“天皇大帝一星，在钩陈口中。”《黄帝占》曰：“天皇大帝，名耀魄宝，主天女象，下出命符。”《河图洛书》曰：“以授天子，立五礼。”《春秋纬》曰：“大帝紫宫，不言不动摇，以斗运度推精，使五帝修名号。”《元命苞》曰：“帝位明达，羽翮秀良，则光大，色度和同，天下太平，国号中央。”（宋均曰：“帝，大帝之精也；皇，大帝之星。）《甘氏赞》曰：“天皇大帝，秉万神图。”
　　
　　四辅星占二
　　甘氏曰：“辅四星，抱北极枢。”郗萌曰：“四辅去，君臣失礼，辅臣有诛者。”《甘氏赞》曰：“四辅机权，北权枢也。”
　　
　　华盖星占三
　　甘氏曰：“华盖七星；杠九星；凡十六度，在大帝上。”《荆州占》曰：“正上柱盖得，名曰杠星；次盖大星者，母也；其中央者，身也；母星下二寸者，妻子也；若此星有变，各有所主灾也；母星下有二寸，有小星，不当见，见即有急，太子不得代立，若有异姓欲立，近期一年，中期二年，远期三年而起，天下烦乱，五谷大贵，田宅无价。”《甘氏赞》曰：“华盖张光，掩翳帝舡；玄橑周杠，捶植距跌。”
　　
　　五帝内座占四
　　甘氏曰：“五帝内座五星，在华盖下。”《甘氏赞》曰：“内座设席。”
　　
　　六甲星占五
　　甘氏曰：“六甲六星，在华盖杠傍。”《春秋纬》曰：“六甲中为辅，包罗物类，为神户。”（六甲所以纪阳，阳而纪时，故在杠旁，以布政授民。）《甘氏赞》曰：“六甲中候，出入有须。”
　　
　　天柱星占六
　　甘氏曰：“天柱五星，在紫微宫中，近东垣。”《甘氏赞》曰：“天柱立政，朔望悬书。”（天柱立政教，悬图法之所也，常以朔望施禁令于柱，以示百僚。）
　　
　　柱下史占七
　　甘氏曰：“柱下史一星，在北极东北。”《甘氏赞》曰：“柱下史记过，密移东厨。”（厨，书藏也。）
　　
　　女史星占八
　　甘氏曰：“女史一星，在柱下史北。”（女史，妇人微者也，主传漏也。）《甘氏赞》曰：“女史传漏，动记时。”
　　
　　尚书星占九
　　甘氏曰：“尚书五星，在紫微宫门内，东南维。”《甘氏赞》曰：“尚书纳言，夙夜咨谋。”
　　
　　阴德占十
　　甘氏曰：“阴德二星，在尚书西。”《文耀钩》曰：“紫微宫前，列直斗口三星，随北端锐，若见若不见，曰阴德，为天一刚。”（《天官书》《天文志》并云：三星武曰天一，案《图薄志》二星。）《运斗枢》曰：“阴德主正经。”《春秋纬》曰：“阴德功，臣主争伐相谋。”《运斗枢》曰：“阴德浮，近臣恣，庶雄谋，天子咸，并相谋。”（宋均曰：浮犹见也，阴德星，常微，令著明也。）焦延寿曰：“阴德星明，太子伐主，若有女主治天下者。”《赫连图》曰：“阴德灭，圣人即纪。”《甘氏赞》曰：“阴德惟惠，周民赈抚。”
　　
　　天床占十一
　　甘氏曰：“天床六星，在紫微宫门外。”《甘氏赞》曰：“天床寝舍，（一本云寝室）解息燕休。”
　　
　　天理星占十二
　　甘氏曰：“天理四星，在北斗魁口中。”《乐纬》曰：“天理，贵人之牢也。”《合诚图》曰：“天理，主司三公。”巫咸曰：“北斗魁中，天理，主贵者，水官也。”《援神契》曰：“天理敕修，纠中情。”《甘氏赞》曰：“天理执平，首鞫魁头。”
　　
　　内厨星占十三
　　甘氏曰：“内厨二星，在紫微宫西南角外，大宫之内，饮食厨也。”《甘氏赞》曰：“内厨优宴，房诵说虞。”
　　
　　内阶星占十四
　　甘氏曰：“内阶六星，在文昌北。”《合诚图》曰：“内阶星，主明堂。”（宋均曰：阶星，内阶也。）《甘氏赞》曰：“内阶朱户，显宠念虑。”
　　
　　天厨星占十五
　　甘氏曰：“天厨六星，在紫微宫东北维外。”《甘氏赞》曰：“天厨咸馔，百宰若疏。”
　　
　　策星占十六
　　甘氏曰：“第一星，在王良前。”巫咸曰：“策星，天子兵马，金官。”（案豫章《烈士传》曰：周胜字叔达，南昌人，为侍御史，桓帝当南郊，平明应出。胜仰观曰：主御者策星，令宫车出，必策马。星悉不动，明必不出，至四更，皇子卒，遂止也。）郗萌曰：“策星，主天子之仆御。”《甘氏赞》曰：“策执御右，螣蛇先驱。”
　　
　　传舍星占十七
</div>
    <div class="pagination">
<a href="开元占经_page46.html">上一页</a><span>...</span><a href="开元占经_page42.html">42</a><a href="开元占经_page43.html">43</a><a href="开元占经_page44.html">44</a><a href="开元占经_page45.html">45</a><a href="开元占经_page46.html">46</a><span class="current-page">47</span><a href="开元占经_page48.html">48</a><a href="开元占经_page49.html">49</a><a href="开元占经_page50.html">50</a><a href="开元占经_page51.html">51</a><a href="开元占经_page52.html">52</a><span>...</span><a href="开元占经_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
