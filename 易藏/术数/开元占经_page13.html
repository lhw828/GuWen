<!DOCTYPE html>
<html>
 <head>
  <meta charset="utf-8"/>
  <title>
   开元占经 - 第 13 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   开元占经 - 第 13 页/共 93 页
  </h1>
  <div class="content">
   岁星名主一
　　
　　石氏曰：“岁星，他名曰摄提；一名重华；一名应星；一名经星。”《天官书》曰：“岁星一名纪星；又曰岁星；庙也。”《春秋纬》曰：“春精灵威仰神为岁星体，东方青龙之宿。”石氏曰：“岁星，木之精也，位在东方，青帝之子，岁行一次，十二年一周天，与太岁相应，故曰岁星。人主之象，主仁，主义，主德，主大司农，主次相，其国吴、齐，齐春日，甲乙其辰，寅卯所在之邦，有福。”石氏曰：“岁星主颜貌怒、喜，意所欲施行。”《合诚图》曰：“岁星主含德。”《洪范五行传》曰：“岁星者，于五常为仁、恩、德、孝、慈，于五事为貌、威、仪、举、动，仁亏貌失，逆春令，则岁星为灾。（案班固《天文志》曰：逆春令伤木气，则罚见岁星。）虽主福德，见恶逆则怒，为殃更重。”《淮南子》曰：“东方木也，木入地而生也。其神太皞，（天神五帝，太皞主东方。）其佐勾芒，执规而治春，（规者，圆也）其神为岁星，其兽为青龙，其音角，其日甲乙。”《荆州占》曰：“岁星主春，农官也；其神上为岁星，主东维。”又曰：“主岁五谷。”又曰：“岁星主司天下诸侯人君之过。”《天镜》曰：“岁星主春，苍帝之子，为天布德。”石氏曰：“岁星所在之国，不可伐，可以伐人。”甘氏曰：“邦将有福，岁星留居之。”《淮南子》曰：“岁星之所居，五谷丰昌；其对为冲，岁乃有殃。”《荆州占》曰：“曰：“岁星所居之宿，其国乐，所去宿，其国饥；又曰所从野，有庆；所去，起兵。又曰：岁星居交顺常，其国不可以加兵，可以伐无道之国，伐之必克。又曰岁星所留之舍，其国五谷成熟。”石氏曰：“岁星，君之象也。”《石氏占》曰：“岁星象主，色欲明润。”
　　
　　岁星行度二
　　
　　《洪范五行传》曰：“岁星以上元甲子岁，十一甲子朔旦冬至夜半甲子时，与日月五星俱起于牛前五度，顺二十八宿右行，十二岁而一周天。”（案历法岁星一见，三百六十三日而伏，三十五日一千三百三十分日之一千一百六十二奇四十五复见如初，一终三百九十八日一千三百四十分日之一千一百六十二奇四十五，众家之说皆云十二年而一周天，唯此微为疏矣。）《河图洛书》曰：“岁星日行十二分度之一，十二岁而周天，出东方以晨，入西方以昏。”甘氏曰：“岁星凡十二岁而周，皆三百七十日而夕入于西方，三十日复晨出于东方，视其进退左右，以占其妖祥。”甘氏曰：“岁星所居处，安静中度，吉。”《天官书》曰：“岁星出，东行十二度百日而止，反逆行八度，百日复东行。”巫咸曰：“岁星受制，则行柔惠；进群贤、封有功、出财货、行赈贷、禁开阖、通障塞、无伐木。”《尚书纬》曰：“时五纪；气在于春纪，可以观农桑，禁斩伐，以安国家；如是，则岁星得度，五谷滋矣。政失于春，星不居其常。”《乐动声仪》曰：“角度和调，则岁星常应太岁；月建以见，则发明至，为兵备。”（发明，金精乌也，金既克木，又兵象也。）《荆州占》曰：“岁星居舍，进退如度，其国有福；王者吉，奸邪息。”又曰：“人君治急，岁星行疾；缓者，行迟；刻者，行阴道；宽者，行阳道；和者，行中道。行阳道者，旱；行阴道者，水；行中道者，阴阳调和。又曰：岁星行正，则王者心正；行邪；则人主心邪。行正者，行黄道也；行邪者，失黄道也。又曰：君行宽，则岁星行阳道，多旱，王者外其心，忧在边臣，封宠无功之人。”甘氏曰：“凡岁星所在，不可伐，假令岁星在寅，则其岁不可东北征，利西南；西南无年有乱民，是为岁星之冲，常受其凶也。十二岁皆放此。”《荆州占》曰：“岁星岁行一次，居二十八宿，与太岁应，十二岁而周天。太阴居维辰，岁星居维宿二，太阴居仲辰，岁星居仲宿三。”《淮南子》曰：“太阴在四仲，则岁星守三宿；（太阴谓太岁也，四仲子午卯酉也，假令岁阴在卯，星守须女、虚、危，故曰三宿也。）太阴在四钩，岁星行二宿；（四钩，谓丑寅为一钩，辰巳为一钩，未申为一钩，戍亥为一钩。假令岁阴在寅，岁星在斗、牛，故曰二宿也。案恶灼曰：太阴在四孟、四季，则岁行二宿也。）二八十六，三四十二；故十二岁而行二十八宿，日行十二分度之一，岁行三十度十六分度之七，十二岁而周。”《春秋纬》曰：“太阴在亥，岁星居角、亢；太阴在子，岁星居氐、房、心；太阴在丑，岁星居尾、箕；太阴在寅，岁星居斗、牵牛；太阴在卯，岁星居须女、虚、危，太阴在辰，岁星居营室、东壁；太阴在已，岁星居奎、娄；太阴在午，岁星居胃、昴、毕；太阴在未，岁星居觜、参、伐；太阴在申，岁星居东井、舆鬼；太阴在西，岁星居柳、九星、张；太阴在戍，岁星居翼、轸；运之常也。”甘氏曰：“岁星处一国，是司岁十二名摄提格之岁。（案李巡曰：“言万物承阳而起，故曰摄格，格起也。孙炎曰：阳摄，特提携万物，使上至。）摄提格在寅，岁星在丑，以正月与建、斗、牵牛、婺女，（案《天官书》与斗、牵牛。石氏曰：在斗、牛，太初历曰：在营室、东壁，《淮南鸿烈解》曰：太阳在寅，见效中摄提格，其雄为星、舍斗、牵牛。许慎注曰：太阴在天为雄、岁星；在地为太阴。）晨出于东方为日；十二月（宋《准南鸿烈解》曰：以十二月与之晨出东方，东井、舆鬼为对。许慎注曰：东井、舆鬼在未，斗、牵牛，在丑，故为对也。）夕入于西方，其名曰监德；其状苍苍，若有光；其国有德，乃热泰稷；其国无德，甲兵恻恻；其失次；将有天应，见于舆鬼，（《天官书》曰：应见杓。）其岁早水，而晚旱。（案《淮南鸿烈解》曰：摄提格之岁，早水晚旱，稻疾蚕不登，菽麦昌，民食四升。）甘氏曰：“单阏之岁，（案李巡曰：日在卯，言阳气推万物而起，故曰单阏，单尽也，阏止也，孙炎曰：本单作殚，释曰：殚犹中也，阏雍之拘，于此尽申也。）摄提格在卯，岁星在子，与虚危，（《天官书》曰：与婺女、虚、危。《汉书天文志》曰：太初历在奎，娄。）晨出夕入，（《淮南子》曰：‘岁星舍婺女、虚、危，以十二月舆之晨出东方，柳、七星张翼对也。）其状甚大，有光，若有小赤星附于其侧，是谓同盟。两国或昌或亡，死者不在其乡，其失次，见于张，其名曰降入，周王受其殃，国斯反服，甲兵恻恻，其岁大水。（《淮南子》曰：单阏之岁，岁和，菽恶，蚕昌，民食五升。）甘氏曰：“执徐之岁，（案李巡曰：‘言蛰之物，皆敷舒而出，故曰执徐，执、蛰也，徐、舒也。’孙炎曰：‘勾者，毕达蛰伏之物，尽敷舒也。’）摄提在辰，岁星在亥，与营室、东壁，（《天官书》曰：以三月与营室东壁。《天文志》曰：太初历在胃昂。）晨出、夕入，（《淮南子》：‘岁星合营室，东壁，以正月与之晨出东方，翼、轸为对。）其名为搏谷。（《天官书》曰：‘青章、甚韦也。’）其国有德，必数其状；其失次、见于轸，（石氏曰失次杓。）其名曰青章、其国不利，治兵将有大丧，其岁早旱而晚水。”（《淮南子》曰：‘执徐之岁，早旱晚水，小饥，蚕开，麦熟，民食三升。）甘氏曰：“大荒落之岁，（李巡曰：‘言万物皆炽茂，而大出，霍然落落，故曰荒落。’孙炎曰：‘物长大荒无落莫者也。’）摄提在巳，岁星在戍，与奎、娄、胃（《天官书》曰：以四月与奎、娄、胃。《汉天文志》曰：太初历在伐也。）晨出夕伏，（《淮南子》曰：‘岁星舍奎，娄，以二月之晨，出东方，角、亢为对也。）其名曰路嶂，（《天官书》谓之跰踵。）其状熊，色有光，其国兵，其君增地，其失次，见于亢，其名曰清明；其下出贼、死主，是岁不可西北征，利东西；东南无军，有乱民，将有兵作于其旁，执杀其主。”（《淮南子》曰：‘大荒落之岁，有小兵，蚕登，麦昌、菽疾，民食二升也。）甘氏曰：“敦牂之岁，（太阴在午，岁名搀抑。郭璞曰：郭牂。《淮南子注》曰：‘则郎切。’升巡曰：‘言万物皆茂状，猗移其枝，故曰敦牂；敦茂也，牂状也。’孙炎曰：万物茂状也。）摄提在午，岁星在酉，与毕、昴（《天官书》曰：‘以五月与胃、昴、毕。《天文志》曰：‘太初历在井，舆鬼也。’）晨出夕入，（《淮南子》曰：“岁星舍胃、昴，以三月舆之晨出东方，氐、房心，为对。’）其名曰启明；（《天官书》曰：‘开明，一曰天津。’石氏曰：‘名声明。’）其状熊熊，若有光，天下偃兵，唯利二立王，不利治兵，其失次见于房。（石氏曰：失次杓。）其名曰不祥，孽及殷王，祸及四乡；其岁早旱、晚水。”（《淮南子》曰：‘搀抢之岁，岁大旱，蚕登稻疾，菽麦昌，禾为民食二升。’）甘氏曰：“协洽之岁，（李巡曰：‘在未言阴阳，欲合，万物和合；故曰协洽，和也。’孙炎曰：物生和洽，含英秀也。）摄提在未，岁星在申，与觜觿、参伐，（《天官书》曰：‘以六月与觜、觿参。”天文志曰：‘在张七星。’）晨出夕入，（《淮南子》曰：岁星舍觜觿、参，以四月与之晨出东方、尾、箕为对。）其名曰张列，（《天官书》曰：‘长列。’）其状昭昭，若有光，其色若赤，无有他祥，唯利行兵，征于四方，仇人不敢治，民其失次，见于箕；其名曰不疑，小民有子，持头相期。”（《淮南子》曰：‘协洽之岁，有小兵，蚕登，稻昌，菽麦不为民食，三升。’）甘氏曰：“涒滩之岁，（郭璞曰：涒音汤昆切，滩音汤干切，李巡曰：言万物皆脩其精气，故曰涒滩，孙炎曰：涒滩物吐秀，倾垂之貌也。）摄提在申，岁星在未，与东井、与舆，（《天官书》曰：‘以七月与东井，舆鬼；’《汉天文志》曰：‘太初历在翼、轸也。’）晨出夕入，（《淮南子》曰：‘岁星舍东井、舆鬼，以五月与之晨出东方，斗、牵牛为对。’）其名曰大晋，其状昭昭，白色有光，有国其亡，亦不在其乡，其失次见于牵牛，其名曰小章，不利治兵，其国有诛，必害其王；岁小水雨。”（《淮南子》曰：‘涒滩之岁，岁和小雨行，蚕登菽麦昌，民食三升。’）甘氏曰：“作愕之岁，（《淮南子》曰：‘作愕或作噩。’孙炎曰：‘愕音咢。”李巡曰：‘在西，言万物坠落，故曰作愕。作索也，愕茂也。’孙炎曰：‘作愕者，物落而枝起之貌。’）摄提在西，岁星在午，与柳、七星、张，（《淮南子》曰：‘岁星在柳，七星张。’《天官书》曰：‘以八月，与柳、七星、张。”《汉天文志》曰：‘太初历在亢。’）晨出夕入，（以六月与之晨出东方，须女、虚、危为对也。）其名为长王，其状作有芒，有国其昌，书有四方，享献之祥；其失次见于虚，（《天官书》曰：‘应见危。’石氏曰：‘失次杓。”）其名曰大章；有旱而昌，或为之殃，必有其乡，其岁有火，有女丧、民疾。”（《淮南子》曰：‘作愕之岁，有大兵，民疾，蚕不登，菽麦无穗，民食五升也。’）甘氏曰：“阉茂之岁，（李巡曰：‘言万物皆蔽昌，故曰阉茂，阉，蔽也；茂，冒也。”孙炎曰：‘霜阉茂物，使俱落也。’）摄提在戍，岁星在巳，在翼、轸。（《天官书》曰：‘以九月与翼、轸、《汉天文志》曰：‘太初历在氐、房、心也。’）晨出夕入，（《淮南子》曰：‘岁星舍翼、轸、以九月与之晨出东方，营室、壁为对。’其名为天睢，其状白色，大明，其色若青，国有大疾；其失次见于东壁，（石氏曰：‘失次杓。’）其国士卿相谪，民人各直刺，无有仇谪，鬼神书壁；其名曰天侈，其岁有小水，有女丧。”（《淮南子》曰：‘阉茂之岁，小熟有兵，蚕不登，麦不为，菽昌，民食七知。’）甘氏曰：“大渊献之岁，’（李巡曰：‘言万物落于亥，大小深藏屈近阳，故曰渊献。渊藏也，献近也。’孙炎曰：‘献万物于大深，谓盖藏也。’）摄提在亥，岁星在辰，与轸、角、亢。（《天官书》曰：‘以十月与角亢。’《汉天文志》曰：‘太初历在尾、箕。’）晨出夕入，（《淮南子》曰：‘岁星舍角、亢以十月与之晨出东方，奎、娄为对也。’）其名为大皇，（《天官书》曰：‘大章。’）其状色玄青，天下不宁，有归为政；星若耀而阴出，是谓正平，利起军旅，其帅必武，有德将，四国海内尽服；其失次见于娄，其名屏营，天下尽惊。”（《淮南子》曰：‘大渊献之岁，有大兵，大熟蚕、蕃、菽、麦，不蟊贼，民食三升。’）甘氏曰：“困敦之岁，（郭璞曰：‘敦音顿。”李巡曰：‘太子言阳气皆混，万物芽孽，故曰困敦。’孙炎曰：‘困敦混沌也，万物初萌，混沌于黄泉之下。’）摄提在子，岁星在卯、与氐、房（《天官书》曰：“以十一月与氐、房、心。”《汉天文志》，曰：‘太初历有建星、牵牛。’）晨出夕入，（《淮南子》曰：‘岁星舍氐，房、心，以九月与之晨出东方、胃、昴、毕为对也。’）其名为天泉，其状玄色，甚明；江池其昌，不利起兵，其失次见于昴，其名曰赤章，其国有丧，不在其王，在水而昌。”（《淮南子》曰：‘困敦之岁，大雾起，大水出，蚕登，稻疾，菽麦昌，民食三升也。’）甘氏曰：“赤奋若之岁，（李巡曰：‘言阳气奋迅，万物而起，不若其性，故曰赤奋，若阳也，奋迅也，若顺也。’孙炎曰：‘物萌，色赤，奋动，顺其性，而气始芽也。’）摄提在丑，岁星在寅，与心、尾、箕，（《天官书》曰：‘以十二月与尾，箕。’《汉天文志》曰：‘太初历在婺女、虚、危，又曰：甘氏、太初历所以不同者，以星盈缩，在前后所见也，其四星亦各如此者也。’）晨出夕入，（《淮南子》曰：‘岁星舍尾、箕，以十月与之晨出东方，觜觿、参为对。’）其名为天昊，黯然黑色、甚明侯王有庆，其失次见于参，其名洋；有国其虚，其岁早水。”（《淮南子》曰：‘赤奋若之岁，有小兵、早水，蚕不出，稻小疾，菽不为，麦昌，民食三升。”）
　　
　　岁星相王休囚死三
　　
　　石氏曰：“岁星之相也，从立冬，冬至尽；其色精明，无芒角。”甘氏曰：“岁星之王也户立春至春之尽，其色比左角大而苍，有精光，而内实；仲春时有芒角。岁星之休也，从立夏至仲夏，无兴明而赤黄。岁星之囚也，从仲夏至夏之尽，及四季王时，其包当青黑，止而不行。岁星之死也，从立秋．至秋之尽，其色黑而细小不明，此岁星之常也，天下大昌。当其相也而有王色，主弱臣强：有休色，相免，有囚色，相囚，有死色，相死。所留之舍，其国大强，行中度，天下和；其休，相有逆谋，不成。当其王而有相色，主弱臣强：有休色，人主有疾病之忧；有囚色，大赦；有死色，有大丧。其进舍也，有德令：其退舍也，有还令；其所守之舍，其下有逆德。当其休也而有王色，所居之舍，其国受兵；有相色，其国大臣诛伤；有囚色，草木伤；有死色，禾豆不入，稻芋半伤。当其囚也而有王色，政令不行，下反其上，主听不聪；有相色，臣下专政，六月有霜；有休色，所谋不成：有死色，诛故贵公卿：所居之舍，其国有祸丧。当其死也而有王色，则秋荣华，有相色，枯木复生；有休色，有土功：有囚色，有大丧。”《荆州占》曰：“岁星王时，当有芒角：若无芒角者，王者无成，势在臣下。”
　　
　　岁星变色芒角四
　　
　　甘氏曰；“候岁星以春、甲、乙，此王气当如其常色，变则失所也。”甘氏曰：“岁星如左角之状，其色苍，十二芒；苍比伐左肩，赤比心，黄比（阙）大角，黑比奎大星。”巫咸曰：“岁星色青白如灰，主有忧；期五月，兵狱大起，青多为狱，白多为兵，青白等，兵狱并起。”《海中占》曰：“岁星色黄，得地。”《焦贡》曰：“岁星主岁，色黄泽，有年；赤而黑，无年。”《天官书》曰：“岁星色黄赤而沉，所居野大穰。”《荆州占》曰：“君有德，则岁星润泽，光明；君无德，则岁星细小，不明。岁星黄赤润泽，立竿见影，大熟；人主有喜。岁星始，正月受岁，色赤黄润，所居之野，大穰；其色黄白，有爵禄之赏也；色正白，人主死，草野素服，诸侯皆戒，当有兵谋，不成；色白而圆，瘁而不光，期三十日，有丧。岁星色青白，是其常色，赤则主有忧；色黄，有喜；色白，为旱丧；色黑，多疾病，一曰有水灾；岁星色青黑，期六十日，有丧。岁星色黄白，岁穰。岁星色青，圆，为忧；赤，圆，黑，圆，病，不出三十五日，大丧，改服。岁星在春，其色当苍黄而润泽，其变而白，秋有丧；变而赤者，夏有兵。岁星赤黄而动，期九十日，兵，若丧：色赤黑，侯王忧。岁星失色而黄，女后持政，期百八十日。失色而青黑，不出百八十日，有大丧。”《黄帝占》曰：“岁星在东方之宿，色当青色；白而角，有怒；色赤，有兵：色黑，有丧：色黄白，岁大熟。岁星在北方之宿，色当黑白：白而角，有兵；色青，有忧；色白，有怒；色黄白，岁大熟。岁星在西方之宿，色当白，色赤而角，皆为有兵；青为忧，黑为丧，赤有怒，色黄白，岁大熟。岁星在南方之宿，，色当赤；色白而有角，兵：青有忧，若怒：色黑有喜，色黄白，岁大熟。”《文曜钩》曰：“岁星色赤，有角：所居之国昌，人主以武强战，无芒角，不胜。色赤黄，以反德，丰穰；君臣和合。色青白而赤耀，其国有乖离之谋，大臣发计，主有忧惧。”《钩命决》曰：“天子失和，则黄龙不见，岁星五角。”巫咸曰：“岁星赤黄角，国有喜。”《海中占》曰：“岁星色苍黄，吉：赤芒泽，有子孙，喜，立王；黄得地；白，有兵；黑，有德令。”《荆州占》曰：“岁星东行，前芒短者，欲留之象；不出七日，留。正见南方，芒指卯、酉、子、午者，此王者正也；指西维者，不正也。岁星西行，前芒短者，欲留；不出三日，留。岁星失色，白耀耀圆而扬赤芒，王者诛大臣，期九十日。岁星色青而角，有水功事。岁星色赤，角，则犯我城。岁星角，人主有怒。岁星一角，七寸，外射者；大使、大臣出，期九十日；三角，兵诛，期六十日。岁星三角、芒；伤近臣，诛内将相，期百八十日。岁星五角，王者自出将，兵期百八十日。岁星留，不行而芒角有长者，是星欲行，候随；芒角所指，如是从之；其芒南者，星入外宿，王者欲遣大使之边国，期九十日；芒北入中宿者，是王者在外，欲还也；不出四十日；芒在东者，欲顺行也，不出七日；行，是天子欲出，不过五十日，则王者出宫；其芒在西者，欲逆行也；不出七十日，逆行；不出四十日，王者诛大臣。岁星芒邪、角不正；则王者心不正，外邪以应外臣；内邪以应后夫人。岁星有芒、无角；则王者心平，天下安宁，期百八十日。岁星变色，人主有怒；若有芒，角黑，有水；青角，有兵；白角，死丧；若无芒角，有军战，不胜。岁星七角又芒者，王者与四方战，期不出一年。岁星九角又芒者，杀贤人，诛边将，期一年。”石氏曰：“岁星色白角，哭泣之声。岁星木用事王东方、无芒角，是王者内弱，威不使臣也。五寸以内曰芒，五寸以上至九寸，曰角。”《天官书》曰：“岁星角，迎角而战者，不胜。”
　　
　　岁星盈缩失行五
　　
　　《五行传》曰：“岁星超舍而前，为盈；退舍而后，为缩；盈其国有兵；缩其国有忧。”《荆州占》曰：“岁星超舍而前，过其所当舍，而宿以上一舍、两舍、三舍，谓之羸；侯王不宁，不乃天裂；不乃地动。岁星退舍，而后以一舍、二舍、三舍，谓之缩；侯王有戚，其所去，宿国有忧，三年；有兵，若山崩，地动。”《雒书雒罪极》曰：“岁星当居不居，未当去而去，不言，主酷暴。”《诗纬》曰：“岁星无光，进退无常，此仁道失类之应。”《文曜钩》曰：“岁星所居久，其国有德厚，人主有福，不可加以兵。”石氏曰：“岁星主仁，仁失者，罚出变见于岁星，岁星盈缩，故曰罚出，此失政也；言岁星所以盈缩之宿，乃以仁失，逆春气之所致也。以其宿，命其国，圣人观岁星的盈缩之宿，以知仁失之国也。”石氏曰：“其国失义，失春政，则岁星羸缩，羸则其下之国有兵，不居；复缩，则其下之国有忧，其将死，国倾败。又曰岁星当居不居，未当去而去，若居之；又南北东西翔之，摇动不留，名曰六排，皆阴惊其阳，臣下胜其主，人主有大忧，三公之祸，相以所之宿名其官，不舍者懦，强邦去之者，嬖妃；雄动摇者，势不亡，期在衡。（案《左传》曰：‘鲁襄公二十八年，梓慎曰：‘今兹宋郑其饥乎。’杜预注曰：‘梓慎鲁大夫也，’传曰：‘岁在星纪，而淫于玄枵。’注曰：‘岁，岁星也。星纪在丑、斗牛之次，玄枵在于，虚危之次，明年当在玄枵，今已在玄枵，淫行失次也。’传曰：‘蛇乘龙，’注曰：‘蛇，玄武之宿，虚危之星，龙，岁星木也，木为青龙，大次出虚危下，为蛇所乘也。’传曰：‘龙，宋郑之星也。’注曰：‘岁星本位在东方，东方房心为宋，角亢为郑，故以龙为宋郑之星，’传曰：‘宋郑必饥，玄枵，虚中也。’注曰：‘玄枵三宿，虚星在其中也。’传曰：‘玄枵，耗名也，土虚而民耗，不饥何为。郑裨灶曰：今兹王及楚子皆将死，岁星弃其次，而旅于明年之次，以害鸟帑，周楚恶之。’注曰：‘旅，客处也，岁星弃星纪之次，客在玄枵，岁星所在，其图有福，失次于此，祸冲在南，南为朱鸟，鸟尾曰帑。鹑火鹑尾，周楚之分，故周王楚子受其咎。’经曰：‘十有二月，甲寅、天王崩，乙未、楚子昭卒，往年，宋郑皆饥，则梓慎之占，各有其验也。’）又曰：“岁星去其舍，之他舍；所去失地，所之得地。岁星所居，而徙摇前后左右，人主不安。岁星不得其宿，其国必亡君。”又曰：“岁星修仁，顺则喜，逆则怒。”甘氏曰：“岁星所处而不处，其国乃亡；既已处之，又东西去之，其国凶，不可举事，用兵。岁星出入，不当其次，有天妖见其冲；所去国凶，所之国昌。”《荆州占》曰：“岁星当出不出，而去；其次凶。”《淮南子》曰：“岁星当居而不居，越而之他处，主死，国亡。”京氏曰：“乐不兴，则岁失行。人君不行仁恩；破胎伤孕。春杀无辜，则星失度；不救，则弟杀兄，臣弑君。”班固曰：“政缓则岁不行，急则过分，逆则占。”郗萌曰：“岁星当移而不移，民有忧；诸侯四流，行不用其道，则凶。”《荆州占》曰：“岁星当居不居，其国失地；未当居而居，其国得地，期九十日。岁星当居其国之宿，而终宿不居其野，亡。岁星未当居而居之，当去而不去，既已去复还居之，皆为有福。岁星行不至所当舍之宿，其国凶。”又曰：“不行其宿，其国必亡君。岁星行不至所当舍之宿，其国凶。”又曰：“不行其宿，其国必亡君。岁星居之安国，安居之；不安国不安。岁星一东一西，害侯王，人主不安；一南一北，害于泰稷，侯王忧；移而北，旱；移而南，大水。”又曰：“南北为贵贱，东西为妖祥。”《鸿范传》曰：“佃猎不当，饮食不享，出入不时，及有奸谋；则岁星逆行，变色。”《春秋纬》曰：“好害盛德，则岁星逆行。春政乱者，夺民时，猎野兽，则岁星逆行。”石氏曰：“岁星顺行列宿者，天德喜也；所守犯中外官皆吉。有暴贵者，星逆行，不欲犯列宿中外官者，皆诛。岁星逆行，其国不可以兴兵；星顺，兵宜进；星逆，兵宜退。”《巫咸占》曰：“岁星乱行，五谷不实，草木秋英。”《天镜》曰：“岁星逆行，不轨；为殃贼。”焦氏曰：“岁星逆三月，二月有害；乃行三舍以上，则为害。”郗萌曰：“岁星之行，当迟而疾，失一次以上至二次，则人主惊走，社稷危亡，天下兵起，民去其土，死者如兵陵。”《荆州占》曰：“岁星犯守错逆，其国殃咎；若守之满六十日，灾必应。岁星变色、乱行，主无福。”（案《宋书天文志》曰：“晋简文咸安二年五月，岁星表色如太白，占曰：进退如度，奸邪息，变色乱行，主无福。岁星自于仲夏，当细小而明，此其失常也。又为臣强，七月帝疾甚，诏桓温曰：少子可辅者，辅之，如不可辅，君自取之。赖侍中王坦之毁手诏，使如王尊辅政事，温闻之大怒，将诛坦之等，是月帝崩。）王者不行春令，兴土功，作宫室，筑城隍，治沟渎，而夺民时；百姓怨嗟，则岁星盈当缩，顺而逆；水旱不时，当出不出，变为妖慧，所见之邦，大兵起，国破主亡。王者行义，起宗庙，立无后，赈贫穷，存孤寡，省刑狱，赏有功，举隐伏，礼贤良，发库藏，罢徭役，宽赋敛，则星顺度，无咎矣。人君宰相之治也，春不劝农民耕种，通沟渠，治城郭，而夺民时，百姓怨谤，则岁星盈缩，逆行变色；而天雨不时，有大旱与水；其无救，即天掊出，出则殃起，主农官及用事者忧。君行急，则岁星行阴道，行阴道，多水潦，王者内其心，恩在亲威，功臣不录。岁星行疾而迟，不及其次至二次，人主暗昏，国绝嗣，女后持政，大夫不服，民贼不禁。岁星逆行，变色，其国逐功臣，杀太子，人主以妾为妻，内乱亲戚。岁星逆行，不可以战，色其所去国，五谷皆贵。君治逆，则岁星逆，逆行入阴道者，内事逆，逆行入阳道者，外事逆；君治逆不止，则星逆行不止。”《海中占》曰：“主好阴谋，侵凌诸侯，急兵革；则岁星逆行。”
　　
　　岁星昼见六
　　
　　甘氏曰：“岁星昼见，臣谋其主，国相有忧及死，有白衣事。”（《宋书天文志》曰：“晋惠帝永宁二年四月癸酉，岁星昼见。占曰：为臣强。初齐王冏定京都，因留辅政，遂专傲无君。十二月，成都、河间、长沙王乂讨之，交战及焚宫阙，国兵败，夷灭之，杀其兄上军将军萛以下二十余人。）《晋阳秋》曰：“孝武太元十一年六月甲午，岁星昼见，在胃。占曰：‘鲁有兵，臣强。’十二月，慕容钊寇河东，崔辽使子寇、陈颖、朱序遣讨之，钊走渡河。”
　　
　　岁星变异大小七
　　
　　《龙鱼河图》曰：“夫岁星主德庆，其神下为大乙之神。”巫咸曰：“岁星下为壮男，止于田野。”《汉武故事》曰：“西王母遣使谓上曰：“求仙而先杀戮，吾与帝绝矣；又致三桃，食此可得极寿；使至之日，东方朔死。上疑之，问；使者曰：‘朔是木帝精，为岁星下游人中，以观天下，非陛下臣也。’上厚葬之。一本云：朔死，乘云飞去，仰望大雾，望之不知所在。朔在汉朝，天上无岁星。”《二十八宿山经注》曰：“岁星为四慧，出于奎、娄，则邦丰熟，和平。”《考灵耀》曰：“政失于春，负星满偃，不居春常。”石氏曰：“岁星德也，人主之象；其角反动，乍小乍大，若色数变，人主有怒。”又《天官书》曰：“人主有忧。”巫咸曰：“岁星大其常，且赋敛不常，民饥。岁星小，民且多疾，牛马疫死。”《天官书》曰：“岁星大，即为嘉。”《荆州占》曰：“岁星始出大，而日愈小者，所居之国耗。岁星始出小，而日愈大者，所居之国利。岁星行宿，大而明，内实，天下安宁；小而内虚，其国不安，主有忧。”
　　
　　岁星流与列星画入
　　
　　甘氏曰：“岁星流，主死，失地。”巫咸曰：“岁星沉浮，国亡，有土功争；又曰有忧，沉，数日不见，国亡；乍见乍不见，国忧丧。”《天官书》曰：“岁星出，如浮而沉，其国有土功；如沉而浮，其野亡；浮者见之，沉者伏之。”《荆州占》曰：岁星变色，逆行，相凌而斗；舍合留；舍环守；其国无道。”
　　
　　岁星穰气自晕九
　　
　　《黄帝占》曰：“岁星生气而为青穰者，明日大寒小雨；见此者，贲鱼盐贵，不出三旬。”《孝经内记》曰：“岁星生气为青穰者，明日大寒小雨；见此者鱼盐大贵，不出三旬，皆可再倍；贵不过二十日止，所见之国，伤苗少实。天下有一岁十饥见者，不出其年，富民从其故乡，王者不安，大臣坐事，不出二年，天下无布，练贵缣絮四倍，万民大寒。”郗萌曰：“岁星出，穰长三尺；三日雨，若不雨，大雾。”甘氏曰：“岁星自晕，有丧。” 
　　
　　 
　　
　　开元占经　卷二十四
　　
　　岁星占二
　　
　　岁星犯东方七宿
　　
　　岁星犯角一
　　
　　石氏曰：“岁星犯左角，天下之道皆不通；犯右角，天下王使绝灭。”《荆州占》曰：“岁星犯角，天下有兵，将相有忧；犯右角，右将忧。”石氏曰：“岁星入角，天下有兵；其行疾，六十日；行迟，百二十日，远百八十日。”《黄帝占》曰：“岁星出中道，天下太平；出阳道，旱；出阴道，多雨。”陈卓曰：“岁星出阴道，多阴谋。”甘氏曰：“岁星逆行入角，人主出入不时，若有急事，千里之行；一曰女子多死。”《孝经右秘》曰：“岁星在角，天下大病。”石氏曰：“岁星乘左角，法官诛；乘右角，大将军死。”郗萌曰：“岁星乘左角，为旱；乘右角，为水，为兵。”《荆州占》曰：“岁星乘右角，为后族家，若将相有坐法死者。”郗萌曰：“岁星居角，岁大熟。”又占曰：“岁星守角，为中兵；留两角间，关梁不通，军有兴国，延边城，境不通。”石氏曰：“岁星出入，留舍角，角为天田，岁星来入守之，其国五谷大熟，丝绵为平民大乐；守之百日不下，国有兵。”又占曰：“岁星守角中，五谷成熟，岁平安乐；守之百日，兵起。”又占曰：“岁星守右角十六日，君命众子。”又占曰：“岁星守左角七日，朝去国有忧；去一尺七寸，天下同心。”甘氏曰：“岁星守角，王者大赦，忠臣用。”《海中占》曰：“岁星守左右角，其色黄白，小旱；民小厉。其逆行，即旱；其还，立雨；籴如故。又占曰：岁星犯左右角，逆行为旱，五谷不收。又占曰：岁星守角，一南一北，宜黍与稷。”郗萌曰：“岁星守左右角，赦。一曰过十余日，有赦不尽。又占曰：岁星守角处，其北五谷不收。又占曰：“岁星守角，政事急，有千里之行。又占曰：岁星守角为兵，伤大臣。”《荆州占》曰：“岁星守右角，有大德令，期八十日。又占曰：岁星守右角处，其北五谷半收；守左角处，其南及守天田，有大水，五谷不成，大饥，人相食。”石氏曰：“岁星犯乘守左角，七日以上，天下大赦；守右角，贤士用，期七十日。”郗萌曰：“岁星逆乘陵左右角，其为日蚀，国有忧。又占曰：岁星犯天庭，臣为乱。又占曰：岁星守犯陵右角，为祸咎。又占曰：岁星舍，若食角，女子多死。”
　　
　　岁星犯亢二
　　
　　石氏曰：“岁星犯亢，天子之座则败于君。又曰：岁星数入亢，其国疾疫。”巫咸曰：“岁星入亢岁有旱，丝绵贵；若守之三十日以上，有兵起，其年饥，人相食。”郗萌曰：“岁星入亢，行疾，国君受弔；有大飞虫，惊动人心，期在百五十日。其行迟，至难期二百五十日中。又占曰：岁星逆行亢，其君不亲政事，朝延多非其人。”石氏曰：“岁星经亢朝郑，国有兵。”《春秋图》曰：“岁星之亢，其年大熟，丝絮大贵。”郗萌曰：“岁星入亢，或东或西，去亢一尺若三尺，地大动，期戊己食时。”陈卓曰：“岁星乘亢右星，谷物灭左星，天下有奇令。又占曰：岁星舍亢，为岁小有水。”《黄帝占》曰：“岁星舍亢，南地动。”郗萌曰：“岁星出入留舍亢六十日，不下十月，有兵进来，守之，兵不用；国有名者死，退而守之，有客上来者，期十月。又占曰：岁星有留延中，为天下忧。”石氏曰：“岁星守亢，年大熟，天下有大令，国有忠臣；若守之去一尺七寸，星陨。又占曰：岁星守亢下，田丰鱼十倍。又占曰：岁星过亢处，其南，其岁地动；处其东，狗生妖；处其北，米大贵，有多徙；处其西，马生妖；守东，羊生妖若狗生妖也。又占曰：岁星守亢，有小兵。”《海中占》曰：“岁星守亢，为地动。又占曰：岁星守亢，王者有德令，禾稼熟。又曰封侯有小话，国君受弔，飞虫六畜，生非其类，为妖；有小贼，民多流亡，期百五十日，若一年。又曰居亢，岁旱。”郗萌曰：“岁星守亢，天子大令，国用忠臣，其守七日以上至四十日，国徵大贤，王者更政号，期百五十日；一曰大赦，使行九州。”陈卓曰：“岁星犯天府，边臣为乱。”郗萌曰：“岁星守亢左星，为瞧旱不生；一曰多虫蝗；守右星，五谷以水伤败；一曰大兵，百二十日。”又曰：“岁星守亢十日而去，国大丰，穰库仓余。”《黄帝占》曰：“岁星逆行，守亢，为中兵。”甘氏曰：“岁星犯守亢，逆行，失兵明色，王不用事。”
　　
　　岁星犯氐三
　　
　　石氏曰：“岁星犯氐，国无储。”《荆州占》曰：“岁星犯氐左星，左中郎将诛死；犯右星，右中郎将诛死，皆期三年。”郗萌曰：“岁星入氐，不出其年，有赦。又占曰：岁星逆行氐，其君治宫室过制度。”《黄帝占》曰：“岁星之氐，其岁熟，贱人有病。”郗萌曰：“岁星乘氐之右星，天下有大水，大兵；乘氏之左星，天子有自将兵于野。”《海中占》曰：“岁星居氐，五谷以旱伤。”郗萌曰：“岁星处氐西，岁多饥伤；北，有小贼，贵人多徙，牛多死，其肉杀人，南，观多死，民多寒热疾。”石氏曰：“岁星出入留舍氐者，天库之星也；其国有急令，其岁则太平；还而守之，其国以兵致天下。又占曰：“岁星守氐，孽妾有喜者；或与月合在氐，而晕不出，四十日有千令。又占曰：岁星守氐，王者立后，期八十日。”甘氏曰：“岁星守氐，君有喜，若拜后，不出九十日；又曰皇后喜。”巫咸曰：“岁星守氐，国大饥，人民流亡。又占曰：岁星守氐，为民多疾病。”郗萌曰：“岁星守氐南，其年地动。又占曰：岁星守氐，逆行；其君不居其宫。”《荆州占》曰：“岁星守氐，诸侯人君有来入宫者，其行疾，期六十日；其行迟，百二十二日。”（案《宋书天文志》曰：宋后废帝元徽三年十月丙戍，岁星入氐，五年七月，废帝陨、安成王入纂皇统，后三年，齐受禅。）又占曰：“岁星守氐，为后夫人忧；谓东行反还，去两星二尺，期一百二十日；去两星一尺，期六十日；与两星齐，期二十日；以赦解之。”陈卓曰：“岁星守氐，五谷虫蝗，万物不成。”《海中占》曰：“岁星守犯氐，成钩已环绕之，其国饥，人君失时，政令不行。”。
　　
　　岁星犯房四
　　
　　石氏曰：“岁星犯房，太子之身，居其所避之，九十日。”郗萌曰：“岁星入房三道，为天子有子。又占曰：岁星入房，十日成钩已者，为天子恶之，以赦解之；又曰为后夫人丧，过房东行，复还反也。又占曰：岁星入房，更令；期百二十日。”《荆州占》曰：“岁星入房，五谷丰，治太平，民无疾殃，有德令，期四月。”郗萌曰：“岁星居房南，岁多旱，五谷以旱伤；居房北，多水，五谷以水伤；又曰在房北，为大水，其国舟楫相望。又占曰：岁星处房南，民多寒热病，处房北，牛多死，其肉杀人；东，马多死；西，饥伤。”《黄帝占》曰：“岁星舍房，玄色不明，有丧；又曰大水。”郗萌曰：“岁星与房合，兵战满野；又曰有白衣之会。”《荆州占》曰：“岁星中犯陵房，国君忧，色青、忧丧；色赤、忧兵，积尸成山；色黑、有将相朱；色白，有芒角，大哭。”《黄帝占》曰：“岁星守房，七日不出，有崩王；十五日不出，兵大起。”石氏曰：“岁星守房，有白衣会，发男也。”又占曰：“岁星守房，其国多祸殃，吏民相伤，大臣将满道而行。”又占曰：“岁星守房，为大人忧，以赦解之。”又占曰：“岁星守房，在南，牛马无馯縻。又占曰：岁星守房，五谷丰熟。”甘氏曰：“岁星守房，天下和平。”《海中占》曰：“岁星守房，他国有献马者，鱼盐十倍。”郗萌曰：“岁星守房，天仓，仓虚空。”又占曰：“岁星守房，为人主，无下堂。”又占曰：“岁星守房，为天下诸侯相谋，虑道不通。”又占曰：“岁星守房，为边兵发。”又占曰：“岁星守房，为大饥，人相食，死者不葬。”又占曰：“岁星守房，大赦。”（案《宋书天文志》曰：魏景元四年十月，岁星守房，占曰：将相有忧。明年正月，大尉邓艾，司徒钟会并诛灭。特赦益士，咸熙二年秋，又大赦。）《荆州占》曰：“岁星守房，王者心平，百姓得情。”《荆州占》曰：“岁星守房，有反臣，大人丧，天下易王。”《黄帝占》曰：“岁星行房南，若犯守之，为大旱；行房北，犯守之，为大水。”《东官候》曰：“岁星守房，去复还，色不明，成钩已，国有丧，白衣之会。”郗萌曰：“岁星中犯乘守房右骖，若右服，其大人，死所中，将相诛。”（案司马彪《天文志》曰：孝明永平十六年正月丁丑，岁星犯房右骖，北第一星不见，辛巳乃见，房右骖为贵臣，岁星犯之，见诛。是后司徒邵穆与阜陵王延交通逆谋，自杀。）郗萌曰：“岁星逆留犯守乘陵房左右骖，主崩，臣有阴谋，逆行乘陵中道，天子失位而亡，顺行乘陵中道，天下平和。”又占曰：“岁星不入房中正道，其君不居明堂；一曰不敬明堂。”韩阳曰：“岁星犯房、钩钤，王者忧。”郗萌曰：“岁星犯乘钩钤，大臣有误，天子不尊事天者，致火灾于宗庙中，王者不宜出宫下殿，有谋匿于宗庙中者。”《海中占》曰：“岁星守钩钤，天下饥三年。”《荆州占》曰：“岁星守钩钤，去之三寸，王者失政，宫门不开，近臣起乱。”
　　
　　岁星犯心五
　　
　　石氏曰：“岁星近心，七寸以内，有暴贵者；不出百八十日。”《仰观占》曰：“岁星犯心，所当之国，战不胜；一曰将军斗死。”《海中占》曰：“岁星犯心天子星，王者绝嗣；犯太子，太子不利，犯庶子，庶子不利。”石氏曰：“岁星经心，清明烈照，天下内奉明王，帝必延年。”《黄帝占》曰：“岁星至心，正不失道，天下和平，轨道失纲，灾变生。”《东宫候》曰：“岁犯，犯庶子星，庶子有忧，不出百八十日。”郗萌曰：“岁星不入明堂正道，其君不敬明堂；一曰不居明堂。”郗萌曰：“岁星入心，天下诸侯有庆赏之事，期九十日。”《荆州占》曰：“岁星入角、守氐之心，满二十日以上，期不出一年之中，且有立王；其所行者，无不利也；行疾，则治肃；行迟，则失职。”石氏曰：“岁星乘心北，其国旱，室庙有焚者；南出，行疾，有兵起。”石氏曰：“岁星乘心北，其国旱，室庙有焚者；南出，行疾，有兵起。”石氏曰：“岁星乘心，其国相死。”《海中占》曰：“岁星居心，多旱，五谷以旱伤。”又占曰：“岁星合心，玄色不明，有丧。”《齐伯五星占》曰：“岁星出入留舍心之上，春夏籴贵；秋冬平价，二十日不下；冬兵大起，负海大败，六十日不下，天下有急令。”《春秋纬》曰：“岁星守心，天子有庆赐。”《援神契》曰：“岁星守心，年谷丰。”石氏曰：“岁星守心，王者得天心；阴阳和，天下大丰，五谷成熟，有庆赐，贤士用，皆有令德。”巫咸曰：“岁量守心，有火异。又占曰：岁星守心，万物五谷不成，吴楚其齐倍。”郗萌曰：“岁星守天司空，贵人多病死。又占曰：岁星守天司空，土功起。又占曰：岁星守心东，马多死，其肉杀人；守心西，万物不成，多饥伤；守心南，多寒热病；守心北，牛多死，其肉杀人。”《荆州占》曰：“岁星守心，七日以上至七十二日，名曰母覆其子；阴阳和平，王者得天心，忠士皆用，四夷服，天下安。”《黄帝占》曰：“岁星逆行守心，环绕成钩已，为大人忌之，期六月，故赦以解之。”甘氏曰：“岁星犯守心，内礼臣欲谋主，若旱，有土功；春夏籴贵，秋冬籴贱，若守之六十日不下，有急令。”石氏曰：“岁星犯乘守心，大凶。”郗萌曰：“岁星犯乘守心明堂，为大人忧，近期十月，远期三年。”又占曰：“岁星犯乘守心明堂，为内乱，臣欲杀主，有亡国，近期一年、二年、三年，远期二十八年。”又占曰：“岁星犯乘守太子星者，太子忧，不死则去。”又占曰：“岁星犯乘守太子星，女主势行。”石氏曰：“岁星中犯乘太子位，太子忧；犯少子位，少子忧。”又占曰：“岁星中犯乘守心明堂，在阳为燕，在阴为外。”巫咸曰：“岁星中犯乘守心明堂，为大战，不胜，将军斗死。”郗萌曰：“岁星中犯乘守心明堂，为万民备火，近期一年，中期三年，远期九年；一曰天下旱。”又占曰：“岁星犯乘心明堂，大臣当之。”《海中占》曰：“岁星留逆犯守乘陵心者，王宫内贼乱，臣下有谋易主者；天子权在宗家，得势大臣。”
　　
　　岁星犯尾六
　　
　　石氏曰：“岁星入尾，天下诸侯有庆贺之事，期九十日。”巫咸曰：“岁星入尾，王者赐后宫，立太子；若后族有升显者，不出百八十日。”《东官侯》曰：“岁星入尾，妄为嫡臣，专政卖权，灾为起。”郗萌曰：“岁星逆行而宿尾，天子淫佚。”又占曰：“岁星处尾旁，旱、水。”又占曰：“岁星舍尾处，其东冬龙马多死；处其北，牛多死，肉杀人；处其西，伤谷，处其南，民多寒热，政急。”《海中占》曰：“岁星出入留舍尾，五十日不下，天下一国有大臣亡者。”《齐伯五星占》曰：“岁星出入留舍尾，尾者，燕之星也；其国则以义致天下，三十日不下，大乱。”《河图》曰：“岁星守尾三十日，有反逆杀上者，兵起车驰。”甘氏曰：“岁星守尾，人民为变，大臣作乱，有反逆，从大将家起；若中有谗谀臣，期二十日，若卿当之。”又占曰：“岁星守尾，谷大贵，人民归食。”又占曰：“岁星守尾三十日，王者立贵后夫人，若生太子，欲封宠后族。”郗萌曰：“岁星守尾，为用事者当之，天下牢开，大赦。”巫咸曰：“岁星守尾，旱。”郗萌曰：“岁星守尾，成钩已，夫人女君死亡。”《玄冥占》曰：“岁星守尾，王者赐后宫，立太子。”甘氏曰：“岁星入尾而守之，人主以嫔为后，政在臣下，期四十日。”郗萌曰：“岁星犯守尾，为女主，夫人、妃后恶之。”又占曰：“岁星留逆犯守乘陵尾，皇后有珠玉簪珥惑天子者，诬谗大起；后相贵臣诛，宫人出走，兵起宫门。”
　　
　　岁星犯箕七
　　
　　《春秋纬》曰：“岁星犯箕中，天下大乱，兵大起。”郗萌曰：“岁星犯箕，女主宫人有忧。”郗萌曰：“岁星犯箕，为天下大赦。”石氏曰：“岁星入箕，天下大成，其中有一星，民莫处其室养者，星在箕南，旱；在北，有水；箕踵者，岁熟。”巫咸曰：“岁星入箕中，伺其出日而数之，皆如期二十日，兵发，伺始入处数之，率一日，期十日，军罢。”郗萌曰：“岁星入箕，籴价三倍。”又占曰：“岁星入箕，中行病，宫中有口舌相谗事，期五十日，若百二十日。”《荆州占》曰：“岁星入箕，盗大起，多斗死者，岁不熟。”石氏曰：“岁星出箕，谷大贵，天下大旱，饥死过半。”郗萌曰：“岁星逆行，入箕中，其君淫佚。”《春秋图》曰：“岁星之箕，年多风。”郗萌曰：“岁星出入留舍箕，箕者，燕之星也，岁星守之，其国以武致天下；六十日不下，其燕且有为致天下也。又曰：岁星居箕，多旱。”《春秋纬》曰：“岁星守天司空，岁水。”甘氏曰：“岁星守箕，多恶风，有旱灾，其国大饥，人相食。”郗萌曰：“岁星守箕东，岁熟；南，小穰熟；北，大穰；西，饥。”郗萌曰：“岁星守箕，贵人多死病。”又占曰：“岁星守箕，为其岁水。”又占曰：“岁星守箕，则多土功。”又占曰：“岁星守司空，大臣卫守。”《东官候》曰：“负星留守箕七日以上，去之七尺以内，贵女有尊进者。” 
　　
　　 
　　
　　开元占经　卷二十五
　　
　　岁星占三
　　
　　岁星犯北方七宿
　　
　　岁星犯南斗一
　　
　　石氏曰：“岁星犯南斗，为赦。”《北官候》曰：“岁星逆行，犯南斗，其君赏赐非其人。”《海中占》曰：“岁星入南斗中，死者甚众。”郗萌曰：“岁星入志南斗，天下受爵禄，近期六十日，远期百二十日。”《荆州占》曰：“岁星入南斗中，水不可当。”陈卓曰：“岁星入南斗魁中，有殃。一曰岁旱，一曰斗为宰相，岁星入斗二十日以上，卿相有忧，太后恶之。又曰：逆行入斗中，必有亡国死王。”《北官候》曰：“岁入南斗，必有受禄增爵者。”石氏曰：“岁星经南斗，吴国稻梁大熟。”《春秋纬》曰：“岁星入南斗，五谷丝麻价平。”《海中占》曰：“岁星居南斗，五谷以旱伤。”郗萌曰：“岁星居南斗，河戍间道不通。又曰：岁星处南斗北，不利儿子；处斗西，岁多饥伤，民多死；处斗南，多病寒热。又曰：岁星处南斗北，岁早水、晚旱。”《北官候》曰：“岁星处南斗西，虎狼入国；一曰民多死；处南斗南，多亡狗。”郗萌曰：“岁星年南斗，旗不用，众有天下。”《荆州占》曰：“曰：“岁星入南斗二十日以上，至二百四十日，主者用德，忠臣升位。”郗萌曰：“岁星舍南斗，处其北，牛多死，其肉杀人；处其东，马多死。又曰：岁星出入留舍南斗，六十日不下，天下大流亡；退而守之，其国有兵，客大破。”《考异邮》曰：“岁星守南斗，君臣乖倍。”石氏曰：“岁星守南斗魁，失道者死。又曰：岁星守南斗，天下大饥，人相食。”《荆州占》曰：“岁星守财斗，君臣俱明，天下更年，五礼更兴。”《感精符》曰：“岁星逆行入南斗，守魁中，大臣国相逆，天下叛离，不同心，君臣不和；顺行而守南斗，既去而复还，居之不久，易其色，常光明，天下同心，君臣和义。”《北官候》曰：“岁星逆行，守南斗，其国且有兵；一曰有军来者；一曰客军大败。”郗萌曰：“岁星舍木，退而守南斗，其国且有兵，客军大败。”（牵牛为木星也。）巫咸曰：“岁星入南斗者，留守斗所守之国，当诛。”《春秋图》曰：“岁星犯南斗而守之，大臣逆谋，其国有兵，年大饥，人相食，岁大恶。”郗萌曰：“岁星犯南斗，百日兵用，大臣死。”陈卓曰：“岁星犯守南斗，有赦。”
　　
　　岁星犯牵牛二
　　
　　郗萌曰：“岁星入牵牛，为天下牛车有行。”又曰：“岁星入牵牛，诸侯有失期者。”《荆州占》曰：“岁星入牵牛，岁多水，虎狼害人，民人冻死，臣谋其主，民饥；贵人多死，小儿多死。”石氏曰：“岁星行牵牛，越贡献金银。”郗萌曰：“岁星逆行牵牛，其君不爱亲戚。”《春秋图》曰：“岁星之牵牛、筋、皮，革大贵。”《玉历》曰：“岁星之牵牛，岁水，民饥，有自卖者。”郗萌曰：“岁星乘牵牛，为天下有大水。”郗萌曰：“岁星乘牵牛，为人相弃于道。”又占曰：“岁星居牵牛，多旱；一曰居牵牛南三尺，旱。”《海中占》曰：“岁星舍牵牛，杀虎、狼入国，一曰守牛西，虎狼多入邑中者。”郗萌曰：“岁星出入留舍牵牛，三十日不下，天下大臣且有死者，致天斧钺之中；九十日不下，大将出，客兵来，期不出三年。”《孝经章句》曰：“岁星守天关，在其北，民流死；在西，民以风灾死，若虎狼入国；在其南，狗多狂、亡；在其东，不利婴儿。”石氏曰：“岁星守牵牛，三十日至九十日，天下和平，道德明，四夷朝中国。”又曰：“岁星守牵牛，农人死于野，阴阳不和。”巫咸曰：“岁星守牵牛，马、五谷多伤。”《海中占》曰：“岁星守牵牛，臣谋君，籴贵，三月乃复。”郗萌曰：“岁量守牵牛，为谷贵。”又曰：“岁星守牵牛东，春牛大疠；一曰居南，夏牛大疠。”陈卓曰：“岁星守牵牛南，五谷以水伤；守牛东，万物不成，饥民流亡，六畜若牛多死病，大臣有谋事；守牛北，民寒冻死；守牛西，地气发泄，岁多水。”《文曜钩》曰：“岁星犯守牵牛，大臣谋其主，大人有戮死者，火犯众火宫，火大起，道路不通。”甘氏曰：“岁星犯牵牛，留守之，为破军杀将。”陈卓曰：“岁星犯牵牛，贵人多丧，诸侯失明。”
　　
　　岁星犯须女三
　　
　　甘氏曰：“岁星入须女，有进美女者，大人有庆；若有女喜，立后，拜太子，期三十日；若九十日，宫人有受赐者。”《北官候》曰：“岁星入须女，诸侯有贺天子以美女，期三十日，若九十日。”石氏曰：“岁星须女，越贡献金银。”郗萌曰：“岁星居须女，宫中有水灾，一日五谷有水伤。”《玄冥占》曰：“岁星居须女，岁多水。”《荆州占》曰：“岁星留须女二十日，布帛大贵，期四十日。”巫咸曰：“岁星宿须女而逆行，其君不务农桑令。”《黄帝占》曰：“岁星出入留舍须女，而守犯至三十日不下，小有有庆；五十日不下，更立侯王；六十日不下，兵起于野，冬入在春也。”郗萌曰：“岁星出入留舍须女，不出二年，天下用兵。”《黄帝占》曰：“岁星守须女，籴石三百，民有自卖者。”《春秋图》曰：“岁星守须女，丝麻大贵。”石氏曰：“岁星守须女，国邑饥；一曰有丧，一曰大水，且主有女丧。”郗萌曰：“岁星舍须女东，不利儿子；舍其南，多亡狗，狗多嗥；舍其西，虎狼入邑，民多风雷死；舍其北，多寒冻死；一曰多鼠。”巫咸曰：“岁星守须女，三日以上至二十日，去之一尺（《荆州占》曰：“去之三尺。”）以外，王者欲发财宝；若发女工伎，不出七十日。”巫咸曰：“岁星守须女，为万物不成。又曰：岁星守须女，寡妇多死；一曰大人有庆。”《海中占》曰：“岁星守须女，有嫁娶布帛之事。”郗萌曰：“岁星守须女，为后夫人有变；一曰妾为主。”又曰：“岁星守须女，谷不成熟。”《玄冥占》曰：“岁星守须女，国大饥。”陈卓曰：“岁星逆行，留犯守陵女，天子及大臣有疾，女有奇政令。”
　　
　　岁星犯虚四
　　
　　甘氏曰：“岁星入虚，天下大虚。”巫咸曰：“岁星入虚中，伺其出日而数之，二十日皆为兵发，伺始入处之率，一曰期十日，军罢。”郗萌曰：“岁星入虚，为天下大乱，政急，大人忧，有德令。”《荆州占》曰：“岁星入虚，百二十日以上，有功臣封立侯国，邑其犯乘，守其东西南北，宰相有重诛者，必有德令。”郗萌曰：“岁星逆行虚，其君简祭祀。”石氏曰：“岁星经虚，齐国多美女。”《春秋图》曰：“岁星之虚，五谷大熟。”郗萌曰：“岁星居虚，岁多水，五谷以水伤。又曰：岁星出入舍虚，一岁乃下，更元年。”《齐伯五星占》曰：“岁星出入留舍虚，十日不下天下苦。”《孝经章句》曰：“岁星守虚，在东，民多暴死；守其北，不占；在其西，其岁少雨；在其南，王者宫中有忧；宰相之家坐，弃市。”石氏曰：“岁星守虚，七日以上，尽三十日，王者起宗庙，修陵，家有白衣之会，不出九十日。”甘氏曰：“岁星失色守虚，天子改服，不出六十日。”郗萌曰：“岁星守虚，天下兵大起。又曰：岁星守虚，君将离散，其卒多死亡。”又曰：“岁星守虚，食贵，民自卖。”又曰：“岁星守虚，三月以上，有裂土受爵者。”巫咸曰：“岁星入虚，留守之二十日不下，有立诸侯；六十日不下，国有死亡；百日不下，改年号，大臣戮死，期二年。”《海中占》曰：“岁星犯虚而守之，王者以凶改服，有白衣之会，不出六十日，天下饥；又民流千里，君臣离散。”（《宋书天文志》曰：恶惠帝永宁元年七月，岁星守虚、危，二年十二月，成都河间长沙王乂讨齐王冏，交战攻焚宫阙，冏兵败夷灭，乂杀其兄上将军蹇以下二十余人，大安二年，成都改长沙，于是公私饥困，百姓力屈。）
　　
　　岁星犯危五
　　
　　郗萌曰：“岁星入危，政在臣下，期在四十日中。”《荆州占》曰：“岁星入危，三月以上，有受爵土者。又曰：岁星入危，天下大乱，若贼臣起。”《春秋图》曰：“岁星之危，民不宁处。”石氏曰：“岁星舍色南，雨血膏王室。”郗萌曰：“岁星出入留舍危，六十日不下，国君死之。”石氏曰：“岁星守危，三月；若二十日，诸侯兵起。”甘氏曰：“岁星守危，立诸侯，天子更宫室，民多土功，若有哭泣事。”又曰：“岁星守危，民不宁。”巫咸曰：“岁星守危，徭役烦，赋敛众，下屈竭，莫能俱不，恶其上，强凌弱，兵起。”又曰：“岁星守危，为多盗贼，人民相恶。”《海中占》曰：“岁星守危，国有兵忧；一曰兵并起。”郗萌曰：“岁星守危，多雨，为来岁损。”又曰：“岁星守危，为大人盖屋事。”郗萌曰：“岁星守危，处其东，民多饥死。”《玉历》曰：“岁星守危，七日以上，去之四尺外，财王者治宗庙，高宫阙，不出四十日。”郗萌曰：“岁星守危，其君简祭祀。”《玄冥占》曰：“岁星入危，守之百日不下，谷贵。”《玄冥占》曰：“岁星入危，守之三十日不下，诸侯兵起；六十日不下，其国亡；百日不下，谷贵，客军将死。”郗萌曰：“岁星守坟墓，为人主有哭泣之声。”
  </div>
  <div class="pagination">
   <a href="开元占经_page12.html">
    上一页
   </a>
   <span>
    ...
   </span>
   <a href="开元占经_page8.html">
    8
   </a>
   <a href="开元占经_page9.html">
    9
   </a>
   <a href="开元占经_page10.html">
    10
   </a>
   <a href="开元占经_page11.html">
    11
   </a>
   <a href="开元占经_page12.html">
    12
   </a>
   <span class="current-page">
    13
   </span>
   <a href="开元占经_page14.html">
    14
   </a>
   <a href="开元占经_page15.html">
    15
   </a>
   <a href="开元占经_page16.html">
    16
   </a>
   <a href="开元占经_page17.html">
    17
   </a>
   <a href="开元占经_page18.html">
    18
   </a>
   <span>
    ...
   </span>
   <a href="开元占经_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
