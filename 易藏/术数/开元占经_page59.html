<!DOCTYPE html>
<html>
<head>
    <meta charset="UTF-8">
    <title>开元占经 - 第 59 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 59 页/共 93 页</h1>
    <div class="content">　　
　　客星犯河鼓二十四
　　《黄帝占》曰：“客星入河鼓，色赤有兵，黄则天下安，苍则不用。”郄萌曰：“有星入河鼓，有兵，三军出之野。”郄萌曰：“大星入河鼓，有兵，三将军出。”郄萌曰：“火星入河鼓，天下鼓出。”郄萌曰：“大赤星入河鼓星，大将惊，苍黑，忧；黄，更地；黑，入之死。”《荆州占》曰：“客星入河鼓，兵吏惊。”《黄帝占》曰：“客星出河鼓，兵出；入河鼓，兵入。”巫咸曰：“客星出河鼓，旗鼓大用，有兵起，将军立旗帜；一曰：谷贵，军绝粮，不出其年。”石氏曰：“大赤星若出河鼓，所守之国将惊，若受令出。”郄萌曰：“客星舍河鼓，中国有钟鼓之音，若立旗帜。”石氏曰：“客星守河鼓，三将军食绝。”郄萌曰：“客星守河鼓，将军战亡，有夺鼓者。”《荆州占》曰：“客星守河鼓，兵革起，旗鼓用。”《黄帝占》曰：“客星中犯乘守河鼓，所中犯者诛，若有罪。”
　　
　　客星犯离珠二十五
　　《荆州占》曰：“客星犯离珠，后宫凶。”《玉历》曰：“客星出离珠，若守之，后宫凶，若宫人有罪诛者，期二年。”
　　
　　客星犯匏瓜二十六
　　石氏曰：“客星干犯匏瓜，政乱，近臣相谮，宫有戮死者，以赦除咎。”《黄帝占》曰：“客星入匏瓜，有大忧，若鱼盐价十倍。”石氏曰：“客星色青，入匏瓜，诸侯有来献果者，中有药，不可食。”石氏曰：“客星色赤，入匏瓜，人主攻一邑，族之。”石氏曰：“客星色白，入匏瓜，有丧。”石氏曰：“有星色黑，入匏瓜中若外，皆为鱼盐贵；出匏瓜，君使人赐诸侯果。”《黄帝占》曰：“客星色赤，出匏瓜，天下有游兵而不战。”《黄帝占》曰：“客星白，（一本曰：色青也。）出匏瓜，君使人遗诸侯果。”甘氏曰：“客星出匏瓜，人主忧，备毒药，若诸侯献果，中有药，不可食，防备之，若食忧，期三年。”《黄帝占》曰：“有星出入匏瓜，若在其下，皆为食官有忧。”《黄帝占》曰：“客星守匏瓜，山摇。”《黄帝占》曰：“有星守匏瓜，有食有忧。”石氏曰：“客星守匏瓜，山谷多水。”《黄帝占》曰：“客星入若守匏瓜，备奸人献食物，有毒药也。”
　　
　　客星犯天津二十七
　　石氏曰：“客星干犯天津，贼断王道。”《黄帝占》曰：“客星入天津中，若守之，津河道不通。”《圣洽符》曰：“客星出天津，天下关绝，不通，若津吏有忧罪者。”郄萌曰：“客星入天津，诸侯不通，天下备道，修桥梁。”郄萌曰：“客星入河中，贵人有溺死者。”郄萌曰：“客星守天津，水道不通，若船贵；一曰：津河吏有忧。”《荆州占》曰：“客星守天津，津不可渡。”石氏曰：“他星守犯天津，津河为败。”
　　
　　客星犯螣蛇二十八
　　《荆州占》曰：“客星守螣蛇，水雨为灾。”石氏曰：“他星守犯螣蛇，水物不成，水虫为败。”
　　
　　客星犯王良二十九
　　郄萌曰：“客星入王良，将士皆亡。”《甄曜度》曰：“客星出王良，天下有急，关津不通，兵起，若马多死，期二年。”石氏曰：“客星守王良，津河不通。”郄萌曰：“客星守王良，天下有急，马大动；一曰：疾病。”郄萌曰：“赤星守王良，兵起；一曰：守王良，天下大水，桥梁不通。”《海中占》曰：“客星入王良而守之，天下兵起，车骑行，人主忧，将军有死者，期三年。”
　　
　　客星犯阁道三十
　　陈卓曰：“客星干犯阁道，王者居正殿，不私行，则灾自消。”《玄冥》曰：“客星出阁道，有惊戒之事，若道中有伏兵，人主备左右，慎女兵。”
　　
　　客星犯附路三十一
　　陈卓曰：“客星干犯附路，道不通，天下半隔，期一年。”焦延寿曰：“有星入附路，兵大起。”郄萌曰：“有星入附路，马贱。”巫咸曰：“客星出附路，若守之，太仆有忧，若以马罪；一曰：马当贱，期不出一年。”
　　
　　客星犯天将军三十二
　　《河图帝览嬉》曰：“客星出将军，将军有忧，若黜者，若军吏不忠，有过罪者。”石氏曰：“有星守天将军，大将军有忧；一曰：军吏不安，以饥为败。”
　　
　　客星犯大陵三十三
　　《荆州占》曰：“客星入大陵，若守之，君有大陵功之令。”《黄帝占》曰：“客星出大陵，有土功坟陵之事，若犯积尸，国有大丧，人主当之，期三年。”石氏曰：“他星若入守大陵，有土功事。”
　　
　　客星犯天船三十四
　　郄萌曰：“客星入天船，水大至。”石氏曰：“客星出天船，天下大水，舟船用，若有船事，期不出年。”郄萌曰：“客星守天船，有兵；一曰：王船有事，不出一年。”
　　
　　客星犯卷舌三十五
　　《玉历》曰：“客星出卷舌，若守之，天下有妄言惑其君者，君信谗臣，罪无辜者。”（按班固《天文志》曰：元帝二年五月，客星见昴分，居卷舌东，可五尺，青白色，炎长三寸，其年十二月，钜鹿都尉谢君男诈为神人，论死，父免官。孟康注曰：姓谢，名君。男，儿也，不纪其名，直言男者也。”
　　
　　客星犯五车三十六
　　石氏曰：“客星干犯五车，兵满野，天下半倾，百姓徙居，去其土，期三年。”《黄帝占》曰：“客星入五车，色黄，人主受贺；色白，言义；色赤，言兵；色青，言爱；色黑，大人当之。”《海中占》曰：“客星入五车，所守土谷贵。”郄萌曰：“客星入五车，籴倍价；一曰：车倍价，皆为后年。”郄萌曰：“客星入五车，为赦。”《荆州占》曰：“客星入五车，人相食，若大水，沟渎溢。”《黄帝占》曰：“有星出五车，色白，君使人诸侯，以车为戒；色黄，受贺；赤，言兵，车骑满路；色黑，多死者；以其日占期。” 郄萌曰：“客星出五车，兵出；入五车，兵入。”《玄冥》曰：“客星出五车，天下兵起，车骑满野，将相有忧，五谷大贵，人民饥，期百八十日，中一年，远三年。”郄萌曰：“客星出入五车，以守五车，可取者。客星出入蕡车，取蕡；出入麦车，取麦；出入豆车，取豆；出入黍粟车，取黍粟；出入稻米车，取稻米；出以其行，为粟，其出入中行，石二百；出入外行，石百钱。”《黄帝占》曰：“客星守五格休左者，军大发；守休右，留十日，天下有丧，大乱。”郄萌曰：“客星守五车。兵革起。”《海中占》曰：“客星入五车，犯守之，大人有忧，车骑发用，将军出令，国易政，期三年。”
　　
　　客星犯天关三十七
　　《黄帝占》曰：“客星入天关，诸侯不通，民多相攻，且有兵，子伐父，弟伐兄，是谓不理，各去其乡。”郄萌曰：“客星入天关，民多疾病。”郄萌曰：“有星入天关，天下有急；一曰：关市不通。”《荆州占》曰：“客星入天关，多盗贼，道路不通。”石氏曰：“他星入天关，兵战不胜。”石氏曰：“客星出天关门，天下起兵不战。”《孝经章句》曰：“客星守天关，羊马牛大贵，不出三年，有德令。”《荆州占》曰：“客星守天关，诸侯不通，期十二日。又曰：民饥。又：有自责者。”
　　
　　客星犯南河界三十八
　　石氏曰：“客星出南河界，有男丧事于外；入南河界，有男丧事于内。”石氏曰：“客星出南河，有丧事于外，皆为男丧；晕三重，必有降城；一曰：客星干犯两界间，天子出走，大臣执威，王者以赦除咎。群臣尊负，天子以寡。”《黄帝占》曰：“客星守南河界，有水。”《荆州占》曰：“客星守南河界，民多温病。”齐伯曰：“客星出南河，若守之，蛮夷兵道不通；一曰：入南河界，为旱灾，天下大饥，期二年。”郄萌曰：“客星行南河界中，若守之，皆为旱。”郄萌曰：“客星入北河界。从东入，九十日有兵；从西入，六十日有丧。”郄萌曰：“客星他所来，入北河界间，诸侯有奸。”《甄曜度》曰：“客星出北河，朔兵动，关道塞，其国有忧；一曰：入北河，为水、饥，期一年。”《黄帝占》曰：“北河界多客星，朔兵起。”郄萌曰：“北河界下多小星者，民不治，将不明，多有失职。”郄萌曰：“客星若赤星，守北河界，臣贼主；一曰：大臣诛。”《荆州占》曰：“客星守北河界，后有乳疾。”郄萌曰：“客星见南北河界间，奸人在中。”《帝览嬉》曰：“大客星居两界间，天下有难，道在天门中，邦家不通。”
　　
　　客星犯五诸侯三十九
　　石氏曰：“客星干犯五诸侯，王室大乱，兵起，天子宗庙不祀。”《海中占》曰：“客星出五诸侯，大臣有忧，若执法者有罪；一曰：议臣有黜者。”郄萌曰：“客星守五诸侯，天下大乱。”郄萌曰：“客星守五诸侯，天子亲属失位，大水行，五谷大贵，天下民多死于道旁者，秦国尤甚。”《荆州占》曰：“客星守五诸侯，诸侯亡地；一曰：诸侯有忧，秦国受重殃。”
　　
　　客星犯积水四十
　　石氏曰：“客星干犯积水，兵起宫门，宗庙毁绝，大臣有忧。”巫咸曰：“客星出积水，天下大水，沟渠溢，有攻堤防之事，期不出年。”
　　
　　客星犯积薪四十一
　　石氏曰：“客星干犯积薪，有乱臣在宗庙。”石氏曰：“客星出积薪，有忧，若以薪蒿之事而致罪者。”
　　
　　客星犯水位四十二
　　石氏曰：“客星干犯水位，水道不通，伏兵在水中，以水为害。”《荆州占》曰：“客星守水位而川流溢。”《玉历》曰：“客星出水位，天下以水为令，法官有忧，若臣下有谋，兵起，期三年。” 
　　
　　 
　　  
　　开元占经　卷八十三
　　
　　客星占七
　　
　　客星犯石氏中官下
　　客星犯轩辕四十三
　　石氏曰：“客星干犯轩辕，近者诛灭宗族，王者以赦除咎。”（按司马彪《天文志》曰：孝明帝永平十四年正月戊子，客星出昴，六十日，在轩辕右角稍灭。轩辕右角为贵相，昴为狱事，客星守之，为大狱。是时考楚事未竟，司徒虞延与楚王英党与交，皆伏诛也。）郄萌曰：“有星入轩辕，有远来者。”郄萌曰：“有星入东陵，有夷从外来降者。”郄萌曰：“客星入轩辕，有女子惑天子者。”《荆州占》曰：“客星入轩辕，美人有经死者。”焦延寿曰：“青黑星出入轩辕，皆为诸夫人有子不成。”司马彪《天文志》曰：“客星出轩辕，后宫失势。”郄萌曰：“客星舍轩辕之旁，美人有悬死者。”《荆州占》曰：“客星守轩辕，狱中有女子饮药死者。”郄萌曰：“客星守轩辕，女主不安；一曰：有忧。”《洛书甄曜度》曰：“客星出轩辕，若守之，各随其所守后妃嫔夫人近者当之；一曰：守之三日，美人有经者。”（按司马彪《天文志》曰：孝和永元十三年十一月乙丑，轩辕第四星间出客星，色青黄。轩辕为后宫，星出之为失势。其十四年六月辛卯，阴皇后废。）石氏曰：“客星出轩辕，若犯守之，发五将之兵。”石氏曰：“他星守轩辕，所起者有忧。”齐伯曰：“客星犯守轩辕大星。女主逆天子，若女主与傍人通，宜防之。”
　　
　　客星犯少微四十四
　　石氏曰：“客星干犯少微，白衣聚者凶，术士不显，智者逃亡，期三年。”郄萌曰：“有星入少微，奸臣乱。”石氏曰：“客星出少微，道术士用，用功者随其能，王者用之。”郄萌曰：“客星守少微，处士忧。”《黄帝占》曰：“客星入中犯乘守少微，宰相易。又曰：女主有忧。”石氏曰：“客星入中犯乘守少微，五官乱，宰相有忧。”
　　
　　客星犯太微四十五
　　郄萌曰：“客星中犯左右执法，左右执法诛，若有罪。”《黄帝占》曰：“客星入端门，出西门，天下大水，民人饥。”石氏曰：“客星入端门，其国有臣谋。”石氏曰：“客星入端门，出东门，天下大旱，五谷不成。”甘氏曰：“客星入端门，仍出端门，其国有大患，天下大乱，易主，以色占；出左掖门，其国有忧；出东门，其国旱；出左掖门，其国大乱；出西门，其国大水。”郄萌曰：“有星入端门，贼钞主，称王命。”石氏曰：“客星入左掖门，出右掖门，其国有丧。”石氏曰：“客星入右掖门，其国有客。”石氏曰：“客星入左右门。出东西门。国有大丧。贵臣有死者。”甘氏曰：“客星入太微右掖门。出端门。小国亡；出左掖门。其国有小事；出东门，其国大亡；仍出右掖门，其国有客为刑事；出西门，大国以微亡。”《荆州占》曰：“客星入左掖门，出端门，其国灭亡；仍出左掖门，其国大伤；出东门，其国大丧；出右掖门，其国大逆无道；出西门，其国流血百里。”石氏曰：“客星入东西门，出左右掖门，其国有兵，军有出者，幸臣有忧，皆不出一年。”甘氏曰：“客星入东门，出端门，其国有忧；出左掖门，其国所作不成；仍出东门，其国有臣结谋；出右掖门，其国大亡；出西门，其国有殃。”《荆州占》曰：“客星入东门，出东门，其国有大丧。”《黄帝占》曰：“客星入西门，出东门，其邦兵起，臣谋主；入东门，出西门，大国微亡；守之不去，楚国凶殃。”甘氏曰：“客星入西门，出端门，其国大乱；出左掖门，其国不为用；出东门，其国不祥；出右掖门，其国大败；仍出西门，其国有兵。”郄萌曰：“客星入西门，出端门，（一书云：出左掖门。）其国大不熟。”郄萌曰：“客星入太微西门，出东门，有忧丧。”郄萌曰：“他星入太阴门，后宫有贼。”《荆州占》曰：“客星入太阴西门，出太阴东门，其国大水，天下大乱。”《荆州占》曰：“他星入太阴门，兵起动天下。”《荆州占》曰：“客星入西门，出西门，其国有兵谋。”陈卓曰：“客星入干太微，帝宗后族为乱，亡社稷。”《河图帝览嬉》曰：“客星入太微廷中，出端门，天下大乱，王者忧，国易政，期三年。”（按何法盛《中兴书》曰：晋安帝元兴元年十月，有客星也白如粉絮，出太微垣西，至十二月，入太微，占曰：兵入天子庭。二年十二月，桓玄肆逆，放帝后于寻阳。）石氏曰：“他星入太微，色白而泽者，赦。”石氏曰：“客星入太微宫，二旬若三旬，有小赦，期六月。”石氏曰：“他星入四辅，臣为乱。”《海中占》曰：“客星入太微中，火大起，有客贼来入国，守之十日不去，其灾成。在阳为男主，在阴为女主，不出四十日。”郄萌曰：“赤黄星状如帚入太微，妇女喜；出太微，天子赐诸侯美女。”郄萌曰：“客星入天子宫，丞相忧疾。”郄萌曰：“客星入天子宫十日，而成钩已，天下有大赦，奴婢下贱人妻妾长庸，期三月，若六月。”《荆州占》曰：“客星入太微宫中一旬，宫中有自煞者，期四十日。在阳为男，在阴为女。阳，黄座南也；阴，黄座北也。入二旬，有救，期六月。”《荆州占》曰：“青星入太微，有客来。”《荆州占》曰：“星正赤，入太微中，兵起。”陈卓曰：“星正赤，入太微中，庙有兵。”《荆州占》曰：“赤黄星润泽入太微中，天子有喜，以其所抵率言抵座星也，如剑者，男子喜。”《荆州占》曰：“客星入太微庭中，有一星，天子出将兵；有二星，天下无处主；有三星，天下散亡。”《荆州占》曰：“客星入太微，所中乘守者有殃。”《玄冥占》曰：“客星入太微庭中，帝宗后族为乱，欲谋杀主，宫门有伏兵，期三月。”《天官书》曰：“客星出天庭，有奇令。”《荆州占》曰：“赤星出庭中，有立王，若徙王；又曰：火起。”《荆州占》曰：“赤黄星出太微中，天子用金钱赐诸侯王。”《荆州占》曰：“星黄如兽，出太微中，天子用畜赐诸侯王；一曰：气类兽及蜚，皆客喜也。”《荆州占》曰：“有星如拳正圆，出太微中，天子用壁玉赐诸侯王。”陈卓曰：“客星出太微，有兵丧。”（按《宋书天文志》曰：魏文帝黄初三年九月甲辰，客星见太微左掖门内，十月，孙权叛命，帝自南征，前驱临江，破其将吕范等，是后累有征。后七年五月，文帝崩。甘露四年十月丁丑，客星又见太微中，转东南行，历轸宿，积七日灭，景元元年，高贵被害。）《黄帝占》曰：“凡客星出入太微，各以其日，占知州国，所出皆不出百日，中一年，远三年，灾必应。”《黄帝占》曰：“客星出入太微，人主有忧，大臣为谋，有反者，兵起宫中；一曰：执政臣有戮者，期一年。”《海中占》曰：“客星入太微，天下大乱，兵大起，臣谋其主，不则天下大水，入城郭，煞人民。”（郄萌曰：期三十日。）《荆州占》曰：“客星出入太微，大水入城，伤人民，期三十日。”《荆州占》曰：“客星舍太微宫，天下有圣女子，在燕代。”《荆州占》曰：“客星舍太微南蕃，留不去，鲁有谋者；舍西蕃，留不去，王者泄妖言在楚国。”郄萌曰：“客星中太微宫者，不出三十日，（一本云：三日也。）必有大赦。”《黄帝占》曰：“客星守太微东蕃，若西蕃将相星者，皆为人君有忧。”石氏曰：“客星守太微宫，臣煞主。”《玉历》曰：“客星出太微，犯守将相，左右执法，随其所守犯，皆有诛，期二年。”甘氏曰：“太微中有一客星，天子自将兵；有二客星，天下乱，民散走；有三客星，天下大乱，守之三十日，君死国亡，期三年，远五年。”
　　
　　客星犯黄帝座四十六
　　《文曜钩》曰：“客星入太微，犯黄帝座，天子有忧，臣谋主；至座而还，谋不成，反受其殃；守犯三十日已上，臣谋成，期不出一年。”《荆州占》曰：“客星舍五帝座，有圣人与君并治，在蜀秦。”石氏曰：“苍白星抵座，天子有丧忧；抵座旁，臣有反之者。”（按《幽明录》曰：汉武帝微行，过主人家，家有婢，国色，帝悦焉，仍留宿夜，与婢卧。有书生亦家宿，善天文，忽见客星移掩帝座，甚逼，书生大惊惧，连呼咄咄，不觉声高。仍见一男子操刀将欲入户，闻书生声急，谓为已故，遂缩走，客星应时即退。帝闻其声异而召问之，书生具说所见，乃悟曰：此人是婢婿，将欲肆其凶于朕。乃召羽林，语主人曰：朕，天子也。于是擒奴，而伏诛，厚赐书生。《后汉书》曰：严遵，字子陵，会稽余姚人。世祖为书生时，与遵游学，及即位，见遵，遵长揖不拜，上留遵俱寝，遵以足加世祖，其夜客星犯天子宿，明晨，太史奏其异，诏曰：朕友人严遵与朕具卧之耳。）石氏曰：“有赤星，锐如剑，抵座星，天子以兵惊；一曰灾惊。”《荆州占》曰：“黑星抵座左右，旁大臣有死者。”《荆州占》曰：“黄白星大如拳正圆，抵座旁者，臣有献美人者。”郄萌曰：“黑星抵留座星者，曰天子恶之。”
　　
　　客星犯四帝四十七
　　巫咸曰：“客星犯四帝，辅臣有乱，若有反；一曰：若左右辅臣有谋，期百八十日。”
　　
　　客星犯屏星四十八
　　石氏曰：“客星有中犯乘守屏星者，为君臣失礼而辅臣有诛者，若免罢去。”
　　
　　客星犯郎位四十九
　　陈卓曰：“客星干犯郎位，大臣失势。”《黄帝占》曰：“客星入郎位，大臣为乱。”石氏曰：“客星入郎位，多死者。”《荆州占》曰：“赤星入郎位，兵起，若大忧；出郎位，多用兵远出者。”《荆州占》曰：“黑星入郎位，多有罪者。”《荆州占》曰：“苍白星入郎位，有乱者。”《荆州占》曰：“苍白黑星出郎位，多死者。”《玉历》曰：“客星出郎位，守卫臣有谋者，人主有忧，将相有诛者；一曰：外夷有反者，期二年。“《荆州占》曰：“客星入中郎位，大臣为乱，戒左右。”《黄帝占》曰：“客星守郎位，元士有忧；又曰：名官位，不死必去。”《荆州占》曰：“客星守郎位，其将忧也。”
　　
　　客星犯郎将五十
　　《黄帝占》曰：“有星入郎将，色青黑，啬夫不死则免；黄则迁，白则受赐。”《荆州占》曰：“有星入郎将，大臣乱，政不行。”石氏曰：“客星守郎将，大臣为乱。”甘氏曰：“客星出郎将，辅臣有诛，将相有罪，若有黜者，期一年。”甘氏曰：“客星入犯守郎将，将诛。”
　　
　　客星犯常陈五十一
　　石氏曰：“他星犯常陈，王者诛之，近期百八十日，远期三年。”《圣洽符》曰：“客星出常陈，守卫者有诛，若左右兵起，王者有忧，期不出年。”
　　
　　客星犯三台五十二
　　石氏曰：“黄白星入三能，贵人有赐爵者；苍星出三能，贵人夺爵。”（按司马彪《天文志》曰：孝安永安四年六月甲子，客星大如李，苍白芒，气长二尺，西南指上阶，星降，太尉张瑀、司空张敏，皆免官也。）郄萌曰：“有星出三能，爵令行。”郄萌曰：“客星舍三能，左右群臣有不正者，露当降也。”郄萌曰：“客星舍三能，留十余日不去，王侯有不通者，深渠，当修城郭，决此，三台之过也。”《黄帝占》曰：“客星入三台，若守之，大臣多戮，若贵人多病疟死者。”《帝览嬉》曰：“客星出三台，若守之，主诛大臣，贵人有死者，不出百八十日。”郄萌曰：“客星守天柱，大人戒左右，趣治兵弩。”郄萌曰：“他星犯守三台，有兵丧；一曰：水为灾害。”石氏曰：“有星入司命，色苍，民忧丧事；白润泽，妇女多伤；黑，婴儿死。”甘氏曰：“有星入司命，近臣抵罪者。色青，有忧；黄白，无故；黑，死。”石氏曰：“苍星出司命，王者病死。”甘氏曰：“青若黑星入司命中，奸人有出者。”石氏曰：“有星入司禄，大臣争荣。”甘氏曰：“有星入司禄，色黄若白，近臣有易爵者；出司禄，色青，近臣有抵罪而走者；黑，则死。”
　　
　　客星犯相星五十三
　　陈卓曰：“客星干犯相星，辅相忧，不出一年，天下变更其令，民多移徙。”
　　
　　客星犯天牢五十四
　　《黄帝占》曰：“有星入天牢，斧锧用，诸侯有献地者；出天牢，王赐诸侯地；色青，皆以兵；黄白，皆以好；一曰：星出南，为献地。”《海中占》曰：“客星入天狱，有德令。”郄萌曰：“有大星入天牢，有赦，期二十日。”郄萌曰：“客星入天牢，必有戮卿。”《荆州占》曰：“客星入天牢，贵人有系者，有戮君。”《荆州占》曰：“客星入天牢，其国得邑土；出天牢，为亡邑土也。”石氏曰：“有奇星守天牢二十日已上，天下大赦。”石氏曰：“客星守天牢，一年，大鱼死；一曰：人相食。”《荆州占》曰：“客星守天牢，鈇锧用，以其初守日占国。”巫咸曰：“客星出天牢，若守之，有贵臣多下狱者，期不出一年。”郄萌曰：“常以五子日候天牢，中有变星，期不出十日，赦。”
</div>
    <div class="pagination">
<a href="开元占经_page58.html">上一页</a><span>...</span><a href="开元占经_page54.html">54</a><a href="开元占经_page55.html">55</a><a href="开元占经_page56.html">56</a><a href="开元占经_page57.html">57</a><a href="开元占经_page58.html">58</a><span class="current-page">59</span><a href="开元占经_page60.html">60</a><a href="开元占经_page61.html">61</a><a href="开元占经_page62.html">62</a><a href="开元占经_page63.html">63</a><a href="开元占经_page64.html">64</a><span>...</span><a href="开元占经_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
