<!DOCTYPE html>
<html>
<head>
    <meta charset="UTF-8">
    <title>唐开元占经 - 第 4 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 4 页/共 76 页</h1>
    <div class="content">　　唐开元占经卷二
　　钦定四库全书
　　唐开元占经卷三
　　唐　瞿昙悉达　撰
　　天占
　　天名主
　　易曰天地贞观日月贞明　洪范传曰清明者天之体也易曰天行健君子以自强不息　易说卦曰干为天干健也河圗叶光纪曰元气闿阳为天　易干凿度曰清轻者上
　　为天重浊者下为地　礼统曰天地元气之所生万物之祖也天之为言颠也神水珍也　尔雅曰穹苍苍天也春为苍天夏为昊天秋为旻天冬为上天　太经曰九天一为中天二为羡天三为顺天四为更天五为晬天六为廓天七为咸天八为沈天九为成天　考灵曜曰观玉仪之防昏明主时乃命中星中央钧天其星角亢氐东方苍天其星房心尾东北变天其星箕斗牵牛北方天其星须女虚危营室西北幽天其星东壁奎娄西方昊天其星胃昴毕西南方朱天其星觜参东井南方炎天其星舆鬼栁七星东南方阳天其星张翼轸　淮南子曰道始于虚霩虚霩生宇宙宇宙生气清阳者薄靡而为天
　　天数
　　洛书甄曜度曰周天三百六十五度四分度之一一度为二千九百三十二里则天地相去十七万八千五百里　广雅曰天围广南北二亿三万三千五百里七十五步东西短减四步周六亿十万七百里二十五步从地至天一亿一万六千七百八十七里下度地之厚与天高等　灵宪曰天有九位自地至天一亿一万六千二百五十里悬天之景薄地之仪皆移千里而差一寸　闗令内传曰南午北子相去九千一万里东夘西酉亦九千一万里四隅空无相去亦尔天去地四十万九千里徐整三五厯纪曰天地浑沌如鸡子盘古生其中一万
　　八千嵗天地开辟清阳为天浊隂为地盘古在其中一日九变神于天圣于地天日高一丈地日厚一丈盘古日长一丈如此一万八千嵗天数极高地数极深盘古极长后乃有三皇数起于一立于三成于五盛于七处于九故天去地九万里　淮南子曰九野九千九百九十里去地一亿一万里　春秋内事曰天下十二分次日月之所躔也　孝经援神契曰周天七衡六间者相去万九千八百三十三里三分里之一合十一万九千里从内
　　衡以至中衡从中衡以至外衡各五万九千五百里
　　天裂
　　京氏易妖占曰天开见光流血滂滂　天镜曰天裂见光流血汪汪天裂见人兵起国亡　刘向洪范传曰汉恵帝二年天开东北广十余丈长二十余丈星经亦云或则天裂或则地动皆气有余阳不足也地动隂有余天裂阳不足皆下盛强将害君之变也其后有吕氏之乱　景帝三年天北有赤者如席长十余丈或曰赤气或曰天裂其后有七国之兵　晋恵帝元康二年二月天西北天裂按刘向説曰天裂阳不足地动隂有余是时人主昏瞀妃后专制　又八月庚午天中裂为二有声如雷者三君道衰臣下专僣之象也是日长沙王奉帝出拒成都河间二王后成都河间东海又迭专威命是其应也　穆帝升平五年八月己夘夜天中裂广三四丈有声如雷野雉皆鸣是后哀帝荒疾海西失徳太后总万机桓温专权威振内外隂气隆阳道微也　天镜曰天以冬裂天下大兵有隂谋主有丧春秋主君臣懐忧夏冬主有大兵　京房妖占曰天分作乱之君无道之臣欲裂其土国之主当之天镜曰天裂而言如其言天裂见牛马豕天下忧汲
　　冡纪年书曰懿王元年天再启于郑晋穆帝升平五年天裂有声又有天裂见其流水马人
　　天变色
　　洪范传曰天忽变色是谓易常天裂见人兵起国亡天鸣有声至尊忧且惊皆乱国之所由生也　天镜曰天忽变色四夷来侵不出八年有兵
　　天鸣
　　京房易传曰天鸣必有杀行民流亡又曰万姓劳厥妖天鸣　天镜曰天鸣世主失不出十日　又曰天鸣主死百姓哭　河图秘微曰刘帝即位百七十日太隂在庚辰江充搆祸其变天鸣　晋元帝大兴二年八月戊戌天鸣东南有声如风水相薄京房易妖占曰天鸣有声人主忧　晋大兴三年十月壬辰天鸣至甲午止其后王敦入石头王师败绩元帝屈辱制于强臣既而晏驾晋安帝隆安五年闰月癸丑天东南鸣二年九月戊
　　子天东南又鸣是后桓簒位安帝播越忧莫大焉鸣每东南者葢中兴江外天随之而鸣也　晋安帝义熙元年八月天鸣在东南京房易传曰万姓劳厥妖天鸣是时安帝虽反政而兵革歳动众庶勤劳也
　　天雨禽兽　雨虫　雨鼈　雨骨
　　天镜曰天雨鸟兽主兵丧万民流亡　刘向洪范传曰天雨禽兽是谓不祥不出三年其下兴兵
　　洪范传曰人君不亲骨肉亲他人故虫从天堕地骨肉去也不救兵大起其救也立王公率同姓诸侯无偏党则灾消　又曰春秋者虫之灾也以罚暴虐而取于天下贪叨无厌以兴动众取邑治城而失众心虫为害矣文公三年秋雨螽于宋是时宋公以暴虐刑重赋敛
　　无度应是而螽也
　　天镜曰天雨鱼鼈为兵丧万民流亡洪范传曰天雨鱼龞国有兵丧
　　又曰天雨骨是谓阳消王者徳令不行佞人用不出三年有内争易飞候曰天雨骨师将破亡
　　天雨筋　雨膏　雨肉　雨锡　雨水银
　　洪范传曰天雨筋国大饥
　　又曰天雨膏如虫辅臣多贪之应也易飞候曰天雨膏其国有急
　　洪范传曰君无道暴虐天雨肉天雨肉天不享其徳将易其君　续汉书五行志曰桓帝建和三年北地雨肉似羊筋大如手时帝幼太后专政　魏志曰公孙泉将亡襄平北市生肉长围各数尺有头目口喙无手足而动喙摇占曰有形不成者其国灭
　　洪范传曰天雨爵锡如甘露着树木不出三年更政易主白者名甘露黄者为爵锡
　　天镜曰天雨如水银是谓刑枉不出三年兵丧并起亡国失土
　　天雨血
　　京房曰天雨血兹谓不亲黔首怨之不出三年亡其宗人　尚书中候曰夏桀无道天雨血　天镜曰天雨血是谓天见其妖不正者不得久处其位不三年兵起演孔图曰君过满七九则雨血　运斗枢曰偏任不移雨血漂流　京房易传曰王者不顾骨肉不亲九族天雨血二日　又曰血自天堕三年大兵　易飞候曰天雨血流染衣其国亡君戮　太公金匮曰唐尧克有苖问人曰吾闻有苖时天雨血沾衣有此妖乎人曰非妖也有苖诛諌者尊无功退有能遇人如仇故亡耳　京房易曰临狱不解兹谓进非厥咎天雨血天雨血者兹谓不亲宗有怨恐不出三年亡其宗佞人用功天雨血汉书五行志曰惠帝二年雨血于宜阳一顷所刘向
　　以为近赤祥也时大臣诛灭诸吕僵尸流血　又曰哀帝建平四年山阳胡陵雨血广三尺长五尺大者如钱小者如麻后三年王莽专朝诛贵戚
　　天雨羽毛　天雨金银銕钱
　　天镜曰天雨羽毛是谓兴人不常弃亡前后有丧不出九年兵马兴京房曰天雨毛邪人进贤人逃贵人走易飞候曰天雨毛羽其国大风　又曰天雨羽毛大人出亡　又曰天雨羽君徳不通逆于天下
　　天镜曰天雨金为兵丧万民流亡易飞候曰天雨金銕大兵入　天镜曰天雨金銕是谓刑余人君残酷好杀无违不出一年兵交于朝　京房曰天雨金银兵将兴失道之君当之【谨按史记秦献公十八年雨金】　易飞候曰天雨銕钱其国大饥
　　天雨石　雨氷　雨笠　雨杵　雨灰土
　　天镜曰天雨石为兵丧万民亡　京房曰天雨石为政者质信不施伪诈妄行国君死亡
　　易飞候曰天雨氷其国大疾
　　又曰天雨笠国大饥
　　又曰天雨杵其国大饥
　　皇甫士安曰殷纣暴虐天雨灰天雨灰色君有归来邑者　墨子曰商纣不徳十日雨土于亳天雨土君失封易飞候曰天雨土是大凶民人负子东西莫居其乡又曰天雨土是谓高土百姓劳苦而无妨土是谓高
　　社民劳苦繁于土功不安主外戚谋
　　天雨五谷　雨防　雨草木　雨梳　雨釜甑
　　天镜曰天雨五谷是谓禾不熟人君赋敛重数故示戒不出五年困乏军粮墨子曰天雨粟不肖者食禄与三公一位天雨黍豆麦粟稻是谓恶祥不出一年民负子流亡莫有所向　易飞候曰天雨五谷其国大饥　天雨黍为政者去大人出死他国三年有死将
　　又曰天雨防兵起四方
　　天镜曰天雨草是谓増福不出三年外国输糓　天雨草木为兵丧万民流亡　天雨木多风五糓伤　墨子曰国君失信专禄去贤则天雨草　易飞候曰天雨草国有残民破亡　又曰君谗臣不和天雨草木其歳民多兵死
　　易飞候曰天雨梳其国有权
　　又曰天雨釜甑其国大饥　墨子曰天雨釜甑嵗大穰
　　天雨絮布帛　雨蘖　雨墨　雨火
　　天镜曰天雨丝帛天下有兵丧不出六年兵起且乱又曰天雨布帛为兵丧万民流亡
　　墨子曰天雨絮其国将丧无复有兵
　　易飞候曰天雨蘖其君有咎
　　天镜曰天雨墨是谓隂谋君臣无道谗人进用不出五年君亡墨子曰天雨墨君隂谋
　　天镜曰天火烧国郭门其地有谋人欲发　又曰天火焰宗庙人君不谨敬淫佚又数犯冬令也　又曰天火焚朝庙社稷主有大殃国将亡【谨按后魏时造作宫室过度而频有天灾其后寻有兵乱】　又曰一条天火烧正殿此必人君不听諌戮大臣佞人持政　天火烧街有大兵　天火烧厩兵大起天火烧民舍兵方起　天火烧野五谷国将亡　天
　　火烧山阜百姓不安　天火烧万物天下分裂　天火烧牛马兵屠裂　天火烧水逆兵方起　天火焰大木木鸣呼是谓奸起六月霜降　天雨火为兵丧万民流亡　天妄下火焚烧是谓大殃民负子流亡　墨子曰天下火燔邑城门其邑被围　易飞候曰天雨火是谓大凶民人卖其子东西莫居其乡　又曰天官见师为祸司马必败【司马谓兵师也】
　　天殒石　天雨杂物　雨防　雨人
　　京房易候曰王者不顾骨肉不亲九族则天殒石　甘氏曰无云而雷石殒随地大可一丈围形如鸡子两头鋭名曰天鼔所下之邦必有大战伏尸数万不可救春秋僖公十六年陨石于宋五此时宋襄之应也望之是星至地为石其所无光荣之象也
　　天镜曰天雨杂物皆为兵丧万民流亡
　　天雨防是谓不祥不出三年天下兵兴
　　天镜曰天雨人无名字妄语言是谓凶殃不出十二年必易王








　　唐开元占经卷三
　　钦定四库全书
　　唐开元占经卷四
　　唐　瞿昙悉达　撰
　　地占
　　地名体
　　易曰天地贞观日月贞明坤卦曰牝马地类行地无疆象曰地势坤君子以厚徳载物　淮南子曰重浊者
　　淹滞而为地　説文曰元气初分重浊为地万物所陈列也　洪范五行传曰地者成万物者也　元命包曰地者易也言养物懐任易变化含吐应节故其立字土力于一者为地　圣证论曰孔昆云普天之下华岳列居河海所流丘陵坟衍总谓之地　素问曰积隂为地故地者浊隂　元命包曰地所以右转者气浊清少含隂而起迟故转右迎天【谓隂气也】　考灵曜曰地有四游冬至地上北而南三万里矣恒动而不止而人不知譬如人在大舟行而人不觉也　汉地理志曰保章氏掌天文以星土辨九州之地所封之域皆有分星以视吉凶
　　地数
　　河图括地象曰地广东西二万八千里南北二万六千里有君长之八极之广东西二亿三万三千里南北二亿三万一千五百里　诗含神雾曰天地东西二亿三万三千里南北二亿三万一千五百里天地相去亿五万里　广雅曰神农所治四海内东西九十万里南北八十一万里唐帝所治九州地二千四百三十万八千四十二顷夏禹所治四海内地东西二万八千里南北二万六千里　命厯序曰神农始立州制形　甄曜度曰四海东西九十万里南北八十万里　山海经曰帝命防亥步自东极至于西极五亿十选【郭璞注曰防亥健行人选万也】九千八百八步防亥左手把防右手指青丘　一曰禹令防亥一曰五亿十万九千八百步　纪年曰穆王东征天下二亿二千五百里西征亿有九万里南征亿有七百三里北征二亿七里　山海经曰天地之东西二万八千里南北二万六千里出水者八千里受水者八千里　博物志曰地祗之位起形于昆仑纵广万里髙万一千里神物所生圣人仙人之所集昆仑之东北地转下三千六百里有八幽都方二十万里地下有四柱柱广十万里有三千六百轴犬牙相举也　吕氏春秋曰凡四海之内东西有五亿九万七千里南北亦有五亿九万七千里　淮南子曰禹乃使大章步自东极至于西极二亿三万三千五百里七十五步使防亥自北极至于南极二亿三万三千五百里七十五步　古今通论曰夫地者厚三万里凡八极之广东西二十三万三千里南北二十三万一千五百里
　　地动
　　京氏曰地动隂高者为下下者为阳此人君俱进君子为小人同伦任小人为上宰置君子于下位此隂高而阳卑也故反也害及大人　河图秘征篇曰地之动大臣逆　雒书雒罪级曰土震不言众虐盛　尚书夏侯説曰地动大臣盛将有为下不静兵数动也　运斗枢曰地之动乱并孳羣臣蹷施【宋均曰蹷动也施放纵之也】隂讙哗又曰地震之异隂倍主　保干图曰地动下逆无阳自烛则退强臣诛大过免近戚　潜潭巴曰地动摇臣下谋上　运斗枢曰后族专权地动摇宫　春秋公羊传曰臣专政隂而行阳故地震　谷梁曰地动大臣盛将动有变【变谓反也】　夏氏曰地动民不安摇扰流移　刘向洪范传曰地动者臣不臣也臣下大贵也　董仲舒对灾异曰地者隂之类也动者后宫臣下专主之盛阳衰故致疾疫当制后宫齐御百官以救之　京房对灾异曰地者大臣之位当载安万民懐藏物类而动摇者此不欲为君载安万民动摇不安思欲簒杀也　京房传曰地动蹷城天下亡　天镜曰地动世主失不出千日京房曰地动蹷屋室人天下兵行　地移或西或东
　　不列王公此谓不公其行也　地动动牀木嵗大熟地动教令从臣下出必有流血饥亡　地动有赤水出司马戮　地动疾惊牛马禽兽变动天子失地　地独动于灵庙中及朝廷邑有乱臣且凶　国无忠臣地动不已　地比四五日动人主不安　地数动杀人贼臣暴　地以春动有音歳不昌以夏动有音人主有丧以四月动有音五谷不熟民大饥以五月动有音人主有丧民流亡以六月动有音少老多死嵗恶以秋动有音大兵起以九月动有音殃大以冬动有音人主有丧兵起以十月动有音邑有土功以十一月动有音其邑有大兵丧及民饥亡以十二月动有音其邑有兵行　地镜曰地动三年其国民流东西动十日以上必有兵地动千里是谓隂盛阳衰人君犯四时兴土功不出年国有丧　地动壊城郭宫室是谓隂道失四海有兵丧抱朴子曰军中地动必大战或有谋反　张衡上书
　　曰地动者民扰也　易坤灵图曰地大动摇世主之宫国不安　国语曰周幽王二年西周三川皆震伯阳父曰周将亡矣夫天地之气不失其序若过其序民之乱也阳伏而不能出隂迫而不能烝于是有地震今三川实震阳失其所也　史记曰周幽王二年西周三川皆震三川泾渭洛也伯阳甫曰周将亡矣天地之气不失其序若过其序民乱之也阳伏而不能出隂迫而不能烝于是有地震今三川实震是阳失其所而填隂也阳失而在隂原必塞原塞国必亡夫水土演而民用也土无所演民乏财用不亡何待昔伊洛竭而夏亡河竭而商亡今周徳若二代之季矣其川原又塞塞必竭川竭山必崩夫国必依山川山崩川竭亡之征也若国亡不过十年数之纪也　左传曰昭公二十三年八月丁酉南宫极震苌谓刘文公曰君其勉之先君之力可济也周之亡也其三川震今西王之大臣亦震天弃之矣东王必大克注子朝在王城故谓西王敬王居狄泉在王城之东故曰东王　汉安帝永初元年郡国十八地震地者隂也法当安静今乃越隂之职专阳之政故应以震动　汉献帝初平年中京师地震董卓以问蔡伯喈伯喈对曰地动隂盛大臣逾制之所致也公乘青葢车逺近以为非宜为先是山东豪杰并起卓惧乃徙天子都长安燔烧洛阳宫室自为太师号曰尚父乘青葢车金华爪画两轮故諌之卓乃更乗金华皂葢车　地镜曰地动而折有急令近臣谋主兵革兴
　　地坼
　　秘征篇曰三公秉执卦录在心则地坼　考异邮曰臣恣地裂坼　汉含孳曰大夫专权兵陵地坼　海中占曰主好听谗言废置大臣女子为政刑法诛杀不以道理则地坼　京房对灾异曰隂倍阳则地坼臣叛君则义废此人君不亲上下不厚致此灾也不捄则骨肉相残父子分离羌夷叛去　　演孔图曰地坼隂畔不静阳不施臣下专恣故天下以谋去主　潜潭巴曰地裂下分威执曰臣不臣　汉书曰和帝永元七年赵国易阳地裂　京房易传曰地坼裂者臣下分离不肯相从灾及王公　张衡上书曰土裂者威分月令曰季秋行冬令则土地分裂　尚书説曰黄帝相亡则地裂京房易妖占曰隂倍阳地分坼　又曰地分下叛主
　　贤明者退不肖者进　又曰地劈大者此谓兵起天下分离长一里以上及成谷其中有水且至所谓地劈者坼也　又曰地劈于邑城毁废劈于邑朝天下有大兵其邑独亡春夏无伤劈于朝廷邑分离为数乡劈于宫殿室邑社稷灭亡劈于社稷乃大祠其下邑有大殃劈于丘塜下民大死亡　抱朴子曰军中地裂急徙居不则军败　地镜曰地裂劈臣下有分离若在城门骄臣从中起邑有谋兵地裂朝廷分其乡部地裂社稷天下有大兵地裂市里居家不出三年大兵起国有忧王道中忽坼不出四年王道絶有分天地居地分裂一里以上或山阜破丘有水天下流亡地劈有音及见杂物形若于朝廷宗庙丘社道中咸为兵乱国乱地坼有声天下不安国分急兵起地夏裂一丈以上杀五谷秋裂民流亡冬裂大凶兵起国主亡　京房易妖占曰地以正月劈不伤嵗以二月劈人主吉嵗乐以三月劈嵗熟吉以四月劈人主吉嵗熟五谷登以五月劈五谷收以六月劈此嵗定以七月劈此惊骇兵起发以八月劈兵大作民流亡以九月劈煞兵行人主恐亡以十月劈有亡邑有兵以十一月劈民不安兵大作以十二月劈人主大降将凶　潜潭巴曰地鸣而坼君不专政臣叛作易坤灵图曰黄之人精兵起地大裂土化为人　易妖占曰地劈有状掌掌阑阑此兵急邑分有音哅哅乱天下不安传驿相从　地分坼军破将急出去不可止汉阳嘉二年六月雒阳宣徳亭地坼长八十五丈时李固对防以为隂类专恣将有分离之象上帝以戒陛下
　　地陷
　　地镜曰地自陷天王亡地　书纬运期授曰赤帝亡五郡陷　秘征篇云邑之沦主势夺　运斗枢曰邑之沦隂吞阳下相屠　潜潭巴曰天子无深凿地深则民苦邑反沦而下　保干图曰地沦山亡之兆乱如涂祸漫漫　地镜曰地无故自下天下乱兵大起　易妖占曰地自下其君亡　又曰家无故宅自陷下此必人亡其邑君矣　地镜曰地陷没入人君为臣下所擒　异苑曰晋武帝太康五年宗庙地歘陷无故梁自折凡宗庙所以承祖先嗣承世不利安居摧陷是缥絶之征也京房曰山无故自下陷天下兵作　晋太康八年七月大雨殿前陷方五尺深数丈中有破船　京房妖占曰地以正月自下且有大事以三月自下水月火至以五月自下不吉天下有兵民分离乡以六月自下大水且至多不常以七月自下天下兵大行以八月自下天下大摇民多行以九月自下天下有亡主以十月自下天下有兵以十一月自下有水且行以十二月自下大水且移者伤　地镜曰春地陷有大水鱼行人道夏陷兵起国分有非常水秋陷有大兵冬陷有兵水
　　地燃
　　京房易传曰火出地其国大出水其君死　述异记曰姚兴永和十年华山东界地燃广百余步草木烟枯井谷沸竭置生物皆熟民残之征也晋惠帝光熙元年五月范阳国北地燃可爨至九月而骠骑范阳王司马虓薨十一月惠帝用食而崩懐帝即位太傅东海王司马越杀太宰河间王司马颙专柄朝政又寻死遂泪永嘉之乱海沦殪越之乱副亦皆殄灭石勒焚越之尸此其应也　前秦录曰初秦之未乱也闗中大燃无火而烟气大起月余不灭　慕容熙光始四年辽东新郡地燃五年八月为辽西太守邵顔聚徒反至九月败诛熙建始元年正月华阳郡地燃是嵗熙僣号之七年也其年五月为尚书郎苻进谋反事觉诛至九月熙出逸妻瘗进余党推之贼高和为主据城反熙驰还不得入遂逃不免为和所诛后三年宋高祖平齐冬尽坑其众二燕并灭慕容氏殱焉此皆不祥之应也
　　地鸣
　　地镜曰地中哅哅有声人君好兴兵相攻　潜潭巴曰地鸣有声天子不知国政任妇人　地中有声洞洞者邑亡　京房易候曰地中讻讻若嗷嗷为凶祥所爱子死邦有殃
　　地生毛
　　地镜曰地忽生毛天下乱兵起　易妖占曰地生毛百姓劳苦　史记曰赵王迁时人讹言曰秦为笑赵为号以为不信视地之生毛后五年地果生毛七年而秦灭赵
　　地呕血
　　地镜曰地出血为兵乱国亡　地忽生血国将虚　潜潭巴曰地呕血祸之极效也　地镜曰地无故赤如燃兵大起　河图曰地赤如丹血流泛泛　易妖占曰功臣戮厥地生血　王隠晋书曰祖约为豫州府内地皆如丹其后果凶　京房曰地生血贼必来攻凶急去勿留
　　地出光
　　地镜曰地忽生光如火照忧国危亡　潜潭巴曰地生光女谒行　地忽生光小人进贤人灭【注云近验敬晖桓范等被逐而小人用事于时洛阳城东白马寺侧地光如镜行者影现】　京房易候曰不顾骨肉不亲九族厥徳已衰地出光
</div>
    <div class="pagination">
<a href="唐开元占经_page3.html">上一页</a><a href="唐开元占经.html">1</a><a href="唐开元占经_page2.html">2</a><a href="唐开元占经_page3.html">3</a><span class="current-page">4</span><a href="唐开元占经_page5.html">5</a><a href="唐开元占经_page6.html">6</a><a href="唐开元占经_page7.html">7</a><a href="唐开元占经_page8.html">8</a><a href="唐开元占经_page9.html">9</a><span>...</span><a href="唐开元占经_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
