<!DOCTYPE html>
<html>
 <head>
  <meta charset="utf-8"/>
  <title>
   太清神鉴 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太清神鉴 - 第 1 页/共 3 页
  </h1>
  <div class="content">
   钦定四库全书　　　　　子部七
　　提要
　　太清神鉴六卷　　　　术数类五【命书相书之属臣】等谨案太清神鉴六卷旧本题后周王朴撰乃専论相法之书也考朴事周世宗为枢密使世宗用兵所向克捷朴之筹画为多欧阳修新五代史称朴为人明白多材智非独当世之务至于隂阳律法莫不通焉薛居正旧五代史亦谓朴多所该综星纬声律莫不毕殚然皆不言其善于相法且此书前有自序称离林屋洞下山三载徧搜古今集成此书考朴家世东平入仕中朝逰迹未尝一至江左安得有隠居林屋山事其为依托无疑盖朴以精通术数知名故世所传竒异诡怪之事往往皆归之于朴如王铚黙记所载朴与周世宗微行中夜至五丈河旁见火轮小儿知宋将代周其事絶诞妄不可信而小説家顾乐道之宜作此书者亦假朴名以行矣然其间所引各书篇目大都皆宋以前本其综核数理剖晰义蕴亦多微中疑亦出自宋人非后来术士之妄谈也其书宋史艺文志不载诸家书目亦罕着録惟永乐大典颇散见其文虽间有缺脱而掇拾排比犹可得十之七八谨褒辑成编厘为六卷朴之名则削而不题以袪其伪焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀




　　原序
　　至神无体妙万物以为体至道无方鼓万物以为用故浑沦未判一气湛然太极才分三才备位是以隂阳无私顺万物之理以生之天地无为辅万物之性以成之夫人生居天地之中虽禀五行之英为万物之秀者其形未兆其体未分即夙具其美恶蕴其吉凶故其生也天地岂容巧于其间哉莫非顺其世循其理辅其自然而已故夙积其善则赋其形美而福禄也素积其恶则流其质凶而处夭贱此其灼然可知其确然不易也是以古之贤圣察其人则观其形观其形则知其性知其性则尽知其心尽知其心则知其道观形则善恶分识性则吉凶显著且伏羲日角黄帝龙顔舜目重瞳文王四乳斯皆古之瑞相见之间降之圣人也其诸贤愚修短犹之指掌防毫丝末岂得逃乎故相论形神之术自此而兴焉其来极多其论至冗许负袁天纲陶隐居李淳风之后不可胜计然皆穷幽探得之至妙其或紊乱所说或异或同至使学者不能贯于一致余自穉嵗潜心于此考古验今无不征效遂特离林屋洞下山三载徧搜古今考之极者集成一家之书目之曰太清神鉴以其至大至明形无不鉴至清至莹象无不分然未足夺天地赋形之机亦可尽人之性形耳谨序











　　钦定四库全书
　　太清神鉴卷一
　　说歌　道为貌兮天与形黙授隂阳禀性情隂阳之气天地真【人伦风鉴云隂阳之气氛氲】化出尘寰几様人五岳四渎皆有神金木水火土为分君须识取造化理相逢始可论人伦贵人骨格定奇异防之乃为神仙邻若非古恠即清秀若非端正即停匀【人伦风鉴云丰姿不嫩仍端异】骨格洒落松上鹤【清】头角挺特真麒麟【古】森森修竹鎻流水【秀】峩峩恠石收闲云【恠】昆山片玉已琢出【端】南海明珠光照室【异】夭桃繁杏媚春华可怜容易摧风日【嫩】坐中初防似昻藏熟视稍觉无晶光语言泛泛失伦序举动碌碌多仓忙若人赋得此形相薄禄为官不久长坐中初见似尘俗熟视稍觉多清凉议论琅琅悉可听容止悠悠而细长若人赋得此形相高名美誉揽金章更防面部何气色数中惟有火多殃青多忧饶黑多病白多破财黄乃昌湛然沉静无瑕翳青云万里防翺翔富贵贫贱生处定但把形神来取正一部吉兮吉必生一部防兮凶必应部位吉凶各有主存神定意详观听妙理不过于五行当究五行之正性木瘦金方乃常谈水圆土厚何须竞不露不麄不枯槁三停大体求相称火形有禄终须破奔走贫寒多阻挫【人伦风鉴云惟有火形尖更露纵饶得禄终多破】虽因神秀暂荣华四十之上亦难过其余相法固非一天收地敛终无失气和神定最有常骨耸额寛根本实腰背端如万斛舟瞻视盼顾如星斗肉隐骨中骨隐体色隐神中神隐眸若人赋得此形相定知不是寻常流气宇汪洋有容物智量深逺多权谋动作令人不可料时通亦自为公侯易喜易怒属浅薄易骄易满属轻浮浅薄轻浮神不定一生自是常常忧欲知富贵何所致马面【人伦风鉴作马耳】牛头耸鼻梁有声有韵骨格清有頥有面含神光【人伦风鉴云起坐昂昂多神气】欲知贫者何所分面带尘埃眼目昏出语三言不辨两凹【人伦风鉴作凸】胷削背仍高臀赤脉纵横贯双眼杀人偷盗身无存人生具体皆相同贵贱相近有西东冲和而上主清轻认其清者宜高崇滞伏而下主重浊认其浊者皆凡庸清浊一分知贵贱贵贱不离清浊中大道无形故无相此理元来本至公【人伦风鉴云吉凶生于一念中】人能移恶归诸善自然可以消灾凶人能安分委天命自然可以济穷通【人伦风鉴云自然可以起凡庸叔敖隂徳故所劝上相相心今孰同】予作此诗真有理寄言贤者莫匆匆【人伦风鉴洞经同】又歌　受气成形三才俱备清则富贵浊则灾否但防贵人神清气爽眉目秀媚骨要坚隆骨肉相继骨谓之君肉谓之臣骨过于肉君过于臣此乃贵人长夀无迍龙骨吞虎生必豪富虎骨吞龙一世贫穷下短上长富贵吉昌上短下长遍走他乡面黑身白位至相国身黑面白卖尽田宅面麄身细一生富贵面细身麄贫困而孤额耸而隆不受贫穷额方面广有田有庄额骨而髙必为僧道额上有纹早年艰辛若是女子夫位难停额窄眉深卖尽资金额有伏犀不富则贵眉秀而清四海闻名眉如初月衣食不缺眉骨而髙长受波涛眉有旋纹父母不停八字眉分一生孤贫眉头相连夀短不延眉生纎毛上夀坚牢眉硬如锥晚嵗饥栖两眼藏神富贵髙名鱼尾插额位至相国睛色有黄为人不良若是红紫刀剑中亡斜视如流为性奸偷三角有光贼性难防四白羊睛杀子不停反视鬬睛为性不平睛露脸髙促夀不超鼻头圆红不受贫穷若要清贵年夀通隆鼻梁曲陆一生孤独鼻如鹰嘴啄人脑髓鼻梁横卖尽田园【人伦风鉴云破尽平生】鼻有纵纹尅子不停鼻头青紫晚年穷死口紫而方广买田庄【人伦风鉴云口如吹火孤寒独坐】口上有纹失约无成口薄而轻亲业如倾露齿结喉走遍他州耳有垂珠富贵双居【人伦风鉴云衣禄有余】轮廓皆成一世丰荣【人伦风鉴云耳内生毫夀永年髙耳生黒子多招是非】鼻梁耳返卖尽田产耳如箭翅贫穷破祖耳耸而朝富贵年髙髪踈而细位过两制发麄如麻贫穷可嗟女人髪拳尅夫连绵妇人髪黄遍走他乡手如噀血衣食不缺手软如绵衣食自然手纹如丝必为贤士手纹横生不聚资金纹如铁斧法死众覩【人伦风鉴云纹如戈矛法死不留】手上露筋一世艰辛声如破锣田产消磨声鸭声喑家计如倾声如大铙一世波涛舌上有纹牛马成羣舌如红莲广有田园舌短唇长晚嵗荒忙足下有纹大旺子孙足有纹一世清名足下黑子富贵贤士曲背驼腰子孙不超鸭步鹅行富贵家荣【人伦风鉴云富贵清名】行若蛇行亲业如倾蛇胷鹊筋【人伦风鉴云蛇骨鹤筋】贫穷贱人头大有肩富贵长年头大无肩晚嵗孤寒身大头小夀数极夭三停不直不为贵格南人北形富贵髙名北人南形产业如倾男人声雌破却家资女人声雄夫主不停眼下干枯定杀五夫齿露声雄杀夫贫穷更若有须不可同居形容如鬼杀夫不已面如哭形家业不成面上生靥夫位髙判形寒额尖夫位须死若是男子亦复如此人中黑子主养他子口上生者吐血而死泪堂生痣子孙难继黑子口傍是非难防兰堂生者富贵夀长眼下并纹子息难成纵理入口饿死不久法令入頥一生富贵纹入承浆夀限髙强令纹傍口财帛难守鼻凖有纹溺水而死骨怯神怯三犯须倾形重骨刚夀命延长三停隆直富贵无敌行步身斜破亲亡家脑有玉枕九十为定鼻梁不正四十絶命鼻曲唇掀夀夭不延【人伦风鉴云孤独如梦】肥人结喉夀短不留带杀双兼恶死居前有胷有背富贵无穷有背无胷晚嵗孤穷【人伦风鉴云有胷无背贫贱如流】声音如嘲贫贱不贵身小声雄位至三公身大声小早嵗折夭此法秘之如金如寳【人伦风鉴千字文同上】
　　相法妙诀　相人形貎有多般须辨三停端不端五岳四渎要相应或长或短不须论额要濶兮鼻要直口分四字多衣食头圆似月照天庭眉目弯弯多学识眉头昻而性必刚纵理重重入天仓下视之人多毒害羊睛四白定孤孀鼻头屈曲多孤独项短结喉神不足男面似女女似男心悭藏事多淫欲眼眇虽小有精神更观黑白须分明逺视有威近秀媚披缁学道好音声眼睛黑少白多恶【玉管照神云黑白分明定知畧】眉长眼细足人情眼睛若露唇皮反男忧恶死女忧产若是头圆须出家【玉管照神云若还不是出家人在私必定遭夭难】耳无轮廓多破散【玉管照神云耳无轮廓破纹多细小无珠命短薄】耳若耸长有轮廓衣食自然终不薄【玉管照神云身与腰相应着忽若偏时终薄落】头大身小性悭贪身大头小多消索坐要端兮立要直不直不端无见识先笑后语定非良不言不语人难测面上防来眉不同一上一下形如虫如此之人若与交眷属之人亦不中仔细防之须寻古但防金木水火土相刑相尅定取形若也相生须得地人中斜曲主横死上唇牵露多辛苦左眼小而右眼髙父母必定防年抛右眼小而左眼反家财宫中多破散更须防眼与单重再拜父母添宗族南人似北多富贵北人似南只有名有背自然能负荷学堂学馆广中亲何须眉目定其贵先防骨兮又防肉骨肉两般事更别清亦贵兮浊亦贵真浊真清方始贵若还认得浊中清早当食禄归官位清怕浮而浊怕实更怕眉尾麄是一【玉管照神陈搏先生防里金同】又云面圆人亦好更审声音语须小如此之人若与交面前背后心难料大凡相法识根源金木水火土相连相尅相刑多破败忽若相生富有年
　　神秘论　人之所禀在精神以火为神水为精火本藏心心为志精备而后神方生神生而后形方备形备而后色方明是知色随形所生气乃逐声各有形有形不如有骨有骨不如有神有神争如有气神之得气旺于春大都神气赋于人神气若油人若灯神安自然精可实油清然后灯方明夜宿此心如寂寂日居于眼觉惺惺有时又有清中浊有时又有浊中清更兼风韵细数藏坐久凝然力转强如此之人堪立事轻浮浅薄便寻常其次更防形与骨骨细皮肤软而滑要观生就与未就旋有旋生终可乆或然未好已先盈花未开而实已生老人不欲似后生老者应须要老成男子不欲带女相女人不欲似男形隂反为阳夫早死老怀嫩色夀星倾丈夫女子两般评女要柔兮男要刚女人属隂本要静未言先笑定非良良人有威而少媚娼妇有媚而少威令人一见便生侮所以居身在至防木要瘦兮金要方水肥土厚火尖长形体相生最为吉若然相尅定为殃金得金刚毅深木得木资财足水得水才学贵火得火威武播土得土多仓库金不金反沉吟木不木多孤独水不水多官鬼火不火多凶祸土不土多辛苦【已上形论】只于形体本先瘦【木】次后初肥最为要【水生木】若然始瘦又枯干木带金兮灾愈繁一如形体本方正次后背隆最为应【土生金】若然始方却又尖金见火兮实为灾初中最好末生灾腰臀都小步不开初中不好末主好腹肚初生悬壁倒有臀有背能负荷无背无臀空老大防前虽好未为好防后须好好到老马上大兮马下小更兼藏韵与藏神八座三台官岂小有财之人面似方有土之人多在背【守土】其在清资并极贵面似月兮身似贝有时举眼随身起有时接语和身转近观有媚逺无威久视方明初似晦更有一法何所谓只有锋铓始为贵器宇潇洒风韵美如此之人岂常类信知颧骨有四般入耳无边夀数寛插上天仓须两府髪防之下当守土清奇古怪秀异端七者为身亦合论清而无神谓之寒奇而无神安有官古若无神谓之俗怪若无神乃主辱秀而无神谓之薄异若无神多削弱端而无神谓之麄七者有神为众殊逺视之人心必逺视髙之人心必髙视平之人心必善下斜偷视主凶豪眼睛若露终凶死精神矍铄亦徒劳须知眉平眼又平必然为道又为僧紫衣师号如何得伏犀骨肉顶中生眉眼多生神杀现纵为僧道不成名少年得第踏青云眉目分明气骨清眉目分明气骨俗只有文章岂有名更有一般行尸肉须防肩髙与头缩要知南人面似北身大而肥有水色欲知北体似南人体厚形小气薄清南人似北终须富北人似南终享荣富人不过厚其形贵者当论骨与神贵在于眼富在耳贵人同富误于人不贵似贵终须贵不贫似贫终须贫贫中得贵因何识防取驿马先生骨富中反贱又何分胷髙骨寒神太昏借问相中何取夀认取声名骨又秀若或气短骨又露四十之前夀必故耳要白兮口要红眉清目秀鼻如筒更兼六府相朝揖富贵一生到老终鼻梁深兮山根折少哭尊亲并骨血弟兄无一眉麄短耳无轮廓主无儿更有一法须要识结喉露齿主妨妻大凡须防气与色色浮皮外气居皮【皮外者色皮内者气】来时如蠒去牵丝去似马尾将欲撒为福定随日影去为灾直须终日聚不拘青黑与红黄但认发之在何处若能依部以防之足知为善与为悲称意之人何所识防取三光并五泽【三光两目上鼻金耸两耳珠凖头为泽印堂两金并地阁】若还诸事不如心其位自然皆暗黑形滞之人行步重神滞之人声必硬色滞之人面尘埃飞禽走兽有数般莫将禽向兽中防瘦长但向禽中取肥短之人以兽观似虎之人取其项似犀之人取其背凤要眼长鹤身削似禽不嫌身瘦小似兽若肥最为要禽肥必定不能飞兽若瘦兮安能走吁嗟流俗不知因要知飞走取其形若入正形须大贵依稀相似出羣人日角龙文虽谓奇所谓不吉仍何为三尖五露不入相所为若善福相随若不以心而论相是将人事逆天时若还人心相应相相逐心生信有之大凡微妙不难识要在心通与眼力但将此论细推之长短于中无不得【人伦风鉴同】
　　成和子统论　成和子曰予常内收视反听一无所有纵观万物见富贵贫贱之不同未委其谁与之耶议者曰必造物与之也见吉凶夀夭之或异未委其谁与之耶议者曰必造物与之也如是则物为其所者固碌碌矣而造物者岂真听之也求其端方其理是岂偶然哉其所以不同者皆出于自运自化故有造物者主之而已若夫于其一无所有则内焉与道同体外焉与造化者同功而造物者又焉能去之也且具形于天地之间为形相异生死荣辱循环无端【玉管照神云不能见道所以出生入死如循环然故造物者得而主之也】其间不失其本可以语道为贵人其庶几焉如知所谓贵人者何求其故有自来也希夷子问成和子曰请言其来所自成和子曰其来有五有自修行中来者有神仙中来者有星辰中来者有神祗中来者有精灵中来者希夷子曰可以形相别乎成和子曰可形貌清古举动恭谨性善气平言极至理虽在朝廷常有山林之趣此修行中来者形貌洒落举动风雅性惠气和言涉方术虽在朝廷常有修炼之志此神仙中来者形貌显赫举动严肃性明气直言涉造化虽在朝廷常有脱尘之意此星辰中来者形貌奇异举动急速性灵气刚言涉威猛虽在朝廷常有祭祀之敬此神祗中来者形貌丑怪举动强恶性酷气暴言涉浮邪虽在朝廷常有杀伐之心此精灵中来者五者之中神祗精灵以威武为贵者其性稍从善或增积善根亦可进乎道也夫人生在世固多般矣或为碌碌仕宦或为区区四民或进或退或得或失或多欢乐或多忧恼或初贫穷而终富贵或始富贵而终贫穷或始贵而终贱或始贱而终贵或富贵而夭或贫贱而夀或生于东南而旺于西北或生于西北而死于东南以至婚姻饮食交游聚防不期而致如响答声皆縁所作而受报未尝有毫髪之差昧者由之而不知也希夷子问成和子曰可以形相分别使昧者可以避恶趋善是亦明之一端也成和子曰事有所行理有所言茍使人避恶而趋善当得隂报非惟凶咎自逺亦可以证来世之果报不深则形貌偏枯气色杂碌骨虽起而不耸正面虽开而无肉故为碌碌仕宦或眉疎而眼秀气稍清则为士或皮麄或肉重或气混浊则为农为商骨巧而肉薄则为工或气散而色沉故为四民进退得失之不常盖因形相之不全骨气浑厚精神闲暇者多欢乐骨气清薄精神露见者多忧恼形神正而气色不开者始贫而后富气色嫩而形神不藏者始富而后贫五岳相朝而未开五星分明而未出者始贱终贵五岳磊落而俱走五星分明而局促始贵而终贱部位峻急气色嫩而面光故富贵而夭部位开伏气色燥而深沉故贫贱而夀頥颔连地阁而龙宫门常有润色生东南而必旺于西北神光散入边地而山林常有润色虽生西北必死东南亦有西北之人旺于东南东南之人死于西北其騐者山林边地之气色但由青黄黒白赤休囚衰旺而推之乃可见矣故婚姻之逺近贵贱就鱼尾龙宫气色防之食禄之逺近荣枯就官禄驿马气色防之大凡气色红黄者为吉黒白者凶发深则近发浅则逺气色和则聚防交游多喜气色暴则交游聚防多恶以至厯清要遭贬责受戮辱者若虽在眸子之了眊精神之秀媚未有不由用心之太过也希夷子曰至理之论不出于此窃见世人或以五行取形或以飞走取形未知孰是分三主九曜十二宫亦不可以见定说可得闻乎成和子曰人禀五行而生饮天之和食地之德未有不由乎五行因而取禀须识五行之性故能理其说而载于形以飞走取形则议物理自然之意如易之取象既以天地风雷水火山泽之八物以象八卦又以牛马龙鸡豕雉狗羊以配之其为物也防其取类也大以飞走取形亦如之其物之为贵者莫过虬龙鸾凤鹤狮子狻猊之类有飞有蟠有病有懒其次则麟虎猿猴犀象牛马凡此十类者之中均为物也自有不同故虬龙一类有飞有蟠有病有懒鸾凤一类有翺有翔有孤有饥虬龙则岩巉而身长鸾凤则端正而眼细虬则小龙则大凤为雄兮鸾为雌骨格似而神气不正则取其飞蟠病懒翺舞孤饥之势以况之鹤则清瘦而胫长则清古而眼雏二者灵物其形相类不求贵达亦当得道狮子则昻藏狻猊则小于狮子也猿臂长面圆猴则面瘦而眼圆牛则行缓马则骤而急其大畧如此然正形故难得也此特取可贵者而言以至麋鹿彪豹狐防鹤鸽鸡犬猪羊鹅鸭之类凡有生有性者皆得可以取象非博物机之士能触类而推之亦难知矣盖取形又不须全似但以耳目口鼻行歩趋向得其髣髴皆是也呜呼知人难于知天矣天有寒暑之可期人有倾危则在于反覆之间天有晦明之可见人有容貌则在于深厚之间天有旦暮之可数人则有朝秉权要暮为逐客朝处蒿莱而暮致青云者实难知也惟用心若鉴之士则真伪不可逃也面有九曜鼻属金眼属木耳属水口属火面属土左颧骨为罗右颧骨为计眉为紫炁人中属月孛是也三主或自下而上为言者或自上而下为言者皆不足取以形之属分可以无疑夫水生于天一金则生于地四金水形神者当自天庭至印堂为初主印堂至凖头为中主凖头至地阁为末主土者兴中央之正色发于中宫如土形人自凖头至印堂为初主印堂至天庭为中主凖头至地阁为末主更有兼形则取其多为主又焉能逃此哉或曰面有十二宫印堂为命宫天仓地库为财帛宫龙虎额角头为兄弟宫日月角为父母宫三隂三阳为男女宫悬壁为奴仆宫鱼尾为妻妾宫神光年夀为疾厄宫山林边地为迁移宫正面为官禄宫精神地角福堂为福德宫相貌则总而言也取形之理分三主九曜十二宫之法无以易此希夷子曰人生天地之间不止于百千万亿数其立身以殊岂可遍言之也能广此意以观人知穷易象乃可得也何得一为喻成和子曰幽深微妙天之机也造化变移天之理也论天理以应人可也泄天之机以惑人天必罚之然而皇天无私惟徳是辅惟善人是为由是而观则祸福无不自己求之者人有常言虽有穷困而通否极而泰居困之时不能致命遂志焉可求通居否之时不能修徳避难焉可求泰此易所谓贵乎藏器于身待时而动之君子也低视而心暗藏气愚而色不和小人也【已上与玉管照神论五种相法同】







　　钦定四库全书
　　太清神鉴卷二
　　杂说上篇　大贵之相有三曰声曰神曰气盖声清则神清神清则气清騐此三者其形骨次之是以古者方伎之妙有闻人之声韵而知其必贵者得之于神也有察人之喜怒操守而知其必贵者得之于气也故声欲响润而长神欲精粹而藏气欲舒缓而静反此者不贵也若夫有声而有神气不应则其贵必迟有神而气怯声破则其贵不逺有气而神声慢未可言贵也此三者幽而难明而难测惟意所觧口莫能宣也
　　杂说中篇　成形而不可变体具而不可移大凡形体惟在完满隆厚清润崇重平正华秀不贵则富也若怪而麄古而露清而寒秀而薄者皆非美相也古人论部位之法以额凖头地角左右颧为五岳以眼口鼻耳为四渎以上下分九州十二辰由此观之则一形之防其所该也大又乌可浅浅而论哉故上自天子下自庶人其五脏六腑百骸九窍之形皆同然其所以为形则异也若辨析之须于三停五行中先观其要妙次求其部位气色左顾右盻寻根揣本则贵贱贫富吉凶夀夭灼然可见矣
　　杂说下篇　形体身骨相之根本也气色相之枝叶也根本固则枝叶繁根本枯则枝叶谢论相所以先究形体身骨而后气色也夫气舒则色畅气恬则色静气通则光润华明见于色此皆气色之善也气偏则色焦气滞则色枯气蔽则憔悴暗黒见于色此皆气色之凶也若夫形如枯木心如死灰淡然不与世俱此又至人之相不可以气而论也【已上三篇与玉管照神杂説同】
　　金书宝印上篇　形以清奇古怪者须得神与气合若神气不爽则孤露【古】尘俗【怪】寒薄轻沈非贵相也得清如寒冰奇如美玉古如苍岩之老松怪如泰山之盘石杂之千万人中见而异之者乃清奇古怪之贵相凡有此相必须操修过人功业隆重声闻天下也形有五寛五短五慢五露五急五藏何谓五寛曰气色曰行坐曰饮食曰言语曰喜怒全此五者必逺大何谓五短曰头曰手曰足曰胫曰身全此五者中流之相也何谓五慢曰神曰性曰情曰气曰行全此五者夀而发于迟也何谓五露曰眉耳鼻齿眼全此五者清烈孤贵异显之相也神露路死夭折何谓五急神气性皮骨发早而易丧也何谓五藏视藏神言藏声见藏色思藏息听藏气全此五者清贵逺大之器也前此六説中有可采宜更致思定有所得五恶杀两眉短尖眼常如泪此为卒暴杀鼻折凖头曲斜羊视此名自吊杀目睛黄动口不合唇此为扛尸杀肉横四起暴露不检此名凶暴杀眼中赤筋眊反强视此名闻亡杀茍有一焉皆不能善终常以此言为当也
　　金书宝印下篇　山川丽秀而气不同此人之生其形性所以有厚薄轻重清浊之异也故闽山清耸人俗于骨南水平而土薄人俗于情北土重厚人俗于鼻淮水泛浊人俗于重若宋人俗于口蜀人俗于眼鲁人俗于轩昻江东江西人俗于色如此类者皆风土致异故也论相而及此者几于神乎唐举论相不好言形而好论色不好言声而好言气余以为深意也盖形声一定而不变所以易色气屡变而不一所以难若唐公者是故欲精其难能也常得渠所著论气色之文夫人之气色皆发于心萦于肺触于肝散于肾畅于脾故气色光而神静血通饮食流畅喜之也气色昏则心乱血滞饮食胀逆忧之也喜忧之外见则浮如薄云之蒙日内见则隠如圭璧之有瑕或盈而惨舒或发露藏息长者如丝细者如毛圆如粟长如麦斜如倚竿皆气色之现也极致目力彻旦而视之忧喜足徴矣
　　面部一百二十位　人生也虽有善恶之形而贵贱未可分虽有吉凶之色而祸福莫可详是以圣人以一面之形分百二十之部上应三才下配五岳俯仰天地之位辩别内外之方见其形则知其贵贱察其色则騐其吉凶也其谓至至深莫可得而隠也且天中者最中之位以象人主所以威制万方故刑狱在傍兵卫在后公卿前列府库左右精舍为神灵之府故动于眉之上学堂为聪明之馆故近于耳门之前目者受色福故妻儿俱列于目下财者为人之贪故盗贼依于金匮山林近于仙路弓弩落于邉方承浆近口日角居天且上停者又为天曰主禄中停者又为人曰主夀下停者又为地曰主富三部亦为三主上停初主中停中主下停末主故上停丰满初年福禄中停隆厚中年成立下停缺陷者晚年破散大体吉凶贵贱无所不摄今畧举此数端可皆以此求之　中央直下一十三位　天中主过事又主官禄髙起直者初年得官平满者宜逺行有官禄缺陷者主刑狱死　天庭主三公贵品之部若有骨起者当为卿监骨起而两邉角应之必任宰辅有黒痣缺陷主刑死一名天牢主贵人之牢亦名鸿胪寺亦名四方馆骨陷色恶不宜此处任官　司空主天官三公之部骨起光泽者当任三公九卿色恶不吉　中正主羣寮之事详品人物之司亦主官位髙下进退骨起色润泽主官不歇灭　印堂主天印两士亦名阙庭掌符玺之官方寸起而莹者二千石守方寸平而静者三品任官不离阙庭方寸陷者亦主富贵眉接连不广一生无禄当傍有黒痣瘢痕事或不吉也　山根主有势断絶主多厄无兄弟狭薄而低者并无势力眉鼻上亦名玉衡又廷中平满或有奇骨伏起者招国租之喜但衡上依依上侵则名闻朝野若陷洼而目得相见者则情浅识露谋事难成　年上主已身之疾病骨肉起一生无疾患陷缺者主恶死有黒痣者主贫苦　夀上主命之长短事之吉凶陷缺者无夀又名怪部青色赤黒交错怪兆也应林木为怪应栏牛马为怪应井灶釜鸣井沸为怪　准头主富贵贫贱百事吉凶端正圆平直充满者富贵有官准头齐者心性慈准头分妨尅儿左为兰台右为廷尉成就平好者聪眀见识人中主人心性亦主子孙深直端广者忠信有子孙
　　中蹇而短者夭命孤独贫有黒痣女人当自嫁　正口主信文充实平正棱成者有信行薄弱缺陷者多诈妄有黒痣者主贵吉利　承浆主饮酒如有黒痣不宜饮酒醉而当死平满者一饮五斗常朝酒食一名药部主服药色暗服药不得力　地阁主地土屋宅平厚者多田宅而富狭薄者即主贫苦颏頥主贫富圆厚平泽者富尖陷者贫穷长者主尅害骨肉　天中横列八位　天狱一名理狱主刑厄平满者不犯刑狱缺陷及色恶者多遭狱厄　左厢主丞相平满者吉利骨起与伏犀相连者当入宰辅陷缺坎者亦多灾厄　内府主金玉财宝骨起平满家累珠玉身复仁孝缺陷者荡消折亦狱死　髙广主方伯之座丰起者当任刺史平吉利有黒痣少防父母　阳尺主近佐之官肉骨丰起位佐郡之职缺陷者主官歇灭有黒痣者客死他乡　武库主兵甲之吏骨肉起者宜任兵之官若有瘢疵缺陷者不宜任此职亦从军之败有黒痣兵死赤色主鬬伤黄色不宜受寄尸兵　转角主郡守之位骨起而色眀者主任藩府一名弓弩有黒痣主兵死防黒主退官失禄赤色暴病或争竞官职辅骨大即官大辅骨小即官小如无骨不可求官　邉地者主邉郡之职亦主逺行吉凶肉起吉利邉地骨峻起者主防御之权黒色不能逺行陷者为奴仆使有黒痣色恶者不问男女皆客亡　天庭横列八位　日角主公侯之坐充满洪直骨起者主御前常坐光泽行人避道　天府一名王府主入朝否防是故天府枯燥有官而无道房心主师侍之位骨起者为人之师骨起而黄色光泽
　　者为国师色恶者非时主病　上墓左右主父母之位骨起者宜父母光泽子孙满堂黒痣缺陷主溺死色枯燥者父母不能　四煞主手足妨之病四时煞害之事黄色忧伤损黒色被贼引缩缺骨起皆忧煞害平满光泽者一生不被害　战堂主征战事色斑恶者战不还色好平满战胜缺陷兵死骨起为将　驿马主乗骑之事色泽者如乗马去陷缺者无乗马之禄色恶者乗马有死　吊庭主丧亡之事吊庭白如梨花父母死防白即披服及黒痣丧服多时矣　司空横列八位额角主公卿之位缺陷一生无官骨起为公卿一名
　　额中色红黄者大吉黒色主死色恶主厄向人叩头赤色发如豆主刀兵死　上卿主正卿之位亦主家乡骨肉起而常光泽为官必亲御座色恶逺离家乡　少府主府寺之位骨起者任府寺色恶有官主失职右府黄起贵人防名不出季月应之　交朋主朋友之位骨起及色红黄者交友辅强缺陷者一生寡合色恶与朋友争竞色青外妇相爱色赤外妇求离色白妻有分情道上主出行之位亦名衡上骨起一生常在道路平满一生不出游缺陷及色如马肝主客死道傍　交额主福禄之位骨起肉起及色好者主有福徳黒痣者吉色恶及陷缺者一生不崇福徳　重眉主勇怯之位骨肉如重眉主有勇富贵缺及色恶皆主怯弱贫贱　山林主野积之象山林广厚必多藏蓄又多势力浅薄无势力不可委任大事一名崖色有黒痣入山林主被虫伤亦名四季天子即防兵马强壮四方人物美恶色黒四方有贼黄色四方安静凡人色黑不宜逺行　中正横列九位　龙角为显贵之位有骨肉端美从眉上积起涉额如龙角者主为使相女人为后妃若形盘薄状如蚯蚓者心多妬忌也　虎角帅将之位当主兵权一名疑路主行之象也色好宜行色恶慎出有黒痣者行不还　牛角主权贵之位骨起如角者使相之权　辅角乃职制之位骨大者官职大骨小者官职小陷缺者终身无禄　角主官禄之位骨起有角者全禄无角者不可求官　釜防主金吾之位骨肉起者有兵革之权色好武选清显陷缺者兵死　华盖主邪正之事深厚主夀有官短促刑狱少夀浅薄殃邪一名厄门有恶色黒痣及平落主暴死一名皮部干枯者主经商销折福堂主福禄之事丰厚者有官禄无灾富夀狭薄者贫夭无官一生又遭非横之灾　郊外主出行之事若恶色不可逺行骨起者一生不可出游有黒痣陷缺者他乡死矣　印堂横列八位　家狱主刑厄之事平满润泽者一生不徒囚一名频路若是常不洁者主多忧陷缺者狱死　蚕室主女工之事平满光静家内宜蚕陷缺无田蚕色恶妻妬不良　林平主僊道之位骨肉起及色常光泽者修道徳或急或恶缺陷者服药死精舍主僧道之位平满色泽释慧有成缺陷色恶者释无成　嫔门主宫嫔之位丰润色好者妻妇吉庆缺陷者妻妇厄　刼门主刼盗之位骨起肉丰及色好者永不被盗有黒痣常被刼发恶色刼贼　青路主私路出入色莹泽好者出入则吉色恶者不宜出入则有厄难巷路主公路出入色泽浄平者出入则获福禄色恶
　　者出入则有凶恶也　山根横列十位　太阳主口舌喜庆色恶主鬬讼有黒痣常忧争竞色好男得好妇女得好夫　中阳主家室之事青色夫妻欲离黒色主病赤色夫妻鬬竞其色好得暴财之吉　少阳主灾厄显色有厄平净少灾青色起入目者忧色显鞭棰之厄外阳主相谋之事黒色主被人枉谋青色被寃枉死鱼尾一名盗部主盗贼之事有黒色为盗所害色好
　　一生不被盗陷缺是贼人也色恶被引也　奸门主奸私之事有黒痣为奸盗所害奸门有肉起媱秽不避亲踈色恶坐受奸刑发色好得美妇　天仓主食禄之位平满圆成肉丰主食禄此中不满纵得官常得贫任一名军门有黒痣陷缺者有军中之难也　天井主财帛之位平满富盛有痣井厄　天门主开阖详占之事又名地户发好色主吉庆之事发恶色主妇人与争讼中主修行之路在天门之后近耳也丰广者学道有成有黒痣不可出家主虚诞而无成也　年上横列十位　夫坐女左为夫坐男右为妻坐主夫妻吉凶之位光泽端满者男有好妇女有好夫有黒痣者男主妨妻女主妨夫　长男主长男之位定长男好恶黒痣主妨长男　中男主中男之位定中男之吉凶非时发赤色如豆者不出一月共妇鬬竞也　小男主小男之位定小男之好恶妇人有黒痣则主妨夫　外男主外子亦主孙息之位如有黒痣害父母一名外宅色平满好者男得贵家之妻女得贵家之夫目下都名房中春若三月青黄色者有子之象男有黄色者生女女有黄色者生男白色子死赤色子厄皆以四时气推之有黒痣忧子灾目下端平光泽生男女尤多　金匮主金银之位平满光泽者主积金银枯陷者主财乏有黒痣主有财被盗　盗贼主偷盗之位平满者不被盗贼发恶色即是贼　内禁主内禁口舌之事平满者一生不説人长短缺陷有黒痣常懐毁谤　游军主邉逺之职平泽色美者宜任邉逺之官色恶不宜逺行　书上主学堂之位若不洁浄或有黒痣缺陷者主无学问　夀上横列十位　甲匮一名财府主财帛之库平满光泽者一生足财若陷缺色翳者一生乏财帛　往来主行人之位色泽红黄者行人不出月内至枯燥者行人不来堂上主六亲之位色红黄主亲戚相聚之喜色白主
　　防父母兄弟　端正看人难易之位色枯燥缺陷者性难色泽端正者主性易也　姑姨主姑姨之位左防姑右防姨骨起肉色好者姑姨美好枯燥则姑姨多病缺陷者无姑姨　权势主势权之位端圆丰泽者有权势隳毁者无势权　兄弟主兄弟多少之位右为姊妺之位左偏髙妨兄姊右偏髙妨弟妹端濶光泽者兄弟强众两頬如鸡子单身一世　外孙主外孙之位防平满光泽色定外孙多少吉凶　命门主夀命长短骨起入耳必百嵗不死有黒痣火烧赤痣兵死色恶常疾病患　学堂主学识之位骨隆端色浄洁者文学聪明骨陷色枯黒痣瘢疵者无学问也　准头横列八位　号令主号令之位端浄分眀者主施设号令众数咸伏若无出令人终慢之一名夀部长而美重而分主夀髙逺上灶主宅舍之位平满主好宅舍陷缺无屋可住　宫室主人房室之位天子曰掖庭色恶及缺陷者主妻妇病厄宫室则主嫔妃疾厄　典御主仆使之位防奴婢多少平满一生不乏奴婢陷缺枯燥一生无奴婢　囷仓主食禄之位平满主有禄食缺陷饥饿死发青色者主忧官灾　后阁主寄居之位骨肉丰起一生不寄住缺陷定他乡之馆也　中门主富禄之位平满无黒痣者主家道富缺陷一生无禄而贫　兵人主兵使之位平满者有兵驱使缺陷急恶无兵使用也　人中横列八位　井部主田宅之位平满者宜田宅缺陷者一生无宅居止有黒子溺死　帐子主帐厨之位丰润主有厨帐窄狭主乏厨帐　细厨主饮食之位平满者足陷缺乏饍发恶色为食死白色咽酒食致死黒痣饿死黄色暴死　内阁主闱阁之位丰满者闱閤深逺色恶闺阁浅秽缺陷亦然　小吏主防多少有无　妓堂主妓乐多少女妾有无之数　媵妾主妾媵多少平满家足妓妾之乐　婴门主医学之位若缺陷翳亦不喜服药　正口横列八位　璧主珍宝之位髙峻色美家蓄金玉色恶缺陷金玉散失矣　门闺主闺闱之事亦主闺阁深浅色恶者闺帏有变　比隣主邻宅之位平满色好者良邻陷色恶者有黒痣多隣有恶人　恶巷主里巷之位如恶色发者出入被刼骨肉起者无贼害　客舍主賔客之位平满端好者好賔客缺陷者不喜见人　兵阑主走使之位陷缺者家无走使　家食主谷食之位平满色美足粮食缺陷色恶虚名商旅主兴贩好恶　山头主路之位平满者出入无险难缺陷者多灾也　承浆横列六位　祖舍主父母田宅平满光泽者足祖业陷缺者无田宅有黒痣主弃祖移居外院主牛马荘田平满足庄田牛马缺陷者无色恶者牛马损矣　下墓主墓田之位平满色润主有墓陷缺色枯者积代不　野土主鸡犬猪羊多少子孙进益之类　荒丘主外国之类平满光泽者宜外国游行天子巷此中平满主外国来朝　钦库主车行之位方满主宜乗车缺陷乗车骑有厄　地角横列七位下舍主外宅多少平满多外宅缺陷有黒痣者贫而
　　无外宅也　奴婢主奴婢之位平满者多奴婢缺陷黒痣一生奴婢乏使　碓磨主碓硙磨坊之位　坑堑主厄难之位有痣者主堕坑险死　陂塘主池塘之数平满者足陂泽缺陷者无田湖有黒痣主涉江湖而死发恶色者忧口舌　鹅鸭主蓄禽养之利防多少之数大海主水死之位赤色溺死黒色失尸黄色宜涉江湖矣
　　二仪相应　肃肃出乎天赫赫发乎地两者交通已成和而万物生焉此乾坤二仪之应也故能富万物盛徳大业无所不至矣且人之二仪者亦有像焉以头为天以颏为地又以天庭像天地角像地此两位欲得丰满相朝上下相应故亦能富贵福禄矣
　　五岳　五岳者上应天之五星下镇地之五方髙峻敦厚所以卓然立于乾坤之内者以其相资而成天地之大也人亦有所像焉故额为衡岳欲得方而广颔为恒岳欲得圆而厚左颧为泰岳右颧为华岳左右欲得圆而正鼻为嵩岳欲得髙而峻故五岳须要丰隆而相朝髙峻而不陷乃相之贵矣【人伦风鉴同】
　　四渎　地之四渎者所以相朝以接其流通人之形貎亦有像焉且鼻为济目为淮耳为江口为河故四渎欲得端直清大眀浄流畅涯岸成就者则应于神故贵而多智也若夫丑而不端则为愚人毁而陷者则为贱类也【人伦风鉴同】
　　五官　五官者目为鉴察官鼻为审辨官口为出纳官耳为采听官眉为保夀官五者欲得清而秀丰而隆或一官好则贵十年或有缺陷者及丑恶者防
　　六府　两目上为二府两辅角为四府两颧骨为六府六府者欲得平满光而莹若一府好乃富十年或有缺陷疵瘢黒痣者防也
　　五行所生　木为仁主英华茂秀定贵贱也火为礼主势威猛烈定刚柔也金为义主诛伐刑法厄难灾危定夀夭也水为智主聪慧眀敏定贤愚也土为信主徳载万物定贫富也
　　五脏所出　肝出为眼又主筋脉爪甲心出为舌又主血气毛髪肺出为鼻又主皮肤喘息脾出为唇又主肉肾出为耳又主骨齿也
　　五表所属之方　耳属北方壬癸水眼属东方甲乙木舌属南方丙丁火鼻属西方庚辛金面属中央戊已土五行相生歌　耳有垂珠鼻有梁金水相生主大昌眼眀耳好多神气若不为官富更强口方鼻直人湏贵金土相生紫绶郎唇方眼黒木生火为人志气多财粮舌长唇厚火生土此人有福中年昌眼长眉秀足风流身坐金章朝省堂
　　五行相克歌　耳大唇薄水克火衣食贫寒空有智唇大耳薄亦如然此相之人终不贵鼻大眼小金克木一世贫寒受孤独眼大鼻小难为成虽有资财夀命促舌小耳大水克火急性孤独区人我耳小舌大亦不仁悭贪心恶多灾祸舌大鼻小火克金钱财方盛祸来侵鼻大舌小招贫苦夀长无子送郊林眼大唇小木克土相此之人终不富唇大眼小贵难求到老贫寒死无墓五行比和相应　耳反须贴肉鼻仰山根足眼露黒精多唇反齿如玉脸近于眼口必主公卿福只恐夀不延性气刚难伏
　　四学堂位　一曰眼为官学堂欲得长而秀清黒白分眀主有官职二曰当门两齿为内学堂欲得白而平正宻而莹大者主有忠信徳行三曰额为禄学堂欲得方而广莹而峻主爵禄富贵四曰耳门之前为外学堂欲得平满光莹主聪眀学识也
　　三辅学堂　上辅学堂者身自天中至印左右横列十位谓之二分部光润全起成就平如径寸主大贵出入相官至二品更若中辅全者位极人臣一品之职上辅有一部缺陷仍以中下辅参之此而不成就止主参领权务出纳主命官至二品或中下全陷无部应得主给承郎武侯更东西岳起地角髙额相应之时节防方面或中辅更一分应之必为真宰之位当荣极旺二十年早遂中限当秉生杀若下辅二分应者亦无缺陷当主大权然下辅主繁冗之职即不能久居相府当镇方郡必建旌旗若下二分与上辅全备即使相矣若上合一分中辅一分全者亦主内制清要之位或只相部合一分五厘余别无应形足炁清必给评御史之职更中辅五厘应之必殊常要之位才名挺动四方中辅二分全者应为成就主卿监丞相兵之权或东西岳起地角朝厚武官主侯伯之封中上三分全好者大权一为皆少通无滞一为旺二十年所谓兰膏成就学堂寛博真贵人也若学堂或圆或方五分俱起统摄万邦助国王侯伯之相以上若一位枯干恶色乱纹痕压皆为破陷虽郡城职位多滞迍邅也　中辅学堂者自山根下至准上两眼正口并额骨六位谓之一分位若位丰隆或若红紫色光泽无断纹痕翳黡黒痣主都察台阁清资不然兵刑之位一生少滞无灾有声名更下辅一家全应必为四品荫深【一作卿监】正郎之职若下辅二分全与中辅俱好即三公尚书侍郎不入两府有威权重名动朝野武臣则建节方外将帅之权其下辅成其中辅有五厘不成就亦主卿监四品官若中辅全就而龙虎外起并主三品之位如形神端静部位相称骨气清秀头角深长髙入髪际主给諌清要之职其气昏浊部位不眀疵瘢黒痣是谓缺陷有破乃一生少权无声多滞官职歇灭凡相人宜细详消息则不失矣　下辅学堂者自壁下至頥额四位谓之二分位二位丰满眀泽光润而全成就者主卿监正郎兵将藩府繁剧要务之任如武臣则防团刺史守邉之职如二分俱备只左右破陷四厘者可取准头应之亦主员五品三品职官武则诸司使副之位然须多滞晚年方逹者下辅毎分即有五厘两处共成一分者京官幕职而已若中辅兼得二厘光润平满亦可位至员郎或上辅两三部中相应合成一分七厘者主正郎声望清显其上中下三辅合得八厘者文主令录幕府之官武当借职班行之位若三两处毎处二三厘合成一分者虽无官职亦主衣食自足若上部一分学堂员郎之位二分学堂两眉分制或中下学堂应之则将相资财职上部学堂二分共三分者不入两府主兵将之权共得四分者出将入相五分全就者总摄四方贵不可言也上左右十位二分中六位一分下四位二分都计五分此也






&lt;子部,术数类,命书相书之属,太清神鉴&gt;
　　钦定四库全书
　　太清神鉴卷三
　　心术论　形不胜貌心不昧术久昧者不明也为物所役故屈于用心为事所夺故谬于择术卒至凶咎悔吝之及也然后怨天尤人比比皆是每一念想未尝不为太息然临事制物正心术而可取者有七乖心术而不可取者亦有七所可取者何一曰忠孝二曰平等三曰寛容四曰纯粹五曰施恵六曰有常七曰刚直其不可取者一曰阴恶二曰邪秽三曰苛察四曰矜夸五曰奔竞六曰谄防七曰茍且此皆出心术之不同而感于异也此古人有论心择术之戒也或曰心术之不可取与所可取者各有此于形可得乎曰貌端气和者忠孝骨正色静者平等眉开眼大者寛容气和闲暇者纯粹面开凖黄者施惠鼻直神定者有常形肃貌古者刚直有是七者在所取也眼凶神露者险恶眼下嫩色者邪秽眼深肉横者苛察眼有忿气者矜夸眼急色杂者奔竞视流容笑者謟防气麄身摇者茍且有此七者为心术在所不取也如眼下肉生龙宫福堂黄气盘绕是有阴徳之人也夫徳物无心临事无物体道而出体道而入世间种种一无干吾之灵台果何心术之有哉所谓心术者乃以勉人之不及而已惧而行之亦可以同归乎善而受道也【玉管照神七可取同】
　　论徳　徳为义大矣哉天之有大徳也四时行而长处高地之有至徳也万物生而长处厚人之有徳也亦若是矣故天道祐之人心归之享长生之荣且能孝于亲能忠于君能和于人能济于物为徳之先为行之表虽未阳赏必获阴报未及其身必及子息是以善相者先察其徳而后相其形故徳美而形恶无妨为君子形善而行凶不害为小人荀子曰相形不如相心论心不如论徳此劝人为善也又言其徳为先矣夫形者譬之匠也材既美矣匠拙则弃之乃为不材之木也人之形美矣茍无徳则形以虚美而天祸人损遭之淩辱无疑也是知徳在形先形居徳后乍可有徳而形恶不可形善而无徳矣
　　死生论　古之至人以生为劳佚以死为休息是以知来去非我而可以生可以死也将独立乎万物之上斡旋乾坤于太虚之中果何得死生而相耶此郑之神巫见带人子始以其子不可复治终则未死而老也徒下愚而不知道汨没世事认已为有认物为我以生为可悦以死为可恶内焉所蔵于心思虑萦萦妄意一生面目乃变使人得以相之故神昏者死神乱者死神浮者死神杂者死以此言谈动止俱失当不过数旬而死矣须更看浅深而断然不可拘也呜呼死生亦大矣世之迷者改头换面沉溺苦海不知究也胡不断所寂灭观相识本来面目证果大事者而不然未免流转死生之途而受苦恼也
　　论神　神之为道出而不可见隠而不可求故虚而无形也则是索之于心隠而无象也则可测之于形昭昭然见于眉目之上幽幽然运于五臓之里故人云晤尽则神逰于眼六徳则神思于心是神出处于形而为之表犹日月之光外照万物而其神隠于日月之内也且夫人之眼明则神清昏则神浊清则六徳多六昧少浊则六昧多六徳少夫梦之境界葢神逰于心而所逰逺亦出五臓六腑之间与夫耳目视聴之内也其所逰之象与所见之事或因想而成或遇事而至亦吾一身所自有也故梦中所见之事乃在吾一身之中非出吾一身之外矣故白眼禅师说梦有五境一曰虚境二曰实境三曰过去境四曰见在境五曰未来境是神躁则境生神静则境灭则知是境也由人动静而生者也夫望其形而洒然而清或翘然而秀或皎然而明或凝然而莹眉目耸动精彩射人皆由神发于内而见于表也其神清而和明而彻者富贵之象也昏而浊柔而怯者贫薄之相也实而静者其神和玉管云详而静者其神安虚而急者其神躁故于君子善养其性者无暴其气其气不暴则形安形安而神不全者未之有也又云气者阴阳之移人无寒暑之故不其难乎髣髴之间变则有气神则同乎气而有所主也及乎气变而有形神止乎形而有寓也变而有生神则未尝生变而有死神则未尝死古之得道者不染尘埃不役于事为知神之妙与太虚同体知神之防与造化同用则为圣人至人神人为用如此是形在人世间者神则蔵于心发现于眉目之间犹未失其本真则以古为上清次之蔵次之媚又次之如流散昏浊是其从迷至迷一至如此不足论也耸然不动视之有威谓之古澄然莹彻视之可爱谓之清怡然洒落视之难舍谓之媚各得其体格神气而赋之未有不为公卿达而上则神仙矣媚虽有贵乃阿防謟佞之人虽在朝廷身之进退亦何足数似明不明似峻不峻谓之流散似醉不醉似困不困谓之昏浊呜呼人之丧精失灵不知神之所谓以至为万物同出入于机不知觉也
　　论神有余　神之有余者眼色清莹顾盼不斜眉秀而长精彩耸动容貌澄彻举止汪洋洒然逺视若秋月之照霜天巍然近瞩似和风之动春蘤临事刚毅如猛兽而步深山处众逸超似丹鳯而翔云路其坐也若介石不动其卧也如栖鸟不揺其形也洋洋然如平水之流昻昻然如孤峯之耸言不妄发性不妄躁喜怒不动其心荣辱不易其操万态纷错于前而心恒一斯皆谓神有余也神余者皆为上贵之相凶灾难入天禄永保其终矣
　　论神不足　神之不足者不醉似醉常如病酒不愁似愁常如忧慽不睡似睡如睡才觉不笑似笑忽如惊忻不嗔似嗔不喜似喜不惊似惊不痴似痴不畏似畏容止昏浊似染颠癎神色惨怆常如有失恍惚怆惶常如恐惧言语澁缩似羞隠蔵体貌低摧如遭淩辱色初鲜而后暗语先快而后讷此皆谓神不足也神不足者多招牢狱枉厄有官亦主失位矣
　　论气　论一人之至好御二气以成徳交通而和也则万物遂其性命乖戾不调也则万物失其理此乃天地之气见乎变化也石蕴玉而山辉渊藏珠而川媚由夫至精之寳见乎山川也万物之情美莫不发乎气而见乎色矣夫形者质也气者用也气所以充乎质质所以运乎气是以由气以保形由形以安气故质宏则气寛神安则气静得失不足以动其气喜怒不足以惊其神则于徳为有容于量为有度是谓厚重有福之相也形如材有松栢荆棘之异气有规矩准绳之工随材而成器随形而制体故君子以形为善恶之地以气为骐骥之马善御之而得其道也是以善人之气不急不暴不乱不躁寛能容物若大海之洋洋和能接物类春风之习习刚而能制万态不足动其操清而能洁千尘不足污其色小人反是则不寛而隘不和而戾不刚而懦不清而浊不正而偏不舒而急但视其气之浅深察其色之躁静则君子小人可辨矣气长而舒和寛裕而不暴者为福寿之人急促而不匀暴然见乎色者为薄浅之相也且气之为道又发乎顔表而为吉凶之兆也其散如毛髪其聚如黍米望之有形按之无迹出入一面之部位又应人之祸福若气呼吸无声耳不自闻或卧而不喘者谓之息寿相也其或呼吸气盈而动者乃为夭死之人孟子不顾万钟之禄以善养其气者也争升合之利而悻悻然戾其色暴其气者何足道哉　气之所以养形在五臓六腑之间因七情而敛散故发于五岳四渎之上有六气之变能清浊以无余湛然寂如固山水之渊非六气可得而取也青龙之气如祥云衬月朱雀之气如朝霞暎水勾陈之气如黑风吹云螣蛇之气如草木将灰白虎之气如凝脂涂油武之气如腻烟和雾六气之中惟青龙为吉其他或主破散或主忧惊或主哭泣或主阴贼如骨形不入格终身为所累如形骨正当得数然后气散名显也亦看所赋之深浅而消息之人有异相不贵由为杂气所绕如逺山竒峯秀嶂小为云雾所蔽不可得而见也一遇匝地清风当天皎月奇峯秀嶂非特可览于目前必使留恋难舍也
　　大畜秘神气歌　天中青色见年内染防疴直下来年上定主见阎罗只到天牢上入狱亦由他并准青光起忧惊病至多青中更又黑必损自家钱散下双家狱官事欲相牵印堂黄气起官禄定高迁白气家遭防青来口舌纒中正发黄丝守令职无疑赤防中心出公事别妻儿青光惊必恐黑色怪神窥白色忧防事迍邅事日随白丝拦鼻上绕口当年哀黑生一月内财被贼来欺黑气横长起夫妻欲散离白光横过鼻子息更妨之讼狱横气起在禁脱枷灾青丝下眉首入狱共咨嗟黑气如斯至狱死更无救赤又浮青色离狱亦有咎黄气生高广如鼔挂悬空百日为明牧无中定贵封黄色来四季应好事千通色又房心应官高职转雄若占天中位荣华与广同双人促一鼔必定拜三公入准天中应侯王列土封印堂黄似月魁第扼朝中日角黄丝髪兄弟有懽怡白光来库墓刀兵自失期入匮爱财物坐鬬讼疑喧争观上下朱光口舌非厨中发黄色喜在六旬余或因州府事得职又非虚房心生日花飞道入山家不来日下住抱疾主颠邪天庭发黄色白屋出公卿青白如还起高官被罢停白黄居此位妻儿又折迎若遇他人妇必定共交情乡路黄丝发公卿白日封赤气离乡走黑光死路中白色来就额不出五旬间走防终是有防避定应难眉头黄色起喜事自相迎若见红光起吉庆更加荣白气圆眉转因之或受惊直下君须看入狱见灾迍若下来年上徒流仔细防中阳黄气起至年定封侯赤气来奸坐妇人外遭偷尺阳黄润泽妻妾岂常人目下黄来耳官职自荣身眉头生赤气准上又相迎多应一年内无辜入杳冥白光逰目下哭泣即时闻旋绕眉闲转家因犯鬼神黑光游目下子息病相侵若方圆一寸罪至决归刑颧上黄色新叅迎见贵人白光停巷路定作逺行身黄白入奸门飞来入精舎妇人自此奸不论春与夏直上准头齐阴相得盗借走去右颧停妹姊外人话入至家人部定作郎君妇黄光迳两耳年中封寿位直下似人形女人得贵壻赤色在边庭浑家被大惊若上山林际尖炎灭夭形青光在耳畔蛇蝎恶侵君白丝来两眼当为病死人赤光生甲匮入至命堂中只因财产上讼事见灾凶赤色入栏牛马不能行青光被触损黑气至无生奴婢赤气起仆走休咨嗟若有光发身当死女家陂池发青色田水有凶灾白光防井溺黑气坠江哀部位并生尅五行意审裁一虚含万物消息属天才
　　紫堂灵应补气歌　赤气天中年上停若纒眉际定归防只在天中独横立斯人清昼被刀兵赤下目来红润泽因公得爵定分明赤若眉头分目下男私外妇女他情天中白气来边地年内逢灾急须避直下印堂官事起夫妇生心要离异黑临地部愁亲病妇人产难终须定若为凖上入奸门无故因他妇害命只来坐上自当身是定文书来喜庆黑色夭中欲得平下来双狱受绳刑若到年上身遭病直来入口死于刑气似乌虚至颧势忽到两眉忧卒死若如小带横眉上寿絶人间并无子圆光黄色天中见士人必拜公侯靣凡度之流皆主权气色四时看改变状如钟皷下天狱公卿自至荣高禄若似蛇状位星郎庶人得之进金玉中庭悬鼓三公相蚕丝之气得官禄色若黄泽一世终无防狱刑印堂黄色方寸明八旬之内入朝庭赤色来之主失职上来忠事堪经营鼻梁火色忧官挠青来年上病相萦白气当年遭哭泣黑气入口死分明司空黄色应时开五旬之内横财来上至印堂封爵禄如日初升位辅台准头赤色似生麻八旬之内有諠哗若在公门逢此气定遭笞挞至君身白气至颐年内死又知魂魄有虚惊黑色两邉忧父母青光黑白防家亲人中黄色甚奇哉不及眉间喜异常若更通行两颊上必定髙荣作正郎可怜药部生色见病之时不用医天府黄廕光润泽三旬之内得天财状如细栁抽纎叶身入朝堂列凤台若如紫色红光润不出旬中喜语来阙庭黄色上天中大拜公侯在季中若至司中防进退四方相接入皇宫武库紫黄如悬鼓将军印绶位非虚若立若飞来入相不宜受物寄闲居兵阑武库即同看赤光白日被刀攅白色外来惊险难黄光出将见加官黑气遭兵须陷死青光上送无多端语息四时生改变此篇灵应细详观
　　气色法诀　凡看人气色须天色方晓傍起时就帏幄中以纸烛照看辨认方验吉凶无失共就檐光处面背非本分气色者也輙不得洗靣盥潄饮汤药然后看之亦难验矣且五臓初气色即早朝靣养息于心故侵晨观之则见五臓五色清气朝于靣也其凶恶气色无时朝发于靣或触事愤怒而发或感物忧喜而成或饮酒而色赤青或营干而乱理色活漫皆非本臓之色一时亟发而成故吉凶难辨也其有不于早晚看者第令凝神静坐良久看之庶几有征焉若夫不拘早晚酒后醉中怒间汗后更不停待而看者此则又有一时浮暴之气发现其先见之吉凶难可得也
　　气色形状　青色如黄色如蜡赤色如火白色如脂黑色如漆此五者色之正发之甚者也五臓所生一曰水水之于物为精其臓在肾其神防发色为黑其旺在冬精具矣则神从之也二曰火火之于物为气其臓在心为神丹元发色为赤其旺在夏神至矣则魂从之也三曰木木之于物为防魂者阳物也其臓在肝其神龙烟发色为青其旺在春防在矣则魄配之也四曰金金之于物为魄魄者隂物也其臓在肺其神皓华发色为白其旺在秋精神魂魄备其意在焉故五曰土土之于物为意意者其臓在脾其神常黄发色为黄其旺四季也是故皆朝于一面而息于五臓也五色所生定忧辱青色主忧事若色厚者主忧重色轻者主忧防色散者主忧鲜色盛者主忧色白主哭事若色厚者主大防浮者主轻防色散者主外服也色显者主防近也赤气主扰若色盛者主刑狱色浓者主刑死色黯者主病重色散者主病瘥也黄色主喜庆若色盛者主大庆色薄者主小喜色散者主喜退急者主喜近也
　　六神气色　两眼黑白分明神光红黄精彩射人者谓之青龙之色主迁转官軄招进财帛喜庆之事面色赤如撒丹扰如烟昏者病燥者谓之朱雀之色主有官灾口舌惊扰之事面上拂拂如灰土色精神昏浊者谓之螣蛇之色主惊忧怪梦不祥家宅不安之事眼色湛浊黑白不分神光昏翳眼下青铺者谓之勾陈之色主牵连负累迍滞之事两眼白气闪闪似泪不泪莹白光者谓之白虎之色主防凶亡服外孝之事唇黑而颤口傍左右黑气拂拂者谓之武之色阴私小人相害失脱损盗之事
　　灵寳文　夫气之色发天府如豆大贯鬓边有黄色应者主得藩郡之任黄色光在印堂当中有一紫色如豆者一年内主大拜黄色在天部贯金匮及连至精舎道术又华盖上盘旋萦绕者主得兵权及转軄赏财兼产主得贵子紫色如少蚕许主将加官或是封拜其次领镇如颧骨上两道黄色横者主出外必当喜事旬日至如青色从耳门前出下临大海者受少惊恐若黑来主有闲忧内应黄在两法令上及连至准头者横财四十日应更寿上有应者得财万贯已上青在山根通过两眼头者主阴私公事紫色从两天中天府直下者又如蚕丝三五月半年外作丞郎青色从天庭上如韭叶大垂二寸者主外服期至十日至红色如梧桐子许在地部上主百日内往南方领郡天中黄色直下来中正者八十日内恩赐诏书至少赤色眉上垂下者主勘事青色或在目上赤色垂贯眼及颧上赤者四十日内忧危刑法印堂有黑赤极分明命门青者一月内中风六十日内死润泽赤者即不死赤色从耳门出似马肝色此是将染腹疾之厄赤色如筋在准上下至人中二十日内被人损外口舌公事至赤色从年上分贯两颧者八十日内有大杀公事及身不至死地部上起赤色者酒浊病赤色贯两令上者忧公事四十日至赤色从鼻尾中下入家舎者奴婢中有阴私口舌事成赤色如毛从耳边出至及兰堂上应者一月内主马失坠厄眼头上下有黄色下垂者左是男喜右是女喜及妻有喜赤色从眉头连幞颊额边出者主亏官物被勘责事二十日内至如黄色似蚕丝钱许者贯左右两眉上更印中应时八十日内主朝判府推也色黄如印足起贯边地者二十日遭公事失位逺行之忧若黄色应即解之赤色从太阳上起入边地起者被损失眼脸色如筋许从外入者被人谋已从内出者拟有相诉之说谨慎眼上下脸俱赤者主家有重病人若印部有左右赤色忧父母厄年上防赤主患脾之病老不至安寿上及准头者亦忧重病黄色从金匮起贯连寿上甲匮不到悬壁主得财其喜兼得水土官一年内至东起贯大海内当年主水灾地部紫色圆黄色主贵显赤色如撒者二七日内主争讼事起或如麻筋在两法令上入狱厄防赤刑狱并两府来嫔上主争竞之事黄色如筋斜两位者主东南上勾当公事得财或丁部南上奉使得财物若更临金匮如车轮者得财万数也
　　色论　天之苍苍其正色邪云雾乃其气耳人之赋形受命于天地相为流通是所禀之气有变动而色有定体也定体之色不止于苍苍其属有五行之异金色白木色青水色黑火色赤土色黄得正色为五行不相尅者不滞为贵杂色蔽之即差然色之正不可无气现日月角温粋可爱为贵如枯燥昏暗不独难发亦平生多主脾胷心腹之疾水火狱讼之厄或因骨肉法部局可取纵发则灾立至古人有蚕吐丝之说自颔而开其吐丝也通体明快人之将发自准头而开其顿发见无翳然后发入诸部位则见所任之职所居之分如发入处有瑕翳则軄分不免有凶或无瑕翳则全吉矣更在知五色所生非吉凶之属论色无出此者有神色未透天庭亦发者是其准头开而得部位贵皆以相应不必至天庭也或有阴晴未定不必至凖头也所谓贵处印堂帝座内府驲马龙虎日月地角是也无贵而顿觉是谓不祥此说非言可尽修养之功消息之至可见矣若夫观之寂然难取难舍有道者之色观之莹然不杂不乱得意者之色如娇如满自得者之色视之惨然阴合阳散细人之色视之茫然如得如失有忧之色其顿发皆凖头也【观妙经色论同】五形之人得其本色或得相生之色者善五色得地者春色要青夏色要红秋色要白冬色要黑又尽善也【余与玮琳洞中秘宻经同】四重旺相休囚春三月青色旺赤色相白色囚黑色死夏三月赤色旺青色相黑色囚白色死秋三月白色旺赤色相青色囚黑色死冬三月黑色旺白色相赤色囚青色死
　　四季气色形状　春欲起夏欲横秋欲下冬欲蔵失其时者皆不利也亦犹四时物理且春欲起者春有出生之象夏欲横者夏有长养之象秋欲下者秋有收敛之象冬欲蔵者冬有闭塞之象其有或方或圆形象万端者亦在别术断之
　　青色出没　青色初起如铜青将盛之时如草木初生欲去之时如碧云之色霏霏然浮散五行属木旺在春相于夏囚于秋死于冬发则主忧枯主外忧润主大忧混主逺忧散主忧觧应在亥夘未日及月以色深浅断之
　　青色吉凶歌　天中光泽得诏贵枯燥须忧诏责亡秋色发从年上去阴私口舌厄难当阳尺忧行兼疾病天庭主客系堪忧交友妇须通外客司空忽起被徒囚巷路但成百里威大阳定与妻相打外伤枉死被谗言若是太阳连入目必招县宰恶笞鞭房小春发当生子寿上当忧口舌牵坑堑对须防大怪陂池【寿上应以上同】蛇怪不堪言山林花马妖呈异栏马牛有怪愆忽在井灶釜鸣响不然井溢涌寒泉命门甲匮忧凶厄凖头兄弟父母防散失主边防失职人中愁有别离伤承浆不日当遭病大海须防水溺亡若临月角须忧贼若有川文官禄迁日角临蚕如傅粉印堂退口病迟延道上或逄忧阻滞山林蛇虎厄难当若来金匮并墙壁财物三旬共可伤奸门怕被外妻挠眼下横来病苦纒寿上若逄忧病厄更忧债负祸来煎口畔入来忧饿死更兼枉滥事相牵三位囚伤子孙损半月之闲入墓眠天门三十日财至天井圆珠武官位病人値此病难安囚人见之尤迍滞
　　黄色出没　黄色初起如蚕吐丝将盛之时如蠒之未缲或如马尾欲去之时如栁色之花抟聚斑驳然五行属土旺在四季相于春休于夏囚于秋死于冬又为胎养之发则皆主吉庆但不宜入口即主瘟病日则在酉申寅午戌日应之旬则在子午戌辰旬应之万无一差须以深浅断逺近为定耳
　　黄色吉凶歌　黄色天中列土分圆光重大拜公卿更过年上井灶部有功常受赐高勲或如月出照年上【天中入】定当宿卫入朝门若经两阙【天中入】即徴拜金匮【天中入】诏赐帛与银忽至阙庭【天中入】官骤转不然即是得财盈或是龙形须受赏如悬钟皷位槐庭若似蚕丝官必得春来年上喜忻忻武库光润将军福亦主喜庆阳尺并母墓喜并田宅事更宜父母少灾迍司空百日得财寳右府里内勑来征重眉交友如棊子七个旬中左右丞更过【重眉过】山林天中者征为博士最为荣印堂如月六旬内拜作将军镇百城便似连刀天庭至【上至天庭】下及凖头亦分明断他县令忽迁转长吏分官直阙庭大体发时多喜庆亦言逺信至逡巡山根听向皆称遂太阳必定得财庆少阳喜庆重重过鱼尾有吉引前行若似龙形年上见连色天中拜上卿眉眼之下有子象左黄生男右女生妇人有以反前谕金匮家内财帛人寿上栁叶主财入归来逺信至中庭出自凖头庭冲位【天中天庭】骤贵封侯起有乗兰台必得尚书绶内厨酒食倍逄恩大海惟宜渉江者日月三公位显清甲匮生来财主库内仓中似有蛇形道尚三位财如拾中角牛马喜方成眉位有园多好事酒樽酒馔得丰醇
　　赤色出没　赤色初起如火始燃将盛之时炎炎如绛缯欲去之时如连珠累累然而去于五行属火旺在夏相于春死于秋囚于冬发主公私鬬讼口舌惊扰之事润主刑厄细薄主口舌鞭笞应寅午戌并己未日旬中则辰戌以色定之
　　赤色吉凶歌　天中连印鼻头赤中旬车马惊令死下来年上争竞灾左右逺行须病住阳尺惊恐厄鬬生武库友妇折伤灾天庭必有忧囚事若见司空鬬骂来交友朋求离别去在职当忧上位刑无职定同父友鬬额角如値死于兵印堂争鬬被忧囚若在山根惊怕忧太阳夫妻求离别年上暴厄亦堪愁又却断他生贵子房中妻不产贤侯三男三女病灾迍寿上如豆与妻争年上凖头连发此夫妻争鬬太难明命门甲匮须兵死凖头官府事牵萦墙壁之上财必失外圆当紫得官荣武官巡捕防鱼尾盗贼收擒倍称情牛角防来牛马厄山林蛇虎又堪惊忽眼下如蚕丝发妻子因何争鬬声金匮奸门招挠事承浆为酒起喧争陂池井部相连接因水逄财却称情田上见之田地退口边横入祸全生酒樽酒肉宜相防地阁田岸有讼成若在山林须慎火又兼家内损财并命门发到山根止更过眉上左耳平只定六旬遭法死妇人右耳疾来频
　　白色出没　白色初起如白尘拂拂将盛之时如腻粉散或如白纸欲去之时如灰垢之散五行属金金旺在秋相于夏囚于春死于冬发主哭泣忧挠润主哀泣细忧重浮忧轻散病瘥应在巳酉丑日旬在子戌旬中应之及秋月
　　白色吉凶歌　天中春色来年上鬬战刀兵事可愁左厢必定主忧恼阳尺将行走外州发在奸门因妇女皮干入狱内遭囚又主男女相妬害交友妇须被外求山根见者主忧囚男女逄他必死忧寿上徒囚君不见堂上父母死堪愁命门甲匮凶来急内厨酒肉致伤亡承浆逄见身当防大海遭时主水殃印堂白气哭爷娘若在命门兄弟当奸门若招主私恸中岳横纹有家防日月角中忧重服法令陂池脚足伤眼下横纹夫妇鬬凖头还是竞田庄地阁横遮牛马损若侵年寿死公婆入口分明忧口舌囷仓上有贼还多
　　黑色出没　黑色初起如乌鸟尾将盛之时如黑髪得膏欲去之时如落垢昧五行属水旺于冬相于秋囚于夏死于春发主病灾厄润主死亦兵亡枯翳客死散主病痊日应在申子辰日旬应在甲寅旬及冬月以旺为应
　　黑色吉凶歌　天中必定失官勲忽于颧上似官刑若还至下来年上病患相纒防此身天狱年上应狱死高广逄时病主亡阳尺过来凶可得天庭客死在他乡四煞贼来成凶贼司空病疾苦纒身右府生来忧此位重眉不利逺行征额角黑广善为偷印堂移徙防他州山根必死于旬日太阳疾病厄堪忧牢狱至眼忧牢狱法令入口形分八更有眉头青色应百日饮酒还醉杀眼目兼更赤色闲二旬或讼见血光外阳发被人欺刼年上忧死困灾伤男女忧他男女厄寿上入耳卒中亡命下甲匮遭烧死凖头忧病外来殃黑发三阳黑气多失官停职事波波更上发来年寿上天中有黑见阎罗黑气入口死于夏颧上兄弟妇奔逃奸门切忌女相干日角若临妻亦亡井部黑气水溺死印堂退光非谬假横飞寿上防逄灾六十日内须应也黑气额上父母死生来眼下子孙殃若见下来年寿上自然病死入防途黑气三阳至盗门奸私贼冦岂堪论更见黑色鼻凖上知君财破避无门黑生妻部及年上妻厄身灾非是旺更兼入井下陂池切记水殃心莫忘黑气朦朦散面门四季切忌小灾迍若生口入气厨灶必定遭他毒药人黑色天中年寿上更从地阁似烟笼又如黑色初发散此个须防命必终眉间横入左右耳百日之中人定死天明天井忌失财驿马常防遭险坠虎角频遭虎犬伤人中井部水中亡年寿山根同位断地阁争田讼见殃若侵法令遭公讼大海见之奴婢逃墙壁生来合中岳定归泉下哭声高
　　紫色出没　紫色初起如兎毫将盛之时如紫草欲去之时如淡烟笼枯木隐隐然得土木之余气为四时胎养之气亦旺在四季更无休囚发皆为吉应日亦与黄色同意矣
　　紫色吉凶歌　紫气天中八时分兰台月角得财频法令生来逄印信终是刑名不及身寿上俄然一字横家中新妇喜分明天门川字将军禄天井圆珠享大荣璧福堂知积庆若当地阁创家居山根忽有终加职驿马全生喜有余璧左边迁官职山林精舎喜相须陂池位上增余福中岳横纹贵自如
　　十天罗者天之凶杀之神也人亦有所像多满面黑色四起为死气天罗白色者为防哭天罗青色者为忧滞天罗玉管照神局又云青色深者亦主防死黄色者为疾病天罗如脂膏涂抹者为酒食天罗眼流而视急者为奸淫天罗色焦如火者为破败天罗如醉如睡者为牢狱天罗笑语失节者为鬼掩天罗气如雾昏者为退散天罗也
　　论气色定生死诀　凡气色者额上忽有气如尘抺者名曰医无休废六十日内死额上连髪际黑气或白气状如蚯蚓横起者名曰连天休废二年内死左右鼻孔黑气横过如虚气者名曰垂起休废不出六日死左右眼下如尘黑气生者名曰灵光休废一年内死颐下拂拂如尘起行连项者名曰纒命休废八十日内死印堂上有赤白色血者名曰毁禄休废受极刑死九十日应鼻上忽忽如尘起或如粉涂者名曰理狱休废主居官破位三年内死左右额上拂拂如尘起者名曰傍行休废二年内死财破六亲离厄左右两眼忽有白贯入神光者名曰烖神休废一百日内死口四边白色旋绕者名曰守魂休废五十日内死左右耳边忽若尘成两三条者名曰动海休废一百日内刑狱死左右耳轮后灰旋者名曰通游休废一百日内刑狱死左右耳轮后气如粉气者名曰飞天休废六十日内死脑后连脑白气如尘飞起成条者名曰贯中休废三十日内主死决也定病气生死之诀　五蔵有五气五气各有时春三月白气入口耳鼻者死此得囚死色也余皆仿之凡看病人青色从上入下者易瘥从下去上者难愈凡常白忽黑常黑忽白常肥忽瘦常瘦暴肥神魂常静而恍惚似醉者色泽常清而忽昏浊如黯者丰足不常之变尽为卒死之兆矣病人目防防妄视舌卷缩者谓之心炤即日死面色惨黄唇青短缩者谓之脾絶不出十日死齿牙干焦耳黑而聋者谓之肾絶不出旬日死口张不合眼晴反恶者谓之肝絶不出旬日死肥肤枯槁鼻黑孔露者谓之肺絶不出旬日死凡人目下五色并起者不出十日死髪直干脆者不出半月死面色忽如马肝望之一如青龙之黑不出三日死四墓发黑色者死年上横黑气者死五命废得紫色者皆得鬼色死之人也
  </div>
  <div class="pagination">
   <span class="current-page">
    1
   </span>
   <a href="太清神鉴_page2.html">
    2
   </a>
   <a href="太清神鉴_page3.html">
    3
   </a>
   <a href="太清神鉴_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
