<!DOCTYPE html>
<html>
 <head>
  <meta charset="utf-8"/>
  <title>
   开元占经 - 第 57 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   开元占经 - 第 57 页/共 93 页
  </h1>
  <div class="content">
   宋均曰：“景星大而中空。”孟康曰：“景星者，有赤方气与青方气相连，赤方气中有两黄星，青方中一黄星，凡三星合，为景也。”（案《蜀志》曰：后主景耀元年，史官言星见，于是大赦，改年为景耀也。）《天官书》曰：“天晴而见景星，景星者，德星也；其状无常，常出有道之国。”《瑞应图》曰：“景星者，大星也；状如半月，生于晦朔，助月为明；王者不私人，则见。又曰：德及幽隐，则出。”又曰：“景星者，星之精也，光从月出，出于西方，王者不私人以官，使贤者在位，则景星出见，佐月为明。”班固《天文志》曰：“天晴而见景星。”（占六十日晴，精明亡。）《河图》曰：“黄帝治，景星见于北斗也。”《尚书中侯握河纪》曰：“尧即位去年，景星出翼，凤凰止庭。”郑玄注曰：“景，大也，明也；翼，朱鸟宿也。”又曰：“帝执德恭，聪明密微，思心清静，在庭从宜，仁推度符，移序精和，天地休通，五行相化，景星出摄提。”《含文嘉》曰：“王者序长幼，各得其正，则房心有德，星应之。”《合诚图》曰：“天子精耀，心坟务德，则景星窥。”（宋均曰：坟，盛也，窥犹见也。）《礼稽命征》曰：“王者制礼作乐，得天心，则景星见。”《感精符》曰：“王者德上感皇天，则景星也。”《孔演图》曰：“天子以贤举，则景星效于天。”《春秋纬》曰：“《周图变书》云：赤雀所衔，蜀，下授文王于丰殿之（阙）剽天子精耀，招神任理（阙）有响心顺务德，则景星见，鸾凤下。”《元命包》曰：“仁义茂盛，贤俊彰明，神符感出，景星守参。”《感精符》曰：“尧时，气充盛，上感皇天，故景星见。”《孝经内事》曰：“天子行孝德，则景星出。”《援神契》曰：“王者德至天，则景星见。”《白虎通》曰：“景星者，大星也，月或不见，景星恒见，可以夜作，有补于人。”《帝王世纪》曰：“舜时，景星见于房。”《坤灵图》曰：“至德之萌，黄景索于北斗，必以戊己日，其光无芒，行久无武，动军，莫之敢拒。”
　　《含文嘉》曰：“宫室之礼得，则虚、危有德星应。”又曰：“居丧以礼，则德星应在虚、危。”《稽命征》曰：“礼得其宜，则虚、危有德星见。”《含文嘉》曰：“宫室之礼得，营室有德星应。”又曰：“居丧以礼，则德星应舆鬼。”又曰：“天子穆穆，诸侯皇皇，则少微有德星。”又曰：“殡丧之礼以其时，则三阶平正，有德星出入其间。”又曰：“天子祫禘，巡狩有度，考功责实，外内之制，各得其宜，四方之事，无蓄滞，上下交通，则山泽出灵龟、宝石；麒麟至苑囿，六畜繁多，天苑有德星应。”（案申颖《秦书》：苻坚建元六年四月，天苑有大星，色甚白，占者以为太平之祥，乃立望气台于宫左，冬十一月，平燕国，擒慕容。）《含文嘉》曰：“天子行乡射饮酒之礼，得其宜，则曰大德；天苑，左右角，皆有大德星应。”《海中占》曰：“德星守建星，君臣俱明，天下更平，五谷更兴。”
　　宋均曰：“含誉瑞星，光耀侣慧。”《援神契》曰：“喜则含誉射。”
　　
　　客星名状二
　　《黄帝占》曰：“客星者，周伯、老子、王蓬絮、国皇、温星，凡五星，皆客星也，行诸列舍，十二国分野；各在其所临之邦，所守之宿，以占吉凶。”又曰：“客星大而色黄煌煌然，名曰周伯，见其国兵起，若有丧，天下大饥，人民流亡，去其乡。”又曰：“客星明大白淳然，名曰老子，所出之国，为饥，为凶，为善，为恶，为喜，为怒，常出见，则兵大起，人主有忧，王者以赦除咎，则灾消。”又曰：“客星状如粉絮，拂拂然，名曰王蓬絮，见则其国兵起，若有丧，白衣会，其邦饥亡。”《荆州占》曰：“王蓬絮星，色青而荧荧然，所见之国，风雨不如节，焦旱，物不生，五谷不登，多蝗虫。”《黄帝》曰：“客星出而大，其色黄白，望之上有芒角，名曰国皇；见则兵大起，国多变，若有水饥，人主恶之，人多疾。”又曰：“客星色白而大，状如风动摇，名曰温星，常出四隅；出东南，天下有兵，将军出于野；出东北，有千里暴兵；出西北，亦如之；出西南，其国兵丧并起，若大水，人饥。”石氏曰：“温星出东南，为大将军服屈，不能发者，出于东北，暴骸三千里；出西亦然。”《黄帝》曰：“客星见其分，若留止，即以其色占吉凶；星大事大，星小事小；星色黄，得地；色白，有丧；色青，有忧；色黑，有死；色赤，有兵；各以五色占之，皆不出三年。”巫咸曰：“客星入列宿中外官者，各以其所部舍官名，为其事；所之者，为其谋；其下之国，皆受其祸；以所守之舍，为其期；以五气相贼者，为其使。”
　　
　　客星犯月三
　　《河图》曰：“日月与大星昼并见，是谓争明；大国弱，小国强。”《河图》曰：“大客星流入月中无光，当有与君俱并兵死者。”又曰：“客星入月中，有破触月，臣弑主，有内乱。”《洛书》曰：“客星入月中，有破军。”又曰：“大星入月中，臣弑主。”又曰：“大星入月，月无光，其国再伐而亡；一曰其国当者灭亡，四夷来侵。”又曰：“居月，见，不出三年，人主死，不死，国有殃。”又曰：“星见月中，不出其年，主忧。”又曰：“月未中。而日星入之，有贼人为政者在东方，文者长，武者亡；月过中而星入之，有贼人为政者在西方，武者长，文者亡。”又曰：“他星入月中，兵将起，他国有来降者。”《高宗》曰：“星入月中，将有大兵。”《海中占》曰：“星入月中，其国戎，有忧，一曰不出三年，臣胜其主。”京氏曰：“星入月中，臣贼其主，夺其家。”又曰：“月中有星，天下有贼，星多者，贼多。”又曰：“星入月中，大臣谋伐其主，主令不行。”《荆州占》曰：“星入月，其国有丧。”又曰：“星入月中，有破军杀将。”又曰：“大客星入月中，月无光，其国灭亡，四夷来侵；期五月，若十月。”又云：“客星贯月，其国内乱，大臣死。”《洛书》曰：“星在月右角者，秦氏、丁氏为奸，在西宫中。”又曰：“星在月右角，窦氏，宋氏为奸，在东宫中。星在月上者，邓氏，司马氏为奸，在南宫中。星在月下者，赵氏，李氏为奸，在后宫中。星在月两角，刘氏为奸，败。”《孝经内记》曰：“月在星角者，臣与黄门僮女人阴奸为贼，两星在月角者，臣与人君作奸；一星在月中，臣与君妇女共作奸谋；一星在月下者，后宫列女要臣为奸也。”《河图》曰：“星在月阴，负海国有胜；星出月下，芒相烁也，君死，人饥。”京氏曰：“星与月同光，臣下作乱，人民非上，令不行。”甘氏曰：“星食月，其国相死。”《洛书》曰：“星毁月，下司上。”
　　
　　客星犯岁星四
　　《荆州占》曰：“岁星与他星合，人主不安。”又曰：“岁星与他星薄之，主有谋。又曰：有贼。”又曰：“客星与岁星斗，不出其年，强国易相。”巫咸曰：“他星守岁星，越有忧；一云城邑有忧。”甘氏曰：“有星守岁星，人主有忧。”《春秋纬》曰：“岁星与他星会而斗，因破他星，人主不宁；他星薄破之，主有谋贼害。”
　　
　　客星犯荧惑五
　　石氏曰：“荧惑与他星会而斗者，皆为祸。”《荆州占》曰：“荧惑与他星会而斗，天下兵起；他星破荧惑，为祸；荧惑破他星，会事，虽有不能为祸。”又曰：“荧惑与他星合，相陵而斗，二星相近者，其殃大；相远，其殃小。”
　　
　　客星犯太白六
　　甘氏曰：“有星入太白中，强国以战亡。”又曰：“有星入金星，天子伐诸侯，武士大将死。”郗萌曰：“县乱，星出也；常出太白之旁，相去三四寸所；星出，天下大乱。又星从他所来之太白旁，居与往来，亦为使，其事急；又太白与他星过于四方，必有大败。又太白与他星遇，太白避他星，兵畏；他星避太白，兵成。”
　　
　　客星犯辰星七
　　巫咸曰：“有星入水星，天下大水，大理、御史官多死。”班固《天文志》曰：“辰星与他星遇，而天下乱。”石氏曰：“辰星与他星会，光相薄，用为害；不相及，虽同会，不为害。”《荆州占》曰：“辰星与他星会，破之，刑事行；他星不破，刑事不害。”石氏曰：“辰星出，与他星遇而斗，天下大乱。” 
　　
　　开元占经　卷七十八
　　
　　客星占二
　　
　　犯东方七宿
　　客星犯角一
　　甘氏曰：“客星干犯两角间，白者，军起不战，邦有大丧；其色赤，战，所指必有破军侵城，期七十日，或三年。”石氏曰：“他星入左角，兵吏有来击者。色赤，皆以兵击；黄，皆以土讼：白，皆以义；黑，皆以死；青，皆以忧。”巫咸曰：“客星入左角，狱多死囚。”《荆州占》曰：“黄星若白星入左角，里有受咎者，又曰狱官吉；入右角，尉有喜。”《荆州占》曰：“赤星入左角，兵吏有攻者也；黄，讼土事；白，以好讼；青，以忧讼；黑，以死讼。”石氏曰：“白星入右角，兵吏有易者；青，以忧去；黄，以好去；白，以义去；黑，以死去。”《海中占》曰：“赤星入右角，兵吏有置兵军受命者。”夏氏曰：“客星入角，五谷伤，蝗虫生。”郗萌曰：“黑星入右角，兵吏有以丧置兵者；色黄若白，以好置兵；青，以忧置兵。”又曰：“客星入角，将相后族家有收戮者。”石氏曰：“赤星从两角间过，不入亢中，有兵；色白、有过客；色黑，有过丧。”郗萌曰：“有星出亢，入两角间，君有使诸侯，有口令；色赤，言兵，黄、言土；白、言义；青、言忧；黑、言凶。”石氏曰：“他星出左角，狱吏易者；色赤，以兵；色黄，以好去；色白，以义去；色黑，以死；色青，为忧。”郗萌曰：“有星出左星，与星相迫，大如缸，赤如血，其名为祸星，三日三夜不入，命曰动兵，三年而国亡，以其日占之。”又曰：“黄白星出左角，狱啬夫受梃；色青，有大忧；色黑，有死者。”石氏曰：“有星出右角，有惊将；色赤，将不胜；青，忧；黄，将去；白，不战；黑，将死。”《海中占》曰：“大赤星出右角，国门有出兵；左角，国入兵。”郗萌曰：“黄星出右角，国有惊，（一云兵惊）不战受地；星白者，不战而进；色黑青者，战不胜，凶。”《荆州占》曰：“赤星出右角，（郗萌曰：出右角，入左角也。）将有攻吏者，国有惊；其星不摇散，不统绝，战胜。”巫咸曰：“客星出角，臣谋其主，贼从外来，天下大乱，将相将有诛者。”《海中占》曰：“赤星出角亢间，国邑有围者。”郗萌曰：“大赤星若白星，出角亢，国有大盗，黄星出北，止天门中，天下兵，在外者罢，客星出角，兵大起，期不出二年。”《荆州占》曰：“赤星出两角间，国有恐，人民惊；又曰：经两角间，军道塞。”《二十八宿山经注》曰：“有客星如半席，出于角亢，则其年韩土有死兵，公使大臣谋，死，多灾殃。”郗萌曰：“赤星经两角间，国门闭，可以观邑门之闭开也；星白，军在外，道塞。赤星从两角间过，不入亢中，有过兵。黄白星数就右角，若左角；兵使，有受地者。赤星大如锋矢，赤如鸡血，数就右角，若左角，兵使遇贼。”《黄帝占》曰：“大黄星之两角间，有贵客来见，君庙将有事。”《海中占》曰：“黄星起右角，之左角，尉理受执。”《黄帝》曰：“赤星止两角间，国门闭，其食道绝。”陈卓曰：“客星舍角，天下有陷地。”郗萌曰：“客星入舍右角，小人有兵，多恐，兵起不用。”石氏曰：“客星守左角，色赤，天下大旱，五谷不成。”郗萌曰：“客星守左角，狱吏多冤。”石氏曰：“客星守右角，有大水。”巫咸曰：“客星守右角，（一曰色赤）多暴虐事。”郗萌曰：“客星守南角间，赦，（一云黄星守两角间）不尽出，期不出四十日。”班固《天文志》云：“客星守南角间，奸人在宫庭。”《黄帝占》曰：“大祝星守角，白，天下中隔不通。”石氏曰：“客星守角，强臣宠取国势；他星守角，狱多讼。”巫咸曰：“客星守角，五谷不登，大旱，不生草木。”郗萌曰：“守角，臣谋其主，一曰贼臣从外人。”又：“客星守角，大旱，五谷不成，焦旱不生；一曰：色赤，守角有兵。”又：“客星守角，天庭大臣有乱者，凶。一曰：入天庭十日，天下大乱。”又：“客星逆行守左角，谷贵。”《荆州占》曰：“客星犯守角，大旱，五谷不登，富人贫。”又：“赤星留守两角间，有兵，国闭；青，有大狱事，白、有义来者；黄，有土功，黑，有凶，人主有殃。”
　　
　　客星犯亢二
　　甘氏曰：“客星干犯亢中，国不安，兵起，政乱，期一年。”石氏曰：“有星出入角间入亢；色赤，有过兵；白，有过客；黑，有过丧。”《海中占》曰：“客星数入亢，国疾疫；出亢，疾已。”夏氏曰：“客星入亢，人流亡。”郗萌曰：“客星入亢天庭十日，天下大乱。又客星入亢，有小旱，期三十日。又曰：旱。又曰：有小水，八谷水伤。又曰：五谷不登，为后年。”（一书云：五谷丰，人有礼让。）又曰：“客星入亢，兵战，士卒行，不出九年。又曰：天下大乱。”《荆州占》曰：“客星入亢中，天下有德令；色白，期秋；赤，期夏，黄，期六十日；黑，期百二十日。”又：“有星出氐，入亢中而散，人主有病，从蒂而上。”《东官候》曰：“赤星入亢，有宗庙事，色黑，庙中有丧；色青，见血；白，有兵，女主有丧。”《百二十占》曰：“他星入亢，有来使者，受命于庙；色赤；言兵；黄，言土；白，言义；青，言忧；黑，言忧客。”石氏曰：“有星出亢，有出者使，以色占；赤，言兵；黄，言土，白，言义；青，使者忧；黑，使者凶；一曰：多兵。”郗萌曰：“有星暴出亢，爱臣以口舌事自杀，期一月，若一年。”又：“黄星白星出庙以北，中人有受赐者。”又：“黑星出庙北，而南入庙，女主有客事者；有庙之事。”又：“客星出入亢，五谷不登，为后年。”石氏曰：“有星经两角间入亢，诸侯客有来者，庙将有事，有口令。”《海中占》曰：“大赤星从角就亢，人主遇贼。”郗萌曰：“客星与亢合，相为乱，国易政。”《黄帝》曰：“赤星集亢氐间，廊庙间有陈兵。”《海中占》曰：“客星出亢，若守之；其国大旱，五谷伤，贵人去其乡，人民流亡；若芒角变色，地动为害，期三年。”《黄帝》曰：“客星守亢，国臣不详。”巫咸曰：“客星守亢，有德令。”郗萌曰：“客星守亢，天下通，臣有谋其主者，军败不成，多虫蝗，籴贵，丝贵，有奇令。又客星守亢，下田伤。”《东官侯》曰：“客星守亢，则五谷频不成，籴贵。”《荆州占》曰：“客星留守亢，色赤、旱；青黄，人去其乡；黄，无他害；黑，人民流徙，贵人忧；芒角变色，地动摇宫。”《海中占》曰：“客星犯守，国多妖祥。”
　　
　　客星犯氐三
　　甘氏曰：“客星干入氐中，后宫有乱，暴兵动；期百八十日，远三年。”《黄帝占》曰：“有客星入氐，色白，即将啬夫受赐，色黄，迁；色青黑，不死则凶。”又：“客星入氐，日食、地震，籴贵，石百五十，有奇令。”（一云：籴石千五百，谷为玉。）石氏曰：“客星入氐，棺椁贵。”甘氏曰：“客星入氐，（《文曜钩》云：守氐。）边邦有献女者。”《海中占》曰：“大赤星入氐，卒大出。”郗萌曰：“客星数入氐，有疾；（一云：没巴）数出，疾已。”陈卓曰：“客星入氐，兵从边起；若后宫乱，暴兵动，五谷不成。”《荆州占》曰：“客星入氐，麦麻羊贵。”《黄帝》曰：“客星出氐，（一云：入氐。）色黄白，与两星齐，期十日而赦；去两星二尺，期百日有赦。”《黄帝》曰：“有星在氐，若有疾于国外。”《文曜钩》曰：“客星出氐，人主忧病；一曰有德令，若边国有献女者。”郗萌曰：“有星入氐中而散，人主有疾，从带下则上。”《荆州占》曰：“有星入氐中，人主有疾，从带而下。”石氏曰：“客星起氐中，天子不安宫，移徙，女失坐。”郗萌曰：“客星乘氐下星，马牛大贵。”《黄帝》曰：“客星逆行入贯氐中央，日月薄食。”郗萌曰：“客星逆入贯氐中，大人夺执失威，大臣乘国之权。”又：“客星逆乘灭氐，有土功事。”《黄帝》曰：“有星守氐；色黑，大水，其国有复王；白，廊庙有忧；黄，有喜；赤，有兵，在庙中，近臣谋弑贵人。”《文曜钩》曰：“客星守氐，人主忧，带下病。”石氏曰：“客星守氏，有谋臣欲危其主。”巫咸曰：“客星守氐，兵起国亡，天下受图而俱起，亡军。”《海中占》曰：“客星守氐，有德令。”郗萌曰：“客星守氐，天下中外不通，马不急行，国易政。”（案《后魏志武纪》曰：桓帝时有黄星，见于楚宋之分，辽东殷　善天文，言后五十岁当有真人起丰沛间，其锋不可当，至五十年，而太祖破袁绍，天下莫敌。）《荆州占》曰：“客星守氐，木器布帛倍价。”郗萌曰：“客星逆守乘灭氐，诸侯王坐法者诛绝，无后。”
　　
　　客星犯房四
　　《河图》曰：“客星干房，失春政，不法。”甘氏曰：“客星干犯房，王国空，兵起人饥，骨肉相残。”《黄帝》曰：“客星入房，籴石千钱，人多饿死，相食，多移去其田宅；皆期后年。”石氏曰：“客星入房，输食有入者；出房，输食有出者。赤星入房，国名宝用，龙马贵；客星入房，诸侯有献马者；籴贵。”郗萌曰：“赤星就房，国围。”又曰：“入房马贵；出房，名宝有出者。客星入左服，若右服，其有来献马者；出左右服，人君使诸侯，以马为币。客星入房，有大臣弑其君者。”又曰：“入天府，天下有变更之令，若有急令。客星入天厩之中，满三日而去，有赦。”《荆州占》曰：“白星入房下，北门有攻战排门者，在于近臣；期百二十日。客星入天府，有德令；一曰：有贼人；一曰：有兵发；一曰：天下且有大丧。”韩扬曰：“白星入房，赦。”《黄帝》曰：“客星出，（《玉历》云：出若守之。）在阳，为旱、为丧、为饥；在阴，为兵、为水、亦为饥。”班固《天文志》曰：“汉孝武元光元年六月，客星见于房。二年十一月，单于将十万骑入武州，汉遣兵三十万以待之。”郗萌曰：“客星出房，近臣谋主，若暴死，期一年。”又：“有星出房左，为父，次为太子；出房右，为母，次为长女。”《荆州占》曰：“青星出右骖，若左骖而散；人主为牛奔败。”郗萌曰：“客星在表之北，多水，去下田，耕高田；在表之南，多旱，去高田，耕下田。客星在中道，天下太和，马贵，一曰牛贵。客星舍房左右，群臣有夺地者。又曰：吞药死者。”石氏曰：“客星守房左骖，马贵。客星守房，宫有谋臣，臣欲无其主。”巫咸曰：“客星守房，籴贵。”郗萌曰：“客房，天下有急令且恐，治驰道；又曰马疾；一曰：人主以马为忧。”《海中占》曰：“客星犯钩钤，主有奔马之败。”石氏曰：“客星犯钩钤，王宫大乱，不出三年。”
　　
　　客星犯心五
　　石氏曰：“有星入心，诸侯有来使者；星出心，君使人于诸侯；色赤，言兵也；色黄，言土功；色白，言义；色青，言使者忧；色黑，言客凶。”甘氏曰：“赤星入心，留回之，天子不有丧，当兵死。”夏氏曰：“客星入心，有德令。”郗萌曰：“客星入天子之宫十日，成勾己，天下有大赦。客星入太子宫，太子益官。（一本云：太子不得代。）黑星出房而入心，近臣谋主；若暴死，期一月中。客星入心，丞相忧疾；又曰：大赦，期三月。赤星入心右星，太子有兵；入心左星，庶子有兵。青黑星入心右星，玉子有忧，若有罪；入左星，庶子有忧，若有罪。黄白星入心右星，太子受赐；入左星，庶子受赐。”甘氏曰：“客星出心，天下大旱，兵起满野，车骑用，国易政，期三年。”郗萌曰：“客星出心中央星以南，若左右有抵罪而走者；黄白，无故；青，忧；黑，死；赤，以兵随之。”又曰：“心上有一星，去心一尺所，有中谋；下有星，去心一尺所，有外谋；星多谋多，星少谋少；谋多者，谓人多也；上下俱星，中外俱有谋；星远人远，星近人近；近期百日，中期在冲月，远期在一年中。”《荆州占》曰：“以四月、五月在心尾间，至七月八月，大虫从东南来。”《黄帝》曰：“有星大如疋布，贯尾判心下星，诸侯有来附兵于君者。”郗萌曰：“客星舍心，兵起。客星逆乘灭心，有谋易君者，宫内有乱谋，权在宗家，得执大臣。”《黄帝》曰：“客星守心，不过三旬，有善令。赤星大如锋矢，赤如鸡血，入守心，人主遇贼，其出心也；行道甚远，人主戮于千里之外。”《圣洽符》曰：“客星守心，五十日不去，兵大起，国有丧；人民饥亡，籴贵十倍；期不出百八十日，远一年。”巫咸曰：“客星守心，籴贵人饥；兵臣谋，有奸臣，成钩己，有德令；期三月、十月，稷、布大贵。”郗萌曰：“客星守心，有大土功，有大丧；大人当之；又曰人疾。客星守心中央星，大人忧；守太子，太子得立；守庶子，庶子诛。客星守心，赤为亡兵；青黑、为忧。客星守心二十日，谷大贵。”《荆州占》曰：“赤星守心，大军兵满野，车骑用，布帛贵，娟女运谷。三年易改。”《杂候集》曰：“他星守心，其国亡邑，有善令。”《天旬占》曰：“客星守心，蜚蝗大起，籴大贵十倍，万人饥，流亡在道，下有谋反逆者。”石氏曰：“客星犯守心，宫钟大鸣，剑戟大横，大臣相疑，天下兵起，心变期急，近期七日，中期七十日，远期百八十日。”《荆州占》曰：“客星犯乘守心者，大旱，天下备火，近期十日，远期三年。”
　　
　　
　　客星犯尾六
　　《黄帝占》曰：“客星入尾，岁饥，人相食，多死者。”《圣洽符》曰：“客星入尾，大水；其入之，顺行，有德；逆行，凶。”石氏曰：“客星入尾，北夷大饥，来降。客星入尾，人多移徙。”又曰：“入天司空，多土功事，有尾之禽大贵，天下大水；黑星若苍星入尾，故臣有来使者。白星入尾、箕，边城将侯，司空死之。客星入尾，皇后有以珠玉簪珥惑天子者。客星入尾，多风；一曰：水祥；一曰：雨降。客星入尾，宫人恶之。”《荆州占》曰：“客星入尾，天下大振；一东一西、一南一北，男不得耕，女不得织。”
　　
　　客星犯箕七
　　《黄帝占》曰：“客星守箕，多土功事；又曰：守箕北，小熟；守箕东，大熟；守箕南，小饥；守箕西，大饥。”石氏曰：“客星守箕，天下饥；色赤，则为兵。”郗萌曰：“客星入箕，民流亡；若出箕，宫人出。”《荆州占》曰：“客星入箕，多风暴雨，宫女不安；或外国有使来；一曰：官木用。”武密曰：“客星入箕，则有风雨。”《天文总论》曰：“客星入箕，有土功事；守箕，则秋冬水灾。”《天文录》曰：“客星出于箕，民饥，大臣有见弃者；入箕，北夷饥。” 
　　
　　开元占经　卷七十九
　　
　　客星占三
　　
　　犯北方七宿
　　客星犯南斗一
　　甘氏曰：“客星干犯南斗度，其国必乱；兵大起，期一年。”陈卓曰：“客星干犯南斗，王者疾病，臣谋其君，子谋其父，弟谋其兄，是谓无理，诸侯不通，天下易政，期百八十日，远不出一年。”《黄帝占》曰：“客星入南斗中三尺，三日不去，城郭闭道不通，贵人坐之。”又曰：“入铁钺，外兵擒，士卒杀伤其将，外国来降。”（《北官候》曰：国来而不降。）《河图》曰：“有星入南斗，有君来见吾君者。”《圣洽符》曰：“小赤星气交入南斗建中，此扬见精者，宫人子方生，非其子也。”石氏曰：“有星入南斗，诸侯客有来见天子者；出斗，天子使人之诸侯；色青，皆言忧；赤，皆言兵；黄，皆言土；白，皆言义；黑，皆言凶。客星入南斗中三日三夜，天下有赦，期三月。”巫咸曰：“客星入南斗，诸侯不通天子，且有举兵伐父者，弟攻其兄。”夏氏曰：“客星入南斗，诸侯相攻伐。”郗萌曰：“客星入南斗，多盗贼；以十一月、四月入斗中，天下赦，无余囚；期六十日，远期六月。”陈卓曰：“客星入南斗中，谷不登，人相攻。”石氏曰：“客星出南斗，兵革大起，有大水，天下饥，人相食；一曰关梁不通，期二年。”《宋书天文志》曰：“晋孝武太元二年三月，客星在南斗，至六月乃没；占曰：有兵；一曰有赦。是后雍兖冀常有兵役，十二月、正月大赦；八月又赦。”郗萌曰：“赤白星暴出南斗魁前，宫室兵起，中魁，神将军坐之，戮死。”《帝览嬉》曰：“客星居南斗，道不通。”《黄帝占》曰：“客星守南斗，五谷登，贱，贵于后冬。”《文耀钩》曰：“客星守南斗五十日，大臣有谋，兵大起，国易政，王者有忧，期三年。”《黄帝》曰：“客星守南斗，其君不亲信其臣，有兵兴。”石氏曰：“客星守南斗，天下有喜福，五谷熟。”郗萌曰：“客星守南斗，诸侯谋，王者役军，人皆走；又曰：大旱，宫庙有火之忧，人多疾疫。”又曰：“客星守南斗，天下易政；一曰：兵官忧；一曰以水饥。”班固《天文志》曰：“元帝初元元年四月，客星大如瓜，色青白，在南斗第二星东，可四尺；其五月，渤海水大溢。”《荆州占》曰：“客星守天库，兵革起。”
　　
　　客星犯牵牛二
　　陈卓曰：“客星犯牵牛，有牺牲之事。”石氏曰：“客星中犯牵牛，吴越兵自立，三年而灭；期不出一年，远三年中。”《彗要占》曰：“客星干犯牵牛，中国起兵。”《黄帝占》曰：“客星入牵牛，诸侯有兵。”又曰：“入天鼓，外国来降。”郗萌曰：“客星入牵牛，大臣外交诸侯；赤黄白，成；青黑，败。”又曰：“有星入牵牛，诸侯客有来，以四足虫为币者；出牵牛，君使之诸侯，以四足虫为币；色青，皆道疾；黑，死不至。”《荆州占》曰：“客星入牵牛，有兵发而行。”甘氏曰：“客星出牵牛，有兵起，大将出；若关梁不通，若地大动，马牛贵三倍，期二年。”巫咸曰：“客星出牵牛，其国兵起，大将出；若关梁不通，多死，期不出一年。”陈卓曰：“客星出牵牛，兵北行。”郗萌曰：“客星舍牵牛，臣谋其主，五谷不登。”《续汉书天文志》曰：“孝明永平九年正月戊申客星出牵牛，长八尺，历建星至房南灭，见五十日。牵牛主吴越，房心为宋，后广陵王荆与沈凉楚王英颜忠，各谋逆事觉，皆自杀。广陵属吴彭城，古宋地。”石氏曰：“守牵牛，越有善象，献中国。”石氏曰：“赤星守牵牛，人民为乱。”郗萌曰：“客星守牵牛，王者外其大臣。”又曰：“客星守若入牵牛，盗贼在江海，岁多水。”（案司马彪《天文志》曰：孝顺永建六年十二月壬申，客星芒气长二尺余。西南指，色苍白，在牵牛六度。后一年，会稽海贼部曾于等，杀长吏，拘夺吏民。杨州六郡逆贼章河等，犯四十九县，大攻吏人也。）《地轴占》曰：“客星守牵牛，地大动。”《海中占》曰：“客星出入守牵牛，马贵，价三倍。”
　　
　　客星犯须女三
　　陈卓曰：“客星干犯须女，邻国有以奇女来进侍者；妾近为后。”石氏曰：“客星入须女，诸侯有进女侍者。”陈卓曰：“客星入须女，麻贵；诸侯有兵，江淮道路不通。”郗萌曰：“客星入须女，留不去，天下诸侯王有不通者；一曰：父子不通。”《荆州占》曰：“客星入须女，有嫁女娶妇事多；丝帛絮贵。”《帝览嬉》曰：“客星出须女，宫人有谋，女王忧，兵起宫门；若贵人有死，期一年，远二年。”石氏曰：“客星出须女，有嫁女事；黄白，吉；青黑，凶；赤，忧。”郗萌曰：“客星暴出须女，女主戮罪；期一年。”又：“客星舍须女，留不去，有奇令。”《百二十占》云：“他星出须女，御女有出者。”《黄帝》曰：“赤星守须女，女子之丧。”《孝经内记》曰：“客星守须女，有奇女降，丝絮布帛贵。”甘氏曰：“赤星守须女，人民为乱。”甘氏曰：“客星守须女南，有献女；贱女暴贵。”郗萌曰：“客星守须女，女子乱其国，亡其政。赤星守须女，有急兵，食贵，人自卖者；一云女妾为妻。”陈卓曰：“客星守须女，籴贵。”《北官侯》曰：“青星入须女，多以兵事死者。”《百二十占》云：“他星入须女，守之，天下有内美女者。”《荆州占》曰：“有黑星出须女，有丧。”
　　
　　客星犯虚四
　　郗萌曰：“客星干犯虚中，哭泣之事；有井田之法，改制之事。”《黄帝占》曰：“客星入虚，有军在外大饥，将离散，卒死亡，天下有大令。”石氏曰：“客星虚中，主出将；有二客星，天下无处主。客星入虚中，色赤，有游客入国；色黄白，吉；色青黑，有凶事。”郗萌曰：“客星入虚，种贵，籴大贵；又曰天府有德令，期十一月。客星入虚中，三日环之，有赦；期七十日。客星入虚，大人当之。客星入虚、危；色赤，有贽客来者；色白，有无币客来者；赤星入虚，籴贵，人有自卖者。”《荆州占》曰：“客星入虚，天下大乱，政急，大人忧，其国饥。”《百二十占》曰：“他星入虚、危；青若黑，有以丧事使者。”石氏曰：“有星入虚、危，色青黑，有哭泣之事。客星出虚，大臣为乱，兵大起，国有丧，天下有哭泣之事，期三年。”（案司马彪《天文志》曰：孝安末初三年十一月甲午，客星见西方，色苍白，在虚危南至胃昴，至建光元年三月癸己，邓太后崩。）郗萌曰：“客星入虚，君使人之诸侯。赤，无币，青黑，有告丧者。客星出入虚，天子自将兵于野。客星舍天府，天下有急行，期十月。”石氏曰：“夏三月，视虚中，有奇星一在虚，邦不居其处；有奇星二，将死；有奇星三，相死；有奇星四，将军败；有奇星五，大凶。”司马彪《天文志》曰：“客星在虚危，为丧。”《孝经章句》曰：“客星守虚，臣乱其上而不知；又曰：国君死，或有德令。”甘氏曰：“客星守，其国兵。”《玉历》曰：“客星守虚，三十日不去，其国君死；若大臣有戮，兵丧并起，期百八十日，远一年。”《百二十占》曰：“他星守虚，有谋。”石氏曰：“客星出虚而守之，其国君死；若大臣有戮，期百八十日，远一年。”巫咸曰：“客星犯守虚，近一年，远二年；当有哭泣之事。”郗萌曰：“国有哭临之事。”陈卓曰：“客星犯守虚，天下有谋。”
　　
　　客星犯危五
　　郗萌曰：“客星犯危，国有哭泣之事。”（案《宋书天文志》曰：魏明帝景初二年十月癸己。客星见危。逆行在离宫北，卷蛇南，三年正月，明帝崩。）一曰：多雨水，五谷不收，人相食于道。”《荆州占》曰：“客星入危，有土功，王者筑宫室；不出一年，大水；不出三年，大饥，万人无食。”《百二十占》曰：“他星入危，有盖屋之事；色赤，大变；青，忧。”甘氏曰：“客星出危，大臣被刑，法官有忧，国多水灾，有土功，王者筑宫室；期不出年。”甘氏曰：“赤星出危，以火废国。”郗萌曰：“客星出危中，大水，一曰大饥。”甘氏曰：“客星出危，王者迁都，其国更立侯王。”郗萌曰：“客星守危，天下必有易政更令。客星守危，人主失势夺土，强臣专国，命在台族；又曰：具有大风，有所危败；又曰：不出三年，王者盖屋治宫，天下匠工起，多土功；又曰：人流亡。”郗萌曰：“客星守危，国政危。”巫咸曰：“客星入守危，籴大贵，不出三年。”《荆州占》曰：“客星守危，若彗星干之，王侯有死者；王改服，不出百八十日。”（《黄帝占》曰：以日入命其国。）《黄帝占》曰：“客星入守危；若出危，大饥，人食贵，为后年。”郗萌曰：“客星守坟墓，人主有哭泣之声。”
　　
　　客星犯营室六
　　郗萌曰：“客星犯营室，国且有宗庙哭泣事。”《黄帝占》曰：“奇星入营室中者，天子有忧。”《河图》曰：“客星入营室；顺行，有德；逆行，凶。”《圣洽符》曰：“黑星起庙南，入庙北，女主有死者；死者，废庙之事。若出庙以北行中，人有鸠死者；或曰庙祭之事。黑星出月入庙，人主有药死，不然有药人主者。”巫咸曰：“客星入营室，天下有兵；又曰：人民流食千里。”《海中占》曰：“客星入营室，有军，军中大饥，将离散，士卒死亡。”郗萌曰：“客星入营室，外夷兵起，贷仓，多饥死者。客星入营室，边外起兵，此为外夷之事。客星入营室，国乱，去其主。奇星入营室，不盗即贼，大乱。又曰：无兵兵起，有兵兵罢；星大，军皆大；星小，军皆小。黑星起庙北；而南入；女主恶之。客星从东壁入西壁，庙若城郭有起者。赤星入庙，人臣谋主。”《荆州占》曰：“他星入营室，诸侯有来使者；出营室，君使人之诸侯；色赤，皆言兵；白，皆言义；黄，皆言土；青，皆有忧；黑，皆凶。”又：“奇星入营室，有阴雨，垣墙无立者。”又：“黑星出入庙，庙上有死者，不死者见血。起庙北而南入，女主有死者，有庙废之事。”《圣洽符》曰：“白星出庙正南，廷有兵；或曰赤亦然。客星出营室，国有土功，人大饥，大臣为乱，兵大起，士卒亡。”（齐伯曰：期一年，不二年。）《春秋纬》曰：“星赤黄，出营室中，名曰怪获；主奇去其国，贵人有死者；上旬见，其年发半白，来月上旬死；中旬见，其年鬓白，来月中旬死，偏任后，雄烈之毒也；下旬见，其年盛壮，来月下旬死，将用事，毒害流。”郗萌曰：“客星出西壁，若东壁；城郭有坏者。赤星出庙上，正南抵庭，有兵作，庙上有兵。白星出庙以北，中人有受赐者。”《黄帝》曰：“赤星从东壁之西壁，臣有戮其主。”《圣洽符》曰：“赤星在营室，有死者；不死者见血。”郗萌曰：“客星舍营室，其国且作宗庙，多土功事；留不去，匈奴有兵来。”石氏曰：“客星守离宫，兵起，人君有忧；一曰有急。”甘氏曰：“客星守营室；有军者，客降，主得人地。”郗萌曰：“客星守营室，乱出其城郭之事，有奇星守东壁，天子为军自守；一曰：天下摇动，在西方。”《黄帝》曰：“客星入若守东壁，诸侯相谋。”郗萌曰：“客星入若守东壁，天下且有大丧，白衣满野。” 
　　
　　开元占经　卷八十
　　
　　客星占四
　　
　　犯西方七宿
　　客星犯奎一
　　石氏曰：“客星犯奎，国有沟渎之事。”《黄帝占》曰：“客星犯入奎，破军杀将。”《甄曜度》曰：“客星乱芒而角，入奎；有破军杀将，王者有忧，人主当之，期三年。”石氏曰：“客皇入奎，外夷起兵，麻贵。”甘氏曰：“客星入奎，强国夺地，变争兵起，白衣自立，扰中国。”郗萌曰：“客星入奎，刀剑布帛贵。赤星入奎，兵起，期十年；一曰，出奎，国兵出；一曰数入奎，国兵聚。客星入奎西，夷有兵来，到而还。客星入奎，诸山水浍。”荆州曰：“客星入奎、边兵大动，土功大起。”陈卓曰：“客星入奎，武库之臣且有罪。”《西官候》曰：“客星入奎；赤，边兵大动；黑，天下沟渠之事；黄，土功大起。”石氏曰：“有星入奎，有无所受命而来使者。”《荆州占》曰：“有星入奎，有陂渎之事于国中；出奎，有剑渎之事于国外。黄星入奎，宫有土功事，宫中有变。”《西官候》曰：“赤星入奎，兵聚，有败军。”巫咸曰：“客星出奎，边兵大起，白衣立为王，刀剑大出。出奎，国兵出；入奎，国兵聚。”《荆州》曰：“星赤黑，出奎，有败军。”《西官候》曰：“赤星出奎，外夷动兵。”石氏曰：“有星出奎，有无受命，矫使者。”巫咸曰：“赤星逆行，从娄至奎，有兵。”郗萌曰：“客星舍奎，留不去，饥；一曰：缯帛贵。”《黄帝占》曰：“赤星守奎，籴贱。”郗萌曰：“客星守奎，籴贱，贼臣在侧，其事败；又曰：谋臣有巧伪惑天子者：一曰：国以佞亡。”又：“客星守奎，天下修兵，臣有国者。客星守奎，有杀霜不时下者；一曰：牛疾疫；一曰六畜贵。”《荆州占》曰：“客星守奎，王者忧，大人当之；又曰：鲁国起兵。”《玄冥占》曰：“客星守奎，强国争起兵，有白衣自立动国。”
　　
　　客星犯娄二
　　石氏曰：“客星干犯娄，国有大兵，四时纪祠；娄主苑牧，给享祠天；以奉宗考，王者以承天，诸占远不出三年。”《黄帝占》曰：“客星入娄，籴大贵，在后年。”石氏曰：“客星入娄，外夷兵起，有聚众之事。”郗萌曰：“客星入娄中，三日环之，天下有赦，赎作，期七十日。赤星入娄，兵起，期十年。”《荆州》曰：“客星入娄，旱千里，有火灾，其国燔烧，金银用，仓库虚，天下人民多疾病。”《百二十占》：“他星入娄，有聚众于国内。”石氏曰：“客星出于娄，边城和。”《荆州占》曰：“客星出娄，有罢众之令。”《西官候》曰：“有星出娄，有白服众事。”《百二十占》曰：“他星出娄，有罢众于国外。”石氏曰：“客星守娄，人民乱；一曰：有聚众之事。”郗萌曰：“客星守娄，天下大虚，臣有惑天子，夺主之权者；岁多狱讼，布帛贵；又曰：有纵诸侯来附其君，不成：一曰：多狱讼。又曰：客星入，若守娄，其国且燔烧囷仓。”《海中占》：“客星出娄而守之，天下欲有分夺国者；一曰：欲夺王国边境侵地，期一年，远二年。”郗萌曰：“客星守犯娄，天下欲分社稷者；白衣自立者，牛马贵；一曰：有白衣之聚。”
　　
　　客星犯胃三
　　石氏曰：“客星干犯胃，五谷不成，仓库空虚。”《海中占》：“客星犯胃，有军发之事。”陈卓曰：“客星犯胃，仓粟用。”石氏曰：“有星入胃，有葆食之事入；出胃，葆食之事出者；又曰：客星入胃，王者有仓之事；其有出胃，中有出谷粟事。”郗萌曰：“客星入胃中，三日一环之，期七十日，赦。又曰：五谷大贵，天下无聚物。”《荆州》曰：“有星入胃，王者有廪仓之事。”《百二十占》曰：“客星入胃，饮食之事入；出之，饮食之事出。”《黄帝》曰：“客星出胃入厢，人主食药死。一曰：有药人主者。”《荆州》曰：“客星出胃，有出谷粟事。”《玄冥占》曰：“客星出胃，王者备四夷；强臣陵国，有大兵，天下发粟金铜之事，期百八十日，远年。”《孝经章句》：“赤星守胃，国无事。”甘氏曰：“客星守胃，强臣陵国。”郗萌曰：“客星守胃，留不去，天下饥。”《荆州》曰：“客星守胃，天下有发粟事，金铜贵。”郗萌曰：“有星入，若守胃，有奇令。”又曰：“客星垂灭若守胃，国官之仓有兵，焚烧其仓。”
　　
　　客星犯昴四
　　《黄帝占》曰：“客星入天狱中二月，天下有赦，期五月。”石氏曰：“客星入昴，有白衣之会于国内。又曰：贵人有系囚者；昴浊之间，天街也；若客星守之，天下有谋虑。”郗萌曰：“客星入昴，天下且有大丧；又曰：众狱，且妄杀不辜，以误主上。客星入昴毕间，诸侯有谋上者；又曰：留三日，赦；不留，有忧。客星从昴阳入，有客。”《荆州》曰：“客星入天狱中，有德令；水帛出，民去本土，就丘邑。”《西官候》曰：“客星暴，出胃入昴，中国大人暴死，期一年。”《百二十占》曰：“他星入昴，贵人有德令；若出昴；兵众满野。”司马彪《天文志》曰：“孝明永平十四年正月戊子，客星出昴六十日；昴主边兵，后汉遣奉车都尉显亲侯窦固等，将兵三千馀人击匈奴。”石氏曰：“有星出昴，兵众满野，非丧则会也。”郗萌曰：“客星从昴阴出，有走主。客星居昴北，有别离之国，夺地死者。客星入若留昴，王者绝嗣，同姓有起入为主者。客星舍昴不去，天下囚多，则盗贼并起；若留十馀日不去，回纥内相贼，国家兵起，回纥来降。有星入舍昴南，籴一贵一贱。”《圣洽符》曰：“他星守昴，渔猎起。”石氏曰：“客星守昴，万民乱。”甘氏曰：“客星守昴，有诈称王命者，不出百八十日。”郗萌曰：“客星守昴，谗臣有蔽主德者；又曰：有谋以药害上者；又曰：囚徙有聚兵弩攻狱者。”《西官候》曰：“客星守昴，执法臣诛。”《客星占》曰：“客星守昴，朔地殃，天下多乱狱。”《百二十占》曰：“他星守昴，万民忧。”《文曜钩》：“客星出昴，若犯守之，当有诈称王令，诡命中国，若有妾言谗谀者，必有自败。”郗萌曰：“有星入守昴，金器刀剑贵。”《荆州》曰：“客星犯守昴，谗谀贼臣在内，诸侯谋上；一曰：有白衣徙聚谋虑。”
　　
　　客星犯毕五
　　《黄帝占》曰：“有星入毕中而复出，其星小，小赦；星大，大赦。”《圣洽符》曰：“客星入毕，顺行，有德；逆行，凶。”石氏曰：“客星入毕，人主猎；一曰：“有以猎惑人主者；一曰：兵起，边兵大动；一曰：羊贵。”又曰：“大赤星入毕口，天下大赦；期十五日，若三十日，六十日，将相有大忧。”郗萌曰：“客星入毕，多狱事，一曰：贵人有系囚者。黄星入毕，三夜常见，相死；九十日，后死；百二十日，大人当之。客星入毕中二月，天下有赦除责，期五月。客星入毕口，与两股齐者，有走主；又曰期四十日，兵发；率一日八十日，兵罢；其去也，视其东南西北所往，及其所近宿，或受兵。客星入毕中，与两股齐，期四十日，兵发直一星，期二十日兵发；居期十日，兵发。”《荆州占》曰：“客星入毕，四夷兵起，并为盗。”《西官候》曰：“客星入毕中，率一日为十日，诸侯、女主当之，君有忧；先起兵者凶。”《百二十占》：“他星入毕，有兵革谋。”《春秋纬》曰：“赤星出浊，大卒出。”《孝经章句》曰：“客星出浊，中国人为乱，有走君；在浊傍，有谗臣在傍者；入浊，兵起。”巫咸曰：“客星出毕，边兵为乱，四裔兵起，疆宇靡宁，天下饥，必有亡国，近一年，远二年。”郗萌曰：“客星出毕，边有兵，车马有急行。”《荆州占》曰：“客星出毕，人主好畋猎。”郗萌曰：“客星从毕，赤黑，阴出，有走主。”《西官候》曰：“客星居毕中，不时出，主丧。”郗萌曰：“客星入毕中，留不去，马贵；一曰牛贵。”《黄帝占》曰：“客星守毕，岁大饥。”石氏曰：“客星守毕，大臣有谋者，边有谋臣；一曰谗臣蔽主之德。”甘氏曰：“客星守毕，外国称王，诈来不可信，外臣谋叛，与近臣通奸。”郗萌曰：“客星守毕，大臣忧，多阴谋，其事不成；一曰：有土功，风雨不时，谷贵；又曰：有走主。客星飞守毕，有德令。客星守毕，天子绝嗣无后。”（案《宋书天文志》曰：晋惠帝永兴元年五月、客星守毕，光熙元年惠帝崩、终无继嗣也。）又曰：“星守毕，后族可收者；一曰：霜天下；一曰：诸侯有谋虑，一曰：沟水大出。”《荆州占》曰：“客星守毕，王者大将出。”《黄帝占》曰：“客星入若守毕，有福，有德令。”陈卓曰：“客星犯守毕，大臣有诛者，无兵兵罢。”石氏曰：“视其东西，知其往国受兵。河海盈溢，人民多流亡。”郗萌曰：“客星守附耳，兵；一曰：边兵尤甚。”
　　
　　客星犯觜觽六
　　《荆州占》曰：“客星干犯觜觽，其国破亡。”《黄帝占》曰：“客星入觜觽，车马有急，期四月、五月。”郗萌曰：“客星入觜觽，有大丧。”《荆州占》曰：“有星入觜觽，色青，凶；赤，有丧；黄若白，吉喜；黑，死；若有水灾，谷籴百倍。”《黄帝占》曰：“赤白星入觜觽，若暴出觜中，臣与外臣谋杀其王；星游行，先觉不得成，不行、不明，不觉，期一月。”石氏曰：“星明，期三月。”《百二十占》曰：“他星入觜觽，有葆旅之事于国内，星出觜，有葆旅之事于国外；一曰：兵罢。”巫咸曰：“客星出觜觽，国有大丧，若有侵王欲为君王者；若有水灾，谷贵，籴百倍，人多饿死；期不出三年。”陈卓曰：“客星食觜觽，食太贵。”石氏曰：“客星守觜觽，魏有良臣辅国土，在西南二千里。”甘氏曰：“客星守觜觽，西戎动，侵土欲为君王者；崇礼以制义，则国安。”郗萌曰：“客星入守觜觽，牛马有急行。”郗萌曰：“客星犯若守觜觽，若国破亡；一曰：食贵；一曰：有大丧。”
　　
　　客星犯参七
　　《黄帝占》曰：“有星入参中央；星色白，县令有赐，若伐；色青黑，县令有罪。”夏氏曰：“客星入参，五谷贵。”《百二十占》：“他星入参，有衡石之事于国内；星出，有衡石之事于都外；色青黑，不出一年，兵大起，国之边境坏。”石氏曰：“客星入参中，边有暴兵起，边地围而坏。”郗萌曰：“客星入伐，有兵不足以伤；又曰：入天尉中十日，宫中有自杀者；入其阳，为男；入其阴，为女；皆期三十日。”郗萌曰：“有星入伐，有斩刈之事于国内；若出伐，有斩刈之事于国外；色赤。以兵斩刈，色白，白衣斩刈。”石氏曰：“赤星出参中央星，边有兵，县令自将兵。客星出参边，有暴兵起，边城有围，客军入国，若有战，期不出二年。”郗萌曰：“有星出参中者，大臣有忧；一星出，则一人有忧；二星出，则二人有忧，三星出，则三人忧。客星出参斧钺，兵出；入斧钺，兵入。”《荆州》曰：“客星出参而环绕之，边城兵起。”石氏曰：“赤星出参，武卒用；若守之天尉中，媵嫡相距。客星在伐；色黑，为水。”郗萌曰：“客星在伐，色黄，为土功；色白，为丧。”甘氏曰：“客星守参，亡地。”郗萌曰：“客星守参，有小兵，大臣有执主之命者；若谗臣有女子惑天子者，一曰老人多死，马贵。又曰：更易君；色白，为死；赤，为兵；黄，为易位；黑，为忧；苍，为小喜；又曰：旱，籴贵。”石氏曰：“客星守参，魏多君子。”巫咸曰：“客星入守参，诸侯国当之。”郗萌曰：“客星守伐，诛大臣。” 
　　
　　
　　开元占经　卷八十一
  </div>
  <div class="pagination">
   <a href="开元占经_page56.html">
    上一页
   </a>
   <span>
    ...
   </span>
   <a href="开元占经_page52.html">
    52
   </a>
   <a href="开元占经_page53.html">
    53
   </a>
   <a href="开元占经_page54.html">
    54
   </a>
   <a href="开元占经_page55.html">
    55
   </a>
   <a href="开元占经_page56.html">
    56
   </a>
   <span class="current-page">
    57
   </span>
   <a href="开元占经_page58.html">
    58
   </a>
   <a href="开元占经_page59.html">
    59
   </a>
   <a href="开元占经_page60.html">
    60
   </a>
   <a href="开元占经_page61.html">
    61
   </a>
   <a href="开元占经_page62.html">
    62
   </a>
   <span>
    ...
   </span>
   <a href="开元占经_page58.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
