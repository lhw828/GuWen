<!DOCTYPE html>
<html>
<head>
    <meta charset="UTF-8">
    <title>焦氏易林注 - 第 31 页/共 43 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>焦氏易林注 - 第 31 页/共 43 页</h1>
    <div class="content">　　离。王良善御，伯乐知马。文王东猎，获嘉贤士。开福佑周，发旦兴起。震为王，艮为良，震为马、为伯、为乐、为王、为福、为周、为士、为旦，离为文，震为东、为猎，全用伏象。○第四句宋元作获喜圣事，周发旦作贤周发，均依汲古。下四句言文王因猎获姜尚，辅文武成王业。发，武王名；旦，周公名。
　　咸。日月不居，重耳趋舍。游齐入秦，晋国是霸。艮乾皆为日，兑为月，不居者，不息也。兑为耳，伏坤为重，故曰重耳。艮为舍，巽为齐，兑为秦，巽入，故曰入秦。艮为国，伏震为晋、为霸。
　　恒。假文翰翼，随风偕北。至虞夏国，与舜相得。年岁大乐，邑无盗贼。震为羽翰，伏坤，故曰文翰。文翰，鸟也。《周书》："蜀人以文翰"，文翰者，似皋鸡。巽风，坤北，故曰随风偕北。伏坤为国，震为帝，故曰舜。坤为年岁、为邑，巽为盗贼，乾无也。○偕，汲古讹背，得讹传，依宋元本。
　　遯。南行北走，延颈望食。举正失利，累我子孙。乾为南、为行，伏坤为北，震为走，故曰南行北走。艮为颈、为望，伏兑为食，巽为利，艮止，故失利。艮为我、为孙，伏震为子。○北走，宋元本作无遯，望作后，均依汲古。止，汲古作口，依宋元本。第四句宋本作累为子孙，元本作累为我孙，依汲古。
　　大壮。开市作喜，建造利事。平准货宝，海内殷富。震喜，伏巽为市、为利，震为玉，乾亦为金玉，故曰货宝。乾为富、为海。平准者，《史记索隐》云：大司农有平准令丞，贵则粜之，贱则买之，平赋以相准，输于京师。○市，宋元本作元，依汲古。
　　晋。三犬俱走，鬬于谷口。白者不胜，死于阪下。艮数三，故曰三犬。艮为谷，震为白，震覆，故死于阪下。艮为阪，坤为死也。○阪，宋元本作坂，依汲古。
　　明夷。骄胡犬形，造恶作凶。无所能成，还自灭身。坤为胡，覆艮为犬，而与坤连体，故曰骄胡犬形。坤为凶恶、为丧亡，故无成。坤为身，坤死，故曰灭身。○犬形，宋元本作大彤，依汲古。
　　家人。跪拜赞词，无益于尤。大夫顽嚣，使我心忧。《新序》："晋中行寅将亡，召其太祝而欲加罪焉，曰：子为我祝而使我亡国，何也。曰：子不务德而厚敛于民，则民怨。一人祝之，一国诅之，国亡，不亦宜乎"。
　　睽。辰次降娄，王驾巡狩。广佑施惠，万国咸喜。详《小畜》之《大畜》。
　　蹇。牵羭上楼，与福俱游。躬劳治国，安乐无忧。○羭，汲古作瑜，依宋元本。游，宋元作居，依汲古。此林或用升象。兑为羭，坤为楼，他林或言楼皆坤象，互震为福、为游。坤为躬、为国，坤役万物，故劳。坤为忧，震乐，故无忧。
　　解。白鸟衔饵，鸣呼其子。旋枝张翅，来从其母。详《晋》之《震》。旋枝，宋元本作挟施，汲古作投杖，依《晋》之《震》校。
　　损。盲瞽独宿，莫与共食。老穷于人，病在心腹。互大离若目之无睛，故曰盲瞽。坤为寡、为宿，故曰独宿。兑为食，独则无与共也。坤为老、为穷、为病、为心、为腹。于，依也。震为人，言穷老依人也。○瞽，汲古作聋，依宋元本。
　　益。登木出渊，稍上升天。明德孔圣，白日载荣。震为木、为登，坤为渊，故曰出渊。艮为天，与震对，故曰稍上升天。艮为明，震为孔、为德，伏乾为圣，故曰孔圣。艮为日，震为白、为荣，震车，故曰载荣。○载荣下汲古多宠禄再荧四字，依宋元本删。
　　夬。彭离济东，迁废上庸。狠戾无节，失其宠功。元刊注：彭越后赦，迁蜀。上庸，蜀也。按：武帝元鼎元年，济东王彭离有罪，废，徙上庸，似指此事。○废，汲古作之，狠作狼，均依宋本。
　　姤。赞扬上舞，神明正气。禹拜受福，君施我德。伏震为言，故曰赞扬。震为舞、为神、为君，故曰禹。又为福为德，古臣谒君须赞名拜舞。艮为首，艮覆，首至地，故曰禹拜受福。○正，宋元作生，禹拜作拜禹，施作使，均依汲古，惟汲古多居则厚禄四字，依宋元本删。
　　萃。从首至足，部分为六。室家离散，逐南乞食。通《大畜》。乾为首，艮为肩背，震为足，乾数六，言首、肩、胸、腹、股、足共六部也。艮为室家，三上正反艮，故曰离散。乾南，震逐，兑食，艮求，故曰逐南乞食。三四句似指伍子胥事。
　　困。民迷失道，乱我统纪。空使乾华，实无所有。通《贲》。坎为众、为民，坎隐，故迷而失道。震为道，正反震，故曰乱我统纪。震为华，离火下熇，故曰乾华。艮为实，华萎故无实。○华，宋元本讹革，依汲古。实，汲古讹宾，依宋元本。又汲古末有先忧后乐四字，依宋元本。
　　井。刻画为饰，嫫母无益。毛嫱西施，求事必得。通《噬嗑》。艮手为刻画，离为恶人，故曰嫫母。震为毛羽，坎为西，而兑为媚好，故曰毛嫱西施，皆古美人名。艮为求。首二句言嫫母本丑，虽饰无益。○第二句依宋元本增加，汲古无。
　　鼎。衣裳颠倒，为王来呼。成就东周，封受大侯。《诗齐风》："颠倒衣裳，颠之倒之，自公召之。"毛谓剌无节，林意似指吕伋父子为卿，王朝在公情状。鼎通屯。震为衣裳，正反震，故颠倒衣裳。震为呼、为王，震为东、为诸侯，坤为国。○周，汲古作国，依宋元本。侯，宋元本作休，非，依汲古。
　　震。当变立权，摘解患难。涣然冰释，六国以宁。伏巽为权。互坎为患难。震为解，故曰涣然冰释，坎为冰也。艮为国，坎数六，故曰六国。艮安，故宁。此指苏秦说六国合从事。
　　艮。西戎獯鬻，病于我国。杖策之岐，以保乾德。互坎为西，艮为狗，故曰犬戎獯鬻。坎为病，艮为国，坎为杖策、为西，艮山，故曰杖策之岐。艮居西北，乾地，故曰以保乾德。顾千里云：扶陕之岐当作杖策之岐，尚书大传：遂杖策而去，过梁山邑岐山。陈朴园《齐诗考》引亦作杖策，故从之。○第三句宋元本作扶陕之岐，汲古作扶阳之正，依顾陈校。又汲古多终无患或四字，宋元无。
　　渐。南行逐羊，予利喜亡。阴孽为病，复返其邦。伏震为羊、为南、为行、为子，巽为利，坎为阴孽、为病，艮为邦。○予疑为好之形讹字，汲古作子，犹存其半。
　　归妹。游戏仁德，日益有福。凶言不至，妖孽灭息。震为仁德、为游戏、为福，离日，故曰日益有福。震为言，坎为凶、为妖孽。
　　丰。春日新婚，就阳日温。嘉乐万岁，获福大椿。震春，离日，故曰阳、曰温。震为嘉乐、为万岁、为大椿，《庄子》："上古有大椿，以八千岁为春秋"。○嘉，宋元本作喜，大椿作有年，均依汲古。
　　旅。阴升阳伏，鬼哭其室。相饰不食，安巢如棘。通《节》。阳皆在阴下，故曰阴升阳伏。坎为鬼，艮为室，震为笑，震之反则哭也。震为玄黄，故曰饰。正反震，故曰相饰。兑为食，艮止，故不食。艮为巢，坎为棘，艮坎连，故曰安巢如棘。○鬼哭，宋元本作舜失，依汲古。
　　巽。臣尊主卑，权威日衰。侵夺无光，三家逐公。通《震》。震为主，阴为臣，阳下阴上，故曰臣尊主卑。震为威，巽为权，互离为日，巽陨，故曰日衰。震为侵，艮手为夺，互坎故曰无光。艮为家，数三，故曰三家。震为公、为逐，故曰三家逐公。三家，孟孙、叔孙、季孙合谋逐昭公也。
　　兑。反言为贼，戎女生患。乱吾家国，父子相贼。互巽为贼，三至上正反兑为反言，兑为女，兑西，故曰戎女。《禹贡》西戎即叙。伏艮为家国，离为乱，伏震为父、为子，正反震相背，中隔坎，故曰相贼。此指晋骊姬谗申生献公杀申生事，故曰戎女、曰父子相贼。
　　涣。迎福开户，喜随我后。康伯恺悌，治民以礼。震为开，艮为户，震为喜、为后、为伯，坎为民。按：《史记》"卫康叔卒，子康伯立"注：康伯，名王孙牟。左传所称王孙牟父是也。按：《左传》"牟父与伯禽吕伋并事康王，必有贤德"特其事，今皆亡耳。○随，汲古作逐，后作后，均依宋元本。
　　节。日就月将，昭明有功。灵台观赏，胶鼓作人。艮日兑月，艮为昭明、为灵台，震为鼓，坎水，故曰胶鼓。震为作、为人，《广韵》："胶，太学也。"《礼王制》："养国老于东胶。"《正字通》："东胶，周学名，即东序也。"○观，宋元本作欢，依汲古。人，汲古作仁，依宋元本。观赏谓游览。鼓宜为庠。
　　中孚。百草嘉卉，萌芽将出。昆虫扶户，阳明得所。震为百草、为嘉卉、为萌芽，巽为昆虫，与艮连，故曰扶户。此以震为荄兹，与赵宾读同。
　　小过。天所佑助，万国日有。福至祸去，寿命长久。艮为天、为国、为日，震福，故曰万国日有。艮为寿、为长久，巽为命。○第二句汲古无，第四句汲古作君主何忧，均依宋元本。
　　既济。穷夫失居，唯守弊庐。初忧中惧，惟曰兢兢，无悔无虞。通《未济》。未济男之穷，故曰穷夫失居。多用半象。○惟，宋本、汲古作终，依元本。弊，汲古作旧，依宋元本。
　　未济。贾玉得石，失其所欲。荷蒉撃磬，隐世无声。震为玉、为蒉、为磬、为声，艮石，皆半象。《论语》："子击磬于卫，有荷蒉者曰有心哉，击磬乎！"按：荷蒉，隐士。
　　困之第四十七
　　困。席多针刺，不可以卧。动而有悔，言行俱过。坎为针刺，下坎互大坎，故多针刺。伏贲。贲下互坎，上互震，震为席，与坎连，故席多针刺。艮为卧，三至上正反艮，故不可卧。亦正反震，故言行俱过也。
　　乾。鸟鹊食谷，张口受哺。蒙被恩德，长大成就。柔顺利贞，君臣合好。详《履》之《咸》。
　　坤。六鹢退飞，为襄败祥。陈师合战，左股夷伤。遂以薨崩，霸功不成。详《蹇》之《蛊》。此与上乾皆用遇卦《困》象。
　　屯。匍匐出走，惊惶悼恐。白虎生孙，蓐收在后。居中无咎。震走，坎蹇，故匍匐出走。震惊，坎惧，故曰悼恐。互艮为虎，震白，故曰白虎。震为生，艮为孙，伏兑为秋，故曰蓐收。《月令》："孟秋之月，其帝少昊，其神蓐收"，《国语》："史嚣曰：天之刑神也"。震为后，坎为中。○生，宋元本作王，依汲古。
　　蒙。庇庐不明，使孔德妨。女孽乱国，虐政伤仁。艮为庐，坤坎皆为黑，故不明。震为孔，言齐人馈女乐妨害孔子不安其位也。坤为女、为孽、为国、为乱、为虐政。○孔，汲古作礼，依宋元本。
　　需。鼫鼠四足，不能上屋。颜氏淑德，未有爵禄。详《萃》之《乾》。
　　讼。襄送季女，至于荡道。齐子旦夕，流连久处。详《屯》之《大过》。元本作久流连处，依宋本。
　　师。麞鹿逐牧，饱归其居。还反次舍，乐得自如。详《屯》之《比》。反，汲古作于，依宋元本。
　　比。望尚阿衡，太宰周公。藩屏辅弼，福禄来同。详《坤》之《鼎》。三四句宋元本作屏藩汤武，立为侯王，依汲古，惟汲古屏讹居。
　　小畜。开郭宏绪，王迹所基，报以八子，功德俟时。定四年，武王母弟八人，周公为太宰。基，汲古作居，报以八子作振以公子，均依宋元本。巽为绪，伏震为开、为王、为迹、为子，伏坤，卦数八，故曰八子。艮为时，艮止，故俟时。
　　履。八会大都，饶富有余。安民利国，可以长居。巽数八，坤为大都、为饶富、为民、为国，巽为利、为长。○八，汲古作入，依宋元本，言八方会于大都也。
　　泰。阴云四方，日在中央。人虽昏雾，我独昭明。坤为云、为方，震卦数四，故曰阴云四方。乾为日，震为人，坤为雾，乾为大明，言震人居坤雾之中，虽昏黯无碍于乾之明也。
　　否。魃为灾虐，风吹云却。欲上不得，复归其宅。坤为鬼、为恶、为灾，故曰魃为灾虐。坤云巽风，而巽为退，故曰风吹云却。艮止，故不得上。○第二句汲古作大风吹却，非，依宋元本。魃，各本皆讹为薄，兹依《小畜》之《中孚》校。《诗大雅》"旱魃为虐"《毛传》："魃，旱神也"。
　　同人。昭昭略略，非忠信客。言多反复，以黑为白。离明，故曰昭昭。昭昭略略，似当时方言，形容不忠之象貌。巽为客，乾为信、为言，离正反兑口相对为有言，故曰言多反复。巽为白，乾天为玄、为黑。○多，宋元本作语，依汲古。
　　大有。三女为奸，俱游高园。背室夜行，与伯笑言。祸反及身，冤无所祷。此用《困》象。互离，卦数三，故曰三女。坎为奸，伏艮为高园。坎为室、为夜，艮为背，故曰背室夜行。伏震为行，兑笑言，坎为祸，艮为身，艮者震之反，故曰祸反及身。坎为冤，震为祷。又多用困伏象。○反及，宋元本作及乃，无所作死谁，均依汲古。园，汲古作国，依宋元本。
　　谦。涉尸留鬼，大斧所视。文昌司过，简公乱死。坤为尸、为鬼，涉疑为移或徙之讹，言尸去而鬼留也。伏兑为斧，离为视，坤为文，震为竹简、为公，坤为乱、为死，《晋书天文志》："文昌六星，四曰司农司隶，五曰司命"。简公为陈成子所弑，见《论语》。
　　豫。大足长股，利出行道。囷仓充盈，疎齿善市。宜钱富家，事得万倍。震为大足。伏巽为长、为股、为利，震为大涂、为行，故曰利出行道。艮为囷仓，坤多，故曰充盈。伏兑为齿，震形兑而长，故曰疏齿。伏巽为市，坤为财货，故曰宜钱富有。艮为家，伏巽为倍，坤多，故曰万倍。按：大足、长股、疏齿，盖皆夷狄名。《淮南坠形训》有跂踵民。大荒北经曰：跂踵国在拘缨东，其为人大两足，亦曰大踵，大踵即大足长股，亦西方戎名，详《比》之《蹇》，疏齿疑即淮南所谓凿齿民，在海外东南方。善市即善贾也。○第五句汲古作宜以钱富，囷仓讹困合，均依宋元本。
　　随。筐筥锜釜，可活百里。伊氏鼎俎，大福所起。震为筐筥锜釜。艮为里，震为百、为生，故曰可活百里。《史记》："晋灭虞，以百里奚为秦缪夫人媵。"《吕氏春秋》："百里奚饭牛于秦"，盖其职贱，所司皆筐筥锜釜之事，反因以得活而相秦也。伊尹以鼎鼐乾汤，震为鼎俎、为伊吾。伊，歌声也。○可，汲古作河，依宋元本。百里，宋元本作百口，汲古作百吕，依局本。
　　蛊。升高登虚，欲有望候。驾之北邑，与喜相扶。巽为高，艮为墟、为望，震为登、为南，震反为艮，则北矣。艮为邑，故曰驾之北邑。震为喜，艮为扶，正反艮，故曰相扶。
　　临。用彼嘉宾，政平且均。螟虫不作，民得安宁。伏巽为暝虫，震为嘉宾，坤为政、为平均。
　　观。桃夭少华，婚悦宜家。君子乐胥，长利止居。巽为桃，兑为华、为少，故曰少华。兑为悦，《诗周南》："桃之夭夭，灼灼其华；之子于归，宜其室家"。艮为家、为君子，伏震为乐，巽为利，艮为居。长利止居，言女嫁得所也。○华，宋元本作叶，依汲古。三五伏兑。
　　噬嗑。东行失旅，不知何处。西归无配，莫与笑语。震为东、为行旅，互坎故失旅，故不知何处。坎位西，坎孤，故无配，故无笑语。○配，宋元本作妃，依汲古。
　　贲。玩好乱目，巧声迷耳。贼败贞良，君受其殃。坎耳离目，坎隐伏，故曰迷耳。离乱，故曰乱目。震为声，正反震，故曰巧声。坎为贼，艮为贞良，震为君。○殃，宋元本作咎，依汲古。
　　剥。明德孔嘉，万岁无亏。驾龙巡狩，王得安所。艮为明，坤虚为孔、为万岁，伏乾为龙、为王、为行，故曰驾龙巡狩。○安所，汲古作所安，依宋元本。
　　复。同本异叶，安仁尚德。东邻慕义，来兴古国。震木，故曰本、曰叶。坤为安，震为仁德、为东、为邻，坤为义、为国。○古，宋元本作吾。按：绵瓞瓞诗古公亶父传：古公，犹先公，兹曰古国，义与毛异。
　　无妄。戴山崔嵬，日高无颓。君王我德，赐以嘉国。乾为山，艮为戴，在乾下，故曰戴山崔嵬。艮为日，巽为高，乾为君王、为德，艮为我。我德，言德我也。艮为国，震为嘉。○日，宋元本讹曰，王作主，嘉作家，均依汲古。我，汲古作好，依宋元本。
　　大畜。筑室合欢，千里无患。周公万年，佑我二人，寿以高远。艮为室，震为欢，正反震相对，故曰合欢。坤为千里、为患，坤伏，故无患。艮为寿、为高，乾为远。○二，汲古作三，依宋元本。宋元本无末句，依汲古。
　　颐。养鸡生雏，畜马得驹。明堂太学，君子所居。伏巽为鸡，震为马，艮少，故曰雏、曰驹。艮为明堂、为君子，坤文，故曰太学。
　　大过。雷行相逐，无有休息。战于平陆，为夷所覆。详《坤》之《泰》。
　　坎。委蛇循河，北至海涯。涉厯要荒，君世无他。坎为曲，故曰委蛇。伏巽为蛇。坎位北，伏兑为海，互震为君。○北至，汲古作至北，君作在，从宋元本。
　　离。鸿声大视，高举神化。背昧向明，以通福功。伏震为鸿、为声，离为视，巽为高，互兑为夜，故曰背昧。离明，故曰向明。伏震为福。○向，汲古作皆，形讹，依宋元本。通，宋元本作道，依汲古。
　　咸。比目四翼，来安吾国。福喜上堂，与我同床。后三句汲古作"安我邦国，上下无患，为吾家福"，从宋元本。咸伏损，上艮为目，三至上正反艮，故曰比目。震为翼，卦数四，故曰四翼。艮为安、为国、为堂、为床，震为福喜。
　　恒。先縠彘季，反谋桓子。不从元帅，遂行挑战，为荆所败。《左传宣十二年》："楚子围郑，荀林父帅师救之，及河，闻楚与郑平桓子欲归，彘子曰不可，遂挑战晋师，败绩"。巽为縠、为彘。震为桓、为子，巽震卦相反，故曰反谋桓子。震为元帅、为战、为荆楚，兑毁，故曰败。○不，元本讹子，依宋本、汲古。先縠，汲古作士縠，依宋元本。先縠，彘子名。
　　遯。三头六足，欲盗东国。颜子在庭，祸灭不成。乾为头，艮数三，故曰三头。乾数六，故曰六足。伏震为足、为东，艮为国，故曰东国。巽为盗，艮为颜、为庭，坤为祸灭，坤伏，故不成。三头，似指鲁三家。颜子或指颜渊。○庭，宋元本作迩，依汲古。
　　大壮。缘山升木，中堕于谷。子舆失劳，黄鸟哀作。通《观》。艮为山谷，巽为木、为陨落，故曰中坠于谷。震为舆、为子、为黄，伏艮为鸟，坤为哀。《左传文六年》："秦伯任好卒，以子车氏之三子殉，国人哀之，为赋黄鸟"。子舆，即子车也。○劳疑为势或荣之讹。
　　晋。南有嘉鱼，驾黄取。鲂鲤弥弥，利来无忧。离为南，坤为鱼、为黄。黄鲂鲤，皆鱼名。嘉鱼，《小雅》篇名。
　　明夷。邃炁作云，蒙覆大君。塞聪闭明，殷人贾伤。震为大君，坤为云气，炁气同。坤云在震上，故曰蒙覆大君。坎耳聪，离目明，坤为闭塞，故曰塞聪闭明。震为子，殷，子姓。震为商贾，故曰殷人贾伤。○君，汲古作臣，非，依宋元本。贾，疑讹字。易林屡以震为孩子，箕子之明夷，盖读箕子为孩子，孩子为昏蒙之代名，专指纣，故曰蒙覆大君，足证以箕子为纣臣之误。
　　家人。举翅摅翼，跂望南国。延颈却缩，未有所得。此用《困》象。伏《贲》。震为翅翼、为摅举、为南，艮为国，下离，故跂望南国。艮为颈，在上，故曰延颈。震为返，故却缩。坎失，故未有所得。
　　睽。坎中虾蟆，乍盈乍虚。三夕二朝，形消无余。此用遇卦《困》象。巽为虾蟆，下坎，故曰坎中虾蟆。坎盈离虚，坎为夕，离卦数三，故曰三夕，言晦日三十也。伏震为朝，兑卦数二，故曰二朝。按：张衡灵宪云：嫦娥窃不死之药，遂托身于月，是为蟾蜍。坎中虾蟆，即月中虾蟆也，言月前盈后虚，至月朔而消灭无有也。
　　蹇。重弋射隼，不知所定。质疑蓍龟，执可避之。国安上乐，宜利止居。兵寇不至，民无骚忧。此仍用《困》象。《诗郑风》："弋凫与雁"，《传》以绳系矢而射，曰弋。巽为弋，正反巽，故曰重弋。伏艮为隼，震为射，巽进退不果，故曰不知所定。坎为筮，故曰质疑。巽为蓍，离为龟，坎为避，孰可避之，言孰可避免也。艮为国、为土，震乐，巽利。○首句宋元本作僮子射御，汲古作僮或射御。僮，重之讹，或弋之讹，兹依《中孚》之《复》校。可避之，之与龟韵，宋元本作孰知所避，兹依汲古。七八句疑衍文，故不释。
　　解。阴淫寒疾，水离其室。舟楫大作，伤害黍稷。民饥于食，不无病厄。离，汲古作流，从宋元本。楫，元本作戢，非，依宋本、汲古。坎为阴寒、为疾、为室，震为楫、为黍稷，坎破，故伤害黍稷。坎为民、为厄。离虚，故饥。
　　损。离友绝朋，巧言谗慝。覆白污玉，颜叔哀哭。艮友在外，故曰离。兑为朋，兑附决，故曰绝。正反震，故曰巧言谗慝。震为白、为玉，坤蒙闭，故曰覆白污玉。覆，掩也。艮为颜、为叔，兑为哭。颜叔未详。○慝，宋元本作匿，依汲古。
　　益。童女无媒，不宜动摇。安其室庐，傅母何忧。巽为女，艮少，故曰童女。艮止，故不宜动摇，言宜贞静也。艮为室庐，艮止，故曰安。坤为母，震乐，故傅母不忧也。古女子皆有傅母以为教导。
　　夬。作凶造患，北檄困贫。东与祸连，伤我左跟。此用遇卦《困》象。困通贲。坎为凶患、为北檄，以木简为牍，长尺二寸，以为征召。坎陷，故曰困。离虚，故贫。《后汉安帝纪》："民穷困道路，欲归本郡，在所为封长檄"。震为东，坎为祸、为伤，震为左、为跟。○檄，汲古作榭，祸作福，均依宋元本。左，宋元本作老，依汲古。
　　姤。东南其户，风雨不处。睆仁人，父子相保。乾为门户，巽居东南，故曰东南其户。巽风进退无常，故曰不处。《毛诗》："睆，好貌"。乾为仁人、为父，伏震为子。○睆，汲古作●睨，宋元本作睨。丁云睨当为睆是也，故从释文。
　　萃。被髪兽心，难与比邻。来如飘风，去似绝弦，为狼所残。巽为髪，艮为兽，坤为心，巽为飘风、为绳，故为弦。兑毁，故绝弦。艮为狼，兑口，故曰为狼所残，言为狼所噬也。
　　升。天覆地载，日月运照。阴阳允作，方内四富。坤为地，伏乾为天、为日，兑为月，坤为方、为多，故为富。震卦数四，故曰四富。
　　井。桀乱无道，民散不聚。背室弃家，君孤出走。离为恶人，故曰桀。震为大涂，震伏，故曰无道。坎为众、为民。风散，故曰不聚。艮为室家，艮伏，故曰背、曰弃。震为君，坎为孤，震伏，故曰出走。
　　革。申酉稷射，阴慝萌作。荷葭载牧，泥涂不白。巽先天居申，兑后天居酉，丁云《谷梁定十五年传》日下稷注：稷，日仄也。下稷为晡时，伏震为射。申酉稷射者，言日至申酉晡时而射也。伏坤为阴慝，震为萌芽，故曰萌作。伏艮为荷，巽为葭，坤为牧，坎为泥涂，巽为白，坎隐，故不白。○稷射，汲古作败时，依元本。荷，宋元本作柯，依汲古。葭，疑蓑之讹，《诗》："何蓑何笠"是也。
　　鼎。踝踵足伤，左趾病痬。失旅后时，利走不来。详《蒙》之《履》。
　　震。四足俱走，驽疲在后。俱战不胜，败于东野。震卦数四，故曰四足。震为后，坎劳，故曰驽疲在后。震为战，坎陷，故不胜，故败。震东，艮野。○俱战，宋元本作战既，从汲古。
　　艮。涂行破车，丑女无媒。莫适为偶，孤困独居。互震为大涂、为行、为车，坎破，故曰涂行破车。伏兑为女，离为恶人，故曰丑女。坎为孤，艮为鳏，故曰孤困独居。○偶，汲古作耦，依宋元本。
　　渐。拊髀大笑，不知忧惧。开立大路，为王所召。髀，《说文》股也。巽为股，艮手，故曰拊髀。伏震为笑，坎为忧惧，兑悦，震乐，故不知忧惧。震为大路、为王、为召。○王，宋元本作主，依汲古。
　　归妹。伯圭东行，与利相逢。出既遭时，孰不相知。震为伯、为玉，故曰伯圭。伯圭善货殖，见《史记》、《孟子》。伏巽为利，故与利相逢。震为出、为时。○圭，汲古讹主，依宋元本。宋元本时讹昧，下多忧不成凶四字，均依汲古。
　　丰。东行贼家，郑伯失辞。国无贞良，君受其殃。震为东行，巽为贼，伏艮为家。震为伯，伏坎为平、为郑，故曰郑伯。正反震，故失词。艮为国、为贞良，艮伏，故无。震为君，离为殃。东行贼家，指桓十五年郑厉公居栎，是东行也，后自栎入。郑杀傅瑕原繁逐昭公，是贼家也，杀原繁言不顺，是失词也。
　　旅。前屈后曲，形体饬急。绞黑大索，困于请室。通《节》。坎为屈曲，艮前，震后，故曰前屈后曲。艮为形体，兑刚鲁，附决，故曰饬。急，犹紧急也。巽为索，坎为黑，正反巽故曰绞。绞，缚也。艮为室，震为请，坎陷，故曰困于请室。请室，大臣待罪之所也。○饬，汲古作劲，非，依宋元本。请，宋元本讹清，依汲古。
　　巽。鼓翼大喜，行婚饮酒。嘉彼诸姜，乐我皇考。伏震为翼、为鼓、为喜。兑口为饮，伏坎为酒、为婚，故曰行婚饮酒。巽为姜，重巽，故曰诸姜。伏震为父，为大，故曰皇考。○翼，宋元本作腋，依汲古。婚，汲古作嫁，依宋元本。○言大喜之故在将婚饮酒也。
　　兑。狐嘈向城，三旦悲鸣，邑主大惊。伏艮为狐、为城，震为鸣，故曰嘈。嘈，啼也。震为旦，数三，故曰三旦。互坎为忧，故曰悲鸣。艮为邑，震为主、为惊，皆用伏象。此必有故事，为今所不能考，或以吴广诈狐鸣事说之，似非。○宋元本首句多国将有事四字，将林词奇肆突兀之神全失，故依汲古。
　　涣。明德克敏，重华贡举。放勋征用，浚哲蒙佑。震为德，艮为明，故曰明德。震为华，正反震，故曰重华。震又为帝，故又曰放勋。○克，汲古作光，依宋元本。言尧舜，天下蒙福。
　　节。秋隼冬翔，数被严霜。甲兵充庭，万物不生。鸡犬夜鸣，民人扰惊。详《鼎》之《观》。○充，汲古作克，依宋元本。犬，宋元本作父，依汲古。人，元本、汲古作大，依宋元。
　　中孚。丝纻布帛，人所衣服。掺掺女手，纺绩善织。南国饶有，取之有息。巽为丝纻布帛。震为衣，艮手与巽连体，故曰女手。巽为纺绩、为织。艮为国，与震连，故曰南国。震生，故有息。
　　小过。凤有十子，同巢共母。仁圣在位，欢以相保，兴彼周鲁。艮为凤，震为子，兑数十，故曰十子。艮为巢，巽为母，震为仁、为欢、为周，兑为鲁。○三四五句汲古作"欢以相保，富市之地，多财积谷"，依宋元本，此似指武王同母兄弟十人，故曰共母。而十人之中以周公为最仁圣，周鲁皆赖以兴也。
　　既济。雄鸡不晨，雌鸣且呻。志疪心离，三旅生哀。此似用遇卦《困》象。巽为鸡，震为晨、为雄，震伏，故不晨。巽为雌，兑口为鸣、为呻，坎为心志、为疾，故曰疪。疪痹同，《说文》湿病也。《内经》曰风痛也。亦巽象也。○鸣且，汲古讹鸡具，依宋元本。呻，宋元本讹伸，疪作疵，生作出，均依汲古。旅，闾通用。三旅，屈子也。雌鸣指郑袖。志疪心离，言作离骚。
　　未济。光祀春城，陈宝鸡鸣。阳明失道，不能自守，消亡为咎。详《大有》之《井》。首句汲古作光休出城，依宋元本。明，宋元本作鸟，为作无，均依汲古。元本下多"举事不成，自取凶咎"二句，依汲古。
　　井之第四十八
　　井。踬跛未起，失利后市，不得鹿子。详《屯》之《困》。○鹿，汲古作麏，依宋元本。
</div>
    <div class="pagination">
<a href="焦氏易林注_page30.html">上一页</a><span>...</span><a href="焦氏易林注_page26.html">26</a><a href="焦氏易林注_page27.html">27</a><a href="焦氏易林注_page28.html">28</a><a href="焦氏易林注_page29.html">29</a><a href="焦氏易林注_page30.html">30</a><span class="current-page">31</span><a href="焦氏易林注_page32.html">32</a><a href="焦氏易林注_page33.html">33</a><a href="焦氏易林注_page34.html">34</a><a href="焦氏易林注_page35.html">35</a><a href="焦氏易林注_page36.html">36</a><span>...</span><a href="焦氏易林注_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
