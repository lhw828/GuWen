<!DOCTYPE html>
<html>
<head>
    <meta charset="UTF-8">
    <title>人子须知 - 第 8 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 8 页/共 52 页</h1>
    <div class="content">末落龙
末落者，自祖山发下，迢迢行度，一起一伏，奔东走西，离祖极远。山势将尽，前去或临大江大河，或临大溪大湖，或临田坂小涧，山脉已尽，再无去处。而于将尽未尽之际，顿起高山以为少祖。自少祖而下，或数节即结顶，降势束气，结咽成穴。或据江湖，或据溪涧，或下山一臂横拦，或翻身逆张大局，而有隔水外洋朝拱。或脱落平洋，藏迹隐踪，如蜘蛛坠楼，流星度汉，抛球闪迹，铺毡仰掌，金盘金盆而作平地之穴矣。隔江隔河，远山朝应。凡此皆规模宏大，局势广阔，三阳六建，莫不具备。廖氏云：“末落名为大尽龙，气势最豪雄。”李氏云“龙有归于尽者”是也。然亦不必拘于据江临河极穷尽处寻穴，必结穴之外有余气，方是大龙末落之穴也。
按：诸书有言初落、中落、末落者，有言少龙、中龙、尽龙者，其义皆同。惟《泄天机》复有“分落后龙擘脉去”之说，而淳风《小卷》有“龙有归于老者”之说。二说另为一例。要之，至理则老龙当与尽龙同科，分落宜与中落互论。但老者，大尽穷绝不可取；分落数节，短小不尽同，皆非龙家之美，在人以意会之。
论龙形势十二格
《泄天机》龙格曰生，曰死，曰强，曰弱，曰顺，曰逆，曰进，曰退，凡八格。以生、强、顺、进为四吉，死、弱、逆、退为四凶，固为攸当。而《明山宝鉴》又有生、死、枉、福、鬼、刦、应、游、死、楫、病、绝，凡十二格。除生死二名相同，其应、揖、游、绝、鬼、刦之龙，各亦形同名异。如应、揖即顺、进之属，游、枉、絶即死、弱、退、逆之类。而福、病、刦、杀四格，犹出廖氏八格之外，亦不可遗。今合取之，共为十二格。《大全》中复有毒龙、枉龙、伤龙、蛀龙等名，无非病龙、杀龙、逆龙之类，兹不重收。下此又有所谓斗龙、衡龙、枢龙、机龙、胎息龙种种异名，则无理致，不敢取也。今将诸龙名义异同开列于下：
枉龙：祖山而下，局促不舒，全无收拾，即弱龙。
鬼龙：分枝擘脉，即刦龙。
游龙：悠然而去，即弱龙。
绝龙：孤单无力，水刦风吹，即死龙。
毒龙：枝脚反序，尖利带杀，即逆龙。
枉龙：尊卑失序，大小无论，即退龙。
伤龙：伤损崩破，凿断来脉，即病龙。
蛀龙：穿凿泄气，空洞岩穴，即弱龙。
败龙：气脉枯竭，不生草木，即弱龙。
斗龙：枝脚反序，尖利带杀，即逆龙。
衡龙：枝脚铺扬，气势雄伟，即强龙。
枢龙：穴后一节高一节，即进龙。
机龙：枝脚顺序，即顺龙。
胎息龙：有起有伏，即生龙。
踏确龙：穴后一节低一节，即退龙。
孤龙：全无护从，即弱龙。
奴龙：枝脚偏枯，即从龙。




生龙者，星峰磊落，枝脚活弄，行度摆拽之谓也。《入式歌》曰“生是低昂多节目”，盖其龙自出身以来，一起一伏，有低有昂，分牙布爪，左趋右闪，活动逶迤，如鸾翔鳯翥，如鱼跃鸢飞，而皆有生意也。《宝鉴》云：“自祖山发足而来，大顿小伏，如生蛇之渡水，如啄木之飞空。至降势出身，左右有脚。入穴端正，应案分明，谓之生龙。此龙最吉，必结富贵大地，主人丁生旺，弈世富贵。	死龙者，峰峦模糊，脚手仿佛，本体直硬之谓也。《入式歌》曰“死是无起伏”，盖其龙自离祖以来，粗顽臃肿，无起伏，无摆折。其势如鱼失水，如木无枝，如顺水随流，如死鳅死鳝，而皆无生意也。此格最凶，不能融结。纵有形穴，必为虚伪。若误下之，主穷苦下贱，遂以死绝。虽作神坛社庙，亦不显灵。	强龙者，星峰逈异，枝脚撑拏，体格雄健之谓也。《入式歌》云“强是奔走势力弘”。盖其龙自离祖以来，形势轩昂，力量盛大，摆折横阔，行度自由，如猛虎出林，渴龙奔海，指爪撄拏，鳞甲坚立而强盛也。此格最吉。如融结成穴，主骤富骤贵，威名掀揭，一时功业强盛。




弱龙者，星峰骨瘦，枝脚短缩，本体攸缓之谓也。《入式歌》曰“弱是瘦崚嶒”。盖其龙自离祖以来，飘飘散散，全无收拾。险峻嵯峨，浮筋露骨。尖小懒缓，随斜无依。陷削而不充实，虚浮而不光彩。形如鹅头鸭颈，败柳残花。势如饿马伏枥，孤雁失羣，而怯弱欹撺也。此龙多遭风吹水刦，不能融结。纵有形穴，亦为虚伪。若下之，主孤贫伶仃，疾苦困弱。	顺龙者，星峰顺出，枝脚顺布，行度团聚之谓也。《入式歌》云“顺是开挣向前往”。盖其龙自离祖以来，尊卑有次，送从趋前，上下照应，左右环抱，有瞻恋之情，有照顾之意。如星拱北，如水朝东，而眷恋不忘也。此龙最贵，如融结成穴，主富贵绵远，百子千孙，孝顺和睦，多福多寿。	逆龙者，星峰侧立，枝脚逆趋，行度乖戾之谓也。《入式歌》曰“逆自望后去”，盖其龙自离祖以来，高下不伦，忘前忽后，行度处桡棹不随，入穴处龙虎不卫，如水之逆行，如鹢之退飞，而肆散背戾也。此穴最凶，纵有形穴，亦为不吉，主凶暴忤逆，盗寇军配。亦有边顺边逆者，子微云“一种半逆半顺行，多为反戟祸不轻。长幼吉凶分左右，悖逆爷娘身受刑”是也。故逆龙切不可下。





进龙者，星辰迭次，枝脚均匀，行度有序之谓也。《入式歌》云“进是龙身节节高”。盖其龙自离祖以来，辞楼下殿，精神俊异，起伏低昂，伦序不紊。自粗剥细，由老出嫩，如凤览德辉而下，如鸿戏水而飞，而进趋有渐也。此格最吉，如融结成穴，主文华弈世，富贵双全，蛰蛰螽斯，满门朱紫，发福悠长，进益不替。	退龙者，星辰失次，枝脚不伦，而行度退后之谓也。《入式歌》曰“退时渐消条”。盖其龙自离祖以来，本无正气，勉强行度，始小终大，龙低穴高，如人之踏碓，如船之上滩，而高下失等也。此格最凶，纵有形穴，亦为不吉，主一发即退，无多力量。	福龙者，祖宗贵而从卫多也。其龙自离祖以来，护从稠密，前后相应。枝脚虽不大扬，而有仓有库；星峰虽不卓拔，而不恶不粗。但无大摆布尔。如有福之人，上得前人之荫，下得奴仆之供，而坐享安乐也。主发福悠远，富贵康宁和义。	病龙者，本体虽美，而有瑕疵者也。其龙自离祖以来，禀气偏驳，美中不纯。出身行度，起伏顿跌，变动活走，虽皆可观，而枝脚边有边无，边生边死，边美边恶。或一畔周密，一畔陷缺；或一节活动，一节死硬；或一边圆凈，一边破碎；或星峰美恶不一；或四山送从不周。凡此之类，皆谓病也。虽有结作，而祸福相半，好中不足，美事不周。




又有一等病龙，离祖以来，星峰秀丽，过峡周密，枝脚桡棹，盖送缠护，件件合法。只是龙身当紧要处，或经凿断，或以崩颓，或蛟龙冲坏，或取土取石，或开窟井，或当穴踏路成坑，破损穴相。或穴顶开造寨庙，伤损星头。或前葬已多，而凿损眞穴。或误开阳基而掘垦破坏。凡此之类，皆伤气脉，故曰病龙，亦曰伤龙、蛀龙、残龙。如人断腰折颈，破面损头，无能再续之理。纵有诸般美处，皆为无益。若误下之，主凶败废疾，少亡孤寡。	刦龙者，龙身分擘多也。自离祖以来，无有正条，东牵西拽，左分右擘，嫡庻不明，旁正莫辨，眞气分散，龙脉不聚，全无收拾。《明山论》云：“分枝擘脉，或反或走，或离或析，或欹或侧，或尖或石，或高而枯槁，低而薄弱，皆名鬼刦。”凡龙以分擘多者为刦，少者为鬼，在前者主官事，在后者主疾患是也。此格最凶，纵有形穴，必不可下。主盗贼侵刦，疾病官灾。若刦去而复回，作我用者，不以此格拘。	杀龙者，龙身带杀而未经脱卸者也。自离祖以来，巉岩险壁，丑恶粗雄，露骨带石，枝脚尖利，破碎欹斜，臃肿硬直。或全无跌断过峡，或虽经脱卸，而恶形不改，观之而毛骨悚，步之而心神惊。凡此之类，皆谓杀气凶露，名曰杀龙，最为凶恶。若误下之，主凶狠强梁，为嗜杀诛夷惨灭之应。
论龙出脉三格
凡龙之穿落缠变，皆有出脉，其格有三：曰中出、左出、右出。其融结力量大小轻重，皆于此决之。廖氏云：“穴后落脉要中出，中出方为吉。左出为轻右更轻，轻重此中生。”是眞伪美恶，祸福吉凶，皆胚胎于此，寔地学之关键，不可不察也。

以此为例，凡两畔山形均匀者皆是，不论起顶降势，或高或下。中出脉者，受穴之龙自离祖、出身、落脉及过峡、落穴等处，脉从中出，左右均匀，蝉翼仙带，夹护齐整。或开帐贯中出脉，谓之穿心；或列屏台盖星，而脉从中落；或左右摆布均匀，而脉从中发，皆谓之中出脉。若护山周密，不被风吹，则其融结必眞，力量必大，主巨富显贵。凡贤人君子，一切光明正大之士，皆中出脉所孕毓也。

左出脉者，龙之出身、发脉，及行度、过峡、入穴等处，脉从左畔而出。山之形势，左少右多，两畔不均。只是蝉翼、仙带及外从皆照应周密，故前去亦有结作。若偏旁出脉，而从山不周，则无融结，不必追寻矣。

右出脉者，龙之出身、发脉，及行度、过峡、入穴等处，脉从右落。山之形势，右少左多，两畔不均。只是蝉翼、仙带及外从皆照应周密，故前去亦有结作。若偏旁出脉，而从山不周，则无融结，不必追寻矣。

凡脉之左右微有形迹，护脉出身者，名蝉翼，亦曰蝉翅。而旁送脉之砂高大而长，名曰仙带，欲其均匀。
以上出脉三格，中出为上，左出次之，右出又次之，左右全偏则无足取。但山龙变态不常，固有前中出而后偏者，亦有前偏出而后中者，又有交互中偏者，又有似偏而寔中者，必须详辨，庶得其情性之眞。图具下。




此全是中出，至贵，主文章勲业荣显，王侯极品。	此先中出而后偏者，不吉。纵有形穴，小康而已。	此先偏出而后中者，亦作次格，主小贵巨富。




此交互中出，亦主富贵，而心术不甚正矣。
此交互偏出，一左一右，却相承应，亦作吉格。	此似偏出而实中者，不可误作偏斜，主文章荣显。




此格似中出而实偏，然节节相称，而脊脉屈曲均匀，亦作次吉。	此亦中出之格，最为闪巧，然而亦作吉，主贵而不至极品。	此则全偏，不能结地，只作奴仆砂。
论龙受穴三等
凡龙之受穴，初落、中落、末落之外，又分三等。其力量轻重，亦有不同。所谓三等者，曰正受，曰分受，曰旁受也。正受之穴，力量极大，发福悠久；分受次之，旁受为下耳。此以力量大小品其优劣。但结作眞实，三者皆吉，不可以旁受力量之小而专一图其正受之地。明师下地，如大匠用木，大者为椽，细者为桷，槫栌椳闑 居楔，各当其宜，岂可以其为小材而弃之？卜氏云“大富大贵而大者受用，小福小吉而小者宜当”是也。大以成大，小以成小，良师岂可无善裁之术乎？
正受穴
正受者，龙势迢迢，虽分牙布爪，万岭千山，皆为我用，千里百里，尽钟于此。而特结正受之穴，其力量最大，其发富最久。《至宝经》云：“正龙专受，富贵长久。”
分受穴
分受穴者，正龙身上分出一枝，起星辰，有枝脚，过峡传变，皆有护卫。自立门户，自开堂局，以结形穴，不为他人作用神也。但非正枝，乃分落之龙融结者，故曰分受穴。力量随龙长短，亦能发福，但不如正受之长远耳。《至宝经》云：“挂龙分受，富贵难久。”
旁受穴
旁受者，多是正龙旺盛，或于过峡处，或于枝脚桡棹间，或于缠送护托从龙之上，或龙虎余气、官鬼之所，带有小穴。傍城借势，或别立门户，随其大小，结为形穴。穴情明白，四面登对，亦能发越，但易成易败，力量全轻。子微《玉髓》云：“也有一龙生数穴，或轻或重故有诀。”杨公云：“千里来龙只一穴，正者为优旁者劣。”蔡西山云：“大凡一龙，不专一穴，本身随带，必有小穴。如大官宦必有从官，大衙府必有曹属。第轻重大小不同耳。”此旁受穴之谓也。然此等小穴，发福极速。但正穴下后，夺其龙气，必败。诀云：“正龙未下旁龙发，下了正龙旁龙歇。”《捉脉赋》云：“眞穴未葬，虽边傍而可发；正穴既下，尽气脉以兼收。”此之谓也。
论龙入首五格
龙之入首，其格有五：曰横，曰直，曰回，曰飞，曰潜是也。廖氏云：“直龙原是撞背来，中出贵徘徊；横龙原是从侧落，逆转须磅礴；回龙原是曲翻身，顾祖要逡巡。飞龙原是结上聚，昂首眞奇异；潜龙原是落平洋，蔽脉自悠扬。”然此五格，特举其入首一节言之。故直龙不必拘其后之屈曲，横龙不必拘其后之不横，学者毋以辞害意可也。





直龙者，乃撞背入首，顶对来脉而结穴者也。此等撞背龙结穴，发福极快，或稍逐元辰亦不为害。以其撞背直来，气势雄大，必有余气为毡为褥耳。	横龙者，乃横脉入首而结穴者也。或从右来，或从左来，须要穴后有乐有鬼。廖氏云“横龙穴后必要鬼，乐星宜后峙”是也。此穴不宜元辰直长。
飞龙者，乃上聚仰高而结穴者也。以其势高而昂，故曰飞龙。须四应皆高，立耸上聚，仰势受穴，方为眞结。此穴力量最大，贵重富轻，以其水多不聚故也。必交牙关锁为吉。

潜龙者，龙气撒落平地而结穴者也。即所谓平受之脉，高一寸为山，低一寸为水。须要平地有凹，或开钳口，水势环绕，方为眞结也。	
回龙者，乃翻身顾祖而结穴者也。《经》云“宛转回龙似挂钩，未作穴时先作朝。朝山皆是宗与祖，不拘十里远迢迢”是也。然亦有大回龙、小回龙及盘龙穴等格，皆是也。
以上入首五格，出《泄天机》，固为精当。但龙有藏踪隐迹，入首闪侧而出于五格之外者，今增闪龙入首一格，庶极其微妙云。
闪龙入首
闪龙入首者，龙脉栖侧躲闪结穴也。山势直去，而脉侧偷闪于侧以结穴。若泥于直步龙神，撞脉取穴，则误矣。吴公云“只泥穿心直串去，不识眞龙转身处。眞龙闪巧转身多，岂惟直串为可据。俗师不识玄微诀，只向直穿寻正穴。寻到山穷脉尽时，不论有穴并无穴。惟以撞脉顶来龙，下了误人贫与绝”是也。盖顶龙求穴，固是正理。但眞龙奇巧处，有闪脉而融结者，如蔡西山祖地其格也。
右地在建阳麻沙，土名母鸡岭。过峡，其龙顿跌三十一峰，入首起木星展翅，中出芦鞭正贯。尽处虽有明堂、龙虎、秀峰可观，而眞气不到，不结穴。其脉闪过右边，成文星，落平田结穴。右山横一字文星为案，外耸秀峰为应。左山列屏赦文，横截水口。但堂气倾斜故发福迟，大星奔撺故西山遭贬道州，不入俗眼。其先课云：“螺蛳吐肉穴居肉，九世九贤出。”果九代出牧堂先生发以曾孙杭贵赠少保、西山文节公元定以孙贵赠太传、九峰先生沈以子杭贵赠太师，国朝进崇安伯，谥文正及节斋渊、复齐沉、丞相文肃公杭，与觉轩模、素轩格、静轩权，世称九贤，果应其课云。
右地在吾邑，地名暖川香潭岭，去县东南八十里，俗呼羣雁度关形。其龙来势甚远，南溪、暖溪两水夹送约百余里。将至入局，翻身大转，逆奔而上，顿起贪狼峰一十余座，凌云高秀，逈然奇异。至将尽未尽之际，闪落一脉结穴，不见大局。左右曜气飞扬。对面观之，俨若龙虎不包。顾及登穴，则拱卫有情。少祖山下，发出一山，拜伏于前，以为近案。内局团聚，外阳暗拱，水绕青龙而缠玄武，门户交固。后乐龙楼宝殿，势贴青霄，眞美地也。左臂龙势尽处，后串来龙。前局宽广，秀峰重叠。人皆贪其砂秀、堂宽、龙尽，葬者皆不吉。殊不知眞龙多闪抛，而不在于直串之山势；好局多紧夹，而不在于宽大之明堂；好砂只拜伏，而不在于奇峰之重叠。此造化隐妙之秘也。祝氏葬后三纪，南山公眉寿发解嘉靖甲子，彭岛维敬、虚堂世禄诸君，兄弟叔侄联登科第，人才叠出，福祉方隆。
按：此闪龙入首之说，前辈已尝论之，兹故特收名地三格为式，庶可因类以推，曲尽微妙。但此等之穴，实多隐怪。识者取决于龙穴，昧者徒惑于砂水。故贪大堂局，爱秀峰，为地理之所当顺；而直串来龙取穴，亦或有误，不可执一也。
论龙入穴十二脉
龙之结穴，必于入首之际，过脉结咽，束气入穴。其脉则有十二格，皆于穴后审之。所谓十二格者，曰正、曰偏、曰大、曰小、曰短、曰长、曰高、曰低、曰曲、曰直、曰断、曰续。廖氏云“欲作穴时看出脉，原有十二格。正偏大小与短长，高低要审详。更有曲直并断续，吉凶皆在目”是也。


</div>
    <div class="pagination">
<a href="人子须知_page7.html">上一页</a><span>...</span><a href="人子须知_page3.html">3</a><a href="人子须知_page4.html">4</a><a href="人子须知_page5.html">5</a><a href="人子须知_page6.html">6</a><a href="人子须知_page7.html">7</a><span class="current-page">8</span><a href="人子须知_page9.html">9</a><a href="人子须知_page10.html">10</a><a href="人子须知_page11.html">11</a><a href="人子须知_page12.html">12</a><a href="人子须知_page13.html">13</a><span>...</span><a href="人子须知_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
