<!DOCTYPE html>
<html>
<head>
    <meta charset="UTF-8">
    <title>开元占经 - 第 6 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 6 页/共 93 页</h1>
    <div class="content">　　《春秋感精符》曰：“日蚀寅卯辰，木域，招谋者太子也。日蚀申酉戌，金域，招谋者司驰。日蚀亥子丑，水域，招谋者司徒也。日蚀巳午未，火域，招谋者司空也。（按端谋人，卒难别，故以时类略其官位。南方、阳精也，为君，君城有异，虽子属也。）”《孝经雌雄图》曰：“子日日蚀者，燕国王死，期在五月、十一月。丑日日蚀，赵国王死，期在六月、十二月。寅日日蚀者，齐国王死，期在七月、正月。卯日日蚀者，鲁国王死，期在八月、二月。辰日日蚀者，楚国王死，期在九月、三月。（魏氏曰越王死）巳日日蚀者，宋国王死，期在十月、四月。午日日蚀者，梁国王死，期在五月、十一月。未日日蚀者，沛国王死，期在六月、十二月。申日日蚀者，陈国王死，期在七月、正月。酉日日蚀者，郑国王死，期在八月、二月。魏氏曰吴国王死，戌日日蚀者，韩卫王死，期在九月、三月。亥日日蚀者，秦魏王死，期在十月、四月。”
　　
　　日在东方七宿蚀五
　　
　　《黄帝占》曰：“日入角而蚀，将吏有忧，国门四辟，其邦凶。”甘氏曰：“日在角亢而蚀，戒之在于耕田之臣。”京氏曰：“日蚀角中，其国不安；一曰贵臣有忧；一曰主农官忧。”《春秋感精符》曰：“日蚀亢中、其邦君有忧。”石氏曰：“日蚀亢中，其谋在朝廷之臣有罪者。”《黄帝占》曰：“日月蚀氐中，天子疾崩。”石氏曰：“日蚀氐中，卿相谗谀，人君灭无辜。”甘氏曰：“日在氐房而蚀，戒之在三公、九卿、大夫，且有相谮误主上，使过刑杀不辜者。”甘氏曰：“蚀氐中，大官恶之；一曰右宫恶之；王者复以赦除之。”《雒书说徵示》曰：“淫色信谗，日以蚀房、参。”石氏曰：“日入房而蚀，王者忧昏乱，大臣专权，必有忧病。”郗萌曰：“日在房心则蚀，公卿大夫有黜者。”《春秋感精符》曰：“日在心而蚀，兵丧并起。”甘氏曰：“日在心而蚀，王者臣下相疑，不相信也。”甘氏曰：“日入心而蚀，政令失仪，礼度失绳，则为变甚；一曰君臣不相信，有疑惑。”《海中占》曰：“日蚀心度，兵丧并发，王者以赦除咎。”《春秋感精符》曰：“日蚀尾箕中，尊后有忧。”甘氏曰：“日在尾箕而蚀，将有疾风、飞车、发屋、折木，戒之于出入。”
　　
　　日在北方七宿蚀六
　　
　　《春秋感精符》曰：“日蚀入斗，将相有忧，其国饥凶。一曰兵大起。”甘氏曰：“日入斗度而蚀，其国反叛兵起。”甘氏曰：“日在牛而蚀，戒之在右夫人侄妇，且在祠礼求幸于主者。”《春秋感精符》曰：“日蚀须女，邦有女主忧，天下女工不为。”甘氏曰：“日在须女而蚀，戒之宫中，且有使巫祝祷祀以求贵幸者，戒之在于巫祝。”《黄帝占》曰：“日蚀虚中，其邦有崩丧，天下改服，期九十日。”甘氏曰：“日在虚危蚀，戒之在于主市租税及缯帛刀剑金玉之臣。”（如少府是也。）甘氏曰：“日蚀危，必有兵丧，大臣薨，天下改服。”《黄帝占》曰：“日在营室离宫而蚀，出入无近妃色，趣任辅成功业。”《春秋感精符》曰：“日蚀营室，王者自将兵，天下扰动。”甘氏曰：“日在营室东壁而蚀，则阳消微，男道施而不能泄，阴道坏而不能化，故多有伤者败。”后氏曰：“日在东壁而蚀，王者不从师友，失忠孝，故曰亏。文章图书不用。”
　　
　　日在西方七宿蚀七
　　
　　《春秋感精符》曰：“日蚀奎，南邦不宁，有白衣之会。”石氏曰：“日蚀奎，鲁国凶，邦君不安。”甘氏曰：“日在奎娄而蚀，慎之在主边境厩库之臣；一曰慎在边境得意之臣。”《春秋感精符》曰：“日蚀娄，则王者郊祠不时，天下不和，神灵不享，小臣不忠，责在大臣。”甘氏曰：“日在娄而蚀，戒之在聚敛之臣。”《黄帝占》曰：“日在胃而蚀，王者食大绝或亡，主委输之臣，有黜者。”《春秋感精符》曰：“日蚀胃，国王奉修宗庙，敬祀神灵，则害消。”石氏曰：“日蚀胃，国有忧，大臣诛；一曰主修郊庙，奉皇天，其咎消。”甘氏曰：“日在胃而蚀，戒之在主委输之臣。”（如今大司农是也。）《春秋感精符》曰：“日蚀昂，王宗谋国，同姓自立。”石氏曰：“日蚀昂，臣厄囹圄者解。”石氏曰：“日蚀昂，王者有疾。”甘氏曰：“日在昂毕而蚀，戒之在众主狱之臣，有乱天子者。”《春秋感精符》曰：“日蚀毕，边王死，边军自杀其将；若军校尉诛，远国谋乱。”石氏曰：“日蚀毕，天下主狱之臣有当黜者。”《春秋感精符》曰：“日蚀觜，臣杀主，慎之。”石氏曰：“日蚀觜，大将谋议。”甘氏曰：“日在觜参伐而蚀，戒之在将兵之臣。”（如今诸将军校尉执金吾是也。）《春秋感精符》曰：“日蚀参，大臣有忧之臣自相戮，以外胜内，远国强；王者修身，则日蚀不为灾。”甘氏曰：“日在参伐而蚀，戒之在将帅之臣。”
　　
　　日在南方七宿蚀八
　　
　　甘氏曰：“日蚀东井，秦邦不臣；蚀不尽，谋不成；天下大早，民流千里。”甘氏曰：“日在东井，舆鬼蚀，戒之在供养之臣。”陈卓曰：“日蚀东井，其国内乱，苛法。”（《盛悬象说》曰：“晋咸和二年五月甲申朔，日有蚀之，在东井，女主之象，明年，皇太后以忧逼崩。）《春秋感精符》曰：“日蚀舆鬼，其国君不宁，臣下易服：一曰秦君当之；一曰皇后贵臣。”甘氏曰：“日蚀舆鬼，其国君不安：近期一年，远期三年中”《春秋感精符》曰：“日蚀柳，王者以疾，不安宫室。”石氏曰：“日蚀柳，君厨官忧。”甘氏曰：“日在柳七星而蚀，戒之在门户道桥之臣。”（若今卫尉是也）《春秋感精符》曰：“日蚀卯、七星，亏正阳，王者不赐衣裳；承天郊，退太常，放在狱，则无咎。”石氏曰：“日蚀柳七星，桥门之臣有黜者。”《春秋感精符》曰：“日蚀张，王者失礼，宗庙不亲，急退太常，以延尉代之；不者不安，期在十二月与五月。”甘氏曰：“日在注张而蚀，戒之在主山泽汙池之臣。”（如今水衡也）《黄帝占》曰：“日蚀翼，王者退太常，以法官代之，有德则日蚀不为害，其岁旱。”石氏曰：“日蚀翼者，王者失礼，宗庙不亲。”甘氏曰：“日蚀翼者，忠臣见谮言正者亡，不出其年。”甘氏曰：“日在翼轸而蚀，戒之在车驾之臣。”（如今太仆奉车骑马是也）《河图圣洽符》曰：“日蚀轸，国有丧，以赦除其咎。”甘氏曰：“日蚀轸，贵臣亡。一日后不安，期百八十日。”《海中占》曰：“日蚀轸，王侯寿绝；王者以赦除咎则安：一曰其国有忧，必有丧事。”
　　
　　救日蚀九
　　
　　《春秋感精符》曰：“救日蚀，天子南面，秉图书，察九野萌生者；绝始正本案类，敕下闻异，郡官修政，招贤进士，独绝其萌，所以防塞之者；故日蚀、大水则鼓，用牲于社。言社者，阴之主：朱丝萦社，鸣鼓胁之也。”（按《左氏传》曰：“庄公二十五年六月辛未朔，日有食之，鼓，用牲于社。非常也，惟正月之朔，日有食之，于是乎用币于社，伐鼓于朝。秋大水，鼓，用牲于门，亦非常也。凡天灾，有币无牲。文公十五年六月辛丑朔，日有蚀之，天子不举，伐鼓于社，诸侯用币于社，伐鼓于朝，以昭事神训，民事君示有等，威古之道也。）《春秋感精符》曰：“消变之道，案明坛南郊，日之将蚀，渐青黑，谨遣大将三公，如变所感之过，以告天曰：‘天子臣某，谨承皇戍，退避正居，思行愆误，阳精有币，巳政类素，正事去非，释苛禁，不敢直命，遣臣钦喻，巳绝国害之谪近，以绪尽力宣文，思维表道，愿得修政，以奉宗祖，追往翼今，勉开嘉纪，纵大扬精，以兴日宝。归报天子，三日就宫遣使，诏诸侯问过；举名士，察奸理冤，督教化。不宣者，审以敕身，务佐为行，天子吉。”《春秋感精符》曰：“朔，日蚀，正臣阴，退后妃，以内过省已：蚀二日者，王侯蕃黜州辅，以暴恣自改，晦日蚀者，正近臣，退素食。”《周礼地官司徒》曰：“救日蚀，则诏；王鼓。”（郑玄曰：救日月食，王必亲击鼓。）《礼记昏义》曰：“男教不侯，阳事不得，谪见于天，日为之蚀。是故日蚀则天子素服，修六官之职，荡天下阳事。”（郑玄曰：“谪之言责也。”）《谷梁传》曰：“日有食之，鼓；用牲于社。鼓，礼也，用牲，非礼也；天子救日蚀，置五麾，陈五兵，五鼓；诸侯置三麾，陈三兵，三鼓，大夫击门：土击杵。（言救日降杀多少之礼也，门取开合有阴阳之道，杵春粢盛之具，亦有上下阴阳之道也。）《星传》曰：“日者德，月者刑，日蚀修德，月蚀修刑<，”洪范《天文》曰：“凡日蚀，改行修德，即灾消除：不改，应在三年：三年不改，至六年：六年不改，至九年：九年而灾成。”司马彪《五行志》曰：“君道有亏，为阴所乘，故日蚀者，阳不克也。人君改修德其事，则咎害除。”
　　
　　京氏《对灾异》曰：“人君骄溢，专明为阴所侵，则有日蚀之灾；不救之，必有篡臣之萌；其救也，君怀谦虚，下贤受谏，位有德，禄有智，日蚀灾消也。”京氏曰：“日蚀既，下谋上；救也，设七事，正图书，修经术，改恶为化己随贤，则国家安，社稷宁。”董仲舒《灾异对》曰：“日蚀者，阴气盛畜，渐夺君明，治道有失，臣专君政，出入为奸；则治道在上德不宣，下民常怨：当应析宠臣之势，减玉食之权，无忽谏，言大恶，在于任贤；则灾害不生也。”董仲舒曰：“日蚀者，邪臣蔽主之治，不有反臣，必胡亡国；退臣、绝阴、止权、平衡、以德消，则无害。”《荆州占》曰：“日蚀，审所始蚀之乡，及星之野，以名之当者之国，吉凶在焉；是故圣主见变，则改身修行，亲贤问老，与共忧之：则患可止，而福可致。故曰：有福将来，受之以危，则福为祸；将受之以德，则祸反为福：辄禳祠之去祸致福也。”虞贽《决疑》曰；“凡救日蚀者，皆着帻以助阳：日将蚀，天子素服，避正殿，内外严警；太史灵台，伺日有变，便伐鼓；闻鼓音，侍臣皆赤帻带剑，则灾异消。” 
　　
　　开元占经　卷十一
　　
　　月占一
　　
　　月名体
　　
　　皇甫谧《年历》曰：“月者，群阴之宗，光内影月以宵耀，名曰夜光。”《易说卦》曰：“坎为月。”《河图帝览嬉》曰：“月者，金之精。”《春秋感精符》曰：“月者，阴之精，地之理。”《广雅》曰：“夜光谓之月。”《天宫书》曰：“太阴之精，上为月。月者，天地之阴，金之精也。”王子年《拾遗记》曰：“瀛洲水精为月。”《礼记》曰：“月者，阙也。”范子《计然》曰：“月者，水也。”《淮南子》曰：“月者，天之使也；水气之精者，为月。”《汉书李寻上疏》曰：“月者，从阴之长，妃后、大臣、诸侯之象。”张衡《灵宪》曰：“月者，阴精之宗，积而成象。兔蛤焉，阴之类，数偶也。并羿请不死之药于西王母，娥窃之以奔月，遂托身于月，是谓蟾蜍。”《春秋演孔图》曰：“蟾蜍，月精也。”杨泉《物理论》曰：“月阴之精，其形也圆，其质也清，禀日之光，而见其体；日不照，则谓之魄。故月望之日，日月相望，人居间，尽睹其明，故形圆也；二弦之日，日照其侧，人观其旁，故半照半魄也；晦朔之日，日照其表，人在其裹。故不见也。”
　　
　　月行度二
　　
　　四十分日之七百四十三奇一，则迟疾之一终而复始矣。月朔而晨见东方，谓之侧匿，行迟也；月晦而夕见西方，谓之朓，行疾也；迟疾相通，谓之平；行一日十三度六十七分度之二十五半，二十七日一千三百四十分度之七百四十三奇一而周天矣。一年月十三周天，有闰之年则十四周天。与日合度，是为月朔。日月相与东行；日行迟，而月行疾；二十九日一千三百四十分日之七百一十一则月周天复还及日，即二朔去之日数也。《春秋元命包》曰：“日月右行，周天二十三万里。”《河图》曰：“曰：“日、月、五星同道，过牵牛、女、虚、危、室、壁、奎、胃、昴，皆行其南，去之九尺；毕北七尺，觜、参北一丈三尺；贯井，出鬼南六尺；出柳北六尺；出七星、张北一丈三尺；出、翼、轸北一丈三天；贯角、亢，出氐南二尺；出房左右服间，出心北二尺，屋北十尺；出箕北六尺；贯斗至牛，此日、月、五星行常道也。”《洛书》曰：“日、月、五星，行历左角内；行左亢外四尺；历左右氐；外行房两服间；行心内六尺；行尾内十八尺；行箕内十二尺；行斗柄中一尺；行牛中，行女外四尺；行虚外六尺，行危外十三尺；行室外十六尺，行壁外十三尺；行奎外十三尺；行娄外九尺；行胃外十一尺；行昴外五尺；历毕左角；行觜内六尺；行参内十八尺；行井中；行鬼外十四尺；行柳内九天；行七星内十五尺；行张内十八尺；行翼内十六尺；行轸内十三尺。在上者为北，此日、月、五星之正道也。”
　　
　　月行盈缩三
　　
　　石氏曰：“明王在上，月行依道；若主不明，臣执势，则月行失道。大臣用事，背公向私，兵刑失道，则月行乍南乍北；女主外威，擅权则或进退朓朒；皆君臣刑德不正之咎也。有不如常，随事占其吉凶；月行疾，则君刑缓；行迟，则君刑急。月之与日，迟疾势殊，而事势异也。是故人君月有变，则省刑以德，恩从肆赦，故春秋有眚灾友肆赦。”刘向《洪范传》曰：“晦而月见西方，谓之朓；朔而月见东方，谓之侧匿。朓则王侯其舒言、政缓，则阳行迟、阴行疾也。侧匿则王侯其肃言、政急，则阳行疾、阴行迟也。舒者，臣骄而执政也。肃者，臣下恐惧太甚也。”刘歆曰：“舒者王侯殿意专政，臣下促急，故月行疾也；肃者，王侯缩讷不任事，臣下驰纵，故行迟也。”《春秋运斗枢》曰：“主势集于后族，群妃之党，横僭为害，则月盈。”京房《易飞候》曰：“月生八日当中，五日六日而中，有兵在列，大战。”《荆州占》曰：“月行疾，天下有急事。”又曰：“月行过急，奸邪起，月行不及度，多留事。”又曰：“入月五日，昏而月中，急兵大起，籴大贵。”又曰：大月八日昏中，小月七日昏中；过度有兵事，不及度有丧事。”
　　
　　月行阴阳四
　　
　　京氏《对灾异》曰：“人君好用佞邪，朝无忠臣，则月失其行。”班固《天文志》曰：“月失节度而妄行，出阳道，则旱风；出阴道，则阴雨。”京房《妖占》曰：“月行南为旱，行北为水；当道天门、驷之间，天下大安，五谷大得，人主延年益寿。”《河图帝览嬉》曰：“月行一岁，不三出昴毕间，来年有兵。”郗萌曰：“月不道东西咸，必有贼。”京房《易飞候》曰：“月人八日，北向阴国，亡地；月不尽八日，北向阳国，亡地。”
　　
　　月光明五
　　
　　《易萌气枢》曰：“臣道修，则月明有光。”《高宗占》曰：“月出如盛天下，且有主治也。”《尚书考灵曜》曰：“五政不失，日月光明；五政，谓四时及夏季之政也。”《礼纬含文嘉》曰：“君道尊而制命，即日月精明。”《黄帝占》曰：“有道之国，日月过之即明，人君吉昌，人民安乐。”孙氏《瑞应图》曰：“人君不假臣下以权，则日月扬光。”甘氏曰：“月经心，清明烈照，天主内明，必有延庆。”
　　
　　月变色六
　　
　　《河图帝览嬉》曰：“日光如张炬火，所宿其国，立王亦立上卿。”京氏《妖占》曰：“月变色，青为饥与疫，赤为争与兵，黄为德与喜，白为旱与丧，黑为水，民半死。”《京房占》曰：“君幼弱，月青色。”京房《易飞候》曰：“月生八日，当玄兔色，上旬籴贵，无则上旬籴贱。不尽八日，色，下旬籴贵，无则丰，而下旬贱。”《荆州占》曰：“月赤如赭，大将死于野；又曰月赤如血，有死王。以宿占国。”《荆州占》曰：“月生而色黄，主人受其殃；月二十八日，其色黄，攻地入，客受殃。”《河图帝览嬉》曰：“月入而黄，主人受殃；出而黄赤，客受其谪，赤三日不复，主人战有胜。”《河图帝览嬉》曰：“月生三日，其中缦缦如丝布状，其野虚；兵在内尽出，然外主人不胜。”
　　
　　月光盛七
　　
　　郗萌占曰：“月初生盛，女主持政。”京氏《易飞候》曰：“月之光如张芒，所宿之国立君；三齐所宿之国，立将军，上卿。”《荆州占》曰：“月上弦巳后盛，君无戕德，臣执权柄，人背君，尊其臣。”
　　
　　月无光八
　　
　　《太公阴秘》曰：“君不明，臣不忠，故月无光；月不明见变，变不救，殃祸生，臣欲反，主失名。其救也；安百姓，用贤人，弱者扶，无则害。”《黄帝占用兵要诀》曰：“沉阴，日月俱无光，昼不见日，夜不见月，星皆有云障之而不雨。此为君臣俱有阴谋，两敌相当，阴相图议也。若昼阴夜月出，君谋臣；夜阴昼日出，臣谋君，下逆上也。”甘氏曰：“人君宰相，不从四时行令，刑罚不时，大臣奸谋，离贤蔽能，即日月无光，见瑕谪；不救，其国五谷不成，六畜不生，人民上下不从，盗贼并起。”《河图帝览嬉》曰：“日月无光，有亡国、死王，期不出五年。”《孝经内记图》曰：“主骄慢，日月失明。”《京氏占》曰：“月大无光，国无王，民不安，天下有兵。”《京氏占》曰：“月昏无光，则渊涸山崩，王者恶之。”《河图帝览嬉》曰：“月大无光，主死士，战不胜。”《高宗占》曰：“月大无光，城不降；月小无光，城降。”京氏《妖占》曰：“月无光，臣不作乱，教令不行，民饥国亡。”京氏《易飞候》曰：“月不光，贵人死。”《荆州占》曰：“月生无光，下有死王。”京房《易飞候》曰：“月生无光，君子徒凶。”
　　
　　月兔不见九
　　
　　《河图帝览嬉》曰：“月中无兔、蟾蜍，天下无官。”《荆州占》曰：“月中兔、蟾蜍不见，天下失女主，一曰宫女不安。”《河图》曰：“蟾蜍去月，天下大乱。”《黄帝占》曰：“月望而月中蟾蜍不见者，月所宿之国，山崩，大水，城陷，民流亡，亦为失主；宫中必不安。”
　　
　　月中有离云气十
　　
　　《荆州占》曰：“有云如杵，长七尺，冲月所宿国，主君将死。”京房《易飞候》曰：“白云如杵，长七尺，冲月所宿之国，人主死，杆柄中月，王后死；入月中，王后当之；月戴珥，主人来疾。”《河图帝览嬉》曰：“月始出时，有云居其中，如禽兽状，其名曰綦娄。甲乙见东方，受之；丙丁见南方，受之；戊己见中央，受之；庚辛见西方，受之；任癸见北方，受之；受者，受其害。”《荆州占》曰：“月下有气，如人相随者，是谓恶成。侯王有坐之者，有分国。”《荆州占》曰：“月中有云，如人行者，臣害主；两主争，客胜；有三人，天维绝，主人必更。”《河图帝览嬉》曰：“月旁有白云，大如杵者三，抵月，期六十日；外有战，破军，死将。”《荆州占》曰：“月始出，有黑云贯月，名曰激云。不出三日，异雨有害人者，客且至。”《河图帝览嬉》曰：“月旁多赤云，如人头，大战多；白为风，黑为雨。”《荆州占》曰：“有赤云、黑云交临，月当其国，亡军。”《河图帝览嬉》曰：“月旁有白云一，黑云二，苍云一，其大如厚布，抵贯月，围城、拔邑。”《高宗占》曰：“青云挟月，是谓贼害，王受其殃，岁为五谷不熟；赤去挟月，是谓仇贼；黄云挟月，女主有戮死者，期不出三十日；白云挟月，其国君遇贼；黑云挟月，阴雨逾时。”《荆州占》曰：“月中有黑气，大如桃若李，臣有蔽主明者。”京氏《易传》曰：“有黑云，状如群羊豕，如飞乌，如鸣鸡，在月及月旁。三日王日不雨，匈奴兵起。”京房《易传》曰：“赤气覆月如血光，大旱，人民饥千里。”《荆州占》曰：“常以十四日夜候月，中有气，如飞乌；其野无居者。”《尚书金柜》曰：“视不明，听不聪，则云气五色，蔽日月之明。无救，则群臣谋杀，关梁不通。其救，辟四门，求仁贤。”《春秋感精符》曰：“诸气之出，皆历日月旁，天子国君之害也。期如日蚀远近之符。”《荆州占》曰：“凡诸气，日月有变，不出两日；大雨吉，大雨皆凶，小雨无益。”
　　
　　月生牙齿爪足十一
　　
　　《河图》曰：“月生齿，主见期。（阙×××××××）《春秋文曜钩》曰：“赵有君，尹吏，日月生齿，在毕宿；主见欺大，《星占》曰：子杀父，臣刺君，期岁二月，有兵患。”（宋均注曰：“月，太阴之精也，属水，水生于金；毕、金精也，水齿之臣子杀逆之象也。毕又为边兵，毕主八月，其冲则二月，兵患于此发也。）《荆州占》曰：“月生齿，人主有贼臣，王者偏左右，（阙××××）徐广《历记》曰：“隆安五年三月甲子，月生齿，在斗；占曰：‘月生齿，人主有贼臣，群下相贼（阙×××）《春秋感精符》曰：“月生齿，妻妾黜；外垂牙，主威歇。”《考异邮》曰：“诸侯谋叛，则月生爪牙。”《荆州占》曰：“月生爪牙，国君遇贼，又曰月爪所指，四方烦若，有土功事。”《洛书》曰：“陪臣执命，王公望风，其将叛谋公卿，群下并附，诸侯归心；则月举足垂牙。”《河图秘证》曰：“帝淫泆，政不平，则月生足。”《春秋纬》曰：“生足，君有过，后族擅权，月生足芒；有此类，则亡国也。”《荆州占》曰：“月生牙齿，天子有贼臣，群下自残害。”郗萌曰：“月生爪牙，主赏罚不行，偏任兵起；招贤明，夺强国，兵势则已。”《海中占》曰：“月生爪牙，人生偏，左右遇贼，有刺客；各在中分。”
　　
　　月生角芒刺十二
　　
　　《春秋运斗枢》曰：“后族擅权，月生芒。”《洛书摘芒辟》曰：“月盈而生芒，后党成辈，且害其主。”《春秋运斗枢》曰：“月垂芒，国乱忧在公；祸大作，兵败北。”夏氏曰：“月上有黄芒，君福昌；一曰皇后有喜。”《荆州占》曰：“月生角，天下兵，国将受殃。”《河图帝览嬉》曰：“月生四日，月两角刺如矛状，其野有杀其君者，且废之；其上角大者，君上胜；其下角大者，臣下胜。”《荆州占》曰：“月生刺，在一日，是谓贼；贼生中国。月二日生刺，是谓隐，其女子卒，有阴疾。月三日生刺，是谓内伤大阳，是谓天芒。月四日生刺，是谓不明，是谓蔽光。月五日生刺，是谓音荡，当有讹言者。月六日生刺，是谓内虚，是谓去邑。月七日生刺，是谓有剥，其地弱。月八日生刺，是谓割地在分，民其当者，名曰禽获阳平。月九日生刺，其地民饥，民以食，弱其世，以兵行。月十日生刺，阴始盛，主女子执朝政。月十一日生刺，是谓忧土居，老幼穴处。月十二日生刺，其地有以阴死者。月十三日生刺，是谓始强，得地。月十四日生刺，是谓不利，其女君伤下。月十五日生刺，是谓盛强，其强地多兵。月十六日生刺，是谓内弱，大臣杀其主。月十七日生刺，是谓威法，主有流兵。月十八日生刺，是谓君瘟，死。月十九日生刺，是谓阳衰阴治，女子执事。月二十日生刺，是谓地有土功。月二十一日生刺，是谓千里外聚，其都有土功。月二十二日生刺，是谓始衰。贵人多死者。月二十三日生刺，是谓阴盛，女子为王。月二十四日生刺，是谓中有大谋。月二十五日生刺，是谓隐蔽，是谓佚殃。月二十六日生刺，是谓感，多忧在内谋。月二十七日生刺，是谓大饥。月二十八日生刺，是谓竟，城数政。月二十九日生刺，是谓内乱，是谓自伐。”
　　
　　月大小十三
　　
　　《荆州占》曰：“月初生小，而形广大者，月有水灾。”《海中占》曰：“月大而体小者，旱；有气色非常，皆为皇后阴谋事。”
　　
　　月分毁及坠下流十四
　　
　　京氏《易妖占》曰：“月毁为三四五六，见天下乱。”《荆州占》曰：“月分为两，国无道，君失天下。”《河图占》曰：“地沦月散，必有立王。”京氏《易妖占》曰：“月自天堕，有道之臣亡。”京房《易妖占》曰：“月出地中，庶民为王公。”
　　
　　月昼见十五
　　
　　《易纬辨终篇》曰：“月昼见，隐谋合，国雄逃。”京房曰：“月昼见，必有亡国。”京氏《对灾异》曰：“月若昼明者，奸邪并作，专明擅君之朝。”京房《对灾异》曰：“月若昼明者，月为臣，日为君。臣以明续君党，当在其时；不可与君用力，含秽以舒刑。今昼明者，奸邪并作，专明擅君之朝。不救，则失其行而毁矣。其救也，出退强臣，断奸佞，近直臣，亲贤良，则月得其行，不可专明矣。”《洛书》曰：“月与大星并出，昼见，同谓争明；大国弱，小国强，有立侯王者。”
　　
　　月当盈不盈十六
　　
　　石氏曰：“月汉盈不盈，君侵臣，不则有旱灾。”
　　
　　月当朔而不朔晦不尽十七
　　
　　《荆州占》曰：“月当朔而不朔，国有大丧。月当晦而不尽，所宿国亡地。”
　　
　　月当弦不弦不当而弦十八
　　
　　《荆州占》曰：“月生六日而弦，大臣为政，不用主命。”《荆州占》曰：“月生七日而弦，主人胜客；不胜，主人将死。”《荆州占》曰：“月未当弦而弦，是谓兵起；当弦不弦，国有大兵。”《郗萌占》曰：“不当上弦而弦，国兵起。”《荆州占》曰：“未当下弦而弦，臣下多奸。”《荆州占》曰：“月生八日而弦，天下大安；八日而不弦，攻人城者不胜。”《河图帝览嬉》曰：“月十日不弦，以战不胜，主将死；当弦弦也，是谓大安。”
　　
</div>
    <div class="pagination">
<a href="开元占经_page5.html">上一页</a><a href="开元占经.html">1</a><a href="开元占经_page2.html">2</a><a href="开元占经_page3.html">3</a><a href="开元占经_page4.html">4</a><a href="开元占经_page5.html">5</a><span class="current-page">6</span><a href="开元占经_page7.html">7</a><a href="开元占经_page8.html">8</a><a href="开元占经_page9.html">9</a><a href="开元占经_page10.html">10</a><a href="开元占经_page11.html">11</a><span>...</span><a href="开元占经_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
