<!DOCTYPE html>
<html>
<head>
    <meta charset="UTF-8">
    <title>开元占经 - 第 33 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 33 页/共 93 页</h1>
    <div class="content">　　太白王相休囚死三
　　
　　《荆州占》曰：“太白之相也，从季夏至夏尽，及四季王时，其色黄白，精明无芒。太白之王也，从立秋至秋之尽，其色比狼星而光明；仲秋之时，有芒角。太白之休也，从立冬以至冬之尽，其色不精，明而无光。太白之囚也，从立春以至春之尽，其色青黄，而无光明。太白之死也，从立夏以至夏之尽，其色赤黑，细小而不明。”甘氏曰：“当其相也而有王色，主弱将强；有休色，将不兵；有囚色，将诛，不成；有死色，将诛伤；所留之舍，其国兵，其进舍也，是趣兵；其退舍也，兵出不成。当其王也，而有相色，主弱；将权势纵横天下，有谋专行君事；有囚色，所囚者有罢徒之令；有死色，大将死，不葬；所留之舍，其国兵起；其进舍也，其下之国，兵归之；其退舍也，兵弱不用。当其休也，而有王色，野多贼兵；有相色，野多兵；入人民，乱未央；有囚色，攻牢墓，囚人势横；有死色，从军死，不葬；其所守之舍，有逐将，死王；其进舍也，武吏纵横，文吏为虎狼，天下大赦。当其囚也，而有王色，大将反成；有相色。下犯其上；有休色，野多暴兵，盗贼并起；有死色，妖言多，不祥；所留之舍，不可举事用兵；其进舍也，岁多雹霜，万物不成；其退舍也，秋冬无霜雪。当其死也，而有王色，流水汤汤；有相色，野火煌煌；有休色，金币不行；有囚色，国多虎狼；其留守也，野兽食人；其进舍也，白刃锵锵；其退舍也，兵不成行。”
　　
　　太白光色芒角四
　　
　　《荆州占》曰：“秋三月，太白出西方，当白而不白，逆行；必有金石之妖，且见陨星坠为石，石之所下，寇至其野，凶；山崩地裂，出水无火，而金自燔；天雨血，高台自压；见此二者，国有大丧，及为祠蓐收西海之神命，及为役，命兵，令勤事，试车马，警边境，修边地。”甘氏曰：“候太白以秋庚辛，此王气，色当如其常，色变则失所也。”石氏曰：“太白赤比心，黄比参右肩，苍比参左肩、黑比天豕之右目。”《荆州占》曰：“太白赤比心，白比狼星、织女星，黄比左角。”班固《天文志》曰：“黄比参左肩，青比参右肩，黑比右角。”《天官书》曰：“黑奎大星也，此太白之常色也；一书云青比左角也。”石氏曰：“太白色猛赤，次白而苍，若悴而不光，是谓失色；虽得地位，击之必克；其大而圆，黄而泽，可以为好事；其圆大怒而赤，天下兵降而不战。太白色白圆、明润，吉；黄圆和，黑圆忧，青圆小忧。”《荆州占》曰：“太白青圆，为水。”巫咸曰：“太白赤，东西南北行，非常色；此有谋国，兵起。太白失色，国失兵，将亡。太白光明，见影，岁熟，战胜。”《海中占》曰：“太白光明，见影；战当太白者，将军增爵，主增寿。”郗萌曰：“太白当效而出、色黄为土，中央利，有土功事，有军；一曰有德令，其国利。太白光如张盖，所在之国有立王；扬光见影、岁大熟。太白色圆而悴，期不出六十日，有大丧。太白色黄黑，军在外者罢；有谋者，以雨厌之。”《荆州占》曰：“太白始出，色黄，其国吉；赤，有兵而不伤其国；色白，岁熟；色黑，有水。太白始生，未可击；色隆，未可击；色衰，未可击；色死，急击勿置；不急击，客将为主人。太白其状，炎然而上，则有兵大起，下则有天狗，所下其野流血；出无时，则易其政；太白色正苍，有兵；青，有忧；太白色苍黑，期不出六十日，中有丧，若忧；黑多，为水；苍黑等，水兵并起。太白苍白而静，天下厌兵。太白色苍白，期不出六十日，中有丧，若忧。太白始出，色白、其国岁熟；又曰秦利。太白色黑，芒泽，有子孙，喜立王。太色白赤白而润，有喜。太白始出，色黄，其国吉；黄白，和同；色赤，来年有兵，战胜；又曰楚利；又曰始出色赤，而淳得地。”巫咸曰：“太白色黑，秋水尚可春破师。”《海中占》曰：“太白色赤，淳得食；白、淳有喜；苍，忧；苍黑，为死。”《荆州占》曰：“太白色白而无角，将不胜。”巫咸曰：“太白色黄，有角，其国疫；又色白，旱。”《荆州占》曰：“太白色黑，燕利。”《甘氏占》曰：“太白色白，五芒出，早为月食，晚为彗星及天矢；将发于无道之国。”郗萌曰：“太白常形，行则垂芒，上锐下大；色如常，止。”《荆州占》曰：“太白苍芒，有丧忧。”甘氏曰：“太白独行，赤则武也，可以战；白而芒，则文也，不可以战；若行疾者，武也；不行者，文也。”《海中占》曰：“太白十二芒钩，不可以战。”京氏曰：“尚书微，则太白垂芒。”《荆州占》曰：“太白见一芒，兵起不用；见二芒，战攻；见三芒，天下皆兵起；见四芒，诸侯死境；见五芒，天下更制王国；一曰立邦。太白十芒，皆钩，不战而受地。太白所在之乡，视芒而日增长，如行过维，此大人之气也，不可不备。”石氏曰：“太白青角，有木事；黑角，有水事；白角，有丧；赤角，有战。”石氏曰：“太白赤角，用兵敢战，吉；不敢战，凶；顺角所指击之，吉；逆之，凶。”《荆州占》曰：“太白大，王光有角，将暴虐，为民贼；所往者，民苦之；所去者，民不治。”巫咸曰：“太白赤而有角，将胜；赤而无角，将不胜。”《荆州占》曰：“太白四角者，赦。”《海中占》曰：“太白有五角，立将帅；六角，有取国地；七角，伐王。”《荆州占》曰：“太白过宿，有角长，取地长；角短，取地短。太白过宿，有角外指，其国得地；内指，其国失地；期一年。太白居实，有德；居虚，无德；行胜色，（晋灼曰：太白行得度，胜有色也。）色胜位，有位胜无位；有色胜无色；行得，尽胜之。（晋灼曰：行应天度，虽有色，得位，行尽胜之；行重而色位轻，星经得字作德。）出于辰之南，郑得位；行不失，胜；行失，败；色黄而赤，大而角，胜；苍、小，败。出于辰卯间，宋得位；行不失，胜；行失，败；色黄而赤，大而角，胜；黑小，败。出于寅卯间，卫得位；行不失，胜；行失，败；色黄，大而角，胜；苍小、败。出于寅之北，赵得位；行不失，胜；行失，败；色黄而华，大而角，胜；苍小，败。出于午未间，吴越得位；行不失，胜；行不失，败；色苍廉，赤大而角，胜；黄小，不胜，廉亦败。出于申之南，楚得位；行不失，胜；行失，败；色赤、大而角，胜；赤小、败。出于申酉间，汉得位；行不失，胜；行失，败；色大而角，胜；赤小，败。出于酉戍间，齐得位；行失，胜；行失，败；色苍大而角，胜；白小，败。出于戍之北，燕得位；行不失，胜；行失，败；色黑大而角，胜；黄小，败。”班固《天文志》曰：“太白所直之辰，其国为得位；得位者，战胜；所有之辰，顺其色，白角者胜；其色害者，败。”（晋灼曰：郑色黄而赤，苍小败，宋色黄而赤，黑小败，楚色赤，黑小败；燕色黑，黄小败；皆大角胜。）《荆州占》曰：“太白之色赤也，将者胜；其白无角，不胜；其刚也，破军杀将；其柔也，胜不杀将；太白赤而角者，武也，战，不战凶。太白之色赤，泽而有角，命曰大旗；旗长，取地长；旗短，取地短。”《文曜钩》曰：“太白青角，棺椁贵。”《荆州占》曰：“太白黄而角，有土功；色白而角，文，不可以战，一曰哭泣之声；色黑而角，大水有兵，在外战，吉；不战，凶。”《元命包》曰：“太白高下进退应兵，名舒疾；左右角曜，兵官惊慎，武将斥武臣。”
　　
　　 
　　
　　开元占经　卷四十六
　　
　　太白占二
　　
　　太白盈缩失行一
　　
　　石氏曰：“日方南，太白居其南；日方北，太白居其北，曰盈；侯王不宁，用兵进，吉；退，凶。日方南，太白居其北；日方北，太白居其南，曰缩；侯王忧，用兵退，吉；进，凶；迟，吉；疾，凶。”（日方南谓夏至后也，日方北谓冬至后也。）《元命包》曰：“太白赢，则将相谋；太白缩，则后族患；圆而不行，我侍为君。”《荆州占》曰：“太白出于巳，杀大将；出于未，阳国伤。”《春秋纬文耀钩》曰：“太白跃，沉浮，主代提，天下更纪，世有名师。”（宋均曰：主德不一，则摄提代移，更纪，授有令名，能天下师表者也。）《荆州占》曰：“太白见东方，上至巳，皆更政；出西方，顺行过巳，不及午，有霸国；及午，阴国令天下。”（案班固《天文志》曰：三年秋，太白出西方，有光，几中乍北乍南，过期乃入，是时项羽为楚王，而汉已定三秦，与相距荥阳，几中是秦地战将胜而汉国将兴也。晋灼注曰：几中近踰未地也。）郗萌曰：“太白出戌入未，是谓犯地行刑，绝天维，国大小暴，兵将多伤。”《荆州占》曰：“太白行小失道，其将为奸；行大失道，其将为大奸，其国将坐之，逆行尤甚。”石氏曰：“其国失杀秋政，则太白失行。”巫咸曰：“太白出西方，失道有过，八月不尽九月至，一日期三月。”又占曰：“太白失行而南，是谓金入火，有兵兵罢；不出三年，国有男丧，若有兵。”（《魏武帝兵法》曰：不有破军，必有屠城，北国当之。）《荆州占》曰：“太白失行而北，金入水，灾大兵起。”（案《宋书天文志》曰：“晋惠帝光熙元年四月，太白失行，自翼入尾箕，占曰：太白失行而北，是谓反生，不有破军，必有屠城。五月汲桑攻邺，魏郡太守马嵩出战，大败桑，遂害东燕王腾，杀万余人，焚烧，魏时宫室皆尽也。）《荆州占》曰：“太白出，至其国之日而独不见，其兵弱；若有此，可击，必能得其将。”《荆州占》曰：“太白出东方，失行而北，中国败；失行而南，倍海国败。”石氏曰：“太白出西方，失行，倍海之国败；（《天文志》曰：夷狄败）其出东方，失行，中国败。”《荆州占》曰：“太白有不见三日，有亡国败师。”又占曰：“太白一南一北、九侯皆伏。”又占曰：“太白一东一西，害于侯王。”（谓有免侯王也。）又占曰：“太白在东方，以始出为位，在月南为得行，在月北为失行；不有破军，必有屠城；与月相过失行，月不尽，一日；二月，二日；三月，三日；四月，四日；五月，五日；六月，六日；七月，七日；八月，八日；九月，九日，而兵起。”《荆州占》曰：“太白出西方，下行一舍，如下北；兵将当有戮者。”郗萌曰：“太白出东方，若西方，过营室，强国君有兴者；不及营室，而反还入，强国有败者。”《海中占》曰：“主好听谗，废直大臣，女子为政，刑法诛杀，不以道理；则太白逆行，天鸣地坼，岁多暴风，大水，庶民负子而逃，孕多死，麦豆不收。”刘向《洪范》曰：“好战功，轻百姓，饰城郭，侵边境，是谓不艾；厥极忧，时生蟊，则太白变色，逆行。”郗萌曰：“太白逆行，变色；简宗庙，废祷祀，去祭祀，逆天行。”《荆州占》曰：“太白逆行，失常，有兵革。”又占曰：“王者失于秋政，则太白逆行，变色，扬芒，与他星含斗，环绕犯乘，变为妖星，彗扫其害庭，国破主死，天下皆兵，王者修德赦罪，存孤恤寡，薄赋省徭，可得无咎。”《荆州占》曰：“太白始出，逆行；不可以逆战，大凶，败亡。”《荆州占》曰：“太白出东方，逆行，不至巳而返，阳国强、阴国败，战不胜；一曰阳国有兴者。”《荆州占》曰：“太白东方逆行，过巳不至午，有霸国；及午，阳国令天下；一曰阳国霸。”石氏曰：“太白出西方，逆行至四正，西方之国吉；出东方，逆行至四正，东方之国吉。”《文曜钩》曰：“太白当出不出，阴匿留，主沉湎，大臣有谋。”石氏曰：“太白当出不出，当入不入，是谓失舍；不有破军，必有死王亡国。”（案《天官书》曰：必有国君之墓。又《宋书天文志》曰：晋武帝咸宁四年九月，太白当见不见，是时羊祜表请伐吴，上许之，五年十一月兵出，太白始夕见西方，太康元年三月大破吴军，孙皓面缚请死，吴国遂亡，应之。）《荆州占》曰：“太白未当入而入，天下聚粮。”石氏曰：“太白当出而不出，当入而不入，天下偃兵，兵在外而入。”（《荆州占》曰：有军则罢。）《文曜钩》曰：“太白不当出而出，主躁臣炽，军破主死，兵马滋。”《荆州占》曰：“太白当出而出，外有急兵；出南方，南方急；出北方，北方急。”石氏曰：“太白出东方，为东方入为东方；出西方，为西方入为南方。又曰：所居久，其国利。”《荆州占》曰：“居宿如度，其乡利；易，其乡凶。”（苏林注《汉书天文志》曰：疾，过也；一说易乡尔出入。晋灼曰：上言易而出易，言疾过是。）甘氏曰：“太白政缓，则不出；急，则不入；逆，则凶。”又占曰：“太白未及其时而出，不及其时而入，天下举兵，所当国亡；以时出而不出，时未入而入，天下偃兵，野有兵者，所当之国大凶。”巫咸曰：“太白可出不出，国且有谋；可入不入，国有置兵；当入不入，过二十日，天下有兵事。”又占曰：“太白可入不入，国且置侯，未可入而入，野有寇。”又占曰：“太白出西方，黄昏而出，阴国之兵强。”《天官书》曰：“太白暮食而出，小弱；夜半而出，中弱；鸡鸣而出，大弱；是阴陷于阳。”巫咸曰：“太白在东方，平旦而出，东方南方以举兵，天下不能当；平明而出，东方阳国之兵强；鸡呜而出，其国大弱；黄昏而出，中弱，是谓阳陷于阴。”石氏曰：“太白未当出而出，当入而不入，天下起兵，有破国。”巫咸曰：“太白未当出东方而出东方，色黄白，曰重华；吏民讙哗，事扰不治，民不得耕织，或骚动不得食，使之无然，听讼得其理，则止。非重华色而重华，人民作为不祥。”巫咸曰：“太白未可下而下东方，色黄而不明，名曰少岁；少岁乱行，人民惊惶于野，若牧牛羊；使之不然，断执死罪以下释之，如此则止。非少岁色而少岁，其岁饥，百鬼不喜。”巫咸曰：“太白未可出西方而出西方，色白者名曰太白；有聚卒；使之不然，止工作，无聚众，纵市三旬，以当有卒聚，如此则止。非太白色而太白，有兵。”巫咸曰：“太白未可出而出，国且有谋，过二十日，天下有兵事。”巫咸曰：“太白未可下而下西方，色青白，名曰白肖；白肖乱行，且有甲兵抢攘，民惶惶，徭役以行，百神不享；使之无然，死人于市者勿葬，吏民三月，带剑佩刀操兵，以当有兵，如此则止。非白肖色而白肖，有丧。”《海中占》曰：“太白出，不上不下，留桑榆门，（晋灼曰：行迟而下也。）病其下国。”（巫咸曰：兵其下国。）班固《天文志》曰：“太白上而疾，未尽期，日过参天，（晋灼曰：参天者三分天过其一，此戍酉之间也）病其封国。”《荆州占》曰：“太白出王羸，百六十日，而上过参天，主尊，令行，民治，无盗贼，少徭赋。”《荆州占》曰：“太白出，上百六十日，不能参天；主卑、令不行，民乱，多盗贼，倍徭赋。”又占曰：“太白未满日参天，其国亡。”又占曰：“太白以其时出阳，四十日不动，先起兵者，不利。”甘氏曰：“邦将乱谋，太白往守之。”《荆州占》曰：“太白夕出西方，其旦昏当午，道无行人，其下之国，兵起不利，期六月。”《荆州占》曰：“太白夕出西方，其昏正月而还，有失地之君，期九十日。”石氏曰：“太白已出三日而复微入，三日乃复盛出，是谓懦而伏，其下之国，有军，其众败，其将死。”石氏曰：“太白入三日而复微出，三日乃复盛入，其下国有忧，其师有粮遗人食，有兵草遣人用之；士卒虽众，将军为人所虏。”（班固《天文志》云：其下之国忧师，师虽众，敌人食其粮，用其兵，虏其师。）《文曜钩》曰：“太白已入，三日复出，师忧将虑，主大遇。”（宋均曰：大遇，如卫卜追敌师，有夫出征而丧其雄，遇获敌将也。遇或为愚。）《荆州占》曰：“太白巳出三日而复入，（《天文志》曰：复微也。）入三日而复出，（《天文志》曰：复盛也。）是谓逆伏，其下之国，有败军死将，不出其年；今日入，明日出，其君死之。”《荆州占》曰：“太白出西方，三日而反入，其将军虏。”石氏曰：“太白入七日复出，相死；入十日复出，将军战死；入又复出，人君死。”《荆州占》曰：“太白不满其日数入，入而复出，入一日，十日而兵死；入五日，五十日而兵死；入十日，百日而兵死；当其日，以命其国。”《荆州占》曰：“太白已出，高二三丈，乍入乍见；如此三日、四日；不过五日，必有大战。”《兵势要秘术》曰：“太白出三日而复入，入三日乃出，其国有军，军败，所谓出国；若是已国，戒勿动，有挑战，勿应之；唯戒勿动；密严可也；军出乃为动耳。”《文曜钩》曰：“阴卑俯军，相图先战，败将见诛；又曰：上复下，下复上，将反，天下骇扰。”《荆州占》曰：“太白不出一年，强国之君当之；不出二年，强国之君死之。”
　　
　　太白经天昼见三
　　
　　石氏曰：“凡太白不经天，若经天，天下革政，民更主，是谓乱纪，人民流亡。”（孟康曰：谓出东入西，出西入东也，太白阴星，出东当伏东，出西当伏西，过午为经天。晋灼曰：日阳也，日出则星亡；昼上午上为经天也。）石氏曰：“太白经天，见午上，秦国王，天下大乱。”《荆州占》曰：“太白昼见于午，名曰经天，是谓乱纪；天下乱，改政易王，人民流亡，弃其子，去其乡里。”（案《宋书天文志》曰：宋后废帝元微五年五月戊申，太白昼见午上，光明异常，宋顺帝升明元年九月丁亥，太白在翼，昼见，经天，占曰：吏姓，后一年齐受禅之验。）《荆州占》曰：“太白夕见，过午亦曰经天，有连头斩死人，阴国兵强，王天下；女主用事，阳国不利。”《春秋元命包》曰：“杀失则攻战刑；故太白逆经天，屠君父，外夷征。”《京房对灾异》曰：“人君薄恩无义，懦弱不胜任，则太白失度，经天则变；不救，则四边大动，蛮貊侵也。”《春秋文曜钩》曰：“太白经天，主失枢。”《春秋纬》曰：“彗守角，太白经天；金精之国虚，谋杀作兵。”《春秋汉含孳》曰：“阳弱臣逆，则太白经天。”（阳弱，君宗弱；不堪为主也。）《孝经钩命诀》曰：“天子失兵，则太白经天。”《洛书洛罪级》曰：“太白经天，不日桀侯代政。”巫咸曰：“太白昼见，而经天争明；而兵起，天下惊，强国弱，女主有名。”《天官书》曰：“太白昼见经天，强国弱，弱国强，女主昌也。”巫咸曰：“太白当户，其百八十日蚩尤出，兵且起，大将在野。”巫咸曰：“太白上中，天下有一主之命。”又占曰：“太白不发中而中；孟月见之，侯王当之；仲月见之，大将军当之；季月见之，小民当之。”又占曰：“太白不当过中，是谓绝纲，四国兵起。”《春秋纬运斗枢》曰：“太白赤芒，世有过，为大臣三公所乘，则太白经天，有此类，则亡引也。”《荆州占》曰：“太白经天，海内悲泣；九州摇动，奋兵负粮。”《春秋纬考异邮》曰：“陪臣行毒，诸谒向尊，则太白经天，主命凶。”《荆州占》曰：“太白再经天，一入中宫，天下更王，国破主绝，期不出三年。”（案班固《天文志》曰：秦二世即位，太白再经天，因以张楚并兴，兵相跆藉，秦遂以亡。苏林曰：跆音台，登蹑也，或作蹈。）《荆州占》曰：“太白晨出东方，过食时而明，有兵，期四十日；若至日中而明，兵起将行，期三月。”《荆州占》曰：“太白晨出东方而中乃明，亡地之君在东方；若东北方，期六十日。”又占曰：“太白见东方，上至午，将夺君。”又曰：“阳国王当位者受之。”又占曰：“太白见东方，至丙巳之间，小将死；过午，有起霸者。”《荆州占》曰：“太白出，高至巳午之间；士卒劳，有不利军者，难以得功也。”又占曰：“太白出西方，上至未，阴国有霸者；若过未及午，阴国王令天下；一曰至午者，阴国王者，当其位者受之。”陈卓曰：“太白从西方，若东方，上至午，皆为有兵。”《荆州占》曰：“太白上至午未间，天下易王，阳国兵强，当其位者受之。”又占曰：“太白始出辰巳间，为荆楚，正巳杀大将；出午，天下有亡国；出午未间，天下亡王者昌。”《荆州占》曰：“太白昼见，与日争光，是谓经天，大乱十年，人民流亡，去其乡；女主昌，执政；近日国，必有丧；日中而见，事必然。”司马彪《天文志》曰：“太白昼见经天，为兵丧，在大人。”（案檀道鸾《晋阳秋》曰：孝武太元三年九月，太白昼见在角，五年九月癸未，皇后王氏崩，十二年六月癸卯，太白昼见经天在柳，十月庚午，太白昼见在斗，十三年正月、内左将军康乐公谢玄薨，十四年妖贼邓黎称号皇丘，刘牢之灭之。）甘氏曰：“太白昼见，天子有丧，天下更王，大乱，是谓经天，有亡国，百姓皆流亡。”（案司马彪《天文志》曰：孝安永初元年六月辛丑，太白昼见，经天，延光元年三月癸巳、邓太后崩，孝顺永和五年四月戊午，太白昼见，其六年，大将军梁商薨。九江丹阳贼周生马勉等起兵，攻没郡县，梁氏又专权于汉廷，孝顺汉安二年正月巳亥，太白昼见，七月甲申太白昼见，明年顺帝崩，孝冲即位，明年正月又崩，韦昭《洞纪》曰：桓帝元嘉元年二月，太白昼见，永兴元年二月，太白昼见，其年夏月，河水温，漂杀人，百姓饥穷，流移道路，数十万户。《宋书天文志》曰：魏黄初四年六月甲申，太白昼见，五年十月乙卯。太白又昼见，时孙权受魏爵号，而称兵拒守，七年五月，文帝崩，八月，吴国江夏，冠襄阳，魏江夏太守，文聘固守得全，将军司马懿救襄阳，斩吴将张霸。晋惠永康元年三月，太白昼见，占曰：为不臣。晋孝武太元七年十一月，太白昼见在斗中，八年四月甲子，太白又昼见在参，九年六月，皇太后褚氏崩也。）《荆州占》曰：“太白昼见，名曰昭明，强国弱，弱国霸，兵大起，期不出年。”（案《宋书天文志》曰：晋孝武太元七年十一月，太白昼见在斗，八年四月甲子太白又昼见在参，是月，桓冲征沔漠，杨亮伐蜀，并拔城略地，八月苻坚自将兵，号百万，九月攻没寿阳，十月刘牢之破坚将梁成，斩之，杀获万余人，谢玄等又破坚于肥水，斩其弟融，坚大众奔溃，九年八月，谢玄出屯彭城，经略中州，十年八月，苻坚为其将姚苌所杀，十一年二月戊申，太白又昼见在东井，十二年慕容垂冠东阿，翟辽冠河上，姚苌假号安定，苻登自立陇上，吕光窃据凉，十二年十月庚午，太白昼见，又在斗，自是慕容垂，翟辽，姚苌，苻登，慕容永并阻兵争强，十四年正月，彭城妖贼又称号于皇丘，刘牢之攻破，灭之，三月张道破合乡，围太山，向钦之击走之，是年翟辽又攻荣阳、侵略陈项，于时政事多弊、治道陵迟也。）巫咸曰：“太白昼见，是谓阴明，来年强国有丧。”（宋孝武太元二十年七月，太白连昼见在太微，二十一年三月，太白连昼见在羽林，二十一年七月武帝崩。）司马彪《天文志》曰：“太白昼见，为强臣争。”（《宋书天文志》曰：魏明帝青龙三年十月壬申，太白昼见在尾，历二百余日，恒见，占曰：尾为燕，燕臣强，有兵。四年三月巳巳，太白与月俱在丙昼见，积二百八十余日，是时公孙渊自立为燕王，署置百官发兵距，司马懿讨灭之。韦昭《洞记》曰：汉安帝永初二年正月，太白昼见，汉陵河阳失杀，三千五百七十人，五月旱，三年京师人相食。司马彪《天文志》曰：孝顺永和三年三月壬子，太白昼见，六月丙午，太白昼见，八月乙卯，太白昼见，闰月乙卯，太白昼见。太白，将军之官，又为西州昼见，阴盛与君争明，此时将军梁商父子秉势，故太白常昼见。）
　　
　　太白变异大小傍有小星四
　　
　　巫咸曰：“太白下，为壮公止于山林。”（案《风俗通》云：东立朔者，太白星精，黄帝时为风后，尧时为务成子，周时为老聃，在越为范蠡，在齐为鸱夷，言其神圣，能兴王霸之业，变化无常。《列仙传》及《汉武故事》并云：朔是岁星精。应劭云：是太白精。）《荆州占》曰：“太白赤圆，大而光，期不出九十日，大兵起。”石氏曰：“太白圆大，怒而赤，天下有兵，盛而不战。”巫咸曰：“太白出而大，兵革将兴，旌旗相望，两敌相当，大将行。”甘氏曰：“太白独行赤，则十五日战，从芒之所指而击者胜。”《荆州占》曰：“太白大而芒角，色青白，若芙蓉，置竿有影，岁大熟，主寿，将益禄，以战胜守固。”《荆州占》曰：“太白当效而出，色白，西方利。”《荆州占》曰：“太白当效而出，色黑，北方利。”又占曰：“太白当效而出，色赤，为兵不足伤。”《荆州占》曰：“太白色白，又曰白甚，春有丧。”又占曰：“太白始出，赤而大，其年有兵。”又占曰：“太白色赤，有忧；又曰其色赤，国失兵，将死。”甘氏曰：“太白始出大而后小，其国兵弱；始出小而后大，其国兵强。”《荆州占》曰：“太白出小而后大，大兵起；东方为阳国，西方为阴国；又曰始出微细不明，后大而光者，战兵初弱、后胜。”《荆州占》曰：“太白始出大而后小，出东方，为阳国；出西方，为阴国；又曰始出大而生光，后小不明，战，兵初胜后亡。”巫咸曰：“太白出小，有城其将不能守，有兵而不战。”又占曰：“太白微小不明，天下盗贼多，不明亮者，所居之国尤甚。”《荆州占》曰：“太白小，色黑、角短、岁熟；一曰饥旱；主卑，将军辱，战不胜。”石氏曰：“太白小，以角动，兵起。”郗萌曰：“太白小，以角动，不出三年，中央兵起。”巫咸曰：“太白出西方，小而圆，（《荆州占》曰：“或小而高。”）敢战，吉；不敢战，凶。西方北方以举兵，天下不能当；黄昏出，阴国之兵强。”巫咸曰：“太白傍有小星，数寸若尺，期八日，边城有功。”《荆州占》曰：“太白色赤小以动；天下出兵，大将失地，以归之，兵起。”巫咸曰：“太白夕出西方，以八月四日侯之，傍有小星附之，若去之尺余至二尺，客军大败，有死将；军在外傍有小星，去之尺，军罢。”
　　
　　太白流动与列星斗五
　　
　　郗萌曰：“太白流，国有兵将死。”石氏曰：“太白动摇，进退左右，用兵吉，静凶。太白围，以静用兵，静吉；躁凶。”《荆州占》曰：“太白大而角，摇居不安，东西南北，乍上乍下，如欲惊者，其年有丧，大小必至。”郗萌曰：“太白与宿星斗，不出一年，有失国之君；将失位。”《荆州占》曰：“太白与列星斗，兵弱，为客有利。”
　　
　　太白穰气晕彗六
　　
　　《黄帝占》曰：“太白生为气而白穰，明日大风，发屋折木，道上无厌，不出五日，粟大贵五倍，不出年中，有兵；岁多大雾，伤五谷，妇人多灾伤其子者，不过十月而止。”《黄帝占》曰：“太白生穰，气长三丈；若六丈，大风雨，兵起，所指处，天下民主俱惊。”（丈或作尺。）《孝经右秘》曰：“太白垂冠，天下乱，臣下叛。”甘氏曰：“太白之为云，如林、如杖、如杵，皆兵丧俱起，期二月。”巫咸曰：“太白白晕，天下赦，有丧，有喜；不出二十日，且失国，失兵。”郗萌曰：“太白出彗西南维，中国民受兵、亡地，不出二年。”石氏曰：“太白出帚西北维，胡狄受兵，不出一年，亡地。”石氏曰：“太白出帚西南维，候中国民，为多受兵、亡地，不过一年。”
　　
　　 
　　
　　开元占经　卷四十七
　　
　　太白占三
　　
　　太白犯东方七宿
　　
　　太白犯角宿一
　　
　　《黄帝占》曰：“太白犯左角，大战不胜，将军死。”《海中占》曰：“太白犯右角，将军有忧，若兵起；一曰有旱灾。”石氏曰：“太白入左角，天子忧，诸侯用事。太白逆行左角间，有刺客，天子明慎之。”《黄帝占》曰：“太白乘左角，群臣有谋不成，其以家坐罪。”（案《宋书天文志》曰：魏嘉平五年六月戊午，太白犯角。正元元年，李丰等谋乱，悉诛之。）郗萌曰：“太白乘左角，为水、兵。”石氏曰：“太白乘左角，天子游猎，冬吉。太白侠左角，大臣退，国亡。”郗萌曰：“太白犯守角，道路不通。”《黄帝占》曰：“太白守右角，五谷不成，岁大水。”石氏曰：“守左角上，臣陵其主；守左角下，奴婢大贱。太白守左角上一尺，边境不宁；二尺，忧，百姓亡其俗；一曰七寸，国危亡也。太白守左角下，芒成，民不民，主不主。太白守左角，芒不成，兵不用；芒成，所向无前。太白守左角，去复还，臣欲为乱。太白守左角，为填星所干，国有忠将。”又曰：“太白守左角，为岁星所干，福德。”又曰：“太白守左角，为辰星所干，龙下渊池。”又曰：“太白守左角，为天狗所干，六畜蕃息。”石氏曰：“太白守左角，为枉矢所干，四夷有弓矢事。”石氏曰：“太白守左角，为孛星所干，皇后有子。”又曰：“太白守左角，为彗星所干，皇后有知臣心。”又曰：“太白守左角，为流星所干，国少好妻。”又曰：“太白守左角，为钩陈所干，大厨赐食；皆谓太白守左角也。太白守右角一尺，十六日，太子骄溢。太白守右角，厥多佞臣，国君亲小人。”巫咸曰：“太白守角，国都围；一曰大人自将兵于野，民多疾疫。”《海中占》曰：“太白守左角、右角，其色黄白，小旱，民小厉；其逆行，即旱；其还，立雨；籴如敌。”郗萌曰：“太白守角三十日，大赦。”《海中占》曰：“太白守角，为兵，西北行，其色黄，大臣增地；赤也，臣欲反其主。太白犯守左角，大人自将兵于野，臣有谋主者。”巫咸曰：“太白犯守左右角，居荧惑之后，及而共犯之，有大战，破军杀将；若犯守左右角，荧惑从之，所犯不成。”郗萌曰：“太白入角、亢间，有贵客来。”
　　
　　太白犯亢二
　　
　　《黄帝占》曰：“太白入亢，中国有兵；若行疾犯陵而有芒角，朝廷贵世有戮者，期百日，远八月。”石氏曰：“太白数入亢，其国疾病。”《海中占》曰：“太白入亢、有丧。”陈卓曰：“太白犯天府，廷臣为乱。”郗萌曰：“太白出入留舍亢，郑国多亡民，更为无年，五谷不成；一曰五谷多霜死。”《黄帝占》曰：“太白守亢，为兵，大人自将兵于野。”石氏曰：“太白守亢、收敛国兵，以备北方。”（案《宋书天文志》曰：宋明帝泰始五年十月丙申、太白犯亢，时淮北地常缘淮立重戍，以备防北虏也。）郗萌曰：“太白乘亢左星，为水；右星，为火、为兵、有奇令、有收族者。”巫咸曰：“太白守亢，国君有忧，其下有水。”《荆州占》曰：“太白守亢，有奸吏，有兵，牛马用行，宿北兵，期六十日。”郗萌曰：“太白守亢，为焦旱不生；一曰多虫蝗；一曰大旱，牛马用。太白守亢，有亡国，天下不通，人君忧水；又曰五谷以水伤。”《东官候》曰：“太白守亢，兵行疾；有芒角犯陵，期百日；行迟，期八月。”《黄帝》曰：“太白逆行守亢，为兵。”甘氏曰：“太白守犯亢，逆行不顺，失其明色，大政不用。”
　　
　　太白犯氐三
　　
　　《荆州占》曰：“太白犯氐左星，左中郎将诛死；犯右星，右中郎将诛；皆期三年。”石氏曰：“太白入氐，天下大役；一曰有兵。”《荆州占》曰：“太白入氐，芒角犯陵，王者亡地，有大兵，期四月。”郗萌曰：“太白乘氐之左星，天子有子，兵将于野；乘氐之右星，天下大水、大兵。”石氏曰：“太白临氐，霜雨不时。”《黄帝占》曰：“太白守氐，国君有忧变，北君失邑。”石氏曰：“太白守氐，天下大役，无兵兵起，有兵兵罢。”《荆州占》曰：“太白守氐，国有丧，君大哭。”甘氏曰：“太白守氐，与两星齐，将军受贺，大臣受拜，远人蒙恩；又曰：期十日而赦。”巫咸曰：“太白守氐，国有大忧，王者失地。”《海中占》曰：“太白守氐，有兵不行在西南。”石氏曰：“太白入氐，守之，兵加其国。”郗萌曰：“太白入氐、守之；春籴大贵。”（案《宋书天文志》曰：明帝泰始二年十月辛巳，太白入氐，其年春，彭城谷贵，民饥。）石氏曰：“太白入氐，犯守之，其国大乱，大人有忧，君失地，籴大贵。”《荆州占》曰：“太白守氐，房大饥，六畜多死。”
　　
　　太白犯房四
　　
　　《援神契》曰：“太白合表，四夷合从；合表为行中道也。”郗萌曰：“太白入房，天子以微诛。”郗萌曰：“太白逆行，犯房，成勾巳，为大人忧；以赦解之。”石氏曰：“太白到房心，皆正不失仪，失则为变。”《荆州占》曰：“太白守犯陵房，国君有忧；色青忧丧；色赤忧兵，积尸成山；色黑，有将相诛；色赤，有芒角，大丧。”《黄帝占》曰：“太白守房，国有大丧，大臣有战死者。”（案《宋书天文志》曰：宋孝武大明八年十月，太白守房，丹阳尹颜师伯、豫章王子尚并诛，明年昭太后崩。）又曰：“太白守房南，天子有良友辅，亦为旱；守房北、天子有良友，亦为水。”石氏曰：“太白守房，为良马出厩；太白守房，左去还复，太子去复还其国，多废立天子；守房，右去复还，（阙）”又曰：“太白守房，臣盗君命。”甘氏曰：“太白守房，臣胁君。”又曰：“太白守房，兵车满野，中国有殃，贵女用事，王者失位，期二年。”巫咸曰：“太白守房，国有变令，兵四起，大臣当之，国相为乱；又曰：旱，多火灾，万物五谷不成。”郗萌曰：“太白守房，为人主无下堂；又曰有奸谋。”《荆州占》曰：“太白守房，国易政；又曰守天马，天子马多死。”又曰：“太白守房，天下易王，大人有忧，反逆臣。”（案《宋书天文志》曰：晋安帝元兴二年八月癸丑，太白犯房北第二星，十二月桓玄篡位，迁帝于当阳。又宋后废帝元微三年八月巳巳，太白犯房北头第二星，四年七月、建平王掳京口，反时废主，凶暴无废，五年七月殒。）郗萌曰：“太白、辰星守房，土功大起，布枲大贵，将相失位。”《荆州占》曰：“太白守房，六畜多死。”（《宋书天文志》曰：宋明帝泰始二年十一月癸巳、太白犯房，明年牛多死者，诏大官停宰牛。）《考异邮》曰：“太白犯房，王失德。”韩扬曰：“太白犯房，大臣当之。”（晋成帝咸康四年九月，太白犯房上相，五年七月庚申，相王遵薨。）石氏曰：“太白逆行，守房，群臣戴麻锵锵。”《黄帝占》曰：“太白行房南，若犯守之，为大旱；行房北，犯守之，为大水。”郗萌曰：“太白出入房，霜雨不时，人饥于食，牛马多死。”石氏曰：“太白犯守房，为天下相诛。”《海中占》曰：“太白入钩钤。王室大乱。”《文曜钩》曰：“太白入钩钤，主德移。”石氏曰：“太白犯房、钩钤，王者忧。”
　　
　　太白犯心五
　　
　　《海中占》曰：“太白入心，有白衣之众，又为丧。”甘氏曰：“太白犯心，三寸以内，帝怯于兵，将军亡，剑戟上殿，群臣巡走。”《海中占》曰：“太白犯心，天子立后绝嗣；犯太子，在子不得代；犯庶子，庶子不利。”石氏曰：“太白经心，清明烈照，天下内奉明王，帝必延年。”郗萌曰：“太白犯食心左星，为太子有忧若立。”《荆州占》曰：“太子不死则去；一曰女主失势。”《荆州占》曰：“太白犯守心，君后走藏。”郗萌曰：“太白犯心、籴贵。”石氏曰：“太白舍心，玄色不明，有丧。太白中犯乘陵守心；太子位，太子忧；小子位，小子忧。”《摘亡辟》曰：“太白守心，大山崩；后九年，大饥。”《黄帝占》曰：“太白守心，天下有大怪，国有大丧；一曰天下有大虫。”巫咸曰：“太白守心，君弱臣强；奸臣贼子，谋杀其主。”石氏曰：“太白守心，兵骑满野，为中国殃；有军在外，客军大败，其年饥，蝗虫败杀；一曰哭声吟吟，戴麻锵锵。”《海中占》曰：“太白守心，不出一年，有大兵，多祸殃，在贵人傍。”巫咸曰：“太白守心，有火异。”郗萌曰：“太白守心，国王有死者；又曰：有奸谋；又曰：天子亡，败物。”《黄帝占》曰：“太白逆行守心、哭者吟吟、戴麻锵锵，有大丧；若大臣当之，近期一年，中二年，远三年。”《黄帝占》曰：“太白逆行守心，环绕成勾巳，为大人忌；故赦以解之，期六月。”郗萌曰：“太白退守心，客军大饥。”巫咸曰：“太白中犯乘守心，为战不胜，将军斗死。”郗萌曰：“太白中犯乘守心明堂，为万民备火，近期一年，中期三年，远明九年；一曰，为旱；又曰：兵戈四起，国相为乱；一曰：大臣当之。”（案后汉孝灵帝中平六年八月丙寅，太白犯心前星，戊辰，犯心中大星，其日未暝四刻，大将军何进于省中为诸黄门所杀，己巳，车骑将军何苗为进部曲吴匡所杀。）又曰：“太白出入留舍心，三十日不下，国兵大起，在八月、九月。”
　　
　　太白犯尾六
　　
　　石氏曰：“太白犯尾，人民为变，国易政。”甘氏曰：“太白守尾，宫人有罪者。”巫咸曰：“太白守尾，有乱，多火灾，五谷不成。”郗萌曰：“太白守尾，天下大虫，军无粮，大将锵锵，满道不行。”又曰：“守尾近，女主去；远，女主废。”巫咸曰：“太白守尾，人民为变，国易主，不然皇后去，若太后去；一曰宫人死之。”郗萌曰：“太白抵司空，出入，君恶之。”《东官候》曰：“太白守若入尾，兵大起，民多妖言，期三年。”巫咸曰：“太白出入留舍尾、兵起于野，将士满道，不行。”（所谓不行，国乏粮。）郗萌曰：“太白出入留舍尾，春籴贵；一曰更为无年。太白留逆犯守乘凌尾，皇后有珠玉簪珥惑天子者，诬谗大起，后相贵人诛，宫人出走，兵起宫门。”
　　
　　太白犯箕七
　　
　　石氏曰：“太白犯箕，天下大饥。”郗萌曰：“太白犯箕，女民莫处其室养者；星在箕南，旱；在箕北，有军。”巫咸曰：“太白入箕中，伺其出日而数之，皆期二十日，兵发；伺始入处之率，一日军罢。”《荆州占》曰：“太白入箕中，人主自备，下有兵。”郗萌曰：“太白在箕中，天下州战；若入箕中，有赦。”甘氏曰：“太白出入留舍箕，五日不下，天下大恐，其时多虫，五谷不熟，燕国且以义致天下，若有赦。”《黄帝占》曰：“太白守箕，大人卫守。”巫咸曰：“太白守箕，多土功事；一曰民疾疫。”《海中占》曰：“太白守箕，天下有兵；若角动，天下无所定。”郗萌曰：“太白守箕，岁水，万物不成，籴贵，德令不行。”又曰：“守箕口，执政者为乱。”《东官候》曰：“太白守箕，兵起；一岁，国增地，必得国。”石氏曰：“太白逆行，守箕，成勾巳，兵起，大臣为乱，天下有忧，王当之，期一年。”郗萌曰：“提箕出入，人君恶之，一曰更政。太白与荧惑相随而变，荧惑舍天门，凶；太白舍天津中，人主无出门，若之远宫。”
　　
　　开元占经　卷四十八
　　
　　太白占四
　　
　　太白犯北方七宿
　　太白犯南斗一
　　石氏曰：“太白犯南斗，为赦。”（案《宋书天文志》曰：晋康帝建元二年闰月乙酉，太白犯南斗，九月康帝崩，太子立，大赦。《晋阳秋》曰：孝武帝宁康二年九月甲子，太白犯斗第五星，三月丁未，大赦天下也。）石氏曰：“太白去南斗七寸，阴乘阳，小人在位。”巫咸曰：“太白入南斗中，国更政令。”石氏曰：“太白入斗，大人御守，有兵兵罢，将军为乱；守魁二十日，大赦。”甘氏曰：“太白入南斗、将军戮死，国易政，期三年。”（司马彪《天文志》曰：永元五年五月九日，金入南斗魁中，为大将军死，至六年十二月，车骑将军邓鸿坐追虏失利，下狱死。）《海中占》曰：“太白入南斗，将相有黜者；一曰有被杀者。”（司马彪《天文志》曰：“孝安延光四年九月甲子，太白入南斗口中，侍中黄门孙程等合谋，追尉卫显等立太子保为天子，是为孝顺帝。）郗萌曰：“太白入南斗，不出三十日，有大兵，丞相死；又曰入斗，外国使见主；出斗，主遣使至外国；皆期三十日。太白入南斗，留舍斗中，十日不下，匈奴入于所守之国；进者必有兵，退者家久长。太白入南斗，天下来爵禄，期六十日，若九十日。”（《宋书天文志》曰：“晋穆帝升平四年九月壬午，太白入南斗口，犯第四星，五年五月，哀帝立，大赦，赐爵禄。）《荆州占》曰：“太白星入南斗中，将军戮辱，不出三十日，有赦；去复还，将死之。”《文曜钩》曰：“太白守南斗，威烁。”陈卓曰：“太白入南斗，有丧；一曰君死，不则病。”（《宋书天文志》曰：晋穆帝升平四年九月壬午，太白入南斗，犯第四星，五年五月，穆帝崩。）郗萌曰：“太白居南斗河戍间，道不通。”《黄帝占》曰：“太白守斗，大人当之，国易政。”甘氏曰：“太白失次守斗，所守者诛。”巫咸曰：“太白守南斗，执政为变；太白留守斗，所以之国当诛；太白犯守南斗，国有兵事，大臣有反者，有名之人诛。”（《宋书天文志》曰：吴太平元年九月壬辰，太白犯南斗，其明年，诸葛诞反，又明年孙綝废亮。晋元帝大兴元年七月，太白犯南斗，三年九月，太白又犯南斗，永昌元年三月，王敦率江荆之众，来攻京都，六军拒战，败绩。于是杀护军将军周凯，尚书令刁协，骠骑将军戴渊等。）石氏曰：“太白犯斗，留守之，破军杀将。”
　　
　　太白犯牵牛二
　　《海中占》曰：“太白入牵牛，为天下牛车有急行。”郗萌曰：“太白入牵牛，留守之，大臣为乱。”陈卓曰：“太白入牵牛，留守之，大人死，将军失其众，关梁不通，民饥；有自卖者。”石氏曰：“太白去牵牛一尺，六畜贵。”《海中占》曰：“太白提牵牛出入，万物死。太白出入留舍牵牛，三十日不下，牛大贵。”《荆州占》曰：“太白出入留舍牵牛，五十日不下，军出，至越城下。”《黄帝占》曰：“太白守牵牛，吴越兵起，牛多死；十日不下，牛大贵。”（《宋书天文志》曰：宋前废帝永光元年正月丁酉，太白掩牵牛，明年广州刺史袁墨远等反。）《海中占》曰：“太白犯守牵牛，诸侯不通。”陈卓曰：“太白犯守牵牛，将军凶。”石氏曰：“太白守天鼓，有急令。”《海中占》曰：“太白守天闲，二十日，大赦。”石氏曰：“太白守牛北，人民流死；在其西，虎狼入邑；在其南，多亡狗；在其东，小儿多死。”巫咸曰：“太白守牵牛，为五谷不成。”《海中占》曰：“太白守牵牛，其国兵起，期六十日；又曰妖言无巳。”《荆州占》曰：“太白守牵牛，有兵谋，万人多死。”《海中占》曰：“太白守牵牛，为牺牛疾疫。”甘氏曰：“太白犯守牵牛，国有大兵，将军为乱；大人忧，国易政。太白犯牵牛，留守之，为有破军杀将。”
　　
　　太白犯须女三
　　陈卓曰：“太白犯须女，布帛贵，军起。”《玉历》曰：“太白去须女一尺而守之；一夫十妇，天下女多男少。”齐伯曰：“太白出入留舍须女，其国棺贵；三十日不下，国有兵。”石氏曰：“太白守须女，王者发布帛丝，库藏珍宝出。”石氏曰：“太白守若入女中，幸臣与女乱，妃党谋王；太白守须女，为有女丧。”巫咸曰：“太白守须女，为万物不成。”《海中占》曰：“太白守须女，兵起锵锵，东北行，有嫁女娶妇之事。”郗萌曰：“太白守须女，为后夫人有变；一曰妾为主。”《百二十占》曰：“太白守须女，妃谋主，兵发于内。”《荆州占》曰：“太白守须女，天下多寡女。”《北官候》曰：“太白入须女，留守，有女丧，大臣谋主。”东卓曰：“太白逆行，留守犯陵须女。天子及大臣有疾女，有奇政令。”
　　
　　太白犯虚四
　　《文曜钩》曰：“太白入虚，天子以微诛。”巫咸曰：“太白入虚中，伺其出日而数之，期二十日，为兵发；伺始入处。”《海中占》曰：“太白入虚不出，九十日，有大赦，遍天下，天下欲从。太白提虚出入，大臣谋主，政急。”郗萌曰：“太白提虚出入，大臣多就诏狱者；又曰多土功，民流亡。”石氏曰：“太白去虚一尺，稻梁贵十倍。”郗萌曰：“太白出入留舍虚，五十日不下，其国若有疾事。”石氏曰：“太白守虚，国多孤寡。”甘氏曰：“太白守虚，母覆其子，太子承号之众当封赏拜赐者。”巫咸曰：“太白守虚，为民多疾疫；一曰天下大乱，一曰万物不成，又曰太白守虚，有兵兵罢；又曰太白守虚，天子将兵，流血满野，农人荷戟；一曰有兵灾。”《荆州占》曰：“太白芒角守虚，大臣谋君。”《海中占》曰：“太白守虚，兵起东北，敌人出；楚吴亦然。”郗萌曰：“太白在虚中为彗，如剑形，虚国发兵。”
　　
　　太白犯危五
　　《北官候》曰：“太白入危，有兵兵罢，无兵兵起，多火灾；一曰旱，五谷不成。”郗萌曰：“太白提天府出入，大臣谋主，政急。”石氏曰：“太白守危，去之一尺，诸侯无忠者，以谗言相谤，若有黜者。”郗萌曰：“太白守危，宾客有以事死。”甘氏曰：“太白守危，将军凶，去公门，灾消；国有忧。”《荆州占》曰：“太白守危，民多疮疽之病。”《百二十占》曰：“太白犯守危，大臣为乱，天下有兵。”《玄冥占》曰：“太白入危，犯守之，天下有急事，兵大起，国有忧，有兵加于齐国之城。”郗萌曰：“太白与危斗，不出其年，国有反臣。太白守坟墓，为人主有哭泣之声。”
　　
　　太白犯营室六
　　郗萌曰：“太白犯营室阳，阳有急；犯阴，阴有急。太白晨出东方，上至营室而反远，复入东方；其出西方，若出东方，过营室，强国君有兴者；不及营室而反，强国有败者。”石氏曰：“太白去营室一尺，威令不行。”甘氏曰：“太白入营室，犯之，天下兵满野，人主威令不行，六十日不下，将军死之。”齐伯曰：“太白出入留舍营室，五十日不下，卫国将困；一岁不去，将军死之。”石氏曰：“太白守营室，太子及妃后与臣谋，兵起于内。”郗萌曰：“太白守营室，君有殃。”石氏曰：“太白守营室，有兵罢，国士安。”郗萌曰：“太白守营室壁中，期六十日，天下金贱。”甘氏曰：“太白守营室，天下军起，兵甲满野，大兵乘水，欲攻王侯之国，不出四十日。”《荆州占》曰：“太白守营室，为大人忌，以赦令解之。”《北官候》曰：“太白入营室而守之，太子及妃后退俱谋，兵起于宫中，期百八十日。”
　　
　　太白犯东壁七
　　郗萌曰：“太白出入留舍东壁，五十日不下，大人当之。”石氏曰：“太白去东壁一尺，诸侯用命。”《黄帝占》曰：“太白守东壁，文武并行，术士用兵，大人当之，其国亡。”石氏曰：“太白守东壁，为有兵灾。”甘氏曰：“太白守壁，天下有军不战。”巫咸曰：“太白守东壁，旱、多火灾。”郗萌曰：“太白守东壁，为天下兵起；一曰狄兵起。”《百二十占》曰：“太白守犯东壁，且有兵丧。”石氏曰：“太白犯守东壁，天下有兵不战。”石氏曰：“太白守东壁，兵发于内，太子及妃后与人民谋。” 
　　
　　开元占经　卷四十九
　　
　　太白占五
　　
</div>
    <div class="pagination">
<a href="开元占经_page32.html">上一页</a><span>...</span><a href="开元占经_page28.html">28</a><a href="开元占经_page29.html">29</a><a href="开元占经_page30.html">30</a><a href="开元占经_page31.html">31</a><a href="开元占经_page32.html">32</a><span class="current-page">33</span><a href="开元占经_page34.html">34</a><a href="开元占经_page35.html">35</a><a href="开元占经_page36.html">36</a><a href="开元占经_page37.html">37</a><a href="开元占经_page38.html">38</a><span>...</span><a href="开元占经_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
