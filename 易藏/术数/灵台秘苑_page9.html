<!DOCTYPE html>
<html>
<head>
    <meta charset="UTF-8">
    <title>灵台秘苑 - 第 9 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>灵台秘苑 - 第 9 页/共 14 页</h1>
    <div class="content">　　九坎
　　九坎距西大星去极一百四十一度半入牛初度　星明盛有大水　微小则吉　五星犯之江河溢　客星犯天下忧　流星冲犯王者忧后崩　气入青旱黑则百川溢
　　女宿
　　女宿星距西南去极一百四度半　星明则民丰国富女功昌　暗小则国虚　动则有嫁娶出纳裁制之事月犯之女子多疾及女惑　犯而有变布帛改易贵
　　贱女工令　一曰月变须女有嫁娶事兵不战而降土犯美女进后妃喜宫中为赐　守则女喜嵗多水籴贵民有大灾其分饥丧人多冻死　火星犯国多妖不祥大臣当之　守又为女防民病政急后病宫中火灾布帛贵　入亦如之又为天子纳女工　土星犯守人民相恶有女防又为后喜且专政贱者暴贵山水壊庐多妖女及土工入之君有喜　金星犯之布帛贵兵起入之有女谋金帛出有女多寡犯守同占又为嫁娶
　　事　水星亦为娶事不尔外国进美女或为水灾帛贵又守之后夫人忧　客星干犯有乱　守则籴贵宫
　　人忧　又犯守美女进贱暴贵及兵起出入皆为嫁娶事　彗孛出入王者恶之其下忧　干犯则占同客星流星出之女御为使　犯入则天子纳女　抵之贵
　　女下狱　又出色赤妄死黑女功死者　若润泽为入后　气之入黄则女后有庆　黄白有嫁女事　赤兵死白疾黑防皆占妇人
　　离珠
　　离珠距东北大星去极九十五度入牛六度　星非其故则后宫府藏有移　五星客彗孛犯后宫为乱若宫人有罪　流星入之宫中兵起
　　败
　　败距南星去极八十二度半入牛六度　占如瓠
　　瓠
　　瓠距西星去极九十七度入女初度　明大润泽嵗丰　暗则果菜不登而后失势　不具及移徙动摇皆为贼王者以菜为败　非具故则山谷多水　五星干犯大旱　客星干犯大旱　客星出之以果实赐诸侯　犯入同占又为游兵不战　守之占如非故　入则鱼塩贵献食之官忧近臣辱　流星冲犯天下不安气之入苍白果木不可食　黑亦如之政忧　赤天子攻城　黄以果赐诸侯
　　天津
　　天津距西稍星去极四十七度入斗二十三度　一星不具关梁不通　星明动则兵起　又色微而参差则为贵妃疾若移徙或亡河水为灾水贼称王　客星守之入之皆为大水　流星出之有使出随星出之处占
　　奚仲
　　奚仲距西北星去极三十八度入斗十八度　金火守兵大起
　　扶筐
　　扶筐距北第一星去极三十二度入斗八度　星明则吉　不明则女功失业　暗及移徙农蚕不收丝绵大贵　客彗孛流等星干犯同占
　　十二诸国
　　十二诸国赵距西星去极一百二十三度入牛四度越去极一百二十四度入牛四度　周距西星去极
　　一百八度入牛六度　齐去一百二十八度入牛六度郑去一百二十三度入女一度　楚去一百三十六
　　度入女二度半　秦距西星去一百六度入女三度燕去一百二十八度入女四度　魏去一百二十一度入女四度半　代距西星去一百十六度入女六度半晋去一百二十八度半入女八度　韩去一百二十
　　三度入女八度少　其星有变及五星客彗孛干犯各以其国占
　　虚宿
　　虚宿距南星去极一百度半　静而明天下安　不明则旱　摇动有井田之法及防欺紏上下不比享祀失礼　月犯兵起有陵庙事空邑复起其分忧将死　其宿有变土工作外军饥　木星犯围乗守宰相防有德令　犯又为王者恶之天下饥　火星干犯流血满野守则将叛旱灾万物不成女子多厄有土工兵火起入而勾己大人忧战不胜　又犯之守七月齐分君
　　灾忧不则相凶　土星犯守有赦德令行又守则风雨不时旱风米籴贵大臣为乱人多不安妖言　金星干犯为防政急　有芒角臣有谋　又守犯之有兵不多孤寡　水星干犯春旱秋水五谷不成其分政急多水灾　守亦为水物不成若角动色青臣欺君国兵防客星守其分兵疫　犯之籴贵　守犯又为哭泣事出则使人之诸侯其分有防　入则有井田之法改制之事军离散　又出入君自将兵　凌犯环绕勾己国忧兵乱　彗孛出犯为兵防亦占其分彗孛所指其地必亡　流星出之贵人求医重臣出使　入则其下兵聚　又曰出入之于相光润泽则受赐黒死黜　气之入白苍哭赤则大哭黄苍喜庆白则使客来黒则水为忧　白以喜祀宗庙出之为享祀
　　司命
　　司命距西星去极九十二度入虚三度　蓬星出之王者忧疾妨妖惑
　　司禄
　　司禄距西星去极九十度入虚四度
　　司危
　　司危距西星去极八十五度半入女八度
　　司非
　　司非距西星去极七十九度半入女九度半其命禄危非皆占在天子以下寿命爵禄是非安危之事　明大为灾　居常则吉
　　哭星
　　哭星距西星去极一百一十七度半入女九度　月五星客彗孛干犯皆主防　流星出入大臣出入
　　泣星
　　泣星距北星去极一百四度半入危二度　占同哭星
　　天垒城
　　天垒城距西星去极一百二十六度入虚初度　金火客星守入夷人死塞　赤气掩入北夷惊灭大疫
　　败臼
　　败臼距西北星去极一百三十九度半入虚八度　一星不具民乱贫　不见则人流　五星入之祸殃作客彗孛干犯人相食　黑气入主忧
　　离瑜
　　离瑜距南星去极一百二十八度入女九度　星微则后宫俭约　明则妇人奢纵　客彗孛干犯后宫无禁
　　危宿【坟墓附】
　　危宿距南星去极九十六度　星动不明营宫室土功兵革兴　月干犯大臣及其分有忧将死兴治楼台又为兵防来年米贵　在其宿有变将相有哭泣死防坟墓动众之事　木星干犯守之更宫室及土功兴又兵防　又守则民劳多盗民相恶　火星犯之越亡地守则国忧兵叛疾疫宫中火灾春旱秋涝乆守近臣叛犯守皆为大赦　土星犯守皇后忧兵防并起土功
　　兴　又守为水旱民疾祠祀不恭　金星干犯无兵兵起有兵兵罢谷不成多火灾　守则旱火民多痈疽之疾将军忧　又犯守之天下多急事国忧兵加民流亡水星犯守大臣刑法官忧其分灾　又守曰皇后有
　　疾籴贵兵防并起　客星出犯之多雨谷不登及哭泣则土工兴营宫室王侯死国败饥荒　若留守成勾己君恶之又云建宫室立王侯　彗孛干犯其分有叛者兵起将出之易政籴贵大水　流星入其下不宁下有谋　抵则地亡交秋兵犯则有祭祀事　黄润出入国安嵗丰土工兴陵庙有水大臣灾　气之入苍白若赤皆为土工兴功营造事　白兵青忧　苍则忧损屋黑有防赤气出火炎黑下有水若哭泣　若黄而出之国有喜　坟墓距中星去极九十六度入危五度　星暗小移徙不见则山陵不安　动摇及五星犯守皆为防流星出入有防事
　　臼星
　　臼星距南星去极六十九度半入危二度半　仰则嵗丰覆则俭　若杵臼不相当军士饥　余占与杵同
　　杵星
　　杵星距南星去极六十一度半入危三度　守常则吉若不具不明动摇移徙离拆与臼不相当皆大饥
　　客彗孛守犯亦如之
　　造父
　　造父距南星去极三十八度入危十一度　明则喜亡及动摇兵起马贵　客彗孛干犯兵革动廐马出
　　车府
　　车府距西第一星去极五十六度半入虚四度半　动则车马出　火金客彗孛干犯守之兵车动
　　钩星
　　钩星距　大星去极二十四度入危初度　星明明则服正　若非其故　彗孛干犯五星守之或直皆为地动
　　人星
　　人星距西南去极七十度入虗六度半　星亡则有伪诏及妇人之乱　若星芒则天下有纵民不具则王者有子孙　客彗孛干犯守之人多疾或民乱　有星入之天下有诏符传相惊
　　盖屋
　　盖屋距西星去极九十七度入虚九度　星动有板筑之事　五星守犯国兵起　客彗孛尤重
　　天钱
　　天钱距东北星去极一百一十八度入危三度　明则库藏盈　暗则虚耗　金火守之兵盗起　客彗孛干犯库藏有贼火
　　虚梁
　　虚梁距东星去极一百度半入危六度　星动摇则陵庙壊或筑　金火干犯兵起　客彗孛同占又主大凶
　　室宿【离宫附】
　　室宿距南星去极八十度半　星明而静则国昌不明则祷祀不享　动则兵出土工兴　室壁为四辅各有二星二舍也欲其正实正由方也实则中多小星四辅不正则辅臣不忠二舍不实宫女咨后宫怨　月犯之宗庙毁宰相忧土工兴有哭泣王自将兵在其宿有变臣乱兵在外败　木星干犯得地归与民爵　守之修宫室土工兴野满宫中火灾民疫　火星干犯兵战嵗不收　守之水旱大疫宫中不和或病死　若乆而成勾己大臣阴谋兵起入宫勾己环绕天子出幸　土星干犯其下有兵出入用斧越贵人忧　守之有爵封益地关梁不通土工兴后夫人有忧　乆守大人恶之以赦除咎　金星干犯五寸许政令不行　守则兵罢国喜又夫人忌之防察亲近　乆守兵革满野　乗守勾己逆行徃来宫妃废或大防宫人咨　水星犯守掩闭其分水灾　又守则西北兵动深冝守偹　客星守之城郭壊不利先起兵君使人于诸侯　赤占兵白防黄土工青忧黑凶　犯则王者忧之　守之不利出军多阴雨彗孛出之大乱易政大水　干犯先起兵者弱战必亡地将戮　见其宿中后宫乱有德令　流星干犯军乏粮　出之有使出　犯之人使自他邦来赤占兵黄白土工　黑防青忧　其色润泽出入国安嵗丰民欲有庙享庆贺之事　气之入兵起　杂云气在其宿中民暴疾　云润泽如日月男子之祥　离宫星动摇土工兴不具则君忧　月宿之君数移寝处　金干犯成勾己环绕皆为兵起　客星出之犯为防　彗孛干犯宫室有修除事
　　雷电
　　雷电距西南星去极八十七度入危十二度　明动则雷电作　流星出入为风雨不出七日　又曰赤色旱清白雨
　　腾蛇
　　腾蛇距中大星去极四十四度少入危九度半　明则不安微则安　移徙南旱北水　客彗孛犯守为水灾又曰守之天下怨　流星入之水旱兵防冲之口舌起鱼盐贵龙见
　　土公吏
　　土公吏距南星去极八十五度半　动摇有板筑之事金火犯守兵起
　　垒壁阵
　　垒壁阵距西第一星去极一百一十五度入虚初度明则国安非其故则兵起破军杀将　亡则兵尽出五星逆守留凌犯变色勾己客星入之皆为兵起　火金水尤甚　客星干犯边将死　流星入而色青南则后忧北则诸侯忧　赤黑东则后有谋西则太子有谋黄白诸侯受赐
　　羽林军
　　羽林军距大星去极一百一十七度入危十五度半星而聚则国安稀而动则兵出　其中无星则兵尽出不见则天下大乱　月五星入犯皆为兵起　五星
　　若退留变色成勾己者兵革大兴　火金尤甚　火星留二十日巳上大人当之　若芒角色赤兴兵者　客星守之及戊巳日旬始见其中兵大起入而色黄白天子喜色赤臣叛　彗孛出之大人谋逆　流星出其禁兵受赐　犯则兵起士卒散军有出者　其入之与垒壁同占　气之入苍白入南后忧北则诸侯忧　黄白后或太子有所献　黑则太子诸侯忧
　　斧钺
　　斧钺距北星去极一百三十度入室二度　星不欲明明动则斧钺用　移徙非常夷兵起　月五星彗孛犯守皆为臣下将死忧诛彗孛尤甚
　　北落师门
　　北落师门去极一百二十六度入危十一度半　大而明则国安　微小芒角月五星干犯皆兵起水火甚之客彗孛干犯守之光芒相及覆军杀将边兵入塞
　　流星入抵皆为兵候　气入苍白疫赤兵黄白喜及使出　黑则边将死
　　天纲
　　天纲去极一百二十九度入危五度　动摇则兵出入不常　彗孛为兵起
　　八魁
　　八魁距南大星去极一百三十九度入壁四度半　动则禽兽多罗网死　火金客彗孛犯守皆为兵起
　　东壁
　　东壁距南星去极八十度半　星明则王者吉国多君子　暗及失色大小不同尚武事经术图书废　动则有土工　杂徙就聚为宅事　月犯之大乱民饥多死其分忧及土工在其宿有变孕妇多损近臣忧　月宿之不晦防而有风雨　木星干犯水伤谷　守则有赦国有贤人天下安　乆守凌犯勾己夷狄侵扰　干犯若是火星则衞地忧不则相凶　守乃兵火土工嵗恶贤者退之　若守而光明润泽则凶　土星守犯君安国昌图书兴天下丰平　逆行勾己其分土工兴　金星干犯火灾　守之有军不战大臣向正水旱风雨文武术士病月犯守之其分兵防奸臣谋　客星出之色赤其下大臣忧　犯之文士死亦为防津梁不通　守则死嵗多风雨　彗孛出犯其分兵起火灾一云大水民流　客星彗孛干犯文士死　流星犯之同占或文章废黄白润泽出入文章贤士用逺国来　气之青忧苍白防黑破亡并占其分　黑又为水　黄则外国来贡又名倚五立　赤出入皆为兵起　若光润泽天子言宗庙事
　　天廐
　　天廐距西星去极四十九度入壁初度　明而动则多邮驲　不明则道路节　非其故人主以马为忧不则马多死　月犯六马归　客彗孛干犯入守舍驿道路不通　彗入又为廐焚　或移动流星出入天下惊御马死路色赤黄御马进
　　土公
　　土公距西星去极八十五度入壁初度　动摇有板筑之事
　　云雨
　　云雨距西北星去极九十五度入室五度　星明则多雨水　动则多阴阳晦　火守天下旱　水守大水流星与霹雳同占
　　霹雳
</div>
    <div class="pagination">
<a href="灵台秘苑_page8.html">上一页</a><span>...</span><a href="灵台秘苑_page4.html">4</a><a href="灵台秘苑_page5.html">5</a><a href="灵台秘苑_page6.html">6</a><a href="灵台秘苑_page7.html">7</a><a href="灵台秘苑_page8.html">8</a><span class="current-page">9</span><a href="灵台秘苑_page10.html">10</a><a href="灵台秘苑_page11.html">11</a><a href="灵台秘苑_page12.html">12</a><a href="灵台秘苑_page13.html">13</a><a href="灵台秘苑_page14.html">14</a><a href="灵台秘苑_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
