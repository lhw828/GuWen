<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 58 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 58 页/共 65 页</h1>
    <div class="content">　　解曰：申为日财，亥为日贵，寅为丙火长生，三传全值。初传申金生水，中传亥水生木，末传寅木生干，迤逦相生，主人举荐。夜占初蛇末虎，故变为迍悔也。
　　断曰：三传脱支生干，眷丰宅狭，财神临干合干，身裕财充之象。
　　天时：三传生日，晴光普照。家宅：人多屋少。功名：财旺生官。求财：得后防惊。婚姻：女益乎男，内助得人。胎产：女孕产顺。疾病：脾胃之疾，宜节饮食。行人：行者立至。兵战：昼吉夜忌。
　　毕法云：三传递生人举荐。指南：酉将午时占官运，曰：传将财官，驿马城吏，递互相生，大吉之兆。曰此人向撄重罪下狱，生全为幸，矧有他望。曰月德发用，中绝末牛，谓之绝处逢生。支上皇恩化戌，今虽谪戍，后必显达。果被赦，寻迁司空。古鉴：戊申年卯加子占自身，曰：金生干水，亥生干申，寅生干亥，宅阴得辛，辛年十月，冲得身动。当往东二百里为寅地，又转西北为亥地，复入原处，终年六十九矣。盖宅阴戌中有辛，岁逢辛亥冲巳，十月建亥，故于是时宜动。然始为蛇扰，后为虎拒，往复不远，终归故地。若非蛇作丁神，恐亦难去。寿止六十九者，将为身，时为命，卯将子时，乃卯六子九之数，悉验。


丙辰日第十一局　干上未
　　课体：重审，励德，间传，涉三渊，天狱。
　　课义：初财末官，仕宦忻欢，壬戌干覆，元子偷瞒。
　　解曰：初传之申，乃日之财；末传之子，乃日之官。仕宦遇之，无不欣然矣。但中传戌墓，遁得壬水，遥克日干。末传子水为鬼，夜乘元武。传财化鬼，其为偷盗而欺瞒者，实多也。常人占之，止宜携财告贵，洁豆求神。
　　断日：涉三渊之课，不利前行。喜干支上神作合，宾主情怡。支阴合日，干阴合支，彼此相怀，暗中莫逆。惟午加辰上，谓之朱雀入勾陈，凡占讼狱，其动非细，至难解释。末传子鬼可畏　幸干上未土可敌。但当坐守，凡吉凶事，应于辰日。
　　天时：水母被克，天罡指阳，日晴夜雨。家宅：青龙与六合生宅，喜气盈庭之象。功名：财旺生官，即可到手：求财：宜速取之，迟则有变。婚姻：干支上神相合，秦晋可谐，胎产：孕成女，母子相合，胎吉产凶。疾病：心经或眼目之症，不能即愈，出行：陆路防口舌，水路吉。行人：中途有阻。捕获：昼占是东方屠户出身，夜占是绿林积贼，难获。兵战：利主不利客。
　　毕法云：罡塞鬼户任谋为。课经云：辰加寅为罡塞鬼户，不论在传与不在传，能使众鬼不能窥觑。宜阴谋私祷，合药书符，无不亨利。指掌赋云：申戌子涉三渊，当隐于山林。集义云：申加午用。主炉火之事。


丙辰日第十二局　干上午
　　课体：别责，三奇，不备。
　　课义：贵及旺龙，昼占即逢，鬼贼羊刃，夜卜须凶。
　　解曰：初传亥水，昼乘贵人。中末及干上之午火，皆为日旺。昼皆乘龙，体用俱吉。若逢夜卜，则贵人为太阴而作鬼，青龙为六合而作刃，动必罹其凶矣。
　　断曰：别责之课，又名芜淫。阴阳不备，止宜脱节离根，别寻头绪，凡事皆当借径而行。又干神临支生支，乃不自尊大，受屈于人之象。占者守则有余，动则末利。
　　天时：青龙升天，初传亥水克干，日中乃雨。家宅：日禄生支，廪有余粟。功名：官星乘昼贵发用，占名可许。求财：青龙乘旺临身，宜守本分之财。婚姻：干上乘旺，支有德禄，可云佳偶。胎产：不备在阴，孕乃成男。疾病：心经受病，或齿痛。出行：罗网临身，必有羁绊。行人：日临于支，即至。捕获：夜占在北方可捕。兵战：昼占则吉，宜柔而胜之。
　　毕法云：所谋多拙逢罗网。课经云：干上乘干前一辰，支上乘支前一辰，名天罗地网。守己则为支干乘旺，动谋即为罗网缠身。倘有官人占遇天罗，主丁父服，遇地网主丁母忧。括囊赋云：日临辰位，招两姓以同居。六壬占诀云：干临支生支，名历虚格。盖我上他门，愿尽心力，所为历虚也。凡占利于他人，不利自己。主炉火之事。


丁巳日第一局　干上未
　　课体：伏吟，元胎，励德。
　　课义：支干拱禄，元财捧逐，夜虎临寅，双丁动速。
　　解曰：丁以午为禄，干未支巳，拱午在内，宜占食禄事。初传巳火，遁得旬丁。中传申金，乃是日财。昼乘元武，是被丁神所逐，元武所捧，动必有失。末传寅木生气，夜乘白虎，其性猛烈。丁巳在支，又作发用，双丁齐发，岂非动之至速者耶。
　　断曰：伏吟本静，发用遁丁，反主摇动。三传相刑相克，父母必有迍邅。日生上神，虚费百出，丁神坐宅，屋宇非宁。妻乘蛇武，三月占之，须忧疾病，惟占官则吉也。
　　天时：朱雀飞空，主晴。家宅：宅上皆丁，必有动摇。功名：拱禄至吉。求财：宜得暗财。婚姻：欠利。胎产：女孕，难产。出行：防有疾病。行人：立至。捕获：寻男宜东南，寻女宜西南，盗不出境。兵战：防诈。
　　毕法云：任信丁马须言动。断验：壬申三十七岁，戊戌六月未将未时，占前程，曰：丁巳以寅为学堂　行年到寅，必主发解。缘初传临官，天空为声誉故也。中传妻宫，上乘元武光怪，申为猿猴，主妻被猿猴所迷。四年之后，移居妻家，缘丁神止一，巳却有二。巳为居宅，两巳相并也。晚年及第，官州司礼，末传寅木克太常也。易箦之时，当无子息在前，缘传中无子息爻故也，后皆验。


丁巳日第二局　干上午
　　课体：元首，退茹，斩关。
　　课义：旺禄长生，昼夜虎并，身心费尽，略无少成。
　　解曰：午为日之旺禄，寅为日之长生，昼虎乘禄，夜虎乘生。末传丑土，乃值旬空，复作脱气，既惊既危，复失复耗。若有谋望，枉费身心，一无就绪之象。
　　断曰：退茹之课，末传旬空，大宜进取，不宜退缩。但旺禄临身，止当谨守，又恐妄动生灾。末传虽系空脱，幸在生方，凡事费而有成，美中不足。
　　天时：火上水下，三传生日，有风无雨。家宅：宅上昼夜乘龙脱干脱支，必因喜事耗费。功名：有禄无官，占非全吉。求财：财爻不现，求之不得。婚姻：女占男吉。胎产：男孕，易产，干支自伤，微灾不免。疾病：脾土受伤，五月占即愈。失脱：速觅可获。出行：水路昼夜皆可，唯虑耗费稍多，不如在家。行人：尚未启行。捕获：昼占在西南方饮食，夜占在北方阴贵家。兵战：夜占稍吉，昼占不利。
　　毕法云：旺禄临身徒妄作，退茹空亡宜进步。课经云：日之禄神，又作日之旺神，临于干上，切宜坐守。若舍此谋动，则初传勾空，中传寅木长生乘虎，末传脱气逢空，诚所谓到处去来，不如在此之象。神定经云：功曹乘虎在门，当有猫儿起祸，致扰门户。括囊赋云：木逢勾虎，必栋折于三刑。玉成歌云：天空立用事无凭。


丁巳日第三局　干上巳
　　课体：重审，不备，间传，极阴，寡宿，赘婿。
　　课义：丁马俱现，人宅相恋，亥水全亏，两贵相见。
　　解曰：干上巳为旬丁，中传亥为日马，课传俱见，动不容己。本日之支来加干上，又乘生气，是人宅相恋也。发用空脱，亥贵落空，而又上下受克，全然无气矣。末虽两贵相加，但五阴相继，利私而不利公，虽有动意，亦不甚发皇耳。
　　断曰：课名极阴，诸占昏晦，又名间传，进步艰难。赘婿不能自由，寡宿不能作实。三传空二，独存一酉。唯夜占财贵为相宜也。
　　天时：课传六阴，浓阴之象。家宅：败气临宅，日渐衰微。功名：贵人坐空临绝，不吉。求财：宜得阴贵人之财。婚姻：课名赘婿，以女就男则吉。胎产：阴极阳生，孕男，难产。疾病：肝胆受病，或大小肠之疾。出行：人宅眷恋不行。行人：未至。捕获：难擒。兵战：夜占可畏，劳师无益。
　　毕法云：昼夜贵加求两贵。古鉴：丁巳五十二岁，戊申六月未将酉时，占家宅，曰：丁火自旺方逆归死绝之地，宅上之卯，末传之酉，皆六数，主六年败尽产业，兼退人口。宅前有大朽木，宜急去之，否则生事。缘卯有乙木，上乘天空，故主朽也。又阁后作猪栏，猪盛克人，四年败坏，六年尽废矣。盖五为后阁，亥为猪也。酉为婢，为今日之死神，主本年十月婢死厕中。缘亥为日干绝神，又为污秽之地故也，悉验。


丁巳日第四局　干上辰
　　课体：遥克，蒿矢，元胎，闭口。
　　课义：昼真斩关，逃者不还，马射孤矢，委镞伤残。
　　解曰：天罡临干，干又属丁，而昼乘青龙克辰，故为真斩关。巳为旬丁，亥为驿马，逃者必然远逝矣。蒿矢得亥为有马，中传遇申，是有矢而委之以镞也。矢既有镞，岂能免于伤残乎。
　　断曰：亥为旬尾，寅为旬首，以尾加首发用，是名闭口，有机缄不破之象。青龙在日，六合在支，元武居中，丁马俱动。凡逃亡者，东西南北，无所不宜。大象出外则吉，居家则凶。
　　天时：昼贵临亥克日，青龙升天，淋雨之象。家宅：青合临宅生支，宅中当有喜庆。功名：贵人发用，干支拱禄，占官最吉。求财：宜得阴私之财。婚姻：昼占男吉，夜占女吉。胎产：男喜，产逆。疾病：昼占肺病，夜占肾病，不能速愈。出行：水陆皆可。行人：立至。捕获：昼占在东南空窑中，夜占在正东空庙中。兵战：敌人得利。
　　毕法云：闭口卦体两般推。指南：子将卯时占升迁，曰：太岁月建生日，目今必然迁擢，多是山环水绕之乡。盖支为任所，寅为山，亥为水故也。又贵德驿马入传，财官城吏全逢，催官迅速之兆。但忌日上阴阳，克制官星，须防陈田王姓人为祟。后果授都司，未几田大司马，以添注参将罢之。


丁巳日第五局　干上卯
　　课体：遥克，蒿矢，曲直，励德。
　　课义：将脱传生，蒿矢惊人，末至初位，迤逦伤身。
　　解曰：昼将全土脱干，三传全木生干，半忧半喜也。蒿矢有马，足以惊人。且三传自下递克，卯克未，未克亥，亥克丁，须防众口铄金，积羽毁轴。
　　断曰：曲直之课，先直后曲，六阴相继，事尽昏迷，惟利阴私，不宜公用。贵人与朱雀临绝，宜决绝官讼。上神生日，外助有人。三传全生，内谋鹹遂。春占则吉，无不利也
　　天时：贵人乘亥发用，早必阴雨，亥为木化，风发即晴。家宅：朱雀临坐宅，复盗干之气，当因口舌破财。功名：贵人官星发用，文书旺相，至吉之象。求财：财气平平。婚姻：支上乘空，占婚不吉。胎产：长男未产。疾病：腹疾脾病，即愈。出行：水路不吉，防有口舌。行人：未至。捕获：昼占可获，夜占难捕。兵战：春占甚利，秋占不吉。
　　毕法云：三传互克众人欺。课经云：亥加卯三传递克，朝官宜自捡束，提防台阁合词参劾。指掌赋云：亥未卯为转轮，因颠蹶而自反。玉成歌云：巳亥贵临多反覆。纂义云：三传来生，百事皆成。众人助力，福自来并。中黄经云：马见巳亥在路岐。


丁巳日第六局　干上寅
　　课体：涉害，度厄，四绝。
　　课义：夜贵坏寅，亥力极轻，秋昼火厄，三传自刑。
　　解曰：寅乃丁火之长生，酉临受克，则长生为夜贵所坏矣。昼贵亥水，作丁火之官鬼，力能生寅，却临于辰狱之上，全然无气。支上子水，昼乘螣蛇克宅克干，秋时子为火鬼，须防火烛之惊。三传俱是自刑，未免失于矜高，大宜谦抑，以永终誉。
　　断曰：度厄之课，以长凌幼，卑贱不安。但夜贵克生，尊长亦恐病讼。日辰交车六害，彼此怀猜。干实支空，人情未协，亦人旺宅衰之象。
　　天时：毕宿发用，天罡指阴，青龙临日，当日有雨。家宅：螣蛇克宅，必见惊恐。功名：夜占青龙临干，贵人发用，占名最吉。求财：秋占大旺，得贵人之财。婚姻：夜占男吉。胎产：男喜产速，占孕恐是鬼胎。疾病：夜占白虎乘辰，肾经虚弱，病空即愈。出行：陆路甚吉，水路不佳。行人：尚未起身。捕获：防捕役纵放。兵战：当中止。
　　毕法云：龙加生气吉迟迟(三月夜占)。太乙经云：二月丁巳日，魁加卯，神后加巳。巳，火也。神后，水也。水伤火，又丁巳复往助之，为妇死。玉成歌云：昼夜贵入传共见，或同日德动高尊。照胆秘诀云：传包两贵并天德，见君干贵任南北。


丁巳日第七局　干上丑
　　课体：反吟，元胎，励德。
　　课义：脱空宜弃，丁马迭至，夜动文书，昼动因贵。
　　解曰：丑为日之脱气，又遇旬空，可弃而不可守。巳为旬丁，亥为驿马，三传更迭而至，其动自不容己。中传之亥水，夜则乘雀，昼则乘贵，所以致动之由，非文书之征发，即贵人之图谋也。
　　断曰：反吟之课，已为动象。复乘丁马，去来倏忽，刻无宁咎矣。昼贵为德神，坐于宅上，而克支干。常人须忧病讼，仕宦则占也。夜占亥乘朱雀克宅，亦防火惊。
　　天时：天地相通，反覆不定，或晴或雨，俄顷即变。家宅：夜雀临宅克宅，讼灾难免。功名：贵人昼临宅上，干支拱禄，至吉之象，但嫌不能满任。求财：反覆无益。婚姻：女虽贵介，但干上空脱，不吉。胎产：恐是双女　母实儿空，占产不吉。疾病：肾经与头面有病，须防翻覆，出行：水路吉，亦防口舌。行人：立至。捕获：一在西，一在北，皆有奸盗事。兵战：更宜别图良策，乃吉。
　　毕法云：鬼乘天乙乃神祇，脱上逢脱防虚诈。课经云：日干生上神，丑土上神又生天将太阴，名脱上脱。凡占尽被脱耗，有虚诈不实之象。又曰：鬼乘天乙临宅上者，必是家堂神像不肃而致病苦。宜修建功德，安慰宅神，庶得无咎。玉成歌云：巳亥贵临多反覆。又云：雀伤支日闹家门。三才赋云：巳亥逢驿马并驾，在路奔腾。


丁巳日第八局　干上子
　　课体：重审，铸印，斩关。
　　课义：空鬼加身，实墓临庭，孟动不动，守则虚惊。
　　解曰：子水空鬼，临于干上。戌为实墓，临于宅上。是身则虚惊，而宅则昏滞也。初传巳火乘丁，跃跃孟动。中逢戌墓，却又中止，是孟动不动。不免退而坐守，甘受其虚惊焉耳。
　　断曰：铸印之课，利于仕宦。但初传陷空，名为炉冶不成，有先难后易之象，子鬼固凶，赖未土敌之，亦名狐假虎威。三传不离四课，格合回环，成事则吉，解散则难。
　　天时：水神已空，巳火发用，不能得雨。家宅：螣蛇作墓临宅，宅内欠宁。功名：乘轩铸印，壬戌月日得官。求财：无益。婚姻：干上逢空，占婚不吉。胎产：虽是男喜，母实儿空，占产甚凶。疾病：脾土克水之症，人空不吉。出行：防有阻滞，不能动身。行人：戌墓入宅即至，若不至即凶。捕获：昼占在西南，拒捕难获；夜占在西北，有口舌事。兵战：兵防欺诈，不可遽信。坟葬：穴情虽好，恐损人丁。
　　毕法云：两蛇夹墓凶难免，制鬼之位乃良医。课经云：占病之外，凡有制鬼神者，皆主于灾患之中，得人解救。倘其神临干，或临于占人年命，皆宜辨雪，其祸自解。如乘贵人，必得上人除愆释过，即在囚禁，必有赦原。集义云：巳乘天空，加子旬空，不可托人，多有不实。


丁巳日第九局　干上亥
　　课体：重审，从革。
　　课义：两贵共排，夜将助财，贪财不足，生鬼为灾。
　　解曰：昼贵临干，夜贵临支，此两贵共排也。夜占天将，尽属土神，助起三传之财，财则旺矣。然贪恋此财，财必生起干上亥水　反克丁干。灾乃不免也。
</div>
    <div class="pagination">
<a href="六壬直指御定_page57.html">上一页</a><span>...</span><a href="六壬直指御定_page53.html">53</a><a href="六壬直指御定_page54.html">54</a><a href="六壬直指御定_page55.html">55</a><a href="六壬直指御定_page56.html">56</a><a href="六壬直指御定_page57.html">57</a><span class="current-page">58</span><a href="六壬直指御定_page59.html">59</a><a href="六壬直指御定_page60.html">60</a><a href="六壬直指御定_page61.html">61</a><a href="六壬直指御定_page62.html">62</a><a href="六壬直指御定_page63.html">63</a><span>...</span><a href="六壬直指御定_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
