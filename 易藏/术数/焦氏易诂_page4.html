<!DOCTYPE html>
<html>
 <head>
  <meta charset="utf-8"/>
  <title>
   焦氏易诂 - 第 4 页/共 8 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   焦氏易诂 - 第 4 页/共 8 页
  </h1>
  <div class="content">
   井九二井谷射鲋瓮敝漏解羸其瓶附。
二至四兑。兑通艮。故曰谷。易林凡遇艮卽曰谷。其证也。巽为鱼。二体巽。故曰鲋。巽对震。故曰射。自左氏震为射之象失传。于是易之言射。自东汉以来皆不知射象何属。岂知解上震。解上六曰射隼。卽谓震也。左氏复射之所本也。而易林用之尤多。又易林每遇震。则以为盆为尊为瓶。则瓮之为震。无疑也。敝漏者。巽下断也。易林大壮之萃云。空穿漏敝。又夬之姤云。山石朽敝。姤下巽。巽下虚。故朽敝。萃互巽。巽下断。故漏敝。由易林推之。易敝漏之象。非巽莫属矣。九二上无应与。鲋者小鱼。谷者。幽隐之地。井谷射鲋。必无得矣。震瓮原可汲井水。今为巽瓮而无当。必敝漏矣。象曰无与。释其故也。自东汉以来。祗知鲋象。其余各象。皆未能知。故诂之皆误。又彖曰。羸其瓶。亦以对象震为瓶。巽下虚为羸。羸。败也。旧说以离为瓶。非也。
革九五虎变上六豹变解
此以易林旁通之例证之。虎豹之象。皆谓对象艮也。后独来知德说与易林合。左传史苏云。震之离。亦离之震。卽此义也。
革彖传水火相息二女同居其志不相得解
旧解此者。皆谓火炎上。泽润下。为志不相得。若以泰既济例之。此正相得也。旧说误也。又彖传曰。水火相息。亦正谓泽润下火火上为相息。相息卽既济也。与水火相逮。水火不相射同也。几见易谓水火有相灭者乎。虞氏以火志上水志下诂不相得。失易旨矣。不相得之故。据易林晋之革云。邯郸反言。以二至上正反两兑相背。故曰反言。又履之革云。讹言妄语。转相诖误。亦以两兑相背。故曰讹妄。夫曰反言。曰讹妄。则志不相得矣。坎为志。二至上互大坎。上下卦共之。故曰志不相得。不必如虞说。使四变阴成两坎。然后为志也。此亦二千年之误解。由易林而明也。
革九三革言三就九四改命吉皆用覆象
此以易林用覆之例推之。革中爻干为言。兑为口为言。而二至四覆兑亦为言。就者至也。言上下往反。人皆以为宜革也。故曰有孚。巽为命。改命者。言四至上反巽为兑。故曰改命。卽汤武革命也。
革己日乃孚说
吴虞翻卽读为戊己之己。至王弼乃读为卒事之已。后王夫之又读为辰巳之巳。然传曰。己日乃孚。革而信之。则传似亦读为戊己之己。古人万事皆丽于五行。信属土。土居中央。说文。己。中宫也。洪范以思属土。离纳己。己土。故曰革而信。又爻词独六二曰己日乃革。二。离之正中也。又三至五干。干亦为信。故三五皆当位有应予。皆孚而吉。四不当位无应予。亦有孚而吉。则以信于己日也。卦信而后革也。己土为信。干亦为信。故六爻皆吉。此可以定其读也。
鼎象解
彖传曰。鼎。象也。言卦之命名取卦象也。而二千年来说鼎象者无一能合。独端木国瑚说能与易林例合。易林固视本象与对象相通也。故见巽鼎下卦。卽如见震。屯下震。为鼎足。震数又三。尤合。遇干鼎下互。卽如遇坤。坤为鼎腹。通兑鼎上互。卽如遇艮。艮为鼎肩。遇离鼎上卦。卽如遇坎。坎为鼎耳。凡鼎之象。自下而上。无一不合。自旁通失传。人不知鼎象全在屯。郑玄以干金兑泽中含水为说。信如是也。大过亦可象鼎。革亦可象鼎矣。大过干金兑泽。亦中含水也。革下火巽木干金兑泽。亦中含水也。乃易不以为象者。诚以大过与革。皆与鼎足鼎耳之象不合也。彖传曰。鼎。象也。以无第二二卦可以为象也。此其义创于端木国瑚。而引而申之者杭辛斋也。惟杭氏尚不知易与易林视本象与对象往复相通之旨。其所驳旧说则是。所说鼎象亦是。至鼎象之何以在屯。则未明澈也。然端木氏之静悟优矣。毛西河以巽股两开为趾。尤非。
鼎初六鼎颠趾利出否得妾以其子及象曰从贵解
自东汉至清。皆宗虞义。谓初应四。大壮震为趾。折入大过。鼎初至五大过。兑毁折。故曰折入大过。大过颠也。故鼎颠趾。后之说者小有异同。总不出此义。岂知鼎之象在屯。鼎之爻词亦时时取象于屯。按易林干之鼎云。弱足刖跟。鼎下巽。对震。震为足。震形灭。故曰刖足。又谦之鼎云。狗无前足。亦以震伏为无足。初二形艮。艮为狗。艮无下爻。形短。故曰无前足。神妙。夫足而曰刖曰无。则颠趾矣。颠。陨也。落也。易林每以巽为陨落。是其义也。鼎趾颠则鼎仆。故利出否。否者。恶也。坤为恶。震出。皆指对象也。巽为反兑。兑为妾。而巽伏震。震子。故曰得妾以其子。言遇巽卽遇震。仍用旁通。非如虞说。四动成震为子。祇演空象。不顾经义也。至象曰。利出否。以从贵也。乃谓初阴从二阳为从贵。贵不必五。凡阳皆可谓为贵。屯初九曰。以贵下贱。大得民也。初阳亦可谓贵。乃虞氏必使五变为阳。以实从贵之义。洵如虞说。六十四卦必皆变为既济。而后能说也。有是理乎。又此爻之义。皆兼对象言。而以震伏为颠趾。遇巽卽遇震为得子。象尤明晰。乃仲翔竟不用旁通。以初应四大壮震为说。则以师传中绝也。非易林。孰能正之。
鼎九二鼎有实我仇有疾不我能卽解
此以易林阴阳相遇为朋友。及阳遇阳则阻之例推之。至易解也。干为实。二之前皆阳。阳遇阳则阻。故象曰慎所之。仇。匹也。诗君子好逑。匡衡引作好仇。是其证。谓五也。阴阳为仇匹。初至五大坎。坎为疾。不我能卽者。言二为三四所疾害。不能应五。故曰不我能卽。然二五究为正应。终得相应而吉也。乃虞仲翔解仇为雠敌。谓二据初。夺四之妇。故四为二仇。乃三动。四体坎。坎为疾。四之二歴险。故不我能卽。夫以二夺四妇。四为坎险所隔。不能报夺妇之仇。以能卽为寻仇。其说既可哂。而忘二阳五阴相应为相卽。诂亦疏甚矣。且何以解于利涉大川。虞凡遇大川。必以坎当之。此处坎险既能阻四。则彼之坎险不能利涉。亦已明矣。虞不啻自供其误矣。而后之说易者多用虞说。又阳遇阳则阻之义。自东汉以来。知之者鲜。故诂慎所之三字。二千年来皆不知其所谓。殊可慨也。
鼎九三鼎耳革方雨亏悔说
此以易林用象例之。坎为耳。乃三爻为阳。坎形革。故曰鼎耳革。犹四爻之鼎折足也。四阴位。宜为阴爻成震。乃竟为阳。折入兑。震足毁。故曰鼎折足。乃折足之义。人多不知之。耳革之义则不知。多用虞翻说。使三变成两坎。以取耳象。岂知三当位。胡可使之不正。且动成两坎。耳方多矣。胡云革哉。至方雨亏悔。自来诂者尤不合。吴挚甫先生易说云。悔。晦也。证以易林复之鼎云。阴雾作匿。不见白日。不见白日。亏也。阴雾作匿。晦也。吴读是也。卦互大坎。故曰曰匿。又按司马相如子虚赋云。岑崟参差。日月蔽亏。枚乘七发云。覆亏丘陵。似皆义取蔽覆亏晦。然则方雨亏悔者。卽方雨晦冥也。易原用大坎也。
鼎初六震子说
易林遵说卦之义。凡但言子者。皆指震。无指艮坎者。察之易亦然。易凡言子者四。蒙九二云子克家。以互震也。蛊初六有子考无咎。鼎初六得妾以其子。子皆谓伏震。卽易林本象与对象相通之旨也。中孚九二鹤鸣在阴。其子和之。此子亦谓三至五之覆震也。若易林言小子干。必专指艮。后察之易亦然。故易林之所有。无不本之易。非得孔氏嫡传如孟喜者以为授受。胡能如斯。而施梁二家之徒党。既妬孟喜之能阴阳。易本以道阴阳。以形其短。谓田生不绝于孟喜手中。并诬焦延寿之易为得隐士之说。若其传不自孔门者。而刘向误信之。班书照书之。岂知皆二家护短之词哉。宋晁景迂常疑之。而不知皆二家之妬语。
震上六婚媾有言解
此其义亦二千年长夜矣。第一。不知婚媾之义。而以为姻娅。以为亲戚。第二。不知有言为争讼。及争讼之象从何而来。第三。更不知婚媾何以有言。易象失传之害如是。按易林姤之震云。二桃三口。三口者。上下震。二至四反震。震为口。共三口也。又随之震云。骊姬谗嬉。谮我恭子。震二至四反震。与上震相背。故曰谗曰谮。又蛊之艮云。众口嘈嘈。虽贵必危。艮初至五与震二至上同。亦两震言相背。故曰众口嘈嘈。凡此皆震为有言之的解也。婚媾有言者。震长中少三男俱备。无一女象。不能婚媾。又六爻无一爻有应与。尤不能婚媾。故圣人察其象。于最后系之曰婚媾有言。言阴阳常相求。今三男俱求。故有言。有言者。相争相讼也。先儒必欲与上文词义相属。所以难通也。
艮彖用中爻九三用中爻兼用对象说
彖云。行其庭。不见其人。中爻震。为人为行。坎隐伏。故不见。九三云厉熏心。坎为心。亦中爻象。来矣鲜云。坎错离。故曰熏。则兼用对象也。易林每如此也。
艮彖传用覆象
凡易象。同体者无不相往来反复。革九四云改命吉。谓巽覆也。小畜大畜云舆脱輹。震为輹。卦皆旁通。艮为覆震。故曰脱輹。艮震同体。震为辰。故为时。时在震。故行。时在艮。震反。故不行。震动艮静。随时故不失。纯以艮震反复言。与巽之先庚后庚同也。虞氏以上九为静。九三为动。互震为说。善矣。若以易林往来反复之旨推之。义未尽也。
艮六五言有序解
王弼作序。虞作孚。序孚形近。故讹。然六五与六二皆阴。不相应与。彖传云上下敌应。敌应卽不孚也。然易林晋之艮云。学灵三年。圣且聪明。则以艮三至上正反两震言相对。下言如何出。上卽如言而反。故曰学灵。学灵者。学言语。谓下震孚于上震也。又中孚之艮云。噂噂嗫嗫。噂嗫者。对语貌。似皆于有孚义近。诚以艮三至五之震言。与初至三之覆震体同也。故曰有孚。然则作孚者与易林合也。
渐初六有言解
易林屯之渐云。二人俱东。道路争讼。贲之渐云。谗佞所言。语不成全。益之渐云。伯仲言留。叔子云去。易林之释渐有言。可谓明晰矣。有言者。相争相讼也。故一言留。一言去。否则为谗。左氏云败言为谗。诚以震为言。震覆为艮。则言败矣。又三四形兑。兑为言。与下震言相背。而上卦反兑。与下反震复相对。又初与四不相应。故言不一致而争也。旧诂皆不得解。而虞氏尤非。
渐九三征不复三句解
此用覆也。震为夫为征为复。震覆。阳在上。故不复。震为孕育。易林晋之益云。胎卵不生。震为胎为生。坤杀。故不生。是以震为胎也。胎卽孕也。又震之观亦云。胎卵不生。观互艮。为反震。故曰不生。由是证渐之妇孕不育。亦以震为孕育。震覆坎破。故不育。易皆用覆也。坎为寇。三上下皆阴。附之者众。故利御寇。象曰顺相保。坤为顺。卽谓阴也。旧解不知覆象。以离大腹为孕。由易林证之。离虚不孕也。
渐九五妇三岁不孕
易林遇巽。卽以为漏敝。为枯。下虚故也。九五巽体下虚。故不孕。巽为妇。离数三。故妇三岁不孕。易林震之观云。缺破不成。胎卵不生。观上巽。正释此也。
归妹上六女承筐无实士刲羊无血解
震为筐。兑女。在下。故曰女承筐。震为竹为苇。中虚。故无实。又下无应。亦无实也。震为士。兑为。易林本左传。每以震为杀为诛。故曰士刲羊。阴阳类为血。血者。天地之杂。今上六无应。离其类。故无血。又离虚。亦无血也。此爻曾见于左传。服虔？谓上六变成离。离为戈兵。故曰刲。岂知震为杀。左氏有明文。又各家诂承字尤不协。
丰卦名解
离先天东。震后天东。同居一位。故曰丰。犹火天大有。水地比之义也。象曰。雷电皆至。卽皆至东方也。皆至。故丰。
丰卦用大象
丰上震。震旦。下离。离为日为午。皆光明象。乃二三四五上象皆黑闇。则以中爻互大坎也。坎为云。虞氏谓日蔽云中称蔀。正谓下离日为大坎云所蔽也。乃易象失传。虞氏得其义。而不知大象坎。以噬嗑为穿凿。甚无谓也。观于彖言忧。二爻言蔀言志言疑言疾言孚。三爻言沛。四爻言蔀言幽不明。上爻言不觌言藏。皆坎象也。祗六五忧其隐章显而有庆也。未来之时。仍黑闇也。则其用大坎也。复何疑哉。乃东汉人不知易用大象。至朱汉上始悟得之。来矣鲜始昌言之。而解丰卦则不用此义。则以吓于大师皆不如此言也。岂知易林泰之丰云。龙蛇所聚。大水来处。滑滑沛沛。使我无赖。丰震龙巽蛇。坎为水。大坎故曰大水。曰滑滑沛沛。又大壮之丰云。遭离满沸。河川决溃。亦谓大坎也。他若遇丰卽言病。言北言豕者尤多。皆指大坎。特东汉人不知耳。东汉人不知。后治汉易者遂皆不知。亦以卦变为说矣。岂知祗五爻来章可用卦变。未来则本象仍存。易固以本象为体也。后言卦变者直灭本象。则入魔矣。
焦氏易诂卷七
行唐尚秉和节之撰
旅卦名解
旅之命名。自来诂者皆于卦象不切。观爻辞曰得资。曰丧童仆。得童仆。得资斧。古童仆亦财物之一。似皆以商旅贩贸资财为说。易林本之。剥之旅云。三奇六耦。相随俱市。王孙善贾。先得利宝。居止不安。大盗为咎。盖卦一阴从一阳。二阴随二阳。故曰三奇六耦。阴阳相随。有若行旅。故曰旅。纯以卦形命名。又易林晋之旅云。逐旅失羣。又履之旅云。愿慕羣旅。又噬嗑之姤云。失俪后旅。皆以旅为行旅中之伴侣为说。深与一阴一阳耦行之义梧。后儒以火炎于上。去所止而不居。并以获罪去邦羁旅于外释卦名者。于卦象皆不切也。而易林逐旅之诂。尤酷肖卦形。
旅初六旅琐琐斯其所取灾解
有以斯为语助者。陆绩是也。有以斯为斯役卑贱者。王弼王应麟是也。又有本诗经。尔雅。释言。斯。离也。说文。斤部。斯。析也。史记。张耳陈余传。有斯养卒。韦昭曰。析薪为斯。列子。黄帝篇。不知斯齐国几千万里。张湛注。斯。离也。以离析训斯者。严元照俞樾吴冀州是也。兹按易林履之旅云。愿慕羣旅。不离其巢。不离其巢。正斯其所之反也。斯其所者。离其所也。卽离其巢之义也。又大畜之旅云。安其室卢。传母何忧。安其室卢仍斯其所之反。又复之旅云。二人辇车。徙去其家。井沸釡鸣。不可以居。徙家正斯其所也。不可居卽取灾也。盖艮为巢为室卢为家。而艮以止为义。能艮止。故不离其巢。安其室家而吉。不能艮止。则徙去其家而凶。凶则灾也。易林之解此语。可谓至明晰矣。由易林以证前解。陆绩读斯为语助。所亦为语助。于易象无根。王弼王应麟诂斯为卑斯贱役。于艮象合矣。而所字亦作为语助。于文理不适。正定王定柱常驳之矣。见翁注困学纪闻。独最后之俞氏吴氏。与易林旨吻合。易林谓斯其所为离其所。是以三字为句也。俞氏亦谓斯其所句。并谓斯其所与下旅卽次对文。愚按。与三爻焚其次亦对文。吴谓斯其所句与上旅琐琐为韵。尤能还西汉以前之旧读。皆不本易林而能与易林闇合。二千年之误诂由斯而明。二千年之错读由斯而正。然非易林。孰能证俞吴二家之诂之当哉。
至斯之为贱役。易林每用之。涣之大畜云。卑斯内侍。既济之坎云。更为斯吏。姤之需云。卑斯似鬼。皆以艮为斯役。然按韦昭注。斯养离析。义实一也。后来以斯为撕。或作厮。皆俗字。失古义。又斯为离析。至今土语仍用之。凡裂物皆曰斯。至市肆市布。亦曰斯若干。而俗遂加手作撕。尤失古义。
旅九三以艮为火
艮火之象。至东汉卽不知。祗邵子皇极经世以艮为火。为后儒所疑。乃邵子坤水之象。既与易合。易林合。九家合。则知其它亦皆有本。非自创也。后征之易林。解之谦云。三火起明。雨灭其光。是以艮为火。艮纳丙。数三。故曰三火。谦互艮。故雨灭其光。又大壮之遯云。火烂销金。遯上干。金。下艮。艮火。故销金。他若坎之谦云。门烧屋燔。蹇之涣云。从风放火。皆以艮为火。而火烂销金。三火起明。尤以艮为火之确证。以数定之。因由易林而求之易。旅九三云。旅焚其次。次者舍也。艮为舍为火。故焚其次。离火在上。非艮火。不能焚次也。巽初至四。正反两兑口相背。兑为口舌。史巫皆以口舌为用者也。故曰用史巫。史巫既并称。当然为祝史。左传桓六年。祝史正词。昭十八年。吾事鬼神而疾病。是祝史之罪也。周官大祝史四人。司巫史一人是也。乃荀爽以书勋之史当之。失易象矣。书勋之史。乃南狐之流。胡能与巫并列。后注家遵用不改。则以易象失传。不知史巫皆取象于口舌也。兹证以易林。萃之巽云。众口销金。愆言不验。巽正反三兑。故曰众口。曰愆言。又大壮之巽云。犬吠非主。上下胶扰。巽二至四兑。伏艮。故曰犬吠。震为主。震伏。故曰非主。胶扰卽纷若也。又剥之巽云。三人俱行。一人言北。伯仲欲南。少叔不得。亦以巽正反两兑口为说。凡此皆史巫纷若之义也。自易象失传。荀爽卽不知此用覆象。故纷若之义。二千年来无一人能觉察者。非易林。孰能证明之。又孰肯信之。
巽九五无初有终先庚三日后庚三日解
此其义。余曾说之。载周易古筮考中。然仍按十干生克之理为解。虽于初终之义有合。然以易林本象与对象往来返复之义证之。其无当与旧解等也。按易林夬之巽云。与神往来。长乐以安。震为帝为神。言巽与震常往来返复也。盖震究为巽。巽之初原为震。终成巽。故曰无初。曰有终。震主庚。一爻当一日。先庚三日者。言巽之前三日为震也。今成巽。而巽之究仍为震。后庚三日者。言巽之后三日仍将复于震也。震巽相往来反复。故易林否之巽云。代伯受患。小畜之巽云。伯氏失利。伯者。震也。言此时震伏。巽暂代震受事也。说卦云。其究为躁卦。朱震云。巽三变成震。震三变成巽。震。躁卦也。正释此也。后解此者。惟虞仲翔谓庚为震。与易林旨合。而后之人见圣人言庚。便于十干中讨生活。锤幽凿险。刻剔玲珑。岂知圣人言庚。祗以代震耳。并无其它深奥。至其义理。祗震巽相往复耳。尤显近易解。其以幽深相锤凿者。则以易说失传。不知本象与对象常往来反复之理也。
附先甲三日后甲三日解
此二句义。余亦曾说之。载古筮考中。今以易林推之。义极简也。蛊者否之始。蛊通随。随者泰之始。否泰皆有干。干纳甲。故以甲代干。蛊为否始。而蛊之先为泰。泰下干。为先甲三日。乃泰初升上成蛊。为反否之始一日。二升成渐为二日。三升成否为三日。至三日而否运终矣。先甲变为后甲矣。随为泰始。随之先为否。否上干。为后甲三日。乃否上返初成随。为返泰之始一日。五随返成归妹为二日。四随返成泰为三日。至三日而泰运终矣。后甲复为先甲矣。始而终。终而始。循环不已。故彖传曰。终则有始。天行也。后解此者。惟虞氏谓甲为干。惟姚配中说始终得解。而解先庚后庚则非。
兑大象朋友讲习解
凡易言小有言。闻言不信。有言不信。慎言语节饮食。鹤鸣子和及讲习者。无不以正覆两震或两兑相对相对卽相背。为说。乃虞氏皆不用。独解此曰兑两口对为讲习相对者。以二至四正覆两兑口相对。非谓上兑下兑为相对。上兑下兑。口皆外向。如何对乎。虞此说似用覆象。与易林合。乃后儒释者竟以上下兑为相对。后安陆李道平作集解篡疏。觉其不安。又以兑上阴开两口为相对。则以易说失传。东汉人耳闻覆象之例。不敢通用。偶用之。后儒卽不知所谓矣。惟虞谓兑二阳同类为朋。绝不知阴阳相遇为类为朋之义。故所诂又误也。
涣利涉大川解
彖传曰。乘木有功也。巽木。中爻震木。木在水上。故利涉。易凡言大川者。独此似可以坎为大川也。然二居坤水之中。前临二阴。阳遇阴遇通。故利涉。必以坎为大川。坎险坎陷。谁利涉乎。仍不如以坤为水之义长也。
节卦名解
水泽亦先后天同位。故曰节。节者。符节。以相合为用。言坎居西。兑亦居西。若合符节也。节者。信也。言凡事皆有一定制节。不容改变。故君子以制度数。天地以成四时。天地节者。天地信也。全以先后天同位取义也。虞翻以泰三之五艮止为节。失古义矣。
节初九九二爻词解
吴冀州易说说此云。易以阳在前为塞。阴在前为通。初之不出。以九二在前。故曰知通塞。二则可出而不出。故有失时之凶。此发前人所未发。与易林大旨合若符契。节初九何以不宜出。阳在前为阻也。九二何以宜出。阴在前则通也。不宜出而静。故无咎。宜出而不出。故失时。此与说大畜初二三三爻云。凡阳之行。遇阴则通。遇阳则阻。故初二皆不进而三利往也。初二何以不进。阳遇阳也。三何以利往。阳遇阴也。自东汉以来。以此旨解经者少。岂知此实全易之精髓。阴阳之枢机。学者试就其言求之全易。但玩卦象。不读爻词。而何爻吉。何爻凶。已了然在目矣。
中孚卦名解
杭氏曰。后天东南巽。卽先天兑位。故风泽曰中孚。孚者。交相孚也。
中孚豚鱼解
自易象失传。东汉人不知鱼象。荀爽谓豚处艮山。鱼止兑泽。皆不能确指其象。是其证。至虞翻知巽鱼象。仍不知豚象。乃读豚为遯。后儒非之者多矣。而至今仍不得其象。按易林贲之中孚云。骑豚逐羊。中孚震为骑。艮为豚。又师之旅云。豚彘不至。亦以艮为豚。艮止。故不到。艮少。故为豚。自艮豚之象失传。于是虞黄以豚鱼为遯鱼。毛奇龄以豚鱼为江豚。王引之谓为士庶礼品。遂以次穿凿矣。
中孚利涉大川解
彖曰。乘木舟虚也。王肃曰。外实内虚。有似可乘虚木之舟。最为得之。有舟卽可利涉大川。乃虞翻不知坤水在中。九二临之。阳遇阴则通之理。必以坎为大川。二变不成坎。须三再变始能成坎。坎象成而利涉不辨为何爻。岂知易凡言利涉者。皆确有所属。如中孚之利涉。则指二也。二前临坤水。阳遇阴则通也。所谓乘木也。与大畜之九三同也。中孚二至五。卽大畜三至上也。然非易林坤水之象。孰能正虞氏之误哉。
中孚九二鹤鸣在阴其子和之我有好爵吾与尔靡之解
此其义二千年长夜矣。则以不知覆象也。不知覆象。卽不知其子为谁。和声从何而出。阴为何象。按易林晋之艮云。学灵三年。圣且聪明。学灵者。学语也。艮三至上。正反两震言相对。下言如何出。上卽如言而返。故曰学灵。学灵卽和也。中孚二至五。亦正反两震言相对。震为鹤。九家逸象震为鹄。项氏云。鹄鹤古通用。当作鹤。按吕览。鹄乎其羞。注。读如浩。大也。音正与鹤通。刘孝标辩命论龟鹄千秋。费昶捣衣诗。开韫舒龟鹄。皆鹤鹄通用之证。正字通谓为？[言为]字者。非也。吴草卢曰。黄鹤楼因黄鹄山而得名。亦鹄鹤通用之证。为鸣。为子。下震出声。上震卽如声而反。故曰和。子指三至五之覆震也。在阴者。仍用覆象。二至五正反两震。卽两艮。子指上之覆震。阴则指下之覆艮也。易林颐之中孚云。熊罴豺狼。在山阴阳。艮为山。纳丙。丙南。故曰山阳。艮之反卽山北矣。山北曰阴。故又在山阴。而下之震鹤正当反艮。故曰鸣鹤在阴。言鹤鸣于山阴也。周易用覆之妙。匪夷所思。至东汉卽不知此义。见孟氏逸象以离为鹤也。而以讼之离当之。其误一。不知阴象用反艮。而以讼之坎夜当之。其误二。不知易无以艮坎为子之例。又不知子指覆震。而以二动成益。艮为子当之。其误三。不知和为反震。而以益之震巽同声相应解之。其误四也。上亦失位。若再不能解。则将用节。岂有穷哉。
至于爵象。原属大离。不必用讼离。兑爵为酒器。坎六四以震为樽。易林本之。凡遇震。卽以为酒樽酒杯。则爵亦震象也。以贞悔言之。下贞上悔。贞我悔彼。而正反两震要皯。则尔我也。尔我同此器。则共之矣。
中孚六三或鼓或罢或泣或歌
此亦用覆也。震为鼓也。乃三至五震覆。则罢矣。震为歌笑。震覆则泣矣。而三当震与覆震之间。故其词如此。旧解但谓不当位。故有此象者。义殊未尽也。与二爻用覆象词也。
小过飞鸟遗之音不宜上宜下解
考左传昭五年明夷之谦曰。日之谦当鸟。日之谦卽离变艮。艮为鸟。故曰当鸟。若以离为鸟。卽离当离矣。有是理乎。故知杜注误也。易林本之。恒之小过云。燕雀衔茅。是以艮为燕雀。又困之小过云。凤有十子。亦以艮为凤。又明夷之艮云。鸱鸮娶妇。又噬嗑之渐云。鸋鴂鸱鸮。皆以艮为鸱鸮。是艮之为鸟明矣。小过之飞鸟。亦谓艮也。音则谓震也。不宜上宜下者。上谓五。下谓二。五乘刚。屯六二日。六二之难。以乘刚也。柔乘刚不顺。故传曰上逆。二承阳势顺。故传曰下顺。又小过为正覆两艮。上震为覆艮。以飞鸟言。首向下。故亦曰上逆也。自艮为黔喙。易林作黔啄。纯指鸟。东汉人误以为兽类。而艮鸟之象失传。于是小过之飞鸟。左传之当鸟。皆不知其属艮而误解矣。宋衷以卦二阳在内。四阴在外。象飞鸟。固误。虞翻用卦变。谓飞鸟指晋离者。尤穿凿。则以不知艮鸟之象也。又上下专指二五。不指三四。四为阳遇阴。则利往。豫九四。大壮九四。丰九四皆利。是其证也。三居艮终。蹇彖曰。其道穷。正与上逆下顺之言相反。乃自来解者。往往涉及三四。不能分明。故经义愈晦也。然非易林艮鸟之象。孰能知小过及左传之旧解皆误哉。
小过六二过其祖遇其妣不及其君遇其臣说
悲哉易象之失传也。象既失传。故竭数千年学者之力而不能通其词。此爻祖象。据易林。则谓艮也。易林干之蛊云。彭祖九子。蛊上艮。艮为寿。故曰彭祖。又随之节云。思吾皇祖。节上坎。为思。中爻艮。为祖。又大壮之涣云。亡其祖考。涣中爻艮。艮为祖。坎伏。故亡。又既济之渐云。疆场有瓜。献进皇祖。是易林以艮为祖也。后思易豫象云。以配祖考。豫下互艮。故曰祖考。易原以艮为祖也。妣象。据易林。则谓巽也。易林萃之涣云。公刘文母。涣上巽。巽母。互大离。故曰文母。又益之困云。二母不亲。困互巽。巽为母。上兑。为反巽。故曰二母。兑先天数二。正反两巽相背。故曰不亲。又损之巽云。太姒文母。巽为母。互离为文。故曰文母。又讼之随云。入门见母。随艮为门。巽母。兑见。故曰见母。是易林显以巽为母。后思蛊九二云。干母之蛊。蛊下巽。是易原以巽为母也。过其祖遇其妣者。小过下艮。六二前承二阳。利往。故曰过其祖。言二过艮也。艮为祖也。中爻巽为妣。六二正当巽初。故曰遇其妣。妣卽母也。虞翻本礼记。以母死为妣。取中爻大过死为义。后儒不察而盲从之。岂知尚书曰。如丧考妣。夫母既死矣。尚何言丧。且又胡能遇之。况父考母妣。无死生之别。郭璞注尔雅。论之详矣。礼记之言。不必拘也。至君与臣象。据易林。则以震为君。以艮为臣。夬之小过云。终不见君。小过震为君。互大坎。故不见。又夬之坎云。君臣扰忧。坎中爻艮震。震君艮臣。坎忧震动。故曰扰忧。又兑之艮云。臣围其君。亦以艮为臣。震为君。盖震为帝为王。故为君。艮为僮为仆。故为臣。臣与仆古不分。不及其君者。言震在上。二艮止而无应。故不及。二居艮中。故遇其臣。后思易蹇六二云。王臣蹇蹇。蹇下艮。以艮为臣。又遯九三云。畜臣妾吉。遯下艮。故曰臣妾。是易本以艮为臣。而自东汉以来。知干君坤臣。不知震艮亦为君臣。故愈解愈晦也。
既济九五东邻西邻解
自易象失传。东汉人不知先天象。故解东邻西邻者。靡不错误。祗郑玄崔憬能觉察离东坎西方合。以离为日。日出东。以坎为月。月生西为说。而不知先天象离坎本东西也。无庸以日月为解。按易林复之未济云。东邻西国。福喜同乐。是以上离为东邻。下坎为西国。又履之讼云。受福西邻。讼下坎。故曰西邻。是不啻明解禴祭受福也。升之归妹云。东邻西家。谓归妹中爻离坎也。易林之言离东坎西。可谓至明白矣。乃宋后之治汉易者。既知先天方位。犹申述东汉之误解。是诚何心哉。
未济六三利涉大川说
上既曰征凶。下又言利涉。义自违反。朱子疑利上有不字。吴挚父先生疑征为贞。二者必有一当。义始能通。经文既有缺误。故此之大川遂不能解。此与无妄六二云。不耕获。不菑畬。则利有攸往。上下语皆不能通。不能强说也。
既未济上爻濡其首解
易林以坎为大首。坎为水。一阳陷四上二阴之中。而上六居坎之上。故曰濡其首。未济上九亦曰濡其首。则用旁通也。虞翻以干为首。说既济上六尚可。说未济上九遂不能通。则以旁通之说不明也。
焦氏易诂卷八
行唐尚秉和节之撰
重门击柝解
九家专以艮为柝象。似不协。震为鸣为口为声。形又宛然一柝也。艮为手为小木。手持小木击之。则口出声而鸣矣。柝之象固非震莫属。艮方为击也。然九家云从外示之艮。此最与易林用覆象旨合。
艮东北卦成终成始解
易林大壮之离云。丑寅不行。是艮居丑寅也。丑者一岁之终。故艮成终。寅者一岁之始。故艮成始。成始成终。故曰成言乎艮。
说卦帝神象解
帝出乎震。凡易林言帝者。无不属震。至于神。则人不知其象。虞翻谓神卽易。韩康伯以八卦当之。谓八卦变化推迁。莫有使之然者。惠栋张惠言等皆用虞说。李道平谓卽乾坤。岂知仍谓震也。帝卽神。神卽帝也。易林蒙之节云。众神集聚。节互震。震为神。坎众。故曰众神。夬之巽云。与神往来。言震究为巽。巽反为震。常相往来。故曰与神往来。又大有之观云。神明所伏。言观上巽。巽伏震。故曰神伏。又履之渐云。圣哲且神。渐坎为圣。离为哲。巽通震。故曰圣哲且神。又需之萃云。神使伸言。萃通大畜。大畜中爻震。震为神。震言。故曰神使伸言。凡此。皆以震为神之确证。盖震之为卦。一阳复始。万物由此出生。变化推移。有莫知其然而然者。无能形容。祗可谓之帝。谓之神也。
说言乎兑解
震言兑口。皆见于易。而易林每以兑为言。以震为口。盖兑二动卽成震。震二动卽成兑。而言从口出。故二卦关于言语口舌之象。实不能分。故易林每混合用之。说言乎兑。实其所本。
战乎干干西北之卦也言阴阳相薄也解
虞翻云。薄。入也。言阳入阴。阴牝阳也。故曰相薄。是以易林夬之坤云。岁暮花落。阳入阴室。坤十月卦。故岁暮花落。阳伏阴下。故曰阳入阴室。则阴牝阳也。又中孚之坤云。符左契右。相与合齿。夫合齿若符契。则阴阳交也。皆相薄之义也。薄卽战。战卽交也。盖坤辟于亥。而干原居亥位。至十月。干消剥入坤。则不见矣。胡以不见。为阴所牝也。阴牝阳则交矣。故曰合齿。故曰入室。后人因坤上六曰。龙战于野。其血玄黄。若阴阳实行战争而相伤者。由易林合齿之言释之。实相交也。交卽战也。坤彖曰。西北丧朋。乃终有庆。庆此也。
附坤上六龙战于野其血玄黄解
此爻不以辟卦解之。不能明也。龙者。阳也。何以至坤上六而战。则以辟卦剥当戌。至亥消剥入坤。至上六而纯阴。乃阳本居亥。阳伏阴下。阴牝阳。故易林曰。阳入阴室。相与合齿。阳求出。出震则复矣。仍辟卦。当其未出。干元坤元。静默感通。氤氲姤合。无以名之。强名曰龙战而已。其血玄黄者。卽出震时天地所遗氤氲之气也。震为玄黄。为出。六子之生以此也。此血非阴非阳。乃天地之杂也。然非卽易林阳入阴室相与合齿之言以求之。鲜不为圣人神化之笔所迷矣。
附文言阴凝于阳必战为其嫌于无阳解
疑之与凝。自汉以来不能决。而嫌字之异读尤多。郑作谦。荀虞陆董作隒。九家作兼。少无字。以文理言。九家似顺。清儒治汉易者各有所主。今以易林证之。夬之坤曰。阳入阴室。是阳为阴为凝也。卽阳为阴所牝也。阴牝阳。阳伏不见。有无阳之嫌。故称龙以明之。明非无阳。特伏耳。伏必求出。出必战。故易林中孚之坤云。乾坤利贞。乳生六子。利贞卽凝也。六子之生。凝之功也。夫子生则出震矣。又曰。长大成就。风言如母。夫不曰如父。而曰如母。曰风言。正释嫌于无阳也。后儒谓王弼从俗本增无字。又有谓嫌于无阳与下称龙句文不顺者。岂知自西汉已然哉。
辟卦在周易前说
余向疑坤上六称龙。文言释此。谓阴凝于阳必战。为其嫌于无阳。故称龙。及说卦云。战乎干。干。西北之卦也。言阴阳相薄也。夫若无辟卦坤居亥之说。则坤上六纯阴耳。胡得言龙。干独居西北耳。胡得言阴阳相薄。是文孔心目中。皆有坤居亥之象也。又临八月有凶。谓临遯也。复七日反复。谓复姤也。左传。晋与楚战。筮得复。曰。南国蹙。射其元王中厥目。是亦以复居正北也。辟于子也。是十二辟自古有也。余持是说既久。后见干宝周礼注引归藏云。复子。临丑。泰寅。大壮卯。夬辰。干巳。媾午。遯未。否申。观酉。剥戌。坤亥。正十二辟也。无惑乎易与左氏皆用之也。卽汉人注易。往往用辟卦而不明言。若其例为人所共知者。亦足以证其说之古矣。
  </div>
  <div class="pagination">
   <a href="焦氏易诂_page3.html">
    上一页
   </a>
   <a href="焦氏易诂.html">
    1
   </a>
   <a href="焦氏易诂_page2.html">
    2
   </a>
   <a href="焦氏易诂_page3.html">
    3
   </a>
   <span class="current-page">
    4
   </span>
   <a href="焦氏易诂_page5.html">
    5
   </a>
   <a href="焦氏易诂_page6.html">
    6
   </a>
   <a href="焦氏易诂_page7.html">
    7
   </a>
   <a href="焦氏易诂_page8.html">
    8
   </a>
   <a href="焦氏易诂_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
