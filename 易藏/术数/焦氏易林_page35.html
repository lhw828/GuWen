<!DOCTYPE html>
<html>
<head>
    <meta charset="UTF-8">
    <title>焦氏易林 - 第 35 页/共 54 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>焦氏易林 - 第 35 页/共 54 页</h1>
    <div class="content">　临　　羔羊皮弁，君子朝服。辅政扶德，以合万国。
　观　　鹯鸠徙巢，西至平州。遭逢雷电，破全苇芦。室家饥寒，思吾故初。全一作我。（咸之随同）
　噬嗑　大尾小头，重不可摇。上弱下强，阴制其雄。（咸之坎同）
　贲　　疏足息肩，有所忌难。金城铜郭，以铁为关。藩屏自卫，安心无患。
　剥　　天命元鸟，下生大商。造定四表，享国久长。
　复　　赋敛重数，政为民贼。杼轴空虚，我去其室。
　旡妄　阴阳隔塞，许嫁不答。宛丘新台，悔往叹息。
　大畜　愿望登虚，意常欲迯。贾辛丑恶，妻不安夫。
　颐　　踄行窃视，有所畏避。蔽目伏藏，以夜为利。
　大过　信敏恭谦，敬鬼尊神。五岳四渎，克厌帝心。受福宜年。
　坎　　悬悬南海，去家万里。飞兔腰褭。一日见母，除我忧悔。
　离　　虽污不辱，因何跣足。童子褰衣，五步平复。
　咸　　宫城立见，衣就袂裾。恭谦自卫，终无祸尤。
　恒　　敝笱在梁，不能得鱼。望食千里，所至空虚。
　遯　　千里骍驹，为王服车。嘉其骊荣，君子有成。
　大壮　鼎足承德，嘉谋生福。为王开庭，得心所欲。
　明夷　右手无合，独折左指。禹汤失位，事功弗立。
　家人　忧凶增累，患近不解。心西意东，事无成功。
　睽　　东行食榆，困于枯株。夫妻无家，志穷为忧。
　蹇　　五经六纪，仁道所在。正月繁霜，独不离咎。
　解　　懈缓不前，怠堕失便。二至之戒，家无祸凶。刻木象形，闻言不信。
　损　　仁爱笃厚，不以所忿，害其所子。徙我旧都，日益富有。
　益　　缺破不成，胎卵未生，弗见兆形。
　夬　　摧角不伤，虽折复长。秉德无愆，老赖荣光。
　姤　　乘桴浮海，免脱厄中，虽困无凶。
　萃　　孔鸾鸳雏，鸮鸃鹈鸪，翱翔紫渊。嘉禾之国，君子以说。
　升　　甘露温润，众来得愿。乐易君子，不逢祸乱。
　困　　东骑堕落，千里独宿。高岸为谷，阳失其室。
　井　　入村既登，以成嘉功。尨降庭坚，国无灾凶。
　革　　邯郸反言，父兄生患。竟涉忧恨，卒死不还。
　鼎　　玉锐铁颐，仓库空虚。贾市无盈，兴利为仇。
　震　　白鸟御饵，鸣呼其子。施枝张翅，来从其母。
　艮　　学灵三年，圣且神明。先见善祥，吉盛福庆。神马来见，告我无忧。
　渐　　云孽蒸起，失其道理。伤害年谷，神君之精。
　归妹　春耕有息，利入利福。献 大豵，以乐成功。（大疑当作私）
　丰　　羸豕踯躅，虎来都邑。遮遏左右，国门敕急。
　旅　　东行西维，南北善迷。逐旅失群，亡我襦衣。
　巽　　居室之伦，夫妇和亲。小人乘车，车在夫家。硕果失豢，不知孰是。
　兑　　东方孟春，乘冰载盆。惧危不安，终身所欢。
　涣　　风吹尘起，十地无所。南国年伤，不可安处。
　节　　重载伤车，妇女无夫。三十不室，独坐空庐。
　中孚　败牛羸马，与利为市，不我嘉喜。
　小过　月出阜东，山蔽其明。章父忧偻，箕子徉狂。
　既济　出入门所，欲道开通。杞梁之信，不失日中。少季渡江，来归其邦。疾病危亡。
　未济　邑居卫师，如转蓬时，居之凶危。
明夷　
　明夷　他山之错，与璆为仇。来攻吾城，伤我肌肤。邦家骚忧。
　乾　　践履寒冰，十步九寻。惟有苦痛，不为病忧。
　坤　　太公避纣，七十隐处。卒逢圣文，为王室辅。
　屯　　日月之涂，所行必到，无有患悔。
　蒙　　讽德诵功，美风盛隆。旦辅成周，光济冲人。
　需　　童子无室，未有配合，空坐独宿。
　讼　　穿鼻系株，为虎所拘。王母祝祠，祸不成灾。遂然脱来。(祠一作词）
　师　　黄帝神明，八子圣聪。佚受大福，天下平康。
　比　　深谷为陵，衰者复兴。乱倾之国，民德安息。中妇病困，遂入冥室。
　小畜　　道远辽绝，路宿多悔。顽嚚相聚，生我畏忌。
　履　　旦树菽豆，暮成藿羹。心之所乐，志快心欢。
　泰　　切切之患，凶忧不成。虎不敢囓，利当我身。
　否　　王伯远宿，长妇在室。异庖待食，所求不得。
　同人　寒燠失时，阳旱为灾，虽耗无忧。
　大有　虽穷复通，履危不凶，得其明功。
　谦　　狼虎所宅，不可以居，为我患忧。
　豫　　喋嗫处耀，明昧相传。多言少实，语无成事。
　随　　履冰蹈凌，虽困不穷。播鼓登岩，卒无忧凶。
　蛊　　文墨且墨，祸福相杂。南北失志，东西不得。一云文墨且黑，祸福相杂。
　临　　争讼不已，更相谈询。张季弱口，被发北走。
　观　　德积逢时，宜其美才。相明辅圣，拜受福休。长女不嫁，后为大悔。
　噬嗑　江水沱汜，思附君子。仲氏爱归，不我肯顾。侄娣恨悔。
　贲　　光礼春成，陈室鸡鸣。师明失道，不能自守。消亡为咎。
　剥　　惊虎无患，虞为我言，赖得以安。
　复　　伪言妄语，转为诖误，不知狼虎。
　旡妄　履 自敌，凶忧来到，痛不死哭。
　大畜　牵尾不前，逆理失臣，惠朔以奔。
　颐　　三狸捕鼠，遮遏我后。死于还城，不得脱走。（还一作环）
　大过　言笑未毕，忧来暴卒。身墨丹索，槛内装米。
　坎　　阴积不已，云作淫雨。伤害平陆，民无室屋。
　离　　山林麓薮，非人所处。鸟兽无礼，使我心苦。
　咸　　新作初陵，踰陷难登。三驹推车，跌损伤颐。（陷一作险）
　恒　　魂微惙惙，属纩听绝。扩然大通，复更生活。
　遯　　栾子作殃，伯氏诛伤。州吁奔楚，去其邑乡。
　大壮　骄卤奇形，造恶作凶。无所能成，还自灭身。
　晋　　陈辞达情，使安不倾。增荣益誉，以成功名。
　家人　三杞无枣，家无积莠。使鸠求妇，顽不我许。
　睽　　慎祸重患，颜子为尤，乃能安存。牢户系羊，乃能受福。
　蹇　　鹿得美草，鸣唤其友。九族和睦，不忧饥乏。
　解　　亡玉失鹿，不知所伏。利以避危，全我生福。甘雨时降，年谷有得。
　损　　逢时积德，身受福庆。
　益　　鹄思其雄，欲随凤东。顺理羽翼，出次日中。须留北邑，复反其室。
　夬　　环绪倚鉏，斗升属口。贫贱所处，心寒悲苦。
　姤　　孤独特处，莫依为辅，心劳志苦。
　萃　　稷为尧使，西见王母。拜请百福，赐我喜子，长乐富有。
　升　　鸣条之灾，北奔于胡。左衽为长，国号匈奴。主君旄头，立为单于。
　困　　绝而复通，虽危不穷。终得其愿，姬姜相从。
　井　　阳并悖狂，拔剑自伤，为身生殃。
　革　　方圆不同，刚柔异乡。掘井得石，劳而无功。
　鼎　　乘风驾雨，与鸣鸟俱。动举千里，见我爱母。
　震　　三涂五岳，阳城太室。神明所扶，独无兵革。
　艮　　鸱鸮娶妇，深目窌身。折腰不媚，与伯相悖。
　渐　　转行轨轨，行近不远。旦夕入门，与君笑言。
　归妹　求利难国，迯去我北。复归其城，不为吾贼。（难一作离）
</div>
    <div class="pagination">
<a href="焦氏易林_page34.html">上一页</a><span>...</span><a href="焦氏易林_page30.html">30</a><a href="焦氏易林_page31.html">31</a><a href="焦氏易林_page32.html">32</a><a href="焦氏易林_page33.html">33</a><a href="焦氏易林_page34.html">34</a><span class="current-page">35</span><a href="焦氏易林_page36.html">36</a><a href="焦氏易林_page37.html">37</a><a href="焦氏易林_page38.html">38</a><a href="焦氏易林_page39.html">39</a><a href="焦氏易林_page40.html">40</a><span>...</span><a href="焦氏易林_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
