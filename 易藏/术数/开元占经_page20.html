<!DOCTYPE html>
<html>
 <head>
  <meta charset="utf-8"/>
  <title>
   开元占经 - 第 20 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   开元占经 - 第 20 页/共 93 页
  </h1>
  <div class="content">
   荧惑犯尾六
　　
　　《文曜钩》曰：“荧惑入尾三月，客兵聚。”郗萌曰：“荧惑入尾，宫中有谗谀之臣。”又占曰：“荧惑入尾箕，九州当之；甲乙日入，东方有咎，丙丁日入，南方有咎；戊已日入，中央有咎；庚辛日入，西方有咎；壬癸日入，北方有咎。”《荆州占》曰：“荧惑入尾，缣帛贵，将相人民，离其城郭。”《东官侯》曰：“荧惑入尾，后宫不忧，后恶之；一曰幸臣乱宫。”郗萌曰：“荧惑逆行尾者，失火；一曰大水。”《荆州占》曰：“荧惑逆行尾，其君淫溢。”郗萌曰：“荧惑在尾，与辰星相近，天下牢开，大赦。”《文曜钩》曰：“荧惑绕尾踟蹰，则以妾为妻。”《荆州占》曰：“荧惑入尾犯乘之，天有有战兵。”《河图》曰：“荧惑居尾阳，其国有喜；居阴，有忧。”《黄帝占》曰：“荧惑留尾箕，臣下淫乱。”郗萌曰：“荧惑舍司空三日，马多死；一曰牛多死；一曰刍大贵。”齐伯曰：“荧惑出入留舍尾，其国且无人，兵虽起，不用；吉。其国缮城郭。”石氏曰：“荧惑守尾，岁多妖祥。”甘氏曰：“荧惑守尾，皇后恐。”又曰：“人民为变国、易政，兵始动。”巫咸曰：“荧惑守尾，天下大饥，人相食；一曰留十日，后忌。”巫咸曰：“荧惑守尾，下凌上，君弱臣强，奸臣贼子谋弑其主，人民多死丧。”又曰：“后宫干政。”又曰：“以十月守尾中央，六十日天下发兵，车骑行，守端三十日，发士卒。”又占曰：“荧惑守尾，人君为忧，大臣作乱者，反逆从大将家起，期二十日。”郗萌曰：“荧惑守尾，天下称兵。”又占曰：“荧惑守尾，二十日，宫中匿谋，嫔妾有谗后者；一曰满二日，光明相及，为女主。”《荆州占》曰：“荧惑守九江，赤地千里，人民浪亡，谷贵三倍，药草再倍，布贵。臣有毒弑其君，大臣反守尾，宫中匿谋，后妾相妒，三公九卿奸，大将有反。”《玄冥占》曰：“荧惑守尾，后宫有相害者，期百二十日。”又曰：“荧惑守尾，舟船相望。”郗萌曰：“荧惑守尾、箕，九卿当之，期二十日。”《春秋纬》曰：“荧惑逆行守尾，久者有兵起，车骑聚于道，大臣宫人为乱。国易政。”郗萌曰：“荧惑犯守尾，为女主夫人妃后恶之。”又占曰：“荧惑留逆犯守乘凌尾，皇后有以珠玉簪珥惑天子者，诬谗大起，后相贵臣诛，宫人出走，兵起宫门。”
　　
　　荧惑犯箕七
　　
　　《春秋纬》曰：“荧惑犯箕，女主、宫人有忧。”郗萌曰：“荧惑惑犯箕，天下国相击，男不得耕，女不得织，牛马大死。”《春秋纬》曰：“荧惑入箕，主失位。”又曰：“天下大乱，兵起。”（案《宋书天文志》曰：晋永康元年八月，荧惑入箕，明年赵王纂位，改元年，寻为大兵所灭。）石氏曰：“荧惑入箕，箕中一星，民莫处其室；养者，星在箕南；旱在箕北；有年在箕踵者，岁熟。”巫咸曰：“荧惑入箕中，伺其出日而数之；期二十日，兵发；伺始入处之率，一日期十日，军罢。”《荆州占》曰：“荧惑入箕，盗大起，多斗死者，岁不熟。”又占曰：“荧惑入箕，后族有口舌事，期六月；入箕中，仓粟出。”石氏曰：“荧惑出箕，谷大贵，天下大旱，饥死。”郗萌曰：“荧惑出天梁，守箕，大赦。”又占曰：“荧惑逆行箕，失火，诸侯相谋。”《春秋图》曰：“荧惑之箕，有小赦。”郗萌曰：“荧惑舍箕，用事者坐之。”又占曰：“荧惑舍司空，三十日，牛车大出，马牛大死，刍大贵；又曰留守箕，后宫干政，若有忧；又曰臣下淫乱。”又占曰：“荧惑出入留舍箕，天下有兵事，君臣属骑相速，吏民相攻，其国失地二百里；又曰禾豆不成。”《黄帝占》曰：“荧惑守箕左，岁恶，天下劳。”又占曰：“荧惑守箕，燕王有疾；一曰内变。”《文曜钩》曰：“荧惑守箕，主恐；又曰人民饥糟糠；又曰其国更市。”又占曰：“荧惑守箕，天下分离，臣子谋，咎在人主自恣。”《孝经纬》曰：“荧惑守箕，多土功事，小旱；雨泽霜露不时，岁为中。”《荆州占》曰：“荧惑十月守箕，天下大赦；守箕前，其国恶；守后，籴贵三倍。”石氏曰：“荧惑守箕主恶。”《海中占》曰：“荧惑守箕，大旱。”《海中占》曰：“荧惑以十月守箕，名曰火入水，万民饥死，谷价五倍，天下大赦。”郗萌曰：“荧惑守箕，贵臣乱其国，主有淫事；一曰攻急。”又占曰：“荧惑守箕，贵人多病死；一曰主恐；又曰地动；守三月，彗星出。”又占曰：“荧惑守箕，岁水。”又占曰：“荧惑守箕、若留止箕口中，兵起，有兵罢。”《荆州占》曰：“荧惑守箕，有大淫事，九卿当之，若狐狢有忧。”《黄帝占》曰：荧惑守箕中守之，天下兵起，吏民相攻，士卒半死，人民流亡，不居其乡，其国失地。”巫咸曰：“荧惑守箕，去复还守之，贵臣有诛乱主者。国有土功之急，贵人多死，大水万里，泽为海，桥梁不通。”郗萌曰：“荧惑入箕中，若守箕，宫中口舌之事；仓谷出，三月、六月。”又占曰：“荧惑守箕，去复还守之，天下饥，期不出三年中。”《荆州占》曰：“荧惑入箕守之，若犯乘箕，牛马多疾，北夷来降。” 
　　
　　 
　　
　　开元占经　卷三十二
　　
　　荧惑占三
　　
　　荧惑犯北方七宿
　　
　　荧惑犯南斗一
　　
　　石氏曰：“荧惑犯南斗，为赦；又曰破军杀将。”《海中占》曰：“荧惑犯南斗，且有反臣，道路不通，丞相有事。”（案司马彪《天文志》曰：孝顺永和二年八月庚子，荧惑犯南斗，明年五月，吴郡太守羊珍等起兵反，杀吏民，烧宫室，太守王衡拒杀珍等，又江贼蔡伯流等数百人，攻庐陵、九江、烧灭城郭，杀都尉。）《圣洽符》曰：“荧惑入南斗口，将相有谋反者。”石氏曰：“荧惑入南斗，三月，吴王死；二月，王后死；一月，相死。不死出走；又曰大国之臣，外内谋大乱。”（案《宋书天文志》曰：吴王赤鸟十三年五月，荧惑北至，逆行入南斗，犯魁第二星而东，大元二年月权薨，是时王陵谋立楚王彪。晋太安二年正月，荧惑入南斗，七月右卫将军陈纁率众奉帝伐成都王，大军败绩，兵逼乘舆。九月王又攻成都王于邺，邺兵溃，成都由是衰亡，帝还洛，张方又胁如长安，时天下盗贼群起，张昌尤甚。）甘氏曰：“荧惑入南斗中，国大乱，兵大起。”（司马彪《天文志》曰：孝顺嘉平元年十月，荧惑入南斗中，其十一月，会稽贼诈昭聚众，自称大将军，昭父坐为越王，攻破郡县也。）荧惑入南斗口中，大臣反被诛者，若将相出走。”郗萌曰：“荧惑入南斗，国饥；荧惑入南斗口中，立太子；期不出百二十日。荧惑入南斗，天下受爵禄，期六十日；若九十日荧惑逆行，三芒，入斗口中，必有亡国，死主。”《玉历》曰：“逆行，角，入斗口中，必有大丧。”郗萌曰：“荧惑行南斗，有土功事。”《海中占》曰：“荧惑逆行南斗，怒动大明，天下大惊。”郗萌曰：“荧惑过南斗，出斗上，行疾，天子忧，出斗下，行疾，臣有忧。”《春秋纬》曰：“荧惑入南斗，先潦、后大旱。”郗萌曰：“荧惑留南斗，无功者赏。”甘氏曰：“荧惑舍南斗之西，木果不实。”《海中占》曰：“荧惑舍南斗，环绕成钩已，大尉、上卿、宰相死。”郗萌曰：“荧惑舍南斗之东，天下大战，一曰守三十日，若君忧。”《玉历》曰：“荧惑出、入、留、舍斗魁之中，五日不下，天下有兵将；军国易政，改元；不出一年，有兵事。”《黄帝占》曰：“荧惑守南斗百日，五谷出，妇女转漕，若有诸侯客来见天子者。荧惑守南斗，籴贵；又曰七日以上，太子疾；十二日以上，庶子当之；又曰去复还守之，吴越有忧，期不出三年。”《河图》曰：“荧惑守南斗，宰相坐之，有兵罢。荧惑逆行，守南斗，山崩；又曰兵车合，国君为帅。”石氏曰：“荧惑守南斗，百二日，大赦。”巫咸曰：“荧惑入南斗，若留守，所守之国当诛。”《五行传》曰：“荧惑与斗，晨出东方，因留守斗，其国绝嗣。”（《汉书》景帝元年七月丙戍、荧惑在斗，晨出东方，留守斗。后三年，吴王濞率七国举反、汉太尉周亚夫败之，灭国之应。）荧惑守南斗，为乱、为贼、为丧、为兵，守之久，其国绝嗣。”（汉武帝元鼎中，荧惑守南斗，是时南越王赵婴齐、将入朝汉，其相吕嘉不愿内属，乃杀其王及王太后，举兵反汉，遣六将军将兵诛之，遂灭其国，置交州为七郡也。）《海中占》曰：“荧惑守南斗、旱、多火灾。”郗萌曰：“荧惑守南斗，留二十日，大人忧；守三十日，有德令。”郗萌曰：“荧惑以十月守南斗三十日，民介胄不出，一百日，其国有亡兵。荧惑守南斗，有内变，期一年。荧惑守南斗，地动；婴儿多疾死，关梁不通；留二十日以上出复；大人忧，期五月。”陈卓曰：“荧惑守南斗，五谷不成，期百二十日；又曰荧惑守南斗，且有废臣，天下大乱，道路不通；一曰上官吏死。”
　　
　　荧惑犯牵牛二
　　
　　郗萌曰：“荧惑犯牵牛，其国之君，必有外其大臣。”陈卓曰：“荧惑犯牵牛，臣谋主。”石氏曰：“荧惑入牵牛中四月，越主死。”巫咸曰：“荧惑入牵牛，籴大贵。”《二十八宿山经注》曰：“荧惑入留牵牛，三日不出，越王为强兵所逐。”陈卓曰：“荧惑入牵牛三月，若四月，齐王死；一曰晋王当之。”郗萌曰：“荧惑乘牵牛，为天下有大水起，谷贵，人相弃于道。”《挺辅占》曰：“牵牛为令天下者，荧惑居阳，则喜；居阴，则忧。”《海中占》曰：“荧惑出入留舍牵牛，春旱、秋水；一曰关梁不通。”齐伯曰：“荧惑出入留舍牵牛，三十日不下，薪蒿有急，牛且大贵；进行十度以上，至三十度；不出百六十日，客兵来。”《黄帝占》曰：“荧惑守牵牛，民为乱，贵人多死。”石氏曰：“荧惑守牵牛，民饿，有自卖者。”巫咸曰：“荧惑守牵牛，为多火灾；又曰牛大疫，多有死者，灾非一国，牛贵十倍（石氏曰三倍），道无行牛；一曰当有税牛之役。”《海中占》曰：“荧惑守牵牛，为旱。荧惑守牵牛，有急行；又曰岁多雨露。”郗萌曰：“荧惑十月守牵牛，不十日，兵大起。荧惑守牵牛，若有杀畜产事。荧惑守牵牛，有牺牲之事；有反逆者从中起，有走军死将；期一年。”（案《宋书天文志》曰：晋成亲咸康元年六月乙亥火犯牵牛中央星，建元二年，征西将军庚亮薨。）《荆州占》曰：“荧惑入守牵牛三十日以上，人相食。”《北官候》曰：“荧惑守牵牛二十日以上，有反逆者，牛车用；期四十日，若七十日。”《圣洽符》曰：“荧惑入守牵牛，岁大水，津河不通，五谷大伤，其岁不中。”郗萌曰：“荧惑入牵牛中，出守牵牛之南，有大赦，期二十日。”《荆州占》曰：“荧惑以春二月、三月留牵牛相守者，刍蒿贵，至八月止。”又占曰：“荧惑犯守牛大星，臣谋主，诸侯将兵，大人忧之，其国乱，人民饥。”甘氏曰：“荧惑犯牵牛，留守之，有破军杀将。”《海中占》曰：“荧惑犯守牵牛，诸侯多疾。”
　　
　　荧惑犯须女三
　　
　　《帝览嬉》曰：“荧惑犯须女，若守之三十日不下，女主有病者，若府藏中有甲兵；十日不下，主后有死者，期百八十日。”石氏曰：“荧惑入须女中，旬，主后死。”郗萌曰：“荧惑入须女，留二十日，为天子受女之庆；近期三十日，远期四月。荧惑入须女，籴贵，石三百，人有自卖，不出县邑，有死者。荧惑入守，妃贵人女子多死者。”《荆州占》曰：“荧惑入须女，有帛贵，天子内美女；不然甲兵起。”郗萌曰：“荧惑出须女中，主也；出段女两傍，诸臣也；留为忧。”《春秋纬》曰：“荧惑之须女，不求女。”郗萌曰：“荧惑在须女，逆行至牛，复还女，倏去倏还，为千里无稼墙。”《河图》曰：“荧惑居须女阳，有吉；居阴，有忧。”郗萌曰：“荧惑舍须女，蚕不得。荧惑出入留舍须女，五十日不下，天下有民大恐，其国开库、出兵，加于吴越城。”荧惑留须女，有反逆者，徒女者诸夫人家起。”齐伯曰：“荧惑出入留须女，十日不下，刀剑大贵。”《黄帝占》曰：“荧惑以十二月守须女之西南，奸人入邑。守其北百日，有诸侯稼女绝国者。”《黄帝占》曰：“荧惑守须女，皇后疾，宫中有火灾。”《文曜钩》曰：“荧惑守须女，人主以媵为后，以妾为妻，若有献女者。”氏氏曰：“荧惑守须女，王者发布帛；守二十日、丝绵布帛大贵。”陈卓曰：“荧惑守须女，大人不安，五谷不登，民多病疾。”甘氏曰：“荧惑守须女，国饥、籴贵，民有自卖者。”巫咸曰：“荧惑守须女，邦有女子丧，主后也；又曰宫女有忧，牛角大贵。”郗萌曰：“荧惑守须女，后、夫人有忧，大人不安。荧惑守须女，女子为天下政；一曰女子为乱，法令更行；疾、无忧；国有稼女娶妇事，臣下衣服奢侈；守三十日，其君忧。荧惑守须女北，国大水，人民处木上。”《荆州占》曰：“荧惑守须女，色青，有女丧，宫女有忧；黑，女多死；黄白，吉。”《海中占》曰：“荧惑犯守须女，多妖祥，大臣当之。”《荆州占》曰：“荧惑守犯乘须女二十日，大人妇女有反逆者，从女起，若有女丧；其年籴三倍，人民多死。”陈卓曰：“荧惑留逆犯守乘凌须女，天子及大臣有变，必有奇令。”
　　
　　荧惑犯虚四
　　
　　《黄帝占》曰：“荧惑入虚东；一曰居其左右，君恐失火。”《荆州占》曰：“君有大事。”《文曜钩》曰：“荧惑入虚，咎中毁伤。”石氏曰：“荧惑入虚中三月，齐王死；入旬、相死；不死出走。”巫咸曰：“荧惑入虚中，伺其出日而数之，期三十日，为兵发，伺始入处之变，一曰期十日，军罢。”郗萌曰：“荧惑入虚，逐功臣，一曰牛车贵。”《荆州占》曰：“荧惑入虚，天下有变，诸侯有死者，有罢军破将，天下更政令，期一年。”陈卓曰：“荧惑在虚东，东藩旱；在虚南，楚地旱；在虚西，庐江旱；在虚北，辽东、辽西旱。”郗萌曰：“荧惑入虚成钩已；天下大乱，政急，大人忧，以战不胜；一曰有德令。”《春秋纬》曰：“荧惑留虚，有以丧徭。”郗萌曰：“荧惑留虚，群臣不尊敬祭祀，女主不谨。荧惑留虚三十日，其君臣忧。荧惑舍天，天府，天下喜，赐诸侯王。”又曰：“舍天府门中央，天下赦。”齐伯曰：“荧惑出入留舍虚之间，忧在齐，其国治城郭，兵来期不出十年中，败。”《黄帝占》曰：“荧惑守虚，赤地千里，人相食。荧惑守虚，大臣为乱，百姓多疾。”《圣洽符》曰：“荧惑守虚，百二十日以上，诸侯增土地，将有庆赐爵封者。”《春秋图》曰：“荧惑守虚，五谷大贵，吏民死解。”石氏曰：“荧惑守虚，将军及兵发起，天下更令。”（《晏子春秋》曰：荧惑守虚，期年不去，公问晏子曰：孰当之？晏子曰：齐当之，公不悦曰：天下大国十二，齐何以独当之？晏子曰：庐齐分野，且天下之殃，固于富强，为善不用，出政不行，贤人使远，谗人反昌、百姓疾怨，是以列舍无次，荧惑逆行。公曰可去乎？对曰：出冤聚之狱，使反田张；散百官之财，施之民矣；岩孤寡而敬老人，若能是者，恶可去，何独孽乎，公曰：善。行之三日，而荧惑迁。）郗萌曰：荧惑守虚、危，有土功事；九十日，天下乱，岁大饥。”甘氏曰：“荧惑守危，以人民为变，天下大水。”郗萌曰：“荧惑守危，以民流多死；一曰女子多死。”《玉历》曰：“荧惑守危，以水火入，多疾疫，若有土功，修治陵庙，期不出年。”《黄帝占》曰：“荧惑入虚而犯守之，天子自将兵，流血满野，必有死国，死王，期三年。”郗萌曰：“荧惑犯守虚，有土功之事；一曰合于虚，土功当举。”石氏曰：“荧惑犯守虚，天下有变更令者；百姓多疾，岁旱，不熟，赤地千里，谷籴踊贵，菽粟三倍。”（《荆州占》曰：十倍。）
　　
　　荧惑犯危五
　　
　　《荆州占》曰：“荧惑犯危，天下大乱。”《黄帝占》曰：“荧惑入危，大赦天下。”石氏曰：“荧惑入危，贼臣起。荧惑入危中三月，齐王死；不死出走。”郗萌曰：“荧惑入危中，天下有变更之令；又曰入天府，天子临府事。”《黄帝占》曰：“荧惑入危，越会亡。”郗萌曰：“荧惑逆行危，其君简祭祀。荧惑入危，留之；以过复还，留之；大人当之。荧惑留危，群臣不敬宗祀。荧惑舍天府，天子赐诸候王；舍门中，天下赦。荧惑出入舍危，其国缮城郭，而起兵。”巫咸曰：“荧惑出入留舍危，国中大乱，吏民相攻。荧惑守危，大国有忧，人民为变国易政，不出其年；天下大疾，死者不葬。荧惑守危，国为政者。”《黄帝占》曰：“荧惑守危，大臣为乱。”《文曜钩》曰：“荧惑守危，民多疾疫，岁旱不熟，天下大饥，兵起。”《海中占》曰：“荧惑守危，春旱，秋多水灾。”郗萌曰：“荧惑守危，大人变常。荧惑守危，宾客有事，死。荧惑守危，宫地震裂。荧惑守危，为大人盖屋事。”《荆州占》曰：“荧惑守危，南方有兵；诸侯有死者，库室有缮者。”陈卓曰：“荧惑守危，宫多火灾。”《北官候》曰：“荧惑守危，有土功，饥兵起。诸候相谋。”石氏曰：“荧惑守危，守之三十日不下，有立宫庙哭泣之事；六十日不下，国易政。”《荆州占》曰：“荧惑入危，乘守二十日，若九十日；东方兵起，国有死者，岁旱不熟，籴十倍，民食草木，嫁妻卖子，牛羊倍价。荧惑乘危，天下大乱。”《北官候》曰：“荧惑入危，留守三十日，若九十日；天下易政，咎以入日占。”《黄帝占》曰：“荧惑入危，诸侯王谋，大兵起，天下易变；若有土功；守上星，为人民死；守中星、诸侯死；守下星，大臣死；期百八十日。”郗萌曰：“荧惑守坟墓，为人主有哭泣声。”
　　
　　荧惑犯营室六
　　
　　郗萌曰：“荧惑犯营室者，犯阳，为阳有急犯阴，为阴有急。”石氏曰：“荧惑犯营室，以贱人为役。荧惑入营室中，入三月，卫君死；入五月，相死；不死出走。”《荆州占》曰：“荧惑犯乘营室，诸侯相攻，大战，籴倍。”甘氏曰：“荧惑入营室，大臣匿谋。”巫咸曰：“荧惑入营室，臣伐主，一曰有兵，兵罢。”郗萌曰：“荧惑入营室壁中，有恶谋。荧惑入营室中，贼臣起，非盗乃客，期六十日。”《荆州占》曰：“荧惑入营室，齐国有兵，诸侯若民多死，岁不收，期十月。”《圣洽符》曰：“荧惑入营室，齐国有兵，诸侯若民多死，岁不收，期十月。”《圣洽符》曰：“荧惑逆行营室，成钩己，天子失宫殿，大臣为乱，兵大起。”石氏曰：“荧惑逆行营室，环绕之，三十日有破国；六十日不下，有崩王，吴太子死；期一年，中二年，远三年。”石氏曰：“荧惑逆行，以犯营室，臣谋兵起。”《河图》曰：“荧惑居营室，两军相据当相和；不相合，有殃罚。”《荆州占》曰：“荧惑经营室中，诸候兵相谋。”《洛书》曰：“荧惑入营室，留守之，大人有忧，臣有阴欲杀主者；后宫有大变，期不出年。”《黄帝占》曰：“荧惑入营室中，天子宫也；留二十日已上，天子恶之。”郗萌曰：“天子失位也。期不出十月中，其经之大臣伐主。”《海中占》曰：“荧惑入营室，留二十日，天子死，守其南，赤色怒，赤而环之成钩己，乃有咎，不然，无咎，必察喜怒，以决吉凶。”《元命包》曰：“荧惑守营室，群妃斗。”《文曜钩》曰：“荧惑守营室，专于妻妃。”石氏曰：“荧惑守营室，天子为军，自守王者，有水灾，籴贵。”又曰：“守三月，王者崩，及立王。”甘氏曰：“荧惑守营室，客烧主人；将军凶，不有诛，必有逆兵；主将去之，有祸；又曰人民为变；守之三十日以上，天子死。”巫咸曰：“荧惑守营室，旱，五谷不成，多火灾。”《海中占》曰：“荧惑守营室，人民疾疫，多死亡。”郗萌曰：“荧惑守营室，人君攻宫室，为土功事；又曰以正月守营室，三月；若五月，有大旱之灾，天下大饥。”石氏曰：“荧惑入，若守天宫四十日，诸候转粟千里，各虚。”《文曜钩》曰：“荧惑入守犯营室，以内淫近色，及天殃，皆不以命终，王者恶之。”郗萌曰：“荧惑犯守营室中，皆有土功事。”《黄帝占》曰：“荧惑守离宫正东，为父，守正西，为母；守正北，为妻，守正南，为子；守舍星，为身；其焰赫赫，其国离易；期三年、远五年，兵起。”
　　
　　荧惑犯东壁七
　　
　　《春秋图》曰：“荧惑入东壁，百九十日，且服劳。”《文曜钩》曰：“荧惑入东壁，大臣为谋，人主自将兵，贼臣内起，天子以兵自守。”石氏曰：“荧惑入东壁中三月，卫君死；入五月，相死；不死出走。”甘氏曰：“荧惑入东壁，有匿谋。”郗萌曰：“荧惑入东壁，九州当之。甲乙日入东方，有咎，丙丁日入南，有咎；戊已日入中央，有咎；庚辛日入西方，有咎，壬癸日入并方，有咎。荧惑入东壁，民疾。”《荆州占》曰：“荧惑入东壁，大臣有谋杀者。”《北官候》曰：“荧惑入东壁，天下以食为忧。”《海中占》曰：“赤星入营室、东壁，大臣凌主。”《河图》曰：“荧惑入东壁，两军相据，当相和；不相和，有殃罚。”郗萌曰：“荧惑出入留舍东壁，三十日不下，五谷贵，民流亡，不居其乡；六十日不下，兵至其国。”《黄帝占》曰：“荧惑守东壁，言政事者诛，术士不相隐藏，内外相谮以相胜，正三军，亦大起兵。”巫咸曰：“荧惑入东壁，岁不熟，万物不成。”《海中占》曰：“荧惑守室壁，宫失火，一曰旱，五谷不成；一曰兵民多死。”郗萌曰：“荧惑守东壁，为天下兵起，一曰伏兵起；又曰大人卫守，又为多水，若岁晚水，或西方有忧。荧惑守东壁三十日，其君忧；二十日，大赦。荧惑守东壁，为有土功事。荧惑守东壁，其光润泽，大吉，荧惑守东壁三十日不下，三年兵起。”《荆州占》曰：“荧惑守东壁，人主自将兵，籴石至千；又曰文章者伤。”郗萌曰：“荧惑守东壁，诸侯相谋。”陈卓曰：“荧惑守东壁，王者大灾。”《北官候》曰：“荧惑守东壁，守其南，主后死；过其西，天子死；守其北，诸侯死；守其东，大人自将兵。荧惑守东壁，臣下不明。”巫咸曰：“荧惑入东壁，留守之，有土功。”郗萌曰：“荧惑留守东壁，臣下弄法；二十日以上，贼臣起，期十月。”《荆州占》曰：“荧惑逆行，守乘壁，女王自恐；一曰民多疾。”齐伯曰：“荧惑逆行，守东壁，成钩己，有大兵加于卫，其国无以待之；若三月不下，卫王死，不则出走。” 
　　
　　 
　　
　　开元占经　卷三十三
　　
　　荧惑占四
　　
　　荧惑犯西方七宿
　　
　　荧惑犯奎一
　　
　　《黄帝占》曰：“荧惑入奎中，民多疾。又曰：“乱臣弑其主。”《文曜钩》曰：“荧惑入奎，主偏阿诛，不决。”石氏曰：“荧惑入奎中，三月，鲁主死及国相死；不死出走。”《北官候》曰：“荧惑入奎，成勾巳及环绕之，天子灾宫殿，期六月。”《海中占》曰：“荧惑润泽出奎，有喜令；其变色入奎，有伪令；来者若出奎，有伪令，出使者。”巫咸曰：“荧惑从娄逆行至奎，有兵起。”甘氏曰：“荧惑入奎，环绕之，三十日，相死；三月不行，其国王死；不死，出走，期三年。”石氏曰：“荧惑入奎，留二十日以上，大臣有匿谋，若国有伏贼，期八十日，若九月。”郗萌曰：“荧惑留奎，臣不专权；一曰霸者争言。”《孝经章句》曰：“荧惑舍奎，有兵起，其民有自卖于县邑者，岁为下。”齐伯曰：“荧惑出入留舍奎，天下且争言者，不且有伏士出者，其国兵至，加于鲁之城，其国无以得之。”《黄帝占》曰：“荧惑守奎，农夫不得耕。”《春秋图》曰：“荧惑守奎，天下有叛者。”《感精符》曰：“荧惑守奎，库兵当起，车骑用，国有死君，岁多狱事。”石氏曰：“荧惑守奎，兵起，北夷侵边；一曰粟有补于民。”甘氏曰：“荧惑至奎，其国相谮，天下怀忧，父子不相信，君隔臣蔽；又曰民多疾。荧惑守奎，摇动、进退，为赦；又曰天下有水，民多死。”巫咸曰：“荧惑守奎，天下大水。”《海中占》曰：“荧惑守奎，其国坐之，三十日不下，其君忧。”郗萌曰：“荧惑守奎，多狱：关梁不通；又曰女淫。荧惑以二月守奎，百日多出盗；又曰女子多乳死者。荧惑守奎，为沟渎事；一曰有水事。”《荆州占》曰：“荧惑守奎，为王者忧；一曰大人当之。荧惑守奎，兵起，车骑满野，贵人多病，若有死者，菽粟贵；一曰岁大熟。”《西官候》曰：“荧惑守奎，二十日以上，大臣有谋；国有兵，若有死王，兵加于鲁国之地，期一年。荧惑守奎，其国诸贵为孽，国有大贼，谋在近臣；近期三月，远期九月。荧惑守奎，兵官当之，期百二十日。”又曰：“荧惑以二月守奎，多盗贼，来二千石，多调役之事。”石氏曰：“荧惑守奎，色正明、留二十日以上，下有兵。”《荆州占》曰：“荧惑逆行，守奎，女子多暴死。”
　　
　　荧惑犯娄二
　　
　　石氏曰：“荧惑入娄中三月，鲁主死；入旬，相死，不死出走。荧惑入娄而守之，天下有聚众，兵大起，车骑用，必有死君、走相，天下不熟，饥非一国；若山林有大盗，路不通；期一年，远二年。”甘氏曰：“荧惑入娄，国有兵，人民多死。”《荆州占》曰：“荧惑入娄，天下有聚众，晚期四十日，远期二百四十日，兵大起，车骑用。”《西官候》曰：“荧惑起芒角而入娄，国且有焚烧仓库之灾。”石氏曰：“荧惑逆行入娄，成勾巳，国有焚烧仓廪库之灾；若逆行至奎，大兵起，臣谋者，将军为成，期不出年。”《荆州占》曰：“荧惑留娄，狱多奸。”郗萌曰：“荧惑出入留舍娄中守之，色赤而光明，胡人为凶。”《齐伯五星占》曰：“荧惑出入留舍娄，其国必有名者死。”石氏曰：“荧惑守娄，即库兵动，民多死。荧惑守娄，为有白衣之会。”甘氏曰：“荧惑守娄，有大臣不当其位，损常制乱政者；又日有水殃民，多疾。”巫咸曰：“荧惑守娄中，民病，民病，大水，金银贵。荧惑守娄，旱，为多火灾，五谷贵。”郗萌曰：“荧惑守娄，有兵，北夷侵边，道不通；又曰关梁不通，霸者争立；又曰大赦天下；又曰北主死；又曰牛多死，牛大贵。荧惑以二月守娄百日，多山盗；一曰女多乳死。荧惑守娄之南，大赦。”《荆州占》曰：“荧惑守娄，岁大饥，若收财物。”陈卓曰：“荧惑守娄，二十日以上，宫中大臣死，期八十日。”《玉历》曰：“荧惑守奎、娄，有名人死，民多疾。”《百二十占》曰：“荧惑守娄，车骑发，有死军；一日贵人当狱事。”《海中占》曰：“荧惑入若守娄，天子受贺，期三十日，远八月。”郗萌曰：“荧惑入守娄，其国坐之，一曰守三十日，其君忧。”
　　
　　荧惑犯胃三
　　
　　郗萌曰：“荧惑犯胃，为天下谷无实，以食为忧。荧惑犯胃，为国有暴兵伐中国者。”石氏曰：“荧惑入胃，主死；入三旬，王后死。”甘氏后：“荧惑入胃，二十日，天下有兵乱，仓粟出。”郗萌曰：“荧惑入天府，法令更。”《荆州占》曰：“荧惑入胃，国有匿谋，其事不行。荧惑以三月入胃，进退犯凌百日以上，天下仓廪不实，国有大兵，流血千里。”《二十八宿山经》曰：“荧惑黄黑绕环胃、昴、毕，忧多疾死。”《春秋图》曰：“荧惑之胃，贱人当有封者。”石氏曰：“荧惑舍于胃，天下大饥，有转粟之令。”《黄帝占》曰：“荧惑守胃，籴大贵。”《河图》曰：“荧惑守胃，其年旱，饥民多疫疾，仓粟不出。”《文曜钩》曰：“荧惑守胃，其国贵人戮死，贱人当贵；一曰大人有入牢狱者。”石氏曰：“荧惑守胃，其年旱饥，民多疾，王者行仁，则大吉。（甘氏曰：王者行仁，则荧惑去也。）以火克金，以仁教义，天下无咎。荧惑守胃，天下藏府有火灾。”甘氏曰：“荧惑守胃，有水殃。”《海中占》曰：“荧惑守胃，三十日，其君忧。”郗萌曰：“荧惑守胃，大臣不爱百，一曰牢狱空。”《荆州占》曰：“荧惑守胃，铜贵。”《西官候》曰：“荧惑守胃，若其中星众者，则粟聚；星少，粟散。”石氏曰：“荧惑入胃而守之，三十日不下，赵地大急，人民半死，大兵起，客军败，主人胜，期不出一年。”巫咸曰：“荧惑入，若守胃，东出、民扰。”郗萌曰：“荧惑入，若守胃，牛疾。荧惑入，或守胃，若天仓，四十日旱。”陈卓曰：“荧惑入犯守胃，贵人有死者；若贵人子系狱。”《圣洽符》曰：“荧惑逆行守胃，天下有急兵，人民饥，仓廪用，有赋敛之忧，若有火灾。”
　　
　　荧惑犯昴四
　　
　　巫咸曰：“荧惑犯昴，若入之，中国有边警；匈奴大出，四夷兵起，国有忧。”（案《晋书天文志》曰：晋成帝咸和六年十一月，荧惑守胃、昴，八年七月，石勒死，石虎自立，多所残灭，是时虽勒、虎僭号，而其强帝占昴，不关太微，紫微宫。）《文曜钩》曰：“充法律，荧惑入昴，天子有急令。”郗萌曰：“荧惑入昴，天下大安，无兵，有兵亦罢；四月、五月大赦，近期十五日，远期三十日，赦；又曰不可为害；一日贵人多戮死。”巫咸曰：“荧惑入昴、毕中，一入一出，即有大兵，可立而待。”郗萌曰：“荧惑逆行入昴，成勾巳，天下大赦，期八十日。”《洛书》曰：“荧惑入昴，二十日不下，国有大众，甲兵大起，将军有出者；（巫咸曰：期六十日，远六月。）岁大，人饥。”《海中占》曰：“荧惑入昴，留二十日以上，牛马多疾。”郗萌曰：“荧惑留昴，典吏多为奸者。”甘氏曰：“荧惑舍昴，天下多大贼。”郗萌曰：“荧惑舍昴，天下多赋敛。”巫咸曰：“荧惑出入留昴，赤色而光，因犯以行，边地多警，不出三月，军起，在其西北八百里。”《齐伯占》曰：“荧惑出入留舍犯昴，多有立屋室，且有兵。”《黄帝占》曰：“荧惑以春三月守昴，夏旱；夏守，秋旱；秋守，冬旱；冬守、春旱。荧惑守天狱，赦。”《河图》曰：“君苛政扰，民苦其诛，愁气布，则荧惑守昴，六月大怪。”《孝经章句》曰：“荧惑守昴，天下多狱，其政烦，雨泽不时，岁为中。”巫咸曰：“火犯守昴，四夷兵起。”甘氏曰：“荧惑守昴，无罪者诛。”（案《石虎列传》曰：十一年冬，荧惑守昴五十余日，不移，太史令赵揽奏：昴、赵分也，荧惑舍留分，其王恶之，宜以朝宠贵大臣姓王者当之，虎于是假以他罪诛中书王浚，欲以消咎，于是议者进以宋景三吐仁君之言，荧惑退舍，夫修短分定，命不可延，而杀人求福，不亦悖乎。）巫咸曰：“荧惑守昴，天下多火灾，万物不成，人民疾，多死。”《海中占》曰：“荧惑守昴，边境不宁。荧惑守昴，忧在大人。”郗萌曰：“荧惑守昴，大人为乱，天下谋主，大将出反，国政不安；一曰多狱事，大将有囚者；又曰地裂山崩；又曰守一二日，相死；火以夏三月守昂，至秋籴贵。荧惑守昴，男子有急；一曰女子有急。荧惑守昴，当有津河发事。荧惑以二月守昴百日，其国有流民。”《荆州占》曰：“荧惑守昴东，齐越负兵；守其南，荆宋负兵；守其西，秦郑负兵；守其北，燕赵负兵。荧惑守昴星，色大而黄，马牛贵。”《西官候》曰：“荧惑守昴，兔多死，春三月旱，牛马皆死。荧惑守昴，大将有外出者，若忧，旱；野有流血，大将死，士卒病。”《百二十占》曰：“荧惑守昴，且有急令，诸侯谋，道不通，阳为中国，阴为四夷，若阴图有忧。”石氏曰：“荧惑若以三月守昴，皆百二十日，其国有白衣之聚。”巫咸曰：“荧惑守昴，以去后反守之，有臣为天子破匈奴者，期三年。”《荆州占》曰：“荧惑若守昴北，主突厥王死。”（《宋书天文志》曰：晋成帝咸和八年七月，火入昴，是月石勒死。）《春秋图》曰：“荧惑经昴毕之间，而守之三十日不出，即马踊其足，群凶相续，妇儿哀哭，无所止属，民食不足，人相食。”《西官候》曰：“荧惑犯守昴中，民疾病；一日赦狱，讼疑出囚。”郗萌曰：“荧惑中犯乘守昴，兵北征匈奴；又曰为天下有祸；一曰逆臣为乱。”
　　
　　荧惑犯毕五
　　
　　《黄帝占》曰：“荧惑犯毕右角，大战；犯毕左角，小战。荧惑犯毕出其北，为阴国有忧；出其南，阳国有忧。”《海中占》曰：“荧惑犯毕，国有畋猎之事。”《黄帝占》曰：“荧惑入毕中，国君有卫守。”《文曜钩》曰：“荧惑入毕而出之，有赦令；一曰有德令，爵禄之事，期一百八十日。”巫咸曰：“荧惑入毕，将相忧；一曰国相乱。荧惑入毕中，各伺其出日而数之，二日期二十日，为兵发；伺如入处之率，一日期十日，军罢。”郗萌曰：“荧惑入毕中，有女主丧。荧惑入毕中，有大赦令，期十五日，若三十日将若相忧，若其国有白衣之聚，期不出一年。荧惑入毕，为忧兵，其国易主。”《玉历》曰：“荧惑入毕，将相有咎。”郗萌曰：“荧惑出毕中央，主也；出旁，臣也；其行徐，忧；其行疾，无故。”石氏曰：“荧惑出毕阳、则旱；出阴，则水；为政令不行。”《五行传》曰：“荧惑行毕至昴，为死丧。”（案汉文帝七年，荧惑东行，行毕阳，还毕东北、西而逆行至昴南，而东行。后四年，赵王与七国谋反，北连匈奴，诛死之应。）《河图》曰：“荧惑在毕，毕天空也，不可为人客，为人客者殃罚。”《春秋纬》曰：“荧惑在毕，有德令。”郗萌曰：“荧惑与毕合，并光，主必亡。荧惑留毕昴间，天下道路塞，关梁不通。荧惑入毕中，留二十日以上，兵起，期四十日，若三月。”《西官候》曰：“荧惑留毕，臣猎不当。”甘氏曰：“荧惑舍毕，其国多枉刑。”郗萌曰：“荧惑舍毕口六十日，贵人诛死；一日贵臣有夷族者；一曰贵臣有饿死者。荧惑舍毕之口，其国灭无后。荧惑舍毕，辅太子，奉蕃国。荧惑入舍毕，边有兵。荧惑出入舍留毕左右，明年小旱；又曰明年天下有失地之君。”齐伯曰：“荧惑出留舍毕中，军起三年；若居其左右，兵起其野，禾豆不入，岁小旱，必有失土之君。”《春秋纬》曰：“荧惑守毕口，即马驰人走，天下有急兵，国有败伤，人民流亡。”《文曜钩》曰：“畋猎不时，荧惑逆守毕。”《甄曜度》曰：“荧惑守毕，将相有忧白衣之会。”（郗萌曰：“期在岁中。”案《宋书天文志》曰：荧惑守毕，占曰：万民饥，后大官多丧，公主薨亡、天子举哀，相继岁大旱，民饥。）石氏曰：“荧惑守毕，天子虐，国多枉刑。”甘氏曰：“荧惑守毕，边兵大惊，侵凌中国，仓谷出，又曰敌兵起。”郗萌曰：“荧惑守毕，不出二十日，若三十日大赦；一曰成勾已，赦；一曰环绕之，赦。荧惑守毕，有亡国；又曰天下多盗；一曰大帅将兵，期二十日，邑驱掠。荧惑守毕，太岁子午卯酉有兵。荧惑守毕，三十日，其君忧；若以四月守毕踵，大人忧之。”石氏曰：“荧惑守毕，有大兵，大师为乱。”郗萌曰：“荧惑以四月守毕百日，匈奴有降王；三十日，男子有赍爵命，若有赦令。荧惑入毕，已去复还守之，诸侯女子贵臣有诛者，期不出三年。”《荆州占》曰：“荧惑守毕，有走君。荧惑守毕踵，人民骇走，去家千里，儿妇啼哭，无所触抵；留一月，大兵连薄，留二月，二年战；留三月，三年战；三月以上，易政。荧惑入毕，去复还守之，有吏臣为天子破匈奴者，期三年。荧惑逆守毕，兵大起，马顿蹄，牛运其角，妇儿碌碌、无所止属；万民去其处，饥于菽粟，人相食，若其国下不安。其留二十日以上，贵人当有掠者，期七十日，越地凶。”《河图》曰：“荧惑入毕，留守之六十日不下，有女主之丧，大臣诸侯相谋，边兵起，若有战，期一年。”陈卓曰：“荧惑犯附耳，为兵起，若将相有丧忧，不即免退。”
　　
　　荧惑犯觜觽六
　　
　　石氏曰：“荧惑犯觜觽，其国兵起，天下动移。”甘氏曰：“荧惑入觜中，天下有善政。”郗萌曰：“荧惑入觜觽，伺其出日而数之，期二十日，兵发，伺始入处之率，一日期十日，军罢。”甘氏曰：“荧惑出觜觽间，天下乱；西方大得，东方大失。”（《西官候》曰：东方吉，西方凶。）《春秋图》曰：“荧惑之觜觽，大臣且有忧。”石氏曰：“荧惑以觜觽合赵，相死。”郗萌曰：“荧惑以觜觽合；无光，主必亡。”《荆州占》曰：“荧惑守觜觽，诛罢不行。荧惑出入留舍觜觽，君臣将兵。”《黄帝占》曰：“荧惑守觜觽，将军反，天子之军破，牛马有急行。”《黄帝占》曰：“荧惑守觜觽、参、国有丧，期六十日，若籴贵。”《文曜钩》曰：“逐功臣；荧惑守觜、参。”石氏曰：“荧惑守觜觽、西方客动，侵地欲为；君王崇礼以制义，则国安；一曰西羌兵起。荧惑守觜觽，君臣和同。”甘氏曰：“荧惑守觜觽，万物不生，天下愁悲。”巫咸曰：“荧惑守觜觽，旱，多大灾，五谷不成，天子不可动兵。“巫咸曰：“荧惑守觜觽，有石堕其野者，一曰有怪石，以入日占何国。荧惑守觜觽，谷贵；入之，石二百；不入，石一百。”《海中占》曰：“荧惑守觜觽，其国有忧。”郗萌曰：“荧惑守觜觽、参，弃法律；又曰小民多伤。荧惑犯守觜觽，不出三十日，有兵。荧惑守觜觽，国易政，天下多不孝子，父子相斗，铁器贵，一曰禾贵。”《西官候》曰：“荧惑守虎首，一日为十日以上，天下兵起，斧钺用。”齐伯曰：“荧惑守觜觽，害国之君，将兵入于秦之域矣，六畜大疫，山谷尽空。”《春秋图》曰：“荧惑守觜觽，有兵起，将为乱、若有急令，天下斧钺在用，不出百八十日。”《黄帝占》曰：“荧惑守觜觽，野多反者，斧钺用。”郗萌曰：“荧惑守觜觽而守之，六十日，其国有丧，大臣有诛，被逐者；万物不生，天下饥，谷大贵。”
　　
　　荧惑犯参七
　　
　　《黄帝占》曰：“荧惑犯参，有大将反者；兵大连精，四方相射，王者不安，转徙宫室。”石氏曰：“荧惑犯参左肩，大战；星角明大，天下之兵卒起而强；微细，天下兵弱。”《说题辞》曰：“荧惑入参，主威下，国废。”《文曜钩》曰：“荧惑入伐，有兵战，守之五日以上，大将死。”郗萌曰：“荧惑入参若伐，天子忧市；一曰君失市。”《春秋纬》曰：“荧惑逆入参，成勾巳，天下大乱，天子失度，大人忧；若环绕之，王命恶，若有大丧，期一年，远三年。”《荆州占》曰：“荧惑逆入参，必有一国之君饿，若戮死者。”《春秋图》曰：“荧惑入参，将有忧。”郗萌曰：“荧惑南至参，将必有下狱者。”甘氏曰：“荧惑舍伐，不出三旬，大赦。”郗萌曰：“荧惑宿参若伐，直横者为有反臣中兵。荧惑入参一月，相死；二月，后死，三月，君死。”《西官候》曰：“荧惑入参，留二十日以上，兵战出；期七十二日，若十月，若有丧，小儿多伤。”郗萌曰：“荧惑逆行，若留止衡中，为兵军起。荧惑出入留舍参中，天子宫中兵起。”《黄帝占》曰：“荧惑守参多霜雹。”《河图》曰：“荧惑以四月守参，其国兵起，兵起宫中，战有功，若封侯者；五月守之，在人有忧下狱者。”《孝经章句》曰：“荧惑守参，兵大杀，千里之行，淮主亦惊，牛马多死，雨泽不时，岁为下。”石氏曰：“荧惑守参，大将军反，天子之军破，牛马急行，麦大贵，人相食。”甘氏曰：“荧惑守参，王者不安，徒宫室。”巫咸曰：“荧惑守参，有怪石堕其野，以入内占。荧惑守参，旱，多火灾，万物五谷不成，其国有忧。”《海中占》曰：“荧惑守伐五日，人主死。”郗萌曰：“荧惑守参足下五日，籴暴贱；二十日以上，籴大贱；三十日，有赦，一曰四月守参，三十日，赦。荧惑守参，为大人当之。”《荆州占》曰：“荧惑以四月守参，天下金贵。”郗萌曰：“荧惑守伐，百二十日成勾巳。若环绕之，大人恶之，若有忧，期六月。”《荆州占》曰：“荧惑守参，白虎兵起，铁钺用。”陈卓曰：“火守伐，天下更正朔。”《西官候》曰：“火守伐，燕王当死；其留二十日以上，大人恶之，期六十日，若秦地凶。”甘氏曰：“荧惑守参，有赤星出参中，边有兵。”石氏曰：“荧惑以四月守参，火入舍，金钱发。荧惑入参，守之二十日以上，兵起于野，将军出战，有死将，石陨其野，多反者。荧惑与龙星并见参中，天子更政，有戮死臣。荧惑与彗星若妖星见参伐，天子更政；妖星一名望能。”郄萌曰：“荧惑经参，能见参伐，大国君为臣所谋。荧惑与彗星见参，大国君不吉。”
　　
　　开元占经　卷三十四
　　
　　荧惑占五
　　
　　荧惑犯南方七宿
　　
　　荧惑犯东井一
　　
　　《黄帝占》曰：“荧惑犯东井，小有兵。”（案《宋书天文志》曰：安帝义熙九年二月丙午，荧惑填星皆犯东井，十三年三月，索头大众缘河为寇，高祖讨之。奔退，其别帅跋嵩交战，大破之，嵩歼马，复攻关中，八月擒宏也。）陈卓曰：“荧惑犯东井，群臣有以家事坐罪者。”（案《宋书天文志》曰：魏高贵乡公正元二年十二月戊午。荧惑犯东井北辕西头第一星，甘露元年。诸葛诞族灭。宋孝武大明二年三月辛未，荧惑入东井，其年四月，海陵王休茂为雍州刺史，五年，休茂反诛。）《黄帝占》曰：“荧惑以春入东井、有赦。”《文曜钩》曰：“荧惑东井，失道行阳，天下大旱，有火灾，若内乱，期不出三。”石氏曰：“荧惑入东井，兵起，若旱，其国乱，有兵兵止，无兵兵起，大臣当之。（案《宋书天文志曰》晋成帝咸康元年八月戊戍，荧惑入东井，是年夏，发众列戍，加王，遵司马，以备胡贼也。）荧惑入东井，必先军起役有令。荧惑角气，行疾，入东井，十日相死；三十日主终，后命恶之。”《黄帝占》曰：“荧惑入东井，牛大疫，兵器钺大贵。”石氏曰：“荧惑入东井中，海水出，水暴下。”甘氏曰：“荧惑入东井，有逃主；又曰四百人贵一人。”巫咸曰：“荧惑入东井中，国有遁主。荧惑入东进，贵人不安其位，一国大旱。”郗萌曰：“荧惑入东井，国失火。（案《宋书天文志》曰：景帝四年七月癸未，火入东井，行阴，后二年，有栗氏事，后未央东关火灾，《洪范天文星辰复占》曰：未央门火灾。）荧惑入东井，太白随之，籴贵，道上多死人。荧惑入东井，先起兵者，大将戮死，期六十日。荧惑逆行东井，贵人死伤，若失火。”《海中占》曰：“荧惑入东井，角动，赤黑色，大人当之，以水起兵，其环绕之，事必成；其留二十日，色赤黄，大人增地；黑、忧，夺地。”司马彪《天文志》曰：“荧惑入东井中口，大臣有诛者。”石氏曰：“荧惑正过东井中，南出者，天下有易王业者。”《海中占》曰：“荧惑过东井上二丈者，军将必当去其兵，归必有病事。”《黄帝曰》曰：“荧惑去北戍至东井，干一星，将军有野死不葬者；干二星，中幸臣有市死者；北戍者，北河也。”《春秋图》曰：“荧惑之东井，有从白衣之封为侯者。”《海中占》曰：“荧惑举东进北戌，去戌三丈，当复发千人以上；去戌二丈，复发万人；去戌一丈，门开，道无行人，若其留戍下六十日，天下大赦。”晋灼曰：“荧惑留东井中三十日，天下大水，人主以身游水。荧惑西方守东井、舆鬼，去复还反之，强国君忌之。”《海中占》曰：“荧惑入东井，留三十日以上，既去复还，居之若环绕成勾巳者，国君有忧，若重有丧；期九十日，若一年。”郗萌曰：“荧惑出入留舍东井，三十日不下，必有破国死王。”《河图》曰：“荧惑在西方若东方，守东井，有男丧。”石氏曰：“荧惑以十二月守东井，且忧火。荧惑守东井，名水有绝者，大鱼死，国大旱。荧惑守东井，如炬火，兵起。”甘氏曰：“荧惑守东井，贵相戮。荧惑以五月守东井六十日，东海决溢，水出。”巫咸曰：“荧惑守东井间，有逐王。”郗萌曰：“荧惑守东井，为万物不成，久守之，金钱易。荧惑守东井南，主后死，守其西，太子死；守其北，诸侯有死者。荧惑守日月之门，国内乱，以其日占国。荧惑守东井，大人忧。”（案《宋书天文志》曰：晋元帝大兴三年十月乙亥，荧惑在东井，永熙元年十二月，元帝崩。）陈卓曰：“荧惑守东井，天下不安。”郗萌曰：“荧惑守东井，天子为军自守。荧惑守东井，百川溢。”《黄帝占》曰：“荧惑入东井，留守井中，天子有火灾。”《感精符》曰：“荧惑逆行守东井，成勾巳，天子坐之，天下兵起，守之二十日以上，相恶之，四十日以上，人主当之；先起殃，后起昌。”《甄曜度》曰：“荧惑入东井而守之，二十日以上，其国有大兵起，有大丧；三十日不下，有逃走相，破军杀将，其国失地，不出期年，远二年。”石氏曰：“荧惑入若守东井，河决，有水令。荧惑入，若守东井，二十日以上，宫中以火为败，若内乱，臣当之。”郗萌曰：“荧惑入，若守东井。为土功事。荧惑犯乘守入东井中，以日占，临其时者，辱也；留三日以上，占其大臣当之，期三月，若一年、三年、三年、远五年。《洛书》曰：“荧惑守钺，兵大起，臣谋主，斧钺用，将相有戮死者。”（案《宋书天文志》曰：魏高贵乡公甘露元年七月乙卯、荧惑犯井钺，三年，诸葛诞夷灭。《晋阳秋》曰：安帝隆安元年八月乙巳，荧惑守井钺，二年八月，以谯王尚之弟充之为振威将军，守芜湖，以备庚楷等，由是内外骚动，王恭虑祸难，复密要殷仲堪桓玄同会京师，玄等皆响，遣石显钟堪在芜湖、朝廷震骇。）石氏曰：“荧惑犯守钺，大臣有诛，斧钺用，有兵起，一曰执法者诛，不出其年。”郗萌曰：“荧惑中犯乘守钺，斧钺用，为其国内乱，兵起；一曰执法者诛。”
　　
　　荧惑犯舆鬼二
　　
　　《黄帝占》曰：“荧惑犯舆鬼，皇后忧失势。”《帝览嬉》曰：“荧惑犯舆鬼，为国有忧，大臣诛。（案司马彪《天文志》曰：孝明永平十三年闰月丁亥，火犯舆鬼其十二月，楚王英与颜忠等造作妖书谋反，英自杀，忠等皆伏诛。）甘氏曰：“荧惑犯舆鬼，执法者戮。”（司马《天文志》曰：延禧七年八月庚戍，荧惑犯鬼质星，八月二月，太仆南乡侯左胜，以罪赐死，弟中常侍上蔡侯绾等自杀，宗亲侍中比阳侯邓康，河南尹邓万等皆系，万等死，康等免官，桂阳太守任胤等背散走皆弃市，九年七月乙未，荧惑行鬼中，犯质星，十一月，太原太守刘瓒，南阳太守成瑨，皆坐杀无罪，尚书郎孟珰坐受金漏言，皆弃市，永康元年十二月，桓帝崩。）《荆州占》曰：“荧惑犯舆鬼，忠臣戮死，皆不出一年中。”甘氏曰：“荧惑入舆鬼，犯积尸，天下兵大起，战流血，有没军死将。（《宋书天文志》曰：晋安帝义熙十四年七月甲辰，荧惑犯舆鬼，占曰：秦有兵，十五年，西虏寇长安，雍州刺史朱龄石诸军陷没。）三十日不下，国有大丧，人民流亡，死者大半，期三年。”《黄帝占》曰：“荧惑入舆鬼，有兵丧，金玉用，有大赦；及留守之，物贵，天下大疾疫；其留二十日以上，兵大起，多战死者，为宗庙神明事，若民多疴疾，若有女丧，期十月。”（司马《天文志》曰：孝桓建和元年八月壬寅，荧惑犯舆鬼，质和平元年十二月甲寅，梁太后崩。《宋书天文志》曰：晋成帝咸和九年三月巳酉，荧惑入舆鬼，占曰：兵在西北，有没军死将，四月镇西将军郭权始以秦州妇从，寻为石斌所灭，徒其众于青徐。）《春秋纬》曰：“荧惑入舆鬼，主以内乱，淫泆。”《孝经章句》曰：“荧惑入舆鬼，主坐之。”（司马《天文志》曰：孝质本初元年三月癸丑，荧惑入舆鬼，闰月一日，孝质帝为梁冀鸠，而崩。）石氏曰：“荧惑入舆鬼中，旬主后死；七日，相死，四月、主死。荧惑入舆鬼，斧锧用，其星视动颉颉然，是谓王府国家不安。故则物不欲聚也；皆以入日命其国。”巫咸曰：“荧惑入舆鬼，将相有诛者。”（《宋书天文志》曰：晋成帝咸和九年三月已亥，荧惑入舆鬼，犯积尸，四月镇西将军雍州刺史郭权始以秦州归从，守为石虎所灭，从其众于青徐也。）刘向《洪范》曰：“荧惑入舆鬼，大贼在大人之侧。”（《宋书天文志》曰：晋安帝元兴元年七月戍寅、荧惑在东井，又犯舆鬼积尸，二年，桓玄篡位，迁帝于浔阳。）《海中占》曰：“荧惑入舆鬼中央星，可四五日，大人当之。”郗萌曰：“荧惑入舆鬼，为大人卒事，以命终也。荧惑守柳，入舆鬼，人相食。”《荆州占》曰：“荧惑入舆鬼，为乱臣在内，有屠城。”陈卓曰：“荧惑入舆鬼，有金钱令。”（《宋书天文志》曰：明帝泰始三年六月，荧惑犯舆鬼，九月，以皇后六宫衣服金钗杂物则北征将士也，有火灾。）齐伯曰：“荧惑入鬼中，大臣有诛，兵大起，白骨满野。”（《五行传》曰：汉宣帝本始四年，荧惑入舆鬼，天质，后三年霍氏谋反之应也。）郗萌曰：“荧惑留舆鬼，臣下不明。”《南官候》曰：“荧惑留舆鬼，君臣疾病，逆行，失火；女主用财大奢，过度。”郗萌曰：“荧惑舍舆鬼中十余日，出舆鬼又舍南河二十日、三十日，因南行，国有的小男丧，正月初见者，七月吉凶发；正月、七月孟，长男坐之；九月初见者，三月吉凶发；九月、三月季，少男坐之。荧惑舍舆鬼中央，十余日出舆鬼，又舍北河二十日、三十日，北行；邦有小女丧；十月初见者，四月吉凶发；十月、四月孟、长女坐之；十二月初见者，六月吉凶发；六月、十二月季，少女坐之。荧惑舍舆鬼中三十日至五十日，天下有大丧；十一月见，五月应之；他放此。荧惑舍舆鬼中央，多霜露，风雨不时。荧惑舍舆鬼西北，妇人多妊子而死者。舍中央，小儿多死；一曰万民多病头，目痛；舍东北，长年多死；一曰必有流水。舍东南，老人多死。”齐伯曰：“荧惑出入留舍舆鬼，五十日不去，国伤水，邑空。”《黄帝占》曰：“荧惑守舆鬼，女主病；留十日不去，国伤水，邑空。”《黄帝占》曰：“荧惑守舆鬼，女主病；留十日，诸侯王夫人当之；留二十日，太子夫人当之；东去，病在孔窍不利；南去，在头；西去，平凡在手足；北去，病在阴。荧惑守舆鬼东南七日，少年病；守十日，老人病。荧惑守舆鬼中央，大人忧。”石氏曰：“荧惑守舆鬼，贵相戮。荧惑守舆鬼，大人有祭祀之事。”巫咸曰：“荧惑守舆鬼，有兵兵罢，多水灾，万物五谷不成。荧惑守舆鬼，人君贵人忧，鈇钺用。”郗萌曰：“荧惑守舆鬼，去复还居之，大国君不吉。”《海中占》曰：“荧惑守舆鬼，出其南，水；其北、旱。”（巫咸曰：守北水，守南旱。）郗萌曰：“荧惑守舆鬼，执法吏有过罪者；一曰主死，民多疾丧，棺木麻布贵；一曰牛马贵。荧惑守舆鬼东北，男子兵相杀；守东南，万民多死；守西北，以赦令解之。荧惑守舆鬼，在南，有男丧：在北，有女丧。荧惑守舆鬼，有土功事，若有德令。荧惑守舆鬼北七十日，好病；守南七十日，男子疾；荧惑经历舆鬼中，东行还守西北角，有逐王来降；其后匈奴大败北地。”（班固《天文志》曰：荧惑守舆鬼，为火变有丧，汉孝武六年，荧惑守舆鬼，其岁高园有火灾，宾太后崩。）《荆州占》曰：“荧惑守舆鬼东北星，棺木贵；守东南星，五谷贵；守西南星，金钱贵，守西北星，铁器、鱼盐皆百倍。”《玉历》曰：“荧惑守舆鬼，秦有疾病，金玉贵。”石氏曰：“荧惑守舆鬼，必大赦，期六十日；入鬼巳去，复还守之，大赦。荧惑出西方，若东方，出入舆鬼，守成勾巳，尊者失宗庙，期六十日，若百八十日。”《春秋纬》曰：“荧惑逆行，守舆鬼，成舆鬼，成勾巳，王者恶之，兵起，财帛金钱散，将军有战死者；若有火灾，期不出年。”郗萌曰：“荧惑入舆鬼，去复还守之，期不出三年中。荧惑入若守舆鬼，为多忧，财空出，乱，臣在内，若大臣谋，有干钺乘质者，君人忧，金玉用，民多疾，从南入，为男；北人，为女；西入，为老；东入，为丁壮。”《河图》曰：“荧惑入舆鬼，犯守之，天下白徒聚，土功兴。”《荆州占》曰：“荧惑干犯守舆鬼，随所守物，王者发之，不出七十日；天下有大丧，阳为人君；阴为皇后，左为太子；右为贵臣。”《荆州占》曰：“荧惑经舆鬼中，犯乘积尸者，兵在西北，有没军死将；久留守之，天子有丧；其以十二月主守之，下贱多死，有土功事，有德令。”
　　
　　荧惑犯柳三
　　
　　《河图》曰：“荧惑犯柳，当有谋；臣不从王命。”石氏曰：“荧惑犯柳，有木功事；若名木见伐者。”郗萌曰：“荧惑犯注，色赤，三芒，天下有亡王；若死将。”《黄帝占》曰：“荧惑入注，大人御守。”《甄曜度》曰：“荧惑入注而去之，天下安，大归其乡，有兵兵止，万民安乐，贵人吉，安其社稷，以六月守注百二十日，其国人饥，旱。”巫咸曰：“荧惑入柳，诸侯有庆贺之事，天下大乐。”郗萌曰：“荧惑入柳，国有觞客之事，一日、五日，宫中觞。”《南官侯》：“荧惑入柳，麻贵，在后年，又曰：入注，天下安。”郗萌曰：“荧惑行柳，失火。”《春秋图》曰：“荧惑之柳，天下忧四夷。”郗萌曰：“荧惑入注，留二十日以上，有负海之客。”《荆州占》曰：“荧惑留柳，供养者非其人。”郗萌曰：“荧惑以三月舍注下，芒赤色，怒左右，倚两傍；冬地大动，民大恐；兵大起，三年乃止。”《春秋图》曰：“荧惑出入留舍柳，三十日不下，天下有急令；天子大忧，将有诛者，其国之中，必有败，土功事大起。”郗萌曰：“荧惑出入留舍柳，将有讹言者，其国必败。”《黄帝占》曰：“荧惑守柳，侯王不宁。”《文曜钩》曰：“荧惑六月守柳，其国失地，人民以饥流亡。”石氏曰：“荧惑守柳，有兵，逆臣在侧。”石氏曰：“荧惑守柳，为反臣中外兵，以赦令解之。荧惑守柳，天下旱，多火灾，万物五谷不成，籴大贵。”巫咸曰：“荧惑守柳，天下大旱，羊贵。”郗萌曰：“荧惑守注三十日以上，万家邑拔，千家邑掳；退居之，南北去之，其邑不可举事，用兵反受其殃。”郗萌曰：“荧惑守注，官有治官之事，民多疾疫；一曰宫有大火。荧惑守柳南，圣人在南国。”《荆州占》曰：“荧惑荧迫守柳，宫门闭。”陈卓曰：“荧惑守注三十日，其君忧。”《百二十占》曰：“荧惑守柳，谗臣乱，若有兵。”《黄帝占》曰：“荧惑犯守柳，有导主为非，乱其国事者；若天子以饮食为害，不安社稷。”
　　
　　荧惑犯七星四
  </div>
  <div class="pagination">
   <a href="开元占经_page19.html">
    上一页
   </a>
   <span>
    ...
   </span>
   <a href="开元占经_page15.html">
    15
   </a>
   <a href="开元占经_page16.html">
    16
   </a>
   <a href="开元占经_page17.html">
    17
   </a>
   <a href="开元占经_page18.html">
    18
   </a>
   <a href="开元占经_page19.html">
    19
   </a>
   <span class="current-page">
    20
   </span>
   <a href="开元占经_page21.html">
    21
   </a>
   <a href="开元占经_page22.html">
    22
   </a>
   <a href="开元占经_page23.html">
    23
   </a>
   <a href="开元占经_page24.html">
    24
   </a>
   <a href="开元占经_page25.html">
    25
   </a>
   <span>
    ...
   </span>
   <a href="开元占经_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
