<!DOCTYPE html>
<html>
<head>
    <meta charset="UTF-8">
    <title>皇极经世 - 第 47 页/共 73 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>皇极经世 - 第 47 页/共 73 页</h1>
    <div class="content">　　戊申  秦郊上帝于雍丘。赵徙都钜鹿。
　　
　　己酉  赵平原君卒。
　　
　　庚戌  秦昭襄王卒，太子安国继，是谓孝文王，立三日又卒，子楚立，是谓庄襄王，以华阳夫人为后，子政为太子，吕不韦为丞相，封文信侯，食河南十万户。楚春申君入吊于秦。燕将栗腹攻赵不利，赵廉颇破燕军于鄗，封颇信平侯。
　　
　　辛亥  东周君会诸侯攻秦不利，没于秦。秦丞相吕不韦平东周，尽入其地，置三川郡，徙其君于阳人。赵廉颇伐燕，围其国。
　　
　　壬子  秦蒙骜拔赵太原，拔韩荥阳及成皐。
　　
　　癸丑  秦蒙骜拔魏高都，又举赵三十七城。楚、齐、魏、韩、燕、赵攻秦，不利。
　　
　　甲寅  秦庄襄王卒，太子政继，是谓始皇帝，以吕不韦为相国，号仲父，同太后专政，李斯为舍人。齐田单屠聊城。魏无忌自赵归国，率楚、齐、韩、赵、燕五国之师，败秦军于河外，走蒙骜，追至函谷。
　　
　　乙卯  秦蒙骜平晋阳。
　　
　　丙辰  赵孝成王卒，子偃继，是谓悼襄王，以乐乘代廉颇将，颇奔魏。。
　　
　　丁巳  秦蒙骜攻魏拔二城，攻韩拔十二城。
　　
　　戊午  魏厘王卒，子景湣王继，信陵君亦卒。赵将李牧拔燕二城。
　　
　　己未  秦拔魏二十城，置东郡。赵伐燕，获将剧辛。
　　
　　庚申  楚考烈王会齐、韩、赵、魏、燕五国之兵伐秦，至于函谷，不利，东徙都寿春，春申君就国于吴。
　　
　　辛酉  秦拔魏之汲，赵拔魏之鄴。
　　
　　壬戌  秦封嫪毐长信侯，关政于内。韩桓惠王卒，子安继。
　　
　　癸亥  长信侯嫪毐作难，攻鄿年宫，不克伏诛，徙太后于雍，流蜀者四千家。楚考烈王卒，子幽王悍继。
　　
　　　
　　
　　经世之午二千二百二十七
　　
　　甲子  秦始皇帝十年。吕不韦坐嫪毐事免相，李斯为相。齐、赵来，置酒。复华阳太后于甘泉宫。
　　
　　乙丑  秦王翦、桓齮拔赵九城。赵悼襄王卒，子迁继。秦兵攻鄴。
　　
　　丙寅  秦会魏伐楚及韩，文信侯吕不韦自杀。
　　
　　丁卯  秦桓齮大败赵军十万于平阳。韩公子非使秦，不还。
　　
　　戊辰  秦桓齮破赵宜安及赤丽。韩王安朝秦。
　　
　　己巳  秦伐赵，一军攻鄴，一军攻狼孟。燕太子丹自秦逃归。李牧扞秦有功。
　　
　　庚午  魏献秦丽邑。
　　
　　辛未  秦内史腾灭韩，获其王，以其地为颍川郡。
　　
　　壬申  秦王翦下井陉，大破赵军，进围钜鹿。赵以赵葱代李牧，颜聚代司马尚将。
　　
　　癸酉  秦王翦灭赵，获其王，以其地为赵郡。楚幽王卒，母弟犹立，庶兄负芻杀犹，代立。魏景湣王卒，子假继。赵亡太子嘉称王于代，会燕军于上谷。
　　
　　甲戌  秦王翦破燕军于易水。燕荆轲使秦，不还。
　　
　　乙亥  秦王翦、王贲灭燕，获其太子丹，翦谢病还。拔楚十城。
　　
　　丙子  秦王贲灭魏，决河灌大梁，获其王。
　　
　　丁丑  秦王翦破楚，杀其将项燕。楚丧师于蘄，走寿春。
　　
　　戊寅  秦王翦、蒙武灭楚，获其王，以其地为楚郡。
　　
　　己卯  秦王贲平辽东，获燕王，平代，获赵太子。王翦定越，以其地为会稽郡。
　　
　　庚辰  秦王翦灭齐，获其王，以其地为齐郡。东至海及朝鲜，西至临洮、羌中，南至北嚮户，北至阴山、辽东。分天下地为三十六郡，罢侯置守。铸天下兵为十二金人。徙天下豪富十二万户于咸阳。大建宫室，作阿房。为万世业，称始皇帝，更以建亥月为岁首。
　　
　　辛巳  西巡狩至于陇右、北地，及回中乃复。
　　
　　壬午  东巡狩至于邹峄，封泰山，禅梁甫，登琅邪。丞相隗林、王綰、卿士李斯、王戊、五大夫赵婴、将军杨樛及九侯，勒帝功于金石，表于海上，遂南至于衡山，浮江，自南郡由武关乃复。
　　
　　癸未  东巡狩，至博浪沙中遇盗。遂登之罘，刻石纪功。北由上当乃复。
　　
　　甲申
　　
　　乙酉
　　
　　丙戌  北巡狩至于碣石，由上郡乃复。使蒙恬击胡，取河南地。
　　
　　丁亥  南取陆梁地，为桂林、象郡。又北斥匈奴，自榆中并河以东属之阴山，为三十四县。   城河上为塞。又使蒙恬渡河取高阙、陶山、北假中，以筑亭障。
　　
　　戊子  置酒咸阳宫，聚天下书，焚之。
　　
　　己丑  聚天下学士于骊山，坑之。广阿房宫，自咸阳达于渭南。
　　
　　庚寅  
　　
　　辛卯  南巡狩至于云梦，左丞相冯去疾留守，右丞相李斯从行，少子胡亥请行，至九疑浮江，东至于会稽，又北至于琅邪，由平原达沙丘，崩。左丞相李斯、宦氏赵高矫帝书，更立少子胡亥，赐上郡太子、将军蒙恬死。遂还咸阳，胡亥立，是谓二世皇帝。葬始皇帝骊山。
　　
　　壬辰  宦氏赵高为中郎令，专政。东巡狩至于会稽北，又至于辽东乃复。大杀王族及群臣。复广阿房，征天下材士。以五万人为屯卫，咸阳三百里不得食其谷。戍卒陈胜称王于楚。关东郡邑皆杀其令长，以应陈胜而西攻秦。陈胜将武臣称王于赵，魏咎称王于魏，狄人田儋称王于齐。楚人项梁举兵会稽，徐人刘季称兵丰沛。陈胜兵西攻秦，至于戏。
　　
　　癸巳  秦杀右丞相冯去疾、将军冯劫及囚左丞相李斯，谏罢阿房故也。将军章邯灭陈胜于城父，破项梁于定陶，平田儋于临济，渡河北攻赵。田儋死，其弟荣立儋子市为王。陈胜将秦嘉立胜子景驹为王，项梁杀景驹，求楚怀王孙心，立之，保盱台项梁死，其子羽军彭城，其将刘季军砀山，楚王心收项梁军，自盱台徙彭城，以刘季为砀郡长，封武安侯，俾南略地而西攻秦，以项羽为鲁国公，封长安侯，俾北救赵而西攻秦，约先入关者王。
　　
　　　
　　
　　经世之未二千二百二十八
　　
</div>
    <div class="pagination">
<a href="皇极经世_page46.html">上一页</a><span>...</span><a href="皇极经世_page42.html">42</a><a href="皇极经世_page43.html">43</a><a href="皇极经世_page44.html">44</a><a href="皇极经世_page45.html">45</a><a href="皇极经世_page46.html">46</a><span class="current-page">47</span><a href="皇极经世_page48.html">48</a><a href="皇极经世_page49.html">49</a><a href="皇极经世_page50.html">50</a><a href="皇极经世_page51.html">51</a><a href="皇极经世_page52.html">52</a><span>...</span><a href="皇极经世_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
