<!DOCTYPE html>
<html>
<head>
    <meta charset="UTF-8">
    <title>唐开元占经 - 第 43 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 43 页/共 76 页</h1>
    <div class="content">　　齐星占二十五
　　齐一星在九坎东
　　赵星占二十六
　　赵二星在齐西北
　　郑星占二十七
　　郑一星在赵东北
　　越星占二十八
　　越一星在郑西北
　　周星占二十九
　　周二星在越东北
　　秦星占三十
　　秦二星在周东南
　　代星占三十一
　　代二星在秦东南
　　晋星占三十二
　　晋一星在代西南
　　韩星占三十三
　　韩一星在晋北
　　魏星占三十四
　　魏一星在韩近秦星
　　楚星占三十五
　　楚一星在魏西南近郑星
　　燕星占三十六
　　燕一星在楚东南近晋星　巫咸曰齐赵诸国应天列宿土地九州其星有变各为其国
　　离瑜星占三十七
　　巫咸曰离瑜三星在代东南北列【离袿衣也瑜玉饰此妇人服也】　巫咸讃曰离瑜玩饰并见舅姑
　　天垒城星占三十八
　　巫咸曰天垒城十三星如贯索状在哭泣南　巫咸讃曰天垒主北夷丁零匃奴
　　虚梁星占三十九
　　巫咸曰虚梁四星在危南【虚梁园陵也非人所处故曰虚梁也】　巫咸讃曰虚梁宫室屋室谨祷
　　天钱星占四十
　　巫咸曰天钱十星在北落西北　巫咸讃曰天钱藏府聚众谈夸
　　天纲星占四十一
　　巫咸曰天纲一星在北落西南【天纲大絙索也以张帐幔天子游犒野次所湏】巫咸讃曰天纲武帐宫府置衞
　　鈇锧星占四十二
　　巫咸曰鈇锧三星在八魁西北一曰鈇钺　元命苞曰鈇锧主乱行斩诛枉诈　郗萌曰星欲不明明若动皆为锧用又曰鈇锧非其故兵起鈇钺用　荆州占曰星非其故兵将有忧　巫咸讃曰鈇锧拒难斩伐奸谋
　　天廏星占四十三
　　巫咸曰天廏十星在东壁北近王良　合诚图曰天廏官主舎　巫咸曰天廏星非其故有庙戒之事人主以马为忧否则马疾　巫咸讃曰天廏置驿逐漏驰骛天廏主马如今驿马其行急疾与晷漏竞也
　　天隂星占四十四
　　巫咸曰天隂五星在毕柄西　巫咸讃曰天隂羽猎附耳宻谋










　　唐开元占经卷七十
<子部,术数类,占候之属,唐开元占经>
　　钦定四库全书
　　唐开元占经卷七十一
　　唐　瞿昙悉逹　撰
　　流星占一
　　流星名状一
　　河图曰诸流星皆钩陈之精天一之御也　流星大如缶若瓮行絶迹名曰飞星其迹着天名曰流星　孟康曰流星光相连也大如桃名曰使星飞星主谋事流星主兵事使星主行事以所出入宿占之【自上而降曰流自下而升曰飞】　尔雅曰奔星谓之彴【便窕切】约【流星大而疾曰奔】　郭璞曰彴而约流星别名也　石氏曰流星如缶瓮初直后白其前分为两是为使星所之国受福　帝览嬉曰流星夜见光望之有尾离离如贯珠名曰天狗从所下兵大起王者徙都邑期三年　巫咸曰流星有光见面坠地若不至地望之有足名曰天狗所往之乡有战流血其君失地期不出三年灾应　又曰大流星堕破如金散而有音声野雉尽呴名曰天狗其所之地必有战流血班固天文志曰流星有声止地类狗堕望如火光炎
　　炎中天　天官书曰冲天其下圜照数顷处上鋭有黄色名曰天狗见则兵起千里破军杀将一曰状如大镜防占曰流星夜见头足如奋火名曰天狗其所下
　　有兵起必有战期二年　黄帝占曰流星大如瓮头大尾小长可三四尺其后形迹皎皎然赤白色名曰天棓见则其国兵起流血有死将期一年远三年　雒书曰飞星大如缶瓮而行絶迹色如烟火堕名曰天保此星所往者其分受福有利若有吉事期不出年　文耀钩曰流星有光夜见墙垣而有声者野鸡尽呴名天保所止之野大兵起　荆州占曰流星有光黄白从天堕有音如炬烟火下地鸡尽鸣名天保也所坠国安有喜若水石氏曰流星如缶瓮其后缦缦白亘天王者吏均封疆荆州占曰将军均封疆　海中占曰流星有声如雷
　　其音止地野鸡尽呴名曰天鼓其所止国兵大起必有战僵尸满野期三年　巫咸曰流星有光青赤其长二三丈名曰天鴈将军之精也其国起兵将军当从星所之　荆州占曰流星其色青名曰地鴈其所坠者起兵圣洽符曰流星大如瓮其光赤黒有喙者名曰顿顽
　　见则其国有兵有失地君期二年　荆州占曰飞星大如缶若瓮后皎然白前卑后高此谓顿顽其所从者多死亡削邑而不战　圣洽符曰飞星如瓮　荆州占曰大而赤若瓮后皎然白长可一丈　荆州占云长数丈其星灭化为云周流天下名曰浩滑　荆州占曰名曰大滑　海中占曰名曰否颠见则其国必有大战流血积骨期一年逺二年齐伯曰飞星如瓮　荆州占曰如缶若瓮其后皎然白前卑后高名曰浩亢　荆州占云名曰防石摇头乍上乍下大饥人相食　荆州占曰人食不足期三年　荆州占曰飞星大如缶若瓮后皎然白星灭后白者曲环如车轮此谓觧衔其国人相斩为爵禄此谓自相齧食　荆州占曰流星大如缶其光赤黒有喙者名曰梁星其所坠之乡有兵君失地　太公隂秘曰凡出军击贼见大流星所指向者将之用兵顺之行则胜又曰流星下入军营必空主将无功避之则吉　推度灾曰奔星所坠其下有兵　文耀钩曰流星前如缶盆后皎然白其欲入时施施如金散此谓使星其所入宿受福期一年远二年　春秋纬曰大奔星有声望之如火光见则破军四方相射【案续汉书曰灵帝中平二年邉章韩遂将数万骑冦三辅五月夜有流星如火光长十余丈照章遂营中驴马尽鸣贼以为不祥欲走董卓闻之喜明日并兵俱攻大破之斩首数千级章遂败走魏志曰司马宣王围公孙文懿夜有大流星长数十丈从首山东北堕襄平城东　南及文懿走当流星处斩之】又近騐前代邉将败绩多有奔星坠其营中　石氏曰流星落落如遗大光其下有战伤　又曰赤流星其后圆如轮所之国有兵其将有他意　甘氏曰流星色黄其后如一疋帛练所之国増地有喜期一百八十日　班固天文志曰汉孝昭始元中流星下燕万载宫极东去【李竒曰极屋梁也三辅间名为极或曰极栋也寻栋东去也延笃谓】【之堂前栏楯也】法曰国恐有诛其后左将军与长公主燕刺王谋作乱咸伏其罪　荆州占曰大流星赤光照地流而东吴越部兵【一书云齐地部兵】流而南楚宋部兵流而西秦郑部兵流而北燕赵部兵【案宋天文志曰晋孝懐永嘉元年九月辛夘有大流星自西南流于东北小者如斗相随天尽赤声如雷是年五月汲桑杀东燕王胜遂据河北十一月始遣和郁为征北将军镇邺西田甄等大破汲桑斩于乐陵于是以甄为汲郡太守弟兰钜鹿太守小星相随小将副帅之象也司马越忿魏郡以东平原以南皆党于桑悉以赏甄等于是侵掠桑地有声如雷忿怒之象也】　荆州占曰流星耀然有光色白长竟天者人主之星也星之所往人主从之人主不从即将军若相从之星如瓮者为发谋起事大如桃者为使事也　荆州占曰流星之尾长二三丈耀然有光竟天其色白者主使也其色赤者将军使也【案司马彪天文志曰光武中元二年十月戊子大流星从西南东北行如雷是时使中郎将窦固杨虚侯马武杨郷侯王赏将兵征西羌　宋天文志曰晋海西公太和四年十月壬申大流星下有声如雷明年遣使免袁真为庶人桓温征夀春真病死息瑾代之求救于苻】【坚温破坚军六年夀春城防如雷将士怒之象也】　荆州占曰小流星从敌军上来徐至吾军上而入有间谋者且来间吾军　又流星前赤后青黒者客军败死　又流星夜见光尾长如厚布色苍白为使赤有兵黒死防　又流星甚大其光照地色青赤流四旁若有赤光人饥五谷不藏　又无风云有流星见久食间乃入为大风发屋折木　玉厯曰流星出都邑中王者有忧欲去都邑及有叛者期不出二年　宋书志曰蜀后主建兴二年诸葛亮帅大众伐魏屯于渭南有长星赤而芒角自东北西南投亮营三投再还往大还小占曰两军相当有大流星东走军上及坠军中者皆破败之徴也九月亮卒于军焚营而退羣师交恶多相诛戮　宋幽川王幽明録曰陈郡袁真在豫州送妓女阿薛阿郭阿马三人与桓宣武至经时二人共出庭前观望见一流星直坠盆水中薛郭二人更以瓢酌取皆不得阿马最后取星正入瓢中便饮之即觉有姙遂生桓
　　流星四靣交行二
　　考异邮曰陪臣専行请谒至尊众星数流主命凶　海中占曰流星纷纷交行耀目人君自贵视臣如草土臣欲有离散之象也期不出二年　班固天文志曰孝昭元平元年二月有大流星如月众星随而西行大如月大臣之象也众星随之众人皆随从大臣之象也此大臣欲行权以安社稷其四月昌邑王贺行淫僻立二十七日大将军霍光白皇太后废贺　韦昭洞记曰四月癸未昭帝崩　司马彪天文志曰流星百数四面行者庻人移徙之象【案宋天文志曰宋明帝大始二年三月乙未有流星大小西行不可胜数至晓乃息占曰人流之象其年淮北四州地彭城兖州并为虏所没人流之象】　黄帝占曰大流星出行众星纷纷从之而流期不出三年王者徙都邑去其宫殿又曰星数流者天下不安急使络驿之象也石氏曰流星纷纷交行移时不止天下大饥兵起人
　　民流亡各去其乡期不出三年　司马彪天文志曰光武建武十二年正月己未小流星百枚以上或西北或正北或正东或东北二夜止六月戊寅流星百枚以上四面行小星者庻人之类流行者移徙之象于时西讨公孙述北征虏羯匃奴侵邉汉遣将军马武等屯下曲阳临呼沱以备胡匃奴入河东中未安米谷荒贵人或流散后三年呉汉等从鴈门代郡上谷闗西使人六万余置常关居庸闗以东以避胡冦　宋书天文志曰晋孝懐永嘉元年十二月丁亥流星震散【案刘向説天官列宿在位之象众小星无名者庻人之类此百官庻人将流散之象也其后天下大乱百官万人流移转死矣騐近事中宗朝卫王重俊与李多祚等欲举兵诛锄干纪者武三思等于时光夜有流星缤纷交乱不可胜记向晚有大流星百数皆有尾迹纷驰渐下向西南及至王与左右将军等奔退多向西南卫王亦殒身于西南方有鄠之野　又騐景龙二年六月癸未夜有流星无数四方奔堕缤缤纷纷不可胜记多出虚危河皷天津贯索织女羽林王良阁道又先天二年六月庚戌夜有流星无数皆向北及西北流从羽林飞入紫防宫者甚众亦出河皷织女等坐】
　　【后皆朝有变故因羽林兵诛岑羲等贼干戈垂于紫宫锋镝流于绛阙羣小流移急使骆驿　又騐其月丙辰夜小流星四面交流极多不可胜记所流者不过二尺后果京兆醴泉坊人递相讹恐多弃已宅散走他里经宿而止凡小流星者庻人之象交流者惊驰之应也】　荆州占曰流星以人定至夜半见者期嵗数夜半至鸡鸣见者期月数鸡鸣至平明见者期日数　石氏曰流星见甲子旬为东方丙子旬为南方庚子旬为西方壬子旬为北方戊子旬为中方　司马彪天文志曰流星者贵使也星大者使大星小者使小声隆隆者怒之象也行疾者期疾行迟者期迟也　天文志曰景元四年六月大流星二并如斗西方分流南北光炤地隆隆有声占曰流星为贵使星大者使大是年钟邓尅蜀二星盖二帅之象二帅相背又分流南北之应钟防既叛三军愤怒隆隆有声兵将怒之象也　荆州占曰流星大无光者众人之事也小而光者贵人之事也大而光者其贵人且众乍明乍灭者败谋也前大后小者忧恐也前小后大者喜事也虵行者奸事也往疾者往而不反也长者其事长久也短者其事疾也
　　流星昼行三
　　黄帝占曰流星名曰营头营头所之下流血滂沱赤地三千里若过四闗天下道不通期不出三年　司马天文志曰王莽地皇四年六月莽使司徒王寻司空王邑将兵号百万众驱犀象虎狼放之道路昼有云气如壊山坠其军上人皆似压所为营头之星也是时光武将兵数千人赴昆阳奔击二公兵并力焱发号呼声动天地虎狼豹惊怪散防天大风飞屋瓦雨如注水二公兵乱败自相贼杀者数万人竞赴滍水死者委积滍水为之不流杀司徒王寻军人皆散走归本郡王邑还长安莽败俱诛死　晋大安二年十一月辛巳有星昼陨中天北下有声如雷明年刘渊石勒攻掠并州多所残灭王浚起燕代百姓涂地　洛书摘亡辟曰流星昼行亡君之诫　甘氏曰星昼行名曰营首营首所在有流血滂沱则天下不通一日大旱赤地千里所谓昼行者日未入也　巫咸曰流星昼行名曰争明其分有兵国破君亡期一年逺三年　京房曰星昼行唯百姓不安荆州占曰暮若昼有流星甚大而长兵从之其后散
　　无功　又曰流星昼见坠邑都中有王来入都邑者玉厯曰流星昼行下都邑中赤不出二年外国相有来者色白臣谋主不成戮死　班固天文志曰成帝元延元年四月丁酉日晡时天清晏殷殷如雷声有流星头大如缶长十余丈皎然赤白色从日下东南去四面或如大盆或如鸡子耀耀如雨下至昏止郡国皆言星陨春秋星陨如雨王者失势诸侯起霸之异也其后王莽遂専国政王氏之兴萌于是也是时已有星陨之变后王莽遂簒国
　　流星犯日四
　　荆州占曰奔星入日中有臣欲谋其主凡流星贯日不中者臣谋主事不成而戮死也
　　流星犯月五
　　河图曰天无云有流星过月下若月上其国有喜　洛书曰流星入月中不出三年人主忧　海中占曰流星入月中星无光不出其年亡国星出亡国复立　海中占曰使星入月中女主疾　荆州占曰流星入月中无光四夷侵中国不出十月　又奔星入月中有臣谋其君　又使星入月中有君失地者　又曰使星入月中无光将军戮期十年
　　流星犯五星六
　　郗萌曰流星抵嵗星大臣弑主一曰相戮死　又云流星抵嵗星嵗星没不见流星反为嵗星人主死相出走荆州占曰使星入嵗星色苍黒则大农相国死赤嵗
　　大病天下饥黄白饥青足食　又流星抵荧惑天子将大行国旱饥　又使星入荧惑国多谗臣天子备火黄帝曰流星抵填星后忌之　郗萌曰流星抵太白有喜令　天官书曰流星抵太白没不见流星反为太白更国政令将戮死有内兵　又云流星抵辰星辰星没不见流星反为辰星国大乱






　　唐开元占经卷七十一
　　钦定四库全书
　　唐开元占经卷七十二
　　唐　瞿昙悉逹　撰
　　流星占二
　　流星犯东方七宿一
　　流星犯角一
　　石氏曰流星入在角兵吏有见繋者色赤以兵系色黄以土功繋色白以义系色黒凶死色青以忧黜　黄帝曰流星入角宫中有事贵人多死一曰臣谋主而戮死不出一年　郗萌曰流星色赤如缶入两角间而止有来言兵事者星前赤后黒军败将死以四方知所从来者又曰流星色黄若白入角亢间有贵客来见君庙者荆州占曰流星色白入两角间有诸侯客来者诸侯
　　有口令　石氏曰流星从他宿入角有邻邦之使者　又曰流星入角间闗梁不通有军邉境不通　甘氏曰流星出两角间天子大使出　郗萌曰流星色黄出右角而东极望人主有出游者也　又曰使星出入天门间宫移矣　荆州占曰流星色青出左角而东军忧而兵败绩黒而光出在角邦多疾病若死亡　石氏曰流星抵右角星后终无子　黄帝曰流星抵角角不动臣欲弑其主而戮死　郗萌曰流星抵角角不动而散散而复合不出其年其国宫中有大事贵人多死者　又曰流星比于右角流而东军无战功二国终相和也
　　流星犯亢二
　　石氏曰流星入亢主宗庙事有使者受命于庙色赤言兵黄言土白言义青言忧黒言死　海中占曰流星入亢中幸臣有自杀者期一年　郗萌曰流星色黄若白入角亢间有贵客来见君庙者　又曰流星色黒出亢忧臣以口舌事自杀期一月若一年　石氏曰流星出亢使臣出以五色占之国多兵也
　　流星犯氐三
　　黄帝曰流星入氐兵起若国有大水　石氏曰流星入氐国相疾　流星出亢入氐中人相食有病从以下甘氏曰流星入氐主有疾一曰国亡　石氏曰流星
　　抵氐国多女
　　流星犯房四
　　石氏曰流星入房不出其年主国有大防　甘氏曰流星虵曲入房臣杀主代王辅臣亡王者以赦除灾年中销　郗萌曰流星入房王者杀忠臣辅弼者亡人主以赦除咎期二年　流星出左服若右服君使之诸侯以马为币　石氏曰流星在房国贵人多死　流星抵房逺乡贡异兽班头马其国君亡　海中占曰流星絶钩钤主有奔马则败
　　流星犯心五
　　石氏曰流星犯心大人忧臣欲伐主兵大起宫中不出一年逺二年　郗萌曰流星犯乗明堂星皆为大人忧为内乱欲伐君近期十月逺期三年犯乘守太子星太子忧犯乘守庻子星庻子有忧　荆州占曰流星犯乘明堂若不死则去　黄帝曰流星入心不出其年国有大防一曰弑主期不出三年　又曰使星出房大如鸡色赤如血入心人主遇贼其出心也行道逺人主贼人于千里之外　郗萌曰流星入心不出其年臣弑其主不成戮死　又流星入心不出其年大臣相贼　巫咸曰流星入心有使来者赤色言兵黄言土白言义青言忧黒言凶出心大臣出使以五色占之　石氏曰流星出入心逺国使来星大大国使星小小国使　又流星起心南行越君死　郗萌曰流星起心至北斗赵君死流星抵心不出一年国有大防　使星入天子宫畱
</div>
    <div class="pagination">
<a href="唐开元占经_page42.html">上一页</a><span>...</span><a href="唐开元占经_page38.html">38</a><a href="唐开元占经_page39.html">39</a><a href="唐开元占经_page40.html">40</a><a href="唐开元占经_page41.html">41</a><a href="唐开元占经_page42.html">42</a><span class="current-page">43</span><a href="唐开元占经_page44.html">44</a><a href="唐开元占经_page45.html">45</a><a href="唐开元占经_page46.html">46</a><a href="唐开元占经_page47.html">47</a><a href="唐开元占经_page48.html">48</a><span>...</span><a href="唐开元占经_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
