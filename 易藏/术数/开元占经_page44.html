<!DOCTYPE html>
<html>
<head>
    <meta charset="UTF-8">
    <title>开元占经 - 第 44 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 44 页/共 93 页</h1>
    <div class="content">　　
　　参宿占七
　　石氏曰：“参十星，十度。（古度同）度距中央西星先至，去极九十四度半少。（在黄道外二十三度半）春夏为水，秋冬为土。（巫咸曰：参，金星也。）参北十三尺，是中道。”（晋魏之分野，《左氏传》子产曰：昔高辛氏有二子，伯曰阏伯，季曰实沈，不相能，寻干戈以相征伐。注曰：寻，用也，传曰：后帝不藏，注曰：后帝，克也，传曰：迁阏伯于商丘，主辰，注曰：商丘宋地，主祀辰星大火也。传曰：商人是因，辰为商星，迁实沈于大夏，主参。《淮南鸿烈》曰：赵分。）《佐助期》曰：“参伐主斩刈，神名虚图，姓祖及。”《黄帝》曰：“参应七将也，中央三小星，曰伐，天之都尉也，主胡、鲜卑、戎、狄之国，故不欲其明也。”《孝经章句》曰：“参伐，市府廷也；又为天尉。”巫咸曰：“参为衡。”石氏曰：“参伐，一名钟龙。”《天官书》曰：“参为白虎，三星直也，为衡；右下有三星，锐曰罚。”（晋灼曰：星邪列为锐。）为斩刈事，其外四星，左右扇股也。参一名伐，一曰大辰，一曰天市，一曰鈇钺，又为天狱。”《彗星要占》曰：“参者，天之市也；伐者，天之都尉也；天之车骑也；与狼狐同精，天之候蜀也；主南夷戎之国，一曰晋地。”《玉历》曰：“参中央星，主命；左星，主左司马；右星，主右司马；左臂，主天门；右臂，主天狱。”《西官候》曰：“参左大星，左将军也；右大星，右将军也；中央三星，三将军；又三小星，小将军也；主胡、鲜卑、越野诸君王也，其星动摇，兵起。”《圣洽符》曰：“参者，白虎宿也；足入井中，名曰滔足，虎不得动，天下无兵；足出井外，虎得放逸，纵暴为害，天下兵起。”《命元苞》曰：“参主斩刈，所以行罚也；又主权衡，所以平理也；又主边城九驿，故不欲其动也；参，白虎之体也；其星三列，三将也；东北星曰左肩，主左将军；西北星曰右肩，主右将军；东南星曰左足，主后将军；西南星曰右足，主偏将军。”《黄帝占》曰：“参星，天右将军也；天市石武，金性刚强，斩刈平时，参应七将；其中三星，列三将也；右肩右足，右将也，左肩左足，左将也；白虎性有怒，左足下有井星，动而陷之，以节其势；凡七将明大，天下之兵精，卫帝有方，茂明、芒角又张，赤耀横射，三军骇动，帝自躬甲。”郗萌曰：“参为横衡，不正，天下倾。”《百二十占》曰：“参为将军，常以夏三月视参，两足进前，兵起；若退却，兵罢国宁；又视参两星动摇，则兵起，子有忧；一曰虫苗。”《易纬》曰：“参无头，国分兵疆。”《圣洽符》曰：“参伐者，衣冠衡石，天子之师也。”《春秋纬》曰：“参伐灭绝，臣弑君，子弑父。”石氏曰：“参左足不入井中，兵大起，参星不欲动，动则兵起；其星不具，其军亡地；星失其色，其军散败；蹉跌不常，王臣不忠，外其心。参中央星差南，胡人入塞；复正，胡人出。”郗萌曰：“参星移，名曰失天，客伐主人；明动者，兵军大起；参两肩外向而大者，兵外疆；其内向而大者，兵内疆。参左股亡，则东方、南方不可举兵；右股亡，则西方、北方不可举兵。参左足入玉井中，兵大起，天下大水；若其有丧，山石为怪。参为天刑，主伐；星大，则兵起；进退迫居，及客番息，皆为刑急。参星明者，大将执势，夺去威权，天下变易。参星不明，大将疾。参星离处，大将逐；就聚，大将诛戮。参中央星差北，胡人北。”《荆州占》曰：“参星芒角动摇，边候有急，天下兵起。参肩细微，天下兵弱。”石氏曰：“参四足，有进者，将出；有退者，无功失势；进者，谓移北也；退者，谓南也。”《春秋纬》曰：“伐有角，黄芒，天子灭。”《春秋纬》曰：“数世绝，则伐生角。”《合诚图》曰：“伐有角，诸侯之寝排门阁。”甘氏曰：“参伐动者，有斩伐之事。”巫咸曰：“伐，水宫也。”郗萌曰：“参伐星明大，则斩刈行。伐三星去，疏则法令缓，数则法令急。伐三星不欲明，明与参等者，天下大臣皆谋去，其君是谓不理。伐星大，则兵起。”《百二十占》曰：“伐星移南，胡山塞；移北，胡山塞。”《石氏赞》曰：“参伐斩刈，阴气孳，故置玉井，以给厨。参伐主斩刈，摧伤九州，合谋自败失。”刘向《洪范传》曰：“西方八十三度，今八十度。” 
　　
　　开元占经卷六十三
　　南方七宿占四
　　
　　东井占一
　　石氏曰：“东井八星，钺一星，三十三度。（古二十九度）度距北南辕西头第一星先至，去极七十度。（在黄道外二度半）春夏为火，秋冬为水。（巫咸曰：东井，水星也。）日月五星行贯井，是中道；秦之分野。”《黄帝占》曰：“东井，天府法令也，天谗也，一名东陵，一名天井，一名东井，一名天关，一名天阙，一曰天之南门，三光之正道。行不出其中，为天下无道；三光行经其中，不得留守。东井主水，用法清平如水，王者心正，得天理；则井星正行位，主法制著明；左垣四星，四辅也；右垣四星，以辅赤帝；井中六星，主水衡；其星明大，水横流。”《孝经章句》曰：“东井为天渠。”巫咸曰：“东井为天亭、天候；又曰井鬼夏狱。”《广雅》曰：“东井曰鹑首。”《玉历》曰：“东井曰天齐。”齐伯曰：“东井、天渠也；主于员山，又为其国市。”何法盛《悬象说》曰：“井，女主之象也。”《百二十占》曰：“东井为天池。”《二十八宿山经》曰：“东井、舆鬼山，在秦火山南；井鬼星神，常居其上。”《圣洽符》曰：“井、钺星大而明，斧钺且用，兵起。”《易纬》曰：“钺星明，主自逋，诸侯乱。”石氏曰：“东井堕，天下涌水。井、钺去，则水满。”甘氏曰：“用法平，王者心正，则井星明，行位直。钺星明，则臣多犯罪者。”《海中占》曰：“井钺一星，司淫奢；其星不欲明，明则斧钺用，以斩伏诛之臣。”焦延寿曰：“天钺星不与井齐，则大臣有斩者，以欲然也。”郗萌曰：“斧锧用，王命兴，辅佐出。”《石氏赞》曰：“东井，主水衡，以平时故；置钺星，斩淫奢。东井八星，主水衡；井者像法，水法水平定，执性不淫，故主衡。”
　　
　　舆鬼占二
　　石氏曰：“舆鬼五星，四度。（古五度）度距西南先至，去极六十八度。（在黄道内太）春夏为火，秋冬为水。（巫咸曰：鬼，土星。）舆鬼南六尺，是中道。秦之分野。”郗萌曰：“弧射狼，误中参左肩，舆尸于鬼；鬼之言归也。”《南官候》曰：“舆鬼，一名天鈇锧；一名天讼；主察奸，天目也。”《孝经章句》曰：“舆鬼为夏狱；又曰天金玉府也；又名天匮、天圹；其星明，则兵起而战，不用节；无兵，兵虽在外，不战。”《黄帝占》曰：“舆鬼南星，（石氏曰：南二尺一星。）积布帛；西星，（石氏曰：西二尺一星。）积金玉；北星，（石氏曰：北二尺一星。）积铢钱；东星，（石氏曰：东二尺一星。）积马；中央星，积尸。”石氏曰：“鬼东北一星，主积马；东西一星，主积兵；西南一星，主积布帛；西北一星，主积金玉；此四星有变，则占其所主也；中央色白、如粉絮者，所谓积尸气也；一曰天尸，故主死丧，主祠事也；一曰鈇锧，故主法，主诛斩。”郗萌曰：“舆鬼中者，为锧；鬼星章明，人民更相请召，五谷熟成。”《玉历》曰：“舆鬼为天尸，朱雀颈；中星如粉絮，鬼为疫害。”《南官候》曰：“舆鬼者，天庙；主神祭祀之事。其国，秦也；其木，杨也；其物，马牛羊虎也。”郗萌曰：“舆鬼星明大，岁熟；不明，民大散；其星移徙，民大愁，政令急。舆鬼星皆动，其色瞳瞳，望之若有光，上赋敛重数，徭役繁多，万民悲怨，不出五年，身死家亡，又曰见此灾后，连年大水，秦国尤甚。舆鬼、质星，欲其忽忽不明；不明则安，明则兵起，斧钺且用。”《石氏赞》曰：“舆鬼视明，察奸谋；故置五诸侯，以刺之。舆鬼五星，主视明；从阴视阳，不失精。”
　　
　　柳占三
　　石氏曰：“柳八星，十五度。（古十八度）度距西头第三星先至，去极七十七度。（在黄道外十二度）春夏为水，秋冬为火。（巫咸曰：“柳，土星。）柳北六尺，是中道。”（周之分野）《南官候》曰：“柳，天府也，一名天相；一名天大将军，天少府也；其国、狄也；其木、桑也；其物、羊豕也。”《尔雅》曰：“咮，谓之柳；柳、鹑火也；一曰注，音相近也。”《圣洽符》曰：“注者，木功也。”《孝经章句》曰：“柳，天库也。”巫咸曰：“柳为木官，主工匠；又曰：柳为天库。”《天官书》曰：“柳为鸟注，主草木。”齐伯曰：“柳者，生于道泽之山。为其国府庭也。”郗萌曰：“将有木功，则占于柳。”《二十八宿山经》曰：“柳山、七星山、张山；皆相连，在周嵩高山东北；柳、七星、张星神，常居其上。”《黄帝占》曰：“柳者，朱雀颈也；主卿相大臣之厨。凡八星，以防诈伪；其星欲明，明则大臣重镇；以防不虞；其不明，王者失令，宫室不安。”《春秋纬》曰：“参、注灭绝，臣弑君，子弑父。”郗萌曰：“柳星位直，天下谋伐主；其星就聚，兵满国；其星不明，德弊离；其星明，国安昌。注星明，厨养具。注举首，王命兴，辅佐良。”《石氏赞》曰：“柳主上食，和味滋；故置天稷，以祭祀。柳主上食，长养形仁以行恩，成其名。”
　　
　　七星占四
　　石氏曰：“七星七度。（古十三度）度距中央大星先至，去极九十度。（在黄道外二十一度少）春夏为火，秋冬为水。（巫咸曰：七星，水星也）七星北十三度，是中道。”（周之分野）《黄帝占》曰：“七星，赤帝也；一名天库，一名天御府。于午火隆，入中宫，德于上星；主衣裳、帝冠、被服、绣之属。”皇甫谧曰：“七星、一名延颈。”《南官候》曰：“七星，一名天员，天府也；主保葆旅之事。”《玉历》曰：“七星，一名天河。”《百二十占》曰：“七星，为员官；一名津桥。”宋均曰：“注，候七星也。”《圣洽符》曰：“七星者，倍海也。”巫咸曰：“七星，为赐货；又天廷。”《天官书》曰：“七星颈为天员官，主急事。”郗萌曰：“七星，为天帝守诸群盗贼。”《列宿占》曰：“七星，主兵。”《黄帝占》曰：“七星正，主阳，朱雀心也；星主衣裳，鸟之翅也，以覆鸟身，以主衣裳也；其星欲明，明则王道大昌，君子家不稳，贤人不逃藏；其星不明，中辅逃亡，贤良不处，天下虚空；王者开四门，则七星光泽，天援纲纪。”甘氏曰：“七星动者，兵起。”郗萌曰：“七星大，则麻熟成。七星明，执政者平；不明，天子疾。七星离，天下易政，家殊计。”《石氏赞》曰：“七星主衣裳，盖身躯；故置轩辕裁制之。又曰德归好，性信有成，故以衣裳属七星。”
　　
　　
　　张宿占五
　　石氏曰：“张六星，十八度。（古十三度）度距应前第一星先至，去极九十七度。（在黄道外二十六度半）春夏为木，秋冬为水。（巫咸曰：张，水星也。）张北十三尺，是中道。”（周之分野）《南官候》曰：“张为天府也，一名御府，宝文王神之藏也，一名天王，被服也，一名天倡，其星明，即天子昌。”齐伯曰：“张者，生于江水之山，为天库；一曰生于道释之山，为周库；又为都官。”《黄帝占》曰：“张，天府也，朱雀嗉也；主帝之珠玉宝，宗庙所用，天王内官衣服；其辅帝中宫内，张外翼以卫帝宫。”《圣洽符》曰：“张者，主酒食。”《孝经章句》曰：“张为天相，王者珍宝物，宗庙所用；其西四星，四辅也；帝宫内翼、外张；以匡帝宫。”《天官书》曰：“张嗉为厨，主觞客。”《南官候》曰：“张者为厨，主觞客之事；其木，梧桐；其物，粟，鸡、狗、羊皮；其国，周也。”《列宿说》曰：“张主赏与；星动者，有赏与之事。”《黄帝占》曰：“张星明大，则王者行五礼，得天下之中；其不明，修礼退金官，以木官代之，则星光明。”《海中占》曰：“张星不明，王者少子孙。”郗萌曰：“张星明大，则厨养具；若张星不明，多病者、移徙者；天下有逆民就聚者；有兵。”《石氏赞》曰：“张主赐客；宾主嬉，故近（一本云故置之）少微，礼义时。张主长养，位盛阳；人君向治，统纲纪。”
　　
　　翼宿占六
　　石氏曰：“翼二十二星，十八度。（古十三度）度距中央西星先至，去极九十九度。（在黄道外二十度半）春夏为金，秋冬为土。（巫咸曰：翼，金星也）翼北十二尺，是中道。”（楚之分野）《南官候》曰：“翼主天昌，五乐八佾也；一名化宫；一名天都市；一名天徐，以和五音。”石氏曰：“翼，天乐府也，主辅；翼以卫太微宫。法九州之位。入为将士相，绳直有例；内外小星四十六，官各随其度，小臣之象也。”《圣洽符》曰：“翼者，宾客也。”《孝经章句》曰：“翼者，市也。”《百二十占》曰：“翼为天倡，倍海也，天旗天都也，其国，楚；其木，茱萸也；其物辕干也，奴婢、毛羽、节器也。”《黄帝占》曰：“翼和五音，调笙律；五辅，以卫太微宫，九州之位；入为宰相，其星明，则帝德明；王者纳贤征圣，有进言之庆；礼乐大兴，天下和平；其星不明，天子有忧，将有负海之客，礼乐不和，律吕不调。”巫咸曰：“翼，天羽翼，又为负海。”《天官书》曰：“翼为羽翮，主远客。”《二十八宿山经》曰：“翼山、轸山相连，在楚门山中央最高，翼、轸星神，常居其上。”郗萌曰：“将有负海之事，则占于翼也。”《列宿说》曰：“翼主蛮夷，其星动，则蛮夷来见天子者。”《黄帝占》曰：“翼星光芒明，帝臣群圣，三王清彻，圣贤有期，集会之庆，礼乐大兴，天下和平。”郗萌曰：“翼明大，则四夷宾服，翼星从天子；举兵征伐，其星就聚，天下相伐；其星明，旗用，其星不明，天下无忧。”《石氏赞》曰：“翼主天倡；以戏娱，故近太微，并尊嬉。翼二十二星，主天倡，建旗秉节，物满张。”
　　
　　轸宿占七
　　石氏曰：“轸四星，长沙一星，辖二星，十七度。（古十六度）度距西北星先至，去极九十九度。（在黄道外十五度少）春夏为木，秋冬为土。（巫咸曰：轸，金星也。）轸北十三尺，是中道。”（楚之分野）《南官候》曰：“轸，一名天志，主风、死丧；东小星，辖；西小星，辖膏；轸同合，边兵起；膏去轸二尺，所进近轸，名为天膏；辖者，车骑发，膏辖反；故车骑罢，远兵息。”《圣洽符》曰：“轸者，车事也。”《孝经章句》曰：“轸、府廷也；车也。”巫咸曰：“轸，天库；楚国星也；会稽也；轸，天子政朝也。”《南官候》曰：“轸者，天员府也；其国楚也；汉江荆湘衡也；其木、松柏弓；其物、青枲帛也。”齐伯曰：“轸者，生于蒙山，长为楚之国，为府廷。”《黄帝占》曰：“轸，主察凶灾，冢宰之臣；四辅也。”《天官书》曰：“轸主风。”《黄帝》曰：“轸者，以候王者寿命，故置长沙一星，主延期；辖二星，主侯王；左辖为同姓；右辖为异姓；长沙、辖星欲明，明则寿命长，天下不亡也；细微，亡；不见七日，其位王侯当之。”《天官书》曰：“长沙星不欲明，明与四星等若五星，入轸中；兵大起。”郗萌曰：“轸北小星，去轸数寸者，辖也；辖明，与四星等，若辖进退，兵大起，轸南小星，去轸二尺者，膏也；辖进膏博轸，是谓天亡，膏三日，车骑发；辖膏各反其处，车骑罢；有兵而辖远轸者，兵罢。”《百二十占》曰：“轸为天车，车失辖，则倾。”郗萌曰：“轸星明大，则车驾备。轸星及长沙星明，天子内佐亲强。轸星移徙，天子忧谋兵；其星就聚，兵大起。轸星流，不正，又无一星，如车无辖，国主忧。将有军出入，则占于轸。轸辖举，南蛮侵。”《列宿说》曰：“辖星动，车骑用。”石氏曰：“辖二星，不欲明，明则轁；车行罔，辖欲进，相去七寸；相去一尺以外皆凶。”郗萌曰：“轸星明，兵大起。”《百二十占》曰：“辖星动摇三月，车马大凶。”《黄帝占》曰：“长沙明，则主寿长。”《洛书》曰：“长沙明，下大臣逆谋，兵乃生。”《春秋纬》曰：“长沙左辖中星，不欲明；明与四星等，兵大起。”石氏曰：“长沙星明，王者保庆，子孙昌。”巫咸曰：“长沙明，天子寿丰。”石氏曰：“轸，主死丧，知凶灾；故设长沙，以延期。”石氏曰：“轸四星，主死丧，建时立节，威严庄，春王小终，季夏殃。”巫咸曰：“长沙，木官也。长沙一星，主囚亡。”《洪范传》曰：“南方一百七度。今一百十二度。” 
　　
　　开元占经卷六十四
　　分野略例
　　
　　宿次分野一
　　角、亢，郑之分野，自轸十二度至氐四度，于辰在辰，为寿星。三月之时，万物始达于地，春气布养万物，各尽于其天性，不罹天天，故曰寿星。（《尔雅》曰：“寿星，角亢也。郑玄《注月令》曰：“仲秋者，日月会于寿星，一名库营。”皇甫谧曰：“寿星，一名天库，一名天翼，一名天正。”《天官书》曰：“角亢氐兖州。”《淮南子》曰：“角亢，郑也。”费直《周易分野》曰：“自轸七度至氐十一度，为寿星。”蔡伯喈《月令章句》曰：“自轸六度至亢八度，谓之寿星之次，郑之分野，曰郑星，得角亢也。”）颖川之文城、定陵、襄城、隶阳、颖阴、长社、阳曜、郏，（八县，颖川郡，秦置。）东接汝南，西接弘农，特得新安、宜阳，（二县属弘农郡，汉武帝置。）皆韩之分野。（《韩世家》曰：韩氏，姬之苗裔也，韩武子事晋，得封于韩也。）《诗风》陈郑之国，与韩同星分也。（《陈世家》曰：陈本太昊之虚也，周武王克殷，求舜后，得妫满封之于陈，以奉舜祀，为胡公，淮阳国之陈县，则其地也。）郑国，今河南之新郑是也，（新郑县也，河南郡，秦三川郡也，汉高帝改名焉。）本高辛氏之火正，祝融之虚，（重黎为帝营高辛氏居太正，甚有功，能光融天下，帝营命曰祝融，祝大也，融明也。）及成皋、荥阳，（二县也，属河南郡户也。）颖川之嵩阳城，（二县也）皆郑之分也。（《郑世家》曰：周宣王封庶弟友于郑，是为桓公也。）属兖州。（《尚书禹贡》曰：齐河惟兖州，《周官》曰：河东曰兖州，《未央分野》曰：郑治颖川，从荥阳南至梁山，东至龙山，今为颖川。）
　　氐、房、心，宋之分野；自氐五度至尾九度；于辰在卯，为大火；东方为木，心星在卯，火出木心，故曰大火。（《尔雅》曰：大辰，房心尾也，大火谓之辰也。《语》曰：参辰，亦曰参商，谓参星与心星也，已释于魏次注中。郑玄注《礼记月令》曰：季秋者，曰月会于大火，斗建戍之辰也。《周礼》曰：大火一名味；一名天马。皇甫谧曰：大火一名天相；一名天府。《天官书》曰：房心豫州。《淮南子》曰：氐房心，宋也。费直曰：自氐十一度至尾八度，为大火。蔡氏曰：自亢八度至尾四度谓之大火之次。《未央分野》曰：家星得房心，今为梁也。）梁（泰砀郡，汉高帝改为梁国也。）楚（汉高帝置楚周，宣帝以为彭城郡也。）山阳郡（汉景帝分梁国置。）东平（汉景帝分梁国置济东国，宣帝改为东平国也。）济阴（汉景帝分梁国为济阴国。）东郡之须昌、寿张，（二县也，寿张本名寿良，汉光武避叔讳，改为寿张也。）皆宋之分野。周分微子于宋，今之睢阳是也。（睢阳县属梁国，周成王封纣庶兄微子于宋，以奉殷祀。）本陶唐火正阏伯之虚也。（阏伯、高辛氏之长子也，居商丘也。）济阴定陶（定陶县也，属济阴国。）《诗风》曹国是也。（周武王封弟叔振铎于曹，定陶县是也。）属豫州。（《尚书禹贡》荆河惟豫州，《周官》河南曰豫州，《未央分野》曰：宋治下蔡、淮阳、从南恒至济、汉水、沛郡、济阳、太行、东海，今为梁也。）
　　尾、箕，燕之分野；自尾十度至南斗十一度，于辰在寅，为析木。尾东方木宿之末；斗、北方水宿之初；次在其间，隔别水木，故曰析木。（《尔雅》曰：析木谓之津、箕斗之间、汉津也。郑玄注《月令》曰：孟冬者，日月会于析木，而斗建，亥之辰也。《周礼》曰：析木之津，一名天昭，一名汉津。皇甫谧曰：析木，一名天丞相；一名天司空，一名天家子；一名天津。《天宫书》曰：尾箕，幽州。《淮南子》曰：尾箕，燕也。费直曰：自尾九度至南斗九度，为析木之津。蔡氏曰：自尾四度至南斗六度，谓之析木之次。《未央》曰：燕星得尾箕也。）周武王定殷，封召公于燕；其后三十六世，与六国并称王。（王易王也）东有渔阳，右北平，辽东，辽西；西有上谷，代郡，（六郡、并秦置。）雁门，（郡，秦置。）南得涿郡之易、容城，范阳、北新城，故涿县良乡、新昌。（八县也，涿郡秦置。）勃海之安次，（安次，县也，勃海汉高帝置。）皆燕之分也，属幽州。（周分翼州、置幽州。《周官》曰：东北曰幽州。《尔雅》曰：燕，幽州，《未央》曰：幽州治蓟，南至积石，东至恒山，今为上谷，渔阳，右北平，辽东、辽西，涿郡也。）
　　南斗牵牛，吴越之分野；自南斗十二度至须女七度，于辰在世，为星纪；星纪者，言其统纪万物，十二月之位，万物之所终始，故曰星纪也。（《尔雅》曰：星纪，斗、牵牛也。郑玄注《月令》曰：仲冬者，日月会于星纪，建子之辰也。皇甫谧《年历》曰：星纪，一名天津；一名天府；一名天苟；一名天鸡。《天官书》曰：斗，江湖，牵牛，婺女，柳州。《淮南子》曰：斗，吴越也，高诱注《吕氏春秋》曰：斗、吴也，牛、越也。费直曰：自南斗十度、至须女五度，为星纪。蔡氏《月令章句》曰：自南斗六度至须女二度，谓之星纪之次。《未央》曰：吴越星、得牛斗。）今之会稽、九江、（二郡，秦置。）丹阳、（秦为漳郡、汉武改为丹阳。）豫章、（汉高帝置）庐江、（汉文帝分淮南置）广陵、六安、（汉武帝改江都国为广陵国，分衡山，立六安国也。）临淮、（郡、汉武帝置也。）皆吴之分也。（《史记、吴世家》曰：吴太伯、周太王之长子也。与弟仲雍让国于季，乃奔荆蛮之地，断发文身，荆蛮义而归之，自号句吴国，武王克殷，求太伯仲雍之后，得仲雍曾孙周章，封之于吴也。）今之苍梧、郁林、合浦，交趾、九真、日南、南海，皆越之分也。（《越世家》曰：越之先，夏少康之庶子，封会稽，曰无余，以奉禹祀，十有余世，微弱为民，禹祀中绝，千有余载，后有子，生而能言，我无余之苗裔也，越人尊以为君、号曰无余王也，至孙允常，越复兴焉。）并属扬州。（《禹贡》曰：淮海惟扬州，《周官》曰：东南曰扬州，《未央》曰：吴越北至大江，南至山，东至海，西至洞庭。）
　　须女、虚，齐之分野；自须女八度至危十五度，于辰在子，为玄枵也；玄者黑，北方之色；枵者，耗也；十一月之时，阳气在下，阴气在上、万物幽死，未有生者，天地空虚，故曰玄枵也。（郑玄注《月令》曰：季冬者，日月会于玄枵，斗建世之辰也。《周礼》曰：玄枵、一名天一，颛顼之虚。皇甫谧曰：玄枵，一名婺女；一名少府；一名河鼓；一名天机。《天官书》曰：虚、危，青州。《淮南子》曰：虚危，齐也。费直曰：自须女六度至危十三度，为玄枵。蔡氏曰，自须女二度至危十度，谓之玄枵之次。《未央》曰：齐星得虚危。）东有菑川、（汉文帝分齐国为藩川国）东莱、（郡，汉高帝置。）琅邪、（郡，秦置。）高密、（汉宣帝改胶西国为高密国）胶东、（汉高帝分齐为胶东国）南有太山、（郡，汉高帝置。）城阳、（汉文帝分齐国立城阳国）北有千乘、（汉高帝立为国）得清河以南，勃海之高乐、高城、重合、阳信、西有济南，（汉文帝分济国立济南国）平原、（汉高帝置）皆齐之分也；（《齐世家》曰：齐太公望，佐周武王、而王乃封太公于齐，武王崩，成王命齐国东至于海，西至于河，南至于穆陵，北至于无棣，而都营丘也。）属青州。（《禹贡》海岱惟青州，《周官》曰：东曰青州、《尔雅》曰：齐曰营州、则青州也，《未央》曰：齐治营，依于营丘、北至燕、西至九河、南至藺水，东至海。）
　　危、室、壁，卫之分野，自危十六度至奎四度、于辰在亥，为诹訾，诹訾叹息也。十月之时，阴气始盛，阳气伏藏，万物失岁养育之气、故哀愁而欢、悲嫌无阳，故曰诹訾。（诹訾者，古诸侯也，帝喾娶诹訾氏女，生挚，尧兄也。《尔雅》曰：诹訾曰营室东壁也，一曰豕韦，夏氏之御龙氏国也，《左传》曰：苌弘对周景王曰：蔡侯弑其君之岁，岁在豕韦也。郑玄注《月令》曰：孟春者，日月会于诹訾，而斗建寅之辰也。《周礼》曰：诹訾：一名豕韦，一名颛顼，一名诹訾，一名天府，一名北陵，一名卿中。《天官书》曰：营室、东壁，并州。《淮南子》曰：营室，东壁也。费直曰：自危十四度至奎一度，为诹訾。蔡氏曰：自危十度至东壁八度，谓之豕韦之次。《未央》曰：卫星得营室东壁也。）今东郡、（秦置）魏郡、（汉高帝置之）黎阳河内郡（汉高帝置，本殷之旧都，周既克殷，分其畿内为三国，《诗风》鄘邻，卫国是也。）野王朝歌、皆卫之分也。卫为翟人所灭，文公徙封楚丘，后三十年，子成公迁于帝丘，今濮阳是也，属并州。（周分冀州、置并州，《周官》曰：正北曰并州，今分野无并州所部郡县，并州凡九郡，悉在燕赵秦次中，未详也。《未央》曰：卫置濮阳，其地从王水以东至沛，今为东郡也。）
　　奎、娄，鲁之分野，自奎五度至胃六度，于辰在戌，为降娄，降下娄曲也。阴生于午，与阳俱行至八月，阳遂下；九月阳微，剥卦用事，阳净剥尽；阳在上，万物枯落，卷缩而死，故曰降娄。（《尔雅》曰：降娄，奎娄也。郑玄注《月令》曰：仲春者，日月会于降娄，而斗建卯之辰也，《周礼》曰：降娄一名清明。皇甫谧曰：降娄一名天官。《天官书》曰：降娄，鲁徐州。《淮南子》曰：奎、娄，鲁地。费直曰：自奎二度至胃三度，谓之降娄之次。《未央》曰：鲁星得奎娄。）东至东海、（郡，汉高置）南有泗水、（泗水国，汉武帝分东海郡立也）至淮、得临淮之下，相睢、陵僮、取虑，皆鲁之分也。周成王以少昊之虚曲阜，封周公子伯禽为鲁侯，以为周公主也；（《鲁世家》曰：周武王克殷，封弟周公旦于少吴之虚，周公佐武王，不就封，武王崩，成王命周公子伯禽代居国，是为鲁公也。）属徐州。（《禹贡》曰：海岱及淮、惟徐州，《尔雅》曰：齐东曰徐州，而周罢徐合青，汉武复置徐州。《未央》曰：东至温水，西至荥阳，北至代，南至江。）胃、昴，赵之分野，自胃七度至毕十一度，于辰在酉，为大梁；梁强也，八月之时，白露始降，万物于是坚成而强，故曰大梁。（《尔雅》曰：大梁，昴也。郑玄注《月令》曰：季春日月会于大梁，斗建辰之辰也。《注同礼》曰：大梁一名太阳，一名西陵。皇甫谧曰：大梁一名耕田，一名天仓，一名天狱，一名大军，一名偏将军。《天官书》曰：昴毕，冀州。《淮南子》曰：昴毕，魏也。费直曰：自胃四度至毕八度，为大梁。蔡氏曰：自胃一度至毕二度，为大梁之次。《未央》曰：赵星得参伐他。）赵本晋地，分晋得赵国；（汉高帝以邯郸郡为赵国）北有信都、（汉高帝立）真定、（国，汉武帝立）常山、（郡、汉高帝置。本因山为名恒山郡，汉文帝讳恒，故改曰常山也。）又得涿郡之高阳、郑州乡，（二县也。涿郡，汉高帝立。）东有广平、（国，汉武帝立。）钜鹿、（郡，汉高帝置。）清河，（国，汉文帝分赵国立。）又得勃海之东平、舒中、武邑、文安、东州、城平、童武，（六县也，汉置河以北也）南至浮水，（水名，一作漳水。）繁阳、内黄、斥丘，（三县，属魏郡，高帝置。）西有太原、（郡，秦置。）定襄、（郡，汉高置。）云中、（秦置）五原、（秦九原郡，汉武帝改。）朔方、（汉武帝开置）上党、（秦置）本韩之别郡，元韩近赵，后卒降赵，皆得之自赵，夙后九世，称侯四世，敬侯徙都邯郸，后三世有武灵王，五世为秦所灭。（《赵世家》曰：赵氏之先，帝颛顼之苗裔，伯益之后也，又虞舜妻子，姚姓之女赐姓赢氏，历夏殷，世为诸侯，后造父为周穆王御，而西巡狩，而偃王反缪王，日驰千里，还攻徐，破之，乃赐造父赵城，由此为赵氏。）属冀州。（《禹贡》曰：冀州既载壶口，治梁及歧《周官》曰：河内曰冀州，《未央》曰：赵治邯郸，北至常山，代郡。）
　　毕、觜、参，魏之分野，自毕十二度至东井十五度，于辰在申，为实沈；言七月之时，万物极茂，阴气沈重，降实，万物故曰实沈。（高卒氏有二子，伯曰阏伯，季曰实沈，而不相能，后帝不藏，迁阏伯于商丘，主辰，商人是因，故为商星；迁实沈于大夏，主参，唐人是因，故参为唐星，至周武王感灵梦，而生叔虞，成王时唐有乱，周公灭唐，成王因戏而封虞于唐河，汾之东方百里，太原郡之晋阳县是也，实沈参之辰也，因名次焉。郑玄注《礼记月令》曰：孟夏者，日月会于实沈，斗建已之辰。《周礼》曰：实沈一名不疑，皇甫谧曰：实沈一名大唐，一名中尉，一名天路，一名天沟，一名天京，一名旄头。《天官书》曰：觜觞，参、益州。《淮南子》曰：觜觞、参，赵也。郑玄注《周礼保章氏》曰：实沈，晋也。费直曰：自毕九度至东井十一度，为实沈。蔡氏曰：自毕六度至东井十度为实沈之次。《未央》曰：魏星得胃，昴、毕也。）自高陵（县也，属益州。）以东，尽河东、（郡，秦置。）河内、（汉高帝置）南有陈留、（郡，汉武帝置。）汝南、之邵陵、隐强、新汲，（秦置）及西华、长平、颖川、之舞阳、郾许、鄢陵、河南之开封、中牟、阳武、酸枣，（酸枣、县，属陈留，县，则为重见也。）皆魏之分也。（《魏世家》曰：毕公高之兵也，与周同姓，高佐同武王，得封于毕，更为毕氏，后封其苗裔曰毕万，事晋献公从伐霍耿，魏灭之，献公以魏封万魏，河东郡之永安县是也，武子子悼子，徙治霍，霍平阳郡之永安县是也，悼子子昭子，徙安邑河东之安邑县，是昭子孙献子与赵鞅共谋，祁羊舌氏，分其地、献子曾孙恒子与赵韩灭智伯桓子，孙文侯，时，魏为强大，周烈王赐命为诸侯，文侯子武侯，与赵韩灭晋，分其地，故参为魏之分野也。）属益州，（汉武帝改梁州，为益州，非魏地，益州地尽在秦楚次中，为甚略，未详其旨，《未央》曰：晋治太原，从魏以西至襄治之，今为河东、河内、上党、云中。）
　　东井、舆鬼、秦之分野，自东井十六度至柳八度，于辰在未，为鹑首，南方七宿，其形象鸟，以井为冠，以柳为口；鹑鸟也，首，头也，故曰鹑首。（《尔雅》曰：咮谓之柳，郑玄注《礼记月令》曰：仲夏者日月会于鹑首，斗建午之辰也，《周礼》曰：鹑首一名小章，皇甫谧曰：鹑首一名天禄，一名天子市，一名白虎将，一名斧钺，《天官书》曰：东井舆鬼，雍州，《淮南子》曰：东井、舆鬼，秦也，费直曰：自东井十二度，至柳四度，为鹑首，蔡氏曰：自东井十度，至柳四度，谓之鹑首，《未央》曰：秦星得东井舆鬼也。）自弘农故关以西，（故关、古函谷关也弘家郡、汉武帝置。）京兆、扶风、冯翊、（并秦内史，汉武帝分为三辅。）北地、上郡、（二郡，秦置。）西河、安定、天水、（三郡，汉武帝置。）陇西、（秦置）南有巴郡、蜀郡、（二郡，秦置。）广汉、（汉置）犍为、（汉武帝置）武都，西北有金城、（汉置）武威、（本休屠王地也）张掖、（本昆耶王地）酒泉、敦煌、（敦煌本属酒泉，汉武帝置。）又西有牂牁、越巂、益州，皆秦也。（三郡，并汉武帝开置。）秦之分也，（《秦世家》曰：秦之先曰非子，与赵同姓，伯益之十六世孙也，为周孝王养马，甚息，孝王封为附庸，邑之于秦，号曰秦赢，天水之陇县，则其地也，秦赢曾孙曰秦仲、周宣王使伐西戎，为戎所杀，宣王复命仲子庄公与四弟伐戎，破之，赐仲大骆之地，于是居大丘，扶风之槐里县是也。）属雍州。（《禹贡》曰黑水西河惟雍州，《周官》曰：正西曰雍州，汉武帝改为凉州，《未央》曰：秦治机阳，又治咸阳，今为长安，北地从华山，西至随神流沙，今为三辅，巴蜀、汉中、陇西，北地，上郡也。）
　　柳、七星、张，周之分野，自柳九度至张十七度，于辰在午，为鹑火，南方为火，言五月之时，阳气始隆，火星昏中，在七星朱鸟之处，故曰鹑火。（《尔雅》曰：柳、鹑火也，柳、七星、张，南方之中宿也，故曰火。《周礼》曰：鸟与七游，象以鹑大也。郑玄注《礼记月令》曰：季夏者、日月会于鹑火，斗建未之辰也。《周礼》曰：天井一名致方。注《天官书》曰：七星、张、三河。《淮南子》曰：七星、张，周也。费直曰：自柳五度至张十二度，为鹑火。蔡氏曰：自柳三度至张二十度，谓之鹑火之次。《未央》曰：周星得注张。）今之河南雒阳、谷城、平阳、偃师、巩维氏（北七县，属河南郡。）并周分也。（《周世家》曰：周之先曰弃、秦生有神怪，长好稼穑，为舜播植百谷，舜封之于邰，扶风是也，号曰后，稷姓，为姬氏，曾孙公刘、国于分扶风是也，十世孙曰太王，为狄所侵，迁于歧挟风之美阳是也，大王孙，文王有圣德，周室方隆，从都于酆、酆在京兆之杜县、文王子武王，灭商，徙都于镐，镐在京兆之长安县，武王子成王营雒邑都河南郡之河南县是也，或云成王居雒邑，六世孙懿王，迁大丘也。）属三河。（河南、河内、河东三郡是也，案周之将亡，惟河南一郡，故以为周分野，其河内河东，乃在魏次中，未详周分野称三河之谓矣，《未央》曰：周治洛阳，西至华山。东至荣泽，少室，北至河南。至濮水，今为河东、陈留。）
　　翼、轸，楚分野，自张十八度至轸十一度，于辰在已，为鹑尾；南方朱雀七宿，以轸为尾，故曰鹑尾。（郑玄注《礼记月令》曰：孟秋者，日月会于鹑尾，斗建申之辰。《周礼》曰：鹑尾一名鸟帑。皇甫谧曰：鹑尾一名鸟注，一名天根，一名旄，一名柳。《天官书》曰：翼轸到。《淮南子》曰：翼楚也。费直曰：自张十三度至轸六度为鹑尾。蔡氏曰：自翼十二度，至轸六度，为鹑尾之次。《未央》曰：楚星得翼轸也。）今之南郡、（秦置）江陵、（江陵即南郡，所部县，即重见矣）江夏、（汉高帝置）零陵、（郡，汉武帝置。）桂阳、武陵、（二郡，汉高帝置。）长沙，（郡，秦为郡，汉高帝改为国。）及江中、（秦置）汝南，（汉高帝置）皆楚之分也。周成王先师鬻熊之曾孙。熊绎，于荆蛮为楚子，居丹阳，后十余世，至熊通，号武王、浸以强大，后五世，有庄王，并有江汉之间，吞陈蔡县，申息服随唐，后十世顷，王徙于东焉。（《楚世家》曰：鬻熊，祝融之苗裔也，姓芊氏，丹阳，今南郡之枝江县是也，武子文王，都于郢，江陵是也，庄王曾孙昭王、为吴所破，吴兵入郢，昭王奔随，楚大夫申句胥求救于秦，秦乃救楚，大败吴师，阖庐弟夫梁王反，自立为王、阖庐班师，昭王乃得反国，更都于郡南郡，郑县是也。）属荆州。（《禹贡》曰：荆及衡阳惟荆州，《周官》曰：正南曰荆州，《未央》曰：楚治，南至九江、北至淮水，东至海、西至鱼腹山，今为淮阳、汝阳、庐江、长沙、南海，故楚治南郢也。）
　　
　　月所主国二
　　《荆州占》曰：“正月，周；二月，徐；三月，荆；四月，郑；五月，晋；六月，卫；七月，秦；八月，宋；九月，齐；十月，鲁；十一月，吴越；十二月，燕赵。”
　　
　　日辰占邦三
　　石氏曰：“甲、为齐；乙、为东海；（司马迁、班固并以甲乙日月不占；晋灼注曰：海外远甲乙日、时，故不占之。）丙、为楚；丁、为南蛮；（司马迁、班固并以丙丁为江淮海岱）戊、为魏；（一云戊为韩。司马迁、班固并以戊已为中州，河济也。）已、为韩；（一云已为魏）庚、为秦；辛、为西夷；（司马迁、班固。并以庚辛为华以西）壬、为燕；（司马迁、班固、并以壬为赵。《淮南子》；壬为卫。）癸、为北夷。（司马迁、班固并以壬癸为常山北。《淮南子》癸为赵。）石氏曰：“子，为周；丑，为翟；（一云丑魏翟梁）寅，为赵；（《淮南子》荆州并以寅为楚）卯，为郑；辰，为晋；（班固、刘表、韩扬并以辰为邯郸，一云辰为赵也。）已，为卫；午，为秦；未，为中山；（一云宋）申，为齐；（一云申为晋魏。《荆州占》申为晋。）酉，为鲁；戌，为赵；（班固云：戌为赵。《荆州》云：戌为吴。）亥、为燕。”
　　
　　灾变期应四
　　巫咸曰：“五星之合，金星以金日，木星以木日，水星以水日，火星以火日，土星以土日。月期十二辰，候其灾之变，以其杀时；甲乙日，应在金；丙丁日，应在水；戊已日、应在木；庚辛日、应在火；壬癸日、应在土；五星皆同法也。岁星主木也，日以甲乙；荧惑火也，日以丙丁；填星土也，日以戊已；太白金也，日以庚辛；辰星水也，日以壬癸。二十八舍以十二子，故金应在火，木应在金，水应在土，火应在水，土应在木；故木期十二日、十二月、十二岁；火期四十三日、四十三月、四十三岁；土期二十八日、二十八月、二十八岁；金期八日、八月、八岁；水期十日、十月、十岁；又曰：五星守二十八舍，左为春应，右为秋应；前为夏应；后为秋应；其法随气所制前后。”石氏曰：“凡五星行犯列合，前为春应；后为秋应；左为冬应；右为夏应；假令春以东为前，西为后，北为左，南为右；夏以南为前，北为后，东为左，西为右；秋以西为前，东为后，南为左，北为右；冬以北为前，南为后，西为左，东为右。”
　　宋均曰：“灾祥见在正月则应在七月；灾祥见在二月，则应在八月；灾祥见在三月，则应在九月；灾祥见在四月，则应在十月；灾祥见在五月，则应在十一月；灾祥见在六月，则应在来年四月，灾祥见在十一月，则应在来年五月；灾祥见在十二月，则应在十二月；灾祥见在七月，则应在来年正月；灾祥见在八月，则就在来年二月；灾祥见在九月，则应在来年三月；灾祥见在十月，则应在来年四月；灾样见十一月，则应在来年五月；灾祥见在十二月。则应在来年六月。”《荆州占》曰：“甲乙日有变，期百二十日；丙丁日有变，期八十日；戊已日有变，期六十日，庚辛日有变，期四十日；壬癸日有变，期二十日。”
　　
　　顺逆略例五
　　巫咸曰：“五星之行，东行为顺，西行为逆。”韩公宾注《灵宪》曰：“当东反西，则逆。”石氏曰：“日行五寸、一尺，为平行；日行一寸、二寸，为迟。”甘氏曰：“逆日，迟。”韩公宾注《灵宪》曰：“五星之行，近日则迟。”石氏曰：“日行一度，为疾。”韩公宾曰：“五星之行，远日则速。”石氏曰：“未应去而去，为出；未当来而来，为入。”甘氏曰：“同形为入。日月五星与宿星同舍，为合。”石氏曰：“芒角相及，同光，为合。”巫咸曰：“诸舍精相沓，为合。”《荆州占》曰：“相去一尺内，为合。”孟康曰：“合，同舍也。”石氏曰：“星光曜相逮，为合。”郗萌曰：“留三日，为合。”孟康曰：“合宿也，入宿度，为舍。”甘氏曰：“共行在一宿，为舍。”石氏曰：“行度所居，为舍。”甘氏曰：“阙为宿。”石氏曰：“留二十日以上，为宿；宿犹守也。”甘氏曰：“行所当至，过二十一日，色润泽，为居。”石氏曰：“以度至而不去，为居。”石氏曰：“不东不西，为留。”郗萌曰：“住不移，为留。”石氏曰：“居之不去，为守。”甘氏曰：“徘徊不去其度，为守。”《文耀钩》曰：“留不去，为守。”郗萌曰：“二十日以上，为守；东西正当，为中。”甘氏曰：“在上而下，为乘。”石氏曰：“五星入度，经过宿星，光耀犯之，为犯。”郗萌曰：“五星所犯，木火土水同度，去之七寸，为犯；太白一尺以内，为犯。”韦昭曰：“自下往触之，为犯。”甘氏曰：“未当入度，经入为侵。”甘氏曰：“在下犯上，为陵。”石氏曰：“在上犯下，为陵。”郗萌曰：“星围宿，周廻一匝，为环。不周，曰绕。”石氏曰：“东西为勾。”甘氏曰：“去而复还，为勾。”郗萌曰：“星行如勾，为勾。”石氏曰：“南北为已。”甘氏曰：“再勾、为已。”郗萌曰：“星行如已字，为已。”石氏曰：“西入东出，为贯。”甘氏曰：“在下相侵，为贯。在傍，为刺。”郗萌曰：“直至为抵。星相触而止，为触。”甘氏曰：“相切为磨。”石氏曰：“相至为磨。”甘氏曰：“去之寸，为靡。星相灭，为抵。”巫咸曰：“两体相著，为薄。”甘氏曰：“不于晦朔者，为薄。”（虽非日月同宿，阴气隆奄者为薄日光也。）石氏曰：“不交而食，曰薄。”《帝鉴嬉》曰：“赤黄无光，为薄。”孟康曰：“日月无光，曰薄。”京房曰：“日月赤黄为薄。”韦昭曰：“气往迫之，为薄。”石氏曰：“相陵，为斗。”甘氏曰：“倚视，离而复合，合复离；为斗。”韦昭曰：“星相击，为斗。”郗萌曰：“边侵，为食。”京氏曰：“相侵之食，日体三毁三复，行异处，是为相侵食也；三分日取一也。”韦昭曰：“亏毁曰食。”石氏曰：“光五寸以内，为芒。”巫咸曰：“光一尺以内，为角；岁星七寸以上，谓之角。”郗萌曰：“色非其常，为变。光耀摇艳，为动。”甘氏曰：“润泽和顺，为喜。”石氏曰：“五星光芒隆，谓之怒。”郗萌曰：“壮大色强，为怒。”石氏曰：“超舍而前，谓之赢。”《七曜》曰：“超舍而前，过其所当舍之宿，以上一舍、二舍、三舍；谓之赢。”《易萌气枢》曰：“大进曰赢。”班固曰：“出为赢。”石氏曰：“退舍而复，为缩。”《七曜》曰：“退舍，以下一舍、二舍、三舍；谓之缩。”《易萌气枢》曰：“大退，曰缩。”班固曰：“晚出为缩。”甘氏曰：“相近，为就聚。”甘氏曰：“相远，为离徒。”石氏曰：“星月相近，俱隆明，为同光。”巫咸曰：“凡五星入月中，星不见，为月食星；星见，为星食月。” 
　　
　　开元占经卷六十五
　　
　　石氏中官占上一
　　
　　摄提占一
　　石氏曰：“摄提六星，夹大角；（入角八度少，去北极五十九度半，在黄帝道内三十二度太。）一名环枢，一名天枢，一名阙丘，一名致法，一名三老，一名天鈇，一名天狱，一名天楯；一名天武；一名天兵。星东西三三而居，形似鼎足，常东向，天子吉昌。若北向，即大人失位，圣人更制，天下有事，期三十日，兵出，复三十日，兵罢。若摄提北向，向格而治，十日而令出，其反故位，十日而兵罢。”《天官书》曰：“摄提者，直斗杓所指，以建时，故曰摄提格。”巫咸曰：“摄提三星，如鼎足，左右角，西南向，主易姓。”《乐纬叶图徵》曰：“摄提为楯，以其夹捧帝席也。”《合诚图》曰：“摄提主九卿。”《洛书》：“摄提移，政更权。”《帝览嬉》曰：“仁道不行，摄提失衡。”《含文嘉》曰：“王者敬师长，有尊，则摄提如列；无则反折。”（宋均注曰：师者所以教人为君也，长者所以教纳人为长也，大角为帝席，摄提六星携纪纲，以辅大角，师长象也，如列者，如鼎足，俱东向。）《春秋纬》曰：“摄提，斗携角，以接下化，而东向，令乖行，则天下更纪，王者灭。”《文曜钩》曰：“代提天下更纪，世有名师。”（宋均曰：主德不一，则摄提代移更纪，授有令名为天下师表者也。）《援神契》曰：“摄提远度，主接灵。”石氏曰：“摄提色欲黄而润泽，温温不明，天下安；明大者，三公恣，天子弱，鈇钺用。”《元命包》曰：“摄提反衡，天下大乱，易姓与。”（宋均曰：反衡，谓不东向也。）《春秋纬》曰：“摄提移向北，王者以过见灭；摄提疏润，大夫僣差。”焦延寿曰：“摄提星近大角，若不居其故，近戚有谋贼王者。”《石氏赞》曰：“摄提六星携纪纲；建时立节伺机祥。”
　　
　　大角占二
　　石氏曰：“大角一星，在摄提间；（入亢二度半，去极五十八度，在黄道内三十四度少。）一名格；一名汉星。”《诗纬》曰：“大角，一曰帝筵，成统理。”《纪历枢》曰：“大角为天栋，以正纪纲；一曰大角为火，以其赤明也。”《春秋纬》曰：“大角为坐候；一曰大角为帝席，以布神厚德。”又曰：“大角者，天王帝筵也。”甘氏曰：“大角者，栋星也；其星光泽明大，扬芒奋角，强臣伏诛，天下安宁；芒之所指，兵所从往者，吉。”石氏曰：“大角，天栋也；明则天子威行。”《雒罪级》曰：“栋星亡，不吉，王失号。”《尚书纬》曰：“栋星亡，罪深重，诛。”《春秋纬》曰：“大角不见，苍帝失势。”《含文嘉》曰：“王者敬诸父有差，则大角光明以扬。”（宋均曰：诸父，伯仲叔季也；角坚刚而居帝前，帝敬诸父，感天，故应之也。）《钩命决》曰：“赤灭乱，栋星去。”《论识》曰：“栋星亡，主旷之。”石氏曰：“大角，贵人象也，主帝座；光润明大，则吉；光不明者，若有他色；青忧，赤兵，黑疾，白丧。大角不明，王者失天心，强臣凌主，天下有忧；秦之亡也，摄提不动，而大角亡去。”焦延寿曰：“大角星，角起扬光，若近天帝；左右有以席荐害主者。”郗萌曰：“大角变色，有芒角，大动；不出三月，兵大起。大角数动，人主好游，不居其宫，驰骋天下。（《晋阳秋》曰：孝武太元二年七月乙亥，大角摇。三年二月乙巳，作新宫，帝及二年移会稽。）大角不明，则天子耗衰。栋星明大，天子辅强。”《荆州占》曰：“栋星亡，王者死。”韩杨曰：“大角动摇，主不安，臣下有恶事劫主者。”（《宋天文志》曰：安帝隆安五年七月癸亥，大角星散摇，五色，元兴二年，桓玄纂位，迁帝浔阳。）《石氏赞》曰：“大角帝席，色欲明，光隆润泽，德合同。”
　　
　　梗河占三
　　石氏曰：“梗河三星，大角北。”（西星入亢八度，去极三十八度，在黄道内四十九度。）郗萌曰：“天矛者，天子之兵也。”《黄帝占》曰：“梗河三星，天锋；天之剑戟，主于罚戮；其星如常明而不动，边寇宁，天下安；星若明大，芒角动摇，边夷兵起，胡人为乱，王者有忧。”《荆州占》曰：“梗河，天楯；（晋灼曰名天蚕）玄戈，天矛也。相近相向，大安。”石氏曰：“梗河三星，天矛也；梗者递也，河者担也；士卒更递，担持天矛，以行也；在斗杓头，主杀，所向无前也；主胡兵，芒角大，则四裔不清，边兵大起。”《黄帝》曰：“梗河主丧，阴十日不见，国有丧；以初不见日，占之男女。梗河末男，本女；天不阴，梗河亡不见，视二十八宿星嬴缩；若在北斗傍，所见之宿，其国若诸侯有丧。”石氏曰：“梗河亡三日不见，国有谋兵，若诸侯有死者；七日不见，国有大丧；以其初不见之日，以占其国。梗河，天矛也；亡不见，即有所藏；所藏之国，宿有谋兵，不然有丧，求于二十八宿，若斗；则是以见之日知其期。”《荆州占》曰：“天矛星不欲明大，明大兵起。”石氏曰：“梗河三星，天矛锋。”
　　
　　招摇占四
　　石氏曰：“招摇一星，梗河北。”（入氐二度半、去极四十度太，在黄道内五十七度强。）《黄帝》曰：“招摇，尚羊也；（吴龚《天官星占》曰：常阳）尚羊者，悬以匡也；一名矛楯，胡星也；与梗河、玄戈，列从北斗柄端，抵大角；近北斗者玄戈，次曰招摇；星明大，赤角而动，胡兵大起，四夷主昌，中国亡。又曰：其俱明，胡利。”《黄帝占》曰：“招摇为矛，摄提大楯。相当，兵大起，大战。”《春秋纬》曰：“斗端有两星，一内为招摇，一外为楯，天锋主兵用，若动，兵大行。”《荆州占》曰：“招摇，南夷也。”巫咸曰：“矛、楯，兵星，金官也。”《黄帝占》曰：“招摇欲与梗河星相直，则胡常来受命，贡献于中国；不相直，则胡人叛戾。招摇明而不正，胡不来受命；斗末之星，招摇之间，名为天库；招摇离其处，名曰开库，开库兵发。招摇星欲明而微小，则王者威令行四夷。”《春秋纬》曰：“矛楯动，兵四行，臣子谋，妄奸通，弑君弑父，九州振。”《春秋纬》曰：“楯动摇，若角，大兵起，天下弑主，害于中发，四方并兴，王者行德、纳贤、正度。”又曰：“臣主争伐相诛，则矛楯角跃相扦。”焦延寿曰：“招摇亡去，国兵起，主遇贼。”《天官书》曰：“招摇星赤角，胡兵大起，不来受命；星大亦然。”《荆州占》曰：“招摇奋，光明动，天子强。招摇色青，有忧；赤白而明者，天子有怒；黄白光泽，天下安静；小而黑，军破国亡；又曰：色黑为弱。”《荆州占》曰：“矛楯动，近臣恣，庶雄谋。”《石氏赞》曰：“招摇、玄戈，主胡兵；芒角变动，兵革行。”
　　
　　玄戈占五
　　石氏曰：“玄戈一星，在招摇北。”（入氐一度，去极三十二度半，在黄道内五十三度半。）《黄帝占》曰：“玄戈，主北夷；玄戈，招摇雌也，星欲小微；小微，则王者吉，天下安宁；其星明而大，则胡夷单于动，兵大起。”甘氏曰：“玄戈主胡兵，星若小动，兵小动；大动，兵大起，胡人入境。”《乐纬》曰：“玄戈，宫也。戊子候之，宫乱则荒，其君骄，不听谏，佞在侧；宫和，利致凤凰，颂声作。”《荆州占》曰：“玄戈，小数动，后而大动，则兵大起。”石氏曰：“玄戈星赤，天下有兵。”
　　
　　
　　天枪占六
　　石氏曰：“天枪三星，在北斗杓东。”（西星入氐太，去极二十八度太，在黄道内七十一度。）《黄帝占》曰：“天枪，一名天钺，三星鼎足形，在北斗柄端。其状忽然不明，明大则斧钺用；一曰有兵，小不明，则兵罢。”石氏曰：“天枪三星，主帝伏兵，枪者，今之枪也，以竹为之，锐其头，以捶地，锋外向，以枪人；星温温而不明，则吉；若光明，则伏兵行。”巫咸曰：“枪，金官也。”《黄帝》曰：“枪三星，备非常，若今之机枪也；其星温而不明，则王者吉；其星明大，则兵起斧锧用。”石氏曰：“左枪、右棓，天之武备也；攻城袭邑，当视枪星；大而明，若有叛而自归者，其国不可出兵，星小而明，兵可出，城可袭。”《荆州占》曰：“天枪，一星不具所见而兵起。”《黄帝》曰：“天枪星动摇，若角，大兵起，天下弑主，害以中发。”《荆州占》曰：“天枪扬光，天降丧乱。”《石氏赞》曰：“枪棓八星，备非常。”
　　
　　天棓占七
　　石氏曰：“天棓（苏林曰：打棓之棓。）五星，在女床东北。”（柄星入箕八度半，去极三十二度，在黄道内七十一度。）郗萌曰：“天棓者，先驱也。”石氏曰：“天棓五星，天之武备也；棓者，大杖；所以打贼也；皆所以禁暴横，备不虞也。”《黄帝占》曰：“天棓五星，天之武备也；以防不虞。其星不明而静，则天下无兵；其星明大，动摇，则兵大起，五仗用。”石氏曰：“天棓，一星不见，其国兵起。”郗萌曰：“天棓星，微细则吉；变明则凶，有忧。”《荆州占》曰：“天棓，一星不见，天下有大兵。”
　　
　　女床占八
　　石氏曰：“女床三星，在天纪北。（西星入箕三度，去极五十度，在黄道内五十六度。）女床，后宫御也，众妾所居宫也；侍皇后，随从以时御见者。”《黄帝》曰：“女床星，后宫御也，嫔妾所居宫也；其星欲明，大小相承，如其故；则后妃安，宫人吉；星若微小不明，非其常处，嫔妾不安，其宫有忧。”郗萌曰：“女床者，主女藏。”石氏曰：“女床星不明，则吉；明，则宫女恣。女床星动，不吉。”焦延寿曰：“女床星舒，妾代女主，不乃死。”《荆州占》曰：“女床星无故不见，女子多疾。”韩扬曰：“女床非其故，则后宫有忧。”石氏曰：“女床主女事，行列微靖，吉；乱明动，不吉。”《石氏赞》曰：“女床三星，待后宫。”
　　
　　七公占九
　　石氏曰：“七公七星，招摇东。”（西星入氐四度半，去极三十九度少，在黄道内五十九度半强。）《黄帝》曰：“七公，一名天纪。七公主议疑，天之辅助，七政之象，评议之臣；其星大而齐明，议人有忠，王者安；其星大小有差，微而不明，议者不同，决事不从，人主有忧。”石氏曰：“七公，天之相也，三公廷尉之象也；上星、上公也；次星、中公也；明则七辅强。”《海中占》曰：“七公，七辅也；上星、上公；次星、次公；下星、下公；各以其次第齐明，辅臣居其常职；其星不明者，各以其次，辅臣有黜，若有罪，期不出年。”郗萌曰：“七公，主七政，别善恶。”石氏曰：“七公主议疑，天之相理，谓三公，左辅右弼，前疑后丞之官，平议疑狱，断折刑法，欲详审也；星大小不明，议事者不从也。”《石氏赞》曰：“七公七星，议欲详。”
　　
　　贯索占十
　　石氏曰：“贯索九星，（《天官书》曰：“勾圜一十五星，属杓，曰贼人之牢。案：贯索为贼人之牢，止有九星，未详迁所云十五星所以在七公前。上右星入尾半度，去极五十九度少，在黄道内三十七度。）在七公前。”《黄帝占》曰：“天牢者，贼人之牢也，天下狱律也；一名连索；一名天受；一名天围。”《论谶》曰：“贯索，主天牢。”郗萌曰：“贯索，而逮狱之法律也；天牢，主天子之疾病忧患。”《春秋纬》：“贯索，贼人之牢；中星实，则囚多；虚、则开出。”石氏曰：“贯索北开，名曰牢户；其星间阔，则户开，必有赦；若星狭而不开，牢中有忧，贵人当之。”《黄帝占》曰：“常以四时候天牢，其口星开披，天下赦；不赦，逆人，主忧，开市不利。”《黄帝占》曰：“天牢中央大星，牢监也；左右徙倚，不居其处，若不见，大赦，期十八日。天牢中常有系星三，以甲子、丙子、戊子、庚子、壬子暮视之；其一星去，有善事；其二星去，有赐令爵禄之事；三星尽去，人主德，令赦天下。甲子，期八十一日；丙子，期七十二日；戊子，期六十日；庚子，期八十日；壬子，期六十二日而赦。”《黄帝》曰：“天牢中星，不欲众，众则囚多；其中星稀，则囚少；其中无星，天下无罪人，其国安。连索直而抵织女，天下有急布帛之徵。”石氏曰：“贯索入汉中，人相食，兵起。天牢口所向开门者，兵所往，期六月。”焦延寿曰：“贯索星户开，左右星入牢中，有贵人自索，守者不复，必凶、兵、死。”郗萌曰：“天牢直若角，赦，以午未候之。天牢旁有此星，以至开闭；天牢已开，天下大赦。此星闭而赦；此星以开，不赦，为不慎；顺，天牢空，更立元年；不行德令，天雨沙石，期三年。”《天官书》曰：“赦帝行德，天牢为之空。”《荆州占》曰：“天牢中多星，则多系囚；九星，天下狱烦；八星，奸人入；七星，小赦；六星、五星，大赦。天牢斧锧动摇，非其故，斧锧用。”《石氏赞》曰：“贯索九星，禁暴横。”
　　
　　天纪占十一
　　石氏曰：“天纪九星，在贯索东。”（西星入尾五度，去极五十一度半，在黄道内五十六度太。）《黄帝》曰：“天纪，天纬也，主正理冤讼。星齐明，王法正直，无有偏党，天下纲纪。”《论谶》曰：“天纪星，以表九州定图位。天纪星，主历、音律。”《黄帝》曰：“天纪星败绝，山崩易政，有饥民，君不安。”石氏曰：“天纪绝，天下大乱，主凶。天纪星明，天下多词讼者；亡，则政理坏。”焦延寿曰：“天纪星与女床合，王者妻姑姨以淫亡；若以女谒失位。”郗萌曰：“纪星入汉中，人相食。”班固《天文志》曰：“纪星散者，山崩；不则有丧。”《荆州占》曰：“纪星散绝，不山崩，则主死；又曰纪星驰散，则国纲纪乱。”《石氏赞》曰：“天纪九星，理怨讼。”
　　
　　织女占十二
　　石氏曰：“织女三星，在天纪东端。”（大星入斗十一度，去极五十二度，在黄道内六十三度太。）郗萌曰：“织女一名东桥。”《荆州占》曰：“织女一名天女，天子之女也；在牵牛西北，鼎足居，星足常向牵牛、扶筐，牵牛、扶筐星亦常向织女之足，不如其故，布帛倍其价，若有丧。”（班固《天文志》曰：织女。杜预曰：星占之织女，处女也，天孙女也。案：织女七夕有渡河之期，似非处女之称。）石氏曰：“织女主经纬丝制之事，大圣皇圣之母，二小星者，太子、庶子位也；三星俱明，天下和平。”《诗纪历枢》曰：“织女内正纪纲。”《合诚》曰：“织女，天女也；主瓜果、收藏、珍宝，以保神明，成衣立纪，故齐制成文绣，应天道。”巫咸曰：“织女，天水官也。”郗萌曰：“织女大长秋也。”《黄帝》曰：“织女主丝帛五彩之府，大星后两小星，太子之位，三星齐明，天下和平，丝绵采帛贱；星若不明，主后有忧，丝绵缯帛贵。织女大星怒而角者，布帛贵。”《黄帝》曰：“织女，一星亡，兵起，女子为侈；织女不居其处，若更天下，以女为忧。”石氏曰：“织女之道与贯索相直，布帛贱，不相直，天下有急，布帛贵。织女主丝帛之事，与扶筐为妃，其足常向扶筐，即吉；不则丝帛有变，其一足亡也，女病；或曰兵起。”焦延寿曰：“织女星入汉，妇人皆水行，后亦然。”郗萌曰：“织女晨见东方，赤精明，女工善；不精明，女工恶；常以十月朔，六七日视之。”郗萌曰：“织女星非故，山摇地动，若牛疾。”陈卓曰：“王者至孝，神祗咸喜，则织女三星俱明，天下和平。”《石氏赞》曰：“织女三星保神明，收藏珍宝以奉王。”
　　
　　
</div>
    <div class="pagination">
<a href="开元占经_page43.html">上一页</a><span>...</span><a href="开元占经_page39.html">39</a><a href="开元占经_page40.html">40</a><a href="开元占经_page41.html">41</a><a href="开元占经_page42.html">42</a><a href="开元占经_page43.html">43</a><span class="current-page">44</span><a href="开元占经_page45.html">45</a><a href="开元占经_page46.html">46</a><a href="开元占经_page47.html">47</a><a href="开元占经_page48.html">48</a><a href="开元占经_page49.html">49</a><span>...</span><a href="开元占经_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
