<!DOCTYPE html>
<html>
<head>
    <meta charset="UTF-8">
    <title>人子须知 - 第 44 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 44 页/共 52 页</h1>
    <div class="content"> 
重刊人子须知资孝地理心学统宗卷八之二
德兴山人徐善继述 同着
吉砂类凡三十四格
四神全
乾坤艮巽曰四神，皆有峰峦高嶂，主贵。缺一亦减福力，故曰四神全。
八将备
艮丙巽辛兑丁震庚曰八将，亦曰八贵，皆有峰峦齐起相应，主贵。赖氏云：“四神八将应位起，龙真穴的齐卢崔。”
三角峙
艮巽兑曰三角，有峰鼎峙，主富贵。赖氏云：“奇峰列笋有三角，黄金白璧尚华侈。”
四维列
四维即四神，有峰高秀，主贵；低而重叠，主富。赖氏云：“催官之砂维四方，云霄屹立官爵强。四维低峰叠叠起，千仓万箱耀州里。”
三阳起
巽丙丁曰三阳。
八国周
甲庚丙壬乙辛丁癸曰八国，皆有峰峦，高嶂周密，极贵。要八位具全，缺一二位则不合格。
四势高
寅申巳亥曰四时，皆有高峰主贵。
日月明
离为日，坎为月。故子午有峰对峙，名曰日月并明，主贵。若三火不起，而有子午之峰，亦吉。赖氏云：“火星少起日月明，亦主其家生贵子。”或有午峰而无子峰，若得子水来朝，亦吉。赖氏云：“日月不峙太阳高，太阴得水还富豪。”盖谓其有水为得太阴之体也。
禄马聚
禄马之砂，其例不一。有正禄、飞天禄、食禄、正马，又有借禄、借马。若得诸般禄马相聚，极贵。
诸禄马起例附此
正禄子午卯酉艮宫详，丙壬庚甲癸同乡，乙辛丁癸阴神位，十二神来坤上当。寅申巳亥干为禄，坤艮巽宫山宜强。
飞天禄子午卯酉在干宫，辰戌丑未巽中逢。寅申巳亥居坤上，若得为官便立功。
食禄巡山游禄要君分，干兑搜求坎是尊。震巽寻干为正路，坤离却向巽宫论。要知坎艮推坤位，福德排来最可珍。若见峰峦尖秀出，子孙车马满朝门。
正马干用甲为真正马，坤来寻乙最为强。艮从丙上寻其位，巽向辛峰是马乡。若得双峰连不断，儿孙两府佩金章。
驿马申子辰山马艮寅，亥卯未山巽巳寻，巳酉丑山干亥上，寅午戌山在坤申。
借禄借马丙借巽为禄马场，壬借干为禄马乡。申借艮为禄马地，庚借坤为禄马方。
以上各位有峰簇集，谓之禄马聚，主贵。亦不必俱有，只数位亦吉。
子宫旺
坎艮震为三男，多峰峦主旺人丁。
女山高
巽离兑为三女，其方高秀主女贵。
财帛丰
艮为货财之府，其位山峦高大丰厚丛簇，主多财帛。
寿星崇
丁为南极老人星，其位山高，主多寿考。
金马上阶
干在天为天厩，蓄马之所也。午为正马，从其肖也。故干为金马，午为天马。二位有马山，更得兑山高耸，谓之马上金阶，贵。
赤蛇绕印
巳为赤蛇，有印居之，主贵。赖氏云：“赤蛇遶印如圆平，腰悬斗印才纵横。”
太阳升殿
房、虚、昴、星四日宿在子午卯酉之位，若此四位有太阳金星四面相照，谓之太阳升殿，主极品之贵，敌国之富。
太阴入庙
心、危、毕、张四月宿在甲庚丙壬之位，若此四位有太阴金星四面相照，谓之太阴入庙，主男为附马，女作宫妃。
五气朝元
火星在南，水星在北，木星居东，金星居西，土星结穴，坐北面南，谓之五气朝元，亦曰五星守垣，主极贵显，崇儒庙食。朱文公祖地合此在婺源县官坑岭，图见龙法卷。
三火并秀
离为天干火，丙为地禄火，丁为人爵火。三位有峰并秀，极贵。赖氏云：“太阳正火当星马，丁柳丙张更无价。”盖丙午丁三位正值南方朱雀之位，而星柳张三宿在焉，故曰“火星宜起应天宿”也。
尊帝当前
丙丁有峰双峙，也主贵。
禄马拱后
艮禄干马二位有山高嶂，主贵。
更点明
巽为更点，有峰丛秀，主贵。
天鼓振
卯酉艮巽为阳鼓，丙丁辛为阴鼓，有峰方圆，主贵。
文笔秀
巽辛二方有尖秀之峰，谓之真文笔，主贵显，科名高。赖氏云：“天以太乙真文笔，秀入云霄状元位。”
鱼袋塞
庚酉辛方有鱼袋砂，谓之金鱼袋，主贵。宜居水口，故曰塞。
玉带现
辛巽有带曰玉带，庚兑曰金带，有此砂，宜为正案，最贵。
金印浮
西兑庚巳辛干有印，皆名金印，主贵。必在水中为真，故曰浮。卜氏云：“印浮水面，焕乎其有文章。”
赦文起
丙丁庚辛之位有方山，谓之赦文星，主一方永无凶祸。
判笔攒
庚兑辛有峰，或立或卧，曰判笔。赖氏云：“判笔庚兑辛为艮。”
马上御街
巽位有马山，兼有巽水朝，曰马上御街，主贵近帝王。廖氏曰：“马蹄踏破御街水，秀才出去状元来。”
贵参天柱
干为天柱，若贵人之峰高耸干位，主极贵。赖氏云：“玑入云霄生宰辅。”又云“世登要路重玑峰”。
宫国圆
子山宫国在戌，干丑山在亥，壬每开位是也，有圆峰主贵。
谷将高  天仓起
子山谷将在未，天仓在酉。丑山谷将在申，每危位是；天仓在戌，每收位是。有高山主贵。
凶砂类凡二十五格
五星受制
火北，金南，土东，木西，水居四墓，谓之受制，纵吉地亦无大力量也。
四杀擅权
辰戌丑未四位高压崚嶒，带杀逼穴，主大凶恶逆，大盗诛夷。有赦文照者差减其凶。
八门缺
干坎艮震巽离坤兑八卦之位凹陷，谓之八门缺。卜氏云：“八门缺，八风吹，朱门饿殍。
四面凹
辰戌丑未曰四金，最忌凹陷。赖氏云：“四金砂陷风一入，翻棺覆椁人遭殃。”
三火低
丙午丁三火低陷，主不贵。赖氏云：“火星不起官不显，不握重权或闲散。”
四神剥
乾坤艮巽之砂有石点剥，主凶。赖氏云：“四神乌石生点剥，家道终须见消索。”
魁罡雄
辰戌两位曰魁罡，忌高压冢宅。赖氏云：“魁罡高耸，冢宅出贼，乞丐沿街坊。”
阳关陷
申曰阳关，不宜低陷，主兵死。赖氏云：“阳关山陷因阵亡。”
子宫虚
坎震艮三男之位凹缺，曰子宫虚，主不旺人丁，多女少男。
禄位缺
禄位见前。又巳午艮亥亦曰禄位，若无山，主不贵。赖氏云：“禄神缺陷马空倚，催官贵人山低倾。虽有文章不显达，禄马不起金阶平。”
金阶平
</div>
    <div class="pagination">
<a href="人子须知_page43.html">上一页</a><span>...</span><a href="人子须知_page39.html">39</a><a href="人子须知_page40.html">40</a><a href="人子须知_page41.html">41</a><a href="人子须知_page42.html">42</a><a href="人子须知_page43.html">43</a><span class="current-page">44</span><a href="人子须知_page45.html">45</a><a href="人子须知_page46.html">46</a><a href="人子须知_page47.html">47</a><a href="人子须知_page48.html">48</a><a href="人子须知_page49.html">49</a><span>...</span><a href="人子须知_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
