<!DOCTYPE html>
<html>
<head>
    <meta charset="UTF-8">
    <title>开元占经 - 第 14 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 14 页/共 93 页</h1>
    <div class="content">　　岁星犯营室六
　　
　　石氏曰：“岁星犯营室；犯阳、为阳有急；犯阴、为阴有急。”郗萌曰：“岁星犯营室，有土功之事。”《黄帝占》曰：“岁星入营室，过而去，人主有庆赐之事，天下当有受爵禄者。”郗萌曰：“岁星逆行营室，其君用兵不时；一曰其君不还。”《春秋图》曰：“岁星之营室，田宅大贱。”郗萌曰：“岁星处营室东壁，半赦；其去阳之阴，天下喜，牢中虚。”又曰：“岁星处营室东壁北，入月不移，有兵七十日罢。”又曰：“岁星处营室东，食贵；处南，春食贱；处西南，马牛贱。”《海中占》曰：“岁星宿营室东，民多徙去；处其北，民有忧。”《北官候》曰：“岁星舍营室，不顺正道，其君吏不选者。”郗萌曰：“岁星出入留舍营室，八十日不下，其地半动；九十日不下，有急令；一曰大将出。”《齐伯五星占》曰：“岁星出入留舍营室，主危。又曰：岁星守之，其国有急令。”《春秋纬》曰：“岁星守营室，天下皆以饥为忧。”《春秋纬》曰：“岁星守营室，其国有急令。”《孝经内记》曰：“岁星守营室，在其东，有喜事，期四十日应；在其北，民忧，期三十日；在其西，期四月、五月，籴贵，及黍贵十倍，有铜弊之事；在其南，不占。”石氏曰：“岁星守营室，人君施，不加亲戚；宫中有火灾，人君不安。”巫咸曰：“岁星守营室，为民多病疾。”《海中占》曰：“岁星守营室，三日以上，王者去正殿，居省室，布恩德，赦有罪，则无咎。”郗萌曰：“岁星守营室，为土功事，籴贵。”又曰：“岁星守营室南，有迁王；一曰立后。”又曰：“岁星守营室，为大人忌，以赦令解之。又曰：岁星守营室，为宫中女有夭死者。”又曰：“岁星守营室中，为后夫人忧。”《玄冥占》曰：“岁星守营室，其年国有得地。”《帝览嬉》曰：“岁星近守营室，三日以上，王者避正殿，入省室；二十日以上至七十日，王者自整三军，御贼；天下兵车行。”石氏曰：“岁星犯守营室，君有德者得地归，与民爵。”郗萌曰：“岁星犯守营室，宫中有夭死，大人皆有土功之事。”《荆州占》曰：“岁星犯守营室，为女有宗庙事，以赦解之。”
　　
　　岁星犯东壁七
　　
　　《北官候》曰：“岁星入东壁三月，天下男子有庆贺，君受爵禄。”郗萌曰：“岁星逆行东壁，其君决狱不以时，赦令不明。”石氏曰：“岁星居东壁，五谷以水伤。”《春秋图》曰：“岁星舍东壁，人心不宁。”郗萌曰：“岁星舍东壁北，民忧，期二十五日。”又曰：“岁星出入留舍东壁，五十日不下，大人当之；九十日不下，土功大起；百日不下，国空有徙王。”又曰：“岁星出入留舍东壁，人民流亡，不归其乡；三十日不下，五谷贵。”甘氏曰：“岁星守东壁，王者有尧舜之治，四海同心。”郗萌曰：“岁星守东壁，人君施不加亲戚，宫中有火灾，人君不安。”又曰：“岁星守东壁，诸侯相谋。”又曰：“岁星守东壁，为大人卫守。”又曰：“岁星守东壁，为天下兵起；一曰秋兵起。”又曰：“岁星守东壁，为有土功事。”又曰：“岁星守东壁，为岁多晚水。”《荆州占》曰：“岁星守东壁，去之九寸，守四十日至百四十日，王者好文章，天下举用文士，不出百八十日。”陈卓曰：“岁星守东壁，天下大赦。”《玄冥占》曰：“岁星守东壁，天下大兴，有圣主朝延，君臣天下同心。”《河图》曰：“岁星逆行守东壁，若成勾已，其君教令不明，人心不宁，木能害土故也。” 
　　
　　 
　　
　　开元占经　卷二十六
　　
　　岁星占四
　　
　　岁星犯西方七宿
　　
　　岁星犯奎一
　　
　　郗萌曰：“岁星入奎，其年五谷以虫为害。居其南，春籴贱，牛马缯帛皆贱；居其西，籴贵，凡物皆贵。民不安。”《海中占》曰：“岁星润泽，出奎，有善令，变色入奎，有伪令来者；若出奎，有伪令，出使者。”《帝览嬉》曰：“岁星之奎，有喜庆之事，若有赦令。”石氏曰：“岁星居奎，五谷以水伤；处奎中，有土功之事。”郗萌曰：“岁星处奎中，有白衣之会。”《海中占》曰：“岁星处奎中，小赦。”《帝览嬉》曰：“岁星舍奎南，牛马缯布帛贱；舍其北，八月兵起，七十二日罢，或至三岁乃罢。”《海中占》曰：“岁星舍奎处其南，春食贱；处其东，籴乍贱乍贵，民移徙，不安；处其西，四月、五月食贵；处其北，民忧。”《齐伯五星占》曰：“岁星出入留舍奎，有小旱晚多水雨，居左右者不占，其中者，外客军且来矣。”《黄帝占》曰：“岁星守奎北，夷来降。”《洛书》曰：“岁石氏曰：“岁星守奎，大饥。”甘氏曰：“岁星守奎，其国道兴，王者至仁行，忠臣并进，天下三年而平。”《海中占》曰：“岁星守奎，执法吏多死。”《海中占》曰“岁星守奎，逆行，旱，五谷耗；其顺行，色润泽，即星守天库，多狱贵人。”又曰：“岁星守天库，以饥起兵，若有客军。”又曰：“岁星守奎，为有沟渎事；一曰有水事。”《荆州占》曰：“岁星守奎，王者忧之；一曰大人当之。”又曰：“岁星逆行守奎，女子多死。”《河图》曰：“岁星入奎中而守之，国有匿谋，有兵起，人主有忧；若大臣当之。”甘氏曰：“岁星逆行入奎而守之，其君好攻战，兵甲不息，人民流亡，不安其居。”
　　
　　岁星犯娄二
　　
　　《荆州占》曰：“岁星入娄，国有聚人，若有丧，期一年。”《海中占》曰：“岁星入居娄中，小赦。”《春秋图》曰：“岁星之娄，牛马大贱。”郗萌曰：“岁星居娄，五谷以水伤，岁多水。”《海中占》曰：“岁星处娄南，春食贱，牛马缯帛贱；处其北，八月兵起，七十二日罢，远期三年。”郗萌曰：“岁星处娄北，有夺地之君；处东，金器贵。”《海中占》曰：“岁星舍娄、胃，去娄、舍奎，有赦。”《河图圣治符》曰：“岁星守娄，天下赦。”石氏曰：“岁星守娄，三十日不下，天下平；九十日不下，国有兵，谷贵。”甘氏曰：“岁星守娄，王者承天得度，天下安平。”巫咸曰：“岁星守娄，王者承天位，天下安宁，有庆贺，有兵罢。”司马彪曰：“岁星守娄，为兵为匿谋。”《海中占》曰：“岁星守娄中，又晕之，大赦；期九十日。”巫咸曰：“岁星守娄，民多疾疫。”郗萌曰：岁星守娄，有土功之事；一曰大热。”又曰：“岁星守娄，岁多狱贵人。”又曰：“岁星守娄，有死君，岁大饥。”又曰：“岁星守娄，有白衣之会。”《荆州占》曰：“岁星守娄东，有徙民；守其北，有兵；守其西，不占；守其阴，牢空，天下有庆贺。”又曰：“岁星守娄，有德令，牛马多死，苑囿空虚。”《玄冥占》曰：“岁星守娄，去之五尺以外，守之十五日以上，至三十日，王者出祀四海、山川、百神，不出九十日。”《西官候》曰：“岁星守娄南，春籴贱，牛马又贱，皆在岁月中；守其东，一贵一贱；守其中，有白衣之会，又有小赦。”《玄冥占》曰：“岁星守娄，六畜大贵，其国尤甚。”《海中占》曰：“岁星逆行守娄；甚其君牢吏，狱断不以时，人多怨讼，若有赦令。”《感精符》曰：“岁星入娄，犯守之，有白衣众聚；三十日不下，其国有兵；九十日不下，必有大丧，期三年。”
　　
　　岁星犯胃三
　　
　　郗萌曰：“岁星犯胃，为天下谷不实；以食为忧。”石氏曰：“岁星经胃、昴、毕，赵水涝，鱼行人道。”《春秋图》曰：“岁星之胃，其年早霜。又曰：岁星处胃北，八月兵起，七十二日罢，远三年。”郗萌曰：“岁星处胃中，有白衣之会；处其南，男子疾，一曰牛马贱；处其东，民移徙不定，若食贵。又曰：岁星舍胃，是谓去阳之阴；有喜，牢空。”《荆州占》曰：“岁星宿之逆行胃，其君不爱五谷。”《齐伯五星占》曰：“岁星入留守胃，国家即妄动土功，事不祥，小人且亡丝绵布帛，有急令。”郗萌曰：“岁星出入留舍胃，兵起，不用；一曰大人有忧；一曰十月小旱。”《巫咸占》曰：“岁星守胃，为兵灾，万物不成。”《黄帝占》曰：“岁星守胃，国以无义失币；有水旱事。”甘氏曰：“岁星守胃，王者顺天德，中畿国昌。”《海中占》曰：“岁星守胃，岁大热；一曰五谷大熟。”郗萌曰：“岁星守胃，赵兵伐中国。”《荆州占》曰：“岁星守胃，三尺以外，守入二十日，王者开仓廪，大赋天下，转运不出百八十日。”《甄曜度》曰：“岁星入胃，犯守之国，有更令，大人有忧；若有祸殃，必有土功。”郗萌曰：“岁星犯守胃，邻国有暴兵伐中国者。”《荆州占》曰：“岁星犯胃国，有变更之令，期四月；又曰天下狱空。”陈卓曰：“岁星犯守胃，天下无人。”
　　
　　岁星犯昴四
　　
　　《甄曜度》曰：“岁星入昴，胡兵入国，有土功，若有赦令。”郗萌曰：“岁量入昴，天下有白衣之会，期六十日；远百二十日。”郗萌曰：“岁星入昴中，小赦。”《西官候》曰：“岁星入昴，为金宝贵。”《春秋图》曰：“岁星之昴，棺木大贵。”郗萌曰：“岁星乘昴，若出北者，为阴国忧；若外，王死。”郗萌曰：“岁星居昴、毕间，赤色，大旱；一曰其国有大殃。”又曰：“岁星处昴南，男子病，岁旱早，水晚；处昴北，多暴雨；处昴东，徙民。”又曰：“岁星留之逆行昴，其君杀不辜。”《荆州占》曰：“岁量舍昴处南，有土功，民多口舌。”郗萌曰：“岁星入留舍昴，五十日不下，必有死君，期三岁；若有死将，期四月。”又曰：“岁星出入留舍昴，其年早霜。”《齐伯五星占》曰：“岁星出入留舍昴，胡人以出，其国无兵，禾豆耗，布帛贵。”《黄帝占》曰：“岁星守昴东，籴大贵，三月复；守北，其国有德令。”《孝经章句》曰：“岁星守昴在其南，籴一贵一贱，其月土功，有死君，变其政；在其东，金器刀剑贵；在其北，有别离之国，夺地之君，若死；在其西，不占。”甘氏曰：“岁星守昴，王者有德令。昴者，天之囚室，岁星近之，下狱之臣皆有解者，不出四十日。”巫咸曰：“岁星守昴，大饥；为万物不成。又曰：岁星守昴，大旱；多火灾，若有兵。”《海中占》曰：“岁星守昴，天仓实。”郗萌曰：“岁星守昴，夷狄胜中国。又曰：岁星守昴北，多暴雨。”又曰：“岁星守昴东，行至天天高复反，至五车边，兵发；一曰为赦令。”石氏曰：“岁星入，若守天狱，天下狱虚。”《河图》曰：“岁星犯守昴，大臣有坐法死者，津关吏忧，人民饥多，食草实。”郗萌曰：“岁星中犯乘守昴，为兵，北征于狄；一曰近臣为乱；一曰白衣之会。”甘氏曰：“岁星守昴，王者失礼，陷于刑；大赦除咎。”郗萌曰：“岁星中犯乘守昴，天下有福；一曰近臣为乱。”
　　
　　岁星犯毕五
　　
　　《黄帝占》曰：“岁星犯毕，出其北，为阴国有忧；出其南，为阳国有忧。”《圣洽符》曰：“岁星入毕口，将相忧，大人当之；期不出百八十日。”石氏曰：“岁星入毕中，边有兵。”巫咸曰：“岁星入毕中，各伺其出日而数之，期二十日为兵发。伺始入处之率，一日期十日，为军罢。”郗萌曰：“岁星入毕，为其国易主。”又曰：“岁星入毕中，边有忧兵。”《西官候》曰：“岁星入毕中，八十日若有百四十日，人君谋兵，大起。”石氏曰：“岁星出毕阳，则旱；出华阴，则水；为政令不行。”郗萌曰：“岁星逆行毕，其君畋猎不时，若徙倚不明，其君不敬祠。”《春秋图》曰：“岁星之毕，有德令。”郗萌曰：“岁星居毕、昴间，色赤，大旱，国有大殃在王；一曰在民。”又曰：“岁星处毕北，其岁有赦令；有别离之国，夺地之君；一曰岁星处毕南，有土功，男子多疾；早旱，晚水；处毕东，多暴雨，金器刀剑贵。”又曰：“岁星出入留舍毕二十日，其国有以武致天下；丝絮布帛大贵，雨百斤千。”《荆州占》曰：“岁星出入留舍毕，三十日不下，人民流亡，不反故乡。”《春秋图》曰：“岁星守毕，王者出游猎；不出四十日，兵车行。”石氏曰：“岁星守毕中，国大赦，王赐夷狄，若有德令；一曰籴大贵。”巫咸曰：“岁星守毕，为大旱，多水灾。”郗萌曰：“岁星守毕，万物不成，国以饥亡。”《玉历》曰：“岁星入毕，留守之三十日不下，人君有谋，大兵起，有攻战，客军败，人民流亡，不反其乡，期一年。”陈卓曰：“岁星犯守毕，年谷小丰。”《西官候》曰：“岁星犯守毕，军乱国，有赦令，王者有赐夷狄，若有谋兵，期八十日，若二百四十日。”陈卓曰：“岁星犯毕、附耳，兵起，若将相有丧，忧也；若不，即免退。”
　　
　　岁星犯觜觽六
　　
　　石氏曰：“岁星犯觜觽，万物不成。”石氏曰：“岁星犯觜觽，其国兵起，天下动移。”郗萌曰：“岁星入觜觽中，伺其出日而数之，期二十日，兵发；伺始入处之率，一日期十日，军罢。”郗萌曰：“岁星入觜觽，五谷更贵更贱，岁一旱一水，天气不和调；一曰有兵。”郗萌曰：“岁星入觜觽，多盗贼。”又曰：“岁星逆行觜觽，其国君诛罚不当。”《春秋图》曰：“岁星之觜觽，兵器大贵。”《洪范传》曰：“岁星舍觜觽，为白衣之会。”郗萌曰：“岁星入留觜觽，六十日不下，禾豆半伤，九十日不下，侯王见功。”又曰：“岁星出入留舍觜觽，二百日不下，客军大败，主人大胜；一曰山林空。”石氏曰：“岁星守觜觽，三日以上，王者大将军出兵在道。”石氏曰：“岁星守觜觽，国有反者，民疫，天下大饥。又曰：岁星守觜觽西方，客动侵地，欲为君主，崇礼以制义，则国安。”又曰：“岁星守觜觽，君臣和同。”《荆州占》曰：“岁星守觜觽，妖怪起，丁壮多暴死。”《玄冥占》曰：“岁星守觜觽，大臣且亡。”（魏时木守觜觽，后诸葛公亡。）《齐伯五星占》曰：“岁星守觜觽，六十日，五谷伤；九十日兵起。”石氏曰：“岁星犯守觜觽，不出一旬，民病疟。”《海中占》曰：“岁星犯守觜觽，不出一旬，必有侦候之事；农夫不耕，天子皇后俱崩，期甲辰日。”《玉历》曰：“岁星犯守觜觽三十日，五谷伤，其国大饥，民多饿，天下大疫，农夫不耕，妇女不绩。”
　　
　　岁星犯参七
　　
　　石氏曰：“岁星犯参，水旱不时。”《圣洽符》曰：“岁星入参，天子更布政，宰相不安，期六月。”郗萌曰：“岁星逆行参，其君诛罚不当。”又曰：“岁星逆行，若留上衡中，为兵革起。”《黄帝占》曰：“岁星处参东，若处伐东，多走民，多暴雨；处参西，若处伐西，多流民，从东方来，处参北，若伐北，衡水。”郗萌曰：“岁星处参南，若处伐南，为易君；一曰大人多寒热之疾；处参北，国有易相；处参东，若伐东，晚稼不成；处参西，若伐西，产子者多死；一曰老人多死。”《荆州占》曰：“岁星处参，所近者，是王者欲封为远国君也，期一年。”郗萌曰：“岁星宿参，若宿伐者，为有反臣中兵也。”《荆州占》曰：“岁星入参，七日以上至七十日，王者欲出之他国，不出百八十日。”石氏曰：“岁星守参，国有反者，五谷更贵。”又曰：“岁星守参，天下农夫不耕。”又曰：“岁星守参，有赤星出参中，边有兵。”甘氏曰：“岁星守参，其岁大疫，五者恐疫，木入金，其君危。”《荆州占》曰：“岁星守参，多雨岁恶。”巫咸曰：“岁星守参，万物不成，民大饥。”《海中占》曰：“岁星守参，多盗贼，高田贵，下田贱，其年树木多烂。”郗萌曰：“岁星守参，晚稼不成。”《春秋图》曰：“岁星入参，犯守之，其国以兵致天下；退而守之，士卒有惊，若离散，五谷贵；一曰水火为败。”郗萌曰：“岁星入参、守伐，天下有兵惊，不足伤民，天下受兵事。” 
　　
　　 
　　
　　开元占经　卷二十七
　　
　　岁星占五
　　
　　岁星犯南方七宿
　　
　　岁星犯东井一
　　
　　《黄帝占》曰：“岁星入东井，军在外，岁星进，兵退；岁星退，兵进。”郗萌曰：“岁星犯东井，一南一北，侯王忧；又曰害于黍稷。”《黄帝占》曰：“岁星犯东井，留二十日以上，易正朔。”又曰：“天下有土功，川渎之事，期十月，若十一月。”又曰：“居其东，五谷不成；居其南，国君病，诸侯多死；居其西者，及儿子多死；居其北，有改令。”《黄帝占》曰：“岁星出入留舍东井，三十日，天下一国有水者。”陈卓曰：“岁星在东井，兵起，近期一年，远五年。”《黄帝占》曰：“岁星中犯东井，人君有戮者。”陈卓曰：“岁星犯守东井，王者法令急，多狱事，其年大水，民饥，天下改令。”郗萌曰：“岁星中犯乘东井，其国内外有兵起。”（案孝武帝政和二年四月乙卯，岁星在东井，占曰：‘兵起，近期一年，远五年。’到三年正月，匈奴入五原、酒泉，杀两都尉。三月遣将军广利七万人出五原，御史大夫高成将兵三万人出河西，重合保马通将四万骑出酒泉，与虏贼，多斩首，广利败匈奴，积三年。又案魏甘露三年三月庚子，岁星顺行，犯东井距星，占曰：‘兵起’。到景元元年己丑，太后令曰：‘昔日立东海王子龀，悖逆不道，自陷大祸，以民礼葬之。’京师严兵，积二年三月。）《荆州占》曰：“岁星去东井七寸，七日以上至一百五十日，则王者用法，大臣修度，天下和平。”石氏曰：“岁星守东井，河溢。”甘氏曰：“岁星守东井，法令急，多狱事，其年大赦。”《黄帝占》曰：“岁星守东井，岁大饥，人民疾病。”《黄帝占》曰：“岁星守东井南，男子多寒热病。”郗萌曰：“岁星守东井，大人多病，若有丧；守其北，多暴雨。又曰：岁星守东井，若将相死；一曰君死；又曰籴贵。”石氏曰：“岁星守东井，旱。”《荆州占》曰：“岁星守东井，道上多死人。”《黄帝占》曰：“岁星守东井，水。”郗萌曰：“岁星守东井，百物五谷不成；久守之，金钱易。”陈卓曰：“岁星守东井，百川皆溢。”郗萌曰：“岁星入，若守东井，有士功事。又曰：岁星入犯乘守东井，留三日以上，其岁诸侯当之。”《感精符》曰：“五精入东井，从岁星聚，杀白而发黄，神奉绝，用兵卒乱，以义得天下。”石氏曰：“岁星逆行东井，有兵；一曰岁星守东井，有兵。”（案《宋书天文志》曰：“晋永兴二年九月，岁星守东井，占曰：有兵，井又秦分也。是年荀睎破公师蕃，张方破范阳王虓，关西诸将攻河间，王颙颙奔走，东海王迎杀之。”）郗萌曰：“岁星逆行东井，其君出入不时。”陈卓曰：“岁星逆行东井，山川壅寒。”又曰：“岁星中犯乘守东井若钺，人君有戮死者。”又曰：“岁星环绕钺，诸侯诛；一曰赦。”（案魏武帝甘露二年八月壬年，岁星犯钺，其年九月庚寅，岁星逆行井钺，到三年，征东将军诸葛诞诛，积六月应。）《黄帝占》曰：“岁星入钺，大臣诛，一曰岁星入钺，贤相死。”郗萌曰：“岁星干钺者，为斧钺用。”又曰：“岁星中犯乘守钺，其国内乱，兵起。”
　　
　　岁星犯舆鬼二
　　
　　郗萌曰：“岁星入舆鬼，相诛。”巫咸曰：“岁星入舆鬼，为十日以上，金钱大散于诸侯；期六十日，若十月。”石氏曰：“木入舆鬼，大臣诛；一曰乱臣在内。”（案汉孝武帝后元二年十月戊午，岁星在舆鬼中，占曰：大臣有诛者；一曰有金钱之赐令，近期一年，远五年。到昭帝始元二年二月，赐诸侯王，列侯进宗宣，金钱各有差。七月赐天下民牛酒，到四年六月，复赐丞相以下至郎吏，钱帛各有差。延尉李种有罪，弃市。在期内如占说。又案汉宣帝元康二年六月，岁星入舆鬼，到四年三月乃出，占曰：岁星入舆鬼，满数十日，金钱帛之施诸侯；一曰大臣诛；一曰岁乐籴石三四十钱，一曰有大丧，近期一年，远五年。其月诏赐天下将吏二千石，诸宗室高年钱帛，男子爵女子牛酒，是比年丰谷石五钱，大司马卫将军张安世薨，到神爵盖宽饶有罪自杀。又案魏甘露四年四月甲申，木犯舆鬼东南星，东南星主兵，占曰：木入舆鬼，大臣有诛者，金钱之令，到景元元年五月，尚书王经伏诛，到六月，当逆乡公即位，赐天下民爵，积一年二月也。）石氏曰：“木犯守鬼、积尸，邦有兵；犯南星，王有疾，崩，若戮死者；近布帛发布帛，近金钱发金钱，近马发马，近兵发兵；七寸以内为近。其守之三日以上，所发明审也。”又曰：“岁星逆行，出鬼阳，男坐之；阴，女坐之；出鬼左，贵女坐之；右，为贵人坐之；抵其中央，君坐之。”郗萌曰：“岁星去五诸侯，入舆鬼，诸侯世子有疾死者；期六十日。去天高，入舆鬼，不出百二十日，大人恶之。”石氏曰：“岁星出入留舍舆鬼，五十日不下，有大丧；六十日不下，国相不明；百日不下，民半死。”郗萌曰：“岁星舍舆鬼东北，麻豆成，稻不成；舍东南，豆麦熟，有渴死人；舍西南，万民多丧；舍西北，黍稷成，麦不成，早蚕不熟，晚蚕熟；舍中，岁乐，石三四钱。”《黄帝占》曰：“岁星处舆鬼南，有易君；处其北，国易相；处其西，杀老人；一曰杀妊子者。”甘氏曰：“岁星犯舆鬼，人君必有所戮。”巫咸曰：“岁量守舆鬼，天子赐诸侯金钱。”郗萌曰：“岁星守舆鬼，五谷多伤，民以饥死者无数；又曰多狂病死者。”《海中占》曰：“岁星守舆鬼，角动，有杀主者；色黑，诛死不成。”石氏曰：“岁星犯天尸，国有兵，王者病疾；一曰人君有戮死者。”《海中占》曰：“木守鬼，出其北，旱；出其南，雨、水，五谷熟。”郗萌曰：“岁星逆行舆鬼，其君不聪明，用财奢浮过度，治衰。”《荆州占》曰：“岁星逆行舆鬼，其君不聪于事。”《荆州占》曰：“岁星入舆鬼，财宝出。”《荆州占》曰：“岁星入舆鬼，乱臣在内，有屠城。”郗萌曰：“岁星乘质，斧钺用。”《荆州占》曰：“岁星乘质，君贵人忧，金玉用，人民多疾；从南入，为男；从北入，为女；从西入，为老人；从东入，为丁壮；若棺木倍价。”司马彪《天文志》曰：“岁星入舆鬼，为死丧。”《荆州占》曰：“岁星干犯守舆鬼者，皆为天下有大丧；阳为后，左为天子；右为贵臣，又随所守主物；王者发之，不出七十日。”石氏曰：“岁星守舆鬼，为大人有祭祀事。”郗萌曰：“岁星守舆鬼，大人以命终。又曰：岁星守舆鬼西南，皆为秦汉有反臣，以赦解之。”
　　
　　岁星犯柳三
　　
　　郗萌曰：“岁星入天库，以饥起兵；一曰五谷收入。”石氏曰：“岁星入柳，诸侯有庆贺，天下安宁，五谷丰熟，不出其年，民人歌舞而行。”又曰：“岁星处柳东，晚稚不成；处其南，有易君；处其西，杀老人；一曰杀妊子；一曰民族，处其北，贵人徙；一曰国易相。”又曰：“岁星处柳南，地必动；处其西，民疾，岁大水；一曰大人坐。”甘氏曰：“岁星守柳，贵臣得地，有德令，不出九十日。”石氏曰：“岁星守柳，人饥。”巫咸曰：“岁星守柳，多水灾，万物五谷不成。”郗萌曰：“岁星守柳，多狱；不然，狱空。又曰：守天相，政事急，民有千里之行。”陈卓曰：“岁星逆行柳阴，女主坐之；逆行柳中，其君坐之；若逆行柳阳，男坐之；若逆行柳左右，坐贵亲。”郗萌曰：“岁星与柳合，同光，其国将大强。”《荆州占》曰：“岁星与荧惑合柳，岁星色赤，兵起，黄、白，五谷伤；黑为忧；青而角赤，兵起；近期三十日，远六十日。”郗萌曰：“岁星守柳，有反臣中兵也。”《海中占》曰：“岁星居柳，岁和熟。”又曰：“岁星出入留舍柳，九十日不下，将军出。”又曰：“岁星行柳，其君不敬祭祀。”
　　
　　岁星犯七星四
　　
　　《荆州占》曰：“岁星入七星，五谷多伤，天下盗贼起。期一年。”陈卓曰：“岁星出入留舍七星，其国有以义致天下。”郗萌曰：“岁星居七星，岁和同。又曰：岁星处七星，民疾；处其西，岁水。”陈卓曰：“岁星犯七星，天子忧兵，功臣受封。”甘氏曰：“岁星守七星，皇天以%王者，其邦获五福，九十年。”陈卓曰：“岁星与七星同光者，以粟当钱。”巫咸曰：“岁星守七星，旱，多火灾，万物五谷不成，有兵饥。”《海中占》曰：“木犯七星，使者满道，子弑父，臣弑主。”《荆州占》曰：“曰：“岁星犯七星，王者敬天，宗庙有礼，天下和平。”郗萌曰：“岁星逆行七星，其君衣服不法。”《荆州占》曰：“岁星逆行七星，处其南，地伏动；处其西，大人坐之；处其北，贵人徙。”《黄帝占》曰：“木犯七星，逆臣为乱。”郗萌曰：“岁星逆行七星，地动。”《黄帝占》曰：“木守七星，为反臣也；一曰夏物不成。”石氏曰：“木守七星，有兵。”郗萌曰：“岁星守七星，反臣中兵也。”甘氏曰：“岁星入七星，有君置太子者。”郗萌曰：“岁星留守七星，天下大忧，忧中央。”
　　
　　岁星犯张五
　　
　　石氏曰：“岁星入张，天子有庆贺之事，天下大乐，谷大丰。”《荆州占》曰：“岁星入张，不出一年，天子有庆贺之事，天下大乐。”巫咸曰：“岁星入张星，多火灾，万物五谷不成。”郗萌曰：“岁星出入留张舍，三十日不下，有兵；六十日不下，更立侯王。”石氏曰：“岁星守张，民人病疫；一曰其岁民多心腹疾。”郗萌曰：“岁星民张，岁和熟。”甘氏曰：“岁星守张，其国大丰，守之一年；七年升平，君臣同心。”又曰：“岁星处张南，地必动，若六畜贵；处张西，其岁水。”《荆州占》曰：“岁星守张，四十日至百二十日，阴阳和，群臣忠良，王者吉。”郗萌曰：“岁星守张，政事急，民有千里之行；一曰贵人死。”《荆州占》曰：“岁星逆行张，其君衣服不法。”郗萌曰：“岁星逆行张，其君用乐淫佚。”又曰：“岁星守张，有反臣中兵也。”《荆州占》曰：“岁星与坟星合于张，岁不和，贵人多内丧；一曰大水，六年。”郗萌曰：“岁星与坟星合于张，天下有变，不伤为政者，则害于民；一曰民忧盗贼，若功臣受封。”又曰：“后且大旱。”《荆州占》曰：“岁星与坟合守张，天下易令，民流千里。”
　　
　　岁星犯翼六
　　
　　石氏曰：“岁星入翼，五谷风伤。期一年。”郗萌曰：“岁星出入留舍翼，六十日不下，地亡六十里。”石氏曰：“岁星出入留舍翼，且有急事徵召。”郗萌曰：“岁星居翼，岁和熟。”石氏曰：“岁星守翼，有兵若大水；一曰川枯不通。”甘氏曰：“岁星守翼，圣臣代主。”《荆州占》曰：“岁星守民办，王道大兴，王者得天心，将相忠良，不出九十日，文术大用。”郗萌曰：“岁星守翼南，六畜贵。”《海中占》曰：“岁星守翼，处其东，鱼监瓦器贵；处其南，车贵；处其西，不占；处其北，五谷不成。”郗萌曰：“岁星逆行翼，其君用乐淫泆，若失火。”甘氏曰：“岁星入翼，有海客。”郗萌曰：“岁星入翼，四海有急，国忧。”石氏曰：“岁星守翼，万物不成。”石氏曰：“岁星守翼，人民流亡。”岁星犯轸七郗萌曰：“岁星入轸，天下多丧。”《荆州占》曰：“岁星入轸，邦有将死。期六年。”陈卓曰：“岁星入轸兵，大起。”《荆州占》曰：“岁星在轸，王者忧疾，不出九十日。”巫咸曰：“岁星入轸中，伺其出而数之，期二十日为兵发；伺始入处之率，一日期十日，军罢。”郗萌曰：“岁星舍轸，七日不移，赦。”《黄帝占》曰：“岁星处轸东，耀贵；处轸西，有女丧，有水。”《海中占》曰：“岁星犯守轸，天子养孤老、不平，大臣背叛，师旅起，车骑尽发。”《荆州占》曰：“岁星干犯过轸，大臣戮死。”甘氏曰：“岁星守胃，国主疾，王者修宗庙，赦三百里内，则灾消。”巫咸曰：“岁星守轸，民多疾病。”《海中占》曰：“岁星守轸，主库者有罪。”郗萌曰：“岁星守轸，有土功事，若旱；万物不成，民饥。”《黄帝占》曰：“岁星守轸南，六畜皆贵。”郗萌曰：“岁星守轸背，五谷不成。”《荆州占》曰：“岁星逆行轸，失火。”郗萌曰：“岁星逆行轸，其君持丧服，不谨；若贵亲生之。”又曰：“木守轸，川楫不通也。” 
　　
　　 
　　
　　开元占经　卷二十八
　　
　　岁星占六
　　
　　岁星犯石氏中官
　　
　　岁星犯摄提一
　　
　　《海中占》曰：“岁星犯摄提，臣谋其君，若主出走，有兵起。期一年。”
　　
　　岁星犯大角二
　　
　　《海中占》曰：“岁星守大角，臣谋主者，有兵起，人主忧，王者戒慎左右，期不出百八十日，远一年。”
　　
　　岁星犯梗河三
　　
　　巫咸曰：“岁星守梗河，国有谋兵，四夷兵起，来侵中国，边境有忧。”
　　
　　岁星犯招摇四
　　
　　《圣洽符》曰：“岁星犯招摇，边兵大起，敌人为寇；若守之，敌人败，敌人死：期不出二年。”《荆州占》曰：“岁星入招摇，兵起，马多死。”
　　
</div>
    <div class="pagination">
<a href="开元占经_page13.html">上一页</a><span>...</span><a href="开元占经_page9.html">9</a><a href="开元占经_page10.html">10</a><a href="开元占经_page11.html">11</a><a href="开元占经_page12.html">12</a><a href="开元占经_page13.html">13</a><span class="current-page">14</span><a href="开元占经_page15.html">15</a><a href="开元占经_page16.html">16</a><a href="开元占经_page17.html">17</a><a href="开元占经_page18.html">18</a><a href="开元占经_page19.html">19</a><span>...</span><a href="开元占经_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
