<!DOCTYPE html>
<html>
<head>
    <meta charset="UTF-8">
    <title>神峰通考 - 第 24 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神峰通考 - 第 24 页/共 31 页</h1>
    <div class="content">    貌俊心蒙，盖是清中涵浊。
    注释：此论用神清奇，特立中或有物来伤之，主其人外虽貌美，内无学识，皆迷酒色。
    凡遇凶神交会，善虽小而难成。吉耀并临，恶虽多而亦化。道从理悟，神入心生。熟读苦求，巨微判矣。
渭泾论
《易》曰：“乾道成男，坤道成女。”阴阳刚柔，各有其体。故女命以柔为本，以刚为刑，以清为奇，以浊为贱。乾，阳也，坤，阴也。阴阳交则成人道。阳刚而阴柔，禀得乾道，则为男，禀得坤道，则为女，故男刚而女柔。阳有阳体，阴有阴体，且女命贵乎阴静，最忌阳刚，贵乎清而贱乎浊也。
    三奇得位，良人万里封侯。
    三奇者，财官印，非乙丙丁也。女命以官星为夫，如甲生人见辛为官，即夫也。辛金长生于子，旺于申酉之地，以己土为财，得辰戌丑未之地，以癸水为印，得亥子丑之方，皆得其位，主其夫有贵，故曰万里封侯。
    二德归垣，贵子九秋步月。
    二德者，天月二德也。天德贵人，正丁二坤，三壬四辛，五乾六甲，七癸八寅，九丙十乙，子巽丑庚之例。至月德贵人，寅午戌月在丙，申子辰月在壬，巳酉丑月在庚，亥卯未月在甲之例是也。女命带之，当主生子登科。
    一官一贵，乌云两鬓拥金冠。
    女命只取官星一位，无官取七杀一位。七煞偏官也，贵人只取一位，毋得重见。重见即二夫也。亦要乘旺，禄马暗合，主有此贵，贵人不宜重见，多者乃为贵重合多之论。
    四杀四空，皎月满怀啼玉筋。
    女命忌煞多，并四柱空亡，主克夫伤子，重叠再嫁，还主孤单，故云啼玉筋。玉筋者，泪痕也。冬月天寒极矣，啼哭泪已忧冰，如玉筋之状，故云玉筋。
    官行官运，镜破钗分。
    女人命中只取一位正官为夫，又行官星之运，则又遇一夫星也。岂不为二夫争一妻也，必主分离之事。如甲以辛金为官，则为一夫矣。若又遇辛运酉之地，主有克夫而再嫁之理。故云镜破钗分也，
    镜破者，徐德言尚乐昌公主，因国乱分离，公主剖镜，各执一半，其他日恐情缘未断，再图相会。乐昌公主果于越国公杨素处得之，德言约以货镜为期，公主得镜悲泣，越公闻而知之，召德言还其妻。此为破镜之故事。
    财入财乡，夫荣子贵。
    财者，命之源也。男命以财为妻，故谓之妻财。女人以财而事夫，则其夫荣矣。凡女人之命，有财得地，又行财运，而财更盛，定主其夫家富贵，生子亦贵。
    衣锦藏珍，官星有气。
    官星者，女人之夫星也。五行中得生旺无冲者，主其夫亦荣贵，故身衣锦绣而藏珍宝者有之。
    堆黄积白，财库无伤。
    黄与白者，金与银也。凡人有财丰厚者，必得财库以藏之。以辰戌丑未为四库，既藏财物仓库。恐有伤之，伤之则财散矣，又岂能保其长富乎？
    大抵官多不荣，财多不富。
    女命官多者，则夫多矣，岂得为荣哉？且如男子众多，与一女共处一室，如柳巷花街之流，安得有荣？而且有辱其身者也。但凡女命官多者，取其一官为主，以去留舒配之义断之，只得其安乐，不得其荣华。财多者以事他人，自己亦不能富矣。且女命随其夫之贵贱，委身于人，岂由自身者乎？
    用正印而逢枭，兰阶夜冷。
    正印者，生我之母也。如甲人以癸水为正印，又逢壬水为偏印。偏印，即袅神也。枭者东方不仁之鸟，长成则食其母，故曰枭，女命以正印为用，又逢枭印，未免有侵凌之祸，主其人有兰阶夜冷之凄凉矣。
    用枭神而遇印，玉树春荣。
    枭神不仁之辰，正印慈善之辰，虽恶人得善人正之为恶亦反福矣。凡女命以枭为用，遇正印则为吉助，如玉树临於春风中矣。
    金清水冷，日锁鸾台。
    金生冬月之间，水且寒矣。且金为水母，金泄气过多，而水又冷，则为骨肉无情之论。女命遭此，故曰日锁鸾台。
    土燥火炎，夜寒衾帐。
    土生夏月，火已盛矣。且土赖火生，火愈盛而土亦愈燥，正谓子枯母盛之论。女命遇此，亦主孤单为无依之命。
    群阴群阳，清灯自守。
    五行天之中，干地支俱见阴者，谓之群阴，俱见阳者，谓之群阳，似无相济之理阴阳不得为配，男无妻而女无夫，其理然也。
    重官重印，绿鬓孤眠。
    女命只喜一官一印，则为一夫。若重见则为重夫，必主克夫。虽少年且有孤眠独宿之意，假使有不克夫者，亦主远别离隔，经年未得欢合，纵荣贵亦难免此。
    田园广置，食神得位不逢官。
    食神者，女命以之为子。子星得位，则可以养母。食神主衣禄丰厚，女命甲生者，以丙为食，甲能生丙，以丙为子，子既得禄，未有不养其母者也。甲见辛为官，且辛与丙合，使其子而恋其妻，则忘其母之谓，故云不逢官可矣。
    粟帛盈余，印绶逢时还遇煞。
    用印者，虽有煞方显，女命甲生，以癸水为印，庚金为杀，印赖杀生，遇之则显。男主权贵，女主富厚。故云粟帛盈余。
    伤官不见官星，犹为贞洁。
    女以官为夫，最忌伤夫之人。凡女人甲生者，以辛为正夫，以丁火为伤官，取火克金之故，若无癸水以制之，则夫受伤。但用伤官者，四柱不见官星，无官星则伤官无所可伤，反为贞洁之妇。且伤官为我生之子女，只喜伤尽，更有财助，则为福矣。
    无食多逢印绶，反作刑伤。
    凡女人之命，取食神为子，如无食神，则无子星。殊不知无子则无以为养，多遇印绶，则损子矣。故云反作刑伤。
    穷枭见食，坐产花枯。
    甲木以壬水为枭，以丙为食，是壬克丙之故，俗云枭神能夺人之食。女人以食为子，故以坐产喻之然也。
    恶煞混官，临春叶落。
    恶煞，七煞也。女以正官为夫，偏官为偏夫，，岂宜见之。若无正官，即以七杀为正夫。若有正夫，最忌见之。如妇人有二夫，一善一恶，混同一室，岂不反伤其身乎？故曰临春叶落。
    远合勾情，背夫寻主。冲官破食，弃子从人。
    女命若三合六合，又有驿马交情，桃花临水，干带双鸳，支逢四杀，皆主与人私通。有官遇冲，有食遇破，夫子即被冲破，岂有不从他人者乎？
    财衰印绝，幼出娘门。
    妇人之命，以财衰无以事夫，以印绝出身微贱，岂得以福气论之。
    身旺运强，早刑夫主。
    妇人不宜身旺刚健，贵乎身弱沈静。若身旺又行身旺之运，必主刑夫。
    五煞簪花，日夜迎宾送客。
    五煞，谓咸池红艳劫杀破耗之类。又见桃花杀，谓之簪花。凡女命带亡劫咸池，切不可合焉，贵人亦然，必主外貌尊重，内意娇淫，心好酒色，如庚申己丑丁亥壬寅是也。
    三刑带鬼，始终克子伤夫。
    三刑者，寅刑巳，巳刑申，申刑寅，丑刑戌，戌刑未，未刑丑，子刑卯，卯刑子，辰午酉亥自刑之类。如带三刑，又带鬼者，主刑夫克子之造。
    杨妃貌美，禄傍桃花。
    桃花煞，一名咸池杀，此杀主人清秀美貌，如寅午戌生人见卯是，巳酉丑生人见午是，申子辰生人见酉是，亥卯未生人见子是也。殊不知桃花煞，年月带之为园中之花，与官星合禄主贵，堪为良妇。若时上带之，谓之墙外桃花，任人攀折，反为下贱。所以桃化会禄合官星者，以杨妃比之。
    谢女才高，身任词馆。
    女人之命，带词馆，主有才学，五行旺处，即为词馆。或生坐于词馆之上，如木生人，得庚寅为正。
    华盖临官，情通僧道。
    华盖星其形如宝盖之状，此星主孤。有官有印者，遇之为翰苑之尊，华盖逢空，宜为僧道。女人命犯华盖，则与僧道同流，故曰情通僧道。
    孤辰坐印，身作尼姑。
    孤辰寡宿，男女忌见。女人有此，亦主为师尼之类，不然亦且孤寡，身太旺尤忌。诀曰：“寅卯辰人怕巳丑，巳午未人怕申辰。申酉戌人嫌丑未，亥子丑人寅戌嗔。”
    胞胎常堕，食旺身衰。
    胞胎者，受胎之月也。若身衰而逢食神生旺，则主有堕胎之患。食者，子也。所以子旺而母衰，其理然也。
    鸾风频分，官轻比重。
    如甲生人，又重见一二甲，则弟妹众多。且夫主无力，使比肩争夺，定夺其夫，则有分离之义，谓之官轻比重。
    姐妹刚强，乃作填房之妇。
    姐妹者，甲见乙、乙见甲之类。四柱重见之，入乘旺相，主其女不得洞房花烛之欢，当为填房续娶之妇。或为二婚侧室之命也。
    财官死绝，当招过继之儿。
    财堪养命，夫赖终身，二者死绝，则无以延年。且官死绝，不能生子，必过继他人之子，以续宗枝可也。苟不承继，则绝嗣而无所望。如甲生人，以辛为官，以己为财，辛死于己，己绝于子是也。余者并同此例。
    官临财地必荣夫，身入败乡须克子。
    官者，女人之夫星也。官行财乡，财为禄也，官之遇禄，岂不荣乎？财者男子以之为妻，妻即财也。女人以之事夫，财旺则夫亦盛。故以荣夫喻之。
    例如五行至败绝之地，主克子而孤，且甲木生于亥，而败于子，子为甲之沐浴，如人初生临水而浴，故为险地，是取克子之义然矣。
    杀枭破禄连根，堕冰肌于水火。
    如甲生人以庚为杀，以壬为枭，且甲之禄被杀枭破之，则身被害，主有水火之厄。
    比劫遭刑丧局，掩玉骨於尘沙。
    比劫者，兄弟姐妹之类。在人命中主有争端，如又遭刑，为祸非轻，正谓之劫财羊刃是也。妇人遇此妒害相戕，如人家兄弟多者，有财则争，无财则祸，更加刑杀，则亡身害命。
    交驰逢驿马，母氏荒凉。
    女命贵乎恬静，最忌驿马。《格解》云马是扶身之本，马即财也。禄为养命之源，禄即官也。无非财官交互相见之理。男命喜有之，女人以财事夫，莫非得妻家之财，以事夫也。岂不为损母氏之财物，故曰母氏荒凉。
    差错对孤神，夫家零落。
    阳差阴错者，止有十二日，丙子、丁丑、戊寅、辛卯，、壬辰、癸巳、丙午、丁未、戊申、辛酉、壬戌、癸亥。阳日为阳差，阴日为阴错，女子逢之，公姑寡合，妯娌不足。日月时两重，或三重犯之极验，只日家犯之尤重。妇人犯之，故主夫家零落。
    五马六财，穷败比肩之地。
    马即财也。甲子生人，以己为财，自甲至己乃六，为财之母，倘比肩兄弟多者，则劫而分之，故曰穷败，女人无财以事夫，亦可谓穷矣。
    八官七杀，分离刑害之乡。
    甲子生人，以庚午为杀，辛未为官。自甲子至庚午为七杀，辛未为八官。七杀为偏夫，八官为正夫，倘遇三刑六害，或夫死或夫离，此之谓也。
    刑空官煞，几临嫁而罢浓妆。
    既以官煞为夫星，当要旺相，不受克制，正谓夫贵则妻荣。倘若官星落空，杀星被刑，二者俱不得力，已受凶人所制，自己安能获福哉？谓临嫁而罢浓妆者几希。
    冲克印财，纵得家难成厚福。
    财者可以养命，印者可以生身，二者人以之获福，假令冲克不能见用，固不可以为福。纵然成家，亦无安享之荣。女人之命，以财事夫，既被冲克，难以安福断之。
    不若藏财不露，明杀无伤。
    命中有财，贵乎藏而不露，则露者人人得而夺之，藏之者，始而安稳，终而丰厚。杀露者有何伤？书云：财藏则丰厚，官露则清高，其斯之谓欤。
    杀重印行财，多财遇印。
    印与财本相克。克者，假使甲以癸为印，以己为财，甲以己为妻，且财多亦为喜。但恐有印，则财破之，重印行财稍可，多财遇印，则谓贪财坏印，若有劫财乃可。
    四败非家人之有幸，四冲岂良妇而无嫌。
    此等皆女人所忌者。
    水聚旺乡，花街之女。
</div>
    <div class="pagination">
<a href="神峰通考_page23.html">上一页</a><span>...</span><a href="神峰通考_page19.html">19</a><a href="神峰通考_page20.html">20</a><a href="神峰通考_page21.html">21</a><a href="神峰通考_page22.html">22</a><a href="神峰通考_page23.html">23</a><span class="current-page">24</span><a href="神峰通考_page25.html">25</a><a href="神峰通考_page26.html">26</a><a href="神峰通考_page27.html">27</a><a href="神峰通考_page28.html">28</a><a href="神峰通考_page29.html">29</a><span>...</span><a href="神峰通考_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
