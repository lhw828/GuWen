<!DOCTYPE html>
<html>
 <head>
  <meta charset="utf-8"/>
  <title>
   唐开元占经 - 第 3 页/共 76 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   唐开元占经 - 第 3 页/共 76 页
  </h1>
  <div class="content">
   井泉自出河移水火占
　　卷一百一
　　霜雪雹氷寒雾露霾曀霰霁蒙占
　　卷一百二
　　雷霆占
　　卷一百三
　　厯法　　　　　麟徳厯经
　　卷一百四
　　算法　　　　　天竺九执厯经
　　卷一百五
　　古今厯积年及章率
　　卷一百六
　　星图
　　卷一百七
　　星图
　　卷一百八
　　星图
　　卷一百九
　　星图
　　卷一百十
　　星图
　　卷一百十一
　　八谷占
　　卷一百十二
　　竹木草菜占
　　卷一百十三
　　人及鬼神占
　　卷一百十四
　　器服休咎城邑宫殿怪异占
　　卷一百十五
　　禽占
　　卷一百十六
　　兽占
　　卷一百十七
　　牛占
　　卷一百十八
　　马占
　　卷一百十九
　　羊犬豕占
　　卷一百二十
　　龙鱼虫蛇占
　　【臣】等谨案唐开元占经一百二十卷唐瞿昙悉达撰唐艺文志载一百十卷玉海引唐志亦同又注云国史志四卷崇文目三卷此本一百二十卷与诸书所载不符当属后人分卷有异自一卷天占至一百十卷星图均占天象自一百十一卷八谷占至一百二十卷龙鱼虫蛇占均占物异或一百十卷以前为悉达原书故于唐志及玉海卷数相符其后十卷后人以襍占增益之欤卷首标衔悉达曾官太史监事考玉海开元六年诏瞿昙悉达译九执厯则悉达之为太史当在开元初卷首又标奉勑撰而奉勅与成书年月皆无可考惟其中载厯代厯法止于唐麟徳厯且云李淳风见行麟徳厯考唐一行以开元九年奉诏创大衍厯以开元十七年颁之其时麟徳厯遂不行此书仍云见行麟徳厯知其成于开元十七年以前矣所言占验之法大抵术家之异学本不足存惟其中卷一百四一百五全载麟徳九执二厯九执厯不载于唐志他书亦不过标撮大防此书所载全法具着近世推步家所不及窥又玉海载九执厯以开元二年二月朔为厯首今考此书明云今起显庆二年丁巳嵗二月一日以为厯首亦足以订玉海所传之误至麟徳厯虽载唐志而以此书校之多有异同若推入蚀限术月食所在辰术日月蚀分术诸类唐志俱未之载又此书载章嵗章月半总章闰闰分厯周月法法气法厯法诸名与新唐书所载全不合其相合者惟辰率总法等同葢悉达所据当为麟徳厯见行本唐志逺出其后不无传闻异词是又可订史传之讹有禆于考证不少矣又征引古籍极为浩博如隋志所称纬书八十一篇此书尚存其七八尤为罕觏然则其术可废其书固有可采也卷首有万厯丁巳张一熙识语谓是书厯唐讫明约数百年始得之挹元道人钩沈起滞非偶然已乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀






　　纬书之学盛于西汉自光武严禁不行故厯代儒未及尽睹至唐瞿昙悉达奉勑以成占经一百二十卷探集纬书七十余种可谓无遗珠矣然厯来禁秘不第宋元即我明巨公皆未之见今南北灵台亦无藏本吾弟好读乾象又喜佞佛以布施装金而得此书于古佛腹中可谓双济其美无但不知藏之何代何人而今一旦泄露其关系谅必匪轻吾欲弟列之架上何如藏古佛腹中时也后之览者可不知茍重云时万厯丁巳孟秋上瀚兄明哲书于流云馆中
　　是书厯唐迄明约数百年始获于挹道人亦竒矣哉而志其所获繇来者道人之兄也戊子初夏偶游芜江友人不秘而手録之殆有夙縁乎古宣张一熙质先甫识于必必轩



　　钦定四库全书
　　唐开元占经卷一
　　唐　瞿昙悉达　撰
　　天地名体
　　天体浑宗
　　按后汉河间相张衡灵宪曰昔在先王将步天路用定灵轨寻考本元先准之于浑体是为正仪立度而皇极有逌建也枢运有逌稽也乃建乃稽斯经天常圣人无心因兹以生心故灵宪作兴曰太素之前幽清静寂漠防黙不可为象厥中惟虚厥外惟无如是者永久焉斯谓溟涬葢乃道之根也道根既建自无生有太素始萌萌而未兆并气同色混沌不分故道志之言云有物混成先天地生其气体固未可得而形其迟速固未可得而纪也如是者又永久焉斯谓厖鸿葢乃道之干也道干既育有物成体于是元气剖判刚柔始分清浊异位天成于外地定于内天体于阳故圆以动地体于隂故平以静动以行施静以合化堙郁搆精时育庶类斯谓天元葢乃道之实也在天成象在地成形天有九位地有九域天有三辰地有三形有象可效有形可度情性万殊旁通感薄自然相生莫之能纪于是人之精者作圣实始纪纲而经纬之八极地维径二亿三万二千三百里南北则短减千里东西则广増千里自地至天半于八极则地之深亦如之通而度之则是浑也将覆其数用重差钩股悬天之景薄地之仪皆移千里而差一寸得之过此而往未之或知也未之或知者宇宙之谓也宇之表无极宙之端无穷天有两仪以儛道中其可覩枢星是谓之北极在南者不着故圣人弗之名焉其世之遂九分而减二阳道左回故天运左行有验于物则人气左嬴形右缭也天以阳回地以隂淳是故天致其动禀气舒光地致其静承施候明天以顺动不失其中则四时顺至寒暑不减致生有节故品物用生地以灵静作合承天清化致养四时而后育故品物用成凡至大者莫如天至厚者莫若地至质者曰地而已至多莫若水水精为汉汉周于天而无列焉思次质也地有山岳以宣其气精钟为星星也者体生于地精成于天列居错跱各有逌属紫宫为皇极之居太微为五帝之廷明堂之房大角有席天市有座苍龙连踡于左白虎猛据于右朱雀奋翼于前灵圏首于后黄神轩辕于中六扰既畜而狼蚖鱼鼈罔有不具在野象物在朝象官在人象事于是偹矣悬象着明莫大乎日月其径当天周七百三十六分之一地广二百四十三分之一日者阳精之宗积而成鸟象乌有三趾阳之类其数竒月者隂精之宗积而成兽象兎隂之类其数偶其后有冯焉者羿请无死之药于西王母姮娥以之奔月将往枚筮之于有黄有黄占之曰吉翩翩归妹独将西行逢天晦芒毋惊毋恐后且大昌姮娥遂托身于月是为蟾蜍夫日譬犹火月譬犹水火则外光水则含景故月光生于日之所照魄生于日之所蔽当日则光盈就日则光尽也众星被耀因水转光当日之冲光常不合者蔽于地也是谓闇虚在星星微月遇则食日之薄地暗其明也繇暗视明明无所屈是以望之若大方于中天天地同明繇明视暗暗还自夺故望之若小火当夜而光在昼则不明也月之于夜与日同而差微星则不然强弱之差也众星列布其以神着有五列焉是谓三十五星一居中央谓之北斗动变定占实司王命四布于方为二十八宿日月运行厯示吉凶五纬更次用告祸福则天心于是见矣中外之官常明者百有二十四可名者三百二十为星二千五百而海人之占未存焉微星之数葢万一千五百二十庶物蠢动咸得系命不然何以总而理诸夫三光同形有似珠玉神守精存丽其职而宣其明及其衰神歇精斁于是乎有陨星然则奔星之所坠至则石矣文耀丽乎天其动者七日月五星是也周旋右回天道者贵顺也近天则迟逺天则速行则屈屈则留回留回则逆逆则迟迫于天也行迟者觌于东觌于东属阳行速者觌于西觌于西属隂日与月以配合也摄提荧惑地候见晨附于日也太白辰星见昏附于月也二隂三阳参天两地故男女取焉方星廵镇必因常度茍或盈缩不逾于次故有列司作使曰老子四星周伯王逢絮芮各一错乎五纬之间其见无期其行无度实妖经星之所然后吉凶宣周其详可尽张衡浑仪注曰浑天如鸡子天体圆如弹丸地如鸡子中黄孤居于内天大而地小天表里有水天之包地犹殻之裹黄天地各乘气而立载水而浮周天三百六十五度四分度之一又中分之则一百八十二度八分之五覆地上一百八十二度八分之五绕地下故二十八宿半见半隠其两端谓之南北极北极乃天之中也在正北出地上三十六度然则北极上规径七十二度常见不隠南极天之中也在南入地三十六度南极下规七十二度常伏不见两极相去一百八十二度半强天转如车毂之运也周旋无端其形浑浑故曰浑天也赤道横带天之腹去南北二极各九十一度十九分度之五
　　横带者东西围天之中要也然则北极小规去赤道五十五度半南极小规亦去赤道五十五度半并出地入地之数是故各九十一度半强也
　　黄道斜带其腹出赤道表里各二十四度
　　日之所行也日与五星行黄道无亏盈月行九道春行东方青道二夏行南方赤道二秋行西方白道二冬行北方黒道二四季还行黄道故月行有亏盈东西南北随八节也日最短经黄道南在赤道外二十四度是其表也日最长经黄道北去赤道内二十四度是其里故夏至去极六十七度而强冬至去极百一十五度亦强日行而至斗二十一度则去极一百一十五度少强是故日最短夜最长景极长日出辰入申昼行地上一百四十六度强夜行地下二百一十九度少强夏至日在井二十五度去极六十七度少强是故日最长夜最短景极短日出寅日入戌昼行地上二百一十九度少强夜行地下一百四十六度强
　　然则黄道斜截赤道者即春秋分之去极也
　　斜截赤道者东西交也然则春分日在奎十四度少强西交于奎也秋分日在角五度弱东交于角也在黄赤二道之交中去极俱九十一度少强故景居二至长短之中奎十四角五出夘入酉日昼行地上夜行地下俱一百八十二度半强故昼夜同也
　　张衡浑仪图注曰今此春分去极九十一度少强秋分去极九十一度少强者就夏厯景去极之法以为率也是以作小浑尽赤道黄道乃各调赋三百六十五度四分之一从冬至所在始起令之相当值也取北极及衡各鍼穿之为轴取薄竹篾穿其两端令两穿中间与浑半等以贯之令察之与浑相切摩乃从减半起以为八十二度八分之五尽衡减之半焉又中分其篾抝去其半令其半之际正直与两端减半相直令篾半之际从冬至起一度一移之视篾之半际多少黄赤道几也其所多少则进退之数也从北极数之则去极之度也各分赤道黄道为二十四气一气相去十五度十六分之七毎一气者黄道进退一度焉所以然者黄道直时去南北极近其处地少而横行与赤道且等故以篾度之于赤道多也设一气令十六日皆常率四日差少半也令一气十五日不能半耳故使中道三日之中差少半三气一节故四十六日而差今三度也至于差三之时而五日同率者一其实一节之间不能四十六日也今残日居其策故五日同率也其率虽同先之皆强后之皆弱不可胜记耳至于三而复有进退者黄道稍斜于横行不得度故也春分秋分所以退者黄道始起更斜矣于横行不得度故也亦每气一度焉故三气一节亦差三度也至三气之后稍逺而直故横行得度而稍进也立春立秋横行稍退矣而度犹云进者以其所退减其所进犹有盈余未尽故也立夏立冬横行稍进矣而度犹云退者以其所进増其所退犹有不足未毕故也以斯言之日行非有进退也而以赤道量度黄道使之然也本二十八宿相去度数以赤道为强耳故黄道亦有进退也冬至在斗二十一度少半最逺时也而此厯斗二十度俱一百一十五度强矣冬至宜与之同率焉夏至在井二十一度半强最近时也而此厯井二十三度俱六十七度强矣夏至宜与之同率焉
　　汉灵帝时议郎蔡伯喈于朔方上书曰论天体者有三家宣夜之学絶无师法周髀术数具存考验天状多所违失唯浑天近得其情今史官所用候台铜仪则其法也立八尺圆体而具天地之形以正黄道占察发敛以行日月以步五纬精微深妙百世不易之道也
　　蔡氏月令章句曰天者纯阳精刚转运无穷其体浑而包地地上者一百八十二度八分之五地下亦如之其上中北偏出地三十六度谓之北极极星是也史官以玉衡长八尺孔径一寸从下端望之此星常见于孔端无有移动是以知其为天中也其下中南偏入地亦三十六度谓之南极从上端望之当孔下端是也此两中者天之辐轴所在转运所由也天左旋出地上而西入地下而东其绕北极径七十二度常见不伏圗内赤小规是也绕南极径七十二度常伏不见圗外赤大规是也据天地之中而察东西则天半见半不见圗中赤规截娄角者是也
　　后汉末呉人陆公纪浑天曰先王之道存乎治厯明时本之验着在于天仪夫法象莫若浑天浑天之设久矣昔在颛顼使南正重司天而帝喾亦序三辰尧命羲和钦若昊天厯象日月星辰舜之受禅在璿玑玉衡以齐七政以是数者言之曩时已立浑天之象明矣周公序次六十四卦两两相承反覆成象以法天行周而复始昼夜之义故晋卦彖曰昼日三接明夷象曰初登于天后入于地仲尼説之曰明出地上晋进而丽乎大明是以昼日三接明入地中明夷夜也先昼后夜先晋后明夷故曰初登于天照四国也后入于地失则也日月丽乎天随天转运出入乎地以成昼夜也浑天之义葢与此同仲尼殁大道乖诸子穿凿妄作乃有葢天之説其为虚伪较然可知又曰浑天以日出地上则昼故易曰明出地上昼日三接又曰晋昼也日入于地则夜夜则明伤故易曰明夷伤也乂曰初登于天照四国也后入于地失则也尚书寅宾出日寅饯纳日以此言之知出入于地审矣若日不出于地则何缘得有昼夜明闇乎天半覆地上半周地下绕地而运故二十八宿半见半隠如天半右覆地上半不在地下二十八宿何故更见更隠乎由此言之天乃裹地而运信矣此是昏明之大术也天之形状圆周浑然运于无穷故曰浑易曰干为天为圜又曰先甲三日后甲三日终则有始天行也此之谓矣天大地小天统地半覆地上半周地下譬如卵白白绕黄也子云太经曰天穹隆而周乎下地旁薄而向乎上故知天裹地下周天三百六十五度四分度之一一百八十二度八分度之五覆地上一百八十二度八分度之五周地下故二十八宿半见半隠日月出入以成昏明也北极星北方偏出于地三十六度南极中偏入于地亦三十六度南极北极天轴所在转运所由譬车之有轮所以自行也众星皆移无常惟北极守中不易是以知其为天中也天倾故极在中北仲尼曰譬如北辰居其所而众星共之又太经曰天圆地方极枢中央动以厯静时乘十二以建七政是以尧典曰在璿玑玉衡以齐七政此之谓也绕南极七十度常在地下不出地周天一百七万一千里东西南北径三十五万七千里立径亦然自外诸説度次交防与蔡氏张衡同故畧云呉时庐江王蕃浑天象説曰幽平之后周室遂卑天子不能颁朔鲁厯不正百有余年以建申之月为建亥而怪蛰虫不伏也厯纪废壊道术浸乱浑天之义传之者寡末世之儒或不闻见各以私意为天作説故有周髀宣夜之论宣夜絶无师法周髀见行于世考验天状多所违失依刘洪乾象厯之法而论浑天曰前儒旧説天地之体状如鸟卵天包地外犹殻之裹黄也周旋无端其形浑浑然故曰浑天也周天三百六十五度五百八十九分度之百四十五东西南北辰转周规半覆地上半在地下故二十八宿半见半隠以赤仪准之其见者常百八十二度有竒是以知其半覆地上半隐地下其二端谓之南极北极天之中也北极在正北出地三十六度南极在正南入地亦三十六度两极相去一百八十二度半强众星皆移而北极不徙犹车轮之有轴也绕北极径七十二度常见不隐谓之上规绕南极七十二度常隐不见谓之下规是也上规去南极下规去北极皆一百四十度半强以二规于浑仪为中规赤道带天之纮去两极各九十一度少强黄道日所行也半在赤道外半在赤道内与赤道东交于角五弱西交于奎十四少强其出赤道外极逺者去赤道二十四度斗二十一度是也其入赤道内极逺者入赤道二十四度井二十五度是也日南至斗二十一度去极百一十五度少强是日最南去极最逺故景最长黄道斗二十一度出辰入申故日亦出辰入申昼行地上百四十六度强故日短夜行地下二百一十九度少弱故夜长自南至之后日去极稍近故景稍短日昼行地上度稍多故日稍长夜行地下度稍少故夜稍短日行度稍北故日出入稍北以至于夏至日在井二十五度去极六十七度少强是日最近北去极最近故景最短黄道井二十五度出寅入戍故日亦出寅入戍日昼行地上二百一十九度少弱故日长夜行地下百四十六度强故夜短自夏至之后日去极稍逺故景稍长日昼行地上度稍少故日稍短夜行地下度稍多故夜稍长日所在度稍南故日出入稍南以至于南至而复初焉斗二十一度井二十五度南北相应四十八度春分日在奎十四少强秋分日在角五少弱此黄赤二道之中交也去极俱九十一度少强南北处斗二十一井二十五之中故景居二至长短之中奎十四角五出夘入酉故日亦出夘入酉日昼行地上夜行地下俱百八十二度半强故日见之漏五十刻不见之漏五十刻谓之昼夜同夫天之昼夜以日出入为分人之昼夜以昬明为限日未出二刻半而明日入后二刻半而昏故损夜五刻以増昼刻是以春秋分之漏画五十五刻浑天遭周秦之乱师传断絶而丧其文唯浑仪尚在台是以不废故其详可得言至于纎微委曲阙而不传周天里数无闻焉尔而洛书轨曜度春秋考异邮皆云周天一百七万一千里至以日景验之违错甚多然其流行布在众书通儒达士未之考正是以不敢背损旧术独摅所见故按其数更课诸数以究其意也古厯皆云周天三百六十五度四分度之一皆分一百七万一千里数为一度阔二千九百三十二里七十一步二尺七寸四分大强斗下分为七百三十三里一十七步五尺一寸八分大弱三光之行不必有当术家以算追而求之故诸家之厯各有异同汉灵帝之末四分厯与天违错时防稽东部都尉太山刘洪善于推候乃考术史官自古至今厯法原其进退之行察其出入之验视其往来度其终始课斗下分不能四分之一减以为五百八十九分之一百四十五更造乾象厯以追日月五星之行比于诸家最为精密今史官所用则其厯也故所作浑象诸分度节次及昏明中星皆更以乾象法作之周天一百七万一千里以乾象法分之得二千九百三十二里八十步三尺九寸五分弱斗下分为七百二十一里二百五十九步四尺五寸二分强乾象全度长古厯全度九步一尺二寸少弱斗下分减古厯斗下分十一里五十八步六寸六分弱其大数俱一百七万一千里斗下分减则全度纯数使其然也又陆绩云周天一百七万一千里东西南北径三十五万七千里立径亦然此葢天黄赤道之径数也浑天葢天黄赤道周天度同故绩取以言耳此言周三径一也古厯术日率圆周三中径一臣更考之径一不翅周三率周百四十二而径四十五以径率乘一百七万一千里以周率约之得径三十二万九千四百一里一百二十二步二尺二寸一分七十一分分之十东西南北及立径皆同半之得十六万九千七百里二百一十歩一尺六寸百四十二分分之八十一地上去天之数也夫周径固前定物为葢天者尚不考验而乃论天地之外日月所不照隂阳所不至日精所不及仪术所不测皆为之説虚诞无征是亦邹子海之类也臣谨更以晷景考周天里数按周礼大司徒之职云土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中郑云土圭之长尺有五寸以夏至立八尺表其景适与圭等谓之地中今颍川阳城地为然郑云凡日景于地千里而差一寸景尺有五寸者南戴日下万五千里也诚以八尺之表而有尺五寸景是立八十而旁十五也南万五千里而当日下则日当去其下地八万里矣从日斜射阳城则天径之半也天体圆如弹丸地处天之半而阳城为中则日春秋冬夏昏明昼夜去阳城皆无盈缩矣故知从日斜射阳城为天径之半也以勾股法言之旁万五千里则勾也立八万里则股也从日斜射阳城则也以勾股求法入之得八万一千三百九十四里三十步五尺三寸六分天径之半而地上去天之数也倍之得十六万二千七百八十八里六十一步四尺七寸二分天径之数也以周率乗之径率约之得五十一万三千六百八十七里六十八步一尺八寸二分周天之数也减甄曜度考异邮五十五万七千三百一十二里有奇一度凡一千四百六里百二十四步六寸四分十万七千五百六十五分分之万九千四十九减旧度千五百二十五里二百五十六步三尺三寸二十一万五千一百三十分分之十六万七百三十分夫末世之儒多妄穿凿补増河洛窃作防纬其言浮虚难悉据用六官之职周公所制勾股之术目前定数晷景之度事有明验以此推之近为详矣黄赤道相与交错其间相去二十四度以两游仪准之二道俱三百六十五度有竒是以知天体圆如弹丸而陆绩造浑象其形如鸟卵然则黄道应长于赤道矣绩云东西南北径三十五万七千里然则绩亦以天形正圆也而浑象为鸟卵则为自相违背月行二十七日有竒而周天其行半出黄道外半入黄道内在内谓之隂道在外谓之阳道其行隂阳道极逺者不过六度黄道无常诸家各异各依其厯节气所行宿度尚书月令太初三统四分乾象各不同昏明亦异日行蹉跌不遵常轨之所为也夫三光之行虽有盈缩天地之体常然不变故诸家之厯皆不着浑象唯黄道当各随其厯而错之而今臣所施黄道乾象法也审校先代诸儒于春秋二分多差而冬夏二至恒在二分限中蕃按浑象之法地当在天中其势不便故反观其形地为外匡于已解者无异在内诡状殊体而合于理可谓竒巧古旧浑象以二分为一度周七尺三寸半分汉张衡更制以四分为一度凡周一丈四尺六寸一分臣以古制局小以布星辰相去稠穊不得了察而张衡所作又复伤大难可转移前表间以三分为一度事许令臣新作周一丈九寸五分四分分之三长古法三尺六寸五分四分分之一减张衡亦三尺六寸五分四分分之一浑象法黄道赤道各广一度有半故今所作浑象黄赤道各广四分半相去七寸二分浑仪中筩为璇玑外规为玉衡【呉太史令陈卓所作浑天论与王蕃大同】姜岌浑天论答难曰浑天之説天体包裹地在其中七曜躔丽道有常率天体旁倚故日道南高而北下运转之枢南下而北高二枢为毂日道为轮周回运移终则复始北枢谓之北极出地上三十六度故天北际七十二度常见而不伏南枢谓之南极入地下亦三十六度故天南际七十二度常伏而不见或云火阳也故外照金水隂也故内景日为阳精故外照月为隂之宗应内景而月复能外照何也对曰月光者日曜之所生是故外景如日照也是故莹金澄水得日之照照物亦有景又曰月无亏盈亏盈由人也日月之体形如圆丸各径千里月体向日常有光也月之初生日曜其西人处其东不见其光故名曰魄魄一日之后微东而南故明生焉八日正在南方半之故见其也望则人处日月之间故见其圆也假使月初生时移人在日月之间东向以视则月光圆若望也夏至之日日入戌月初生时则西北近日有光及出于寅未阅三日以视月则东北近日处光满也研之于心验之于目月体向日有光而形圆矣难者又云日曜星月明乃生焉然则月望之日夜半之时日在地下月在地上其间隔地日光何由得照月闇虚安得常在日衡对曰日之曜天不以幽而不至不以明而不及赫烈照于四极之中明光曜焕乎宇宙之内循天而曜星月犹火之循突而升及其光曜无不周矣惟冲不照名曰闇虚盖日及天体犹满面贲鼔矣日之光炎在地之上碍地不得直照而散故薄亏而照则近在地之下聚而直照故满盈而照则逺以斯言之则日光应曜星月有何碍哉易传日夜食则星亡无日以曜之故也难云地上不得直照而散故薄亏而照近检先望一日日未入地而月已出相去三十余万里日在地上散而直照不应及月而使月全明者何也对曰薄亏而照则近是言碍地光难周耳水流湿火就燥类相从也月星者类也日光散照虽不及月譬之燃烛一烛在上一烛在下灭下烛使烟相当则上灭之炎循烟而下燃下烛矣此类相从也难者又曰日夜食则众星亡按月体不大于地今日在地下月在地上地体大尚不能掩日使不照月月体小于地安能掩日使不照曜星也对曰上元之初日月如叠璧五星如连珠故曰重光重光者日在上月次之星居下地在宿内故掩日月光星月存而曜亡也月在星宿之外故掩日日光不得照星也
　　梁武帝尝仪云月体不全光星亦自有光非受明于日若是日曜月所以成光去日逺则光全去日近则光缺五星行度亦去日有逺近五星安得不盈亏当知不然太隂之精自有光景但异于太阳不得浑赫星月及日体质皆圆非如圆镜当如丸矣
　　祖暅曰姜岌此言非也星犹月禀日之光然后乃见若星在日里则应盈魄今既不然故知星在日表而常明也按星体自有光曜非由禀日始明今星宿有时食月在魄中分明质见则是星行亦在月里不专在表又姜岌承二烛为喩理亦迂回非实验也
　　晋侍中刘智论天曰凡含天地之气而生者人其最贵而有灵智者也是以动作营为皆应天地之象古先圣王观灵曜造算数准辰极制浑仪原性理考征详赞其幽义而作厯术焉浑仪象天之圆体以含地方轮转周匝中有二端其可见者极星是也谓之北极在南者在地下不见故古人不名隂阳对合为羣生父母精象在于五星其于共成天地之功也则日月为政五星为纬天以七纪七曜是也北极不过为众星之君命政指授以斗建时斗有七星与曜同精而布节气于下者也晦朔分于东西消息辨于南北取以定四方天地配合方气有常天以七纪方修其政故方有七宿二十八星是也天有常度日月成象众星有宫分方物有体类在朝象官在野象物在人象事理自然也众星定位七曜错行盈缩有期节故厯数立焉日太阳也施温万物生施光则隂以明众所禀为倡先者也君尊之象也月太隂也禀照于阳亏盈随时有所禀受臣卑之道也五星象五常托四时成五事旧説日譬犹火也月譬犹水也火则施光水则含景故月光生于背日当日则光盈近日则明灭然则月为臣象可知矣又曰当其冲月食者隂性毁损不受光也君臣不等强日月不等明隂在于上不自抑损阳必侵之朢在交度其应必食故诗云彼月而食则维其常道势然也侵甚则既虚之象也日尊君象也月卑臣象也晦朔之防交则同道同道则形相蔽天道君为尊臣由臣道虽度相值月不掩日卑下尊也不由臣道月掩日体卑凌尊也是故太平之时交而不食尊卑道顺或问云颛顼氏造浑仪黄帝为葢天其遗说云葢天象笠极在其中日月逺近以为晦明浑仪以天裹地地载于气天以回转而日月出入以为晦明二説谁其得之刘智曰葢天之论谬矣以春秋二分日出夘入酉若天象车葢极在其中日月星辰回还藏明二分之时当昼短夜长今以漏刻数之则昼夜分等以日入较之则出夘入酉此葢天之説不通之验也然此二器皆古之所制但传説义者失其用耳昔者圣王治厯明时作圆葢以图列宿极在其中廻之以观天象未可正昏明分昼夜故作浑仪也象天体亦以极为中而朱规为赤游周环去极九十一度有竒考日所行冬夏去极逺近不同故复画为黄道夏至去极近冬至去极逺二分之际交于赤道二道有表里以定宿度之进退为术乃密至汉顺帝时南阳张衡考定进退灵帝时太山刘洪步月迟疾自此之后天验愈详自司马迁刘向刘歆雄贾逵张衡蔡邕刘洪郑此九君者不但精于算步皆博索沈综才思逺而不合论浑葢之用明定日行四时之道虽或精考雅有所得亦或出心裁失其本防人之不同处意各异道之难尽效于斯矣
　　或问曰古厯论月食或云隂损则不受明或云闇虚闇虚所在值月则月食值星则星亡今子不从何也刘智曰言闇虚者以为当日之冲地体之防日光不至谓之闇虚凡光之所照光体小于所蔽则防大于本质今日以千里之径而地体蔽之则闇虚之防将过半矣星亡月毁岂但交防之间而已哉由此言之隂不受明近得之矣又问曰若如所论必有大防月在日冲何由有明刘智曰夫隂含阳而明不待阳光明照之也隂阳相应清者受光寒者受温无门而通虽逺相应是故触石而云出者水气之通也相向而相及无逺不至无隔能塞者至清之质承阳之光以天之圆面向相背侧正不同光魄之理也隂阳相承彼隆此衰是故日月有争明日微则昼见若但以形光相照无相引受之气则当阳隆乃隂明隆阳衰则隂明衰二者之异无由生矣
　　后魏太史令晁崇修浑仪以观星象按其仪以永兴四年嵗次困敦创造传至后魏末入齐往周随至于大唐歴年久逺仪葢日以倾坠太史者厯正也自景云三年奉勑重令修造使银青光禄大夫检校将作少监杨务廉与银青光禄大夫行太史令瞿昙悉达正议大夫行太史令李仙宗试太史令殷知易荆州都督兼秘书监兼右卫率薛玉银青光禄大夫检校秘书监呉师道正议大夫行秘书少监阎朝隠等首末共营各尽其思至先天二年嵗次赤奋若成其铭曰周天三万七千里分寸无败成歳三百六十日盈缩有期敬之敬之以授人时今史司见用测候
　　守太子率更令何承天论浑象体曰详寻前説因观浑仪研求其意有悟天形正圆而水居其半地中高外卑水周其下言四方者东曰旸谷日之所出西曰蒙汜日之所入庄子又云北溟有鱼化而为鸟将徙于南溟斯亦古之遗记四方皆水证也四方皆水谓之四海凡五行相生水生于金是故百川发源皆自山出由高趋下归注于海日为阳精光曜炎炽一夜入水所经焦竭百川归注足以相补故旱不为减浸不为増又云周天三百六十五度三百四分之七十五天常西转一日一夜过周一度南北二极相去一百一十六度三百四分度之六十五强即天径也黄道斜带赤道春分交于奎七度秋分交于轸十五度冬至斗十四度半强夏至井十六度半弱从北极抉天而南五十五度强则居天四维之中最高处也即天顶也其下即地中也自外与王蕃大同徐爰宋书云元嘉十三年有诏太史令钱乐之依旧説铸浑天铜仪径六尺八分周一丈八尺二寸六分地在天内立黄赤二道南北二极规布列二十八宿北斗极星五分为一度置日月五星于黄道之上置立漏刻以水转仪昏明中星与天相符到十七年又被勅作小浑天径二尺二寸周六尺六寸二分为一度安二十八宿中外宫星备具以白色珠及青黄三色珠为三家星日月五星悉居黄道
　　梁奉朝请祖暅浑天论曰自古论天者多矣而羣氏纷纭防相非毁窃览同异稽之典经仰观辰极傍瞩四维覩日月之升降察五星之见伏校之以仪象覆之以晷漏则浑天之理信而有征辄遗众説附浑仪云考灵曜先儒求得天地相去十七万八千五百里以晷景验之失之于过多既不显求之术而虚设其数葢夸诞之辞非圣人之旨也学者多因其説而未之革岂不知寻其理欤抑未能求其数故也王蕃所考校之前説不啻减半虽非揆格所知而求之以理诚未能遥其实葢近宻乎辄因王蕃天高数以求冬至春分日高及南戴日下去地中数法令表高八尺与冬至景长一丈三尺各自乗并而开方除之为法天髙乗表髙为实实如法得四万二千六百五十八里有竒即冬至日高也以天髙乗冬至景长为实实如法得六万九千三百二十里有竒即冬至南戴日下去地中数也求春秋分数法令表髙及春秋分景长五尺三寸九分各自乗并而开方除之为法因冬至日高实而以法除之得六万七千五百二里有竒即春秋分日髙也以天高乗春秋分景长实实如法而一得四万五千四百七十九里有竒即春秋分南戴日下去地中数也南戴日下所谓丹穴也推北极里数法夜于地中表南傅地遥望北辰细星之末令与端参合以人目去表数及表高各自乗并而开方除之为法天髙乗表髙数为实实如法而一即北极细星髙地数也天髙乘人目去表为实实如法即去北辰极下之数也北戴斗极为空桐日去赤道表里二十四度逺寒近暑而中和二分之日去天顶三十六度日去地中冬夏春秋晨昏昼夜皆同度也而有寒暑者地气上腾天气下降故逺日下而寒近日下而暑非有逺近也犹火居上虽逺而炎在旁虽近而微视日在旁而大居上而小者仰瞩为难平观为易也由视有夷险非逺近之效也今悬珠于百仞之上或置之于百仞之前从而观之则大小殊矣先儒弗斯取验用繁翰墨夷途顿辔雄辞折辩不亦迂哉今大寒在冬至后二气者寒积而未消也大暑在夏至后二气者暑积而未歇也寒暑均和乃在春秋分后二气者寒暑积而未平也譬之火始入室而未甚温弗事加薪久而愈炽既已迁之犹有余热也月行有中道有隂道有阳道如姜岌説周髀云日径千二百五十里葢天乖谬已详前识无足采焉以浑象言之失于过大矣张衡日月其径当周天七百三十六分之一地广二百四十二分之一按此而论天周分数圆周率也广分数圆径率也以八约之得周率九十二径率二十九其率伤于周多径少衡之疎也衡以日月之径居一度之半又言八极之维径二亿三万二千三百里既非考定日月径又不明其理饰辞华说不足穷覈者也望日月法立于地中以人目属径寸之管而望日月令日月大满管孔及定管长以管径乘天高管长除之即日月径也月隂精也其形圆其质禀日之光而见其体日光不照则谓之魄故月朢之日日月相望人居其间尽观其质故形圆也二之日日照其侧人观其旁故半魄半明也晦朔之日月照其表人在其里故形不见旧説日月行九道斯葢未究月行之变而假为其説谨按著作郎张东对三道九行曰按汉天文志日有三道月有九行者谓日月行黄道为得其正或行黄道外或行黄道内内外及正行因名三道故曰房有四表三道日月经房星南门即为旱经房星北门即为水日有三道者但内外差及正行之道也月有九行谓青道二出于黄道东赤道二出于黄道南白道二出在黄道西黒道二出在黄道北故郑注月令立春春分日行青道月为之佐立夏夏至日行赤道月为之佐立秋秋分日行白道月为之佐立冬冬至日行黒道月为之佐故月之九行非为黄道外别有九道交横绵络贯于躔舍但为日月既为动物不能不小有盈缩或行黄道内外又按日月以立春合宿在营室即北方之星色当言黒春分合宿在奎奎为西方之宿色当言白而郑云立春春分日行青道者考以嵗起于春春在东方东方色青故起青号南西及北三方准此方故日月共有三道实无九行但以因八节之差顺四时之色曲为九名故月行言九直举其实故日道称三三道九行其义一也则夫日之三道躔于二十八宿月之九行经于八节也梁武帝云自古以来谈天者多矣皆是不识天象各随意造家执所説人着异见非直毫厘之差葢实千里之谬戴盆而望安能见天譬犹宅蜗牛之角而欲论天之广狭懐蚌螺之殻而欲测海之多少此可谓不知量矣系辞云易有太极是生两仪元气已分天地设位清浮升乎上沈浊居乎下隂阳以之而变化寒暑用此而相推辨尊卑贵贱之道正内外男女之位在天成象三辰显曜在地成形五云布泽斯昏明于昼夜荣落于春秋大圣之所经纶以合三才之道清浮之气升而为天天以妙气为体广逺为量弥覆无所不周运行来往不息一昼一夜圆转一周张覆之广莫能际其边际运行之妙无有见其始终不可以度数而知不可以形象而譬此天之大体也沈浊之气下凝为地地以土水为质广厚为体边际逺近亦不可知质常安伏寂然不动山岳水海育载万物此地之大体也天地之间别有升降之气资始资生以成万物易曰大哉乾元万物资始大哉坤元万物资生资始之气能始万物一动一静或此乃天之别用非即天之妙体资生之气能生万物一翕一辟或此亦地之别用非即地之形体四大海之外有金刚山一名鉄围山金刚山北又有黒山日月循山而转周回四面一昼一夜围绕环匝于南则现在北则隠冬则阳降而下夏则阳升而高高则日长下则日短寒暑昏明皆由此作夏则阳升故日高而出山之道逺冬则阳降故日下而出山之道促出山逺则日长出山促则日短二分则合高下之中故半隠半见所以昼夜均等无有长短日照于南故南方之气燠日隠在北故北方之气寒南方所以常温者冬月日近南而下故虽冬而犹温夏则日近北而高故虽夏犹不热北方所以常寒者日行绕黒山之南日光常自不照积隂所聚熏气逺及无冬无夏所以常寒故北风则寒南风则防一歳之中则日夏升而冬降一日一夜则昼见而夜隠黒山之峯正当北极之南故夏日虽高而不能不至寅而现又至戌而隠春秋分则居高下中朝至金刚山之外虽与山平而去山犹逺故为金刚所障日未能出须至夘然后乃现西方亦复如是冬则转下所隠亦多朝至于辰则出金刚之上夕至于申则入金刚之下金刚四面略齐黒山在北当北弥峻东西连峯近前转下所以日在北而隠在南而现夫人目所望至逺则极二山虽有高下皆不能见三辰之体理系隂阳或升或降随时而动至于天气清妙无所不周虽自运动无间日月星辰迟疾各异晷度多少不系乎天金刚自近天之南黒山则近天之北极虽于金刚为偏而南北为一制旨解释云金刚山自近天之南黒山则近天之北极准于金刚为偏而于南北为一令上林馆学士虞剧颖上林馆倪徽仁刘文道等算其度数开列于后臣履等谨奉依敕旨推按厯法表景长短之差日行南北之道旁考经记近较目前莫不事事符合昭然可见谨畧条度数如左日道圎周三百六十五度分为十二辰辰三十度半春秋分出夘入酉冬至则出辰入申夏至则出寅入戌春秋分出夘中左右十五度冬至日出夘南去夘中二十四度则是侵辰九度夏至日出夘北去夘中二十四度则是侵寅九度春分日入酉左右亦各十五度冬至日入酉南去酉中二十四度是侵申九度夏至日入酉北去酉中亦二十四度是侵戌九度北极璇玑玉衡上当天之北五十五度北去黒山顶三十六度夏至日在天南十二度春秋分日在天南三十六度冬至日中日在天南五十度冬至日中日去金刚南三十度梁武説云四大海外有金刚山一名铁围山山北又有黒山虞履等又以璇玑玉衡在人之北五十五度北去黒山三十六度或曰瞻星望月葢不及浑度景量天浑不及葢窃较卵之笠之未尽天体之赜而候之测之才穷推出之妙
　　梁人朱史定天论日一千六百七十里周天六十万二百三十一里径率求之得十九万四千一百六十四里即天东西南北相去之数也求之得九万七千八百里即春秋分日天去地之数也夏至日天去地上八万一千三百九十四里冬至之日为天去地上十万六千二十里也
　　隋掖县丞刘焯浑天论曰璇玑玉衡正天之器帝王钦若世传其象汉之孝武详考律厯则落下闳鲜于妄人共所营定逮于张衡又寻述作亦体制不异闳等虽闳制莫存而衡造有器至呉世陆绩王蕃并更修铸绩小有异蕃乃事同宋有钱乐之魏初晁崇等总用铜铁小大有殊规域经模不异蕃造观蔡氏月令章句郑注考灵曜势同衡法迄今不改焯以愚管留情推测见其数制莫不违爽失之千里差在毫厘大象一乖余何可验况赤黄均度月无出入分至所恒定气不别衡分刻本差轮回守故其为疎谬不可复言亦既由理不明致使众家间出葢及宣夜三説并驱平昕安穹四天腾沸至当不二理惟一揆岂容天体七种殊説又漏景去极就浑可推百骸共体本非异物此真已验彼伪自彰岂朗日未煇而爝火不息理有而阙讵不可悲者也昔蔡伯喈自朔方上书曰以八尺之仪度知天地之象古有器而无其书常欲寝伏仪下案度成数而为立説伯喈以负罪朔方书奏不许伯喈若许亦必不能伯喈才不逾张衡衡本岂有遗思也则有器无书观不能悟焯今立术改正旧浑又以二至之景定去极晷漏并天地高逺星辰运周所宗有本皆有其率祛今贤之巨惑稽往哲之羣疑豁若云披朗如雾散为之错综数卷已成待得景差谨更启送又云周官夏至日景尺有五寸张衡郑王蕃陆绩先儒等皆以为景千里差一寸言南戴日下万五千里表景正同天高乃异考之算法必为不可寸差千里亦无典据明为意断事不可依今交爱之州表北无景计无万里南过戴日是千里一寸非其实差焯今説浑以道为率道里既定得差乃审既大圣之年升平之日厘改羣谬斯正其时请一水工并解算术士取河南北平地之所可量数百里南北使正审时以漏平地以绳随气至分同日度景得其差率里即可知则天地无所匿其形辰象无所逃其数超前显圣效象除疑请勿以人废言不用
　　按刘焯皇极厯云凡日食由月行黄道体所映蔽大较正交如累璧渐减则有差在内食分多在外无损虽外全而月下内损而更髙交浅则间遥交深则相搏或由近而不掩因遥而蔽多所观之地又偏所食之时又别月居外道此不见亏月外之人反以为食交分正等因在南方冬损则多夏亏乃少假均冬夏早晚又殊处南北体则髙居东西傍而下视有邪正理不可一且古史所説本有纷互今故推其梗概求者知其指归茍地非于阳城皆随所而渐异然月食以月行虚道暗气所冲日有暗气天有虚道正黄道常与日对如镜居日下魄曜见隂名曰闇虚月则食故张衡称当月月食当星星亡虽夜半之辰子午相对正隔于地值虚即亏既月兆日光当午更曜时亦隔地无废禀明谅以天光神妙应感通比陆绩于愚凡意天彰于灵曜正当夜半何害亏禀月由虚道表里俱食日之与月体同势等较其食分月尽为多容或形差防増亏数疎而不漏纲要克举议曰月隔奁匣镜不生菱地隔高天月宁含景窃稽诸典比陆绩于愚凡意天彰于灵曜者殆以虚而喻实亦理所絶无必求知也凡事可依必须取论无滞或以当夜半何害亏禀日轮所照日光所临何关大地近验应符乃华言之饰辨非忘私之至公弱于徳强于辨为后人通信乎其然矣
　　唐开元占经卷一
&lt;子部,术数类,占候之属,唐开元占经&gt;
　　钦定四库全书
　　唐开元占经卷二
　　唐　瞿昙悉达　撰
　　论天
　　夫言天体者葢非一家也世之所传有浑天有葢天説浑天者言浑然而圆地在其中葢天者言天形如车葢地形如覆槃皆中高外下二曜推移五星迭觌见伏昏明皆由逺近运移丽天不入于地日之将没去人弥逺明衰光灭故闇其明及其将出去人弥近光明炎炽故显其照雄以为浑天得之难葢天曰今于高山之上设水平以望日则日出水平下若天体常高地体常卑日无出下之理于是葢天无以对也浑天之説天体包裹地在其中七曜躔离道有常率天体旁倚故日道南高而北下运转之枢南下而北高二枢为毂日道为轮周回运移终则复始北枢谓之北极北极出地上三十六度故天北际七十二度常见而不伏南枢谓之南极南极入地下亦三十六度故天南际七十二度常伏而不见
　　周髀云日一度二千九百三十二里有竒夏至景一尺四寸冬至一丈三尺五寸周天百七万一千里径三千五万七千里四表内万五千里其外亦万五千里故天日四游于三万里之中冬南夏北春西秋东皆薄四表而止地亦升降于天之中旁逰之数与天逰同日道星宿之外亦万五千里圎周之径正与四表等冬至之日出辰入申夏至之日出寅入戌进退于六十度之中焉非专四游之差亦有地之升降冬至之后日转北移非专日之移也亦由天地游而南故物有生而不死夏至之后日转南移非专日之移也亦由天地游而北故物有伏而不生二分之日出夘入酉正与地上平故半表之径得天地相去十九万里然则地处天半而下也故曰出地上百八十二度八分度之五谓之昼入地下百八十二度八分度之五谓之夜昼则出地上而西夜则入地下而东周匝百刻昏明五十刻分之日刻数既均天度又等与极应规谓之中绳居寒暑景之和处迟疾之中春分之后日行中绳之北故昼长而夜短伏少而见多景短而温气甚秋分之后日行中绳之南故昼短而夜长伏多而见少景长而寒气多易説冬至之景一丈三尺夏至之景一尺四寸八分并二至之景得一丈四尺四寸八分春分之景七尺二寸四分秋分之景与春分等并二分之景亦得一丈四尺四寸八分然东西南北经纬均也太平时和七曜顺轨优游两仪之中不内不外汉之乾象魏之景初皆以二分之时行浑仪之内故南北濶而东西狭冬至去极百一十五度景长一丈三尺夏去极六十七度有竒景长一尺五寸并度得百八十二度八分度之五并景得一丈四尺五寸春分去极八十九度景长五尺二寸五分秋分去极九十度景长五尺五寸并度得百七十九度并景得一丈七寸五分东西少于南北三度焉东西九千度弱东西之景短于南北之景三尺七寸五分为里三万七千五百东西之径定也而度与景里则有殊然则一度之里一寸之差及四游之説殆难明矣郑以二至之景一寸俱差千里夏至之日八尺之表景得一尺五寸日下之地南于嵩高一万五千里冬至之日八尺之表景得一丈三尺日下之地南于嵩高十三万里夫日髙则景小卑则景差多日无上下之説而天地有升降安得千里同差一寸也故东西之径小于南北之径以度言之则九千里以景言之则三万七千五百里二分之日南北千里葢当景差四寸矣郑氏之言岂合理哉天游薄四面而止日道与四表等不升不降常与四表交错二分之日道与二极应规而天地居四游之中春分之后天地降而下游西南至于夏至天游至南表而止故视日北而高【景差少高之故】自此以后而北至秋分还与日道应规秋分之后天地升而上游而北至于冬至则天游至北表而止故视日卑而南【景差多卑之故】计其进退南北不系于三万里之内春分之后至夏差度二十四除其钩之数乃常南游六万余里此葢升降之度里则少矣今置浑天于地以衡望日地升浑上则日去极逺地降浑下则日去极近逺近之验不必在于南北亦由升降可知矣然则旁游与外降各十二度与天地游三万里相近矣日月丽天有亏有盈有交有防日行日出以半周天焉即月道交错半入日道之内半出日道之外在外谓之行阳在内谓之行隂当交则防防则有食蔡氏月令章句曰天者纯阳精刚转运无穷其体浑而包地地上者一百八十二度八分之五地下亦如之其上中北偏出地三十六度谓之北极极星是也史官以玉衡长八寸孔径一寸从下端望之此星常见于孔端无有移动是以知其为天中也其下中南偏入地亦三十六度谓之南极从上端望之当孔下端是也此两中者天之辐轴所在转运之所由也天左旋出地上而西入地下而东其绕北极径七十二度常见不伏图内赤小规是也绕南极径七十二度常伏不见图外赤大规是也据天地之中而察东西则天半见半不见图中赤规截娄角者是也岌按此与张衡所説不殊而云玉衡长八寸则似是古仪矣又云据天地之中所云规数据葢图缀星是也
　　后汉末呉人陆绩字公纪于孙权时又作浑天仪説绩造浑天图曽于土室居令不觉昼夜巳在内推步度数击鼓节与外相应而不失毫厘陆公纪浑天説云先王之道存乎治厯明时本之验着在于天仪夫法象莫如浑天浑天之设久矣昔在颛顼使南正重司天而帝喾亦序三辰尭命羲和钦若昊天厯象日月星辰舜之受禅在璿玑玉衡以齐七政以是数者言之曩时已立浑天之象明矣周公序次六十四卦两两相承反覆成象以法天行周而复始昼夜之义故晋卦象曰昼日三接明夷象曰初登于天后入于地仲尼説之曰明出地上晋进而丽乎大明是以昼日三接明入地中明夷明夷夜也先昼后夜先晋后明夷故曰先登于天照四国也后入于地失则也日月丽乎天随天转运出入乎地以成昼夜也浑天之义葢与此同【云云】余巳见前篇至与蔡氏张衡同故略云故曰言天体非一家也
　　呉时庐江王蕃字兴元为中常侍善数术尝造浑仪及浑天象説云幽平之后周室遂卑【云云】至日光不得曜星也【与前説并同】
  </div>
  <div class="pagination">
   <a href="唐开元占经_page2.html">
    上一页
   </a>
   <a href="唐开元占经.html">
    1
   </a>
   <a href="唐开元占经_page2.html">
    2
   </a>
   <span class="current-page">
    3
   </span>
   <a href="唐开元占经_page4.html">
    4
   </a>
   <a href="唐开元占经_page5.html">
    5
   </a>
   <a href="唐开元占经_page6.html">
    6
   </a>
   <a href="唐开元占经_page7.html">
    7
   </a>
   <a href="唐开元占经_page8.html">
    8
   </a>
   <span>
    ...
   </span>
   <a href="唐开元占经_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
