<!DOCTYPE html>
<html>
 <head>
  <meta charset="utf-8"/>
  <title>
   焦氏易林注 - 第 21 页/共 43 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   焦氏易林注 - 第 21 页/共 43 页
  </h1>
  <div class="content">
   临。祝鮀王孙，能事鬼神。节用绥民，卫国以存。飨我旨酒，眉寿多年。《论语》："祝鮀治宗庙，故曰能事鬼神"，注：祝鮀，卫大夫子鱼也。疏：《左传》：子行敬子谓灵公曰："会同难，其使祝鮀从。"将盟，果长卫侯，故曰卫国以存。坤为鮀，震言故曰祝鮀。震为王、为神，坤为鬼、为民、为国。○鮀，元本作施，依宋本、汲古。第五句依宋元本，汲古无。
　　观。九里十山，道却峻难。牛马不前，复返来远。坤数十，互艮故曰十山。朱震云，坤亦数九，故曰九里。艮为道，却，退也。巽为进退，故曰道却。坤为牛、为马，艮止坤下，故不前。
　　噬嗑。枯树不花，空渊无鱼。旧鸟飞翔，利弃我去。震为树，离火故枯。坎为渊，巽为鱼，巽伏故无鱼。艮为鸟、为飞。○旧，宋元本作蕉，兹依汲古。亦未安。疑为鸷字。
　　贲。雄狐绥绥，登上崔嵬。昭告显功，大福允兴。艮为狐，阳卦，故曰雄狐。震为登，艮山，故曰崔嵬。震言故曰告。○绥绥，宋元本作唯唯，汲古作绥遗，依局本。上，汲古作山，依宋元本。崔，宋元本作山，依汲古。《诗齐风》："南山崔崔，雄狐绥绥"，序谓刺襄公禽兽之行，林义似异。
　　剥。哑哑笑喜，相与饮酒。长乐行觞，千秋起舞，拜受大福。此用《咸》卦伏象。○笑喜相与，汲古作笑言与欢，依宋元本。
　　复。大椎破毂，长舌乱国。床第之言，三世不安。兑为舌，震形较兑多一阴，故曰长舌。坤为国、为乱，伏巽为床，震为言，数三，坤为世，故曰三世。椎毂疑皆为震象。○椎，汲古讹推，宋元本。
　　无妄。男女合室，二姓同食。婚姻孔云，宜我孝孙。艮为室，震男巽女俱在艮体中，故曰合室。震为口，为食，正反震相对，故曰同食。艮为孙，巽顺，故曰孝孙。○二，汲古作三，从宋元本。
　　大畜。千仞之墙，祸不入门。金笼铁疏，利以辟兵。欲南上阪，轴方不转，远车复反。艮为墙，在上故曰千仞。乾为门，坤为祸，坤伏故祸不入门。乾为金，艮亦为金，故曰金笼铁疏。疏梳同。艮为刀兵，艮止故辟兵。震为南，艮为阪，伏坤为轴、为方，艮止故不转。震为车、为反也。○祸不，汲古作不得，辟作避，南上作上南，均依宋元本。轴方，宋元本作转万，今依汲古。
　　颐。华言风语，自相诖误。终无凶事，安宁如故。震为旉，故曰华言，伏巽，故曰风语，正反震故诖误。坤为凶、为事，艮为终，故终无凶事，艮止故安宁如故。
　　大过。泛泛柏舟，流行不休。耿耿寤寐，心怀大忧。仁不遇时，退隐穷居。详《屯》之《乾》。心，依校各本皆作公。
　　坎。大尾小头，重不可摇。上弱下强，阴制其雄。艮为尾，坎为头，阳陷阴中故曰阴制其雄。
　　离。一身三口，语无所主。东西南北，迷惑失道。兑为口，离数三，故曰三口。伏坎，数一，伏艮为身，故曰一身。正反兑故曰语无所主。兑为西，伏震为更，离为南，伏坎为北，伏艮为道，正反艮故迷惑失道。
　　恒。南行求福，与喜相得。封受上赏，鼎足辅国。震为南、为行、为喜、为鼎、为足，乾为福，伏坤为国。
　　遯。过时不归，雌雄苦悲。徘徊外国，与母分离。艮为时，震为归，二至四震伏故曰不归。互巽为雌，震为雄，震伏不见，故曰苦悲。艮为国，艮止故徘徊。坤为母，坤伏不见，故曰与母分离。○第二句宋本作苦悲雄惟，元本作苦悲雄雌，兹依汲古。
　　大壮。尧舜在国，阴阳和得。涿聚衣裳，晋人无殃。震为帝，故曰尧舜。《左传哀二十三年》："晋伐齐，智瑶禽颜涿聚。"故曰晋人无殃，然语意与上二句不属。衣裳，宋元本作衣常，仍难解。
　　晋。周成之降，越裳夷通。疾病多祟，鬼哭其公。狼子野心，宿客不同。此用《咸》象。伏震为周，艮为咸，故曰周成。坤为裳，震为南，故曰越裳。坤为夷、为疾病、为鬼，艮为哭，震为公，震覆坤死，故曰鬼哭其公。艮为狼，坤为野、为心。巽为旅客，坤为夜，故曰宿客。○首句宋本作周成之降，汲古成作公，兹依《遯》之《坤》，然义皆与下四句不协，阙疑待考。又狼子，宋本作鸟子，尤非。
　　明夷。申酉脱服，牛马休息。君子以安，劳者得欢。坤居申方，坎先天居酉方，坤为牛，震为马，坎隐故曰脱服。服，辕外马脱服即休息也。坎为劳，震为欢，言申酉日暮牛马与人皆安息也。
　　家人。凯风无母，何恃何怙。幼孤弱子，为人所苦。巽为风、为母，巽陨落，故无母。坎为孤、为苦。凯风，《邶风》篇名，毛谓母不安其室，兹谓无母，义与毛异。○第二句宋元本作何怙何恃，依汲古。
　　睽。出门上堂，从容牖房，不失其常。天牢地户，劳者忧苦。伏《艮》为门室牖房。坎为牢，艮为天，故曰天牢。坎为北、为劳忧，《晋书天文志》："天牢六星在北斗下，贵人之牢也"，《河图括地象》："西北为天门，东南为地户"，兑居东南，伏艮为户也。
　　蹇。天厌周德，命与南国。以礼静民，兵革休息。艮为天，震为周、为德，故曰天厌周德。艮为国，离南，故曰南国。离为兵革，艮止故休息。厌，足也，满也，言周德盛天，与以南国也。
　　解。堂桑折冲，佐鬬者伤。暴臣失国，良臣被殃。未详。堂桑，宋元本作常叶，姑依汲古，皆未安。冲，汲古作衡，姑依宋元本。失，汲古作反，亦姑依宋元本。
　　损。合欢之国，嘉喜我福。东岳西山，朝齐成恩。震为欢，坤为国，正反震相对，故曰合欢之国。震为喜、为福，艮为山岳，震东兑西，故曰东岳西山。震为朝、为齐，齐，同隮，《诗墉风》："朝隮于西，崇朝其雨"，《传》："隮，升也"，按：《乐记》"地气上齐"注：齐，跻也。而跻与隮皆训升，是齐诗本作齐字，与毛异，而义同也，言云升雨降故曰成思。
　　益。耕石不生，弃礼无名。缝衣失针，襦袴不成。震为耕，艮为石，坤死，故曰不生。坤为礼、为失，震为衣、为襦袴，巽敝，故不成针，为坎象，四五半坎，故失针。
　　夬。聋瞢闇盲，跛倚不行。坐尸争骸，身被火灾，困其多忧。《履六三》云："眇能视，跛能履"，谓兑为半离半震也，故兹亦曰盲、曰跛。推之夬亦半坎也，故曰聋。伏艮为坐，坤为尸，兑为骸，坤为身，艮为火，故曰身被火灾。艮为困，坤为忧，故曰困其多忧。争，《广韵》云谏诤也，止也。坐尸争骸，言不能行之人有类于坐尸止骸而不能动，故遇火而困，伏坤为灾忧。○盲，宋元本作瞢，依汲古。第三句宋本、汲古作坐户孚骸，依元本。火，汲古作大，依宋元本。困，宋元本作因，依汲古。
　　姤。生长太平，仁政流行。四方归德，社稷康荣。生长，宋元本作长生，此用《复》象。震为生，震乐故曰太平。坤为政，震为仁，故曰仁政流行。坤为四方、为社稷，震为德、为康荣。
　　萃。桀跖并处，民人愁苦。拥兵荷粮，战于齐鲁。合卺同牢，姬姜并居。坤恶故曰桀，巽为盗，故曰跖。坤巽连体，故曰并处。坤为人民、为愁苦。艮为兵、为荷，巽为粮、为齐，兑为鲁。五六句与上意不属，定为衍文。○同牢，汲古作得牢，非，依宋元本。《昬礼》："同牢而食"。民人，宋元本作民之，从汲古。
　　升。南与凶居，破车失襦。西行无袴，亡其宝赂。震为南，坤为凶、为车，兑毁故破车。震为襦，坤亡故失襦。兑为西，巽为袴，震为玉，坤亡故曰无袴、曰亡其实[当作宝]赂。
　　困。空槽注器，豚彘不至。张弓祝鸡，雄父飞去。伏震为槽、为器。注，击也。伏艮为击，巽为豕，故曰豚彘，坎陷故不至。凡饲豕击槽即至，今槽空无食，故虽击不至。巽为鸡，坎为弓，兑口故曰祝鸡。祝，呼也。张弓呼故惧而飞去也。○父，《师》之《旅》、汲古作鸠，《说文》："父，家长率教者"，然则雄父是鸡之首领。父同甫。
　　井。望尚阿衡，太宰周公。屏藩汤武，立为王侯。详《同人》之《师》。
　　革。朝鲜之地，箕子所保。宜家宜人，业处子孙。详《大畜》林。
　　鼎。息忧解笑，故贫今富。载乐履善，与福俱遇。息，宋元本作昔，依汲古。遇，汲古作忧，依宋元本。贫，宋元本作贪，乐作筞，依汲古。伏坎为忧，震为解、为笑，伏坤为贫，乾为富，故曰故贫今富。伏震为乐、为善、为履、为车，故曰载乐。震为福也。
　　震。叔迎伯兄，遇巷在阳。君子季姬，并坐鼓簧。震为伯、为兄，互艮为叔，伏离为巷、为阳，言遇伯兄于巷之阳也。艮为君子、为季，震为姬，故曰季姬，为乐故曰鼓簧。○巷，宋元本作卷，益难解，姑依汲古。《诗秦风》："既见君子，并坐鼓簧"。
　　艮。顺风纵火，芝艾俱死。三害集房，十子中伤。详《剥》之《坤》。○俱死，汲古作俱亡，依宋元本。
　　渐。驾车入里，求鲜鲂鲤。非其肆居，自令失市。君子所在，安无危殆。坎为车，艮为里、为求，巽为入、为鱼，故曰求鲜鲂鲤。所求非地，故曰非其肆居。巽为室，艮为君子、为安。○其，汲古作吾，依宋元本。殆，宋元本作咎，依汲古。
　　归妹。拔剑伤手，见敌不起。良臣无佐，困辱为咎。伏艮为剑、为手，坎破故伤手。坎为隐伏故不起。艮为臣，坎为困辱。○咎，汲古作苦，依宋元本。
　　丰。乱君之门，佐鬬伤跟。荣私贪禄，身为悔残。东下泰山，见我所欢。离为乱，震为君，伏艮为门，故曰乱君之门。伏震为跟，正反震相对故曰鬬，兑折故曰伤。艮为身、为山，震东故曰东下泰山。
　　旅。慈母望子，遥思不已。久客外野，使我心苦。巽为母，巽顺故曰慈母。离为望，巽为旅客，艮为外野，伏坎为心。
　　巽。鲂生淮却，一转为百。周流四海，无有患恶。详《蛊》林。淮却，元本作江淮，依宋本、汲古。却，隙同。
　　兑。甘露醴泉，太平机关。仁德感应，岁乐民巡。详《屯》之《谦》。
　　涣。采薇出车，鱼丽思初。上下役急，君子免忧。采薇、出车、鱼丽，皆《小雅》诗。《诗序》采薇，遣将率戍役也；出车，劳远率也；鱼丽，美万物盛多面备礼也。又云文武以天保。以上治内，采薇以下治外，故林曰思初，言思文武周初之盛美也。震为薇，艮为采，震为出、为车，巽为鱼，艮为君子，坎忧震解，故免忧。○采，元本作采，依宋本、汲古。役，宋元本作从，依汲古。
　　节。豕生鱼鲂，鼠舞庭堂。雄佞施毒，上下昏荒，君失其邦。详《蒙》之《比》。此以坤为鱼，坎入坤，故曰豕生鱼鲂。
　　中孚。三头六目，道畏难宿。寒苦之国，利不可得。丁云：《山海经》："一身三头"，《淮南子地形训》有三头氏。艮为头，数三，故曰三头。
　　小过。燕雀衔茅，以生孚乳。昆弟六人，姣好孝悌。各同心愿，和悦相乐。详《小畜》之《兑》。兑为燕。○燕，宋元本作惊，依汲古。姣，依宋元本，汲古作欢。孝悌，宋元本作悌孝，依汲古。
　　既济。文君之德，仁义致福。年无胎夭，国富民实。君子在室，曾累益息。此用《咸》象。伏坤为文，乾为君、为仁、为年，伏震为胎，震生故不夭。艮为国、为君子、为室，乾为富实，伏坤为层累。○之德，汲古作德义，仁义作仁圣，君子在室作卧者在室，均依宋元本，惟元本室作堂。息，宋元本作恩，兹依汲古。曾累益息者，言生息层累而益胜也，古曾层同。
　　未济。愁梁未成，无以至陈。水深难涉，使我不前。此似用《咸》象。兑秋艮梁，兑毁故不成，互大坎故曰水深，艮止故不前。
　　恒之第三十二
　　恒。黄帝所生，伏羲之宇。兵刃不至，利以居止。震为帝、为玄黄，故曰黄帝。坤为牛，坤伏，故曰伏羲。羲，牺同，牛牲也。艮为兵刃，艮覆故曰至。巽为利。○宇，宋本讹宗，依元本、汲古。刃，宋元本作刀，依汲古。
　　乾。登墀踒足，南行折角。长夜之室，不逢忠直。此用《恒》象。震为足，兑折故踒足。震为南，艮为角，艮覆故折角，伏坤故曰夜、曰室。
　　坤。燕雀衰老，悲鸣入海。忧在不饰，差池其羽。颉顽[当作颃]上下，寡位独处。此仍用《恒》象。兑为燕雀，坤为老、为海，四五二句《诗邶风燕燕》文，乃庄姜送戴妫大归于陈之诗，故曰寡位独处，义与毛合。○鸣，宋元本作鸿，第三句作忧不在乡，寡作在，均依汲古。
　　屯。开阂除忧，伯自外来。忉忉无患，无心得欢。坤为门，震为开、为除，坎为忧，在外故开门除忧。震为伯，伯自外来，言由外来内也。坎为患、为心，震乐故无。○无，汲古作之，依宋元本。心，宋元本作之，依汲古。
　　蒙。郊耕释耜，有所疑止，空虚无子。坤为郊，震为耕、为耜，坎为疑，坤为虚。释耜，言辍耕也，故因疑而止。坤为虚，震为子，坤亡故无子。○郊，宋元本作効，耜作秬，均依汲古。释，汲古作择，依宋本。
　　需。张牙切齿，龂怒相视。祸起萧墙，牵引吾子。患不可解，忧惊吾母。互兑为牙齿，兑刚鲁故曰龂怒。离为视，故曰龂怒相视。离为祸，伏艮为墙、为牵引，坎为患、为忧，伏坤为母。○龂怒相视，宋元本作断怒相及，依汲古。龂龂，争辩貌。
　　讼。履不容足，南山多棘。毋出房闼，乃无病疾。伏《明夷》。震为足、为履、为南，坎为棘、为室，故曰房闼，坎隐伏，故曰毋出。坎为病疾，震解故无。○闼，汲古作闺，依宋元本。
　　师。牛骍无子，鸣于大野。申后阴微，还归其母。骍，《玉篇》云:马赤黄也。坤为牛、为黄，故曰骍牛。震为子，坤杀，故曰子。坤为野，震为鸣，故曰鸣于大野。坤为后、为母，震为归，周幽王后，申国女，幽王宠褒姒，废申后，故曰远归其母。○三四句宋元本作"申后阴微，罡归其母"，兹依汲古。
　　比。龙生于渊，因风升天。章虎炳文，为禽败轩。发輗温谷，暮宿昆仑。终身无患，光精照耀，不被祸难。首二句兼用《恒》象。震为龙、为生，兑为渊，故曰龙生于渊。巽为风，乾为天，龙在天上，故曰因风升天。比坤为文，艮为虎，震为车，震覆故曰败轩。禽者，田猎也。輗，辕端持衡者。坤为车，一阳在坤上若辕端衡木，盖艮象也。《水经注》渭水右有温谷，然此温谷即旸谷。《书》宅嵎夷曰旸谷。《淮南子》日出于旸谷，言发輗东海，夕至仑昆[当作昆仑]也。坤为暮，艮为昆仑，坤为身，艮为终、为光明，坎为患难。○升，宋元本作身，禽作凶，光作充，均依汲古。照，元本作照，依宋本及汲古。祸，汲古作患，与上患字复，依宋元本。
　　小畜。既嫁宜吉，出入无咎。三圣并居，国安无灾。通《豫》。震为嫁、为出，巽为入，坎为圣，震数三，故曰三圣。坤为国，震乐故无咎灾。○咎，宋元本作忧，依汲古。
　　履。北陆阳伏，不知白黑。君子伤谗，正害善人。通《谦》。坎为北，阳陷阴中，故曰阳伏。《左传》："日行北陆而藏冰"，言天寒也。坎为黑，巽为白，巽坎皆为伏，故不知。艮为君子，正反震故曰伤谗。○白黑，汲古作黑白，依宋本。
　　泰。一身两头，近适二家，乱不可治。坤为身，乾数一，故曰一身。乾为头，坤数二，故曰两头。伏艮为家，坤为乱。○近，汲古作延，依宋元本。
　　否。牝马牡驹，岁字不休。君子衣服，利得有余。乾坤合体故曰牝牡，故岁字不休，字，息也。乾为岁，互艮为君子，巽为利，乾为衣。○牡驹，宋元作牝驹，依汲古。字，汲古作孳，依宋元本。
　　同人。南行怀忧，破其金舆。安坐故庐，乃无灾患。通《师》。震为南，坤为忧患、为车，乾为金，故曰金舆。坎为破、为室庐。○灾，依宋元本，汲古作殃。
　　大有。忧人之患，履伤浮愿。为身祸残，笃心自守，与喜相抱。通《比》。坤为忧患，震为履，震覆故曰履伤。坤为身、为祸，坎心，艮为抱。第二句或有讹字，或谓浮愿犹不及料也。愿，汲古作颜，依宋元本。
　　谦。咸阳辰巳，长安戌亥。丘陵生心，非鱼市。可以避水，终无凶咎。《谦》震、坎、艮三阳俱备，震乾初坎乾中，艮乾上三阳成乾，故曰咸阳。辟卦乾居辰巳，故曰咸阳辰巳。震为长，坤为安，故曰长安。辟卦坤居戌亥，故曰长安戌亥。坎先天位西，坤为都邑。咸阳，长安，西方都邑也。艮为丘陵，坤为鱼、为水，言丘陵可避水不可得鱼也。○水，宋元本讹不，依汲古。按：《韵补》云亥音喜，引《易林》将戍系亥，阳藏不起为证，此处亦然，韵补说是也。
　　豫。不知何孙，夜来扣门。我慎外寝，兵戎且来。艮为孙，坎为夜，坤为门，艮手故曰扣门。外寝，外室也。艮为外、为寝，为刀兵。○寝，汲古讹寇，依宋元本。
　　随。昧旦不明，日暗无光。丧灭失常，使我心伤。震为旦，兑为昧，故曰昧旦不明。艮为日、为光，兑向晦故无光。○日暗，依汲古，宋元本作暗我，我为夜之形讹字，疑原作暗夜无光，暗夜与昧旦为对文，今姑从汲古。
　　蛊。江阴水侧，舟楫破乏。狐不得南，豹无以北。虽欲会盟，河水绝梁。坤为大川，故曰江水。震为舟，兑毁故破乏。艮为狐、为豹，震为南，震反为艮则北矣，艮止故不得南。北艮为梁，兑折故梁绝。○狐，宋元本作孤，依汲古。北，元本讹比，依宋本、汲古。绝梁，汲古作梁绝，依宋元本，梁与盟韵。
　　临。神之在丑，破逆为咎。不利西南，商人休止。震为神，先天居丑方，又临为丑月卦，故曰神之在丑。兑为破，易至于八月有凶，言至未遯，丑未冲，故曰破逆为咎、曰不利西南。西南，遯未也。震为商人，因逆破故休止。○第四句宋元本作人休止后，依汲古。
　　观。然诺不行，欺天误人。使我露宿，夜归温室。神怒不直，鬼击其目。欲求福利，适反自贼。震为言，震覆，故曰然诺不行、曰欺天误人。艮为天、为室，坤为宿、为夜，艮为火，故曰温室。伏震为神、为怒，坤为鬼，艮为目，艮手故曰鬼击其目。艮为求，巽为利、为贼。○天，汲古作讼，露作虚，均依宋元本。
　　噬嗑。攘臂极肘，怒不可止。狼戾愎佷，无与为市。艮为臂肘。极，放也。《仪礼大射》"赞设决朱极三"注：极，放也，极肘，即放肘也。震为怒，艮为狼，巽为市，巽伏，故曰无与为市。○极，汲古作拯，依宋元本。愎，宋本讹复，依元本、汲古。佷，汲古作狠，依宋元本。
　　贲。贩马买牛，会值空虚。利得尠少，流连为忧。离为牛，震为马、为商旅，故曰贩买。离为空虚，巽为利，巽伏，故利得鲜少。坎为忧，艮止故曰流连。○买，宋元本作卖，依汲古。
　　剥。高楼陆处，以避风雨。深室邃宇，君安其所。牝鸡之晨，为我利福，请求弗得。此用《恒》象。伏坤为重故为楼，巽为高故曰高楼。坤为陆，故曰陆处。巽为风，兑为水，故亦为雨。巽为伏，故曰以避风雨。艮为堂宇，下乘坤故曰深邃。震为君，艮为安，故曰君安其所。震为晨，巽为鸡、为利，艮为请求，坤虚故弗得。○之晨，元本作之息，汲古作司晨，依宋本。福请求，宋元本作弗求得，兹依汲古。
　　复。阿衡服箱，太乙载行。逃时厯舍，所之吉昌。《天官书》："北斗帝车运乎中央"，《晋书天文志》："北斗杓三星为玉衡"，衡，平也，辕端横木也。坤为平、为方、为车箱，故曰阿衡服箱。《诗》："睆彼牵牛，不以服箱"，《毛传》："服，牝服也；箱，大车之箱也"，疏：牝服长八尺谓较也，今俗为平较，两较之内谓之箱。按：大车牛车两辕，今车两边之墙古谓之较，两较之中即为箱，以其中虚故名牝服，兹曰阿衡服箱。与太乙并称，则阿衡指玉衡，服箱指牵牛，言太乙居中御斗牛以行也。震为君，故曰太乙。太乙，即北辰极尊，象君臣复出入无疾，故所之吉昌。○之，汲古作求，非，依宋元本。逃，疑为巡之讹。
　　无妄。飞来之福，入我嘉室，以安吾国。乾为福，震为飞，巽为入，艮为室、为国。○嘉，汲古作居，依宋本。
　　大畜。不孝之患，子孙为残。老耄莫养，独坐室垣。巽为孝，二至四巽覆，故曰不孝。伏坤为患，震为子，艮为孙，皆履乾上，而兑毁折故曰残。乾为老，坤为养，坤伏故莫养。艮为垣、为坐、为独。○子孙为残，宋元本作子为母残，兹依汲古。
　　颐。南过棘门，钩裂我冠。断衣伤襦，使君恨忧。通《大过》。乾为南、为门，互大坎故曰棘门。艮为冠、为钩，兑毁故冠裂。乾为衣襦，巽下断，故断衣伤襦。乾为君，坤为恨忧。○钩，汲古作驹，依宋本。断衣，宋元本作鬬之，兹依汲古。
　　大过。重弋射隼，不知所定。质疑蓍龟，孰可避之。明神答报，告以肌如，宜利止居。以绳系矢而射曰弋，正反巽故曰重弋。伏艮为隼，震为射，正反震故不能定射的在何所也。震为蓍，艮为龟，坤为疑，震言故曰质疑。震为往，正反震故曰孰可避之。震为神，艮为明，上艮为反震故曰答报。艮为止，巽为肌。肌，虫名，《尔雅释虫》："密肌，继英，皆虫名"，注云未详，兹曰止居或密肌为蛰伏之虫，正巽象也。○弋，宋元本作或，汲古作卒，之讹六，均依《困》之《蹇》校。肌如，汲古作牺牲，依宋元本。宋元本无末句，依汲古。
　　坎。麟麑凤雏，安乐无忧。捕鱼河海，利踰徙居。伏离为文，故曰麟凤。艮亦为兽、为鸟，艮少故曰麑曰雏。麑，鹿子也。坎为忧，震乐，故无忧。伏巽为鱼、为利，艮为捕，坎为河海，故曰捕鱼河海。艮为居，震行故曰徙居。○雏，宋元本作稚，徙作从，均依汲古。
　　离。新田宜粟，上农得榖。君子怀德，以千百禄。离为新，伏艮为田，二岁为新田，巽为粟、为榖，中爻正反巽故曰宜粟、曰得榖。伏艮为君子、为求，故曰千。震为百、为禄。○二三句宋元本作"君子惟德，千百以福"，兹依汲古。
　　咸。簪短带长，幽思苦穷。瘠蠡小瘦，以病之癃。详《复》之《节》。第四句宋元本癃作隆，依汲古。蠡，元本作蟸，非，癃，创也。艮象，言小瘦之故因病癃也。
　　遯。争讼之门，不可与邻。出入有为，忧生我心。乾为言，艮亦为言，兑为口，二至四兑反，与乾言相背，故曰争讼，义本《夬九四》也。艮为门，伏震为出，巽为入，伏坤为忧、为心。○心，汲古作患，依宋元本。
　　大壮。朽根枯株，不生肌肤。病在心腹，日以焦枯。伏巽为木、为陨落，故曰朽根枯株。艮为肌肤，上卦艮覆，故肌肤不生。伏坤为心腹、为病，巽陨故枯。按：壮者，伤也，故林词如此而象则用伏。○腹，汲古作肠，焦作燋，均依宋元本。焦枯，宋元本作焦劳，依汲古协。
　　晋。雨师娶妇，黄岩季子。成礼既婚，相呼南去。润泽田里，年岁大喜。此用恒伏象。兑为雨，坤为师，巽为妇，卦六爻皆有应予，易所谓婚媾也，故曰雨师娶妇。震为黄，艮为岩、为季子，故曰黄岩季子。坤为礼，艮为成，震巽为夫妇，故曰成礼既婚。震为呼、为南，兑为润泽，坤为田里、为年岁。震为喜，言田里得雨泽，年岁丰熟而大喜也。元本旧注：《博物志》太公为灌坛令，武王梦妇人当道夜哭，问之曰：我是东海神女，嫁于西海神童，我行必有风雨云云。按：此注于林词不甚合，恐别有故实，为今所不能考。○南去、润泽田里，依《井》之《坤》宋元本校，各本去作上，润作膏，田里作下圭。子，汲古作女，依宋元本。
　　明夷。冬采薇兰，地冻坚难。利走室北，暮无所得。坎为冬，震为薇兰。坤为地，坎为冻、为险难，为室、为北，震行故曰利走室北。坤为暮，坤虚故无得。○薇，宋元本作微，依汲古。室，宋本、汲古作失，依元本。
　　家人。昧之东域，误过虎邑。失我熊胔，饥无所食。此用《恒》象。震为东，兑为昧，伏艮为虎、为邑、为熊，伏坤为失、为虚，故为饥。○熊胔，依宋元本，汲古作熟罴，非。熊胔，熊肉也。
　　睽。日暮闭目，随阳休息。箕子以之，乃受其福。举首多言，必为悔残。离为日、为目，坎为闭、为暮，故曰日暮闭目。离为阳，兑向晦宴息，故曰休息。兑为口舌，故曰箕。坎为首，坎上下兑口故曰多言。○首，依宋元本，汲古作事。箕星司口舌。
　　蹇。蓼萧瀼瀼，君子龙光。鸣鸾雍雍，福禄来同。蓼萧，《小雅》篇名，天子燕诸侯之诗。龙，宠也。为龙、为光，和鸾雝雝，万福攸同，皆诗语。遇卦恒下巽为蓼萧，震为龙、为鸣，鸾为雍雍，乾为福禄。○雍雍，汲古作噰噰，依宋元本，字与毛诗异。
　　解。鸟飞无翼，兔走折足。虽不会同，未得医工。震为鸟、为兔、为翼、为足，坎折巽寡髪，故无翼，坎蹇故折足。坎为医，巽为工，巽伏坎隐故不得，言不得医折足之患也。○会同，汲古作同会，医工作利达，均依宋元本。
　　损。五胜相贼，火得水息。精光消灭，绝不能续。卦兑金，克震木，震木克坤土，而兑又为水，艮又为火，故火得水而息灭也。元本注五胜者，言五行相胜之义。伏巽为贼，卦数五，故曰五胜相贼。艮为光，坤消兑绝。○能，宋元作长，依汲古。
　　益。东资齐鲁，得骍大马。便辟能言，巧贾善市。八邻并户，请火不与。人道闭塞，鬼守其宇。震为东，巽为齐，伏兑为鲁。震为马，伏乾为赤，故曰骍。骍，赤色也。正反震，故曰便辟能言。巽为贾市，坤为户，卦数八，艮亦为户，数亦八，故曰八邻并户。并屏同，并户即闭户也。艮为火，下乘坤水，故不得火。坤为道路、为闭塞，孟子：请火于邻无弗与者。今八邻闭户不与。故曰人道闭塞。坤为鬼，艮为守、为宇，故曰鬼守其宇。巧贾善市，汲古作市人善贾，八邻作邻人，守作祟，均依宋元本。
　　夬。争鸡失羊，亡其金囊。利不得长，陈蔡之患，赖楚以安。遇卦互兑为羊，巽为鸡，而兑巽相反复，故得鸡则失羊，得羊必失鸡，不可得兼也。坤为囊，坤伏故亡。乾金巽利，震为陈、为蔡、为楚，伏坤为患。《史记孔子世家》：陈蔡闻楚聘孔子，惧，发徒役围孔子，不得行，绝粮，于是使子贡至楚，楚昭王兴师迎孔子，然后得免。
　　姤。九登十陟，马跌不前。管子佐之，乃能上山。通《复》。震数九，坤数十，震为登、为陟、为马，坤失，故曰马跌不前。震为竹，故曰管子。乾为山，言管子佐齐桓乃能霸天下也。○首句元本作十登九涉，依宋本、汲古。
　　萃。东邻愁苦，君乱天纪。日贪禄宠，必受其咎。通《大畜》。震为东邻，坤为愁苦、为乱，乾为君、为天、为禄宠。义多未详，或指纣。○日，宋元本作甘，依汲古。宋元本下有"意合志同，内外相从，见吾伯公"三句，与上文义相反，断为衍文，否则只用此三句象甚合，语亦较有味，惟不能并用。
　　升。三狸捕鼠，遮遏前后。死于环城，不能脱走。详《离》之《遯》。○环城，宋元本作坏城，汲古作外问，依《明夷》之《颐》校。
　　困。虎狼争强，礼义不行。兼吞其国，齐鲁无王。上兑为虎狼，正反兑故曰争强。兑为吞、为鲁，巽齐，震为王，震伏故曰齐鲁无王，言秦并合六国，致列国无主也。
　　井。五岳四渎，合润为德。行不失理，民赖恩福。伏艮为山岳，巽卦数五，故曰五岳。坎为江河，巽后天数四，故曰四渎。坎为合、为润、为众，故曰民伏。震为恩福。○恩，宋元本作息，依汲古。
　　革。六月种黍，岁晚无雨。秋不宿酒，神先其所。先困后通，与福相从。通《蒙》。坎为月，数六，震为黍，故曰六月种黍。坎为雨、为暮，坤为岁，坤虚故无雨。兑为秋，坎为酒。宿，肃也。《仪礼》"宿尸"注：宿与《曲礼》"主人肃客"之肃同。又《礼祭统》"先期旬有一日，宫宰宿夫人"注：宿读为肃，戎也，兹云秋不宿酒，言无黍不能酿，至秋祭不能先期戒备酒醴也。震为神，坤失，故曰失所。坎为困，震为通、为后、为从。震为福，正反震，故曰相从。○从，宋元本作逢，依汲古。
　　鼎。騋牝龙身，日驭三千。南上苍梧，与福为婚。道里夷易，身安无患。详《观》之《比》。
　　震。出入休居，安止无忧。上室之欢，虎为季残。震出，伏巽为入，艮止，故曰休居、曰安止。艮为室、为虎、为季。○无，宋元本作相，欢作权，均依汲古。虎，汲古作虐，依宋元本。第三四句费解，疑有讹字。
　　艮。南山昊天，刺政闵身。疾病无辜，背憎为仇。详《谦》之《复》。○闵，宋元本作关，依汲古。憎，宋元本作增，非，依元本、汲古。
　　渐。苍耳东从，道顿跂踦。日辰不良，病为祟祸。元本注：苍耳，马也。《遯》之《小过》曰骑骓与苍盖即苍耳。坎为耳，伏震为东、为青，故曰苍耳。艮为道，坎蹇故曰跂踦。离为日，艮为时，故曰日辰，坎破故不良。坎为病。○第二句元本作潼顿东徙，非，依宋本、汲古。
　　归妹。兄征东燕，弟伐辽西。大克胜还，封居河间。震为东、为兄，兑为燕，故曰兄征东燕。兑为西，坎为弟，坎水，故曰弟伐辽西。坎为河。○居，宋元本作君，依汲古。
  </div>
  <div class="pagination">
   <a href="焦氏易林注_page20.html">
    上一页
   </a>
   <span>
    ...
   </span>
   <a href="焦氏易林注_page16.html">
    16
   </a>
   <a href="焦氏易林注_page17.html">
    17
   </a>
   <a href="焦氏易林注_page18.html">
    18
   </a>
   <a href="焦氏易林注_page19.html">
    19
   </a>
   <a href="焦氏易林注_page20.html">
    20
   </a>
   <span class="current-page">
    21
   </span>
   <a href="焦氏易林注_page22.html">
    22
   </a>
   <a href="焦氏易林注_page23.html">
    23
   </a>
   <a href="焦氏易林注_page24.html">
    24
   </a>
   <a href="焦氏易林注_page25.html">
    25
   </a>
   <a href="焦氏易林注_page26.html">
    26
   </a>
   <span>
    ...
   </span>
   <a href="焦氏易林注_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
