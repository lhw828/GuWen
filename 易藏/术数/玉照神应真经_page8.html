<!DOCTYPE html>
<html>
<head>
    <meta charset="UTF-8">
    <title>玉照神应真经 - 第 8 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉照神应真经 - 第 8 页/共 11 页</h1>
    <div class="content">　　戌见而凶顽小辈。
　　戌为地网，命局多见者，主虚诈小人。
　　
　　旬中六甲，多主尊荣。
　　六甲旬中生人，又得六甲，主人尊重，若再有气，主建官星之地，尊荣者，如甲子旬中，又见甲子是也。
　　
　　天罡如逢日时，散失人口。
　　木尽为天罡，六癸是也，日时癸酉、癸未、癸巳、癸卯、癸丑、癸亥逢之，主散失人口。
　　
　　木逢金盛，配遁儿郎。
　　若木人逢金盛旺来克者，则主儿女配遁他乡，而不得力，如子女宫有此者，则准。
　　
　　金上安土，门中耗散。
　　卯酉为门户，凡卯酉上见戊己土，为隔间之病，谓门不通，有黤散焉。
　　
　　五行太过，复为怯败之根宗。
　　命中五行求其中和平衡，太过与不及，均属不美。
　　三命建元，推详强弱之正道。
　　凡命要均平，不可太过不及，升降之气不要衰旺，故曰元有本也，正道也，各得其正也。
　　
　　八方之卦，能推阴女盛衰。
　　八卦推妇女之象，干者阳也，主父、公。坤者阴也，主母、姑。艮，小男。震，长男。坎，中男。巽，长女。兑，小女。离，中女。凡女命在死绝无气之地，定为如常人家女也，若在三合，支合，干合，或壬癸、亥子水，及生旺之地，则为淫贱之女，因其水多也。
　　
　　一路九宫，更辨阳男得失。
　　九宫者，坎一、坤二、震三、巽四、中五、干六、兑七、艮八、离九等是也，将四时上下之类，若合多少起，便从所得之宫起之：一吉、二宜、三生、四杀、五鬼、六害、七伤、八难、九厄。
　　
　　人逢建破，妨害尊卑。
　　凡人之命，犯月破，月建冲者，主妨尊卑。
　　
　　癸巳与乙卯庚申戌亥，九流之士。
　　癸巳暗合戊，乙卯旺木，庚申旺金，木被金克，又庚申为白虎守道，戌亥乃天门之象，主九流之人也。
　　
　　各推前五，祖宗运后代皆知。
　　年为祖，月为父母，日为妻，时为子息。年前五位知祖，月后五位知父母门户，日前五位知己身妻妄，时后五位知子孙，各推年月日时支，前五位互相推之，则知父母、兄弟、妻妾、子孙，而其临生旺衰死之地，高下而已。
　　
　　丙丁多或到深山，阳孤阴乱。
　　寅乃艮宫，艮为山，寅为丙长生，又主火，为阳孤，寅山火多，即命局丙丁火，或内丁坐寅，主门户出阳人孤、阴人乱。
　　
　　己庚同会，女子娉婷。
　　女命，己庚在旺相，如庚日巳时，或己日庚时，辛月生，主出秀丽娉婷之女。
　　
　　乙庚旺相之乡，男子和明进显。
　　庚主刚坚，男生之有显，乙庚合金，坐旺相之乡，主男有和明进显。
　　
　　空中有合，门生虚道闲人。
　　命局干合、支合，上带空亡者，主门生虚道闲人。
　　丁巳与丁卯各生，门内官进纳。
　　丁与壬，为德合，故有丁巳与丁卯、丁亥，各主旺者，主门户出进纳官人也。
　　
　　土居四季见全，而多有田林。
　　土多生万物也，辰戌丑未上见己土者，生旺之气，而有田园。
　　
　　四柱五行，定于内外。
　　子午卯酉，定四方也，卯辰巳以东为内，以西为外，酉戌亥以西为内，以东为外，午未申以南为内，以北为外，子丑寅以北为内，以南为外也。
　　
　　命之前后，阳前阴后五辰，定见家宅祸福。
　　阳命前五辰为宅，后五辰为墓，阴命前五辰为墓，后五辰为宅，如甲子阳命人，前五辰乃（巳），为宅。后五辰乃（未），为墓。若大小二运，太岁到此二位论生克门户，有何灾福而言之。
　　
　　生逢兄弟不相亲，终见交争。
　　比劫为兄弟，如甲见乙为败财，乙见甲为劫财，即阳日干同行阴干为顺，如甲见乙，丙见丁，戊见己，庚见辛，壬见癸等为败财，阴日干见同行阳干为逆，如乙见丙，丁见戊，己见庚，辛见壬，癸见甲等为劫财，若内战并刑克，终见交争，败财主兄弟交争，命局有财多者，不惧。
　　
　　父子夫妇亲外，皆同前法。
　　
　　视于日时，识辨子妻。
　　日支为妻，时干为子，时支为女。
　　
　　观其胎月，知于父母。
　　受胎之月，为父母宫，胎月之上，推其父母。
　　
　　巽离旺相，丙丁俱全，足见高明。
　　巽，巳也。离，午也。丙丁火在巳午之上，为丙禄在巳，丁禄在午，临禄地旺相，足见高门。
　　
　　壬癸庚辛，土木同法，亦当贵显。
　　如壬癸居亥子，庚辛居申酉，戊己居巳午，甲乙居寅卯，当为旺相建禄之地，亦主贵显。
　　
　　刑冲破害戊辛多，定出军人。
　　戊乃辛之母，金为白虎，旺相也，戊辛人，犯刑冲破害，主为军人，金主武，戊寅日辛酉时，或戊申日辛巳时。
　　
　　从魁与亥木，丁辛遇太常，酒家利路。
　　酉从魁酒神，亥登明浆神，巳太乙主酒家，未小吉，太常主酒食，未亥巳见辛丁者，主酒家利路。
　　
　　亥逢金盛，瘫痪长生。
　　亥为甲木之长生，逢庚辛申酉，盛旺之金来克，主瘫痪之疾。
　　
　　水立金中，门生阴病。
　　凡壬癸水居申酉金之上，或庚辛居亥子水上，或合巳酉丑金上，或居乙庚合金之乡，金又生水，主门生阴病。
　　
　　太冲辛乙无气，而道士抽簪。
　　卯酉上见辛乙相克，或临无气之地，卯酉乃日月之门户，又主阴私，而道士抽簪也。
　　
　　从魁辛乙相加，主还俗和尚。
　　乙酉见辛卯，辛酉见乙卯，乙沙门，为辛舍，主和尚还俗也。
　　
　　辛亥来卯上，定生唇缺之人。
　　辛亥生人，有乙卯木日时，谓辛金克乙木，乙卯木也，主头面之疾，遭克缺唇也，辛卯日时有者，是也。
　　
　　酉上逢丁，后须绝嗣。
　　酉为门户，主后嗣，酉为丁火克之，主绝后嗣。
　　
　　戊己如生四柱，未申中三四同行，必主甘香肥寿。
</div>
    <div class="pagination">
<a href="玉照神应真经_page7.html">上一页</a><span>...</span><a href="玉照神应真经_page3.html">3</a><a href="玉照神应真经_page4.html">4</a><a href="玉照神应真经_page5.html">5</a><a href="玉照神应真经_page6.html">6</a><a href="玉照神应真经_page7.html">7</a><span class="current-page">8</span><a href="玉照神应真经_page9.html">9</a><a href="玉照神应真经_page10.html">10</a><a href="玉照神应真经_page11.html">11</a><a href="玉照神应真经_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
