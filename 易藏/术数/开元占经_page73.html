<!DOCTYPE html>
<html>
<head>
    <meta charset="UTF-8">
    <title>开元占经 - 第 73 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 73 页/共 93 页</h1>
    <div class="content">　　一日风雨，谷贵；其日阴雨，宜麦，布贵，麻子大贵，占至三日而止；其日睛无云，麦不实。八月一日，当雨不雨，有大雷风；二日至五日，当雨不雨，秋大霜，民病；八日至十五日，当雨不雨，多大寒；十九日，当雨不雨，民多妖言；二十一日，当雨不雨，牛贵二倍；二十六日，当雨不雨，冬多大雷；八月九日，有雨，牛贵一倍。八月晦日风雨，来年有水、有旱。京房曰：“八月晦日昏而雨，缯帛贵；人定时雨，贵人贱，贱人贵；夜半雨，米贵，婴儿多损；鸡鸣雨，兵起；一曰：夜半雨，雨所建，寇贼起；鸡鸣雨，兵事急，民徙其乡。”
　　
　　九月
　　一日雨，麻子贵十倍；二日雨，贵五倍；一曰：九月一日风雨，来年春旱、夏水。九月一日，当雨不雨，霜早降，杀物，人弃妻子；十二日，当雨不雨，民多死；二十日，当雨不雨，天下有恐。九月晦日有风雨，有水，岁恶。
　　
　　十月
　　一日有风雨，年内旱，来年夏多水，麻子贵；一曰：其岁恶；一曰：十月一日大雨，米大贵，小雨，小贵；十月二日雨，麻子贵五倍；十月三日，当雨不雨，兵起西北方；七日至十日，当雨不雨，江河决，水逆流；十三日至十五日，当雨不雨，多大风，寒；十九日，当雨不雨，小儿病；二十五日，当雨不雨，冬温无水，连年疾病。十月晦日风雨，谷贵五倍，人多死。
　　
　　十一月
　　一日风雨，人多死；十一月四日，当雨不雨，大旱；八日至十一日，当雨不雨，乳母多死；十六日，当雨不雨，民多死亡，贫者富，富者贫。十一月晦日风雨，春旱，谷贵五倍。京房曰：“十一月雨，水横流，天下饥。”又曰：”冬大雨水，君死国亡。”
　　
　　十二月
　　一日风雨，来年春旱，夏多雨，谷贵；二日、四日至六日，当雨不雨，大旱；九日至十三日，当雨不雨，多大雾；二十日，当雨不雨，有角虫为贼；二十七日，当雨不雨，有大风雷。十二月晦日风雨，春旱。
　　冬壬寅、癸卯日雨，春谷大贵；甲申至己丑日雨，米大贵；庚寅至癸巳日风雨，米贱，收谷者折阅。
　　
　　干支占雨
　　春雨甲子，六十日旱；夏雨甲子，四十日旱；秋雨甲子，四十日涝；冬雨甲子，二十七日寒雪。
　　春雨甲申，五谷熟；夏雨甲申，五禾大美；秋雨甲申，六畜死；冬雨甲申，人多死。
　　春雨乙卯，夏籴贵；夏雨丁卯，秋籴贵；秋雨辛卯，冬籴贵；冬雨癸卯，来春籴贵。
　　《黄帝占》曰：“春不欲雨乙卯，夏不欲雨丁卯，秋不欲雨辛卯，冬不欲雨癸卯，以此四日，占民安否，若其日雨，则疾疫起。凡四时卯日雨，皆主谷价；雨一卯，斛百文；雨二卯，斛二百文；雨三卯，斛三百；雨四卯。斛金一斤。正五、九月，杀在丑；二、六、十月，杀在戌；三、七、十一月，杀在未；四、八、十二月，杀在辰，以此日雨，雨所建，贼犯之，期六十日。凡壬戌癸亥日雨，以乘甲子，旬乃止，贱人伐贵者。”
　　《京房占》曰：“诸寅卯日，有小雨，小急；大雨，大急；丙午日雨，有围城；戊午日雨，霖三日止，其下大战；乙卯日雨，旱，有兵起东方；丁卯雨，旱，有兵起南方；己卯雨，旱，有兵起中央；辛卯雨，旱，有兵起西方；癸卯雨，旱，有兵起北方。立春雨，复五谷；立秋雨，害五谷。”
　　
　　
　　天镜占
　　天雨三日以上不绝，阴谋兴。《汉五行志》：“文帝后三年，大雨，昼夜不绝，四十五日以上不绝，其后新垣平谋反。”
　　凡雨作，于四时旺相之日，草木得之，莫不荣茂；其死囚休废之日，虽有雨，不能生物也。
　　凡泰和之世，雷雨必作于巳午阴生之后，至夜而止者，吉；若作于子丑寅卯，至丙而晴者，为乱，为兵，亡民失国。
　　凡先风后雨，为顺；先雨后风，为逆；雨止而风雷不止，云雾不散者，国乱人灾。凡先雷后雨，其雨必小；先雨后雷，雨必大也。
　　易候：凡占雨，以晦、朔、弦、望，云气四塞者，皆雨；东风，则当日雨；黑气如牛彘者，有暴雨；黑气如水牛，不出三日，大雨；黑气如群羊，奔如飞鸟，五日必雨；黑云气如浮船，雨；苍黑云如栉绵，蔽日月，五日内雨；云如两人提鼓、持桴，有暴雨；四望见青白云，名曰天塞之，云雨之征也。
　　《尚书大传》曰：“五岳之云，触石而出，皆不崇朝而雨。”
　　京房曰：“诸六甲日，无云，一旬少雨；月离毕之阴，则雨；离毕之阳，无雨；日傍有赤云如冠珥，不有大风，必有大雨。”
　　
　　东方朔占
　　子日东风，卯日雨；壬日东风，辰日雨；寅日东风，巳日雨。卯日东风，午日雨；辰日东风，未日雨；巳日东风，申日雨。午日东风，即日雨；未日东风，申日雨；申日东风，子日雨。酉日东风，壬日雨；戌日东风，寅日雨；亥日东风，辰日雨。
　　又曰：甲子日雨，丙寅止；乙丑雨，丁卯止；丙寅雨，即日止；丁卯雨，夕止；戊辰雨，夜半止；己巳雨，立止；庚午日雨，辛未止；辛未日雨，戊寅止；壬寅日雨，即日止；癸酉日雨，甲戌止；甲戌日雨，即时止；己卯日雨，立止；庚辰日雨，即止；辛巳日雨，癸未止；壬午日雨，即日止；癸未日雨，甲申止；甲申日雨，即止；乙酉日雨，丙戌止；丙戍日雨，夕止；丁亥日雨，即时止；戊子日雨，庚寅止；己丑日雨，壬辰止；庚寅日雨，即时止；辛卯日雨，止；壬辰日雨，辛壬止；癸巳日雨，夕止；甲午日雨，即时止；乙未日雨，丁酉止；丙申日雨，夕止；丁酉日，己亥止；戊戌日，辛壬止；己亥日，即止；庚子日，壬辰止；辛丑日，壬寅止；壬寅日，即止；癸卯日，即时止；
　　甲辰日，即止；乙巳日，丙午止；丙午日，即止；丁未日，即时止；戊申日，庚戊止；己酉日，辛亥止；庚戌日，即止；辛亥日，癸壬止；壬子日，癸丑止；癸壬日，即时止；甲寅日，即止；乙卯日，丙辰止；丙辰雨，丁巳止；丁巳雨，即时止；戊午日，即止；己未日，即止；庚申日，即止；辛酉日，即时止；壬戌日，即止；癸亥日，即时止；子日雨，立止，不止，寅日止；丑日雨，寅日止，不止，至卯止；寅日雨，即止，不止，卯止；卯日，即止，不止，巳止；辰日雨，巳止；巳日雨，未止，不止，申止；午日雨，立止，不止，至十日阴；未日雨，申止，不止，戌止；申日雨，夕止，见日，不见日，久阴；酉日雨，立止，不止，久阴；戌日雨，立止，不止，久阴；亥日雨，立止，不止，大阴；此其大概也。 
　　
　　开元占经卷九十三
　　候星善恶云气占
　　元日祥瑞
　　《汉魏鲜正月朔旦八风占》云：“风南来，大旱；西南来，小旱；西来，有兵；西北来，有胡兵，胡豆成；北方来，为中岁；东北来，为上岁；东来，大水；东南来，人病，岁恶。八风各与其冲对课，多胜少，疾胜徐。自旦至食时，为麦；食时至日昳，为稷；昳至晡时，为黍；晡时至下晡，为菽；下晡至日没，为麻。风从北来，宜客；南来，为主吉；西来，宜客；东来，宜主；西北来，宜客；东南来，宜主；西南来，有谋不成；东北来，主客俱不利。若风热冷异常，或暴急昏浊，又当以八卦暴风占之。”
　　《京房占》：“正月朔日候八风：从乾来，有忧兵；坎来，有大水；艮来，人疾疫，岁内有虫蝗；震来，阳气干，岁大旱，有丧；巽来，年内多风，伤五谷；离来，岁旱，大热，多火灾；坤来，有疾疫，道上多死人；兑来，有兵事。”
　　
　　八节日气候
　　立春正月节，其日睛明少云，岁熟；阴则旱，虫伤禾豆。风从乾来，暴霜杀物，谷猝贵；坎来，冬大寒，胡兵内扰；艮来，五谷熟；震来，气泄，物不成；巽来，多风、虫；离来，旱伤物；坤来，春寒，六月水，人多愁土功；兑来，旱、霜，兵起。
　　春分二月中，其日东方有青云，岁熟；晴明，物不成。风从乾来，岁多寒，金铁倍贵；坎来，豆菽不成，民饥病；艮来，夏不热，米贵一倍；震来，五谷成，亦无盗贼；巽来，虫生，四月多暴寒；离来，五月先水、后旱；坤来，小水，人多疟疾；兑来，春寒，八月国有忧，有兵。
　　立夏日，南方有赤云，岁丰；清明，则旱。风从乾来，其年凶、饥，夏霜，麦不刈；坎来，多雨水，鱼行人道；艮来，山崩地动，人疫；震来，雷不时，击物；巽来，其年大熟；离来，夏旱，禾焦；坤来，万物夭伤；兑来，蝗虫大作。
　　夏至日，南方有赤气，则熟；晴明，则旱。风从乾来，寒伤万物；坎来，寒署不时，夏日多寒；艮来，山水暴出；震来，八月人多疾；巽来，九月风，落草木；离来，五谷熟；坤来，六月雨水横流；兑来，秋多雨霜。
　　立秋日，有白云及小雨，则吉；晴明，物不成。风从乾来。甚寒。多雨；坎来。冬多雪。多阴寒；艮来，秋气不和；震来，秋多雨雹，人不和，草木再荣；巽来，内兵猝起；离来，兵戎不利，多旱；坤来，五谷熟；兑来，兵起，将行。
　　秋分日，西方有白云，则善；晴明，物不成。风从乾来，人多相掠；坎来，多寒；艮来，十二月多阴寒；震来，人疫，再花，不实；巽来，十月多风；离来，兵动国南七百里；坤来，土功兴；兑来，五谷大收。
　　立冬日，晴明，小寒，人君吉，天下喜。风从乾来，君令行，天下安；坎来，冬雪杀走兽；艮来，地气浅，人多病；震来，人不安居，多寒；巽来，冬温，明年夏旱；离来，明年五月大疫；坤来，水泛溢，鱼盐倍多；兑来，妖言为幻，兵在山泽。
　　冬至日，有云，雪寒，明年大丰；晴明，物不成。风从乾来，强国有忧，多寒；坎来，岁美，人安；艮来，正月多阴；震来，雷不发，大雨并；巽来，百虫害物；离来，冬温，乳母多死，水旱不时，人疫；坤来，虫伤苗，多水；兑来，明年秋雨，兵起。
　　立夏，巽卦，王风从乾来，为一逆，小凶。
　　立春，艮卦，王风从坤来，为二逆，兵起。
　　立秋，坤卦，王风从艮来，为三逆，谷无实。
　　立冬，乾卦，王风从巽来，为四逆，人去其乡。
　　秋分，兑卦，王风从震来，为五逆，带刀入市。
　　冬至，坎卦，王风从离来，为六逆，人民溃散。
　　夏至，离卦，王风从坎来，为七逆，臣子为乱。
　　春分，震卦，王风从兑来，为八逆，殿上有刺客。
　　
　　七十二候当候不候
　　正月
　　是月也，东风解冻，蛰虫始振，鱼陟负冰，獭祭鱼，候雁北，草木萌动。孟春行夏令，则雨水不时，草木早落，国时有恐；行秋令，则其民大疫，焱风暴雨总至，藜莠蓬蒿并兴；行冬令，则水潦为败，雪霜大挚，首种不入。
　　
　　二月
　　桃始华，仓庚鸣，鹰化为鸠，玄鸟至，雷乃发声。始电。仲春行秋令，则其国大水，寒气总至，寇戎来征；行冬令，则阳气不胜，麦乃不熟，民多相掠；行夏令，则国乃大旱，暖气早来，虫螟为害。
　　
　　三月
　　桐始华，田鼠化为鴽，虹始见，萍始生，鸣鸠拂其羽，戴胜降于桑。季春行冬令，则寒气时发，草木皆肃，国有大恐；行夏令，则民多疾疫，时雨不降，山陵不收；行秋令，则天多沉阴，淫雨早降，兵革并起。
　　
　　四月
　　蝼蝈鸣，蚯蚓出，王瓜生，苦菜秀，靡草死，麦秋至。盂夏行秋令，则苦雨数来，五谷不滋，四鄙入保；行冬令，则草木早枯，后乃大水，败其城郭；行春令，则蝗虫为败，暴风来格，秀草不实。
　　
　　五月
　　螳螂生，鸠始鸣，反舌无声，鹿角解，蜩始鸣，半夏生。仲夏行冬令，则雹冻伤谷，道路不通，暴兵来至；行春令，则五谷晚熟，百螣时起，其国乃饥；行秋令，则草木零落，果实早成，民殃于疫。
　　
　　六月
　　温风至，蟋蟀居壁，鹰始挚，腐草为萤，土润溽暑，大雨时行。季夏行春令，则谷实鲜落，国多风欬，民乃迁徙；行秋令，则丘隰水潦，禾稼不熟，乃多女灾；行冬令，则风寒不时，鹰隼早鸷，四鄙入保。
　　
　　七月
　　凉风至，白露降，寒蝉鸣，鹰乃祭鸟，天地始肃，禾乃登。孟秋行冬令，则阴气大胜，介虫败谷，戎兵乃来；行春令，则其国乃旱，阳气复还，五谷不实；行夏令，则其国火灾，寒热不节，民多疟疾。
　　
　　八月
　　鸿雁来，玄鸟归，群鸟养羞，雷始收声，蛰虫坏户，水始涸。仲秋行春令，则秋雨不降，草木生荣，国乃大恐；行夏令，则其国乃旱，蛰虫不藏，五谷复生；行冬令，则风灾数起，收雷先行，草木早死。
　　
　　九月
　　鸿雁来宾，雀入大水为蛤，菊有黄华，豺乃祭兽，草木黄落，蛰虫咸俯，季秋行夏令，则其国大水，冬藏殃散，民多鼽嚏；行冬令，则国多盗贼，边境不宁，土地分裂；行春令，则暖风来至，民气解惰，师兴不居。
　　
　　十月
　　水始冰，地始冻，雉入大水为蜃，虹藏不见，天气上升，地气下降，闭塞而成冬。盂冬行春令，则冻闭不密，地气上泄，民多流亡；行夏令，则国多暴风，方冬不寒，蛰虫复出；行秋令，则霜雪不时，小兵时起，土地侵削。
　　
　　十一月
　　鹖鴠不鸣，虎始交，荔挺出，蚯蚓结，麈角解，水泉动。仲冬行夏令，则其国乃旱，氛雾宾宾，雷乃发声；行秋令，则天时雨汁，瓜瓠不成，国有大兵；行春令，则虫螟为败，水泉咸竭，民多疾疠。
　　
　　十二月
　　雁北乡，鹊始巢，雉雊，鸡乳，征鸟厉疾，水泽腹坚。季冬行秋令，则白露蚤降，介虫为妖，四邻入保；行春令，则胎夭多伤，国多痼疾，命之曰逆；行夏令，则水潦败国，时雪不降，冰冻消释。 
　　   
　　
　　开元占经卷九十四
</div>
    <div class="pagination">
<a href="开元占经_page72.html">上一页</a><span>...</span><a href="开元占经_page68.html">68</a><a href="开元占经_page69.html">69</a><a href="开元占经_page70.html">70</a><a href="开元占经_page71.html">71</a><a href="开元占经_page72.html">72</a><span class="current-page">73</span><a href="开元占经_page74.html">74</a><a href="开元占经_page75.html">75</a><a href="开元占经_page76.html">76</a><a href="开元占经_page77.html">77</a><a href="开元占经_page78.html">78</a><span>...</span><a href="开元占经_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
