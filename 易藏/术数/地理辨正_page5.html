<!DOCTYPE html>
<html>
<head>
    <meta charset="UTF-8">
    <title>地理辨正 - 第 5 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>地理辨正 - 第 5 页/共 5 页</h1>
    <div class="content">　　蒋注：此曲水凶格，水神虽以曲为吉，然曲处须节节整齐，乃合星格，若摆头斜去，及如绳索样，或大或小，或疏或密，或正或款，皆是吉而凶，纵然发福，必有破败。
　　
　　【左边水射长男死，右边水射少男亡。水直若然当面射，中男离乡死道旁。东西南北水射腰，房房横死绝根苗，贪淫男女风声恶，曲背驼腰家寂寥。左边水反长男绝，离乡忤逆皆因此，右边水反少男伤，风吹妇女随人走，当面水反中切当，断定中男有损伤，左右中反房房绝，切忌坟茔遭此劫。】
　　
　　蒋注：以上数节，虽义浅而辞鄙，然其应甚速，以其切于用也，故存之。惟公位之分，不可尽拘耳。
　　
　　【一水裹头名断城，下之虽发未为荣，儿孙久后房房绝，水到砂收反主兴。】
　　
　　蒋注：平洋穴取近水，三方皆可逼窄，惟穴前明堂，须宽容不迫，展舒穴气：若一水裹头，穴无余气，虽环抱亦不发，若面前另有一枝水到，则又以接水呈秀，其逼窄之气，有所发泄，反不为凶尔。
　　
　　【茶槽之水实堪忧，莫作荫龙一例求，穴前太逼割唇脚，不见荣兮反见愁。】
　　
　　蒋注：穴前池塘，水聚天心，名荫龙水，本为吉局，若硬直深坑，形似茶槽，既非佳格，或明堂宽旷，犹未见凶；更加急葬，穴气大逼，则有凶无吉矣。同一穴前池水，形局软硬，立穴缓急，其应不同，不可不深辨也。
　　
　　【玄武摆头有多般，未可悭然执一端，或斜或侧或正出，须凭直节对堂安。摆头直出是分龙，须审何家龙脉踪，大山出脉分三诀，未许专将一路穷。】
　　
　　蒋注：玄武水来，本合后空活龙之格，宜为正坐之穴矣。然亦须详其来法，以辨纯杂，定吉凶，未可执一也。盖水有偏出正出不同，惟直节对堂安，乃是真玄武水，若摆头曲来，而又直出言去，一曲一直之间，龙脉不一，是谓分龙，不必分两道而后谓之分龙也。须察其曲来是何脉，直去是何脉，细细推详，而后可定其何家踪迹？以便下卦。若是水大，则不止一宫之气，正坐是一脉，偏左又是一脉，偏右又是一脉，故云分三诀也。论坐后之脉，精详曲当，搜剔无遗，乃至于此，可谓明察秋毫者耶。
　　
　　【家家坟宅后高悬，太阳不照太阳偏，必主其冢多寂寞，男孤女寡实堪怜。】
　　
　　蒋注：此节后空之义，因世人都喜后高，故复叮咛如此。人但知后高为有坐托，不知其掩蔽阳光，而偏照阴气，生机斩绝，人口伶仃，故有孤寡之应也，可不戒与。予观人家穴后，有挑筑两三重照山，以补后托，未有不大损人丁，甚至败绝无后者；利害攸关，特为指出。此节单言平洋格法；若是山龙之穴，则又以后高为太阳正照而吉，后空为太阳失陷而凶。读者莫错误会也。
　　
　　【贪武辅弼巨门龙，方可登山细认踪，水去山朝皆有地，不离五吉在其中。】
　　
　　蒋注：此节及下文九星，皆指形局而言。盖见其星体合吉，方登山而定其方位，若形局方位皆吉，即水去亦吉。今人动云？第一莫下去水地，谬矣。
　　
　　【破禄廉文凶恶龙，世人坟宅莫相逢，若然误作阴阳宅，纵有奇峰到底凶。】
　　
　　蒋注：此二节，专言平洋九星水法。
　　
　　【本山来龙立本向，返吟伏吟祸难当，自缢离乡蛇虎害，作贼充军上法扬，明得三星五吉向，转祸为祥大吉昌。】
　　
　　蒋注：本山本向，非子龙子向，丑龙丑向，倒骑龙之谓也。盖指八卦纳甲而言；山龙有纳甲本卦向法，皆净阴净阳；其在平洋向法，反不拘净阴净阳，而以本卦纳甲干支，位位作返吟伏吟，凶不可当。三星与五吉不同，三星言龙体，五吉言卦气，消详龙体于卦气之中，自有天然向法，可不犯本官，而灾变为祥矣。
　　
　　【龙真穴正误立向，阴阳差错悔吝生，几为奔走赴朝廷，纔到朝廷帝怒形，缘师不晓龙何向，坟头下了剥官星。】
　　
　　蒋注：此言龙穴虽真，而误立本官之向，阴阳不和，至于剥官也。盖地理虽以龙穴为重，发与不发，专由龙穴而立向坐宫。又穴中迎神引气之主宰，此处不清洁，如玉之瑕，不成美器矣。致广大而尽精微，又何可不详审也耶。此所谓向，非以山向五行起长生为消纳也；亦非小元空生出克出生入克入之说；学者慎之。姜氏日：以上四节，皆言平洋理气之用。
　　
　　【寻龙过气寻三节，父母宗校要分别，孟山须要孟山连，仲山须要仲山接，干奇支耦细推详，节节照定何脉良，若是阳差与阴错，纵吉星辰发不长，一节吉龙一代发，如逢杂乱便参商。】
　　
　　蒋注：此等卦理，中上二篇，论之已详，反复叮咛，致其深切之意；又指明发福世
　　代久暂之应，全在龙脉节数长短，故父母宗校要分别也。
　　
　　【先识龙脉认祖宗，蜂腰鹤膝是真踪，要知吉地行笼止，两水相交夹一龙，夫妇同行脉路明，须认刘郎别处寻。平洋大水收小水，不用砂关发福久，水口石似人物形，定出擎天调鼎臣。】
　　
　　蒋注：此节兼论山龙平洋。言山龙真脉，则取蜂腰鹤膝为过峡；而平洋则不然，只取两水相交，为来龙行脉，不在过峡上看脉也。但须脉上推求，识干支纯杂，夫妇配合之理；如此官不合，又当别求他宫，不可牵强误下，故云刘郎别处寻。且山龙取砂为关；而平洋不用砂关，只要大水龙行收入小水结穴，有此小水，引动龙神，千流万脉，其精液皆注归于小水，以荫穴气。此平洋下穴秘旨，一语道破，混沌之窍凿矣。观此则知所谓两水相交；非谓左右两水会穴前，而龙从中出、谓之行龙也；正谓大水与小水相交之处，乃真龙之行，真穴之止也。既有此小水，收尽源头，又何虑砂水之为我用与否？岂砂之拦阻能强之者耶；人且不可强，而况于水。若水口捍门，此山笼大地雄峙一方之势。盖将山比拟，杨公秘慎之旨，互文隐意，虽若并陈，大旨偏重平洋，而以山龙相映发，以辨其不同途尔。贵学者言外会心；若不知剖析，而视为一合之说，将杂乱而无绪矣。
　　
　　【龙若直来不带关，支兼干出是福山，立得吉向无差误，催禄催官指日间。】
　　
　　蒋注，此亦上下二篇所已详。盖以四正为例，而其余自在言外，非位位取地支也。
　　
　　【乾坤艮巽脉过凹，节节同行不混淆，向对甲庚壬丙水，儿孙列士更分茅。仲山过脉不带关，三节山水同到前，断定三代出官贵，古人准验无虚言。】
　　
　　蒋注：此则单指四隅龙格，反取干神，并不言及辰戌丑未，则其非专重地支可知矣。脉是内气，而向对之水是外气，两不相妨也。杨公辨龙审卦之妙，口口说重地支，而本旨实非重地支，世人被他瞒过多矣，岂知一只眼逗漏于此节，学者其毋忽哉。
　　
　　【发龙多向支神取，若是干神又不同；支若载干为夫妇，干苦带支是鬼龙；子癸为吉壬子凶，三字真假在其中。乾坤艮巽天然穴，水来当面是真龙；要识真龙结真穴，只在龙脉两三节，三节不乱是真龙，有穴定然奇妙绝。千金难买此玄文，福缘遇者毋轻泄，依图立向不差分，荣华富贵无休歇；时师不明勉强扦，虽发不久即败绝。】
　　
　　蒋注：发龙多取支神，此乃用支之卦也。干神不曰无取，而乃曰若是干神又不同，明明有用干之时，而特与用支者不同尔。干带支为鬼龙，只就子癸壬子一宫为例，其真其价，三字之中，迥然差别。何以乾坤艮巽，独名天然穴；盖直以乾坤艮巽为龙，不更转寻名相，故曰天然；若他笼则干支卦位，非一名矣。水来当面是真笼，此语石破天惊，鬼当夜哭，盖乾坤艮巽之穴，又与取支恶干者不同；观此则宝照之诀，实非单重支神，洞然明白矣。至于格龙之法，止要两三节不差错，则卦气已全，不必更求于四五节之外，恐人拘泥太过，遇着好龙，当面错过，所以发此，非杨公迁就之说也。但此两三节，定要清纯，若到头节数，略有勉强，不能无误，又戒作者须其难其慎也。
　　
　　【一个星辰一节龙，龙来长短定枯荣，孟仲季山无杂乱，数产人龙上九重，节数多时富贵久，一代风光一节龙。】
　　
　　蒋注：此亦论平洋龙神节数，以定世代近远之应，总在行度之纯杂上断也。
　　
　　平砂玉尺辨伪
　　国朝　蒋平阶大鸿着
　　
　　辨伪总论
　　地理多伪书，平尺者，伪之尤者也，或曰是书也，以目视之俨然经也，子独辨其伪何居曰，惟世皆以为经也，余用是不能无辨，今之术家守之为金科玉律，如萧何之定汉法，苟出乎此，不得为地理之正道，术士非此不克行，主家非此不敢信，父以教其子，师以传其弟，果能识此，即可以自号于人曰堪舆家，延之上座，操人身家祸福之柄而不让，拜人酒食金帛之赐而无渐，是以当世江湖之客，宝此书为衣食之利器，譬农之来耜，工之斧斤，其于谋生之策，可操劵而得也，有朝开卷而成诵暮，挟南车以行术者矣，岂知其足以祸世，如是之酷哉，知其祸世而不辨，余其无人心者哉，或曰是书之来也远矣，千又安知其为伪也，乃从而辨之曰，我亦辨之以理而已矣，或曰亦一理也，彼亦一理也，安知子之理是，而彼之理非，与曰余邀惠于先之贤哲，而授余以黄石青鸟，杨公幕讲之秘要，窃自谓于地理之道，得之真而见之确矣，故于古今以来，所谓地理之书无所不毕览，凡书之合于秘要者为真，不合秘要者为伪，而此书不合之尤者也，既得先贤之秘要，又尝近自三吴两浙，远之齐鲁，豫章八闽之墟，纵观近代名家墓宅，以及先世帝王圣贤陵墓古迹，考其离合，正其是非，凡理之取验者为真，无所取验者为伪，而此书不验之尤者也，故敢断其伪也，盖以黄石青乌杨公幕讲断之，以名家墓宅先世古迹断之，非余敢以私见臆断之也，或曰，然则秉忠之譔，伯温之注盅，与曰此其所以为伪也，夫地理者裁成天地之道，辅相天地之宜，以经邦定国，祸福斯民者也，三代以上明君哲相，无不知之，世道下衰，其说隐秘而寄之乎山泽之癯，逃名避世之士智者得之，尝以辅翼兴王，扶持景运而其说之至者，不敢显然以告世也，文成公之事太祖，其最著者矣，及其没也，尽举生平所用，天文地理数学之书，进之内府，从无片言只字存于家，而教其子孙，况肯著书立说，以传当世耶，故凡世本之称青田者，皆伪也，均之佐命之英，知青田则知秉忠矣，或曰，何是书之文辞井井乎若有可观者也，曰其辞近是其理则非，盖亦世之通人而不知地理者，以意为之而传会其说，托之乎二公者也，余特指其谬而一一辨之，将以救天下之溺于其说者。
　　
　　辨顺水行龙
　　
　　山龙之脉与平洋龙脉，皆因水而验其脉之动静，而皆不以水而限其脉之去来。今先言山龙。夫，山刚质也，水柔质也，山之孔窍而水出焉。故两山之间，必有一水，山洼下之处，即水流行之道。水随山而行，非山随水而行也。山之高者，脉所从起；山之卑者，脉所从止。山自高而卑，故水亦从之自高而卑，此一定之理也。往往大溪大涧之旁，小干龙所憩焉；大江大河之侧，大干龙所休焉。盖来山之众支聚乎此，故来水之众泒亦聚乎此也。然据水之顺逆而论脉之行止，但可就其大概而言尔，若必谓水于此界，脉必于此断；水向左流，脉必不向右行，则不可也。夫龙脉之起伏转折，千变而不穷。有从小江小湖崩洪而过者矣；有从大江大河，越数百十里不知其踪迹端倪而过者矣；有收本身元辰小水，逆行收数里而结者矣；有向大干水逆奔数百里而结者矣。龙之真者，水愈断而其过脉愈奇，势愈逆而其骨力愈壮，岂一水之横流，可遏之使断，牵之使前乎？今《玉尺》云：顺水直冲而逆回结穴，方知体段之真，若逆水直冲而合襟在后，断是虚花之地。众水趋归东北，而坤申之气施生；群流来向巽（震）辰，而干亥之龙毓秀。甲卯成胎，不含酉辛之气；午丁生意，岂乘坎癸之灵。据此而言，是天下必无逆水之龙也。岂其然哉。
　　
　　或曰：子所言，山龙也；《玉尺》所言，平壤也。故其言曰：干源旷野，铺毡细认交襟；极陇平坡，月角详看住结。山龙有脉可据，故有逆水之穴，平壤无脉可寻，只就流神之来去，认气之行止，岂与山之过峡起伏，同年而语乎。子生平专分山水二龙以正告天下，何又执此论也？
　　
　　解之曰：「平壤固纯以流神辨气，与山之脉峡不同，至以水之来去为气之行止，则我不取。我以为酉辛水到，则甲卯之脉愈真；癸坎流来，则午丁之灵益显。坤申生气，众水必无东北之趋；干亥成龙，群流必无巽辰之向。由此而言，《玉尺》不但于山龙特行特结之妙茫然未知，且于平壤雌雄交媾之机大相背谬。至其统论三大干龙，而以为北干乃昆仑之丑艮出脉，而龙皆坤申；南干乃昆仑之巽辰出脉，而龙皆干亥；中条乃昆仑之寅甲、卯乙出脉，而龙皆庚酉辛。注者遂实其解曰：北干无离巽艮震穴，中干无震巽艮穴；建康只有南离、临安只有坤兑、八闽只有坤申，固哉，《玉尺》之言也。夫，举天下之大势，大抵自兑之震、自干之巽、自坤之艮者，地势之从高而下然也。至于龙之剥换转变，岂拘一方。真脉性喜逆行，大地每多朝祖，若执此书顺水直冲之说，遇上格大地，反以为不合理气而弃之，而专取倾泻奔流，荡然无气之地，误以为真结而葬之，其诒害于人，乌有限量，余故不得已，而叮咛反复以辨之也。
　　
　　辨贵阴贱阳
　　
　　易曰：立天之道，曰阴与阳，惟此二气，体无不具，用无不包，是二者不可偏废，故曰孤阳不生，独阴不长，是二者未尝相离。故曰阳根于阴，阴根于阳。舍阳而言阴，非阴也、舍阴而言阳，非阳也。圣人作易，必扶阳抑阴者，何也？曰，道一而已，故曰干分而为二，而名之曰坤。以两仪之对待者言，曰阴阳；以一元之浑然者言，惟阳而已。言阳，而阴在其中矣。就人事言，则阳为君子、阴为小人。内君子外小人为泰、内小人外君子为否。由此言之，阳与阴不可分也。苟其分之，则贵阳阴，如圣人之作易。何也，若贵阴贱阳，是背乎圣人作易之旨，而乱天地之正道也。《玉尺》乃以艮巽震兑四卦为阴之旺相而贵之，以乾坤坎离为阳之孤虚而贱之。即以纳甲，八干十二支。丙纳于艮、辛纳于巽。庚纳于震而亥卯未从之，丁纳于兑而己酉丑从之，十者皆谓之阴而贵。以甲纳干，以乙纳坤，以癸纳坎而子申辰从之，以壬纳离而午寅戌从之，十者皆谓之阳而贱。于是当世之言地理者，不论地之真伪若何，凡见阴龙阴水阴向，则概谓之吉，而见阳龙阳水阳向，则概谓之凶，此乖谬之甚者也。夫，吉凶之理莫着于易，易六十四卦各有其吉，各有其凶，八卦，六十四卦之父母也，岂有四卦纯吉、四卦纯凶之理。八干十二支亦然，吾谓论地，只论其是地非地，不当论其属何卦体，属何干支。若果龙真穴的，水神环抱，坐向得宜，虽阳亦吉也。若龙非真来，穴非真结，砂飞水背，坐向偏斜，虽阴亦凶也。又拘所谓三吉六秀，而以为出于天星，考之天官家言，紫微垣在中国之壬亥方，而太微垣在丙午方，天市垣在寅艮方。且周天二十八宿分布十二宫，皆能为福，皆为灾。地之二十四干支上应列宿，亦犹是也。何以在此为吉，在彼为凶，此与天星之理全乎不合？至谓乾坤老亢、辰戌为魁罡、丑未为暗金煞，然种种悖理。夫乾坤为诸卦之父母，六子皆其所产，何得为凶。老嫩之辨在于龙，龙之出身嫩也，即乾坤亦嫩也；龙之出身老，即巽辛兑丁亦老也。斗之戴匡为天魁，斗柄所指为天罡，此枢干四时，斟酌元气，造化之大柄也。理数家以为天罡所指，众煞潜形，何吉如之，而反以为凶耶。五行皆天地之经纬，何独忌四金？庚酉辛，金之最坚刚者也，既不害其为吉，而独忌四隅之暗金，甚无谓矣。诸如此类，管郭杨赖从无明文，不知妄作，流毒天下，始作俑者其无后乎。我不禁临文而三叹也。
　　
　　辨龙五行所属
　　
　　盈天地间只有八卦。先天之位，曰乾坤定位，山泽通气，风雷相薄，水火不相射。八卦总之阴而已，山阳泽阴、雷阳风阴、火阳水阴，皆两仪对待之象。对待之中，化机出焉。所谓玄牝之门，是为天地根，一阴一阳之谓道。八卦者，天地之体；五行者，天地之用。当其为体之时，未可以用言也。故坎虽为水，此先天之水，不可以有形之水言也；离虽为火，此先天之火，不可以有形之火言也。故艮为山而不可以土言也、兑为泽而不可以金言也、震巽为风雷而可以木言也。若论后天方位八卦，而以坎位北而为水、以离位南而为火、以震位东而为木、以兑位西而为金，似矣。四隅皆土也，又何以巽木干金不随四季，而随春秋耶？此八卦五行之一谬也。及论二十四龙则又造为三合之说。复附会之以双山，更属支离牵强而全无凭据。夫，既以东南西北为四正五行，则巳丙丁皆从离以为火、亥壬癸皆从坎而为水、寅甲乙皆从震而为木、申庚辛皆从兑而为金，辰戌丑未皆从四隅以为土，犹之可也。今又以子合申辰而为水、并其邻之坤壬乙亦化为水；以午合寅戌而为火，并其邻之艮丙辛亦化为火；以卯合亥未而为木，并其邻之干甲丁亦化为木；以酉合已丑而为金，并其邻之巽庚癸亦化为金。论八卦则卦爻错乱，论四令则方位颠倒，此三合双山之再谬也。所谓多岐亡羊，朝令夕改，自相矛盾，不持悖于理义，亦不通于辞说者矣。又以龙脉之左旋右旋，而分五行之阴阳，曰亥龙自甲卯乙、丑艮寅、壬子癸方来者为阳木龙；亥龙自未坤申、庚酉辛、戌干方来者为阴木龙。其余无不皆然，谬之谬者也。又以龙之所属而起长生、沐浴、冠带、临官、帝旺、衰、病、死、墓、绝、胎、养；又以龙顺逆之阴阳分起长生，曰阳木在甲，长生在亥，旺于卯、墓于未；阴木属乙，长生在午、旺于寅、墓于戌。其余无不皆然。举世若狂以为定理，真可哀痛矣。夫五行者，阴阳二气之精华，散于万象，周流六虚，盈天地之内，无处不有五行之气，无物不具
　　
</div>
    <div class="pagination">
<a href="地理辨正_page4.html">上一页</a><a href="地理辨正.html">1</a><a href="地理辨正_page2.html">2</a><a href="地理辨正_page3.html">3</a><a href="地理辨正_page4.html">4</a><span class="current-page">5</span>
    </div>
    <div class="pagination"><a href="index.html">返回目录</a></div>
</body>
</html>
