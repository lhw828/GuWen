<!DOCTYPE html>
<html>
<head>
    <meta charset="UTF-8">
    <title>三命通会 - 第 61 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>三命通会 - 第 61 页/共 67 页</h1>
    <div class="content">　　【此总结上文诸格之义以上指出诸格俱论前卷诸格下故不详注喜忌篇继善篇是从此赋变化而出今人但知有此二篇而不知有此赋故录之】
　　喜忌篇
　　四柱排定三才次分专以日上天元配合八字支干有见不见之形无时不有
　　神煞相绊轻重较量
　　若乃时逢七煞见之未必为凶月制干强其煞反为权印
　　财官印绶全备藏蓄于四季之中
　　官星财气长生镇居于寅申巳亥
　　庚申时逢戊日名食神干旺之方岁月犯甲丙卯寅此乃遇而不遇
　　月生日干无天财乃印绶之名
　　日禄归时没官星号青云得路
　　阳水叠逢辰位是壬骑龙背之乡
　　阴木独遇子时为六乙防贵之地
　　庚日全逢润下忌壬癸巳午之方时遇子申其福减半若逢伤官月建如凶庆未必为凶
　　内有正倒禄飞忌官星亦嫌覊绊
　　六癸日时逢寅位岁月怕戊巳二方
　　甲子日再逢子时畏庚辛申酉丑午
　　辛癸日多逢丑地不喜官星岁时逢子巳二宫虚名虚利
　　拱禄拱贵填实则凶
　　时上偏财别宫忌见
　　六辛日时逢戊子嫌午位运喜西方
　　五行遇月支偏官岁时中亦宜制伏
　　类有去官留煞亦有去煞留官四柱纯煞有制定居一品之尊畧有一位正官官煞混杂反贱
　　戊日午月勿作刃看时岁火多却为印绶
　　月令虽逢建禄切忌防煞为凶
　　官星七煞交差却以合煞为贵
　　柱中官星太旺天元羸弱之名
　　日干旺甚无依若不为僧即道
　　印绶生月岁时忌见财星运入财乡却宜退身避位劫财阳刃切忌时逢岁运并临灾殃立至
　　十干背禄岁时喜见财星运至比肩号曰背禄逐马五行正贵忌冲刑尅破之宫
　　四柱干支喜三合六合之地
　　日干无气时逢阳刃不为凶
　　官煞两停喜者存之憎者弃之
　　地支天干合多亦云贪合忘官
　　四柱煞旺运纯身旺为官清贵
　　凡见天元大弱内有弱处复生
　　柱中七煞全彰身旺极贫无夀【一云无救】
　　无煞女人之命一贵可作良人
　　贵众合多定是师尼娼婢
　　偏官时遇制伏太过乃是贫儒
　　四柱伤官运入官乡必破
　　五行絶处即是胎元生日逢之名曰受气
　　是以阴阳罕测不可一例而推务禀中和之气神分贵贱畧敷古圣之遗书约以今贤之博览若遵此法叅详鉴命无差无悮
　　继善篇
　　人禀天地命属阴阳生居覆载之中尽在五行之内欲知贵贱先观月令乃提纲
　　次断吉凶专用日干为主本
　　三元要成格局
　　四柱喜见财官
　　用神不可损伤
　　日主最宜健旺
　　年伤日干名为本主不和
　　岁月时中大怕官煞混杂
　　取用凭于生月当推究其浅深
　　发觉在于日时要消详于强弱
　　官星正气忌见刑冲
　　时上偏财怕逢兄弟
　　生气印绶利官运畏入财乡
　　七煞偏官喜制伏不宜太过
　　伤官复行官运不测灾来
　　阳刃冲合岁君勃然祸至
　　富而且贵定因财旺生官
　　非夭即贫必是身衰遇鬼
　　六壬生临午位号曰禄马同乡
　　癸日坐向巳宫乃是财官双美
　　财多身弱正为富屋贫人
　　以煞化权定显寒门贵客
　　登科甲第官星临无破之官
　　纳粟奏名财库居生旺之地
　　官贵太盛才临旺处必倾
　　印绶被伤倘若荣华不久
　　有官有印无破作廊庙之材
　　无印无官有格乃朝廷之用
　　名题金榜须还身旺逢官
　　得佐圣君贵在冲官逢合
　　非格非局见之焉得为竒
　　身弱遇官得后徒然费力
　　小人命内亦有正印官星
　　君子格中也犯七煞羊刃
　　生平少病日主高强
　　一世安然财命有气
　　官刑不犯印绶与天德同宫
　　少乐多忧葢缘日主自弱
　　身强煞浅假煞为权
　　煞重身轻终身有损
　　衰则变官为鬼
　　旺则化鬼为官
　　月生日干运行不喜财乡
　　日主无依却喜运行财地
　　时归日禄生平不喜官星
　　阴若朝阳切忌丙丁离位
　　太岁乃众煞之主入命未必为殃若遇战鬬之乡必主刑于本命
　　岁伤日干有祸必轻
　　日犯岁君灾殃必重
　　五行有救其年反必为财
　　四柱无情故论名为尅岁
　　庚辛来伤甲乙丙丁先见无危
　　丙丁反尅庚辛壬癸遇之不畏
　　戊巳愁逢甲乙干头须要庚辛
　　壬癸虑遭戊巳甲乙临之有救
　　壬来尅丙须要戊字当头
　　癸去伤丁却喜巳来相助
</div>
    <div class="pagination">
<a href="三命通会_page60.html">上一页</a><span>...</span><a href="三命通会_page56.html">56</a><a href="三命通会_page57.html">57</a><a href="三命通会_page58.html">58</a><a href="三命通会_page59.html">59</a><a href="三命通会_page60.html">60</a><span class="current-page">61</span><a href="三命通会_page62.html">62</a><a href="三命通会_page63.html">63</a><a href="三命通会_page64.html">64</a><a href="三命通会_page65.html">65</a><a href="三命通会_page66.html">66</a><span>...</span><a href="三命通会_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
