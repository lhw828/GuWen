<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 25 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 25 页/共 65 页</h1>
    <div class="content">　　毕法云：昼夜贵加求两贵，六阴相继尽昏迷。观月经云：丑上乘朱雀，须言举荐人。纂义云：丙日得雀贵勾，主有贵人勾留接引之意，常占则不吉也。指掌赋云：丑亥酉为极阴，如月隐西山。


丙戌日第四局　干上寅
　　课体：蒿矢，元胎。
　　课义：昼贵蒿矢，告之委靡，生气临身，宅中自毁。
　　解曰：亥贵临寅被脱，而又为蒿矢发用，则贵人委靡无力而不可告也。寅木临身而生丙火，则人丁之旺可知。惜乎支上戌未相刑，宅中岂能无拆毁之患乎。长生临干，官星禄马俱动，若遇旺相，仕宦大利。
　　断曰：蒿矢之卦，祸福俱轻，然得申金亦能为害，须防口舌从西南来。又元胎有隐伏之象。事主远而多暗，常有忧心。虽可创新，终宜守旧。
　　天时：主有雨，若冬占必主下雪。家宅：人丁兴旺，宅居破损，改造修茸之则吉。功名：官文两旺，城吏俱见，禄马兼全，功名远大之象，夜占更妙。求财：远来之财，或阴亲外戚之资，昼占有虚耗。婚姻：寅与亥合，申与巳合，一团和气，必成。谒贵：和合得意。胎产：孕男难育。求谋：上神生日，百事皆成。疾病：旧病重发，出外遇灾；若年命上得丑，医之即愈。官讼：理正，问官见恤，不忧刑伤。出行：丁马俱动，青龙在传，陆行万里。行人：在中途。兵战：防敌人暗出奇兵。
　　毕法云：鬼乘天乙乃神祇。课经云：巳加申乃禄神闭口，占病有失音之患，或痰厥不纳饮食，或口禁咽肿至于绝粒，占食禄者亦忌。秘要云：寅加巳，夜占乘龙，若逢生气，将来必然发福。


丙戌日第五局　干上丑
　　课体：弹射，从革。
　　课义：将助财业，尽得尽失，纵取归家，如汤沃雪。
　　解曰：夜将贵常勾纯土，助起三传之金，不为无益矣。然丙得传金，却被天将脱去，是一得之中，又有失也。挈财归家，而支上寅午戌会成火局，以消其财。又宅上午为羊刃，昼乘白虎，夜乘元武，其失脱耗费之象，非如汤之沃雪乎。谚所谓左手接来，右手去者是也。
　　断曰：弹射之课，得土为有丸，虽能击人，其祸福犹小。惟干上成金局，支上成火局，以火烁金，不免宅旺而人衰也。却喜午乘旬空，虽昼夜元虎临之，犹或有未消之财，归我囊橐也。格名从革，凡事不防因旧增新。
　　天时：风雨不久，云开日见。家宅：劫财既多，虚耗百出，所得不足以偿所失。功名：难得。求财：财亦成局，到家消尽。婚姻：龙后不现，不成婚姻。胎产：女喜，难产。疾病：肺经受病，日医临干，求治可愈，伏尸为灾，祈祷则吉。出行：宜从陆路，出外受益。行人：未归。兵战：坚陈以待之，毋贪金货财宝。
　　毕法云：传财太旺反财亏。通神集云：禄作闭口，不利占病，不必旬尾加旬首也。指掌赋云：酉巳丑为操会，已过受时岂失宜。


丙戌日第六局　干上子
　　课体：知一，四绝，不备。
　　课义：并来克身，甘分昏沉，禄既闭口，病托食歆。
　　解曰：子水临干发用，并来克身。而丙投戌墓，是自己甘心以受昏沉也。巳禄遁癸，既为闭口，上乘太常，若占病必因多食贪味，以致不起也。子水克丙火为鬼，中传未能制之，则为救神，不得以脱气视之矣。末传寅为丙火之长生，所谓引鬼为生也。然临未上，旦合夜龙，是天将与地神俱随入墓。虽属生气，亦为无用矣，占病大忌。
　　断曰：知一之课，阳神不备，事起同类，愁由恩生。凡事狐疑不定，五行入墓，止宜结绝旧事。
　　天时：主晴。家宅：三传递克伤干，迟滞未达，每事不能称心。功名：官文俱不得力，劳而无功。求财：不得。谒贵：恐反被贵人欺。婚姻：不吉。胎产：男孕，多病难产。疾病：先凶，后渐平复，久病可忧。出行：所谋未遂，不能离家。行人：即日可归。失脱：可获。兵战：进退俱难，宜出奇以胜之。坟葬：青龙甚旺，吉地可葬。
　　毕法云：权摄不正禄临支，不行传者考初时。占验：五月申将加丑占女病，曰：胎鬼发用，血忌加支，必胎产所致。不备主脉息虚弱，冬月不保。问本地安否，曰：贼符加干支，必有兵警。幸干神生支，可无破城之虞。又问考试，曰：科举必取，省试不中，后皆验。


丙戌日第七局　干上亥
　　课体：反吟，元胎，斩关。
　　课义：三传闭口，壬虎夜走，进退俱难，人伤宅朽。
　　解曰：丙禄在巳，巳乃旬尾发用，是闭口禄也。辰为食神，昼夜天将，俱乘白虎。天干遁壬，为丙之鬼，临于宅上，人乌得不伤，宅乌得不朽。进而趋传，而巳为闭口。退而入宅，而辰为虎鬼。进退之际，不亦难哉。天罡乘虎临戌，占宅主西有破窑。雀作日鬼加干，朝官防有弹章责黜。
　　断曰：反吟之卦，往来无依。加以元胎斩关，动而又动，远近系怀之象。又干上克干，支上墓支，干支上全逢自刑，止宜告贵结绝旧事，所谓干支值绝凡谋决也。
　　天时：风雨交加，电掣雷声。家宅：门户萧条，讼病相连，且多孝服哭泣之事。功名：朱克禄闭，恐不久任。求财：宜空手问利，亦不能多得。谒贵：恐不得贵人意。婚姻：不必成。胎产：或主生男，然非成家之子。疾病：肾水受伤，不能饮食，久病难医，新病宜服药祈神。争讼：官不肯休。出行：囊橐无资，有贵人提携可行。行人：已起身，尚不能即到。兵战：相持日久，军中恐有庚癸之呼。坟葬：白虎重叠，防人口不安。
　　毕法云：鬼乘天乙乃神祇，虎乘遁鬼殃非浅。秘要云：亥子加巳午克日，占病必系寒热往来，或虚痨之症。照胆秘诀云：天倾西北日月随，地陷东南江海归；巳亥中间常缺欠，重求轻得告君知。


丙戌日第八局　干上戌
　　课体：知一，斩关，不备。
　　课义：两蛇夹墓；抱石而渡，采葛寻根，申加卯故。
　　解曰：戌为墓神，来覆日上，两蛇夹之，灾难不能免也。戌来墓丙，丙遂临子，如抱石而渡，祸更烈矣。采葛寻根者，盖因申加于卯，卯遂加戌，戌又墓巳，巳又投于子水之中。丙以申为财，因财生祸，一至此哉。
　　断曰：知一之卦，恩中生怨之象。财神入传墓，非不能取，第恐取之而贻害不小耳。又：巳加子乘空，锅灶无故自破。四课不备，诸事不能完美。
　　天时：水升火降，然水神不现，无雨。家宅：凡事昏昧，合中却有异心，幸财气有情，犹有一点生意。功名：无望。求财：取之宜慎。婚姻：不吉。胎产：女孕，产时有虚惊。疾病：关隔不通，宜节饮食，以调治之。求谋：凡事不能如意。出行：申居初传，课名斩关，前途顺利。失脱：在近处藏匿，不能远走，可获。行人：不数日即到。兵战：主能胜客，然客有救兵，引去不可追之。
　　毕法云：两蛇夹墓凶难免。古鉴：乙丑生人，申年正月子将加未占终身，曰：支来墓日，两蛇夹住，进退不得。春卯为天地转杀，太岁逼之，人宅克宅。卯为丙母，六月当死。申为丙妻，临墓亦加转杀，上乘六合，妻孕亦死。午作寡妇，羊刃加于本命，丑上旺神既空，至丑年自身亦不善终矣，皆应。


丙戌日第九局　干上酉
　　课体：重审，从革。
　　课义：夜将助财，唯长上灾，虎元加寅，全去其财。
　　解曰：夜将纯土，助起巳酉丑金局。三传皆作日之财神，财旺则克父，所以忧长上之有灾也。支寅又乘元虎，与午戌会成火局，以劫其财，则支上之父母，适所以耗其财也。长上之灾，益可卜矣。
　　断曰：重审之卦，以下犯上，局名从革，当舍旧图新。酉午皆自刑，而寅刑巳，丑刑戌，所为蜜中之砒也。
　　天时：风多雨少。家宅：财爻成局，费耗亦多；三传递生，有人挈扶。功名：官星不现，而财爻成局，有纳粟奏名之象。求财：所得者，皆文章官贵之物。谒贵：能得贵人之心，自仗贵人之力。婚姻：财来就我可成。胎产：女孕，产时有不速之客来。疾病：脾家受病，或多饮食之故，医方甚良，往东南方求之则得。出行：一路平安，宜从早去。行人：客况甚佳，未必归。失物：家中人盗之。兵战：不能取胜。
　　毕法云：两贵受克难干贵，合中犯煞蜜中砒。占验：子将加辰，占家宅曰：支干穿心六害，牛马自伤。午为妇人，又离为目而入墓，主妇人失明。用酉为婢，末传巳克乘空，乃仆人诳言谮婢。太阴为老妇，酉主血光，埋于丑墓，是老妇血滞遂成痨瘵。丑为山、为田，上乘朱雀，主山地有争。子为池塘，加辰入墓，池亦有争也，俱验。


丙戌日第十局　干上申
　　课体：重审，元胎。
　　课义：亥临财气，反被财制，迤逦育身，丁马交位。
　　解曰：申为丙之财，亥水临之以受生，是丙孟取财，而亥乘之以克丙，岂非反被财制乎。既而金能生水，水能生木，木来生丙，迤逦育身，即所谓三传递生人举荐者也。中传亥遁丁神，初传申为驿马，丁马交驰，其动自不能已矣。仕宦值此，有一岁九迁之兆。
　　断曰：重审之卦，以下诤上，以地承天之象。元胎发用，事体从新。大约后吉先迍，先难后易也。
　　天时：先雨后风。家宅：外观甚美，内少撑持之人，问名觅利俱可，日渐兴隆之象。功名：财官双美，城吏俱全，丁马皆动，前程万里。求财：不论多寡大小，无不如意。婚姻：中吉。胎产：女孕难养。疾病：始有忧惊，终却不妨。失脱：寻之可得。出行：车马奔驰，万里可通。行人：马在初传，可决即至。逃亡：自归。兵战：客胜于主，宜筹先发制人之策。
　　毕法云：三传递生人荐举。精蕴：四月申将巳时占前程，曰：申为相气，财乘六合为用。中传官贵登于天门，主以财纳官，考授京职。末传父母乘元，发财发身。三传递生，必有上人提挈。为子求官，亦不免用财取贵。支上丑为天喜，主妻怀孕。


丙戌日第屮一局　干上未
　　课体：重审，间传。
　　课义：空脱临身，仇如家人，墓呼病者，虎载壬辰。
　　解曰：未为旬空，而又脱气。今临干上，必多遗失之事矣。鬼贼发用，即宅上子水，是家人作鬼也。戌乃丙之墓，子鬼坐于墓中，如招呼病人，安得不危乎。末传壬辰，以遁鬼而乘虎，且脱干气，其害更有甚焉者矣。子未相害，戌未相刑，未既空亡，则害不成害，刑不成刑矣。凡事皆恐半途而废。
　　断曰：重审之卦，间传而进，事有隔手，多因阴人而起。若与妇人无关，必有阴私之事。盖神后乘天后，临魁发用故也。中传寅为长生，上遁庚财，似乎鬼化为财。惜乘武虎，须防惊耗。
　　天时：连绵风雨之兆。家宅：子鬼发用，而下受戌克，上遭戊克，虽有官非，尚无妨害。功名：不甚利。求财：虽有而防劫夺之祸。谒贵：自己意懒，贵亦无力。婚姻：不吉。胎产：孕男，产易。疾病：服药有效，求神亦灵。出行：干上空亡，恐防有阻。行人：思归未至。官讼：不利。失脱：家人自盗，寻之可得。兵战：主能胜客，防敌夜遁。
　　毕法云：彼此猜忌害相随，虎乘遁鬼殃非浅。玉成歌云：日鬼加临辰两课，定然官吏到门庭。肘后经云：初来克末凶还甚，始被终欺祸自消。


丙戌日第十二局　干上午
　　课体：重审，三奇，进茹。
　　课义：昼贵入宅，结绝凶逆，旺气虽临，熟视何益。
　　解曰：昼贵临支，而支戌为丙日之墓。墓者万物之终，故凶逆之事，可以结绝也。干乘午火旺气，可以坐守而勿失矣。不知午乃旬空，虽旺亦何益乎。三传亥子丑，名联珠三奇。亥乘贵神临支，毕法所谓鬼乘天乙乃神祇也。
　　断曰：联茹而进，课属重审，乃用下犯上之象。午未既空，水鬼无制。幸末传丑土，回澜砥柱，又与支神相刑，非为全吉。惟羊刃空亡，妻灾可无虑耳。
　　天时：阴霾连旬。家宅：不有讼事，则有贵人到家。功名：必得巳午岁月，化煞生身，方能得实。求财：空手问利可得。谒贵：引鬼破家。婚姻：未吉。胎产：弄璋之喜，午日方产。疾病：病不一症，药不一方，九十月恐防不起。出行：亥子丑为三河，水路宜小心谨慎。行人：发用居戌库，必来无疑。逃盗：难获。兵战：主能胜客，宜坚陈以待之。坟葬：左傍太空，却能发贵。
　　毕法云：所谋多拙遭罗网，鬼临三四讼灾随。占验：四月申将未时占前程，曰：日上午作青龙，乘羊刃自刑，谓之退鳞，此任不赴。亥为官加于戌，亥水为江，戌在西，应补江西。末传丑乘太阴，丑乃土，土为太守，丙年当终于此任，果验。


丁亥日第一局　干上未
　　课体：伏吟，杜传。
　　课义：身宅皆丁，岂容少停，递相吞啖，惊怪交并。
　　解曰：本身是丁，宅亥遁丁，是身宅皆丁也。丁为动神，四课三传俱是丁神，变动不已极乎。土既克水，水复克火，递相吞啖，惊恐怪异之事不一而足矣。阴日伏吟，支上发用，奈亥为自刑，复归于干。未又刑末传之丑，刑冲交并，全无一息静机，是伏吟主静，而此课则全是动象也。但中传未空，谓之折腰，凡事必有间断作辍。
　　断曰：自信之课，柔而专用。而传复杜塞，必须中道改图。占者遇未年未月，或月将是未，庶几作事，可有十得四五之望。
　　天时：占晴则晴，占雨则雨。家宅：凡事不宁，只家守旧。功名：丁神兄弟太旺，无望。求财：数中并无一点财气。谒贵：无益。婚姻：门楣相当，礼仪俱盛，但联姻之后，不无小有言语之伤。胎产：女喜，未月末日产。疾病：水能克火，心与小肠受病，日医出现，在邻近求医治之则吉。求谋：不能如意。出行：不能起程，犹恐半途而反。逃亡：在近处觅。行人：未至。兵战：彼此相持，往来互伤。
　　毕法云：鬼乘天乙乃神祇。三车一览云：丁亥伏吟，自具丁马。占行人必中路被阻，缘中传空亡，不能驯至末传，是以进退两难。余占必先允许，后无实惠。


丁亥日第二局　干上午
　　课体：元首，退茹，斩关。
　　课义：昼虎乘禄，初戌墓宅，弃此得财，死病为厄。
　　解曰：午为丁禄，昼占乘虎，危而不可守也。戌为日墓，乘后覆日，晦而不可居也。然戌以上克下，发用而为初传矣。果能舍此而寻中末之财，则酉与申，皆可为我用也。然丁火病于申，死于酉，其祸与戌相等，则灾厄之来，谅不免矣。旺禄临身，艰难中尚可进步。但午为旬空，禄不可恃，三传又入于病死墓之乡。诸占不吉，惟马月马年填实，则福禄又可绵长。
　　断曰：天鬼临亥，号为关格。百凡谋为出入，多有阻隔之象。
　　天时：有雨。家宅：禄空财绝，毫无气焰。功名：不利。求财：艰难得之，终不旺相。谒贵：不能遇，且无力。婚姻：女子虽美而悍，不成为妙。胎产：受孕不实，临产不易。疾病：脾胃之病，反覆淹缠，恐防不救。官讼：彼来克我，防欺诈诳诱之局。出行：防有病患，志气昏沉。行人：心亦孟归，复因财别图，而往他处。兵战：彼兵无粮，我兵又不利于速战，且静以待之。坟葬：穴中防有水，宜葬女人。
　　毕法云：干墓并关人宅废，后合占婚岂用媒，魁度天门关隔定。古鉴：戌将加亥占产，曰：占时与日比，用神克下，当生男。亥为头，戌为足，恐有倒生之象。末传蛇对冲卯，卯上寅作白虎，为血忌，卯日当生矣，果验。
</div>
    <div class="pagination">
<a href="六壬直指御定_page24.html">上一页</a><span>...</span><a href="六壬直指御定_page20.html">20</a><a href="六壬直指御定_page21.html">21</a><a href="六壬直指御定_page22.html">22</a><a href="六壬直指御定_page23.html">23</a><a href="六壬直指御定_page24.html">24</a><span class="current-page">25</span><a href="六壬直指御定_page26.html">26</a><a href="六壬直指御定_page27.html">27</a><a href="六壬直指御定_page28.html">28</a><a href="六壬直指御定_page29.html">29</a><a href="六壬直指御定_page30.html">30</a><span>...</span><a href="六壬直指御定_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
