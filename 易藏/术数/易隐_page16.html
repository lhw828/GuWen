<!DOCTYPE html>
<html>
<head>
    <meta charset="UTF-8">
    <title>易隐 - 第 16 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易隐 - 第 16 页/共 27 页</h1>
    <div class="content">郭璞八神筮法曰。凡占生坟，要本命得穴爻，与山运，生旺之气，忌穴爻山运，与本命相刑害克冲，亦忌穴爻与山运，自相伤克，空亦忌之。耶律氏锦囊集曰乾宫福旺，百子千孙。坤象福刚，三男二女。震坎艮强男子盛。巽离兑旺女人多。若游魂八纯卦世临兄鬼动被月日合出者，必主为商。出继入赘，衰 则九流艺术之人也。归魂卦，为外游失位而复返之象。故占为失地也。坎卦愈凶，余卦亦主子孙消废而无福也。易学空青，福德旺空歌曰，木若逢时枝叶茂，水如旺处愈洋洋，土若旺时生万物，金如旺处定销镕(金为杀气，旺则生意潜然，得火制之，乃有用也。)火位旺衰应有数，焰高顿见霎时空，金若逢空必有声，木空则绝杳无人，水空流绝人无种，火焰腾空必化尘，土堪脱空人未绝，断他屡屡必灾迍。

附耶律氏断例
丙辰年丙子月甲子旬丁卯日，占坟茔，得睽之归妹。
　　　　　　　　　艮宫：火泽睽　　　　　　　　　　兑宫：雷泽归妹（归魂）
　伏　　神　【本　　卦】　　　　　　　　　　【变　　卦】
　　　　　　▅▅▅▅▅　父母己巳火　　○→　▅▅　▅▅　兄弟庚戌土　应
妻财丙子水　▅▅　▅▅　兄弟己未土　　　　　▅▅　▅▅　子孙庚申金　
　　　　　　▅▅▅▅▅　子孙己酉金　世　　　▅▅▅▅▅　父母庚午火　
　　　　　　▅▅　▅▅　兄弟丁丑土　　　　　▅▅　▅▅　兄弟丁丑土　世
　　　　　　▅▅▅▅▅　官鬼丁卯木　　　　　▅▅▅▅▅　官鬼丁卯木　
　　　　　　▅▅▅▅▅　父母丁巳火　应　　　▅▅▅▅▅　父母丁巳火
鬼为亡人，子为后嗣，财为产业，父为棺椁。占坟喜官鬼旺静，今有气而动，非吉也。旁爻火父，衰而又空，是坟决在古塚之畔，坐下无穴，地气不荫。寅属虎，棺中非有白蚁，必猫狸入塜。本宫子孙，被寅动一冲，又扶丑土下，金墓于丑，子孙入墓，主损少丁。本宫水财虽旺，但嫌伏于兄劫之下。葬此地后，必退财，旁爻子孙临世自刑，有过房子孙，及赘婿之属，俱不利。然此却非绝地，盖本宫中金子孙，伏丑土下受生，但不旺人丁与财禄耳。亡人不安，子孙贫乏而不绝也。(此伏藏卦，故取本官伏神断之)。

晴雨占
游南子曰，时久晴则欲雨，久雨则欲晴，而天道不可测也。于是有晴雨之占焉，而诸说纷纷，未有定论。有以分宫生克决晴雨者，有以五行动静决晴雨者，有以六亲动静决晴雨者，或以六神，或以天干，或以内外世应，或以八卦，各有徵验。大都从其旺相无伤者，断之，为不爽也。

鬼谷分爻
占雨
天
雨
雷
风
电
云
初旺，浓云，衰 则薄雾也。二旺，电光，衰则热闷也。三旺，大风，衰则微风也。四旺，大雷，衰则轻雷也。五旺，大雨，衰 则微雨也。六旺，动，翻江倒海，衰则阴天也。三动克初，风卷云散也。三动生初，风送行云也。二四相生，雷电交作也。三五相生，风雨骤至也。三动克五，风发雨止也。六爻逢冲者，大雨。日合六爻者，无雨也。
占晴
天
日
月
虹
霞
露
云
初旺，天晴云密，衰则薄云将散也。二旺，露浓，衰则薄露也。三旺，朝霞，衰则晚霞也。四旺，虹截雨，衰则浮云也。五阳旺，皎日，阳衰，淡日也。五阴旺，月明，阴衰，月淡也。六旺，天朗，衰则天阴也。初动生二，云散露收也。初动克五，云掩日月也。五动克二，日出露晞也。五动生二，月冷露零也。五动生合三，霞随日出也。四动克五，虹贯日也。初动克六，云蔽天也。

一  五行
占目前晴雨，以水火为凭。水动雨也，火动晴也。木动，风也。土动，阴也。金动，雨也。水静逢冲者雨，水旺动者骤雨，衰则细雨也。水动，而遇日辰动爻，刑害克破者，虽雨不多也。水土俱动者，雨不多也。火衰水旺者，雨也。卦无火，与火逢空墓，绝胎者，雨也。水火两空，或水火俱无，或水静土动也，阴也。火旺动者午晴，衰则缓晴也。火静逢冲者晴，水衰火旺者晴。卦无水，与水逢空墓绝胎者，晴也。火动，而遇日辰动爻，刑害克破者晴也。水火俱动者，如水内火外，则朝雨暮晴。如火内水外，则朝晴暮雨也。水化火者，先雨后晴，或虹截雨也。火化水者，先晴后雨也。管公口诀曰，水爻生旺日有雨，火爻生旺日开晴。久雨者，水动而反晴。久晴者，火动而反雨也。磨镜药曰，子为云，又为江湖水神也。丑雨师也，寅风伯也，卯雷震也，辰务也，巳虹也，午电母也，未风伯也，申水母也，酉为阴，戌为阴也，亥为雨水，又为天河也，逢旺动者，则各以其类应之也。严君平曰，箕主风，寅是也。毕主雨，酉是也。寅酉两动者，风雨骤至也。木空动则无风而晴也。(木朽则焚)。金空动，则不雨而风也。(金空则鸣)。土空动，则不阴，而雨也。(土崩则金现也)。

二  六亲
占晴以子孙为用，占雨以父母为用也。子孙日月也，父母雨也，妻财云雾也，兄弟风露也，官鬼雷也。子孙持身世，不空墓绝胎，而无刑害克破者，虽安静亦晴也。旺动则久晴，衰动亦暂晴也。值日则一日晴，值月，则一月晴也。父旺子衰者雨，子旺父衰者晴，父兄子兼动者，主不晴，且多风也。子动化子化兄者久晴，子动化父者，晴变雨也。父持身世不空死墓绝胎，而无刑害克破者，虽安静亦雨也。旺动则大雨，衰动亦小雨也。值日一日雨，值月一月雨也。父衰财旺者，雨少。父旺财衰 者，雨多。父财鬼兼动者，久雨，且多雷也。父化父者，雨连绵也。父化兄者，风雨交作也。父化鬼者，雨后雷发也。父化财子者，雨变而晴也。父化空墓绝胎者，雨中得晴也。财被刑冲克害者，晴不可期也。日辰动爻合父，被鬼冲开者，见雷则雨也。日辰动爻合财，被兄冲开者，见风则晴也。父财同动者，半晴半雨也。财鬼同动者，多雾多烟也。父静逢冲者，天变。化财化鬼，鬼化财者，阴晴未定也。兄化父者，风雨不常也。兄坐长生者，狂风浃日也。火鬼动者，烟雾起。水福动者，电虹现。土鬼动持世者，落黄沙也。

三  六神
占目前晴雨，又以雀武为凭。磨镜药曰，青龙雨师也，朱雀行火招风之神也。勾陈，兴云之神。蛇为电母，虎为电雷，为冻，为大风也。玄武为水神也，逢旺动者，则各以其类应之也。龙临水动者雨，龙临木动者阴。雀入火动者晴，雀入水动者阴，雀入勾动者，云中见日。勾临土动者阴雾，勾加木动者，云雾渐开。蛇加金动者，雨中有电。虎持木动者，烈风拨木也。虎加水动者雨，虎持金动者，旺则雪雹，衰 则水霰也。虎持水动者大雨，武持土动者，阴雾。雀飞龙潜者晴。(龙居内，雀居外)。龙升雀伏者雨。(龙居外，雀居内)。雀居巢者风徵。(雀入午也，巢居知风)。武入穴者，雨徵也。(武入亥也，穴居知雨)。

四  天干
甲乙动者风，丙丁动者晴，戊己动者阴，庚辛动者雷电，壬癸动者雨也。东方朔曰，丙辛化水者雨，戊癸化火者晴，甲己化土者阴，乙庚化金者微雨，丁壬化木者风也。

五  内外世应
占久远晴雨。以内外世应为凭，外卦，应爻为天。内卦，世爻为地也。外克内，应克世者晴。内克外，世克应者雨。外卦乾离，加火雀爻动者，久晴。外卦坎兑，加水武动者，久雨。外卦坤艮，加兄虎动者，烟雾腾空。外卦巽，加兄虎动者，狂风拔木也。外卦震，加虎鬼动者，疾雷伤人。如冬月无雷，主大风怒号，林木振响也。外坎化离，雨变晴也。外离化坎，晴变雨也。外坎化兑，兑化坎，雨雪连绵也。外坎化巽，风雨交作也。外震化坎，雷震交作也。外离化乾，天朗气清也。外坎化坤艮，阴雾朦胧也。世空者，无雨也。应空者，祈雨不雨，祈晴不晴也。应生世者，天泽下降而雨也。世生应者，地气上升为云也。久雨久晴者，应空则止也。应克父世者，应爻值日则晴。应克子世者，应爻值日则雨也。世应三合财局者，不雨。三合父局者，不晴也。

六  八卦
纯乾纯离晴，纯坤纯坎雨也。纯震纯巽，飞砂走石，霾山蔽日也。纯艮，久雨久晴皆止也。纯兑，雨也。晋，大有，同人晴也。小畜，小过密云不雨也。既济，未济日出雨下，乍晴乍雨也。随，临即雨也。屯，解雷雨也。明夷，天晦也。泰，需，比昏暗也。噬嗑，雷电也。观，升风发也。中孚，大过雨雪也。蒙，咸，蹇雨也。涣风后雨也。井雨后风也。萃细雨也。否不雨也。旅晴也。讼，大壮雨也。寅午日晴也。

七  期日
用动，则以六合之日为期也。用静，则以冲动之日为期也。用伏藏旺相，则以用爻值日为期。用出现休囚，则以生旺之日为期也。
神杀	正月	二月	三月	四月	五月	六月	七月	八月	九月	十月	十一月	十二月
八妖	午	未	申	酉	戌	亥	子	丑	寅	卯	辰	巳
晴朗	午	未	申	酉	戌	亥	子	丑	寅	卯	辰	巳
风杀	申	未	午	巳	辰	卯	寅	丑	子	亥	戌	酉
雨杀	子	卯	午	酉	子	卯	午	酉	子	卯	午	酉
雷杀	巳	申	亥	寅	巳	申	亥	寅	巳	申	亥	寅
月符	辰	辰	辰	未	未	未	戌	戌	戌	丑	丑	丑

朝廷占
游南子曰。朝廷之占，与臣庶异。以世爻所居之卦为国也。世爻为君，五爻亦为君也。主上自占，以世爻为用，臣庶代卜，以五爻为用也。应为后，二爻亦为后也。子孙为国储，妻财为妃嫔，亦为帑藏。父母为城池，兄弟为劫神，官鬼为奸贼也。又初爻民，二爻士，三爻大夫，四爻公卿，五爻天子，六爻宗庙朝廷也。察各爻之生克旺衰，而国家之利弊兴替已了若指掌也。若乃卜世卜年，又自有一法焉。

一  大象
世爻所居之卦为国。旺相，则国治，而天下平也。胎没次之，死囚休废，则国祚陵夷也。空亡，则巡游无度也。冲破则疆围不固也。刑克，则奸宄窃发也。受害，则臣庶离心也。岁生旺官者，国运炎隆也。岁克衰卦者，宗社将倾也。鬼带亡劫在内卦动者，防奸细也。鬼带亡劫，暗动伤身世者，有阴谋也。金鬼带大杀，临旺官动者，兵革兴也。水鬼带大杀，临旺宫动者，洪浸灾也。火鬼带大杀，临旺宫动者，旱魃虐也。木鬼带大杀，临旺宫动者，稼穑痒也。土鬼带大杀，临旺宫动者，疫疠作也。鬼空动者，虽凶无害也。欲知何方，以八卦定之也。又鬼杀值胎养长生者，乱方始也。值临官帝旺者，乱正炽也。值死墓绝者，乱将止也。离动化坎，将北狩也。兑动化震，思东迁也。坎动化离，欲南渡也。震动化兑，必西征也。卦逢六合，安静者太平，逢六冲乱动者，则多变故也。

二  国君
世与五爻旺相，居阳宫阳爻者，明君。旺静则福主也，带龙喜德合福贵动者，仁主。加刑杀则威震臣邻也，带虎鬼大杀刑刃旺动者暴虐不道肆情诛夷也。带玄武咸池动者，荒淫无度也。带兄耗羊刃动者，多靡不节也。带虎鬼死符病符动者，体常倦勤也。休囚而被太岁冲克，与随鬼入墓者，殂落不久也。土鬼旺动伤世者，贼攻城也。财带阴贵大杀动伤世爻五爻者，妇寺专权蠹国也。父带禄贵大杀，动伤世爻五爻者，勋戚尾大不悼也。兄带阴贵大杀，动伤世爻五爻者，贵戚怙宠骄恣也。子带华盖大杀，动伤世爻五爻者，妖僧方士蛊惑君心也。

三  后妃
应爻二爻与世爻五爻生合比和者好逑也。应爻克世，二爻克五者，脱环进规也。应爻二爻带龙喜德合福贵旺相者，女中尧舜也。带玄武咸池者，艳妻煽处也。带父母旺相者，攻书史也。带子孙旺相者，繁螽斯也。子动生财者，能逮下也。应居五爻阳位加太岁，紫微华盖贵马，旺相聚于一爻者，垂帘听政也。

四  青宫
以子孙为用。凡三传动爻生合子孙，或子孙带龙德贵马福禄旺相者，贤而有德也。福临木爻生旺者，储德必厚也。(青宫属木)。世生合子孙者，得主眷也。世冲克刑害子孙者，忤主心也。子临劫杀大杀动者，必更立也。子被四爻刑害克破者，防篡逆也。四爻带龙德生合子者，保传贤也。四爻带武鬼咸池，合福者，保传邪侫也。子带咸池者，偏宫出也。

五  谏官
以子孙为用。子动克世者，直臣匡敕也。子动刑冲世者，直臣撄鳞也。子动合世者，谀臣将顺也。子临岁月动克四爻，生合五爻者，子生旺日，必有直臣纠劾权臣也。子动，克四五爻，与日辰生合者，可其奏也。与日辰刑害克冲者，疏既不允，反遭贬责也。

六  城池
以父母为用。旺相逢生合，则坚固。休囚遇伤克，则疏虞也。父下伏鬼，或父动化鬼者，须防奸细临城也。

七  帑藏
以妻财为用。旺相逢生合，则丰盈缄固。败死绝空，逢刑害克破，则匮之漏巵也。兄爻旺动，则多侵蚀。鬼爻旺动，则多耗费也。

八  奸贼
以官鬼为用。鬼带杀刃动，在乾坤卦，则祸起官中。在坎离震兑，则祸起四方也。又木鬼，东寇也。金鬼，西贼也。火鬼，南盗也。水鬼，北酋也。土鬼，四方散起也。

九  分官
初爻临鬼，黔首灾。空则民有离心也，生旺则民安物阜也，衰而受伤，则民遭涂炭也。二爻临鬼，士子灾也。空则士不豫附也。金空动则士多横议也。生旺加文昌，则文运盛。衰而受伤，则士多屈抑也。三爻持兄鬼，吏多贪酷。空则无良吏也。生旺带龙喜贵马进神动者，多善政上闻，晋秩超迁也。衰而受伤，加虎蛇刃劫退神动者，多簠簋不饰，贬秩褫职也。四爻持鬼，公卿多奸伪。空则鳏旷，不称任也。临子则多忠义。子空动，则忠义挂冠也。生旺，带贵马龙德遇四直生扶者，老成镇重，夷夏慑服也。休囚，遇蛇虎鬼凶亡劫，被四直刑害克破者，模稜伴食，朝野失望也。(五爻天子，见前)。六爻旺逢生合，则宗庙奠安，朝廷肃靖也。动衰受伤，则鬼神震恫，王纲顿驰也。空则饗祀不举，朝观失废也。万金赋穿断法曰。五动生初，君忧民也。三动生初，吏恤民也。四动生初，相动民也。初爻生五，民戴君也。初合三四，民服官也。三四五带虎杀动克初者，民受害也。初冲克三四五者，民胥谗也。五生合二者，君礼士也。三四生合二者，臣下贤也。三四合二生五者，臣荐贤于上也。二生三四者，上景从也。二临父克五者，书生进牍也。四生克三者，大臣能任百官，陟贤黜奸也。三持财动生世者，下赂上也。五生合三者，人主奖资良吏也。五生合四者，委心执政也。四生合五者，摅诚报主也。四持蛇虎兄鬼亡劫刑刃，而五动克之者，黜远奸佞也。四持凶杀而五动生合之者，信任谗邪也。四持金虎鬼杀，动克五者，大臣谋主也。得日辰动爻合制之，庶无大咎。四带玄咸生合五，阿谀取容也。五持父动克四者，忠言逆耳也。四加福德将星，被五爻刑害克破者，良将冤死也。

十  爻象
鄱阳汪所性占例曰。比屯豫利封建也，涣萃利告庙也，益随利郊天也，升利封禅也，晋宜受朝观也，屯豫利立君也，豫既济师离谦利征伐也，乾利即位也，师解巽利田猎也，比屯恒不利田猎也，涣利发号施令也，革利改朔也，夬利去小人也，师利赏战功也，家人宜纳后也，归妹宜嫁妹也，蛊利求嗣，井利改邑也，剥遁宜选宫嫔寺人也，鼎利正位号也，姤巽宜颁抚恤之诏也，大有丰泰天下平也，否国步艰也，大过国祚危也。

十一  卜世卜年
易学主青曰。凡天子自占，以世为主也。如世爻动变者，则日世爻数至变爻，以定其世与年也。如纯乾卦世爻壬戌动化泽天夬卦，丁未爻，则从壬戌数至丁未，乃四十六世。卜年，则四十六年也。如卦变，而世不动者，则以正变，二世爻数之。如乾之姤，自壬戌至辛丑世，则四十世，年则四十年也。如六爻安静者，则自所卜之年，数至世爻。如庚寅年卜，则自庚寅数至壬戌，乃三十三世也，年则三十三年也。若臣民代占者，以五爻为主也。如甲子年卜得乾卦，五爻壬申，自甲子至壬申，卜世则九世卜年则九年也。(余仿此)。

</div>
    <div class="pagination">
<a href="易隐_page15.html">上一页</a><span>...</span><a href="易隐_page11.html">11</a><a href="易隐_page12.html">12</a><a href="易隐_page13.html">13</a><a href="易隐_page14.html">14</a><a href="易隐_page15.html">15</a><span class="current-page">16</span><a href="易隐_page17.html">17</a><a href="易隐_page18.html">18</a><a href="易隐_page19.html">19</a><a href="易隐_page20.html">20</a><a href="易隐_page21.html">21</a><span>...</span><a href="易隐_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
