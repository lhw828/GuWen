<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 6 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 6 页/共 65 页</h1>
    <div class="content">　　天时：六合雨师，并临干上，得雨必多。家宅；墙屋穿破，防贼人。婚姻：昼占可成，夜占不吉。胎产：胎神受未害，防因饮食伤。功名：官星未现。求财：防因财致祸。疾病：风疾肝症，愈防复发。失脱：物可得，人难获。出行：远行谒人，主客反覆，路宜防害。行人：五日内至。争讼：因财而起，或因酒色，两造俱损。兵战：军中时惊，夜防贼劫。
　　毕法云：彼此猜忌害相随。照胆秘诀云：三刑六害同传日，蛇虎疾病朱官方。心印赋云：寅加酉上为用初，中末未与子上居；传墓为来有一失，行人远至及文书。袖中金云：飞魂、丧魄更值天乙逆行，白虎入传，不见生气，乃大凶之课。


戊寅日第九局　干上酉
　　课体：弹射，润下，斩关，励德。
　　课义：交车作合，彼此相脱，已往之财，天助可夺。
　　解曰：辰与酉合，巳与申合，合干作火，可谓交车合矣。然戊被酉脱，辰被申脱，彼此互脱，始虽相合，终必相脱也。财临第四课发用　是为已往之财。而末传来助，亦可以复得也。戊日辰为元武并临，占病大凶。末助初财，占婚尤的。
　　断曰：此弹射之课，远而无力，吉则虚名虚利，凶亦虚惊虚恐。润下全局，而干神与传交车六合，是于淹留之中而得和顺之象。凡占必遂，贵立门户，君子升迁，小人斥退。夏三月得之，又逢顺贵，大吉，秋冬不利。
　　天时：有雨。家宅：同居和好，夜占有口舌，防火烛。婚姻：两相愿而难成。胎产：女胎，难产。功名：须贵人汲引。求财：中阻，终归有得。干谒：昼占不遇，夜占投合。疾病：难愈，宜祷水神。失脱：主有家中人与外贼勾合，匿多水处。出行：舟行利，防失物。行人：必来。争讼：牵连人众，上人不碍，下贱人受谴。兵战：昼占不宁，夜占大胜。
　　毕法云：交车相合交关利，万事喜忻三六合。指南：己丑年十一月寅将戌时，占兵事。游都乘蛇临支，主有兵。子乃北方，当从北至。干上昴星，为日之败气。又龙化为蛇，其兵必退。交车相合，末又生初，城中人归顺。


戊寅日第十局　干上申
　　课体：弹射，元胎，孤寡。
　　课义：财马官鬼，皆不相干，执弓忘弹，坐守为欢。
　　解曰：亥乃日之财，寅乃辰之马，又为日之官鬼。财马官鬼，俱为空陷，而不相干也。三传递生，动则投脱，反有所耗，不如守干之生，足以自取欢乐，动何益哉。
　　断曰：此弹射之卦，寡宿受日遥克而发用。凡事无力，而传空又为失弹遗镞，不能成事。况元胎，主事暗伏，君子守正则亨，僧道九流，遇此为吉。小人侥幸，终归虚幻。虽三传递生，而初中空陷，徒有荐举之名，而无荐举之实。
　　天时：孟雨还止，但见虹霓。家宅：东北方有土堆，防口舌官非。婚姻：不宜。胎产：女安，男不实。功名：若小前程，迟得。求财：守分自足，外求无得。投谒：劳而无功。疾病：主伤血分。失脱：非奴婢所窃，即在僧道寺观。出行：若不为文书及尊上之事，行未远，当返。行人：占奴仆即至，余未归。争讼：不成害，宜和。兵战：虚张声势，旋即解散。
　　毕法云：三传递生人举荐，旬内空亡逐类推。袖中金云：第二课为用，乃日上两课自战，不干内事，不可出尖。又申加巳，为生胎，为忧课，主事生新。肘后经云：课逢旺孟有来意，忽然相气临孟神，新事孟来须防备。


戊寅日第十一局　干上未
　　课体：重审，间传，泆女，涉三渊。
　　课义：初生末财，两事俱乖，子遁虎鬼，金鬼火煨。
　　解曰：申乃长生，临午而金被克，几煨烬矣。末子乃日之财，遁甲乘虎，化为狞恶之鬼。两事俱乖，全无益也。中传河魁，元武并乘，而与日上未贵相刑，夜占干贵不喜。
　　断曰：此重审之卦，又名泆女，有淫讹不明之象。夜占不利，昼占贵登天门，神藏煞没，罡塞鬼户，鬼不敢窥，宜于逃灾避难。申加午为炉火，天后临之，谓之不成，主有漏失。
　　天时：大雷雨。家宅：昼占当得横财，夜占防火烛。婚姻：美中有丑，不宜成。胎产：生女，有虚惊。功名：夜占利朝京引见，必有异数。求财：有获，防失脱。投谒：主宾庆会，稍有不足。疾病：暴病极险即愈，久病难痊。捕捉：不可获，当自归。出行：无事而出必犯事，有难而行必免患。行人：申虎乘二马，远信立至。争讼：惊恐愈大，得福愈多。出兵：凶中化吉，多防虚诈。
　　毕法云：罡塞鬼户任谋为，虎乘遁鬼殃非浅。邵子断验：卯命人六月，未将加巳。曰：涉三渊之课，一生跋涉。干支午未相合，出身甚好。历三仕，两丁忧，子孙居火上，日后以弟为子。盖初传临于羊刃之鬼，故难得子也。末传妻在空亡，为子息所克，临天后秽神，妻当因产而死。卯命与干支皆属东方，今顺归西北而不返，当死于外州也。


戊寅日第十二局　干上午
　　课体：别责，不备，进退。
　　课义：用鬼传刃，舍益就损，屈尊居卑，甘受偃蹇。
　　解曰：动逢鬼刃，宜守旺生，却乃往投支脱，是为舍生之益，就脱之损；屈孟之尊，居季之卑。甘受中末传之偃蹇，终不得亨也。
　　断曰：此别责之卦，亦名芜淫。阳日取干合上神为用，阴阳不备，全无克制，事主变更，动则有咎。申子年命者，尤为不利。如将神相生，又光明正大，则所谋皆吉，得人相助。若当季神生日占，尤声名显达。
　　天时：昼占先晴后雨，夜占先雨后晴。家宅：有迁移之兆。婚姻：不宜。胎产：女。功名：昼占由贱而贵，夜反是。求财：得。疾病：易瘥。失脱：寻得，不全。出行：忌正五九十月。行人：至。争讼：和，吉。兵战：昼占先忧疑，后大胜，又得宝物图书；夜占先胜后有惊，吉凶相半，宜斟酌敬慎。
　　毕法云：权摄不正禄临支，互生俱生凡事益；所谋多拙遭罗网，合中犯煞蜜中砒。课经订讹云：不备谋为欠正，凡事倚仗他人，借径而行。指南：丁丑七月午将巳时，或占一大司马何日罢官。曰：行当入相出将矣。盖驿马螣蛇临年发用，中末月将青龙生日辰，蛇化为龙，太岁作贵居命，皆入相之征。又天罡加卯，静有动机，课传天吏二马全逢，干支上乘羊刃勾陈，出将无疑。戊寅已卯年连验。


己巳日第一局　干上未
　　课体：伏吟，自任，元胎。
　　课义：德印长生，君子利亨，迤逦克伐，寅为祸萌。
　　解曰：初巳为长生，末寅乃日德，又作官爻，仕人求进，岂有不亨利乎。但初克中，中克末，末克干，是寅又为祸萌也。常人值此，必有被人侵凌之患。平日所为过恶，亦必有攻讦之者。现任朝官，须防弹劾，总宜谨饬为妙。己巳伏吟，干支拱定日禄，宜占食禄事。又系两勾夹墓，年命在辰宫者不利。末传助初传而生日干，必有人暗地相助。如夜占寅乘天空，亦恐闲话多而实心少也。
　　断曰：元胎之课，如婴儿之隐伏，有滞而未通之象。大约宜静不宜动，利上不利下。惟君子修身俟命，无不亨嘉矣。
　　天时：早雨晚晴。家宅：宅去生人，主人口进益；若时逢生旺，占者当有兴隆发越之象。仕宦：循分守职，前程远大。求财：出外无益，在家经营，可以获利。婚姻：男性刚强，女性柔顺，能主中馈，益夫宜子。胎产：男喜，平安，产时顺利。疾病：脾土受克，法宜调治，天医得力，可保无事。出行：马空有阻。行人：在外受益，未即回家。遗失：匿在本家。逃亡：尚在境内。出兵：三传递克，止宜坚守。
　　毕法云：三传互克众人欺。括囊赋云：害挟太常，动止则尊亲有讶。德乘朱雀，谋谟而官吏无亏。


己巳日第二局　干上午
　　课体：元首，连茹，斩关，三奇，不备。
　　课义：旺禄临身，动作遭刑，君子宜卜，遁乙丙丁。
　　解曰：干上午为己土之禄神，守之可以资生。若弃之而别就，则支上辰为自刑，又为墓神。若投三传，则初中克干，末传昼夜各乘蛇虎，皆非佳境，是以不宜动作。传遁乙丙丁为三奇格。君子占之，则官居台鼎，常人得此，亦可免祸。
　　断曰：卦名元首，占事多顺。以卑事尊，以幼事长之象。但事起于家庭。讼利于后应。凡百皆宜守旧，不宜妄动，自必有先难后获之应也。
　　天时：龙已化蛇，多晴少雨。家宅：妻女多刑，官非蓦起；占年遇季，春闱必捷。仕宦：显赫异常。求财：始占甚吉，终防虚耗。婚姻：夫妻可谐，德情均劣；辰午自刑，恐多伤克。胎产：胎神乘阳，可得男胎，产时略难。疾病：官鬼两重，病非一症；干上胜光，化煞生身，虽重无害。出行：支上墓神，身不能动。行人：即至。官讼：寅卯时占，谓之天网四张，难于解脱，幸得承问官救拔，终得无事。行师：辰上神脱日上神，应防敌人虚诈。
　　毕法云：尊崇传内遇三奇，旺禄临身徒妄作，虎乘遁鬼殃非浅，闭口卦体两般推，众鬼虽彰全不畏。真朱雀格，凡四季年占，朱雀乘午，春闱必捷。以朱雀主文书，临日生日，又生太岁故也。


己巳日第三局　干上巳
　　课体：重审，间传，极阴，不备。
　　课义：支乘幸焉，枉历三传，乙丑夜虎，破败忘钱。
　　解曰：支来生干，格名自在。求谋人助，事事尽善，守之可也。若弃而妄动，初传逢乙丑蛇虎，中财空马，末又为土之败地，所历三传，无一可依。若或强动，岂有不破败乎。丑亥酉作三传，名极阴课，又名倒拔蛇。占事不吉，更多阴昧，病讼皆凶。再逢丧吊，死亡难免。
　　断曰：课名重审，又曰龙战。以下僭上，以卑犯尊，事多不顺。起于阴小，不宜任性。更当重审，方能免患。又课名不备，经营必有未周。末传破碎，凡事多不完整。
　　天时：既名极阴，必主阴雨，元武临毕，霖雨自久。家宅：宅来生人，人众宅窄，蛇虎作官，谨慎出入。仕宦：龙生虎脱，美恶相参。求财：龙合就我，终须易得。婚姻：日上乘龙，可称佳婿，支上乘死，女防不寿。胎产：妊必不足，产必受惊。疾病：丑加卯为用，主妇女腹痛。出行：陆路必坦，舟楫有惊。行人：未归。逃盗：急切难获。行军：利客不利主。
　　毕法云：虎乘遁鬼殃非浅。课经云：六月昼占，青龙乘巳生干，又作月内之生气；虽目下未见峥嵘，后却徐徐发福，所谓龙加生气吉迟迟也。


己巳日第四局　干上辰
　　课体：蒿矢，元胎，斩关，励德。
　　课义：夜传俱空，万事无踪，勿欺蒿矢，委镞有功。
　　解曰：中末皆陷，若逢夜占，初传复乘天空，所为万事无踪也。寅为蒿矢，末传申金，矢后有镞矣，亦可以成功而得志，岂得以其蒿矢而欺之哉。
　　断曰：高冈之土，作墓覆日，如关之相阻，若非斩拔，何能进步。所以传中贵有木神克去土墓，事方有济；今初传虽有寅木，但嫌前途尽空，终无所益耳。
　　天时：天空发用，朱雀飞腾，万里无云。家宅：干上乘墓，人必昏迷；支上乘官，事因涉讼；昼将口舌，夜将欺诳。婚姻：财官相会，定然可成；但恐不能偕老。胎产：胎恐不实，产亦不育。疾病：病症克人，昏迷难治。谒贵：贵人已空，何由得遇。求财：财爻落空，焉能如意。出行：驿马落陷，必有所阻。行人：马不为所乘，何由得至。出师：初传日德，又系斩关，其始必勤；中末皆空，其后必怠。
　　毕法云：闭口卦体两般推，不行传者考初时；指南：三月戌将丑时占雨，断以巳午日先有狂风；出旬甲日小雨，乙日大雨。盖斗罡加未，风伯发用，故先主风。贵登天门，龙神飞天，故后主雨。因中末皆空，水母未实。所以必待出旬而始得沛然。甲乘休气，故小。乙日巳亥相冲，故大。


己巳日第五局　干上卯
　　课体：元首，曲直，泆女，天网。
　　课义：卯乘合虎，与贼为伍，虽有催官，常人被苦。
　　解曰：发用虎鬼，三合作传，中末虽空，俨如乌合。将又乘合，岂非与贼为伍之象。究竟贼众空虚，不久自仆。干乘虎鬼，若仕人得此，乃谓催官符也。常人未免病讼相连矣。
　　断曰：课逢元首，事皆顺序。昼夜所乘之将，后合互临。又卯为私门，亥为阴昧。凡占必须以礼自持，则奸杀可免。
　　天时：卯乘白虎，为出林风；必主有风；天罡指阳，木朽火生，必主无雨。家宅：支成金局，以克干之木局，屋宅宽广，人丁衰替，长幼不宁。仕宦：卯乘虎鬼，又乘丁神，升迁甚速。求财：亥财既空，又复变鬼，全局脱财，锱铢亦失。婚姻：最忌后合，彼此不洁。胎产：上强下弱，孕必生男；三传克日，儿必难育。疾病：脾胃受伤，外鬼作祟，幸中末空亡，急治可愈。出行：驿马空亡，旬丁发用，心急行迟。行人：出旬马实，不久自归。出师：主能胜客，客复胜主；反覆循环，终归私解。
　　毕法云：屋宅宽广致人衰，虎临干鬼凶速速；后合占婚岂用媒，不行传者考初时。笔尘云：越王于十二月巳时占孟回国，当是十二月初，太阳尚在丑宫，则木局官鬼，旦暮皆乘白虎，谓之催官使者。故劝王驰马速归，稍迟至午，即无禄之课矣。


己巳日第六局　干上寅
　　课体：涉害，无禄，伏殃。
　　课义：课名无禄，干支不睦，破败墓建，空财后逐，
　　解曰：寅巳子未，交互六害，土败于酉，又作子破。干支既乖，破碎发用，中传辰乃土墓，末传亥乃空财。课象既戾，传体亦凶，无一可者。又名无禄，居卑处下者，必有难容者矣。经曰：四亡克下归来速，占行人者，寅日即归，占产同断。
　　断曰：课名见机，两比不比，有孟用不用，孟言不言之象。动而必静，盛而必衰。年命若逢救神，方为福佑。
　　天时：子加巳宫，水运乎上，且毕星发用，龙升雀降，必有滂沱。家宅：昼占贵人入宅，居亦不久，夜占则破败难堪，争讼不免。婚姻：女子虽贵，嫌其财落空亡，毁誉并至，成亦恐难偕老。胎产：胎神作贵，子必清奇，但云无禄，儿必不寿。疾病：败气发用，病必沉痾，喜干支乘德，不久自痊。出行：水陆俱坦，但子水生寅木，驿马空亡，孟行终止，或出旬待马实始行。行人：已在中途，或出旬始归。行师：昼将则吉，夜将则凶。
　　毕法云：支干全伤防两损，彼此猜忌害相随；胎财生气妻怀孕(正月占)，胎财死气损胎推(七月占)。指南：正月子将加巳，占众门生会试。断曰：惟戊戌者必中，余皆下第。盖初末暗拱戌命，月将申贵临年，朱雀又生幕贵，是以中甲无疑，果然。


己巳日第七局　干上丑
　　课体：反吟，无依，元胎，重审，孤寡。
　　课义：生乘虎来，频失财钱，所谋无实，陷没三传。
　　解曰：巳火为己土之父母，更迭生干。昼夜元虎叠见，未免有屡屡失脱之患。三传为作事之体，俱陷空亡，自然谋事皆虚。若捕风捉影，空自往来，徒费心力而已。
　　断曰：课名无依，传曰元胎，始终不一，远近相疑。顺逆天将，皆乘元虎，必致惊失叠见。事起家庭，祸由内作，妻宅尽空，居无所止。若申酉月占，则登明乘死神死气，主宅内有自经而死者，必至家业耗尽，反覆呻吟之象也，
　　天时：天门地户相通，必主浓阴，水火俱空，不晴不雨。家宅：多空少实，必有废炉败厕。仕宦：往反无定，不能满任。谒贵：昼占则遇，夜将徒劳。婚姻：昼夜青龙居干二课上，婿可云佳，但嫌妻财空陷，占女不吉。胎产：弥月者易产，未产者必堕。求财：财神落空，虽得必失。遗失：已被窃去，难得难寻。盗贼：元武居干支之阴神，必系家贼，又居空陷之处，名元武打洞，断难缉获。出行：陆路平坦甚吉，水路惊险甚凶。行人：无室无马，空怀桑梓之念。疾病：病空人实，不久自愈。行师：我实敌虚，利客不利主，敌人不过虚张声势而已。
</div>
    <div class="pagination">
<a href="六壬直指御定_page5.html">上一页</a><a href="六壬直指御定.html">1</a><a href="六壬直指御定_page2.html">2</a><a href="六壬直指御定_page3.html">3</a><a href="六壬直指御定_page4.html">4</a><a href="六壬直指御定_page5.html">5</a><span class="current-page">6</span><a href="六壬直指御定_page7.html">7</a><a href="六壬直指御定_page8.html">8</a><a href="六壬直指御定_page9.html">9</a><a href="六壬直指御定_page10.html">10</a><a href="六壬直指御定_page11.html">11</a><span>...</span><a href="六壬直指御定_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
