<!DOCTYPE html>
<html>
<head>
    <meta charset="UTF-8">
    <title>黄金策 - 第 12 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>黄金策 - 第 12 页/共 40 页</h1>
    <div class="content">　　
　　世应不和，仗冰言而通好；
　　（世应相冲相克，难以成亲，若得间爻生合解救，其事始难成就，终须得媒人两边说合以通其好，则事亦可成。何谓救解？如应动克世，间爻合住应爻生扶世爻，余可类推。）
　　
　　
　　间爻受克，总绮语亦无从。
　　（凡欲请媒人说合求亲，必得应爻生合间爻，则其言易入，必然听信；如间爻反被应冲克，则虽甘言美语，亦不从。）
　　
　　
　　财官冲克，反招就里愆尤；
　　（间爻若被日辰动爻冲克，其媒必然取怨于两家。世爻冲克，男家有怨；应爻冲克，女家有怨。或世来生合而财爻冲克者，男家虽喜，异日女家必怨。财官皆冲克，夫妻俱有怨。）
　　
　　
　　世应生扶，必得其中厚惠。
　　（凡遇世应、日辰带财福、青龙生合间爻，其媒必有两家酬贶，旺相多休囚少，若带兄鬼螣蛇玄武类生合者，不过巧言虚礼，必无实惠。化出财福生合亦吉，男看世爻，女看应爻。世应俱生合，两家俱有惠，世旺男家多，应旺女家多。）
　　
　　
　　一卦吉凶，细察精微委曲。百年夫妇，方知到底团圆。
　　
　　
　　8、产育(附老娘乳母）
　　首出混沌，配乾坤而生人物，继兴太昊，制嫁娶以合夫妻。迄今数千百年化生不绝，虽至几亿万世络绎无穷。盖得阴阳交感，方能胎孕相生，先看子孙，便知男女，阳为男子，掌中探见新珠；阴是女儿，门右喜看设帨。
　　（子孙为占产用神，阳爻为男，阴爻为女。）
　　
　　
　　或更反兆，徒劳鞠育于三年；若遇化空，旺受胚胎于十月。
　　（反兆者，占得生男卦反生女，占得生女卦反生男是也。皆主不寿，子孙化入空亡者亦不育。）
　　
　　
　　主星生旺，当生俊秀之肥儿；命曜休囚，必产萎靡之弱子。
　　（子孙生旺生子必肥大，异日主俊秀不凡；休囚无气，生子必弱小，异日主萎靡不振。若子孙无气，得月建日辰动爻生合扶持，主所生儿始虽弱小后渐肥大；子孙虽旺、遇月建日辰动爻刑冲克害，始虽肥大后渐怯弱。古人断男女生，虽以阴阳为主，然又言阳爻衰弱亦主生女，阴爻旺相亦主生男，以衰旺为主，阴阳为辅，细推其理，非确论何也？人生禀天地之秀气，受父母之精英，盖感阴阳而化育也。得阳精于中，阴血裹之，则成阳胎生男；得阴血于中，阳精裹之，则生女。感其气之盛而正者，则生子肥大而为贤智；感其气之不正而微者，则生子弱小而为愚不肖，此为自然之理，而易道岂异是哉！故愚谓子孙属阳断生男，或休囚则推弱小；子孙属阴则生女，或旺相则推肥大，盖必以阴阳为主也。学者详之。）
　　
　　
　　如无福德，当究胎爻。
　　（剖决固以子孙为主，若卦无子孙当寻胎爻定子。如乾兑宫卦，子孙属水，胎在午，则午为胎爻。故卦有子孙则不论胎，或无子孙又无胎爻，则以第二爻断之。）
　　
　　
　　双胎双福必双生，
　　（卦有两子爻又有两胎爻，虽不发动，亦主双生。若卦有两子爻皆动，或子化子，胎化胎者，皆双生之象也。若二爻一阴一阳，则一男一女；一旺一空，则一生一死。）
　　
　　
　　一克一刑终一梦。
　　（卦无子，占产大忌，若胎爻又被月建日辰动爻刑克冲害，或无故自空大凶之兆，故一场春梦，言其子必亡也，子孙衰受克者亦然。）
　　
　　
　　胎临官鬼，怀胎便有采薪忧；财化子孙，分娩即当勿药喜。
　　（鬼临胎爻，其妇怀胎常有疾，胎爻被官冲克亦然。若胎爻虽临官鬼化出子孙，或财化福爻，则怀胎时固多疾，分娩即安泰。）
　　
　　
　　妻财一位，喜见扶持；胎福二爻，怕逢伤害。
　　（财为产母，胎为胞胎，福为儿女，三者皆喜，月建日辰动爻生合扶助，则产母安，胞胎稳，子亦易养。若见刑冲克害，产母多灾，胞胎不安，所生子亦难养。化入死墓空绝，大凶之兆。）
　　
　　
　　虎作血神，值子交重胎已破；
　　（白虎为血神，若临子孙或临胎爻发动，其胎己破，临财动者亦然。唯临兄鬼及带刑冲克害或化官，莫作吉断，可言此必漏胎，动爻合住，胎虽动而未分娩。）
　　
　　龙为喜气，遇胎发动日将临。
　　（占产以青龙为喜神，若在胎福财爻上动者，生期己迫，必然临日者也。在父兄官爻上动，勿作吉看。）
　　
　　
　　福遇龙空胎动，乃堕胎虚喜；
　　（福临青龙空亡而胎爻自发动，或被冲动者，必是堕胎虚喜，福若避空则不然，要知何故堕胎以胎爻断，如临官鬼白虎，因病堕胎，临父财劳伤，临玄武则色欲，临螣蛇惊吓之故，临朱雀白虎者，斗殴扑跌堕也。）
　　
　　
　　官当虎动福空，乃半产空娠。
　　（白虎临官发动，或临财动化官而子孙空亡，或伏或动空化空，或被冲散者，当小产。临月占卦乃是其子不育之象也。）
　　
　　
　　福已动而日又冲胎，儿必预生于膝下；
　　（胎与福若临龙虎或有不动而日辰冲并者，其子已生。若不克世则勿断，须再详支神。如未过来占时候可言当日便产，若己过时而动爻是重，亦分娩矣。）
　　
　　
　　福被伤而胎仍化鬼，子当早死于腹中。
　　（子孙在死墓空绝之地，又被月建、日辰、动爻、刑冲克害者，大凶之兆。若胎爻又临官或胎化官，必是死胎。更财爻又临死墓空绝，须防母子俱入黄泉。）
　　
　　
　　兄动兮不利其妻，父兴兮难为厥子。
　　（兄乃克财之神，如动则产母不安；父为克子之杀，若动则子宫必损。然二神以有救无救断之，可也。）
　　
　　
　　用在空亡逢恶杀，何妨坐草之虞；
　　（父兄发动本为凶兆，如财福二爻在避空之地，谓空不受克，故云无事。或父兄虽动而得动爻日辰合住，谓之贪合忘克，纵凶亦虚惊，必无大害。）
　　
　　
　　妻临玄武入阴宫，果应梦兰之兆。
　　（巽离坤兑四宫财爻临玄武或与玄武作合，必仆婢所生，旺相必是淫妇。休囚有吉神救助，只主出身微贱，非淫乱之妇。）
　　
　　
　　克世克身，诞生日迫；
　　（凡占生产，得子孙胎爻冲克身世，生期已迫，当以日时断之。盖凡生世主迟，克世主速，克若动而逢空，过日断。休囚期在生旺日时旺相，当以本日断。又如子孙动，胎爻静，以动者定其日，冲胎定其时。若胎动而子孙静，胎爻定其日，冲福定其时，盖动则速，冲则迟故也，又如动而合住，则以冲克破合日断之，余类推。）
　　
　　
　　不冲不发，产日时迟。
　　（卦中胎福不动，又无暗冲者，其生产月日未临，必然迟缓，直待冲动日月断其生产。若无胎福二爻，其产亦迟，宜以卦中临动之爻断之。若又无动爻，则以卦中胎养长生之日断之。）
　　
　　胎福齐兴官父合，临产难生；
　　（胎福二爻发动，本主易生，若被官鬼父母合住，或日辰带父兄鬼合住，皆主临产难生，直待冲破克破合住日时，方得分娩。若非合住而胎福自化父母官鬼者，皆主迟滞。）
　　
　　
　　子财皆绝日辰扶，将危有救。
</div>
    <div class="pagination">
<a href="黄金策_page11.html">上一页</a><span>...</span><a href="黄金策_page7.html">7</a><a href="黄金策_page8.html">8</a><a href="黄金策_page9.html">9</a><a href="黄金策_page10.html">10</a><a href="黄金策_page11.html">11</a><span class="current-page">12</span><a href="黄金策_page13.html">13</a><a href="黄金策_page14.html">14</a><a href="黄金策_page15.html">15</a><a href="黄金策_page16.html">16</a><a href="黄金策_page17.html">17</a><span>...</span><a href="黄金策_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
