<!DOCTYPE html>
<html>
<head>
    <meta charset="UTF-8">
    <title>人子须知 - 第 15 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 15 页/共 52 页</h1>
    <div class="content">鬼星证穴
鬼星证穴者，惟横落偏斜之穴，穴后必要有鬼星。其直来撞背结穴者，则不必论鬼。吴香山云：“穴有偏斜处，却有借鬼为证者。”廖氏云：“横龙出穴必要鬼。”盖横落偏斜之穴，后宫无鬼则空缺而气不融聚。故以鬼证穴之法，鬼在此止，穴在此住，鬼在彼生，穴在彼处。鬼不抱身而散漫者，则不结穴。大要使穴场截得鬼住，以收回鬼气。若立穴稍偏，则鬼夺气去，穴不能收，则为失穴，祸败随至。是故鬼高则穴高，鬼低则穴低。鬼出于左穴居左，鬼出于右穴居右。所谓对鬼坐穴者，即鬼星证穴之法也。然鬼亦不可太长，太长则夺我本身眞气。又有横龙天财穴，气蹙于前，宜后宫仰瓦者，则取其两边生来之孝顺鬼矣。







此鬼星撑于穴后正中，故穴安中。	此以鬼撑在左，穴居左。	此以鬼撑在右，穴居右也。	此两旁拱抱，名曰孝顺鬼，吉。	此一边逆抱托穴，吉。若顺托，贴身弯抱有情，亦吉。	此对穴护托鬼，吉。
论龙虎证穴
董德彰《秘诀》云：“观龙虎住处，定穴之虚寔；观龙虎先后，定穴之左右。龙有力则倚左，虎有力则倚右。龙虎低则避风，就明堂扦地穴；龙虎高则避压，舍明堂寻天穴。”范越凤云：“龙强从龙，虎强从虎。”皆龙虎定穴之大法也。诚以龙虎为卫区亲切，穴场取以为证，亦至当不易之理。是故龙山逆水则穴依龙，虎山逆水则穴依虎。左单提则穴挨左，右单提则穴挨右。龙虎山高则穴亦高，龙虎山低则穴亦低。龙山有情穴在左，虎有情穴在右。龙虎山皆有情，不高不低，则穴居中。此皆龙虎证穴之要诀也。复有龙山欺穴，宜避其龙而依虎，虎山压塜，须避其虎而依龙。龙山先到则收龙，虎山先到则收虎，皆莫不以龙虎二山而取则焉。其有无龙虎者，则卜氏有云“无龙要水绕”。左宫无虎要水遶右畔，此不易之论也。穴依其有，不依其无。
论缠护证穴
缠护者，譬若贵人之有奴隶也。奴隶之侍卫，不敢远离于贵人之侧，亦不敢近逼于贵人之身。是故缠护证穴之法，护于此拱，穴于此立；缠于此遶，穴于此取。毋敢或离，毋敢或背，此缠护证穴之大法也。葛溪氏云“凡地有三塔两塔者，当以送山定之。送短穴在内，送长穴在尽，送偏穴亦偏，送尽穴即止”是也。
论唇毡证穴
唇毡者，穴下余气之发露也。大者曰毡，小者曰唇。毡如毡褥之毡，唇谓嘴唇之唇。凡眞龙结穴，必有余气吐露而为唇毡。故毡在此铺，穴在此住；唇于此吐，穴于此扦。天造地设，自然之应。无此即非眞结作耳。横龙之穴，尤须认此，不可忽也。杨公《龙经》云：“贵龙落处有毡唇，毡唇之穴富贵局。问君毡唇如何认？穴下有坪如鳖裙。譬如贵人有拜席，又如僧道毡具伸。眞龙到穴有裀褥，便是枝龙也富足。”

此横结穴，直者仿此。	
凡穴下铺毡，宜平坦圆正。大者曰毡褥，小者曰吐唇。有此则穴眞。
左地在南昌，地名中洲高田。其龙自教本寺北渡溪，至后城观而起，挨痕溪而下。一起一伏，曲折寛衍。穿帐将入局，横开平面水星，自帐中抽一脉，隐隐隆隆，微起平坡，散中有聚。穴甚奇巧，吐出一小唇以为穴证。收敛似小检点。大势观之，前面痕溪弯抱有情，不见浩荡。溪中低田横列，状如玉带拜伏，以为正案，外阳远山暗朝。若以形势而论，全无旗鼓、屯兵、叠甲等沙，当不自武功中贵。只是庚、辛、酉来龙受气，入首是平面太阳金星结穴。金为武星，旺于西兑。吴国师云：“庚兑千步威声顕，面取震东居将营。”其形状龟，亦甲胄之属，此所以有武贵也。大抵中洲之龙，仙桥作祖，多出异人。其下三段，过脉亦巧，故出万祺，以禄命术受知英庙，位至尙书。段眞人朝佐，以方士受知世庙，荣宠殊渥。宜乎草堂公亦以编氓骤立奇勋，秉元戎，位都阃矣。
按：草堂名顕，先龚姓，南昌人。赘于四川刘挥使，冒刘姓，以武功官至都督云。
又尝见江山王上舍兼济祖地，临穴平坦，无一可据。只吐出毡褥颖异，证得穴眞，是此格也，图如右。
右地在江山县城外西南半里，分县龙旺气融结。入首开帐落脉下平坡。脉甚模糊，杂以巨石磷磷。至结穴处，一坦平夷。左右皆低平寛阔，界水微茫，无一可入俗眼。只是穴前吐出毡褥，十分颖异可爱，证得穴眞。王氏初非择而取之。因疫卒，停柩其上，以砖封之。数年，家日昌盛。议欲另葬。其外父知地理，见而惊曰：“此美地也，何可另葬？加封土于上为善。”婿不之信，开砖视之，果见茜藤交结于棺，暖气蒸腾如雾。逐加封土成坟焉。今王氏富盛冠其邑，应例登仕版者十余人。按：地前有文星近拜，外有远秀特朝，龙开大帐，穴枕禄储，不但富而已矣。第不知合葬法矩度否？
论天心十道证穴
天心十道者，前后左右四应之山也。穴法得后有盖山，前有照山，左右两畔有夹耳之山，谓之四应登对，盖照拱夹。故以此证穴，不可有一位空缺。凡眞穴必有之。点穴之际，须宜详审，勿使偏脱。纔有偏脱，即为失穴，吉地变为凶地。故左右夹耳之山，不可脱前，不可脱后。前后盖照之山，不可偏左，不可偏右，如十字登对为美。《琢玉集》云：“发露天机眞脉处，十字峰为据。”

此天心十道全，只要立穴立向勿偏勿脱则吉。	
此天心十道不应，不是眞地也，不可下。
右地在顺昌县，土名沙口下，金盘形，珠上穴，乃郭子云下也。其龙开帐，自帐中抽下，大顿小伏，左栖右闪。将及结穴，撒落平田。田中复起一突，前后左右四金相照，有合天心十道，穴甚清巧可爱，眞美地也。葬后出廖元，官副宪；廖忠，为县令。科第数人，迄今荣盛不替。
论分合证穴
《家宝经》云：“大凡点穴，先看大八字下有小八字，两边有虾须水送气脉下来，交到三叉尽处，必开口。然如是，又要辩认上分下合分晓，方知眞假。若上面有分，下面有合，阴阳交度，乃为眞穴。或上面有分，下而无合，则是阴阳不交度，乃为假穴。分合有三：其一乃球檐水分来下合，为第一合；其二乃小八字水分来下合，为第二合；其三乃大八字水分来下合，为第三合。《神宝经》曰：“三合三分，见穴土乘金之理；两片两翼，察相水印木之情。”按：此皆穴中之至秘也。有合无分，则其来不眞，内无生气可接。有分无合，则其止不明，外无界脉之可证，皆非眞结作也。故分合证穴，最为的切，不可不察。但分合之说，须明师口传可也。不然，则多有悞。盖窝钳之穴，无传度口功，鲜能知之，故尔。
已上证穴诸论，姑就其常理而言之。又当活泼，不可拘执。盖地固有无朝应、明堂、鬼乐、龙虎、缠护、夹照而有结作者，岂可尽泥于此乎？噫！非圆机之土，其孰能之？





 
重刊人子须知资孝地理心学统宗卷四之上
江右山人徐善继述 同着
此册専论穴之所忌。夫穴之所忌，亦于形而察之耳。盖塟者乘生气也。而气囿于形，因形察气。故山粗恶者其气暴，山单寒者其气微，散漫则气亦散漫，虚耗则气亦虚耗。及夫巉岩、陡泻、臃肿、凹缺、幽冷、峻急、顽硬等类，皆莫不以形而见其气之吉凶。是穴之所当忌避而不可忽者，辑之。
粗  恶
粗恶者，山势粗雄丑恶，或带石蛮大，而不嫩媚细巧者也。凡结穴处，贵其穴星嫩媚、光彩、细巧，忌其粗蛮、丑恶。盖相山亦似相人。人之粗恶丑陋者，其心亦必凶狠不良，即所谓貌陋心险，如卢 蓝面而奸险者是也。故山形清秀，则出人清秀；山形丑恶，则出人丑恶。不可不慎。不但立穴欲其清奇，忌其粗恶，凡至一县一乡，其山形丑恶、粗蛮，亦必其地多凶险之人，嗜杀好勇，民多争闘。此亦气相召感之理耳。
峻  急
峻急者，山势峻急而不能立步也。凡立穴处，贵其平坦柔缓，忌其峻急直硬。盖峻急本无容受，不融结。若于峻急处勉强凿穴，谓之斗煞，法主伤人及官讼、军配，立见兵火，至凶，不可不慎。若峻急中忽有平坦，却是贵穴，不以此论。或上峻急而下平坦，则穴就平坦中扦，用抛、离等法下之，亦吉。惟是初塟亦不免有凶，凶应之后方发福也。如廖金精下乐平山下朱氏祖地，课云“半夜夫妻八百丁”。又董德彰为徽州歙县景春程氏下一虎形地，课与朱氏同。又休寕县山斗程氏一虎形地，亦合此格，相传亦是董德彰下。三地皆峻急，点粘穴，以离杖下之而吉，是其格也。图具下：
穴星上峻急，不立穴。下铺余毡平坦，扦粘穴，用离杖下之。坤龙，寅水朝。
左地在乐平，土名十八都前山下，系廖金精下。课云“半夜夫妻八百丁”，俗唤猛虎出林形。穴星峻急，下铺平坡，系干亥行龙，转子、酉、辛，又转坤脉入首，扦寅甲向，寅水朝入。塟后先凶，出寡母持家，大富。二代后人丁大旺，果符其课云。
传疑朱氏塟后半纪，有仁九者，只一子，名拱。年二十而新娶。娶之夕，睡之半夜，邻家逐虎声喧。拱睡酣惊觉，以火虎音悮，仓皇披衣出户，意谓救火。适遇其虎，被伤而卒。新婚仅半夜之合，妇即怀孕，后生男，名遗。遗生九子，一十六孙，人丁大旺。至今乡人咸称为虎咬山下朱云。
又董德彰为徽州景春程氏下一祖地，山之形势与来龙方向，穴形水法，与此大同，课验亦符，今不録。
又董德彰为休寕山斗程氏下一虎形，在山斗官路侧，亦与此同，图具右：
穴星上峻急不立穴。下铺余毡平坦，扦粘穴，用离杖下之。山向水法同前。
该地在休寕县，地名山斗，程氏祖垄也。课云“半夜夫妻八百丁”，俗唤猛虎跳涧形，又曰猛虎下山形。塟后先凶，出寡母持家。后大富，人丁蕃衍，果符其课云。
传疑徽州程氏名干仁者，年五十，只一子，名奉。洪武七年，干妻汪氏卒。董公为扦其地，课云“半夜夫妻八百丁”。葬后半纪，干子新婚。初娶之夜，有虎入其外室，行步有声，如人履地。奉乃疑为贼，越地开门捕之，为虎所伤。新婚仅半夜之合，妇即有孕，后子孙蕃盛，果符课语。
按：已以三地，其课皆云“半夜夫妻八百丁”，似于怪诞，然皆符验。至今二乡土俗传说不诬，亦神矣哉！诚以三地形势、穴星、方位、水法皆同。穴上峻急带煞，故先见凶祸。坤龙入首，禀鬼金之气，故出寡母。箕度水入，故遭虎伤。穴下皆有余毡，所以旺人。夫董氏之术，传自廖氏，而善用之斯，亦可见其概也。地理家法眼之说，渠不信与！
单  寒
单寒者，孤山独垄，四面无从，或临穴孤露而不藏聚者也。杨公云：“龙怕孤单穴怕寒。”故立穴处贵其周密暖固，而忌其单露孤寒也。凡孤寒之穴，主贫穷孤寡，渐以絶灭，不但门户衰薄而已。此最为凶，不可不慎。其有大龙独高，入首结穴，而穴间开窝钳，自能卫穴，不受风吹，所谓登穴煨聚者，又不以此拘。
臃  肿
臃肿者，星辰粗臃肥肿，而不开钳窝头面也。凡穴，贵其星辰开面，如人眉目光彩。忌其臃肿粗饱，弥漫蛮丑。若悞下之，主祸立至，不可不慎。
虚  耗
虚耗者，龙气虚弱，而蛇、鼠因得之以伤耗者也。盖生气融聚之处，其地坚寔，物固无能伤耗之矣。惟其虚浮，故蝼蚁蛇虺狐鼠之属，得以穿漏出入，发泄地脉，土虚气耗而不可用也。蔡文节公曰：“诸家塟书，莫不以蛇窝蚁穴为戒。而时俗輙以掘地得生气之说饰其非，卒以取祸。”此确论也。亦有一等地脉温暖，而有生气物，如龟、如蛇、如禽、如兽者，自是不同，不穿窝窦而在数尺之下耳。亦只一二枚。如多则凶。其有穿为虚窟空竉者，则皆有凶无吉矣。
传疑天台方孝儒先生未生时，其父将塟其祖，已预择某日矣。忽夜梦一朱衣人前跪曰：“闻执事要尊翁之藏于某山之原。然吾九族居此已数百年，子孙蕃衍，不知其数。望执事再缓二月，吾当徙而避之。愿以仁恕为心，俯从所请。”言讫辞去。明日起工，即得一穴，阔六丈许，中有赤蛇千余尾共一穴，其长数尺，盖所梦之赤衣也。先生之父素不信鬼神事，见蛇，不愿亦不忆梦中之言，积薪纵火焚之。有烟一道，直指先生之家。是时母方孕数月，先生生焉，其状甚异，舌前餂入鼻中。幼颖悟，长师宋景濂，为文滂沛，官至学士，尽忠于君，遭赤九族，盖蛇气之报云。按《孤树衰谈》所记如此。虽其害物之报，寔亦山川毒气所锺，故孕育多蛇。从而塟之，亦召奇毒之祸。録之，并以为鉴。
凡开穴见有龟、蛇、虫、鱼之物，切勿妄有所害。况丧生非仁者之德也，慎之。穴中证应之说，术家假此以自神，其于地之吉凶，本无所预。偶或有物，不足为奇。况渉怪诞，明者所鄙，安厝君子切不可泥。
凹  缺
凹缺者，凹陷低缺也。当立穴之处，贵其周密遮障，忌其左空右缺。若适当穴处凹缺折陷，贼风射穴，最为不吉，决主人丁絶灭，左长右幼，受祸亲切。《赋》云：“若居山谷，且要藏风。”盖平洋之地，四面无遮，则索性不畏风吹。山谷之中，忽有凹断，最为可畏。如人在广邈，处处受风，虽隆冬极寒，不能致病。若门隙窗罅，有贼风射入，或刺背吹头，则其冷如箭，必中其毒。此穴场所以忌凹缺也。亦有似凹缺而非凹缺者，本身龙虎或低或陷，而外山辏集补障，则无所忌。蔡西山所谓“久缺不齐，天地之奇。”以此藏匿大地，使人不识。如铅山余员外公祖地，及丰城湖茫李氏、吾邑祝黄门祖地是其格也。图具下。
右地在铅山，地名新丰，俗呼仙人大坐形。其龙发自统王峰，迢迢奔驣，行数十里。入局顿起芙蓉大帐，落一脉，起云中金星，飞蛾降势，成华盖、三台，磊落入首，结太阳开钳上聚穴。穴前平坦数丈，但下臂低伏，龙山高起，右畔凹陷。且穴在山半，俗眼难认。及登穴，夷坦如在平地。而当穴处不受凹缺之风，穴场甚暖。前有帐下贵人、牙刀、金印、天马、报捷、仙诏、交床、旌节种种贵沙，重重排列。塟后二纪，先出一中宦，日近天颜。员外公鋐，以乡魁任京职。其父屡膺封诰，寿考康寕。诸孙济济，富贵未艾。
右地在县南二里，地名长塘。系县龙分结。分龙后，自蛟池山发脉，有五星聚讲。乃横开大帐成五脑，帐中脉磊落栖闪数节，大断过峡。两畔太阴、太阳夹照龙脉。复起，连耸四节串珠金星，均匀合格，成太阴文星结穴。只是左右两臂俱凹缺，似于受风。其寔穴场有太极圆晕奇巧，穴下左右龟蛇捧足，余气铺毡。前有灵泉水，小如镜，而四季不溢不涸，俗呼骊龙戏珠形，系亥龙，辛、戌入首，扦卯向。外堂卯水特朝，前向秀峰罗列。系吾邑马山舒文同下。课云：“一代伶仃，二代平平，三代四代颇有读书生。五代六代科甲连登。七代八代田连阡陌，应例奏名。九代十代世沐荣恩。吾宗一女，亦配辰生，直言敢諌，朝野闻名。终当出一才子，俊伟聪明，能文能武，威镇边廷。”葬后果初代不利。五代生鎭公，发高科。其孙约斋澜，丙辰生，登进士，官都给事，谏武庙被挞，直声振天下，果符直言敢谏之说。其夫人舒氏，马山先生从侄女，果符吾宗一女配辰生之应。而介轩、静庵、廉同及太宇诸公，联登科第，跻显宦，人丁税粮隆盛冠邑，果符科甲联登及田连阡陌之应。今富贵未艾。
此穴极怪。陈灵泉当日斜时往观，见日影映出穴畔太极圆晕。予与少峯兄叶理峰、祝际沙亦日斜往观，果见其妙，始知此穴之贵。
左地在丰城县东四十里，土名湖茫栖龙山。其龙起自招云岭，焰天火星作祖而来。行三十余里，中间穿田渡峡，出帐入帐，不能悉述。将及结局，顿起星峰，踊跃奔腾，甚是雄伟。到头直硬剑脊，穴上绷面，微开窝靥。横放其棺，名曰衔柴葬法。登穴促迫，不入俗眼。外面检点，山水聚会。又且结穴之后，白虎星辰顿跌奔去，而结杨都宪祖地。枝脚虽去，却有回顾。左畔近穴稍空，外边青龙亦远转作正案。当面三台，席帽重叠。又有鹤仙岗、白湖岭、帐幕山，如贵人、天马、锦帐以作远朝，局势完固，山水盘桓。李氏塟后，幼房连登科甲。次发中房。惟长房不发，因近穴青龙之旷也。后遇明师，教之加土筑小青龙，呼为折角蜈蚣形。谚曰：“折角蜈蚣添一角，此去湖茫大发作。”湖茫乃长房也。如此之后，父子兄弟连登科甲。礼部尙书公玑、兵部尙书公遂，皆其长房也。
传疑异僧辜托者，南昌辜坊辜氏族人也。少出家，居丰城龙门寺。善堪舆，世家名墓多经品题。凡有遗穴，留有谶语。时游湖茫龙安寺，为李氏卜栖笼山，龙势直急，中有剑脊。当塟期，约曰：“俟我返龙安寺，鸣钟方可下殔。”及行至半路，偶龙峭寺鸣钟。李氏不知，应钟而下。时偶有雷震巨声，而失僧所在。乡人谓僧被雷所毙，理或然也。廖氏云：“第一莫下剑脊龙，杀师在其中。”托固知之，而卒不能避矣。业是术者，当知所惧。
夫已上三地，俱后龙甚美，只入穴凹缺，祝氏地左右俱凹缺，李氏地左缺，余氏地右缺。且穴场隐怪，似乎模糊。而皆葬后荣盛，诚以眞龙大地，乃灵气所锺，造化所秘，鬼神所司，非明师莫能扦，非厚德莫能得，非庆缘辐辏莫能信。嗟夫！蔡文节公云：“端正之穴，齐整之局，人所易识。惟奇怪之形，欠缺之局，为难扦而难信。”盖天地闭藏造化，不以正形发见，却示人以丑相，如顽石之中韫藏美玉，识者得之，则为连城之璧矣。
瘦  削
瘦削者，当穴处山形不肥彩而弱瘦薄削也。廖氏云“弱是瘦崚嶒”，诚以龙气微弱，如人气血衰败，而形貎萎瘦耳。此等山形，不须寻地。緃是入格之龙，亦只为神栖之地矣。
突  露
突露者，当穴处不藏聚而突露受风也。突露穴多是单寒龙。盖龙孤则生气不来，穴露则生气不聚。庸师无传，但见一峯独秀，则以为美。殊不知星峰不出帐下，虽秀非奇，以其孤寒也。《坤鉴歌》云：“陇脉低平只一峯，若无开账号孤龙。此龙只合为僧寺，学道参禅一老翁。”吴公云：“龙无展帐只孤单，秀入云霄也是闲。若更去为孤露穴，参禅访道坐寒山。”杨公云：“贵龙重重出入帐，贱龙无帐空雄强。”故好星峰必欲其在帐中，贵人不可孤露，所谓“必在帘幙内”也。谚云：“好地如闺中美女，不肯暴头露面。”天地造化，自然默合。孤寒之龙，前去不为神祠佛殿，必为孤露伪穴，必无下关。緃有下关，必低小不能护穴，谓之假关，最能悞人。若为庸师所惑而下之，主孤寡少亡、僧道缁流而已，不可不慎。若龙成贵格，不幸而孤寒者，如有天然完美之穴，亦有大贵，但多僧道而已。廖氏云：“若还格好只孤寒，僧道做高官。”如黄岗陶眞人父地是此格也。其地在团风上三十里，土名方一渡。龙自文台山来，甚远。左源麻城，右源黄安。两邑两河夹送，合于大江。二百余里，巍峨大垄。入局变为平冈，蔓衍数十里，落湖滨，又为平坡数里，如生蛇奔江之势。复大断踊起高坡，走马三台，左闪一脉，平中有突。突上开口结穴。右砂顺水缠过穴前，如眠弓弯抱，十分有情。贴身一水，随沙缠绕，是为玉带之沙、玉带之水。此外复有江水特朝。远峯罗列，诚亦美地。惜其龙格单独，结穴孤寒。又系牛金入首受气，而扦鬼金之向。塟后数年，眞人却以方术受知于粛皇帝，膺殊宠异典，累官至少师，兼少傅、少保、礼部尙书。大眞人恭诚伯，谥荣康。
传疑黄冈陶仲文为府椽，丧父觅地时，适团风有河伯所官，精堪舆，与之善。谓之曰：“滨江湖岸有大地，可当代腰玉。但此为渔人合旁，宜往图之。陶如其言，买舍为易之。及塟，指穴开井曰：“我不识汝福何如，不敢择时。尔自求兆下殔。”陶睡穴中，挂麻衣于竹篱。陶梦大蟒蛇盘绕其衣，警醒曰：“是时矣！”遂塟，果尔。当代蟒袍玉带之贵。
破  面
破面者，乃当穴处穴星头面之间掘凿以取土石，使星辰头面破碎也。立穴处欲其完固无伤，忌其破碎。盖破碎气脉发泄，塟之则有祸无福。凡此者不问龙脉贵贱、眞假，皆不取。纵使龙脉贵秀，朝应情来，明堂水城俱美，不幸而庸夫野人不知所以，徒以土石之便，日夕凿掘，或深入数尺，或长至丈余，而正当穴脉，发泄龙气，则不可用矣。《明堂经》云：“凿石取土，撼山警神，断脉泄气，伤寒损眞，法不可塟，损人致贫。”若小可掘伤，不当穴脉，未至已甚，亦可取用，又不如此论也。《发挥》谓“当依医地法救之。譬如人稍有伤害皮肤，不致腹心之忧，则犹可医疗而愈。若或伤凿已甚，则不复可为矣。”晋王佑祖墓，相者谓有天子气。佑凿之，相者复曰：“犹出折臂三公。”俄而佑坠马折臂，盖其凿处不当脉而在臂，故应折臂耳。
又有曾经国代凿毁龙脉，或掘损穴场，既深且阔，乃已伤败，不可复下。又有水源发洪，崩颓溜路，皆凶不可葬者。既多掘凿伤败，生气耗散者，亦不可塟。凡遇此等，必是龙形虎势，颇入俗眼，而非正龙眞的之穴。徒以前朝砂水秀丽而乱下之，故塟者子孙皆以衰替，坟墓无主，任人凿犯，必非佳境。亦有龙脉穴场皆吉，而乱下伤穴，凿掘已多，失却本来面目，不复可为。亦有一种好龙，其穴诡怪，人皆知为好地，而不能定穴。塟者者祸败，从而改徙，出以与人，甲者既非，乙者又未得穴。前辙既覆，后车不戒，递递相承，愈塟愈失，愈伤愈败。术者急于谋利，乃谓向来虽有理塟，正穴皆未下着。今若得之，深凿金井，则旺气皆倾以荫我。殊不知穴既伤败，地脉已散，譬如人之头面，穿凿刈脔，殆无全处。其人生乎？其人死乎？故子微乃以掘凿乱理者，谓之死玄武，不可复用。诚以一乳头凿数十坟，或存或没，破碎如此，虽果是眞龙正穴，奈何伤败之余，不可复用。切不可信时师深塟之说，以为可以聚众穴之气，倾众穴之脉，而悞下深穴，以取败絶也。况穴法之深浅，自有一定不易之理。当浅而深，气从上过，岂有过于深龙夺众穴之气者乎？断断焉无此理也。慎之！
又有当穴处曾经凿基，欲作住场、神祠、书舍。凡此皆已伤败，发泄生气，不可迁塟。盖其凿必深，其坟必高。欲低下穴，则脉已断，欲高下穴，则脉已急。假饶不断不峻急，亦伤破星辰头面，锄坏唇口钳窝。廖金精云：“若还打破太极晕，水蚁便侵棺。”张落魄云：“若将唇口都锄破，任是神仙也有疑。”况伤败如此，纵是龙眞穴美，识者见之，不过叹其可惜而已。若复乱下，必主家道亦如山之断絶损折，业退祀絶矣。
疙  头
疙头者，乃黑白沙石相间错杂，不生木植。惟黄茅疏草而阔远芋剌，随生随死，如头病疙疮，短髪间出者也。在人则为气血蠹败，肤脉不活，故成此病。在地则为龙神枯悴，气脉虚弱，故成此形。张子微云：“迁塟为坟气不注，子孙衰絶业难守。”
《玉峰寳传》云：“山有石骨，有沙骨。”石骨之山，气脉完固，不肯发泄，浑浑沌沌，不生草木者。非童也，根着不立故也。此龙若带星辰，出为土穴，必脆巧清秀，出入必浑厚沈密，坚固禁耐，富则必盛，贵则必显。子孙亦必绵远。沙骨之山，本是气脉枯竭，不能融结。坚不为石，疏不为土，故散为沙砾，或白或黑，如人无脉，如血无肉，所以草木不生，惟有黄茅，春生夏枯，秋黄冬死。间有麋沙碎石，鸟啄为子，暂生小木，不盈咫尺，终以干死。此龙定是不带星辰，出为嵯峨麄穴，沙砾满前，泉溜石湿，出人必庸丑愚顽难训。富则必险，贵则必微。妇人难产，财物耗散。若枯涸已甚，不能阴注枯稿，必至絶嗣也。按：《寳传》此论沙骨之地，其结穴必是穴星疙头，主尸干骨枯而不可塟。子微又有玄武憔悴，玄武涸燥之说。要之，皆沙石之地，草茅疏黄，无生意而涸枯耳。宋儒谓“择其地之美者则神灵安。”何为地之美？亦以土肉深厚、草木之茂盛为验而已矣。
散  漫
散漫者，懒坦阔荡也。凡立穴，贵其收敛束聚，忌其散漫。若穴场懒坦阔荡，而无界水，又无突窝，则无融结。于此下之，主黄肿贫困，渐以絶人，不可不愼。
幽  冷
幽冷者，阴幽寒冷之地也。主养尸不坏，虽百年余，开棺如生，而不改色，皮肤莹嫩。露风之后，始变色也。大凡养尸之地，乃是龙无眞脉，山无正穴，而塟处脱脉无气，只是四山高障，不受风吹，此乃阴寒凄冷，故能养尸。子微云“四向山高形穴壮，古木万仞开高枝。龙虎交牙内深邃，山无正穴勉强为”是也。或难予曰：人子求地所以安亲。今乃有地养尸，百年不坏，容颜如生，何吉如之？顾乃弃此而欲易腐易朽之穴，俾亲体之速腐，冀富贵于生人，岂孝子之心哉！答曰：非此之谓也。万物同归于化，安有不化之理？彼养尸不化者，乃至阴极寒之地，如北人藏冰，乃苦寒之地，故水不化。南方无苦寒，则水易化而不能藏也。古人殡妃，以水银灌入尸中，亦久而不化。乃以水银至冷养尸，故不化耳。今养尸之地，冷气侵尸，尸虽不化，而魂骸不寕，岂人子安亲之心哉！且感召生人，不生子嗣，或生而不育，渐至絶嗣，又岂人子孝亲之心哉！《塟书》谓枯骸得气者，乃地脉冲和之生气，非至阴之冷气也。得生气则暖，暖则腐肉易化，而骨骸久存，遗体亦因之以荫，嗣续蕃昌，祭祀不替，大孝在是矣。
尖  细
尖细者，当穴处尖鋭微细也。董氏云：“鎗头莫下，鼠尾休扦。“以其尖细微弱，生气不锺故耳。却有大山撒落坪坡，气聚尖头者，要尖处起突，复有钳口，有包裹方可。
荡  软
荡软者，当穴处塌阔荡旷，软如牛皮懒坦者是也。立穴处宜束聚，束聚则有生气。忌其荡软，荡软则是死块，不可扦穴。平地最忌，若悞下之，主水浸尸骨，家厄消耗，人丁乏絶，至为凶恶，不可不慎。若平中有突，或平中开钳口，又是散中有聚，不以此论。
顽  硬
顽硬者，山形死直，不活动而粗头急硬也。凡立穴处，贵其活动宛媚，忌其粗顽急硬。盖此等顽硬，非峻直即多倒地直急之山，本无融结，不可立穴。若不知避忌，而强于顽急处凿穴，凶祸立至。若果龙眞，宜寻其开钳窝，有节泡处，或低平处，有毡有唇，则下倚粘之穴，以脱闪煞气方可。如无窝钳节泡等形，则非眞结，不可顾也。
巉  岩
巉岩者，临穴处石出峥嵘，而巉岩可畏也。《塟书》云：“气以土聚，而石山不塟。”吴公云：“石为山骨欲其藏，切忌粗雄与恶昂。”凡立穴处，宜皮面光彩，忌恶石巉岩。若不知避此而悞下之，主凶恶杀戮，军配争斗之祸。亦有大龙气盛，结穴星辰有石磷磷，却穴间不见其巉岩可畏之形，而为石山土穴者，又是好地，不以此拘。如茅状元地在杭州西湖者，进贤樊氏、莆田萧氏诸地，是其格也。图具下。
右地在进贤，地名渐岭。其龙自前岭作祖，辞楼下殿，踊跃奔腾十余里，顿起渐岭，成御屏耸立。抽出结有数穴，皆共一局，俱逆水面河而用顺缠闗遶。其尽结者为樊氏祖地，俗呼狮形铃下穴，太阳金星开口。穴星巨石巉岩，可警可畏，正当穴上，不入俗眼。此乃干龙大尽，傍在大河，正要石曜发露，方为眞结。故樊氏塟后，连发六科，富贵旺盛。其首结者，为齐氏祖地，托长老下，俗称百子千孙地，自御屏中落，垂乳结穴，龙虎弯抱有情，穴前余气长，故人丁旺。出一大参，富贵双全。其徐氏、王氏、李氏，皆为吉地，悉发科第。盖由干龙力大，而依傍大河，龙尽气锺故尔。
左地在莆山县东南八十里。其龙来历甚远。至于海滨，盘旋踊跃，千形万态，活变叵测。巨石岩岩，可警可谔。将入首，遶折侧落，偷闪结穴。穴下开钳明白，左右掬抱有情。近面石峰卓立为朝，挺然端拱。四势周密，藏聚可爱。海滨之地，易于受风，最忌空旷。此穴如坐室中，斯所以为美也。萧氏塟后，出燕山公奇勋，登嘉靖癸丑进士，官南京户部员外，所至有声。其弟曰奇熊，见任州守。曰奇烋，理学隽才。人文济济，富贵隆盛。一门百口，和义蔼然，六世同居，今上旌表之。
右地在莆田城西三里。其龙分府干旺气，来历甚远。自三紫磅礴绵亘数百里，盘旋融会，气势雄伟，千形万状，不可殚述。将入局，开帐巍峨，嵡嵸层叠。正脉自帐中栖闪逶迤，莫可捉摸。入首结垂头紫气穴。穴前平坦，左右拥从。而府龙逆抱，以作下关，收尽诸山诸水，十分有力。前朝双峰秀入云霄，眞美地也。但满山巨石林立，不入俗眼。却登穴不见，所以为美。系辛龙入首，扦酉山卯向。以丁酉、丁卯分金。塟后出石溪公言，丁卯生，登乡会二魁，官郎中。子粛庵公经邦，丁酉生，登乡会二魁，入翰林，见任太子宾客、礼部侍郎，福祉未艾。
右地在杭州月波门外，西湖里面。（将军大座形）其龙即三天竺发出，顿起大帐，重重开肩展翅。中出骨脉清奇，星辰秀异，有剥有换。至入首作穴，成带福金星。前对南高峯，到此又是五凤楼台作正案。但就身右沙撺入明堂，而左沙系下手反轻，故其穴下数墓皆不吉，惟张氏祖穴揭土作天穴，即四兽和平。
石巧穴乃自飞来峰出脉，落平地一线，复起高墩做穴，顶龙顺局。二水交于穴前，九曲出口，注于西湖。穴中不见湖水，但见南北二高峰列于左右。其后龙石骨巉岩数里，顿起一山，内皆空洞如石屋，四门明朗，入内可容百十人设坐。四边垂四柱，石纹与地不相联属，故号飞来峰。旧有钳云：“天上飞来人不识，良珠万斛藏顽石。有人下得肉中穴，生者封侯死庙食。”张氏遇明师点土墩穴，取螺蛳吐肉形，以石洞山为螺壳，而土墩为螺肉，吐于外，故云“肉中穴”。塟后出元洲公澣，登进士，官至吏部尙书。濂，解元、进士，官至左佥都御史。曰应祺，进士。曰应佑，乡魁，封兵部主政。曰洽、曰洵、曰溥、曰洲、曰江、曰洙诸公，皆连登科第，人文济济，福祉方隆。
 
</div>
    <div class="pagination">
<a href="人子须知_page14.html">上一页</a><span>...</span><a href="人子须知_page10.html">10</a><a href="人子须知_page11.html">11</a><a href="人子须知_page12.html">12</a><a href="人子须知_page13.html">13</a><a href="人子须知_page14.html">14</a><span class="current-page">15</span><a href="人子须知_page16.html">16</a><a href="人子须知_page17.html">17</a><a href="人子须知_page18.html">18</a><a href="人子须知_page19.html">19</a><a href="人子须知_page20.html">20</a><span>...</span><a href="人子须知_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
