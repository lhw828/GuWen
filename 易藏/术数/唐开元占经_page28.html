<!DOCTYPE html>
<html>
<head>
    <meta charset="UTF-8">
    <title>唐开元占经 - 第 28 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 28 页/共 76 页</h1>
    <div class="content">　　曰太白入南斗中国更政令　石氏曰太白入斗大人御守有兵兵罢将军为乱守魁二十日大赦　甘氏曰太白入南斗将军戮死国易政期三年【司马彪天文志曰永元五年五月九日金入南斗魁中为大将军死至六年十二月车骑将军邓鸿坐追虏失利下狱死】　海中占曰太白入南斗将相有黜者一曰有被杀者【司马彪天文志曰孝安延光四年九月甲子太白入南斗口中侍中黄门孙程等合谋追尉卫显等立太子保为天子是为孝顺帝】郗萌曰太白入南斗不出三十日有大兵丞相死又
　　曰入斗外国使来见主出斗主遣使至外国皆期三十日太白入南斗留舎斗中十日不下匈奴入于所守之国进者必有兵退者家久长　太白入南斗天下受爵禄期六十日若九十日【宋书天文志曰晋穆帝升平四年九月壬午太白入南斗口犯第四星五年五月哀帝立大赦赐爵禄】　荆州曰太白星入南斗中将军戮辱不出三十日有赦去复还将死之　文曜钩曰太白守南斗威烁　陈卓曰太白入南斗有防一曰君死不则病【宋书天文志曰晋穆帝升平四年九月壬午太白入南斗口犯第四星五年五月穆帝崩】郗萌曰太白居南斗河戍间道不通　黄帝占曰太白守斗大人当之国易政　甘氏曰太白失次守斗所守者诛　巫咸曰太白守南斗执政为变太白留守斗所守之国当诛太白犯守南斗国有兵事大臣有反者有名之人诛【宋书天文志曰吴太平元年九月壬辰太白犯南斗其明年诸葛诞反又明年孙綝废亮晋元帝大兴元年七月太白犯南斗三年九月太白又犯南斗永昌元年三月王敦率江荆之众来攻京都六军拒战败绩于是杀防军将军周顗尚书令刁协骠骑将军戴渊等】　石氏曰太白犯斗留守之破军杀将
　　太白犯牵牛二
　　海中占曰太白入牵牛为天下牛车有急行　郗萌曰太白入牵牛留守之大臣为乱　陈卓曰太白入牵牛留守之大人死将军失其众关梁不通民饥有自卖者石氏曰太白去牵牛一尺六畜贵　海中占曰太白
　　提牵牛出入万物死　太白出入留舎牵牛三十日不下牛大贵　荆州占曰太白出入留舎牵牛五十日不下军出至越城下　黄帝占曰太白守牵牛吴越兵起牛多死十日不下牛大贵【宋书天文志曰宋前废帝永光元年正月丁酉太白掩牵牛明年广州刺史袁昙逺等反】　海中占曰太白犯守牵牛诸侯不通陈卓曰太白犯守牵牛将军凶　石氏曰太白守天
　　鼓有急令　海中占曰太白守天闲二十日大赦　石氏曰太白守牛北人民流死在其西虎狼入邑在其南多亡狗在其东小儿多死　巫咸曰太白守牵牛为五谷不成　海中占曰太白守牵牛其国兵起期六十日又曰妖言无已　荆州占曰太白守牵牛有兵谋万人多死　海中占曰太白守牵牛为牺牛疾疫　甘氏曰太白犯守牵牛国有大兵将军为乱大人忧国易政太白犯牵牛留守之为有破军杀将
　　太白犯须女三
　　陈卓曰太白犯须女布帛贵军起　玉厯曰太白去须女一尺而守之一夫十妇天下女多男少　齐伯曰太白出入留舎须女其国棺贵三十日不下国有兵　石氏曰太白守须女王者发布帛丝库藏珍寳出　石氏曰太白守若入须女中幸臣与女乱妃党谋王太白守须女为有女防　巫咸曰太白守须女为万物不成海中占曰太白守须女兵起锵锵东北行有嫁女娶妇之事　郗萌曰太白守须女为后夫人有变一曰妾为主　百二十占曰太白守须女妃谋主兵发于内　荆州占曰太白守须女天下多寡女　北官曰太白入须女留守有女防大臣谋主　陈卓曰太白逆行留守犯陵须女天子及大臣有疾女有竒政令
　　太白犯虚四
　　文曜钩曰太白入虚天子以防诛　巫咸曰太白入虚中伺其出日而数之期二十日为兵发伺始入处　海中占曰太白入虚不出九十日有大赦遍天下天下欲从　太白提虚出入大臣谋主政急　郗萌曰太白提虚出入大臣多就诏狱者又曰多土功民流亡　石氏曰太白去虚一尺稻粱贵十倍　郗萌曰太白出入留舎虚五十日不下其国若有疾事　石氏曰太白守虚国多孤寡　甘氏曰太白守虚母覆其子太子承号之众当封赏拜赐者　巫咸曰太白守虚为民多疾疫一曰天下大乱一曰万物不成又曰太白守虚有兵兵罢又曰太白守虚天子将兵流血满野农人荷防一曰有兵灾　荆州占曰太白芒角守虚大臣谋君　海中占曰太白守虚兵起东北敌人出楚吴亦然　郗萌曰太白在虚中为彗如劒形虚国发兵
　　太白犯危五
　　北官曰太白入危有兵兵罢无兵兵起多火灾一曰旱五谷不成　郗萌曰太白提天府出入大臣谋主政急　石氏曰太白守危去之一尺诸侯无忠者以谗言相谤若有黜者　郗萌曰太白守危賔客有以事死甘氏曰太白守危将军凶去公门灾消国有忧　荆州占曰太白守危民多疮疽之病　百二十占曰太白犯守危大臣为乱天下有兵　冥占曰太白入危犯守之天下有急事兵大起国有忧有兵加于齐国之城郗萌曰太白与危鬬不出其年国有反臣　太白守坟墓为人主有哭泣之声
　　太白犯营室六
　　郗萌曰太白犯营室阳阳有急犯阴阴有急　太白晨出东方上至营室而反还复入东方其出西方若出东方过营室强国君有兴者不及营室而反强国有败者石氏曰太白去营室一尺威令不行　甘氏曰太白
　　入营室犯之天下兵满野人主威令不行六十日不下将军死之　齐伯曰太白出入留舎营室五十日不下卫国将困一岁不去将军死之　石氏曰太白守营室太子及妃后与臣谋兵起于内　郗萌曰太白守营室君有殃　石氏曰太白守营室有兵罢国士安　郗萌曰太白守营室东壁中期六十日天下金贱　甘氏曰太白守营室天下军起兵甲满野大兵乗水欲攻王侯之国不出四十日　荆州占曰太白守营室天下更令有破军期二月若百二十日　郗萌曰太白守营室为大人忌以赦令解之　北官曰太白入营室而守之太子及妃后俱谋兵起于宫中期百八十日
　　太白犯东壁七
　　郗萌曰太白出入留舎东壁五十日不下大人当之石氏曰太白去东壁一尺诸侯用命　黄帝占曰太白守东壁文武幷行术士用兵大人当之其国亡　石氏曰太白守东壁为有兵灾　甘氏曰太白守东壁天下有军不战　巫咸曰太白守东壁旱多火灾　郗萌曰太白守东壁为天下兵起一曰狄兵起　百二十占曰太白守犯东壁且有兵防　石氏曰太白犯守东壁天下有兵不战　石氏曰太白守东壁兵发于内太子及妃后与人民谋











　　唐开元占经卷四十八
<子部,术数类,占候之属,唐开元占经>
　　钦定四库全书
　　唐开元占经卷四十九
　　唐　瞿昙悉达　撰
　　太白占五
　　太白犯西方七宿
　　太白犯奎一
　　荆州占曰太白入奎中大水横流不出百八十日　郗萌曰太白入天库兵起西方　海中占曰太白出奎起兵于国外　太白润泽出奎有善令变色入奎有伪令来者若出奎有伪令出使者　石氏曰太白守奎外夷入　海中占曰太白守奎出复入籴贵人流食贵　石氏曰太白守奎五十日不下大水有兵且战一嵗不下三嵗有兵　甘氏曰太白守奎大霜　海中占曰太白守奎以水起兵国中　巫咸曰太白守奎万物不成民疾病　海中占曰太白守奎兵起凶一曰圣人出一曰徭大起　郗萌曰太白守奎有匿谋不过嵗中又曰大将军战死若戮死期九十日国有流民又曰赦　荆州占曰太白守奎为王者忧一曰大人当之　玉厯曰太白入奎若守之水泉涌出五十日不下秦且开库发兵加鲁城有兵战国多流民　石氏曰太白守奎外国兵来入有军不战一曰水潦为害伤五谷　甘氏曰太白犯守奎外兵来入国若去奎一尺四夷共治中国期二年　文曜钩曰太白垂芒守奎天下柝击
　　太白犯娄二
　　郗萌曰太白犯娄有众聚发事　玉厯曰太白顺行之娄子离其母其政和平国有喜　石氏曰太白经娄四夷还去　太白去娄一尺爵禄贵　太白出入留舍娄外国兵来入　齐伯曰太白出入留舍娄天下大兵起秦国以发兵必有兵加于鲁之城　黄帝占曰太白守娄小旱万物不成　郗萌曰太白守娄有兵期四十日又曰有大令　石氏曰太白守娄赦　甘氏曰太白守娄子守其母天子至孝将有徳　荆州占曰太白守娄为聚众兵起三军行天下多饥豕大贵　石氏曰太白守犯娄其郷吉天下和平将军有喜
　　太白犯胃三
　　甘氏曰太白犯胃色赤五十日不下其国大败有亡主期不出年　海中占曰太白入胃中守之有丧　黄帝占曰太白守胃二十日兵大起流血　石氏曰太白守胃五十日兵大起其乡有转谷百里百姓饥国大乱甘氏曰太白守胃大臣执忠天子奉其祀四海安宁巫咸曰太白守胃民疾病若流亡一曰民小流又曰太白守胃为有兵灾万物不成　郗萌曰太白出入留舍胃五十日不下天下大乱百姓饥其国必败　海中占曰太白守胃有徳令兵革不用有兵兵不用　陈卓曰太白犯守胃将为乱国以无义亡　太公决事曰太白守胃五十日不下兵见百里流血后月赦　郗萌曰太白守胃有仁令一曰天下大赦　西官候曰太白守胃色赤如火兵起见血流一曰青黄有徳令　文曜钩曰太白贯胃仓廪虚边兵结四夷侵祸谋成　黄帝占曰太白逆行守胃成勾己其国君死大臣有诛若去之一尺燕赵大饥人相食期百八十日　孝经右秘曰嵗将大恶金加胃
　　太白犯昴四
　　文曜钩曰太白入昴天子以嵗诛　陈卓曰太白犯昴旱大暑【宋书天文志曰晋成帝咸康元年二月己亥太白犯昴六月旱】　陈卓曰太白犯昂兵起近期一年逺期五年【宋书天文志曰晋成帝咸康元年二月己亥太白犯昴四月石虎侦骑至歴阳朝廷虑其哨众复至加司徒王导大司马治兵动众又遣慈湖牛渚鹿湖三戍五月乃罢是时湖贼又围襄阳庾亮拒而退之】　石氏曰太白入昴天下扰兵大起期五十日【宋书天文志曰晋惠帝大安二年太白入昴是年冬成都河间攻洛阳二年正月东海王越执长沙王乂张方反　晋康帝建元二年正月壬午太白又入昂是年石虎杀其太子邃及其妻子徒属二百余人又遣将刘寜寇没狄道又使将张举将万人屯荆东以备慕容皝】　郗萌曰太白入昴中大赦近期十五日逺期三十日太白行疾期近行迟期逺　又占曰太白入昴中大赦期九十日玉厯曰太白入昴中大忧国易政有流血千里主命恶之不出其年　石氏曰太白去昴一尺贱人贵　郗萌曰太白奔昴若出北者为隂国有忧　黄帝占曰太白犯昴若舍昴留四五日不去即大臣有死者　又占曰太白出入留舍在昴北有女丧在昴南有男丧　又占曰太白守昴四夷有兵事【司马彪天文志曰孝章帝建初元年正月丁巳太白在昴西一尺昴为边兵是时蛮夷陈纵等叛汉】　春秋元命苞曰太白守昴政絶石氏曰太白守昴兵从门闯入人主出走一曰胡兵
　　入且亡国若有谋主之变居其北则四夷有毒霜早降嵗有疾疠一曰胡不安期六十日当有自来王　甘氏曰太白守昴将军下狱　海中占曰太白守昴将军有聚众　石氏曰太白守昴有更令若有大赦期百八十日　巫咸曰太白守昴国易政大人当之　巫咸曰太白逆行守昴扰有兵起民多有恨狱者一曰大臣有狱死　又占曰太白入昴若居昴北若犯乘守北主死郗萌曰太白与昴鬬不出其年有反臣　又占曰太白中犯乘守昴为兵北征于边　荆州占曰太白犯乘守昴有角兵大起天下流血千里民多疾
　　太白犯毕五
　　黄帝占曰太白犯毕出北阳国有忧　石氏曰太白犯毕左角大战不胜将军死　太公决事占曰太白犯毕口大兵起一嵗罢　西官候曰太白犯毕右角敌兵大战【按司马彪天文志曰孝明永平十六年四月癸未太白犯毕毕为边兵后北匈奴入云中至咸阳使者高发三郡兵追讨无所得太仆蔡彤坐不进下狱】　石氏曰太白入毕口中为大人当之国危　石氏曰太白入毕口有女丧　西官候曰期百二十日逺期十月一曰将相当之若有忧大人恶之【天文志曰孝安永初三年五月丙寅太白入毕口中延光元年三月癸巳邓太后崩五月庚辰太后兄车骑将军邓隲等七侯皆免官自杀之验也】　石氏曰太白入昴近阳星大将出征立功有光荣　石氏曰太白入毕口与两股齐期四十日兵起入直一星期十日兵起守之五日期三日兵起若有人以猎惑人君者也　郗萌曰太白出入留舍毕不下一国有忧兵起北方出入留舍六十日不下天下有立王百日不下不越四年中王侯有大丧巫咸曰太白入毕中各伺其出日而数之期二十日
　　为兵发伺始入处之率一日期十日为军罢　郗萌曰太白入毕口不出民人走有狄夺国又曰大赦近期十五日逺期三十日太白行疾期近行迟期逺　西官候曰太白入毕人主守衞将相有乱者人主当之犯左角大兵战左右将死乘陵其上边将军死　太公决事占曰太白出东方入毕口车马贵易政　石氏曰太白出毕阳则旱出毕隂则为政令不行　石氏曰太白出毕一尺国丰　西官候曰太白抵天都尉出入天下有兵惊民离主亦惊　文曜钩曰太白贯毕仓廪虚边兵缮四夷侵祸谋成　石氏占曰太白守毕傍有兵　石氏曰太白守毕天子虚国多枉刑　甘氏曰太白守毕大将有功大臣使出　巫咸曰太白守毕诸侯兵起一嵗罢又曰为水万物五谷不成　西官候曰太白守毕柄有兵邑益强一曰大臣出使又曰太白入毕守之将军谋反大将出从竟立功名国易政期不出二年　冥占曰太白入毕而守之将军为乱国君守衞大臣当之改朔易令　郗萌曰太白犯守毕有大兵民多死　郗萌曰太白犯守毕有急令一曰相死边境不安　黄帝占曰太白犯守毕左股边夷兵起左将军战死若犯守右股右将军战死不出其年　海中占曰太白犯守附耳国有谗乱之臣在主侧以畋猎惑主者若相有喜陈卓曰太白犯附耳兵将相忧丧也若不即免退
　　太白犯觜觿六
　　石氏曰太白犯觜觿万物不成　石氏曰太白犯觜觿其国兵起天下移动　甘氏曰太白犯觜觿大臣为乱大臣当之国易政兵起鈇钺用期九十日　郗萌曰太白入觜觿中有兵　郗萌曰太白出入留守觜觿地数裂兵且起大人当之　黄帝占曰太白守觜觿时节不调当温反寒当寒反温当雨反晴当晴反雨　石氏曰太白守觜觿不出三十日有将军叛天子之军破牛马有急行　石氏曰太白守觜觿西方客动侵地欲为君王崇礼以制义则国安　荆州占曰太白守觜觿天下兵　石氏曰太白守觜觿君臣和同　甘氏曰太白守觜觿四夷和合天下咸宁　巫咸曰太白守觜觿为万物不成一曰民多疫大臣有变　西官候曰太白犯守觜觿天下兵起人民相谋
　　太白犯参七
　　太公决事占曰太白犯参左股战大胜　郗萌曰太白犯参右股战不胜将军死　海中占曰犯参有大兵将行　西官候曰太白犯参右肩有战右将忧犯守左肩亦有战左将忧若大臣当之将军有死者　荆州占曰太白抵参出入天下惊抵天都尉出入天下发兵　石氏曰太白逆行若留止衡中兵革起　荆州占曰太白宿参若宿伐为反臣中兵也　齐伯曰太白出入留舍参名将死天下大乱兵起而不用人民流亡不居其乡不出年山谷亦空　石氏曰太白守参有兵天子之军破牛马有急行　巫咸曰太白守参大臣为变　石氏曰太白守参有赤星出中边有兵　郗萌曰太白守参天下不安国大危大忧若籴贵　甘氏曰太白守参将军出外降边兵大战　巫咸曰太白守参国有反臣海中占曰太白守参若大水在西方　石氏曰太白守犯参伐大臣为乱车骑人皆急兵起　郗萌曰太白守伐卫尉若国将当之期五月









　　唐开元占经卷四十九
　　钦定四库全书
　　唐开元占经卷五十
　　唐　瞿昙悉达　撰
　　太白占六
　　太白犯南方七宿
　　太白犯东井一
　　海中占曰太白犯东井人主浮船　石氏曰太白犯东井将军恶之【宋檀道鸾晋阳秋日孝武太元五年五月丁酉太白犯东井八月己巳领军将军新除太常韩伯卒安帝元年三月丙辰太白犯东井后将军王国寳于狱赐死又左将军王绪斩于市也】石氏曰太白入东井中大人卫守国君失政大臣为乱兵大起【案晋书天文志曰晋永康二年二月太白出西方逆行入东井是时齐王冏起兵讨赵王伦伦灭冏拥兵不朝专权淫侈明年诛死车频秦书曰符生夀光三年二月太白犯东井太史奏曰必有暴兵生曰星入井者必将渴耳何怪也时长安谣曰百里望空城蔚蔚一何青瞎儿不知法仰目不见星其年符法杀生而坚代立是其应也】　郗萌曰太白入东井中先起兵者大败天下大水【宋书天文志曰晋穆帝升平三年六月太白犯东井四年五月天下大水之验也】郗萌曰太白出东方入咸池东下行入东井下不忠有谋上者　荆州占曰太白入东井将军有戮死者　玉歴曰太白入东井失道行阳先起者亡后发者昌　郗萌曰太白入东井出入诸侯兵惊政急民流　南官侯曰太白入东井留二十日以上天下更政若六畜疾又曰兵大起天下易正朔【谓留井中】　黄帝占曰太白入东井为水　石氏曰太白守东井为旱　石氏曰太白守东井十日不下大臣坐之三十日不下神水出歳多土功　郗萌曰太白守东井一东一西一南一北男子不得耕女子不得织　巫咸曰太白守东井邑君失政大人当之大臣为盗有诛者又占曰太白守东井为万物不成若失火　郗萌曰太白守东井兵起东南　石氏曰太白入若守东井中大臣为盗　郗萌曰太白犯乗守井钺为其国内乱兵起　黄帝占曰太白入犯井钺为臣诛　郗萌曰太白入若犯钺将诛　石氏曰太白犯守钺有兵起不出其年
　　太白犯舆鬼二
　　甘氏曰太白犯舆鬼质将戮【司马彪天文志曰孝安永初三年六月癸酉太白入舆鬼为将凶后中郎将任尚坐赃侵其年槛车征弃市也】　荆州占曰太白入舆鬼将诛　陈卓曰太白入舆鬼兵革起　石氏曰太白犯天尸将军有忧其主废　齐伯曰太白犯入舆鬼以罪斩大臣【案司马彪天文志曰孝桓延熹八年五月癸酉六月壬戌太白行入舆鬼九年十一月太原郡守刘瓒等坐杀无辜荆州刺史李隗为贼所拘皆弃市永康元年十二月大将军窦武尚书令尹勲黄门令山冰等皆枉死也】若五十日不下且有大丧　石氏曰太白入舆鬼西北妇人多兵死　郗萌曰太白入舆鬼为大人卒事以命终【案司马彪天文志曰孝质本初元年四月辛巳太白入舆鬼闰月一日孝质帝为梁冀所鸩之騐】　郗萌占曰太白入舆鬼歳恶妇人多懐子而死者　荆州占曰太白入舆鬼乱臣在内有屠城【案檀道鸾晋阳秋曰孝武太元二年四月戊戌太白入舆鬼四年二月襄阳城陷四月魏兴城崩五月彭超攻陷盱眙城】南官曰太白入舆鬼犯积尸国有大丧大兵起将军有战人多死白骨满野无有者期二年　郗萌曰太白舍舆鬼东北天下多枭死者一曰有兵　郗萌曰太白舍舆鬼中央左右羣臣有伏剑若吞药而死者　郗萌曰太白出入留舍舆鬼五十日不下民大疾死而不收【案宋书天文志曰孝武孝建三年四月戊戌太白犯舆鬼明年夏京邑疾疫明帝泰始四年六月壬寅太白又犯舆鬼其年普天下大半疾疫也】　南官曰太白出入留舍舆鬼五十日不下国兵起开库发卒　石氏曰太白守舆鬼有兵灾若旱多火灾万物五谷不成　郗萌曰太白守舆鬼傍万民当之　石氏曰太白守舆鬼大人有祭祀之事　海中占曰太白守舆鬼出其南水出其北旱南官曰太白乆守舆鬼病在女主其留二十日以上有丧期八月　玉厯曰太白行守舆鬼成勾己若环绕之国有死王大臣有戮者五十日不下人民死者大半郗萌占曰太白入若守舆鬼为主忧财宝出乱臣在
　　内若大臣谋有干钺弃质者君贵人忧金玊用民多疾南入为男北入为女西入为老人东入为丁壮棺木倍贵　荆州占曰太白干犯守舆鬼随所守王者发之不出七十日其下国有大丧阳为人君隂为皇后左为太子右为贵臣　郗萌曰太白舆鬼鬬不出其年有反臣
　　太白犯栁三
　　南官曰太白犯栁有木功事若名木见伐者　郗萌曰太白入栁天库兵起西北方又曰大人守御　南官侯曰太白入注兵大起有益地者　海中占曰太白逆行入栁成钩己下刑上臣谋主民有怨仇多暴死　春秋文曜钩曰残百姓诛名臣则太白入栁　石氏曰太白去栁一尺国有专臣専命无忌　荆州占曰太白提天相出入有隂谋　南官曰太白逆乗注下刑上民多怨仇暴死者　又占曰太白抵栁出入隂谋其主诸侯应其急　甘氏曰太白守栁将军受贺王者封臣石氏曰太白守栁战大胜大得地　海中占曰太白守栁兵大起一歳罢若小旱伤五谷　南官曰太白守栁为反臣中外兵以德令解之　南官曰太白守栁兵起一歳大益也　郗萌曰太白守栁敌不安　齐伯曰太白守栁秦兵且至无王者　巫咸曰太白犯守注有急兵若有变更之令下陵上君弱臣强奸臣贼子谋杀其主　郗萌曰太白守栁人民多狂　荆州占曰太白迫守栁大将军出
　　太白犯七星四
　　郗萌曰太白犯七星臣为乱　甘氏曰太白入七星有君置太子者　郗萌曰太白出七星太子且立　石氏曰太白去七星一尺国致七十二人　郗萌曰太白提天都出入歳旱恶　荆州占曰太白经七星民非吾民一曰当有诈为王者　郗萌曰太白犯守七星兵大起曝巫移市　又占曰太白留七星中央为天下大忧齐伯曰太白出入留舍七星三十日不下兵且起六十日不下必有破国亡王死将八十日不下三年兵起期在春一曰有急令期不出年　黄帝占曰太白守七星不出二十日有兵　又占曰太白守七星二十日以上有急兵　石氏曰太白守七星兵渡津桥者大凶　甘氏曰太白守七星将军纳忠国君有德　巫咸曰太白守七星兵大起又为水万物五谷不成　郗萌曰太白守七星国失政大人当之　郗萌曰太白守七星战大胜天子益地　荆州占曰太白守七星七日以上至三十日大将军出　又占曰太白守七星车骑满野又曰行天都王者有忧　南官曰太白守七星为反臣中外兵以德令解之
　　太白犯张五
　　春秋文曜钩曰太白入张天子以微诛　巫咸曰太白乗犯张三日以上至七日将军内反贼臣在侧　郗萌曰太白提张出入相自擅隂谋其主　荆州占曰太白提张出入诸侯应其急　石氏曰太白守张春旱　郗萌曰太白出入留舍张兵起于其国　甘氏曰太白守张其国有兵谋不成天下以空发兵一曰兵起不行巫咸曰太白守张必有大水多水灾万物五谷不成民忧食　南官曰太白守张为反臣中外兵以德令解之　百二十占曰太白守张先旱后水　石氏曰太白犯守张兵革满四野必有亡国天下易政　巫咸曰太白守张下凌上君弱臣强奸臣贼子谋杀其主　郗萌曰太白犯守张人民多狂
　　太白犯翼六
　　荆州占曰太白入翼天下兵塞　郗萌曰太白出入留舍翼大风将至一曰其国不平若大水出　海中占曰太白去翼一尺翼阳也太白金隂也隂来附阳秦朝楚郗萌曰太白舍翼有客一曰舍左翼旱　黄帝占曰
　　太白舍右翼兵起　郗萌曰太白犯守翼其国失地石氏曰太白守翼为万物不成人民流亡　石氏曰太白守翼三日以上大臣不臣一曰大臣为乱　巫咸曰太白守翼有反臣中兵也　郗萌曰太白守翼四夷兵大起五谷伤风民多疫　玉厯曰太白守翼有急事若有大风　齐伯曰太白守翼臣不承令人主有忧　百二十占曰太白守翼有兵在西方　黄帝占曰太白守翼易代臣行主命
　　太白犯轸七
　　石氏曰太白守轸其国兵起得地　海中占曰太白犯轸将军为乱其国兵起臣欲谋君贼人谋贵人兵死一曰去之一尺天下大饥期不出百八十日　巫咸曰太白入轸中伺其出日而数之期二十日为兵发伺始入处之率一日期十日军罢　黄帝占曰太白犯守轸兵起西方　郗萌曰太白出入留舍轸轸分为楚府廷太白秦国之星也主金行轸客兵来过楚矣必有死主黄帝占曰太白守轸将军为乱车骑出　甘氏曰太白守轸将军有忧　海中占曰太白守轸兵车四夷兵大起　南官曰太白守轸兵大起有亡地千里恐有大丧　又占曰太白守轸兵谋欲起人有代上之符入轸中兵起国易政及有自来侯王受命于王者男子有功封爵之庆士卒有逺征之役诸侯应之魏以位禅晋时太白入轸中及留度进过于午之间二十余日晋代吴之二年太白入轸　荆州占曰太白守轸将军有疾冥占曰太白入守轸中央兵起国易政亡地千里若有大丧士卒有逺征之役吴楚当受其兵期二年　郗萌曰太白起左角逆行至轸国亡地













　　唐开元占经卷五十
　　钦定四库全书
　　唐开元占经卷五十一
　　唐　瞿昙悉达　撰
　　太白占七
</div>
    <div class="pagination">
<a href="唐开元占经_page27.html">上一页</a><span>...</span><a href="唐开元占经_page23.html">23</a><a href="唐开元占经_page24.html">24</a><a href="唐开元占经_page25.html">25</a><a href="唐开元占经_page26.html">26</a><a href="唐开元占经_page27.html">27</a><span class="current-page">28</span><a href="唐开元占经_page29.html">29</a><a href="唐开元占经_page30.html">30</a><a href="唐开元占经_page31.html">31</a><a href="唐开元占经_page32.html">32</a><a href="唐开元占经_page33.html">33</a><span>...</span><a href="唐开元占经_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
