<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 37 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 37 页/共 65 页</h1>
    <div class="content">丁酉日第五局　干上卯
　　课体：从革，元首。
　　课义：破碎并空，宅上皆逢，家财已废，将助仍丰。
　　解曰：巳为旬空，又为破碎，坐于宅上，克支为用，家财能无耗废乎。幸三传从革，合成财局，而夜占纯土，复助起传财，则反有丰盈之象矣。
　　断曰：卦名从革，乃革故鼎新之象。事主更变，亦多冗杂。末传冲克干上之卯，卯为文书，亦为父母。所谓三传皆财忧父母者是也。
　　天时：从革主雨，空则反晴。家宅：宅上应有损坏，空巳克支，防兄弟作耗。功名：官带德马在第二课，又三传递生，官爻生干上文书，利于仕宦。婚姻：干支上神相生，占婚吉，但六合坐空，未必能成。胎产：日上神属阴，孕必成女，三合发传，产恐不易。疾病：病属心经，新病即痊。出行：日上生辰上，必行。行人：夜占朱雀乘马，与宅上巳冲动，当有信至。兵战：干克支，我胜彼负。坟葬：支得破碎，防多空缺。
　　毕法云：六爻卦现防其克，合中犯杀蜜中砒。达迷玉篇云：三传俱作日之财，得此须忧长上灾。心印赋云：三合相加日上临，干支上下一同寻，或占喜事兼姻事，最好相宜望信音。指掌赋云：太乙若逢白虎，家多疾病。


丁酉日第六局　干上寅
　　课体：重审，斩关。
　　课义：课名斩关，逃者不还，各逢生气，昼贵休干。
　　解曰：天罡乘支，名曰斩关。加酉得金，为斩关得断。酉又私门，所以逃者不还也。干支各乘生气，主客皆丰。但昼贵入狱陷空，岂宜干谒乎。
　　断曰：重审之课，事从内起。干上神生干，支上神生支，谓之俱生格，最宜两家合本营生。日德发用，为干上寅之长生。虽入空乡，然乘马则动，动则不空。但午马旺禄，昼乘白虎，亥克刃害，投于绝乡，占禄则不宜也。
　　天时：无雨。家宅：宅上见天罡，又夜占带虎不利。求财：青龙昼占临门，夜占临干，财必可得。婚姻：干克支，支上神又空，难成，纵成亦不偕老。胎产：女胎，恐有产厄。疾病：支上辰，及初传日鬼俱空，即愈。行人：不来。捕获：昼占日制武，易捕。兵战：我胜彼负。
　　毕法云：互生俱生凡事益。指南：戌加卯占推升，曰：不唯不迁，更须退位。以日马坐墓，禄临绝地故也。况传将又逆，命上官贵履天罗，年上螣蛇作日鬼，夏月应有风波。幸官鬼俱空，虽退位无大咎。后以参劾请退。又一台垣占此，亦遭逮问。玉成歌云：德神动处吉相随，受克遭刑反见危。


丁酉日第七局　干上丑
　　课体：反吟，无依，龙战，励德。
　　课义：皆贵皆财，皆丁往来，凡谋岂出，行人即回。
　　解曰：酉为夜贵，传课皆临，又为日财旬丁，反覆相加，所以往来不停也。卯酉为门户，三传皆是卯酉，故不出于家庭。丁神虽动，往来于绝地，归家之象，故主行人立至。
　　断曰：无依之课，亦曰三交，又谓之反目交。凡占必多反覆，且门户不宁。卯为干支生气，被酉冲克，不免进退维谷也。太常内战，主因酒食财帛起争。
　　天时：课体反吟，水火易位，晴而复雨，雨而复晴。家宅：支干上下冲克，人宅欠安。功名：贵人乘丁，至动至速之象，恐难满任。求财：昼占主得文书之财，夜占主得贵人之财。婚姻：反覆不宁，终难成合。胎产：上弱下强，妊乃成女，支干之上神互生，占产甚吉。疾病：胸胁多风，或大小肠受伤，不能即愈。出行：水路甚吉，旱路欠利。行人：天罡加季，行者立至。兵战：吉凶相半，谨慎自吉。
　　毕法云：互生俱生凡事益，脱上逢脱防虚诈。课经云：干上丑，虽生支而却墓支。支上卯，虽生干而却败干，故虽有生旺之名，反多衰败也。纂要云：干上丑作脱气，昼占上乘太阴，是天将又脱上神。凡占皆主虚诈不实，更防遗失。课体云：丁酉日反吟。卯加酉发用，亦名斫轮课。


丁酉日第八局　干上子
　　课体：涉害，度厄。
　　课义：三传内战，事必窝犯，破碎同空，钱财耗散。
　　解曰：三传自下克上，亦谓内战。支上寅克未土发用，因转克子水而伤干，故主窝里相犯，丑声在外也。又自初传递克至末，巳火既克酉金，又值旬空破碎，而乘天空，则钱财之耗散可知矣。盖巳乃金长生之地故也。
　　断曰：度厄之课，以幼凌长，家门不吉，骨肉乖睽之象。且子作明鬼，寅作暗鬼，齐伤日干，忧患难解。倘日用旺相，又乘吉将，则又主长上得卑幼之力，同气相亲之兆。
　　天时：水运乎上，天罡指阴，自然有雨。家宅：日本受克，忌占父母。功名：官星临身，夜占青龙生干合干，占官可望。求财：己财可取，外财难得。婚姻：男益乎女，夜占可就。胎产：下强上弱，妊乃成女。疾病：心经受伤，或肝胆脾胃之疾，不久自愈。出行：夜占水路甚吉，昼占俱不利。行人：天罡加孟，尚未启行。兵战：有始无终，未见其利。坟墓：青龙必有缺陷，然能发丁。
　　毕法云：两蛇夹墓凶难免，三传递克众人欺。课经云：戌加巳昼夜天将乘蛇，地盘亦是蛇位，名两蛇夹墓。占病必有积块在腹，以至不救。纂要云：年命若在寅上，未土能敌子水，名为狐假虎威，切忌动谋。


丁酉日第九局　干上亥
　　课体：元首，曲直。
　　课义：克身墓宅，两贵受克，昼将窃干，三传制贼。
　　解曰：亥水克身，丑土墓宅，夜贵受克于巳，昼贵受克于未，贵难倚也。昼将皆土，盗窃干气，赖三传木局生干，可以制贼耳。
　　断曰：曲直之课，三传合生，但日上见鬼，为不利耳，然贵德临身，可以改凶为吉，课传五阴，事多幽暗。
　　天时：水神克日，自然有雨，三传木局，风来雨止：家宅：丑土墓宅，人口不宁。功名：贵德临身，占官最吉。求财：宅中有财，被墓难取。婚姻：昼占男吉。胎产：女喜，难产。疾病：心血不足，不久可愈。兵战：最吉。
　　毕法云：两贵受克难干贵，鬼乘天乙乃神祇。指南：丁丑四月占请假省亲。曰：天马恋生，官贵夹克，事不由己。朱雀入空，文书不就，太岁生支墓支，必有温旨相留也，果验。古鉴：正月占前程曰：行年三十岁上见申，申生亥水之官，当及第。然亥水克身，必主大病。赖曲直脱水生火，故不至死。卯数六，主得六任。木局生风，末传墓临死地，应得风疾而终，果验。断验：一亥生人占身位，曰：亥四未八，四八三十二。今四十九岁，官星已过。后绝神克身，至辛亥年必死。宅左被人下葬断脉，以致家破人亡。盖丑墓在左，上乘破碎也。夫同此一课，而命添一水，便乃迥异如此。


丁酉日第十局　干上戌
　　课体：遥克，蒿矢，斩关，高盖。
　　课义：墓干脱支，身宅虚危，夜占被失，闭口而回。
　　解曰：干火墓于戌，支酉脱于子，是宅既空虚，而身又昏晦也。初传子水，乘元克干，夜占必被盗失。中传卯乃旬尾，则应闭口，庶免闲非。酉日子加酉乘后，主家有尼姑出入。
　　断曰：蒿矢之课，祸福皆轻。初传子水，乃是干鬼。虽曰递生，而课传三交刑克，深可畏矣。却赖干上之戌，六合于卯，而三合于午，用以制子水之鬼，所谓不幸中之幸也。
　　天时：子水发用，天罡指阴，自然有雨。家宅：虚耗百出，不安之甚。仕宦：官爻发用，日禄居未，占官甚利。求财：己财难守，焉得外财。婚姻：女恐不洁。胎产：二阳包阴，妊乃成女。疾病：心经虚弱，病体大凶。遗失：夜占元武克干，盗贼难获。出行：水陆皆不吉。行人：天罡加季，可以立至。兵战：支干皆脱，主客皆无所利。坟墓：壬丙向吉，水势甚旺，止宜发贵，不能发丁。
　　毕法云：干墓并关人宅废(冬占)。指南：己巳十一月丑将戌时，一当事相召，以彼乡有贼作乱，占此课，曰：支干上乘死墓，武临绝地，日上又能制之，指日败擒。又问家宅安否，一为戊子命，一为乙亥命，曰：子为科甲中人，亥则有功名而未成，俱迁居他处，可保无虞也。未几乱者果败，家中安堵。


丁酉日第十一局　干上酉
　　课体：重审，不备，间传，赘婿。
　　课义：身宅皆贵，循环无已，财自然来，末又助起。
　　解曰：干乘夜贵，支乘昼贵，可谓身宅两贵矣。且三传不出四课之中，非循环无穷而何。酉为日财临干，可谓财来就我矣。况末丑又生初财，其为旺相，孰有过于此哉。
　　断曰：赘婿之卦，又名凝阴，利于阴谋，不利公举。干丁支马，传财化鬼，宜携金告贵，洁豆事神。年命在申，必登魁首。
　　天时：毕宿发用，课传皆阴，阴雨连绵。家宅：鬼乘天乙，宅中必有神祇为害。功名：贵多不贵。求财：夜占得贵人之财。婚姻：门户相当，美中不足。胎产：课传无阳，妊乃成女。疾病：心经受病，或系头风。遗失：元武不见，婢妾所遗。出行：陆路甚吉，水路防失。行人：天罡加孟，尚未启行。兵战：无甚凶险，秋占乃吉。
　　毕法云：课传俱贵转无依，昼夜贵加求两贵。古鉴：壬戌生人，午将辰时占讼，曰：遍地贵人，主换官贵。行年乘寅，乃干之父母，为吏克命，主有尊长为鬼。丑作太阴，所争不明之田产也，皆如所言。邵公断验占家宅，曰：丁为独足，酉为少女。酉被丁克，家有幼女，其被邪神所侵乎，果然。又寅将子时占继子，曰：酉宅藏丁，丁主于动，又酉为丁之妻。亥为酉之子，妻既有子，岂能怜惜。幸一老阴人抚之，老阴人死，当必去矣，果验。


丁酉日第十二局　干上申
　　课体：知一，进茹，斩关。
　　课义：传归绝墓，商贾勿举，全赖奴仆，免受辛苦。
　　解曰：丁火绝于亥，绝神临于墓，事勿再举。干上申财化鬼，不可出外作商贾也。倘能退守，则赖支上戌土之力，敌制众鬼。戌为奴仆，能为我捍灾御患，可以免受辛苦矣。
　　断曰：三奇之课，连茹而进，贵人发传，财喜临身，可谓吉矣。但干乘天罗，支乘地网，只宜守己，不能妄作。官临旺地，仕宦峥嵘。亥戌无亲，家庭寥落。又火墓临于酉支，名墓门开，占病最为不吉。
　　天时：三传全水克日，阴雨连绵之象。家宅：两贵作邻，子息生宅，门闾可大。功名：三奇入传，贵必尊崇。求财：己财可守，外财勿求。婚姻：支干上神，一墓一病，占婚不利。胎产：下强上弱，妊乃成女，网罗相加，产甚艰难。疾病：腹痛脾泄，或心经虚弱，年命酉亥尤凶。出行：水路不佳。行人：天罡加仲，尚在中途。兵战：只宜谨守，动必不利。坟墓：乾龙丙丁向，贵人临墓，阡后发贵。
　　毕法云：尊崇传内遇三奇，所谋多拙逢罗网，众鬼虽彰全不畏。课经云：子为胎神，丑加子为腹胎格。玉成歌云：日鬼加临辰两课，定然官吏到门庭。又云：德神动处吉相随，受克遭刑反见危。指掌赋云：常贵共入官乡，当朝执政。光明经云：魁罡逢酉，画虎雕龙之象。贵后临辰，踏罡步斗之人。


戊戌日第一局　干上巳
　　课体：伏吟，元胎，斩关，孤辰。
　　课义：自初至末，迤逦侵伐，昼勾虎蛇，夜免猖獗。
　　解曰：初传克中，中传克末，末传克干。三传递克，必受众人之欺。昼占将乘蛇虎，凶不可言。夜将天后青龙，临于中末而助初生，可无虑其猖獗矣。
　　断曰：伏吟之课，发用空亡，宜静不宜动之象。末传寅木，助起初传巳火，以育干支。而又三递以克干，所云两面刀者是也。喜空亡无力，夏占则吉。支神昼夜乘元，遗失难免。
　　天时：日上巳空，寅申相冲，风雨夜作。家宅：昼虎脱干，必主卑幼脱赚。仕宦：禄空逢绝，占官不吉，幸而末助，己命稍吉。求财：反防失脱。婚姻：干上德空不吉。胎产：子息属阳，母实儿空，不利。疾病：腹痛脾泄之症，禄空不吉。遗失：满目皆元武，须防家贼。出行：陆路稍可，水路不吉。行人：近者立至，远在中途。兵战：昼占不宜。
　　毕法云：任信丁马须言动，三传互克众人欺。课经云：三传互克，必有人递相克害，遂使众口雷同，群然攻讦。朝官宜自检束，提防公众弹章。灵辖经云：戊戌日为十恶大败，以禄神空亡故也。秘要云：干支同类，难以求财，惧争夺也。金兰略云：孤辰相克，必主孤单。又曰：白虎重临传送，在外遭殃。


戊戌日第二局　干上辰
　　课体：元首，退茹，斩关。
　　课义：退入鬼乡，进向空方，守身昏晦，败坏门墙。
　　解曰：退而寅卯皆鬼，进而辰巳皆空；守则日墓临身，居则败气临宅。所以身遭昏滞，而门墙败坏也。
　　断曰：三传退茹，事多主退。凶则重重，吉亦累累。与其进而履空，不若退而就旺也。日上辰土，与支上酉金，虽为六合，而酉与支戌，实为六害，当有门户之忧。全局官鬼，春夏遇之，所谓鬼贼当时，尚无畏忌。若到秋冬，祸不旋踵矣。
　　天时：日上逢空，太阳必见，火上水下，自然不雨。家宅：太常作败气脱宅，必因酒色，以致家道衰微。仕宦：初中皆系官星，末传又作贵人，占官最吉。求财：财爻不见，青龙作鬼，求之不得。婚姻：支干之上神相合，填实可就。胎产：上强下弱，二阴包阳，妊乃成男；母实儿空，恋腹不吉。疾病：酒色过度，脾土受伤，或咳嗽劳伤之症，人空病实，恐难瘥愈。遗失：自己家贼，非婢即仆。出行：人宅相合，行期必愆。行人：天罡加孟，尚未启行。兵战：前后逼迫，未见其利。坟墓：有败死之气，不吉。
　　毕法云：华盖覆日人昏晦，宾主不投刑在上，众鬼虽彰全不畏。课经云：三传皆是木神，并来伤干，诚为凶也。不知支上有酉金，足以敌鬼，不为凶咎。此必有宅中之人解祸，谓之家人解祸格。指掌赋云：三传纯官鬼，而兄弟成灾。


戊戌日第三局　干上卯
　　课体：重审，励德，极阴。
　　课义：交合可以，彼生我忌，破碎初逢，闭口可畏。
　　解曰：卯与戌合，巳与申合，交关则可。但申，长生也；卯，官鬼也。彼受申生，而我却忌卯克耳。初传丑为破碎，临于卯而发用。卯为闭口之鬼，乘雀伤干，岂不可畏乎。
　　断曰：极阴之课，发用破碎，中财末败，退于幽暗之乡，凡事有抑塞不舒之象。闭口临身，总宜三缄，以保明哲。雀作日鬼，亦防弹章，尤不宜上书言事，伸理冤枉。
　　天时：毕宿带丁，雨师发用，必雨。家宅：昼占卯朱克日，主有争讼，白虎临宅，防有丧事。仕宦：雀鬼临干　官员防劾。求财：当因酒食而得。婚姻：破碎发用，不吉。胎产：日受上克，子孙难保。疾病：三传极阴，死神乘干，巳禄空绝，肺经受病，甚危，幸宅上申能制鬼，或因妇人及行路而得良医。争讼：朱雀闭口，讼枉难伸。出行：丁居末传，行期甚速。行人：驿马带虎，入宅即归。兵战：宜守。坟墓：辰上长生，可以发丁。
　　毕法云：制鬼之位乃良医。古鉴：酉命丑加卯占终身，曰：三传丑亥酉，课名极阴。土死于卯，败于酉，酉六亥四，其人寿至四十六岁。初传贵人，当享父福。中传临官加丑，亦乘父禄。末传及于本身，便尔败坏矣。中传亥水，末传酉金，当因酒色而败，果验。　　


戊戌日第四局　干上寅
</div>
    <div class="pagination">
<a href="六壬直指御定_page36.html">上一页</a><span>...</span><a href="六壬直指御定_page32.html">32</a><a href="六壬直指御定_page33.html">33</a><a href="六壬直指御定_page34.html">34</a><a href="六壬直指御定_page35.html">35</a><a href="六壬直指御定_page36.html">36</a><span class="current-page">37</span><a href="六壬直指御定_page38.html">38</a><a href="六壬直指御定_page39.html">39</a><a href="六壬直指御定_page40.html">40</a><a href="六壬直指御定_page41.html">41</a><a href="六壬直指御定_page42.html">42</a><span>...</span><a href="六壬直指御定_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
