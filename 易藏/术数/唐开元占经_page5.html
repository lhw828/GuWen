<!DOCTYPE html>
<html>
<head>
    <meta charset="UTF-8">
    <title>唐开元占经 - 第 5 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 5 页/共 76 页</h1>
    <div class="content">　　地自出泉
　　地镜曰地无故自成泉天下乱兵起大水　易候曰天不下雨而地自出泉其国大水乱从中生　地镜曰涌泉忽出臣为祸害或以疾不过三年国忧有丧　家中庭忽出泉者当富
　　地自长
　　地镜曰地忽自长在道中天下不通地长邑下其治毁地长市中国有利地长社稷王者増土地长洲屿上亦増土地无故自长如丘陇室屋其上或生草木皆失地亡民春长者吉昌卒长有生树天王安有死树国王亡地夏长年中熟秋长杀生易地冬长国不安地上卒息者大人将起
　　地自营宫　地生杂物　地生卵
　　地镜曰大泽中地无故自营宫女患位卑者暴贵地镜曰地无故生杂物天下乱兵起大水
　　易传曰地自生卵将军且疾
　　地生石
　　京房易传曰地自生石军可久居　地镜曰石生平野庶人逆谋兴兵臣反不出三月齐兵起
　　地生谷
　　京房易传曰地自出五谷将军得大道生黄色将军得土地





　　唐开元占经卷四
　　钦定四库全书
　　唐开元占经卷五
　　唐　瞿昙悉达　撰
　　日占一
　　日名体
　　张揖广雅曰朱明曜灵东君日也兵法曰姓张名长生字子房一名子明字长史能者知便不畏白刃　皇甫谧年厯曰日以昼明名曰曜灵　春秋元命苞曰日之为言实也节也含一开度立节使物咸别故谓之日言阳布散合如一故其立字四合共一者为日望之度尺以千里立【实者周圆缺合一言其身者】　春秋元命包曰天尊精为日阳以一起日以发纪尊故满满故施施故仁仁故明明故精精故外光故火日外景阳精外吐　春秋元命苞曰元开阳为天积精为日散而分布为大辰天一阳成于三故日中有三足乌　淮南天文问诘曰积阳之热气生火火气之精者为日日者阳之主也故阳燧见日则然而为火又曰日者天之使也　河图曰在天为日月在地为水火　杨泉物理论曰日者天阳之精也夏则阳盛故昼长夜短冬则隂盛故夜长昼短春秋则隂阳均故昼夜等　张衡灵宪曰日者阳精之宗积而成鸟象乌有三趾阳之类其数竒也日譬犹火也月譬犹水也火则外光水则含景故宣明于昼纳明于夜如有瑕必露其匿人君者仰则焉　石氏曰日光旁照十万二千里经三十二万四千里同一百万二千里晖经千里【周髀曰经一千二百五十里】周三千里【徐整长厯曰日经千里周三千里周三千里与石氏同也】张衡灵宪曰日月其当天七百三十分之一【徐整长厯曰日】
　　【下于天七千里】
　　日行度
　　雄方言曰日晕为躔歴行也【躔践也】　春秋元命包曰日行一度以立序行三百六十五度四分度之一　春秋元命包曰日月左行周天二千三万里　河图曰天元十一月甲子夜半朔日月俱起牵牛初度推厯考宿正月在营室二月在奎三月在胃四月在毕五月在东井六月在栁七月在翌八月在角九月在房十月在尾十一月在斗十二月在牵牛　河图曰日月五星同道过牵牛女虚危室璧奎娄胃昴皆行其南之九尺毕北七尺觜参北一丈三尺贯东井出鬼南六尺出栁北六尺出七星张北一丈三尺出翌轸北一丈三尺贯角亢出氐南一尺出房左右股间出心北二尺出尾北九尺出箕北一尺贯南斗复至牛此日月五星行常道也洛书曰日月五星行歴左角内行左亢外四尺行歴
　　左氐外行房两股间行心内六尺行尾内十八尺行箕内十二尺行斗柄中一尺行牛中行女外四尺行虚外六尺行危外十三尺行室外十六尺行璧外十三尺行奎外十三尺行娄外九尺行胃外十尺行井中行鬼外十四尺行栁内九尺行觜内八尺行参内十八尺行七星内十五尺行张内十八尺翌内十六尺行轸内十六尺在上者为北此日月五星之正道也　易坤灵图曰王者至徳之萌则日月若连珠璧【郑曰至徳之萌谓将兴之时连璧谓无朔朢之异也】　尚书考灵曜曰天地开辟曜满舒元厯纪名月首甲子冬至日月五纬俱起牵牛初日月若悬璧五星若连珠　淮南天文问诘曰太隂元始建于甲寅【大元初有日月五星之时也】日月俱入营室五度【日月如连璧五星如贯珠皆右行】天一以始建七十六嵗日月复以正月入营室五度无余分【余分少余也】名曰一纪天一凡二十纪千五百二十嵗大终日月星辰复始甲寅之元日月行危一度而嵗有竒四分度之一【危北方宿也】故四嵗而积千四百六十一日而复合故舍八十嵗而复故曰子午夘酉为二绳丑寅辰巳未申戌亥为四钩东北为报徳之维西南为倍阳之维东南为常羊之维西北为之维日冬至则井北中绳隂气极阳气萌故曰冬至为徳日夏至则斗南中绳阳气极隂气萌故曰夏至为刑隂气极则北至北极下至黄泉故不可以凿地穿井万物闭藏蛰虫首穴故曰徳在室阳气极则南至南极上至朱天故不可以夷邱上屋万物蕃息五谷兆长故曰徳在野【夷平也】　汉书天文志曰凡君行急则日行疾君行缓则日行迟日行不可指而知也故以二至二分之星为候日东行星西转冬至昏奎八度中夏至氐十三度中春分栁一度中秋分牵牛三度七分中此其正行七日行疾则星西转疾事势然也故过中则疾君行急之感也不及中则迟君行缓之象也至月行则以晦朔决之日冬则南夏则北冬至于牵牛夏至于东井日之所行为中道月五星皆随之礼纬曰天子服中礼从容中则日月五星不敢纵横京房别对灾异日行房乗三道太平上道升平中道
　　霸世行下道云
　　日晷影
　　许慎説文曰晷日景也　刘煕释名曰晷规也如规画也　周礼地官司徒曰以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所防也隂阳之所和也【按土圭者非削土为其圭象训为度也置圭度景谓之土圭日南则景短多暑者谓夏至日躔南方井宿也日北则景长多寒谓冬至日躔北方斗宿也日东则景夕多风者谓秋分日躔东方角宿也故秋分祭月也日西则景朝多隂者谓春分日躔西方娄宿也故春分祭朝日也古来天图春秋二分并交娄角也谅知夕者秋分之异名朝者春分之别号景长称南至景短称北至今日南则景短日北则景长者先论日躔宿也后论日躔景也】　周髀曰周髀长八尺其勾之损益一寸千里张衡灵宪曰悬天之晷薄地之仪皆移千里差一寸郑司农曰土圭之长尺有五寸以夏至日立八尺表
　　其景适与圭等谓之地中今颍川阳城地为然【按晋太康地记曰河南阳城县是谓土中夏至景尺有五寸所以为候也南越志曰南景在日之南五月立表望之日在表北景在表南交州日景较北三寸林邑九寸一分也】　郑曰凡日景于地千里而差一寸景尺有五寸者南戴日下万五千里也　洪范五行传曰日月之行则有冬有夏而为寒暑若南失节晷过而长则为寒退而晷短则为燠人君急则晷进疾而寒舒则晷退迟而燠故曰急恒燠若一曰晷长为潦晷短为旱奢者为扶扶者邪臣进正臣踈君子不足奸人有余　汉书天文志曰冬至日南极晷长南不极则温为害夏至日北极晷短北不极则寒为害故书曰日月之行则有冬有夏也故治变于下日月运于上矣易纬曰日冬至人主不出宫室寝兵听乐日击黄钟
　　之磬公卿大夫列奏音侍则隂阳之晷如度故夏至之礼如冬至之礼　又曰冬至之日树八尺之表日中视晷晷如度者则其嵗美人民和顺晷不如度者则其嵗恶人民多伪言政令为之不平晷进则水晷退则旱进一尺二寸则月蚀退则日蚀月食则正王臣之行日蚀则正人主之道　又曰冬至晷长一丈三尺【按周髀曰长三尺五寸刘向曰长一丈一尺四寸何承天长一丈三尺祖暅铜表长一丈三尺今厯景长一丈二尺七寸五分】当至不至则旱多温病未当至而至则多病暴逆心痛应至夏至　易纬曰小寒晷长一丈二尺四分【按周髀长一丈二尺五寸小分五何承天长一丈二尺四寸八分祖暅长一丈二尺四寸三分今厯景长一丈二尺二寸八分】当至不至先小旱后大水丈夫多病喉痹未当至而至多病身热来年麻不熟　易纬曰大寒晷长一丈一尺八分【按周髀长一丈一尺五寸一分小分四何承天长一丈一尺三寸四分祖暅长一丈一尺二寸今厯景长一丈一尺一寸五分】当至不至则先大旱后大水麦不成病厥未当至而至多病上气肿　易纬曰立春晷长一丈一寸二分【按周髀长一丈五寸二分小分三何承天长九尺九寸一分祖暅长九尺八寸今厯景长九尺六寸二分】当至不至兵起麦不成病疟疾未当至而至多病熛疾　易纬曰雨水【是今厯启蛰也】晷长九尺一寸六分【按周髀长九尺五寸三分小分二何承天长八尺二寸八分祖暅长八尺一寸七分今厯景长八尺七寸】　当至不至旱麦不熟多病心痛未当至而至多病薨　易纬曰惊蛰【是今厯雨水也】晷长八尺二寸【按周髀长八尺五寸四分小分一何承天长六尺七寸二分祖暅长六尺六寸二分今厯景长六尺五寸四分】当至不至则雾稚禾不穂老人多病疾疟未当至而至多病痈疽胫肿　易纬曰春分晷长七尺二寸四分【按周髀长七尺五寸五分刘向长七尺二寸六分何承天长五尺三寸九分祖暅长五尺三寸七分今厯景长五尺三寸三分】当至不至先旱后水嵗恶禾不熟多病痹未当至而至多病疚身痒　易纬曰清明晷长六尺二寸八分【按周髀长六尺五寸五分小分五何承天长四尺二寸五分祖暅长四尺二寸五分今厯景长四尺三寸四分】当至不至菽豆不熟多病疾疟振寒未当至而至多病暴死　易纬曰谷雨晷长五尺三寸二分【按周髀长五尺五寸六分小分四何承天长三尺三寸五分祖暅长三尺二寸六分今厯景长三尺三寸】当至不至水物杂揉羊不蕃多病疾疟振寒霍乱未当至而至老人多病瘟气肿　易纬曰立夏晷长四尺三寸六分【按周髀长四尺五寸七分小分四何承天长二尺五寸祖暅长二尺五寸三分今厯景长二尺四寸九分】当至不至旱五谷伤牛畜病未当至而至多病头痛肿嗌喉痹　易纬曰小满晷长三尺四寸【按周髀长三尺三寸八分小分二何承天长一尺九寸七分祖暅长一尺九寸九分今厯景长一尺九寸八分】当至不至多凶言有大丧先水后早多病筋急痹痛未当至而至多病熛气嗌肿　易纬曰芒种晷长二尺四寸四分【按周髀长二尺五寸九分小分一何承天长一尺六寸九分祖暅长一尺六寸九分今厯景长一尺六寸四分】当至不至多凶主国有枉令未当至而至多病厥头病　易纬曰夏至晷长一尺四寸八分【按周髀长一尺六寸刘向长一尺五寸八分何承天长一尺五寸祖暅长一尺五寸今厯景长一尺四寸九分】当至不至国有大殃旱隂阳并伤草木夏落有大寒未当至而至多病肩肿　易纬曰小暑晷长二尺四寸【按周髀长二尺五寸九分小分一何承天长一尺六寸九分祖暅长一尺六寸九分今厯景长一尺六寸四分】当至不至先小水后旱有兵多病泄注腹病未当至而至多病膨　易纬曰大暑晷长三尺四寸【按周髀长三尺五寸八分小分一何承天长一尺九寸七分祖暅长一尺九寸七分今厯景长一尺九寸七分】当至不至外兵来年饥多病筋痹胸痛未当至而至多病胫痛恶气易纬曰立秋晷长四尺三寸六分【按周髀长四尺五寸七分三何承天】
　　【长二尺五寸祖暅长二尺五寸五分今厯长二尺四寸九分】当至不至暴风为灾来年岁不稔未当至而至多病疾疟上气咽肿　易纬曰处暑晷长五尺三寸二分【按周髀长三尺五寸六分小分四何承天长三尺二寸五分祖暅长三尺二寸六分今厯景长三尺三寸】当至不至国多淫合兵起麦不熟未当至而至病胀身热不汗　易纬曰白露晷长六尺二寸八分【按周髀长六尺五寸五分小分五何承天长四尺二寸五分祖暅长四尺二寸五分今厯景长四尺】当至不至多病疽疸泄未当至而至多病水腹闭疝瘦　易纬曰秋分晷长七尺二寸四分【按周髀长七尺五寸五分刘向长七尺二寸六分何承天长五尺三寸九分祖暅长五尺三寸七分今厯景长五尺三寸三分】当至不至草木复荣多病温悲心痛未当至而至多病胸脇腹痛　易纬曰寒露晷长八尺二寸【按周髀长八尺五寸四分小分一何承天长六尺七寸二分祖暅长六尺六寸七分今厯景长六尺五寸四分】当至不至来年谷不成畜鸟兽被殃多病疝腰痛不当至而至多病热中　易纬曰霜降晷长九尺一寸六分【案周髀长九尺五寸二分小分二何承天长八尺三寸八分祖暅长八尺一寸七分今厯景长八尺七寸】当至不至百物大耗来年多大风人病腰痛未当至而至多病胸脇肢防　易纬曰立冬晷长一丈一寸二分【按周髀长一丈五寸二分小分二何承天长九尺九寸一分祖暅长九尺八寸今厯景长九尺六寸三分】当至不至地气不藏立夏寒早旱晚水万物不成未当至而至多病臂掌痛　易纬曰小雪晷长一丈一尺八分【按周髀长一丈一尺五寸一分小分四何承天长一丈一尺三寸四分祖暅长一丈一尺三寸今厯景长一丈一尺一寸四分】当至不至来年黍麦不熟多肘腋病未当至而至亦为肘腋痛易纬曰大雪晷长一丈二尺四分【按周髀一丈一尺五寸小分五何承】
　　【天长一丈二尺四寸八分祖暅长一丈二尺四寸三分今厯景长一丈二尺二寸八分】当至不至温气泄夏蝗生大水多病少气五疽小肿未当至而至多病癠疽应在芒种
　　日光明
　　刘向洪范传曰日者昭明之大表光景之大纪羣阳之精众贵之象也故曰其气布徳而主在地日徳者生之类也故日出而天下光明日入而天下防晦
　　日变色
　　礼斗威仪曰日青中黄外是为一不可【日者黄中为主应行君仁黄中而青外君礼黄中而赤外君义黄中而黒外君智五色积聚明照四方矣今反青中而黄外是位次倒置黄为外夺故为一不可矣】赤君喜怒无常轻杀不辜无罪不事天地忽于鬼神天则雨土常热日蚀无光地动雷下降【赤者火火死为土礼失其政天雨土也南方者火故常热也南方为离离为日故日蚀无光火灭灰为土故地动雷者土气所为故雷下降也下者雷电折击下杀人民也】其时不救兵从外来为害戮而不葬日赤中黄外是为二不可白君乱无威臣独逆理而不能诛【白者变为白白系西方之色也万物衰老之处也故为君徳衰乱乱臣专其威无礼君衰乱于政事不能诛也】贤者不得为辅朝中因女而进者众嶐山数崩时大旱河海不流虎狼害人其民好赇吏并为奸兵数十起千里之内其时不救及其年中亡当诛臣逆理进者以禁絶灾害因女进者时日以救则灾及其年日白中黄外是为三不可也黒贱人为君妇人轻贤佞谄候间得亲将小臣所私及危其身【色变为黑者闇故贱人为君黒隂色故妇人持政轻诛贤黑者水流行无所不及随器方员以喻佞人随君方圆故候间得亲私者窃也小人将盗窃其位及其身】时则常雨不休水则海溃河溢民多溺水死乗舟者多蛇入都邑鸡雉同宿【好妇人者必用其言欲废嫡立庶故蛇入都邑雉从鸡宿蛇雉有文章在野喻同政贤从欲代其位故易萌气枢曰继体不改号令不行羣下争利君弱臣强选举失暴风发屋折木为咎则有蛇入都邑雉从鸡宿也】妇人多重死胎子不就【用妇人言欲专其政转相嫉害也】其时不救患在门内【当逺妇人复进贤也】其日黒中黄外是为四不可也　春秋潜潭巴曰箕主正月日色如青赤者昧暝黄亭亭夺光旬望以上七月朔日日蚀近侯辅臣反其正月地动摇官兵大扰　春秋潜潭巴曰房主二月日色如正月旬朢以上八月二日日蚀南夷北狄侵中国流星数出天下旱三年兵来二月天雨血后九十日名水决天下多譌臣朝廷女党悖天子备玩好之喜且以此逢害　春秋潜潭巴曰角主三月日色如正月望旬以上五月大雾九月朔日日蚀十月有兵仓皇其来三月彗星如房后百二十日名山崩荧惑守心其效也故日者天子之象君父夫兄之类中国之应也夫明主之践位羣贤履职天下和平黎民康宁则日丽其精明其光耀　黄帝占曰有道之国日月过之即明人君吉昌人民安宁　尚书考灵曜曰五政不失日月光明五政谓四时及季夏之政也　尚书考灵曜曰日照四极九光东日日中南日日永西日宵中北日日短光照四十四万六千里　礼斗威仪曰君乘土而王其日太平则日五色无主【宋均曰包五行之色不主于一也】　礼纬含文嘉曰君政尊而制命日月贞明　春秋感精符曰王者之明以日为契日明则道正暗昧不明则道乱各以其类占天子常戒以自励　孝经古秘曰日光明海内乐无怨心隂阳调年命长民人以康　孝经内记曰日和五色君有徳　京房易传曰日者众阳之精内明黄五色无主以象人君光照无主不可以色名也　京房易传曰圣主在上则日五色备　京氏曰日大光天下和平上下俱昌延年益寿世无极　孙氏应瑞图曰人君不假臣下以柄权则日月光　又曰王者动不失时日光　王充论衡曰王者道至于天则日大光　韩杨曰日则帝兴亡微【阙】　太子崩海内失命哭声吟吟天下定异推在名公萌之出天子格自正孝度天心思消之天子吉　春秋潜潭巴曰轸主四月日色白丹如黄丹青比梅叶芄兰无色旬朔以上十一月朔日日蚀天子诛于强臣百二十日五山亡一曰君死不葬呉楚以东十国称王天子继絶诸侯多亡豪杰纵横春秋潜潭巴曰张主五月日色如正月旬朢以上十
　　一月朔晦日日蚀南夷为乱后九十日地呕血兵祸并起逆为天上百二十日五星从荧惑聚中国四夷争起妻妾哭于宫天子灭于国其五月彗星五芒出于斗极九虹见交与日并立天子亡诸侯自君上灭庶雄制命兵雷令　春秋潜潭巴曰东井主六月日色赤如赪旬望以上十月朔日日蚀四方射主武将威兵后九十日国大乱其六月天鸣地坼三公九卿皆反各自立为君胜者称王非天命也　春秋潜潭巴曰氐主七月日色青赤若昧暝亭亭夺光旬朢以上正月朔日日蚀后七十日山冡絶崩百川沸腾大臣皆用禄在名公百二十日高峯为谷深谷为陵天下昏乱羣小执纲以方为圆以欺为忠帝人失势俛从风靡天子大弱可防而消春秋潜潭巴曰主八月日色如正月旬朢以上三月朔日日蚀妻后杀主后百二十日地必大动天下起兵害诛王其来八月殒石五六月天下谋杀其王易于卿大雨壤波流翔主失伍姓不亡期百二十日斗星消易姓起至期而无征天子缮三王之政五帝之功以立中兴　春秋潜潭巴曰奎主九月日色如正月青黒不明旬朢以上来嵗天雨蝗五月殒霜京师中三月晦日日蚀天子以色后妃党横其来九月虎入邦雉羣翔巢国中天子好野游主人去外人昌呉楚以南灭兵乱以兴春秋潜潭巴曰东璧主十月日色如黒文然四
　　月朔日日蚀后七十日蛇羣入市雉死庙堂之中主失国野鸟跦跦或致鸜鹆君王危天下惊隣国入主出臣下逐上其类令天子偹司祸为福　春秋潜潭巴曰虚主十一月日色如绿绨旬朢以上十日天雨堵【宋均曰堵当作赭赤色土也】五月朔日日蚀大臣杀主七十日大霜天下无所措不出民或藏匿走入宫主惊去国天下瓦解礼义消烁中国夷狄其来七月出兵大合屠君诛父无服之属九族之亲君臣易位　春秋潜潭巴曰斗主十二月日色如灰如涂如虹如合旬朢以上六月朔晦二日日蚀九十日日魄大臣专国代其君为王天子废斥强侯执命夷狄内侵中国百年上无天子下无方伯众狼为政后二百二十日虎哭地陷天雨沙山跃石其来六月天子弱大臣为主　春秋感精符曰君营于邪辅宰不纳奢大纵盗快意所欲民不聊生则游气蔽日日青黄白黒　春秋感精符曰主弱则日色赤如灰王沦泞则日流血　又曰大臣擅命妻专盗成党女妃虚赋敛残贼则日为青黄　又曰君不听明无知徳为臣下所侵则日光青赤后大旱地动摇　又曰日青赤黄白黒乍连于气茫茫不可以类推象度三十日以往蚀无期此至乱故比年日蚀　又曰夷狄并侵兵将用则日紫又曰日色赤如灰主以急见伐　春秋纬曰日黄浊
　　布散必有后党嬖　孝经契曰日和五色明照四方黄白失信赤青夺明黒多暴害乖离失信则慢　孝经左契曰日变有五色苍色见于百姓也　京氏曰察天不顺厥异日赤其中有黒　京氏曰日变色青为饥与忧赤为争与兵黄为徳与善白为旱与丧黒为水民半死又曰日赤如赭布如灰不出其嵗有大将死于野
　　又曰日有黒光不出六十日有大水伤五糓空屋所见之国籴贵十倍二旬乃止　京氏曰救黄经云贤者之言行之而蔽其人有以其美自厥异日色黄黄者中和色喻美行也人君内有贤臣卒得其位保其社稷人君自知非其徳行所能设称其人则复矣　赦赤经云人君不学道无以教下发号令动害百姓日应之而赤人君听用仁贤尊之如宾客避寝思道则复矣救黒经云臣不能进諌其君怨下见百姓故日黒人主当忧劳求贤罢左右强臣则黒除矣　救白经云人君软弱海内咸贫日白六旬不可复变未满六旬求任贤臣抗武威诛罚为非则复矣　夏氏图曰日晕黄浊黒动摇为风雨其不动摇忧病暴怨　荆州占曰日始出一竿赤如血有死王以宿占国　又曰日赤如血其国君死赤始末赭将军战死于野【按王隠晋书曰东海王越自阳成帅甲士四万京邑多徙次许昌以鸣崇为兵司马越领豫州牧三月四日日有赤散流其光若血下流其光之所照皆赤日中有若飞鹢者七八十九日越薨于项也】　孝经内记曰主不敬天地犯名山大川则日色青白黄黒　甘氏曰日或黒青黄师破丧侯王　京氏曰日者太阳之精萌于东盛于南其色赤今乃青青东方少阳色也谓人君微弱国无贤辅则致此灾不救日蚀为灾其救也率股肱正台辅任忠直报功能立将军修城郭　京房易传曰人君不闻道徳其乱国背上则日赤【按洪范曰汉成帝河平元年正月壬寅朔日月俱在营室日赤二月十二日癸未日朔日又赤其夜月赤十三日甲申日出赤如血无光漏上四刻半乃颇有光照地赤黄食时后乃复是时帝无道徳后宫赵氏乱内外宗王氏擅朝逐主亡国之应】　京房易传曰上微弱无法制则日白六十日万物无霜而死　又曰臣下无智勇天下自征伐则日白体动而寒　又曰人君弱而能任其事谓不亡则日白　又曰人君公行愆过不自改则日黒大风起【天无云而日光掩也】　京房曰日有青光不出二旬大风籴贵斗米二千一嵗五见籴倍十见以上民多疾疫不出一年　京氏曰日青君弱亡君无知也黄间若不与也黒慈【阙】甘氏曰臣逆君法日赤如火其国必乱　荆州占曰日色赤而三日不复则雾而昏昼昏此人君无徳故也　又曰日色赤黄其月旱　又曰有黄光照下国有土水若流血名王死之有白光破国主忧丧有青色国实仓有赤光流血滂滂有黒光多死兵【以上日色之变】　乍赤乍白各十日臣有伏兵欲谋君又曰日色如紫名为日死王者恶之
　　日戴光
　　太公兵法曰日戴天下大凶期不出三年
　　日无光
　　太公隂秘曰君不明臣不忠故日无光月不明见变不救殃祸生臣欲反主失名安百姓用贤人弱者扶则无害　又曰凡四时受王之日日月当清明五星顺度润泽有光凡此君臣和同或昼不见日夜不见月五星失度隂蔽日光乱风连日此国君迷荒不顺时令疾病虫霜忠臣受诛谗言者昌兵火欲起民人惶惶盗贼满道死者不葬　黄帝用兵要法曰沈隂日月俱无光昼不见日夜不见月星皆有云障之而不雨此为君臣俱有隂谋两敌相图谋也若昼隂夜月出君谋臣夜隂昼日出臣谋君下逆上　又曰日蒙蒙无光士卒内乱　河图帝览嬉曰日月不光有亡国死王期不出五年　春秋感精符曰三失阳事则日无光　春秋感精符曰君行内虚外有肃敬布政修度之名茍无至诚为下犯冒晚晚不惊则日光防防郁怏不清其后水数淫雨雾霜屡臻　春秋感精符曰日无光主主势夺羣臣盗谗蔽行【按洪范日月曰汉元帝永光元年四月日色青白无影日中时影无光是夏寒至九月乃有光是时宦者恭石显等倚势谗贼忠良上弱不明不义不达之应也】　春秋感精符曰妻党翔羣臣恣横则日黄无光【翔横言从盗也黄地色妻象也恣奸谋故先见于天使日黄至于无光泽也】偏任权柄大臣擅法则日青黒【日为君月为臣月生于水水色青母子助故二气并见】子党犯命权威宫国则游气蔽日日赤郁怏无色【日色赤子生于父父子同气今赤气蔽日子奸父之象也】九十日日黄则日中无影其时叛作璚珥数出黄云入国妻党翔应青则寒霜虐雹偏任气应赤则日鬬湛隂雾集【雾集犹雾防也子犯命应】春秋感精符曰日久不明天子蔽塞各以其类自勅
　　以消之　春秋孔演图曰骐驎鬬兮日无光　春秋纬曰日光亡诸侯叛三十日不光羣祸起　孝经内记图曰日无故过中时无光人君不明天下有雨主兵　甘氏曰日出一年而无光耀其月有王死一曰王有忧孝经内记图曰王骄慢日月失明　孝经内记图曰日出东方二竿亭亭无光为日病未入二竿亭亭无光为日死日死君死日病君病　甘氏曰见一日为十日见二日为一月见一月为一嵗不出其年兵起【按韦昭曰日下无光谓唯质见耳】　荆州占曰日始出二竿未入二竿其色赤而无光其分主凶必有兵丧春则为旱灾在六月　太公兵法曰日未入两竿而无光曜其月必主死一曰主忧京氏曰日未入二竿亭亭无光所舍国君死日出三
　　日无光国乃不昌　甘氏曰日出旦无光阳见徳也日旦而无明入而无光此谓阳见刑也　甘氏曰人君宰相不从四时行令刑罚不明大臣奸谋离贤蔽能则日月无光见瑕适不改其行其国五谷不成六畜不生人民上下纵横贼盗并起　甘氏曰日出无光曜者主病一曰主有负于臣百姓有寃心　甘氏曰日失色所临之国不昌　京房易妖占曰君不明日不光　京氏曰天下云尽赤日不光三十日者有大兵王者亡五十日者兵且作大饥民亡七十日者有大殃亡主兵作大饥九十日者社稷亡百二十日者邑墟亡　京氏曰日月大无光国无王民不安天下有兵　京氏曰日失光明主令不行民饥流亡　京氏曰日无故久无光天下不彰社稷隳亡　京氏曰日月皆无光则渊涸山崩王者恶之　董仲舒灾异占曰日无故白无光其主不死国乃不昌青无光天下人民相食主去日赤无光天下兵起大旱日黄无光天下主失徳名山崩地动日黒无光臣下为政　气经曰日光赤气见为贼者皆君左右大臣也　京房易妖占曰日赤无光君凶也





　　唐开元占经卷五
<子部,术数类,占候之属,唐开元占经>
　　钦定四库全书
　　唐开元占经卷六
　　唐　瞿昙悉达　撰
　　日占二
　　日昼昏
　　春秋感精符曰日者阳之精曜魄光明所以察下夫以照灭昼晦甚所惧也　春秋纬曰后族专权谋为国害则日昼昏　京氏曰奸臣盛日昼昏　春秋运斗枢曰日昼昏之异臣为政莫制持专权跋扈隂骗舒雒罪级曰日昼昏不言擅畔　石氏曰日昼昏行人无影到暮不止刑急民无聊生不出二年大水下田不收　甘氏曰日昼昏鸟羣鸣天下国家分析臣持政期不出五年中　甘氏曰日无故昼昏到暮不出一年大水　京房别对灾异曰国有谗佞朝有残臣则日无光暗防不明易曰日中见斗日中星见明其防也故贬之为暮也
　　其救也逺佞谄近忠直修经典闭私道则日光明　洪范传曰日正昼而防晦者隂反为阳臣反制君也　孝经雌雄图曰子日昼防者水溢山崩水灌凉州凶在武都酒泉　丑日昼防者鬼山崩水出灌兖州凶在济隂任城　寅日昼防者虎山崩水灌徐州凶在下邳琅琊夘日昼防者水山崩一日风山水灌青州凶在平原
　　齐国　辰日昼防者风山崩水出灌州凶在豫章庐江　巳日昼防者龙山崩一曰水山崩水灌豫州凶在淮扬汝南防国一曰凶在淮南昌　午日昼防者水山崩一曰上山水灌幽州凶在日南苍梧一曰水灌青州凶在平原齐国　未日昼者土山崩一曰水山水出灌荆州凶在南阳　申日昼防者石山崩水灌益州凶在蜀郡广汉　酉日昼防者鉄山崩水灌并州凶在河内五原　戌日昼防者气山崩水灌雍州凶在河内太原一曰凶在河内京兆　亥日昼防者岑山崩水灌冀州凶在赵国清河一曰水灌兖州人民也
　　日无云而不见
　　河图曰天无云日不见三日为大丧必有灭国　甘氏曰八月朔日日不见正月酉日日不见主死　春秋汉含孳曰日不出懦下【不出谓日当出不出君懦畏羣下也】则就隂位【燕自阙】春秋纬曰沈日不出则为天下防防俱溺絶
　　日中乌见
　　洛书曰日中有乌见名曰隂徳不出六十日兵出从其所向伐之胜若有国主死【按抱朴子曰呉赤乌十三年日中乌见三足然魏蜀不见孙权死】　京氏曰日中有乌见主失明为政者乱　黄帝曰日中三足乌见者其所居分野有白衣防大旱赤地三足乌出住日外者天下大国受其灾戴麻森森哭声吟吟　太公隂秘曰日中乌见者君咎双乌见者将相逆入鬭者主出走乌动者大饥水旱不时人民流在他乡救之法实仓库举贤士逺佞邪察后宫任有道赦不从则灾消矣　孝经内记图曰日无晕而乌见所宿之国亡絶【王隠晋书惠纪曰元康六年六月日中若飞燕者积数日后有愍懐太子事】　日傍气图曰日中乌见其国君死期三年　荆州占曰常以月十四日候日中有气如飞鸟其地无居者　京房灾异曰日月薄赤见日中乌将军出旌举此不祥必亡
　　日中有杂云气
　　黄帝占曰日中有火光气见者其国左右大臣欲反春秋潜潭巴曰君徳鹰君臣和徳道庆则日含王字【日中有王字者君徳象日光所照无不及也】　石氏曰日中有立人之象君慎左右急　荆州占曰日中有人行者臣害主而主争客胜有三人天絶主人必更　杂云气占曰青气入白如老人黒帽黒衣杖刀立日中从日出至食时不罢君失位　又曰青气入日状如两乌重立日中从日出至食时不罢日无精光夷人为主正治失位河水逆流京房曰祭天不顺兹谓逆日中有黒子　又曰臣不掩君恶令下见于百姓百姓恶君则日变【中有黒者隂也皆日出入时也】文命钩曰偏任权柄大臣擅法则有青黒子　甘氏占曰日青赤掩月不有战必有亡国　京房占曰日中有黒云若赤若青若黄乍五乍十乍三十天子崩【按晋中兴书曰升平三年十月丙午日中有黒子如卵少时而孝宗崩太和四年十月乙未日中有黒子明年海西公废】太公隂秘曰日中有黒气若一若二至四五者此阳中伏隂君害臣上出者臣谋君旁出者君谋臣不出者宫女有忧昏见在臣晨见在君救之法轻刑罚赦无罪节威权安百姓贷不足则灾消矣　又曰日中有黒气者一若二至四五者教令不行三公为乱爵赏不平不救者臣诛君子谋父救之法任贤直信道徳退贪邪轻刑罚察奏纠思刑戮则无害　又曰日中有黑气见君有过而臣不掩故日不明见变不救者主有忧救之法承顺天地申用明堂则无害矣　洪范五行传曰人君有过故不循天治则日黒居侧大如弹丸　荆州占曰日中有黒气大如桃李者臣蔽主明【按何法盛曰太兴四年三月癸未日中有黒子永昌元年十月辛夘日中有黑子是时中宗宠幸刘隗擅作威福殊伤君道王敦因之托晋阳之举兵逼都辇祸及忠贤故日有瑕也宁康元年十月己酉日中有黒子如李二年三月庚寅日又有黒子如鸡卵二枚十一月己巳日又有黒子大如鸡子是时帝已长而康献皇后以从嫂临朝实伤君道故日有瑕太元十三年二月庚子日有黒子大如李十四年二月辛夘日中又有黒子二十年十一月辛夘日中又有黒子是时防稽王以母弟専政故日有瑕】　京氏曰日有白云贯天下有白徒之众三年至其黒云天下有谋不成　京氏曰候日无色其中有赤气大如踊跃为人君絶命　京房妖占曰赤云贯日者状如建鼔此谓守威有扈下此云启之所攻也　荆州占曰赤云贯日如建鼓三年不雨
　　日生牙齿足
　　春秋感精符曰夷狄并侵战兵将用则日垂牙举足其发必子辅政擅威福　郗萌曰日有齿足则其国谋反甘氏曰日足白有破诸侯王　石氏曰日有白足有
　　战者破罢败将军死　洛书曰日始见赤足主坐急见伐名臣反辅相夺　春秋感精符曰日赤足主颠蹷破杀王使并相伐　春秋纬汉含孳曰日赤足君赤走足为火　又曰有赤足数十下江下地则君必出走　春秋考异邮曰日赤足有兴兵者日白足杀诸王侯【按宋均注曰足动也喻臣也日色赤而为足是臣下夺主势而兴兵也白金气故杀大臣也】河图曰日两足庶雄起
　　日有彗芒
　　孝经雌雄图曰日彗者君有火徳天下大丰　高宗曰日上芒如烽火国主失土　春秋纬汉含孳曰日垂芒战争【谓芒角则战也】　洛书曰日有气而芒色黄白润泽是为隂光天子有喜小有徳令赦　夏氏曰上黄白芒君福昌不得正色王有忧
　　日刺
　　孝经雌雄图曰日刺者为有气刺日中也谓下贱度上心知其是非如豫行之也一年有殃臣之犯上也日大色黄最所极甚则众隂恶气近傍则贱度上心为刺在左为欲谏恶在右为欲立王在上为欲抚主在下为欲易君若此之变君急责躬自悔考过执事慎其是非以洽王治也　又曰日刺甲乙父子求恶也日刺丙丁君臣相疑改政教也日刺戊巳后妃有意害君左右日刺庚辛将欲【阙】　　　日刺壬癸宦者有伤
　　日大小
　　春秋汉含孳曰日大则【阙】　处【阙】消日小则夺大日大于常则无光君无羽翼也日小于常则夺威势也　春
　　秋纬曰日大则【阙】　　　　　独立势不出日小则以
　　渐侵【阙】　　　　　　石氏曰日消小者所当国【阙】
　　京氏曰日小主【阙】　赏赐不当
　　春秋纬曰赤帝之灭日消小
　　日分毁
　　孝经内记图曰日分割君失亡　春秋合诚图曰君蔽臣专则日出乃毁　春秋汉含孳曰日毁则国毁【谓日分四五分则国分也】　京氏曰日中分不出五年国亡　孝经雌雄图曰日中分天下分为二　京氏曰露夺日光日中破军灭国一曰隂胜阳臣胜君两敌相当　洛书曰贤人失位谗进忠退政烦民扰则日分为两无救从王民叛荆氏气占曰日中分为两国主死分为两见有乌居其中争主死　荆州占曰日中分为两所舍国亡【按孝经内説图曰当纣之时六月壬子分为两日破为两已上者主尽】　荆州占曰日分为两以上有从王　春秋感精符曰羣臣争则日裂主偏任则日裂为五　春秋纬曰日毁为五帝将煞渐起偏任孝经内记曰日毁为五此谓帝失天下戮于中也　河图曰日割国分　春秋纬曰日裂主诛臣争　尚书中候曰夏桀无道杀闗龙逢灭皇图壊乱厯纲残贼天下贤人逃日伤　春秋纬曰日壊者【阙】
　　京氏曰日无半则国破亡两敌相当　荆州占
　　曰常以正月三日尽八日观日光无环者天下有兵丧春秋纬曰日之穿可贯杌【音脱】
　　日夜出
　　河图曰日夜出是谓隂明割剖国分【按墨子曰昔三苗大乱天命殛之日为夜出随巢子曰三苖大乱妖日宵出】　春秋感精符曰王【阙】　　　则日夜出　尚书金柜曰日夜出者纪纲灭大臣专政作威夺权无救大臣贼其主夺其邦其救也亲仁贤退骄佞填四时布恩惠赦天下则日夜出不为伤也　易纬曰日夜出隠谋合国雄逃亡从处易主　孝经内记图曰日夜出明臣贼其主夺其家一曰兵起天下饥再出三年君死国亡　京氏曰日夜出是谓隂反阳不出二年天下见大兵不出一年有大水在所见处之国天下不安　又曰日暮而出是谓隂重天下见兵　京氏曰日出于夕人君不祥社稷亡　郗萌曰日夜出是谓隂明有国者亡兵起天下饥以日命其国　郗萌曰日夜出照见角宿妾党纵横四夷侵犯十二诸侯攻伐败亡
　　【阙】　　　　　　　　　　　　荆州占曰日宵出是
　　谓明絶【阙】　　　　　　　内伐不昌不出三年有【阙】
　　荆州占曰日夜出北斗见
　　天下兵悉起　荆州占曰日夜出不出二年天下有兵水兵出在所见国【按韦昭洞记曰汉武三年四月有物如日夜出三年春河水溢于平原大饥人相食闽越围东瓯遣严助救之闽越走】
　　日当出不出当入不入
　　春秋纬汉含孳曰日当出不出懦下当入不入【阙】

　　日再出再中
　　石氏曰日再出为渗光其国君死有兵起　春秋汉含孳曰日复中支庶起　京氏曰日再中帝王穷【按帝王郊祭志文帝时新垣平上言曰日再中居顷之日却复中乃更以十七年为元年】
　　日出复入日入复出
　　京氏曰日出复入日入复出主降臣　又曰日出复下日入复高日入复见为还天下大乱期三年　荆州占曰日出又还不出三年天下大乱所谓反者君不秉其柄舍法度用私意不任官职而好自治则日反日还者为日出而复下下而复高无救当为大乱不轨皆叛不从其勅正心固一修古道守法正无忒业则日还不为伤也　春秋感精符曰主惊惧则日入复出　京氏曰日暮入复出天下亡　春秋汉含孳曰日曜则畏后文景移位支庶起跃谓日暮当下入入更跃此畏后权文景者日反也　春秋纬曰跃如则曲从天下骇扰无君桀　孝经曰日已入而光复照兵起
　　日坠日流
</div>
    <div class="pagination">
<a href="唐开元占经_page4.html">上一页</a><a href="唐开元占经.html">1</a><a href="唐开元占经_page2.html">2</a><a href="唐开元占经_page3.html">3</a><a href="唐开元占经_page4.html">4</a><span class="current-page">5</span><a href="唐开元占经_page6.html">6</a><a href="唐开元占经_page7.html">7</a><a href="唐开元占经_page8.html">8</a><a href="唐开元占经_page9.html">9</a><a href="唐开元占经_page10.html">10</a><span>...</span><a href="唐开元占经_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
