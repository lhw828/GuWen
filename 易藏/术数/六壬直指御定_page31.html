<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 31 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 31 页/共 65 页</h1>
    <div class="content">　　解曰：昼占白虎乘墓临身，不宜占病。酉为日禄，受午火之克。幸而夜虎陷空，不过虚惊而已。中传子水，盗泄金气。末传昼占，上乘元武，耗费不少矣。昼贵空亡，干谒岂有力哉。
　　断曰：支干相害，不利交关，发用空亡，虚多实少。夜占帘幕临支，试必高第，必须填实午火，方能得意。又为危中取财格，缘支神之卯木，本系日干之财神，孟取此财，乃惧支上之午火克制，未免惊危。幸作空亡，仍不足畏也。
　　天时：天罡指阴，毕宿发用，出旬始雨。家宅：支之阴阳尽空，有官禄之名而已。求财：财不出家。仕宦：贵人临宅，禄神发用，填实有望。婚姻：男实女空，占婚不吉。胎产：二阴包阳，妊乃成男，母空儿实，产必易速。疾病：墓虎克干，病势甚凶，良医可救。出行：陆路不佳，水路不吉。行人：天罡加季，行者已归。兵战：合而未合，最宜谨慎。
　　毕法云：干乘墓虎无占病，彼此猜忌害相随。观月经云：乙戊己辛壬五日，四仲加之九丑名。辛卯日四仲时占，丑临日加四仲上发用，为九丑课。又春占，辛卯日酉加午，临仲发用，斗系丑未，为二烦课。


辛卯日第十一局　干上子
　　课体：蒿矢，龙战，泆女，间传，变盈。
　　课义：遥克传空，所作无踪，源涸根断，脱耗无穷。
　　解曰：发用遥克，已无力也。又兼中未空陷，所作自无踪迹也。四课三传，俱自下生上，如水涸其源，木断其根，脱耗无尽。占病，或因不摄，以致虚弱。或元气不足，遂致尪羸也。
　　断曰：蒿矢之卦，力弱难伤，纵有惊危，亦虎头蛇尾之象。龙战者，事有疑滞。泆女者，事多暧昧。利主而不利客，占此者吉凶相半也。干上乘子作干之脱气，将复乘空，谓之脱空神，凡事虚声而已。
　　天时：青龙与毕宿皆空，天罡指阳，发用火神，晴而不雨之象。家宅：宅上乘脱，阴神复脱，家徒壁立。仕宦：青龙与日禄皆空，占官不吉。求财：财虽至近，取之防惊。婚姻：男不甚佳，女不甚吉。胎产：子孙属阳，妊属男喜。疾病：肝经受病，虎空易瘥；巳火克金，肺疾痊迟。出行：水陆皆防，失脱之患。行人：天罡加孟，尚未起程。兵战：昼占无威，吉凶相半。
　　毕法云：空上逢空事莫追，不行传者考初时，罡塞鬼户任谋为。占验：午将辰时占家宅，曰：巳乃六阳极处，乘后，妻极淫荡。日上盗气，又见天空，主本身下部淋疾，兼子息作耗。又见宅上破碎，子一阳之始，巳六阳之终，始于身而终于家也。末传辛禄陷空，所以致败。


辛卯日第十二局　干上亥
　　课体：重审，斩关，龙战。
　　课义：丁火伤身，病必头痛，递互可恋，昼贵何用。
　　解曰：亥为丁火，乘虎伤身，占病必主头疼。缘亥为头而逢丁，则主痛也。干上之亥水，生支神之卯木。支上之辰土，生日干之辛金，是递互相恋，不为无情矣。惜末传昼贵逢空，岂可恃以无恐哉。
　　断曰：重审之卦，虎乘遁鬼，临于干上。其患至凶至速，急难逃避，且干支皆乘罗网，非利有攸往之象。所喜末助初生，如能静以守之。虽有险阻，自当安妥。常人仕宦皆同。
　　天时：朱雀发用，水母空陷，不能有雨。家宅：人宅互生，彼此有益，和气至祥之象。仕宦：贵人逢空，占官不吉。求财：财爻与青龙不见，外财难得。婚姻：支干自刑，占婚不利。胎产：下强上弱，二阳包阴，妊必成女，支上生干，产亦当顺。疾病：白虎属水，心经受病，丁火伤金，肺家必损。出行：水陆皆吉，但恐恋宅难行。行人：天罡加仲，尚在中途。兵战：吉亦难成，凶亦易散。坟葬：朝山甚耸，葬之有益。
　　毕法云：所谋多拙遭罗网，虎乘遁鬼殃非浅，互生俱生凡事益，金日逢丁凶祸动。课经云：干上亥，支上辰，交互相生，用传生日，末又助初，谓之亨通课。主人亨利，时运亨通。订讹云：此为罗网课，止利守己，倘或动谋，必缠罗网。又主有官人丁艰之事，天罗主父，地网主母。


壬辰日第一局　干上亥
　　课体：伏吟，杜传，斩关。
　　课义：德禄乘丁，贪财岂宁，中逢墓克，戌虎末迎。
　　解曰：亥为壬水之德禄，临干发用，上乘遁丁，是壬水藉德禄之势，不难取此丁财矣。不知辰为墓鬼当途，昼夜乘蛇，难免伤身。末戌复为虎鬼克干，其惊恐凶祸，愈迟愈大。惟贵人得此，作催官符，庶为至吉之象耳。
　　断曰：伏吟之卦，遇丁而动，有不能静守之象。但系杜传，事必中止。要当改图易辙，方能成就。德禄临身，即遇不得不动之时，亦宜守分安身，自然亨吉。
　　天时：日上皆水，自然有雨；但神将与中末两传，尽皆属土，不过洒尘而已。家宅：昼夜乘蛇，重重惊恐之象。仕宦：末传昼夜催官，赴任必速。求财：财已临身，必能入手。婚姻：夜将女占男吉，男占女不吉。胎产：支干自刑，母子不安，亦恐难产。疾病：肾水不足之症，或系头痛，不能全愈。失脱：只在家内寻觅。出行：陆路甚坦，水路不佳。行人：近者立至，远者渺茫。兵战：昼占则诈，夜占则吉。
　　毕法云：任信丁马须言动，水日逢丁财动之。课经云：水日逢丁，惟畏占人行年克去丁神，则财不动，否则必系远方封寄，或兄弟之财。无妻者主娶，有妻者主别。月鉴云：伏吟杜传，居者将移，合者将离，道由中止，事宜改为。　


壬辰日第二局　干上戌
　　课体：知一，斩关，魄化。
　　课义：彼己倥偬，他轻我重，中末既生，舍危可用。
　　解曰：支干俱被上神所克，彼此皆当有事之际，自然各自倥偬。但干被戌虎所克，受伤甚重。支被卯雀所克，较虎受伤稍轻。今中末两传，皆去生干，则舍初传之危虎，投中末之生地，亦可用以自安也。
　　断曰：知一之课，事有两歧。魁度天门，凡占阻滞。非勇猛精进，不能有就。又虎鬼临干，患来甚速，急宜逃避，不宜守株而待。幸三传初凶末古，有苦去甘来之象。又两蛇夹墓，凶祸难免。幸不在传，凶或稍杀，倘占人年命逢之，当有险阻。
　　天时：毕宿与水母入传，天罡指阴，雷雨交作。家宅：昼夜朱雀，贵人克宅，主有讼灾，冬占尤防火烛。仕宦：催官临身，赴任必速。求财：财与青龙不见，难得。婚姻：支干相合，可以成就；但各自相克，久后欠利。胎产：上强下弱，妊乃成女，支干相合，产必迟延。疾病：隔气食积，肾虚之症，或邪祟为灾，家中自有良医可治。出行：恋家难行。行人：天罡加孟，尚未启行。兵战：始逢惊险，后必大捷。
　　毕法云：魁度天门关隔定，干乘墓虎无占病，制鬼之位乃良医。指南：八月辰将巳时占失物，曰：戌鬼乘虎发用，事由家奴起祸。中传酉乘太常，末传申乘元武，主妇女衣服被盗，终可捕获，必在西邻。缘比用为邻，秋占旺气，失物可获故也。


壬辰日第三局　干上酉
　　课体：元首，间传。
　　课义：交互和顺，间传拱定，不脱规模，委曲匪径。
　　解曰：干酉与支辰相合，支寅与壬干相合，是互相和顺矣。酉与寅间拱三传在内，是三传不能出日辰之围范也。但戌虎昼居末传，遥克日干，赖有发用寅木制之，况遇间退，以阳人阴。凡事当委曲详慎，始得无咎。若刚愎自用，终成乖戾矣。
　　断曰：元首之卦，又遇交车相合，固有和顺之象。但支上脱干，干上脱支，彼此各有欺赚之意，不可不知。夜占申乘白虎冲支上寅木，必被对邻兽头山石，冲制不宁。
　　天时：毕宿临日，箕宿临支，青龙与六合相乘，风雨交作。家宅：夜占螣蛇克宅，难免惊忧。仕宦：末传作催官符，占官甚吉。求财：青龙与刃罗相并，恐不宜取。婚姻：支干互合　有必成之势。胎产：上强下弱，胎乃成男，干上脱支，产必易速。疾病：戌虎克水，膀胱受病，赖用制虎，不久自愈。出行：人宅相合，行期恐缓。行人：天罡加仲，尚在中途。兵战：似易实难，恐有不利。
　　毕法云：交车相合交关利，人宅受脱俱招盗。指掌赋云：寅子戌为冥阳，善人是宝。壬髓经云：一上克下，元首顺化。玉女通神诀云：上下相生皆喜美，交相克战定瘿痾。玉成歌：从魁同虎干支住，宅里须言有孝人。


壬辰日第四局　干上申
　　课体：元首，元胎。
　　课义：长生难处，昼夜元虎，闭口之财，丁马动取。
　　解曰：申乃日之长生，昼将乘元，夜将乘虎，其耗费惊危，实难处此。巳为旬尾，加于旬首之上，乃是日财，故曰闭口之财。中传驿马，末传旬丁，其象至动，必不能舍此日财而他就也。
　　断曰：元胎之课，先滞后通。但支干彼此相刑，有宾主不浃之象。破碎在支，夜占乘雀，当有为口舌文书而破财者，惟喜三传递生财爻。若春夏占之，财源大利。但属闭口，不可饶舌。惟占病讼，最为可畏也。
　　天时：水母临干，天罡指阴，自然有雨。家宅：六破相加，阴阳自刑，有伤残之象。仕宦：贵人发用，日禄居末，最吉。求财：昼占宜得贵人之财，夜占宜得妇女之财，俱宜缄默。婚姻：刑破相加，两家不吉。胎产：上强下弱，妊乃成男，刑破相加，其产必速。疾病：肝郁气塞之症，或系手足受伤，喜乘长生，虽凶无害。出行：丁马相加，白虎乘申，行不少停。行人：天罡加季，可以立至。兵战：昼占则吉，夜占则凶。
　　毕法云：鬼临三四讼灾随，水日逢丁财动之，闭口卦体两般推。中黄经云：河井相加日与辰(辰为天河，未为地井)，日辰又在水中存；三传俱金无土类，行者须教水溺人。括囊赋云：元武乘午兮职转，白虎申酉兮讼争。玉成歌云：巳亥贵临多反覆。


壬辰日第五局　干上未
　　课体：重审，励德，狡童。
　　课义：干上无畏，支墓末莅，病困讼刑，行人立至。
　　解曰：干上未土，虽为日鬼，但遇旬空，无足畏矣。支为日之墓神，居于末传，患病则困，构讼则刑，深可畏惧。惟占行人，可以立至，缘本日之墓神，临于末传故也。
　　断曰：重审之卦，事多不顺，干支各乘三合，而子未六害，乃是合中犯杀，成中有害，美中有恶之象。比肩太重，必有损于妻财。如二月夜占，日鬼作死气，乘太常加干，主有外孝服。
　　天时：青龙发用，三传尽水，风雨之象。家宅：青龙与六合临支宅中，必多喜庆之事。仕宦：青龙发用，必待官星填实，始得。求财：宅上乘龙，财已至家。婚姻：支干相害，干上之官星又空，不为吉兆。胎产：下强上弱，妊乃成女，母实儿空，占产不吉。疾病：膀胱与肾经受病，不药可愈。出行：水路甚吉，陆路甚佳。行人：墓临末传，行人立至。兵战：昼夜皆吉，谨守尤妙。
　　毕法云：彼此猜忌害相随，合中犯杀蜜中砒。课经云：未加壬干上神作日干之明鬼，支上神子水遁得戊土作日干之暗鬼，是支干上有明暗二鬼。语云：明鬼易避，暗鬼难防。指掌赋云：子申辰为仰元，守凝寒之困。壬髓经云：日月之门，天乙临上，励德之名，看阴阳将，君子荣迁，小人无况。


壬辰日第六局　干上午
　　课体：知一，不备，孤辰。
　　课义：不尊失叙，被下欺侮，夜必亡财，怪临门户。
　　解曰：干尊支卑，以干临支而受克，不自尊重，失其伦序，而取卑下之侮也。午财临日发用，夜乘元武，又逢空陷，财之亡也必矣。魁罡乘蛇虎，临于卯酉，门户当有怪异也。
　　断曰：知一之卦，事有狐疑。三传递生，申为长生，宜有荐举者矣。但初被午克，中被丑墓，谓之长生无气，推荐恐不得力。又被遭夹克，受人驱策，必有身不自由之象。
　　天时：午火逢空，天罡指阴，晴而后雨。家宅：人来就宅，以尊依卑，门户多事，失脱宜防。仕宦：官星落空，贵人不见，占官欠利。求财：财爻空陷，己财难保，何暇他求。婚姻：以男就女，支干自刑，不甚吉利。胎产：下强上弱，二阳包阴，妊乃成女，母实儿空，占产不吉。疾病：肝经受伤，或手足难举，出旬可治。出行：恋家难行。行人：天罡加仲，尚在中途。兵战：其象不宁，凶消吉散。
　　毕法云：权摄不正禄临支，初遭夹克不由己。古鉴：午命人丑将午时占前程，曰：课名乱首，当因到官取财，为仆所持，妻必为仆所淫，且死于仆人之手。盖亥加辰，乃自取乱首。上乘天空，下受罡克，所以为仆所持。午为财，丑为官，官加财上乃官受赃之象。天后临亥，妻必主淫。亥乘天空夹克，故为仆有。申为文坟作长生而不顾，此为拒尸，命其不久乎。


壬辰日第七局　干上巳
　　课体：反吟，励德，斩关，闭口。
　　课义：巳及丙丁，总是财星，两贵受克，斩关课名。
　　解曰：支上之戌，遁出丙火。中传之亥，遁出丁火。三传初末，皆是巳火。水日逢之，总属财神。巳为日贵临亥，卯为夜贵临酉，俱受下克，不宜告贵。河魁在支，上乘青龙，反吟斩关，大利于逃亡也。
　　断曰：反吟之卦，事有往返。财爻太多，惟秋冬身旺之时，可以取财。春夏身弱，反有所费。且财禄临绝，止宜结绝财物旧事。占病、占讼、占食禄事，皆非所宜。
　　天时：天地相通，水上火下，有雨不大。家宅：宅上昼夜乘龙，必多喜庆之事。仕宦：昼贵临干，青龙临宅，功名可得，但嫌两贵受克，有美中不足之事。求财：满目皆财，昼得贵人之财，夜得妇女之财。婚姻：干贵支龙，可偕伉俪。胎产：下强上弱，妊乃成女。疾病：有腹痛之疾，或肾水虚涸，或寒热往来等症，防翻覆。出行：水陆皆是坦途。行人：天罡加季，行者立至。兵战：昼占甚吉，夜占次之。
　　毕法云：闭口卦体两般推，两贵受克难干贵。课经云：壬辰日巳加亥，谓之德丧禄绝格。三车一览云：天罡加戌，将乘天后，主男女私通之事。纂要云：夜占将乘太阴，为巳火所克，谓之太阴内战，所谋皆危。玉成歌云：巳亥贵临多反覆。　


壬辰日第八局　干上辰
　　课体：重审，不备，乱首。
　　课义：上门欺凌，孟避不能，寅虽可制，渠力难兴。
　　解曰：支辰临干克干，为上门乱首。又系华盖，其欺凌之恶，不能避也。寅木发用，虽可制此辰土，奈酉金克之。彼方自立仇地，力已弱矣，乌能兴起而作援乎。
　　断曰：重审之课，以下犯上，又名乱首，不免尾大不掉。虽干支上神，辰酉六合，而墓神覆日，百事昏沉，且三传递克，犹幸中末空亡，尚可解释。但酉为败神临支，家中败坏，亦防酒色迷人。
　　天时：墓神覆日，水运乎上，天罡指亥，主有雨。家宅：支干之上神相合，室家和美。仕宦：贵禄不见，官星乘墓，功名迟钝。求财：财爻不见，不得。婚姻：支干之上神相合，有必成之势。胎产：下强上弱，二阳包阴，妊乃成女，子恋母腹，产必迟延。疾病：昼占乃心经受病，幸白虎落陷受克，不药可愈。出行：人宅相合，行期迟缓。行人：天罡加孟，尚未启行。兵战：利主不利客，昼夜俱不甚利。坟葬：此系败地，水法不合，大伤人丁。
　　毕法云：虎乘遁鬼殃非浅，不行传者考初时。指南：庚辰十一月丑将申时，代友占往孟津，曰：此课支加干克干，为上门乱首，大凶之课。时此友在怀庆，适孟渡河往孟津，夫马已哄集署门，因投书痛止之，遂迎其椿萱至怀。不十数日而遭内艰，及春正二十一日，贼陷雒阳矣。


壬辰日第九局　干上卯
　　课体：重审，寡宿，曲直。
　　课义：夜将皆土，传末救护，常人欲之，君子深恶。
　　解曰：夜将皆土，克制壬水，赖末传之卯木来救，且会成木局，以压众鬼。常人值此，得免官讼。君子则又忌见子孙，虑克官星，所以深畏而忌之也。
</div>
    <div class="pagination">
<a href="六壬直指御定_page30.html">上一页</a><span>...</span><a href="六壬直指御定_page26.html">26</a><a href="六壬直指御定_page27.html">27</a><a href="六壬直指御定_page28.html">28</a><a href="六壬直指御定_page29.html">29</a><a href="六壬直指御定_page30.html">30</a><span class="current-page">31</span><a href="六壬直指御定_page32.html">32</a><a href="六壬直指御定_page33.html">33</a><a href="六壬直指御定_page34.html">34</a><a href="六壬直指御定_page35.html">35</a><a href="六壬直指御定_page36.html">36</a><span>...</span><a href="六壬直指御定_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
