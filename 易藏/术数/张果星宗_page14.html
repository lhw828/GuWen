<!DOCTYPE html>
<html>
 <head>
  <meta charset="utf-8"/>
  <title>
   张果星宗 - 第 14 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   张果星宗 - 第 14 页/共 17 页
  </h1>
  <div class="content">
   诸星守照多端，合格为上。诸星照命，须要合格，多端者，为上贵论之云。前后朱雀元武，而驿马来临左右，青龙白虎而经拱夹，四神往来环卫，命主三方七政，循行朝拱，官星一位。如安命亥宫，火为南方，朱雀在前戌宫，水为北方，元武在后子宫，木为东方，青龙庙居斗度，金为西方白虎庙在酉宫，此四星，更会经纬、驿马，或居身命官福之位。必主贵为天子，富有四海之尊。合前等格者，则贵不可言，富又何足言哉。
　　官魁夹命带龙虎，则廊庙良材。如命安在卯，而木金化为官魁，在寅辰归垣夹命，乃龙虎庆会风云，必主圭璋美玉。禄马拱身会三元，乃朝廷宰辅。如乙卯、乙未、乙亥生人，辰宫安命，天禄在卯，驿马在巳，两夹命垣，更会三元，当作皇家辅佐。文魁催官入于格局，名当一举而成。诸星会聚于命，而合格者，取功名如拾草芥。的宫隔宿玩于游行，身必三迁未定。的宫乃破碎也，隔宿如巳、午、未、申、亥、子、丑、寅，隔角之类更会迁移，或九宫主星入此，主人居无定位。日蚀朔月蚀朢丧，明孤哀。日生于初一，逢罗则蚀，月生于十五，逢计则蚀，必主难为父母，自身亦难免丧失之患。气遇罗水、遇孛缁，黄娼妓。气罗乃孤寡之宿，水孛为淫滥之星，得之者，男为释教之流，女是娼妓之辈。火逼金龙角受生亢，为遭毒。火入辰宫，躔角木，火有生意；躔亢度，不利，则为受克。水渰玉犬，娄没溺胃，不受伤。娄乃火殿，水入此度，有水泛，白羊之忌，胃属土，能制伏其水无危。小耗大耗值天地，耗忌守田财。此论诸杀总格。大小天地四耗，若临二四之宫，难免伤财之祸。死符病符及年月符，怕临身命。官符、病符、死符、月符临身命，必主口舌官灾，若非狱讼损己，亦主博戏亡家。此承上文而言。
　　勾绞会凶劫亡并杀。勾绞劫亡四星会命，值限更加凶星，必主遭刑宪罪责。轻则风流疾患，重则斩绞徒流。此承上文而言，轻主疾苦患难，重则斩徒。亡神、的杀、会咸池，则伤寿损禄。亡神的杀宫，忌咸池星入。飞廉剑锋带官符，而投词破财。飞廉剑锋宫，怕官符并踏，则主破财之事，相生相顺者轻，相克相刑者重。此承上文而言，以五行生克而论凶吉。血刃血支，堤防金孛作灾殃。血刃血支二星在命，多主血光之灾，更会金孛愈甚。天厄天刑，最怕火罗兴恶孽。天厄天刑会，命主遭官破家，或加火罗并入，必主雷伤凶死。男值肠痔痈疽，女犯血崩气漏，亦承上文而言，不死亦主多灾。浮沉若逢土计，非溺水必犯诬医。浮沉主水厄，更土计同迫，必主死于非命。飞廉或遇金罗，非干戈则当暴死。飞廉主刀之灾，更会金罗，则杀气辉腾，必犯刀兵而亡。的杀聚于二刃，遇刑囚必主横胎。此一段谓女人之命，二刃者，阳刃飞刃是也，更会的杀，又化刑囚，必堕胎难产。
　　剑锋会于四凶，遇冲伤，必犯恶血。四凶者，火、罗、计、孛是也，又云，的劫刃廉会剑锋，非灾莫避，已上，皆主身命限而言。天狗华盖，主绝嗣。天狗华盖，守男女宫，多主无子，如子星坐天狗，华盖宫，亦同此断。孤辰寡宿，必刑妻。孤辰寡宿守身命及妻妾宫，主人孤克，或妻主坐。孤寡之乡，亦同此推。德星坐于崇勋，魁刑权重。诸吉星会崇勋之地，主魁刑权重而爵禄丰隆也。爵禄居于岁驾，伏杀官高。岁驾宫会爵禄等吉星，而诸杀皆潜伏，主名扬姓显。杀金为刃休逢。阳刃乃刀刃也，金星主杀，掌刃为杀愈烈，辰酉二宫为刃星也。劫木为灾难避。木星如梃杖之属，掌劫亦能害人命限，切忌逢之，寅亥二宫，犯劫是也。天雄地雌，怕居禄位。官禄宫怕见天雄地雌，当有，剥官丧职。天耗地耗，切忌财乡。财帛位忌见天耗地耗，必主伤财破业。论杀论刑，杀重而刑不可当。如诸杀交踏，刑星又至，则杀星重，其刑不可当也。说凶说吉，凶多而吉不可断。如凶多吉定为凶，断不可作吉言也。
　　华盖紫气是良辰。华紫二星为善星，人命得之，必主好善慈祥出家乐道。天乙荫星为善曜。天乙即天乙贵人也，荫星注受也，坐命安身，定能化凶为吉。三方有曜必须参详。命主三方有曜，故为吉矣，然亦宜细参详之，有吉有凶。四角无星未为凶断。四角者，命宫妻位、迁移、男女四宫是也，虽无吉星临照，然身命主起何如，未可便为凶论。妇人以身福为重，官星可作夫元。女人专以身福二主为重，官星疑是官禄主也。只宜坐贵不宜冲，惟忌见淫尤见合。只宜身命坐贵人之宫，不宜冲贵人之位，不宜金水孛淫星，守命并合淫星，又不宜凶星入夫宫也。金水桃花临四败，金孛咸池骑四马。金孛水星为天上之咸池，乃人间之淫秽奚，宜坐桃花驿马之宫，冠带临官之上。女为娼妓之流，男作痨瘵之鬼。合上格者，女为风尘，男为痨，证有何疑哉。纵有朱唇粉黛，难免送旧迎新，须是风花雪月，不无飘蓬落魄。此四句承上文女命而言，虽美终当为下贱之人；纵然享用，难免无常之鬼。此则举其纲领，更探隐而索微，要知造化元机，细察天时得失，天元玉册，历象无差；细辨盈虚，贵贱定矣。
　　【八格赋】天地既判，人物肇生，凡属乾坤并立之身，均禀阴阳五行之秀，故经纬之学，以之而立法，祸福之机，由是而推。明其运行于天也，则有迟留伏逆生克制化，其赋予于人也，则有富贵贫贱寿夭贤愚。八者虽殊，一皆有准天之高，星之远，似若难明泾之浊，渭之清昭然易见，是故，开物成务之作，有待于圣人治历明时之占，莫逃乎太史，信斯言也，能无从乎。银河八万，列宿三千三辰，六合于人五数。银河星八万，分野应列卿相诸官，星三千三辰，日月星也，天盘中有六合以取吉凶，六合者子丑合寅亥合之类。
　　【贵格】七政入垣七政者，日月木火土金水，如日居午，月居未，木居寅亥，火居卯戌，土居子丑，金居辰酉，水居巳申，名曰入垣。
　　三台合格：紫微垣乃帝座鹑火午位，少微垣乃鹑尾巳位，天市垣乃大火卯位，此谓之三垣也。　如太阳居午，得金水左右夹之，或水前金后，名曰引从辅弼拱夹是也。倘罗计截于卯酉，日在紫微，金水列于巳未，或同一宫并无别星混杂，此乃三公之象。或日月虚拱帝座，金依月，水依日，或午宫安命，日东月西，各升殿垣，或金水夹月入斗府。或木星在午，水为岁星君象也，得金水巳未，或寅戌二方拱合，亦曰三奇，此木所主，惟春夏得用，秋冬不取。
　　官令同于岁驾；令者令星也，如甲乙寅卯生人，又值春令，同官禄主星驻于生年干支岁驾上是也，官星亦要得时，若木为官主更妙。
　　日月夹于命垣：命宫得日月在两傍夹之，又值玉堂禄勋之位为妙；午宫命得此尤妙。命坐玉堂主登岁殿；玉堂即贵人也，唐符国印之地，亦喜坐命于此，岁殿即本年岁驾宫，顺数至本年干为岁殿是也，主星居之极妙，又如主星属辰年，生木躔角道，亦谓之主登殿，忌金罗同位，余仿此论。
　　君临帝座身处崇勋；太阳君象也，居午乃帝座也，身乃太阴，坐禄勋为美，如甲禄到寅，辛禄到酉之类，太阴居之为妙。
　　命主得局而朝元；元即本年岁星支辰是也，各得其局，如亥卯未、三方四正拱之为妙，此亦罕值，乃少会见也，又如主是火，得居寅午戌为入局，躔四火度为朝元。
　　太阳引远而从近；太阳，君象，要有引从，在前为引，在后为从，引宜远，从宜近。不宜火土计孛罗同行。计罗截断，观其漏出何星；漏蟾光，宜值夜，不宜残晦并无干翳，又化福禄贵印为上，如化刑囚暗耗减论；漏官星，值时令不空，陷官居上品；漏福星得时令，又化吉，享福最厚；漏命漏贵化福贵，乃堪财名；漏恩必得貤荣赏爵；漏杀有制无危；田财二星不可漏也，漏则主虚花。
　　官禄朝拱，无见他方恶曜。官福二主列居九五之宫，以拱命位为吉，对宫三方无恶曜，则吉；有，坏不取。诸星群聚于强宫；强宫者，即命田，妻官乃四强之宫，次则福德男女，财帛为次强，迁移谓之近强。
　　孤月独明于黄道；黄道者以十干阴阳所取，甲丙戊庚壬属阳，乙丁巳辛癸属阴，且如阳命从本生年太岁宫，顺数正月至本生月，住就于月上，逆数初一至本生日，住就于日上，顺数子时至本生时，住即以时上，起纳音之数，数之顺行第几位为黄道，逆行第几位为黑道，若是阴干亦从本生年太岁宫逆数月，月下顺数日，日上逆数时，时上起纳音，逆为黄道，顺为黑道，纳音数者，水一、火二、木三、金四、土五是也。
　　天马乘于生旺，母星占于高强。申子辰火为天马，巳酉丑计是天马，寅午戌水为天马，亥卯未木为天马是也。母星即恩也，高强即强宫也。官福互垣贵，明健以为上。官福二主交互为贵，官星入福，福星入官，又化贵印，禄福得时得令，不值空陷为上。
　　金水辅日，在停均而为佳。金水辅太阳，须要分明不乱，不破为佳，停均一作停午，乃正昼也。殿驾贵勋，互相管摄。岁殿、岁驾、贵人、禄勋，已上四星宜相倚赖。刑囚难杀，俱各潜藏。刑囚，乃十干所化曜也，难者八宫主也，杀者劫的刃并诸煞是也。
　　官曜显而福星明，官高禄厚。官星即官禄主也，福星即福德主也。科甲强而爵星弱，名重爵轻。科甲即命对宫主是也，爵星即地元爵星也，子土丑水之类是也相天子、理阴阳，必星聚两班而朝命。居冢宰理阴阳，必须恩阳吉星两傍拱夹、命宫，或日月列居九五之次，乃辅相之命也。临兆民，行政令，乃宿分一道以辅君。治万民、总庶政，必宜吉恩辅佐太阳，余难，必列有制之垣。
　　主居六弱、用入四强。第六宫为奴仆，李虚中云：命主入奴仆，议论有殊贵，为君从贱作人奴。命田官妻为四强宫，得用星吉，曜宜驻此位。身命喜居五九恩，官畏入虚乡。男女迁移，号为五九之位，亦系三方也，身命主宜列于此。甲子生人，无戌亥恩星官星，怕临此位也。更观天马之运行，以定品流之高下。宜看天马地驿流年进入何宫，会官禄命宫，会限岁可知升迁品第，以定高低格局也。【富格】母依日月，身坐田财。母者恩星也，与日月并行，故曰傍母安身，主得亲友恩助，或得祖基或有横财。太阴系身坐田财宫，有吉星助主富。田财互垣，守垣更逢生而司令。田星入财，财星入田，名曰互垣，或各立本宫入垣，更得长生乘于时令尤妙。日月朝命夹命，又入局而得经。日月在九五曰，朝命在左右，曰夹命，如入局得经，太阳躔星，太阴宁张更妙。田财最喜临身命，身命又喜傍父母。田财二星喜临身主命主。恩星同太阴，曰傍母，安身得人维持，恩同命主，曰母来顾，子有恩养之德也。
　　母星得拱，又临照于命财。母星拱命，或临命宫，或拱财宫，或财星同立入官宫皆吉。奴煞伏降，不侵凌于官福。余奴星及马前诸杀，皆伏降不相克，官福星财喜临于墓库，田忌陷于空亡。财星临于库，如金库丑，木库未，火库戌，水土库，辰之类，要财宫直此，亦喜财星居库，阳为空，阴为亡，如田财星居之不吉。财化令，令生财，必致豪盛。财星生令，令星生财必富。
　　命入田，田入命，亦主丰腴。田星入命，命星人田必富，须无驳杂星为美。官福生田财，名虚利实。官星、福星生田财，二主富而少贵。田财生官福，利重名高。田财二星生官福，二主富贵双全。暗耗厌见二四之宫，福禄喜居九五之位。暗耗怕见田财二宫，祖业少靠，福禄二星宜居九五两宫，三方拱命为吉。更逢限气之扶持，必见镃基之充裕。若限度相生相扶有气，必定田宅充实。【贫格】身命受伤，田财失陷。太阴及坐命处，却被空陷受刑，伤害也。田星财星俱陷空弱之地、被克之位。福禄背于身命，且居恶弱之宫。福德官禄二主俱背，身命入恶杀宫。暗耗聚于田财，更落空亡之地。暗耗聚在田宅财帛二宫，又值空亡。奴杀破库而破禄，主星夹杀而夹奴。余奴入官禄，又不宜入库宫，有此必破。　
　　命主被杀克或杀奴夹拱。生值严冬，金水孛临于身命。冬令生人，水冷金寒之届，五行不得其时，又值金水孛月依辅，身命不足道也。坐逢弱限，火计彗战于田财。若限入弱地，火孛不宜交战于田财二宫，计孛不宜相斗田财两宫，官福二位亦然，盖孛克火，计伤孛故也。生忌泄于余奴，身嫌坐于恶杀。气孛罗计谓之余奴，奴恩二星同行而泄其气，故不我福，惟气星主吉。太阴身主怕居的刃、劫亡之地，迭恶杀尤凶。
　　母命亏，而官福俱陷。命主恩星官福二主，俱怕陷于空亡恶弱之地。限主弱，而难杀交侵。限主失所，更值难杀当途，假如午命五旬外入亥限，限主属木，飞入辰宫亢度，秋生本弱，又见八杀之宫故凶。主入六宫，定是艰辛劳苦。命主入奴仆，必主奔波劳碌；凶星逼迫，则为营伴之人。命居隔界，终当迁转流离。如胃三在戌，胃四过酉，乃是岐界之地，必出祖入赘之人，否则住居不定也。更会奴煞于福德之乡，必须困老于穷途之下，奴煞二星会于福德，伤乏困老之人。
　　【贱格】主居恶弱，身陷休囚。命主坐恶弱之宫，太阴化刑囚又临蚀晦，居休囚死绝之地。吉星散乱以无情，凶曜战争而不静。吉星入陷背而不合不拱，凶曜反入强宫相战相克。奴宿或侵于命位，煞星或战于亨衢。余奴入命梗，其诸吉星而无力，马前诸煞战于亨道而遏吉，宿用而无用，利而不利。主曜失躔，奴余反居正位。如木星居亢，既失其位，气星反得，寅亥居之其余，罗卯戌，计子丑，孛巳申皆是。凶星当道，身命不近贵人。限行见凶煞当道，或克限主，又身命二星，不得近诸吉星与贵人。阴阳晦蚀以无光，金水退留而失次。日月遇蚀，暗昧失道而少精彩，金水二星，常随太阳而行不过三宫，水宜先行，金宜后行乃吉，如金行先，水返于后，或退或留，失其次则乱。身命拱值难，杀曜当权。值难凶星拱照命身，及杀星秉令有势，但宫中有恶制恶，而权最大。日月夹刑囚闲神攘殿。太阳太阴被刑囚凶星夹之，午未二宫乃日月之殿，被木气土计居之，躔日月之度亦是。无用忌奴而占贵守命。奴星、忌星、杀星，不宜占贵守命。得势值难而破福伤官。值星、难星得令有势，畏在官福二宫，或同官福，更安身命于驿马之前后，必效驱策于士夫之左右，身命二主在马前后居住，主卑微小辈，或驱策区画从征近贵末，后功成前必困苦之人也。【寿格】田星司，令寿元逢生。田星乘旺，纳音得令二星逢生旺，主有寿也。身处高强，无杀星而犯殿。太阴泊处，高强诸杀不犯，官福与田财之垣。命居生旺，得岁令以入垣。命坐生旺地，本命得岁令入最吉。日月夹命守田宅，是寿元而最妙。日月夹命宫令星居田宅，若令星又是本命纳音星最吉，如甲子乙丑，金星寿元又得秋令。金水辅身临命位，为母曜而尤佳。金水星辅太阴，或临本命位，或金水为母星乃妙，贫而寿者辱，乃田财弱，而身命强。田星财星陷空，值弱宫四废，时身命二主得令居强，虽贫有寿。富而寿者荣，乃官福高，而母令健。官星、福星、母星、令星皆居高强健旺，则富而又寿也。大喜金水日月之满用。盘中最喜太阳太阴金水二，星四者合照夹拱，两相合用为吉也。最嫌火、罗、计、孛之当途。火、孛、计、罗四星当权，临限值杀尤恶，逢空制小可，若田令身命以无亏，必富寿而康宁。田令身命四主俱坐高强，并无少失，则主富寿康。宁五福之全备也。倘宫度母财俱有益，当安享而遐龄。 宫度母财四星，两相倚赖有益，相生化吉，限途不遇杀难、则安享长年寿算也。
　　【夭格】主宿失垣，身星傍鬼。主星失垣躔克是也，如夏金躔室，秋木躔亢之类。或杀星同命主共躔克主，又太阴受伤，诸煞同位破局，刑囚攒命位，四正俱空。破局者，破碎阳刃、七杀、劫杀也，更化刑囚星守命，又值受克，用星受抑，四正空，而无吉星助也。司时杀难克限宫，三方无救。秉令杀难星，克遇限宫，三方并无解救，更加流年杀恶，主夭折。母星令星俱陷，官宿福宿皆空。人则以母恩相益为本，何宜失陷，令星系人之本源出处，亦不宜损之。官星福星既空，而无倚用，四者损废自，然夭折。天杀会合地杀交攻。天杀原所值八杀难星也，地杀即马前劫杀阳刃的杀之类，及流年杀星入命，逼限即当殒殁、禄元破、寿元亏，齐到杀乡，端可虑。禄元者，我生彼是也，申子辰生人，木是寅午戌，土是亥卯未，火是巳酉丑，水是。寿元者，即纳音也，三元星，虽无亏，若限到杀乡，必凶禄寿元星逢破，则主死无疑。难星强，限星弱，纔交关界便须防。杀难星强，行限星弱，克战岐界限交，吉凶出泰入否之间，必宜防卒时之凶也。更看流年星杀之并冲，以断某月何日之殒殁。已上要断何时年月日，那季聚杀会凶决之。【贤格】金水坐命，木气扶身。金水二星入命，或命坐金水，其星本垣也。木气星同太阴，必贤达者，或老成功而能设策、处公道之人也。名甲朝阳，躬亲临于君驾。科名者，即甲乙木星也，科甲者，命官对宫主是也，得入午宫、或临太阳、或临岁驾，可为清贤之士，金水亦然也。金水秉令，独相助于月华。金水助月，或只一星随太阴，倘得月华上弦，秋令尤妙。或身泊于斗牛之间，或命躔于奎壁之府。斗牛奎壁之府，文武大人之位，若太阴泊守，或命主星于此，皆贤哲之人也。日居日庙，单联两傍之金水。如太阳坐星日马、昴日鸡、虚日鼠、房日兔，得两傍金水夹之为吉。月入月垣，不见三方之土计。太阴居张月鹿、危月燕、心月狐，又毕月乌之舍不见三方土计为吉。更免闲神混杂端，为气质清明。已上无星杀扰乱，必主聪明出众，智慧超群，非贤人而何。【愚格】土孛混杂，金水背驰。土孛相战，星辰混乱，金水退留，用而无用，来而不来。日月沉沦又沾翳，命母落陷而失位。太阳太阴值晦遇蚀，或被木气掩土计刑，又命母星失陷、居弱，此谓不明也。或昼行于夜曜，或阴遇于阳星。日木土气计水为阳星，月火金罗孛为阴曜，又如昼生在未宫，安命行限于寅卯之类，夜生午宫，安命行限未申之类。奴杀交攻，而不顾其君。余奴杀星相战当场，而不顾其君。命母失陷，而莫助其子。母无力而莫助其子也。身命居仆马，且受制于余奴。命主同太阴俱坐六宫、井、驿马、阳刃之地，更忌奴星犯主，值杀。值难混亨衢，返遮拦于吉宿。八杀星、值难星、克战限道，反遏害，原守吉星。若更生星陷弱，必好自用而不移。如是生星落陷居弱，信失礼亏，愚好自用，贱好自专，过而不改也。
　　如是福宿杀临，虽废修省以无益。若福星福位遭杀克玷，必废修省之德，其福既破，所为无功也矣。右定八者，允执一中。右富贵贫贱寿夭贤愚，信乎执中之理。五曜四余，辨以生克制化。此后皆论诸星总断。五曜金木水火土，四余气孛罗计，宜辨乎生克制化之理。三方四正，观其钓射加临。三方申子辰之类，四正子午卯酉之类，对冲加盘，钓合拱关之理。格局高低，俱皆详察星辰，好乐合悉推明。星辰既合格局，又当推其好乐之宜。日为众曜之尊，月乃一身之主。太阳人君之象，宜升殿得位。太阴人臣之象，一身之主，如人之命，倘生时有差，各星不准，惟太阴循行晦明经度，每每有宫度堪好。太阳正照，诸杀罢战斗之锋。如诸星值战斗之间，若太阳临之，必不相攻也。孤月独明，一世享康宁之福。若月独行，身命皆属化吉，居角斗、井奎、升殿及在明时，一世康宁也。日月最喜拱夹，水金须要分明。太阳太阴，最宜吉星拱夹辅佐。金水分明，水前金后，不宜混失退逆。金水会垣，水忌退于金后，日月合朔，月宜占于日前。水在金前，水受金生；月在日前，月借日光。计罗明朔朢之嫌，火土分昼夜之忌。太阳忌朔逢罗，太阴忌朢见计，昼生忌火罗，夜生忌土计。火罗夏会多招哭泣之灾，金水冬生难免孤寒之叹。夏生遇火罗，有刑伤哭泣之灾；冬生金寒、水冷，未免孤寒之苦。水金宜附近于身命，日月喜拱夹于福官。金水星宜附近身命，日月喜拱夹于官福为妙。日月次星张，有引从端为贵客。日在星度，月躔张宿，各升殿位，金水引从，无破乃为贵客。金水躔奎壁，无混杂必为仕人。
　　金水躔奎壁，奎壁乃贵人星、文薮星。当云：五星连壁五星聚奎，此乃文地。金躔参壁度，曰：金生水。水躔奎斗度曰：水生木，相生之德不混，为文人贵士也。阴阳失殿，到老以无成。日月居恶弱，计罗犯殿是也。金水互垣，终身而有庆。水居金垣，金入水垣，乃大吉也。木气拱身夹命，必有寿而聪明。木气清高善曜文学之星，守命临身，必主聪明清秀，或泊孤寡主有寿孤克也。金孛骑马坐花，主无礼而淫荡。金孛入驿马桃花宫，上必放荡淫邪。计罗不宜犯殿，火金不可易垣。计罗二星不宜居正垣之殿，入日月之度，火不可入金垣，金不可入火垣，疑其相攻相克也。金水会命居官禄，名遂功成。金水生助命位，益佐官禄，其功名可遂也。孛罗克限化刑囚，人亡财散。孛罗是恶星，若化刑囚，其凶尤甚。火忌昼犯于太阳，土嫌夜截于孤月。火化暗，昼生忌与太阳同躔；土化刑，夜生嫌与月同行。日陷奴宫终不利月，居闲极反为祥。太阳忌入奴宫欠利也。耶律经云：兄弟宫虽为恶弱，太阴居之反吉也。木气贯命多于林下逍遥。木气二星贯守命度，多宜林下。土孛破官徒向仕途奔走。官星被土孛伤破，可为医、卜、吏、书卒难成名。九流者土计孛同于官禄。土孛计会于官禄，宜是九流人也。
　　残疾者火罗土杂于难宫。火罗土聚于八杀宫，必然残疾也。觜主播迁飘泊，逢生旺而作商流。觜星安命为人无定，如逢生旺，好为商贾于外。鬼主诡诈奸谋，更强健必为戎首。命躔鬼太阴、躔觜皆浅薄之人也，为人诡诈，终见崎岖。木为艺术好文才，金主刚方而嗜欲。木星照临，主人技艺学、术亦是文人才士；金星守照，为人刚强、方正必好花酒色欲。水乃漂荡而无守，火必性躁而不常。水乃漂流动荡之星，守命性必如是；火为躁暴无常之星，临照性格主躁。土主敦厚而沉潜，计能狡猾而深虑。土性沉重过于熟虑，计主机巧多端，人难测度。孛招谤怨，罗喜贪歌。孛为纔谤毁怨之星，守命临身，多招怨谤之非也；罗乃爽快贪婪之曜，照临身命，作事刚断快利。紫气清高，性必孤介。紫气孤高节介之曜，守命临身，为人好静有道德之士，也恐未免孤刑难为骨肉者。命逢刑曜，而水孛落在厄宫，投河奔井。刑曜即克身命之杀也，兼有水孛流荡之星在于疾厄，必主投河奔井之人也。身临刃地，而火罗坐于相貌，自缢悬梁。刃为杀首，而身星命主居此，况火罗暴燥之辰，坐于相貌之宫，决主自缢悬梁、刎颈之人矣。
　　福官驿马朝阳，玉堂贵客。福主官星掌天马地驿，又近太阳得位、得时，定是玉堂金马高贵之客。女魁火罗捧月翰苑名公。文星魁星或是火罗之用，又在夜生，捧月而行，无他星混照，决为翰苑名公极贵。阴阳拱禄朝向尤奇。日月得体，或拱夹官禄，或拱夹官星，又得朝命向命者尤奇，如若背陷固轻。最富日月夹财，坐旺享福。财帛宫得日月夹拱，或是日月拱夹财星，更财宫财星坐生旺宫，主享福受用，或犯四耗，主破财减福。孤克者木气罗守身命，泊孤辰寡宿之乡。木气罗乃孤星也，不宜守命，太阴忌泊孤辰寡宿之乡，主清高孤寡之士。淫贱者金水孛临身命，坐冠带、咸池之上。金水孛乃是淫星，又临冠带、咸池之上，其淫必矣。水星化暗入四宫必伤祖业。水星本无定性、飘流之星也，况又化暗守田宅，主祖业无依。太阴带禄登七位，定得妻财。太阴阴星也，化禄临妻主室家富厚，或太阴官禄之主亦同此论，必有妻财也，不然主妻内助。气孛守嗣垣，儿必刑伤。气孛二星同在五宫，必主刑伤子女也。火罗入疾厄，妇多产难。不论男女火罗不宜入疾厄，如此者，男有暴病，女多产难，若非自灾必伤骨肉。
　　【女命格】非惟格局取用，专求用曜精神。女命非以格局取用，专求用神生旺得垣，不失为美。身命安清，财福无破。妇人身命二位坐吉，财福二宫不破，自然佐夫享福。夫星化贵升殿必有称呼，夫星七宫主也，若入垣升殿化福禄贵权，又得时令不值空亡，夫必贵论，如夫主是火坐翼度或火宫，又值夏令夜生，不见水孛纔妙。身主入福坐财乃归富室。阴人专以身主倚赖，吉凶由此，如生秋月或夜明，不逢残晦，化为吉神，居于财帛福德富室也。夫子俱贵，堪期两诰褒封。如夫子二星坐玉堂贵人、化禄贵、权印或官福星、又入官福宫是也，乃夫子俱贵，可受两诰封赠，值破不准。阴阳并明，必主一生专擅。但日月同宫，必生于朔旦，月占日前，必卑夫夺权。自能刱立，能知书数，不可一概而论。五宫主入官福，子必出贤。五宫子位也，子星化禄福权贵，得时令入官禄福德，不宜空破，子必贤也。七位宿到田财，夫当有业。七宫乃夫位，彼宫主得时令无空破，不化刑囚，又入财帛、田宅，夫必旺财业也。夫星畏逢杀触嗣宿，怕见难伤。如火为夫，畏见水孛克抑，如水为子，忌逢土计抵触也。太阴升殿在福位，可贵于子。太阴当望化吉无翳玷，或天门、奎、壁、角、娄、张、毕、生子必主聪明贤贵也。太阳当道临对宫，必尊其夫。对宫夫位，太阳君象临午子宫安命是也，又如张度夜生，必尊敬夫，忌土计水气共位。命为官、身为福，必居恭淑，夫化贵，子化禄，可任封章，命主是官星，身主为福星，必可称呼夫人也。夫星化贵入玉堂得时令，子星化禄入官福贵人之位，必属贵人妻。
　　金孛匪宜临身，马刃莫教干命。金孛同入命，则主淫冶好事；马刃杀主，星极不宜化刑，身命无救，则患祸凶也。男女体用怕者，值难作党。男女之命用曜，俱怕值难，作党诸杀，克命克限。阴阳宫度，喜者相合相生。阴宫阳宫阳度阴度，并宜相合相生为福，最贵，观星要察其性情，论限宜明乎宫度。此后皆论诸星总断，火罗、计孛、性凶，水金气木性善，如克临度限，以性情善恶分之，得失便明；论限当识宫度吊合何宫何度，或克或生或合或冲，故曰：同宫千里，宜辨岐界损益也。垣分偏正，当知各宫生肖所属为宗。各宫分野宿度，但所属生肖者为正垣，如辰宫亢金龙子宫虚日鼠是也，十二宫俱以此论，不得生肖者，为偏垣，如辰宫角木蛟子宫危月燕是也，余仿此推。历行守垣各乘时旺，兴废升沉宜识度化度擘浅深，须明岐界太阳所泊为准。度有浅深，如尾三入寅度浅，尾十七入寅度深，又如胃三在戌，胃四入酉，则为岐界，皆是浅度。细观度宿，究察命源。宜细观度分，何星吉、何星凶、何星用力，何星有伤。究察命源，度主有成无成，格局虚实，究限损益，同宫岐界，要占四正。
　　四空无曜宫主须论，本度有星加盘莫问。星或同宫或隔界，全观四正为要，如无星即观本宫，主若何本度有星，不在加盘求论；并无星，方在外求之。居中则问宫神，隔界须观度主。凡论坐地分有宫主度主二宿，如立命巳宫属水，轸度又属水宫，度主皆水也；倘躔翼度宫，主乃水度，主乃火，则有两主也，如无即以宫主论也，据此即以居中宫度，深却以宫主而论躔度之，浅即以度主论也。宫度贵乎明健，值难喜其降伏。宫主度主俱要得时令健旺，明白不宜混杂为吉。如难星杀星宜空亡衰弱交制，降伏乃无害也。欲知气数短长，须察根基强弱。欲知其原命，用星逢时背时，身命高而本固，又何畏乎杀星。身命强旺又得时令，且不甚畏杀难也。奴杀旺而体衰，亦难问于限主。奴杀二星秉令持势，身命主又陷弱失，令限主虽旺亦不济事。关界上凶星迎送，必殒厥身。限行入关界之乡，又被凶星战克，必凶。标的中吉曜加临，必得其寿。限途标的清历，喜无杀星遏克，又加吉星相迎，乃安享长寿。太阳临难，地能散诸凶。太阳人君也，临杀地，众凶自散，杀不能为害也。杀星坐限，宫要知非福。诸杀聚限，不逢空亡无制伏，必然为祸大矣。
　　太阳为难，临蚀何凶；彗曜兴妖，逢庚反吉。太阳为难虽忌，当逢蚀晦无凶，值此无大害；　孛性恶逢庚作催官，本命及官星逢之，官则升迁进禄，庶人则遇福也。杀星不宜作党，宫主须忌失经。杀星生旺临限并之流年，杀星亦旺，其祸大也。杀星遇制伏空陷，为祸不大。但逢克限之星，便是兴灾之日。如限主属木，所忌金星伤克，其余仿此推之。最怕当头太岁，亦防得势余奴。如太岁冲限或余奴犯度，皆主凶危，人离财耗，黄泉路，鬼门关岂非险地。子午卯酉为黄泉路，寅申巳亥为鬼门关，命限值会，更加杀星聚到，其灾必没。劫杀头、阳刃尾亦是战场。限入劫杀头、阳刃尾出入之届，如遇在彼，亦须防患。众星战杀定无忧，一杀当关深可虑。众星聚于杀地，战克以并其凶且不忧害也。如木杀逢金星制之。一杀当限得势抑且无救患难奈何。若有余奴以敌杀本主自如而无忧。如安命亥宫，有气星与金难同宫，乃余奴敌杀，或三方对照，合而拒之，而本主无忧患也。更看岁君赶杀之有无，须详流年并限之善恶。岁君赶杀填命，又会限度、多主倒限，宜分轻重断之。此乃星家之妙论，实为术者之奇书，兴废、得失、莫逃、 限途、损益、吉凶、更约、流年，敢会斯说而折中庸定之，一言以为法则。
　　张果星宗三
　　本篇目录： 张果星宗七五星歌赋、躔度赋、历象赋、元通赋、通微赋、玉衡经、四时赋、广寒赋。张果星宗八观星要诀、看三主、论四时、分昼夜、辩阴阳、推迟留、考伏逆、明禄贵、利生旺、忌断躔、逢死绝、太岁冲、神煞露、寿令泄、克命度、六甲空、四刑忌、值难枵、怒失令、煞迭煞、鬼见鬼、利添利、空中空、扶阳势、三灭关、元妙经解、排列出类、分布得经、登殿入庙、躔泄居嗔、失时得令、逢生反刑、用杀疾贵、克杀全惊、官科禄旺、卦禄斗杓、分出奴党、截转用星、雠截根折、令助身明、四吉夹辅、五耗皆临、阳宅稽本、雄彗锄名、七政并旺、四主咸屯、彼此强弱、前后凶宁、参差星性、不一元辰、住明匪贱、亲驾须臣、身空害卸、宫旺禄嬴、避蛇履虎、值雪加冰、煞垣损益、宿沓岖平、掌督善恶、互换轻重、母子侧向、体用屈伸、日月着明、福官清健、身命为元、背对迎关、钓起飞来、横冲直撞、论十二宫所守拱照活变看法、论女命、论财帛、论兄弟、论田宅、论男女、论奴仆、论夫妻、论疾厄、论迁移、论官禄、论福德、论相貌。 
　　【五星歌赋、躔度赋】清浊始奠，清者为天，浊者为地。高卑既明。高者为上，卑者为下。天不爱道而洛书出，文王时，神龟载书出于洛云云。地不爱宝而河图呈。伏羲时，龙马负图出于河。分布于十二之位，周回于四七之宿。十二位，十二宫也，四七宿，二十八宿也。盖倚于天明二曜东生，而经次蚁环于磨，则众星拱北而游行。天左旋，日月星辰右转。其顺轨也，则祥风以畅、而和以至。星之顺见也，主祥风和畅。其逆度也，则乖气以召而异以生。星之逆见也，必乖异召生。大则关国家、君臣、治乱之兴衰，微而系寰区、黎庶、成败之轻重。所以国家将兴，必有祯祥，国家将败，必有妖孽。
　　凡天之所覆，地之所载，天之覆盖于上，地之负载于下。皆星之所烛，而曜之所经。星如烛光所照，曜以经纬所布。未有福臻而无本未，有祸害而无名。祸福吉凶，皆本于天星所主。原夫土在齐吴，虽夜生而福尤昌炽；土居子丑，火居宋鲁，纵日诞而禄自盈余。火在卯戌，木临寅亥是真垣，精神百倍，木居寅亥，水至巳申诚入局，气象俱新。水在巳申，阳君先，月躔狮子，普照无私，太阳居午，阴后次阳逊巨蟹，自安非泛。太阴居未，何庆基获源泉之衍，繇金精循辰酉之方。金居辰酉，曷学问富山海之藏，本计曜入荆豳之次。计都己亥，名题鴈塔天首周邦，罗居午位，足蹑蟾宫太阳鲁分，日在戌上，水日合星张之位，陛庭补衮赞皇明，水日在午，孛罗同箕尾之乡，廊庙作霖苏亿兆，孛罗在寅，金水凑于蛇穴，岂惟鹤发而休，金水会蛇在巳，火土会于牛宫，不独龟龄而已。火土会牛在丑，多招横祸，火罗犯于身命之中，火罗朱雀星也。广纳殊祥，金木照乎方主之内，金木龙虎星也。四空坐命，其人终世颛蒙。
　　三合对照，皆无一星。一吉随身，此命早年亨奋。一星满用，又喜拱照。水流鹑尾，巧计千般，水星在巳，孛坐元枵，权谋百变，孛星在子，掠他人之物，以利己，盖缘水会计都。水主智谋，计好狡猾。捐自己之财以济人，必是木同紫气。木主刚毅，气为慈祥。求医何数，火在八宫，火主血光，伸讼曷频，罗窥十位。罗为暴燥，一身迍蹇，火星怕与水星交，水火相战，没齿荣华，福曜爱逢禄曜并。福禄同宫，眉颦常不足，只嫌水到扬州，水星在丑宫，性逸素无拘盖，喜火临燕地。火星在寅，早抛父母，太阳不喜遇罗.?。太阳为父，怕逢罗蚀。中弃妻孥搀抢，切忌逢天尾。孛为妾星，忌计侵克。女招产厄，暗曜伤身，身主被杀加临，男中暴灾，忌星克命。命元有忌，曜相侵。
　　金照卫而主寿，金在亥宫，遇荧惑而夭天年，火必克金，火躔宋以为荣，火居卯位，见太乙，则早归泉路。孛必克火，官星隐陷，白头始得青衫，禄主受克，魁宿圆明，绿鬓已拖紫绶，魁星得地，孛在七宫遇月，始招妻妾，月孛同宫居妻，火临五位见木，方显儿孙，火木相生临儿，若乃初行驳限中，始向荣。初限否或中限泰。中遇凶星，末乃就吉。中限滞或末限通。刑星居相貌，三旬之内入愁门，相貌初限也。囚曜居疾厄，五十来临寻死路，疾厄中限也。看行年之限数，先看限度，加流岁之星辰，次评流星，别过度之顺逆，以断吉凶。星之过度，有顺有逆，推入宫之先后，而明祸福，星之入宫，有前有后，千涂一律，有准无差。
　　【历象赋】天地推迁阴阳极元，天为阳地为阴，列万象于宇宙，布九曜于中天。宇宙即天地也，日出扶桑遇白羊，而金乌朗烈；日在卯戌，月生沧海到金牛，而玉兔辉煌；月在卯酉，木入秦州旺鬼，而初归巨蟹；木星在木，土居郑国好亢，而正庙秤宫。土星在辰，给谏功臣，定是水临双女，水星在巳，参政学士，盖缘土好宝瓶。土星在子，南方荧惑在卯宫，贵饶衣食；火星居卯，西方太白向卫分，益寿延年。金星居亥，要知浅薄，无过土埋双女，土星在巳，欲问荣华，大抵金居亢位。金星在辰，克妻害子，太乙与天尾同宫。孛计同躔于五七之宫，足智多才，木星与太阳交会。木日相会于身命之位。中年命蹇，火孛而守申酉；火孛同申或酉，末岁时通，日月定居子午。日月同子或午，初否后泰，日月临于身命之宫；日月守命守身，先吉后凶，金木照于鼠牛之地。金木居子居丑，金乘火位，其人少失双亲；金忌居卯戌宫，火入金乡，此命早抛兄弟。
　　火怕辰酉位，妻无子息，都缘孛在七宫；孛星忌居妻位，子授官班，紫气在于儿位。气星宜守儿位，多荣产业，木金会于田园；金木妙居田宅，少失资财，金火同居财位。金火忌守财宫，水火并居田宅，破家荡产；水火忌居田宅，日木会于财宫，发福多财。日木喜临财帛，财帛衰退，被水宿加临；水星忌居财宫，田业多增，定月华照耀。太阴爱守田宫，生来少疾，日月金水相当；遇吉神而无患，处世多迍，火罗计孛对照；逢凶星主多灾，频遭祸患，杀曜入于高强。杀曜宜弱不宜强。自小无灾，日月不临闲极。日月宜强不宜弱。年年获福，皆因三日逢金。太阴泊处前后宫共四十五度，谓三日宫。日日有灾，盖谓八宫见火。疾厄宫，怕见火罗。气罗同步，其人好逸山林。气罗指空门，孤克言。金土相逢，此辈盖能修合。金土指道门修合。三方若背，为人空贵无官。二限主皆背陷。一主加临此命，永成喜庆。如一主临垣有用，则主一生福庆也。
　　【元通赋】天地肇辟星辰混同，天地开辟之时，星辰混而为一。循三百余度，以不息历二十八宿而无穷。诸星行度，无一刻之停。盈虚有时，只在夏冬之至。盈者，满也；虚者，亏也。疾徐以望不离晦朔之中。疾者，速也；徐者，迟也。原夫日管狮子之宫，日午，月为巨蟹之位，月未，寅亥属木，木居寅亥，而卯戌属火，火居卯戌，辰酉皆金，金居辰酉，而子丑皆土，土居子丑，水德一星，巳申两处，水居巳申，兼乎四曜分长短出入之不齐。四曜，气孛罗计也。照彼众人，有祸福吉凶之所据。诸星所照，有吉有凶。观其十一曜布于十二宫。五星六曜，临十二宫以定荣枯。入于失次，则家破迭迭。诸星怒失宫、失次。守于垣局，则腰金重重。众曜喜归垣局。罗气而僧道喜遇。罗气乃缁黄之宿。水木而仕宦欣逢。水木为文学之星。凡星数之通变。凡谈星数须通变为妙。
　　在生时之插笼。如欲论命，定时辰之真假。登明太乙之宫金见，产双生之子。亥为登明，巳为太乙。太冲河魁之位火明，主兵将之职。卯为太冲，戌为河魁，火星临此二宫，兵将之权。如是魁星显，有震世之文，文官重魁星，武宿高作，擎天之柱，武职论将星，为公为侯顺于昼夜。日喜昼而月喜夜。或夭或贫，失乎向背。凶星向而吉星背，凡此生人关乎星象。大凡人生于世，皆系星辰所主。高官重职，岂无伏逆迟留。迟留伏逆，有喜有忌。寸土卓锥，亦有好乐庙旺。庙旺好乐，有吉有凶。岂不以荣名水星遇之者，登科及第，此言水星得局，文昌金宿见之者，天地都魁，此言金星为用，岁居蟹鬼，而顺将逆相。木入秦川，日上戌娄，而八座三台，日遇白羊斗牛之次，上德庙地，土号太常，星张之宿，罗曜喜来，天首周邦，前诸星以，皆若举一隅而自裁。前论诸星如是，举一以反三可也。入则宰职，出则宪台，禄马不闲，命重使君之职。禄勋驿马宜其关照。福禄稍滞，权卑，令尹之才。官禄福德主星陷弱。少贫、老富，命弱限高；体衰用强，先贵、后刑，主沈身显。命陷身高，蚀神交于日月，则父母有伤；罗计为蚀神，西没地逢气孛，则妻儿可忌。妻妾为西地，计金相见，人必雕青；计金守照，水木重临，文章秀丽。水木相逢，三方背而寿短，三限主皆陷背，九事全而福备。四元三限，时命为九事。
　　官禄不逢正合，恩荫出身，禄主有背身命，囚忌若临暗刑，徒流可畏。囚忌暗刑当照，或文才出众，而卿荐推取，此言其醇，或祖业破散，而身自刑伤。此言其疵，一则福星强而田园被刑，福主强田主弱，一则学问高而官禄有陷。学识好官禄陷，三元俱顺，则富贵俱足，三元星而得用，四空无气，则成败相仍。对合无吉神助，限元明健，利名有成。限主若高，自当获福，身命归垣，衣禄不亏。身命得体，终须禄自盈余。疾厄遇火孛，女多产死之因；火孛居疾厄宫，迁移犯土罗，男有旅亡之兆。土罗居迁移宫，有三合凶照，却一世无迍，要看身命主何如。有四直吉临，反平生少福，因身命星受克故耳。子有丧败，父犯恶逆，子命关乎父，夫受官班，而妇当命服，妇命系于夫，亦宜修人事以应天时，未可徒泥星辰之灾福。天时、人事，相为表里。
　　【通微赋】太阳乐昼，自卯以至于申。日喜于昼，自卯时以至申时生者佳。月魄逢宵，终寅而始于酉。月爱夜生，自酉时以至于寅时者为美。寅午戌属火位，太阳偏乐此宫。日为火之副，宜在寅午戌之宫。申子辰属水局，太阴宜居此位。月乃水之精妙，临申子辰之位。泉枯牛壑，须凭金曜生成；水金同丑，月喜毕宫，切忌火金同度。火金助月，忌在酉宫。木嫌坎位，木打宝瓶，月晦离明，月居日位，亥子乃江湖之位，太阳不足为奇，日在北方为背，巳午乃盛夏之时，月魄晦明为忌。月在南方亦背，一天黯淡，只缘火曜临阳，火日同宫，六合溟蒙，必是罗?犯日。日罗相犯，月弄兔华生瑞彩，月居卯房，日居娄宿耀金乌，日在戌娄，木临东井，要神首以加临，木罗同未井度，气占金牛，见月孛而无害气孛共丑牛宿，男人切忌女人曜。日木土水为阳星，月火金罗为阴星。夜里须防日里星。阳星喜昼，阴星喜夜。
　　罗?居午，切忌水德当权，火罗在午，太乙躔虚，最喜太阴同度。月孛居子，计都切忌三阳位，计入寅宫，太乙专喜夜里生，孛宜夜生，水孛同度性偏淫，水孛照身命，水火同临寿必损。水火守身命，火金子位土孛巳宫两相克战，切忌坐命。如此者非贫即夭。老者切忌遇强星，老怕生旺星，壮岁却宜逢旺曜。少嫌死绝曜，朝云、暮雨、水孛，俱坐迁移；水孛淫荡星也，性躁、猖狂、火罗，同躔命度。火罗刚暴星也，仁慈聪俊，木正东方；木星得位，性敏巧明，火行南律。火星得局也，罗首猛烈，罗守命宫，计尾阴柔。计在命位，太阳为性威严，日者君父之象，月孛厥心淫毒。孛为扫星之形，紫气一心兮，退藏不为福兮，不为殃，气守照计都在历名豹尾，若非有刑必有忌。计守照，金水文辞为智巧，金水在命，火孛通明必外迁。
　　火孛在命，辰金巳水为文章职学之科，各得本垣，酉月卯日定卿监、郎官之位。俱得其位，祖财困辱田宅，火被水来侵，水火会田宅，人事和同迁移，木得阳临照。木日同迁移，月孛周天皆裸体，惟宜朝斗与朝天，孛居丑亥，神首躔度以横天，所临庙寅而庙午。罗在寅午，金曜本性最无情，见木刚柔须相济，金木宜同行，水星无心常好动，向昼楚晋郑为强。水宜巳申辰宫，金乘火位，在西北则轻，戊土遇金，火入金乡，见辰方无忌。辰宫见火，命居福德，尤怕相克，受克者轻，身主逢宵，好居官禄。月明居宫，孛罗夹命分后先，两相背行则可，日月同宫宜庙旺，倘失躔则福薄，罗前孛后以有伤，两相交战，先孛后罗而无害。两相背去，论星先分昼夜。昼喜阳星，夜喜阴星。此说宜辨阴阳，太阳太阴，昼先论日与命宫，日为众曜之尊，夜则言阴归身度，月乃一身之主，三元不失福寿必高，三元得地，九曜得时平生安荣。九事俱强，限星俱庙举世昌荣，限元皆好，福德无星少年多难。福薄有灾，命星满用福非常，主星得所，身主俱强须福寿。身星尤高，福德不近贵星，福主既弱陷，官禄徒为无用。
　　有官不久，有曜休宜作有从。既然有曜，亦看孰吉孰凶。德官俱陷福无因，福德官禄星俱陷，四正有星终作福，有吉星为福断，三方无曜吉难评。无吉神则凶论，根基蔕固，须凭命曜居高，必须要命元起高，自少多迍，必是福星先陷。福星陷则多难，吉有吉曜须作吉，美中之美，凶加凶曜必多凶。恶中之恶，孛罗入限，惟怕忌以加临，似虎添翼，火土临年，见劫刃而多忌。如蛇生足，坐贵全凭福禄壮，吉中有吉，命强无虑火金侵。我强胜彼，戴天不怕凶神，干为天，履地何嫌恶曜。坤为地，太阴长缺，子地必圆，月宜在子，太阳常明，离邦必正。日喜午宫，计防风疾。计为沉滞之星，心有是恙。孛忌脱肛。孛乃淫秽之宿，必主此恙。两曜夹火以逢刑，必主颠狂而赴水，日月夹火，孛计扶身而带劫，当为自缢以悬梁。两凶夹身，看星先寻刑劫，三刑劫杀，次论刃空，羊刃空亡，推限须忌天锋，一名剑锋，尤防的煞。一名破碎，一星钓用喜非常，一星得地，三主俱高必台辅。三限皆强，月在参、日在娄，阴阳得体，罗箕计轸定封侯。罗计入庙，吉曜强宫福必紧，临福地减力，凶星失陷必灾危。居强宫尤庶几。
　　【玉衡经、此段论七政之顺逆】昼生从日，喜居六阳之宫。自子至巳为六阳宫。夜生从月，利见六阴之地。自午至亥为六阴地。众星乱杀，禀阳尊不敢施威。太阳正照，诸星罢战斗之锋。三日逢刑，纵月光不能为福。太阴泊处前后四十五度内，谓之三日宫。若论阴阳，须看昼夜。昼生从日，夜生从月。背太阳于父有撼，夜日为背、背太阴于母有亏。昼月为背五星俱要比和，相顺相生但以得时为贵。当权司令四余不宜冲突，相克相战而喜独行为佳。无相混杂伏逆无光。伏则不见，逆则退行。顺行有气，退则无力金星守命，好色而主清高。金之色美，人皆好之，故主义。木德临垣，刚毅而怀恻隐，木主仁好善水如守命，多学少成，水主智刚无常性火若当权，恣行酷毒。火性烈燥急沉谋熟虑，为缘土入命宫。土主信，主人沉重敦厚。巧筭多机，盖是计居垣位。主谋变诈巧独孛则为人悭吝，小人之状单罗则赋性贪婪，性凶贪谋紫气照临必主伶利。尚清高好道，主九流三教。
　　虽然星辰如此，又看月令若何。女命限到木躔，防夫害子，木气乃孤克之宿男命限到月躔，招妻纳妾。月金是阴人之曜水孛如守田财，难招祖业；水孛漂流无定火罗若临父母，幼失慈亲。火罗炎威酷毒命主逢阳终富贵，命主朝君安身傍母必尊荣。身星傍母九宫遇孛，终身漂泊无拘；迁移逢孛十地逢罗，年少夸豪逞讼。官禄遇罗罗计若居子午，纵克而有情；罗午计子木土偏爱阳宫，虽战而无损。土木在寅彗星昼见，女人必以为殃；孛忌昼见天乙夜行，男命见之反克。气怕夜犯年月日时四柱值杀，立见刑徒；四柱忌值杀神宫魁爵禄四柱高强，自然荣显。四吉宜占高强金月互垣，必有立成之分；金星助月阴阳失位，没齿贫困之人。日月混沦主星居于母地，主傍贵而成家；命主居生地母星飞入命垣，多因妻而致富。母恩守命垣木居狮子，居官不能享官；木不南奔午宫也计入三阳，有禄不沾寸禄。计在寅宫三阳也水喜顺而不喜逆，水逆泛滥土爱暖而不爱寒。土寒冻结以元、合、食论人之享用。元即天元禄也，合即甲与巳合，取巳月为合星，食即甲取丙木为食星。以官魁爵定人之前程。官即甲气也，魁即日月也，爵即子土也。
　　最喜者，四角之有星，三合对照有曜所忌者，三方之无曜。三合对照无星马临官禄，出祖成家；有四方之志禄在妻宫，因妻致富。有妻财之宜男人命居子午，必强狠而专权。子为端门，午为帝座，居高势。女人命立巽干，必淫冶而夸色。巳为双女，亥为双鱼马地，好淫。坐贵不宜冲贵，只宜坐贵，不宜冲贵。见合不宜见刑。惟宜合吉，不宜见刑。立身合论、马元失管，则徒然奔走；马落空亡聚财则观财库无守，则必致败亡。财逢破耗不须轻用闲奴。兄弟主奴仆，主不宜入财帛及财，主亦不宜入闲极奴宫。此等须当我用，惟喜身命主坐财库宫。杀不宜真，真难磨灭。且如土克水，土掌的刃、雄廉为真难。禄不宜破，破则贫穷。禄宫、禄元被恶杀侵占。孤而加寡；妻子难为，孤寡双拱空以加亡，利名难遂。阳宫空、阴宫亡，阴宫空、阳宫亡。刑不宜战，战则必刑。如逢刑地，不宜有战克之星。三刑带战，必然刑害。刑战两全，其祸必矣。合不宜冲，冲则必破。合照星吉，不宜凶神冲破。合还冲破，作事无成，论刑必论杀，刑杀重而难当；刑杀双逢必凶，论官必论魁，官魁显而清贵。官魁两强必荣，既参官星本宿，当以太阳相参；天盘以日为官星，虽论刑煞星辰，合以天杀互论。地煞兼天星同推，两杀夹垣须破相，双杀拱夹、三刑临己必伤残。三刑克命，身命最喜入官，坐仆、坐闲何所用。
　　官禄宫喜身命主入，但闲极、奴仆忌身命主坐。日月不宜夹杀、夹禄、夹贵以为荣。凡杀星不宜日月夹拱也，惟有禄勋贵人喜日月拱夹。子午为圣人端座之宫，诸杀莫入；恶杀不能侵犯，辰戌为小人恶弱之地，天乙莫临。贵人不临之位，暗金可畏，若临命夭折无疑。春亢、夏鬼、秋娄、冬牛谓之暗金，不宜坐命于此。杀火无情，若居杀，凶恶难免。火星掌杀不宜居疾厄之地。日月若居华，盖僧道流行。辰戌丑未犯华，盖日月临之。禄马如陷空亡，巫医术士。寅申巳亥是禄马，空亡遇之。桃花带合，男女皆为无礼之淫；咸池星合命照命，隔角逢孤，纵有嗣续皆过房之子。丑寅巳午未申亥子谓之隔角，更带孤辰。坐禄向马，乃利名显达之人。命坐禄勋、对照、驿马。对禄坐贵，亦文章腾达之士。禄勋、对照、命坐贵人。木罗会舍，喜入寅宫，木入垣罗入庙，水计相刑，怕居巳位。巳乃三刑之地，劫头乃非活路，劫杀怕头，刃末最是凶关。阳刃忌尾，众凶作党有不已之战争。
　　如孛罗交战，水计相刑，不伤限元无妨。二母争权，乃太过于姑息，二恩不为恩，孤日临于命限，勤苦劳心。孤君无辅，一月单行官禄，精宁可爱。月要单行，妇人专以性宫为重，性宫者财帛宫也，男人当以八杀为权。八杀者疾厄宫也，面目伤残，刑囚不宜伤相貌。相貌主被刑囚所伤，心神漂泊，水孛最忌入迁移、对照，逢罗婚姻反掌。妻宫忌罗，五宫逢孛、男女虚花。子宫怕孛，二主临财，财必丰厚。或身命二主或官福二星。两强战克，田宅动摇。如孛计交战，金罗相克。命卑闲健，兄弟有争斗之风；命主弱闲极主强，主弱奴强，奴婢有侵凌之患。命主弱奴星旺，福星喜临垣，福星守福，禄主宜镇位。官曜居官，以木气金水为君子。文人才土为喜木、气、金、水。以火罗计孛为小人。武将功臣，但重火罗计孛。十二煞神仔细推详，年支十二宫杀神，三百六十吉凶可考。
　　周天三百六十五度，阴阳守巽，至老耳目聪明；日月居巳，火孛临坤，未免腰背屈曲。火孛临申，罗居五位，眼必无光；午为太阳之位，水入寅宫，咽喉壅塞。寅乃喉舌之府，鼻头带赤，火孛而守申宫；巳申属两肩，脸面委黄，土计而居辰位。辰酉属胸膈，计临申位，面上有亏；面部同看，罗入命宫，胡须可验；未必然也。孛罗到酉，心气往来；酉为心胸，孛罗冲卯，风疾难禁。卯为肚腹，孛罗居于亥子，臀犯疮疽；亥子为下部，金火战于辰酉，肺心咳嗽。火主心金主肺，罗逆行而不顺，多犯血光；频见疮疾，火若退而迟留，难堪酒痢。必患酒痢，更若孛星有党，血上加脓；或主白浊遗精，那堪土宿来临，痔而带疾。或主痔漏通肠，木到巽而见杀，左手拘挛；气入寅而逢刑，脚腿虚肿。寅作木论，要观疾病，先论陷星，吉凶了然，易如反掌。
　　【四时赋、郑希诚注】切以三冬之木遇水而寒。冬水不能始生木之功。九夏之土逢火而燥。夏火太旺，生土反燥。金埋土而反晦，秋金土重反晦，土混水而致浊。冬水冰结土混不清，无根之木遇恶水，而飘泛东西。木躔金度或与金同，夏月水势盛反被漂流。受制之土见猛水，而崩溃四出。春夏生物之土乃为受制，遇水反崩溃。春金见月，淡薄无成；金未成不能助月，冬月遇金，饥寒刺骨。寒月不宜傍金星，火逢月朗而无权，望夜火月争光，金得火明而焕发。秋金见火为奇，寒月最宜干阳。月借日光固喜，近阳冬月尤吉。夏火不妨见月。夏火本炎，遇太阴以解酷热，火得令能助月。未垣坐命、太阳行限，则柔而能刚。未乃阴宫，行限遇太阳，则阴从阳以刚济柔也，昴日度。星度为元、太阴司用，则懦而无力。星乃阳度，行限遇太阴，则阳从阴受制于阴故懦。盛夏之火何须木气生扶。木至六月则绝而不旺，见火反干。六月之水最怕火日枯涸。六月水主辅阳，反为不美。
　　夏金遇日销铄无聊。夏金与日同躔必镕。秋木逢阳凋零，何补戌垣之火，取用与卯垣不同。戌火势微，不论四时，最怕水孛卯火势盛，惟冬怕水孛初生之火，宜木气生扶。酉宫之金，行限与辰宫有异。土中之金不大，畏火罗。冬水喜于南奔，戌火忌于发露。居娄宿则吉，微弱宜藏。冬春之木见日，则谓向阳；冰冻之土会火，始能发用。月圆火焰，奈争斗而无成；水冻金寒，纵相生而不发寒。土何生金之有。所谓土寒者，不生之故。秋水非滋木之时。秋木凋零，不能足水之滋。辰酉坐命，土犯月而尤佳，金命喜土为母，卯戌为垣，孛抱蟾而反害。火命怕孛为难残晦之月见火增辉。初八以前，二十以后，三方对照得火相助。刚燥之土遇水滋润。夏土干燥，爱水滋润。诸星皆退，主星独顺，乃中流砥柱之人；群曜都衰，身星有用，则独步轩昂之士土。在子木、在午，似有冲而无害，子命、命居申土、居亥行，此限以何妨。申命不忌土计，在亥则土受制。娄乃金石之火，触日方发。娄金安命相从太阳。
　　箕乃蒙泉之水，见金不清。得木荫之乃清，若金伐木，不得荫庇，沙泥所以不清。惟参轸议论，不殊与亢星取用，归一丑宫，坐命不可以木为刑囚。木受制不为害，星柳为垣，亦不可以木为难。木若失时不为恶，岂不有水中之火，巳翼火、火中之金，戌娄金、金垣之木，辰角木、木垣之土。寅艮土冬水为命，太阳行限，财不足而福有余。水滋其暖春土作主，火星发用，彼无力而我何藉。春土本不旺而火恩躔泄，则母无力而我何藉。论星先要论时，论杀无过论理。火本畏水，巳宫翼火为登殿；火翼金本畏火，戌宫娄度亦归经，金娄木本怕金，辰宫角宿为登殿；木角土本怕木，寅宫艮土反长生。土寅，造化贵在择用，术士妙在推详，此论先圣之秘奥，而后学必宝敬之。
　　【广寒赋】立仪观象，创法筭星，推天地之有准，定日月之可凭。风云庆会，顺言箕毕之由。箕星好风，毕宿好雨。朝暮昏晓，但看房昴之要。房为日出之所，昴为月生之地。日赋尔命，日为命源月躔乃身。月乃身主子夜朗耀于双鱼，宜逢太乙。夜半月居亥，宜孛星抱之。五更辉煌于巨蟹，喜近长庚。五更月居未，喜金星助之。论其玉兔之形，到彼金牛之地，却怕火罗，毋嫌土计。以金命言先观阴精圆缺，须辨晦明，上下弦而月缺，十五六而月圆，日月相会而晦，日月相望而明；次看子夜、晨昏以分向背，日将出为晨，日已入为昏，子夜者，夜半之际也，夜生为向，昼生为背。职属太后，配同母亲，遇群凶，先主克母；逢恶曜，亦当损身。月为后、为母、又为身。南有张，北有危，南北正殿；午张子危东有心，西有毕，东西正垣。卯心酉毕既曰入垣而入庙，亦须相顺以相生。逢吉星则吉，逢凶曜则凶。
　　入晋而躔，觜参财星守命，申命以月为财在郑而躔角亢禄主居辰。辰命以月为官身之如何，六奴仆位庶出偏生。月居奴仆九迁移宫过房离祖。月居迁移同水见孛兮，痈疽痨瘵，月同水孛同金见火兮，盲聋喑哑。月同金火如逢木气，山间林下作生涯，月逢木气若遇孛金，月下花前恣歌舞。月遇金孛其初也，出扶桑之地，卯宫生于蓬岛之间，酉宫或挂柳梢之上，未宫柳度倘躔斗柄之前。丑宫斗宿，每日常行十三度。一昼夜间行十三度。逐月历遍一周天，一月之内历十二宫。圆缺不齐昨夜今夜。正望之际，月固圆明，未望前既，望后月尚缺矣。晦明迥别上弦下弦。上弦之后月渐明，下弦之后月渐晦。二十八宿循环，祸福晓矣。二十八宿所属，太阴躔此者，有祸福之所据。四十五度向背，吉凶了然。四十五度中间，太阴泊此者，有吉凶之所辨。与太乙同坐官宫，为官食禄；月同孛居官禄，会天乙而居财帛，问舍求田。月会气居财帛，古人云：石崇巨富，月在白羊；戌命月为田土，甘罗为官，月居天秤；辰命月为官主，火月逢孛，虽韩信未免遭刑；月爱火助岂使逢孛，金月遇罗，纵颜子亦须短命田。月喜金伴奚宜遇罗，刑囚犯月，须看三方，暗耗临身，犹观四正。月犯刑囚、暗耗等星，观看三方、四正有援庶可。
　　火月入边邮，苏长卿甘处牧羊；边邮者迁移也，水月坐迁移，郭令公宜见虏阵。此二古人流于夷地，常论金命月居卯戌，火命月居巳申，水命月居子丑，土命月居寅亥，木气犯月命居于鹑火之位，土计临身命躔于鹑首之宫。飞来阳刃、钓起三杀，重则犯刑恶死，轻则破相压身有救，则非常富贵无助，则难免夭贫。已上数条，皆系身居难地。命亥月辰，正是厄宫当受病，命寅月酉，是真奴仆，主艰辛。此亦承上文言，人皆曰凶莫凶于火罗计孛，吉莫吉于木气金水，殊不知身命入鲁、宋不怕火罗，身命居齐、吴毋嫌土计。大凡人生天地之间，刚强正直有勇敢，为火罗计孛使之然也。不以火罗计孛为凶，勿以木气金水为吉，各有所用不同。凡金星伴月以躔亢，辰命，水星伴月而入轸，巳命火星伴月向南斗，丑命木星伴月朝东井，未命，虽然一星伴月，自古宜有不如，众星朗朗孤月独明，宫清身吉休愁尔命。
　　张果星宗八【观星要诀、二十四秘法】【看三主】即宫主、度主、身主是也。身主不傍鬼，不冥晦宫度，三主要得局，不泄气，不迟留伏逆于恶地，极喜朝元升殿垣局，生我之度也，所以不怕，三方忌星刑照，正是他来刑我，我居庙旺以何妨，不必论恩援二星于失次，亦富贵论之。宫身度主喜朝阳，三主高强福寿昌，恩援不须来辅助也，应富贵始终良。主犹人身，禀气强壮且居廊庙之上，不受克制，近于天庭终为贵也。
　　【论四时】凡四时者，春温、夏热、秋清、冬寒，当分节前、气后以定四时寒暑，故可论之，及后学不能精通，即道希奇八九之数，岂能通到于渊源，又如春木、夏火、秋金、冬水四季月土皆为令星，若宫度二主得时得令为美。经云：五星俱要比和，但以得时为贵。又云：看星须看得时星。二十四气转流通，四时寒暑在其中，寒凝不可居阴极，暑热嫌居阳烁宫。时谓天地之气，四时行焉，犹物之各得其时流通，则畅滞塞，则乖五行亦如之，况人命乎。
　　【分昼夜】昼生者，喜太阳木土计气水孛于阳宫阳度；夜生者，爱太阴火金罗于阴宫阴度。如合此者，则福禄崇高、显贵论之；倘或昼曜反于夜，夜星背于昼，以为孤克，乃是刑星，则减福气；如昼行夜曜，夜行昼宿，亦不祥也。故曰：日生怕逢中宵宿，夜里须防日里星。昼生日木土为奇，夜反孤星非所，宜月火金星，为夜曜日光晦昧克妻儿。谓阳星居昼，而阴星居夜，乃各得其所，苟有反背者，俱有所忌，当辨昼夜之分，则吉凶方验。
　　【辨阴阳】凡初一二三四五日戌亥子丑时生人，日月俱晦，如为宫度身三主有二失次者，兼刑煞有犯，则主孤独论之；若二十六七八九三十日酉戌亥子丑时生人，亦谓日月俱晦，论之皆不足取也。阴阳孤晦，主孤恓不损儿兮，便损妻。日月分明，妻子盛；无光，父母主生离。天得一以清，地得一以宁，天清地宁、物象咸亨，人物雍熙且晦者，阴阳交错天地暗昧，如日月无光，所以酉言父母之灾晦也。
　　【推迟留】凡木火土金水而有迟留伏逆之辨，以尊其太阳故也，盖太阳者，君象也，五星者，臣下也，臣见君，则让于礼，所以五星近太阳，则迟迟，则行缓也；五星三方见太阳，则留留则不行也；五星与太阳同行，则伏伏则不见也；五星对照见太阳，则逆逆则退行也。经云：伏逆无光，而顺行有气。五星遇日，须当伏，三合逢阳，便是留；要识对宫为逆度，不逢阳处，顺行周。此谓群下尊君之礼，严敬有如此，不敢相犯，犯之则有触君之罪，惟顺而吉。
　　【考伏逆】但凡迟留伏逆，在于庙旺受生之地，恩情之度，不相克战，又在君前，礼不相拘，反能为吉；若迟留伏逆，在于克泄鬼制之宫，相战相克之度，又在君后死绝之地，不祥之甚。经云：顺则优游，逆则退缩，留则拘系抑郁，伏则韬晦无光。迟留庙旺在君前，富贵双全发，少年克我，无情泄我，气伏逆君后反为迍。伏与逆者，言其不敢与太阳相见也，五行居旺相之方宾。主有情礼，法不拘且吉，无情克战且凶。【明禄贵】凡宫身度主俱坐禄贵马乡，或禄贵拱之，或禄贵夹之为上，更兼宫度身主得经得位，不失次于恶地，乃为富贵福寿；若见身命度主在杀宫，星辰失次者，夭折贫穷之论。宫身度主贵人宫，禄贵相生富寿翁，设使逢空，星失次，一生蹇滞不亨通。且禄与贵者，人之所欲也，全在三主归垣得地，乃为真禄；若值空亡弱陷，又为虚禄虚贵，得之无益。
　　【利生旺】凡身命度主要居长生之地，帝旺之宫，倘命立败宫，身度主飞入死绝不得地，贫贱的矣。宫身度主旺生乡，名利重重，坐庙堂若见空亡临败地，贫穷、夭折、绝三纲。生旺则富贵，犹人气质敦厚，信而有之，则主富润屋而德润身矣。
　　【忌断躔】木凋天秤与金牛、火怕申乡巳亦忧、土走双鱼人马位、金销天蝎白羊州、水漂羊角流巨蟹、计虎猪儿兔亦愁、紫气亦嫌鸡唱晓、孛逢戌上是三坵、罗?酉亥君须忌、日月无光卯酉头、纵尔神仙并活佛、涅盘尸解去悠悠。此谓五星躔度相遇之宫，各有所忌之宫度也，主人晦昧反复甚，则必死。
　　【逢死绝】命坐败宫，身入死绝，纵吉亦贫，大限又在死绝之地，小限犯原流旬空，太岁天空，决死之兆。死绝休囚不足观，宫身度主怕相干，若逢二限行空地，薤露歌声日落山。谓原守与流年犯旬空者，必死。薤露歌者，送死之歌，田横死，门人义之而作其歌，曰薤上露，何易晞露晞明，朝更复落，人死一去何时归。【太岁冲】太岁者，至尊之煞，当权司令，诸星节制，命坐人君，在家不能为祸，若在大小限，为祸不可言，如当生太岁冲，犯大限、流太岁、犯小限，以凶断之。原流太岁煞，相冲二限相干，子哭翁，天德解援来救，护赀财耗散一场空。
　　【神煞露】假如命限是金行，逢火度火星与水交战，流水或三方对照正犯之，决死无疑，坐命亦然。露杀交争气散倾，根源最怕忌流星，若然流煞相呼杀，导气修身要上升。五行一例，而推今，举一隅而知其三矣。根源乃原守之辰，流星乃流岁之曜。
　　【寿令泄】如纳音属火，命躔参水，夏生之人，限行胃土度为寿令，俱泄乃生，土克度之，故度主又失经者，决死断之，命度身主仿此。从来土宿能克水，寿令生彼号死鬼，流土再逢刑命限，仙人救助无道理。纳音鬼谷子所作，如甲子乙丑海中金之类是也。
　　【克命度】庸术概以宫分断之，误错多矣。假如丑上安命，女初女一度，限行斗一、斗二、斗三、斗四。戌上娄度安命，忌行箕风。角木断躔，命躔女初女一女二度者是。寅宫斗一斗二斗三，限行亢金鬼关。轸九度命者，胃土柳土内皆忌，如过轸十，则无害也。鬼觜参度虎口真忌。参度命者，女土之忌，若犯正真躔度，限行到此，必有大灾，应如影响，若有忌，星居上则重吉，星居上则轻，不可一例而推。
　　【六甲空】如命限犯原空、流太岁又空，或限度主又空，决死而无疑矣。空命空限并空神，纵尔聪明志不灵，太岁加空来激限，南柯一枕梦泉扃。如土空则崩，木空则折，水空则流，金空则向火，空则发。大抵火空终归煨烬，不如金空者妙。
　　【四刑忌】凡金骑人马土埋双女，火烧牛角木打宝瓶，命限逢此怒星者，决死之道也。四刑三忌亦非良怒处，行凶逞恶强星怒，得时空有救，行逢怒杀岂为祥。此四者贱格之谓，寅为人马，已为双女，酉为金牛，子为宝瓶，遇此则为刑忌。
　　【值难枵】值者，正二太阳之类也；难者，八杀宫主也；枵者，天囚天耗也。且如宫身度主犯此三端者，或值难度中安身命，或又限行此恶星，再加流星迭逢，如雪上加霜，必死无疑也。枵神莫近命身宫，碌碌，浮生一世穷，值难相刑犹可畏，莫教限犯死囚凶。一云：八杀宫主，即疾厄之宫主也。
　　【怒失令】凡春土、夏金、秋木、冬火为黑道之星，又为休废之曜，命身度主躔于此上，彼无力我何施，终是不祥，如限路值此，为灾莫大，无生旺恩星解救者，死无疑矣。须知失令怒生嗔，黑道无光暗昧，身限主无情君切忌，无常一到作泉人。谓失令者，亦犹人之失时，作事不通，手足无所措也，失令即无权也，东不遇而西不偶，惟枕泉石而乐幽林可也。
　　【煞迭煞】如限见原天雄，再犯流天雄，并的刃劫亡等杀是也，故云：刃并天雄劫加地雌限路危则亡，生丧魄，依此仿之验矣。天雄的劫刃宫中，怕迭流年太岁冲，祸起萧墙生百出，官灾死败转为凶。萧墙，门屏也，言祸起萧墙甚近也。【鬼见鬼】假如坐命斗木，限行亢金，本然失次，加流年金星三合对照犯限，决死，轻则囹圄破败，断之无差矣。鬼中见鬼犯刑星，大限相迎必见倾，若见克星流限内，十生九死决无情。鬼即杀，杀即鬼也，主旺者，当之为杀，主弱者，当之为鬼，囹圄古之牢狱也。
　　【利添利】凡宫度身主在于生局之地，如受父母之荫，或限行恩星与我有情，当以显达富贵论之；又如木缠水宿，水躔木度，以木为宫度主者，亦曰利添利也。利中添利见恩星，源流生我转精神，富贵荣华人所欲，聪明智巧更通灵。如遇恩星，生我之父母也，三主过之，则受庇荫之下，如木有本，水有源，岂不为利泽于人哉。
　　【空中空】太岁前一位，即天空煞。太岁后一位，为蓦越杀。又六甲空了身命，再限行流空与宫度主者，最宜忌之，的死无疑矣。天空太岁最为凶，宫身度主莫重逢，再犯流空归命限，须知短命似颜公。驾前天空六甲，旬空流年空亡，三主星与限度临之即死。
　　【扶阳势】但五星扶阳，有用者最吉，如宫度身主极妙；若克身命度之星，朝阳者，必主夭疾论之。扶阳生岁福滔天，克我之星步莫前，命度朝阳都显达，杀神随势夭天年。扶者扶助我之辰、引从太阳者则吉，如遇克我之星，又遭杀神相并必死，生岁者，纳音宜受生，不宜受克。【三灭关】三关者，初关中关末关是也，凡初交限谓之初关限，行居中谓之中关限，行将末谓之末关，此所谓以限度之出入，而分初中末之三关也。且如限行子宫危十一度，乃初关也，虚日五度乃中关也，女土二度乃末关也。如有杀刃在初关者，其人必死于本月节之后也，如有杀刃在末关者，其人必死于本月节之前也，如有杀刃在中关者，其人必死于本月节之日也，此举大概者，言可以详推。断躔失度过岐峰，险道休逢太岁冲，假使流星无克战，也应泉路见阎公。又谓金木命忌星日度，水土命忌井木度，或于南斗日月忌胃土。
　　【元妙经解、四十二详论】【排列出类、俱富贵之格且超群而拔其萃也】五曜连珠、二星合壁、戴天履地、出干入巽、文武两班、君臣庆会、守一空一、居三隔三、群星朝北、众曜拱南、天地开明、山泽通气、水火既济、风雷鼓舞、纵关横关、辟拱阖拱、首尾阴阳居四正，火罗计孛守四维。
　　【分布得经、俱是十二宫星辰得局贵格】子宫：水清宝瓶、土好齐瓶。丑宫：乙气骑牛、孛星朝斗、长庚朝斗、水爱逢金、土好太常、火土得牛。寅宫：木计同寅、木罗会舍。卯宫：太阳逢兔、火明天市、日出扶桑。辰宫：金木逢龙、水润金明、金号太常、木躔角道、土归郑国、土罗相会。巳宫：金水会蛇、日水乘旺、水临双女午宫：日帝居阳、水阳相会、水名荣显未宫：金躔鬼宿、木入秦川、太乙抱蟾、金星助月、月挂柳梢、星聚东井、火号文昌。申宫：木土相会、月遶昆仑、火归坤地酉宫：金助月华、月到金牛、月升沧海戌宫：土日合照、火居娄宿、日遇白羊。亥宫：金木乘旺、金居卫分、木临荧室、太乙朝天、木计逢鱼、太乙孛星也。
　　【登殿入庙】七政各有殿有庙，殿庙惟主星及命坐此，名曰登殿入庙，最喜日月同向，乃吾近君，必取高贵。经曰：日正庙奎，八至十三度，月正庙娄，八至十三度；次庙毕九，至毕一度，木正庙角度，火正庙心二至房三度，次庙房四至心初度，土正庙斗十五至二十一度，金正庙亢五至九度，水正庙翼八至十三度，气正庙奎十一至十五度，次庙觜，孛正庙星三度至五度，计正庙轸十三至十六度，次壁四至七度。凡星辰之登庙升殿入垣局者，如仕宦之在朝堂，乃上格之命也，须得星辰归于垣局则官职显要，历三台八座翰苑，虽荣若命格之高，而星不入局，则虽有禄位，终为中品、下品之贵，不能登于极品之贵也。
　　【躔泄居嗔】躔泄者，如土躔金，木躔火，水躔木，火躔土之类，但木星逢火，火星逢土，亦为泄气居嗔者，如木打宝瓶泉枯牛壑，金骑人马，土埋双女，木触金龙之类，金愁见火，火入金乡，金火同周，水流巨蟹，火烧牛角，水漂白羊，故曰：居嗔略举一二，内中还有居嗔，宜细看诸星为是。泄者，言我生之者，泄我之气，耗散精神也，嗔者，言我克彼也，我克彼，战斗无益。
　　【失时得令】如春土、夏金、秋木、冬火、昼火罗、月、夜土计木日皆为失时，及冬水孛寒冷，不宜与月同躔并及守命，主大贫薄之人；得令者，如春木、夏火、秋金、冬水昼太阳土木、夜太阴火罗金加为恩星得度，主大贵显也。失时者，犹草木之逢冬，万卉俱死，岂比松柏独立霜雪之中也；得时者，犹花木之遇春，群芳俱茂，岂比百草立秋风之中也。
　　【逢生反刑】居受生度，或曰长生位，或恩宫与母星对生，亦宜并度生我之星，最喜合宫满用，或为科禄文魁等星必贵；反刑者，如金与木反之，金躔奎木，木躔娄金，不得升殿是也；如水火未济亦然，或命主与刑星共度，及冲向亦同。长生长字，音掌，言人生长之时，读作长生者，非也。【用杀疾贵】如命主是官禄科名，为满用星辅日入格，而此星又是刃雄、的劫、符丧等杀，必带微疾而贵，若不满用，主夭，如一星作三四之用，为之满用主贵。疾贵者，言人有小疾不伤，支体暗生之疾，如扬雄不利于言者，亦如是也。【克杀全惊】如坐命金度见火，火必克金，辛甲生人而火，又是阳刃或并他杀，则全惊矣，火者，他来克杀也，非我克杀乃杀克于我也。辛以戌为刃，甲以卯为刃，卯戌二宫属火，故言辛甲生人，为火刃。【官科禄旺】官禄主、科名主、天禄主，三者乃贵之原也，若得一星守命，顺行向我，或生我，或为身命主星满用辅阳，或关加对宫主贵。此星若在强宫，主贵；若在陷宫，虽贵而失禄。【卦禄斗杓】卦者，卦气也；禄者，禄勋也；斗者，斗杓也，此三者或并为一星，或禄主居斗杓，或斗杓居禄勋，或禄入卦宫，或卦入禄位，有系身命者贵。
　　【分出奴党】气孛罗计乃五星之奴，不宜与身主度主及命主共躔，此则小人犯主之象也，若得四余独行，不杂七政之间则美也。主星旺，奴星弱，则无害，主能制之；奴星强，主星弱，主不能制之，则害主矣。
　　【截转用星】官科禄三宿最为要用，不喜背阳独立，背宫则不能贵也，若得罗计前后关截，则不漏矣，又能主贵断也。此为计罗截断，如计罗居巳亥，五星居子丑寅卯辰之类。
　　【雠截根折】但克我者，为雠星，忌隔断与主同行，如命坐翼度，火为主，火躔亢水孛乃我之仇星，躔轸角之间，而命火为其闸断，如木根被伐而折也，夭丧必矣，若火躔远在他宫，及生旺之地，不足虑也。
　　【令助身明】火罗本恶，若夜生人，喜近太阴，而反得令，能助身主之辉，逢金水夹辅引从者，亦然得此，皆主聪明、富贵。经云：夜生月而火罗侍卫者，是也。此谓恶星得其用以助月，反为招福。
　　【四吉夹辅】天经、地纬、禄勋、天福谓之四吉星，只重二星夹命夹身，不宜斗杓指破为妙。【五耗皆临】天耗、地耗、大耗、小耗及十干所化之耗，并沓于命于身，必主贫苦，流年诸耗又并于限，必遭盗贼，加流刃，则遭官破财也。
　　【阳宅稽本】阳乃父居强位，及有吉星夹辅引从，则崇父之基，如命坐酉太阳，又为田宅之主，日升殿，左右金水夹之，则可稽其父业，丰厚尊贵；若身命宫主引太阳居闲极，并入弱宫，父业必淡薄也。闲极为兄弟之宫，虽有父业，兄弟分夺，则必淡薄。
　　【雄彗锄名】天雄、地雌二星忌对冲官禄宫、及孛彗，守官禄守命宫、或截或隔官禄、科名之星，必至锄名削利也。锄削二字者，言戕害之意。
　　【七政并旺】日月五星各得其所，富贵之原，如日午月未，水居巳申，金居辰酉，火居卯戌，木居寅亥，土居子丑是也。
　　【四主咸屯】身主命主度主寿元主四主，被恶曜所伤、所夹或居陷弱、失经，必主贫夭。寿元主起例，且如甲子乙丑，纳音是金即金也，余同此推。
　　【彼此强弱】如克我之仇星，既强盛，而我衰弱，全赖母子二星以援，在本宫及对关，加合以生以救，故曰：气木太盛，土计俱伤，若无火金，必主凶亡，恐福高而身不能享者，正谓此也。对关者，即对宫关照加合者，即三合加临。
　　【前后凶宁】仇难之星为凶，恩贵之星为宁，若得守身守命，有凶有宁，须分前后之辨，凶星在前曰背，我在后曰向，我背则无害，向则必凶；宁星在前曰背，我在后曰向，我背则不贵，向则必荣。背则无情，向则有意；仇难恩贵要分背向，方断吉凶。
　　【参差星性】七政四余各有不同，木主文而繁，火主暴而狂，土主厚而迟愚，金主刚而寡爱，水主快而不定。日配父，如主星同主贵，吉星引从，则父贵；月配母，吉星引从，则母贤身贵，妇人命守月度，无恶星混杂，则有貌。男人值月守命，若与木德同行，亦好容仪，主文章、艺术。气守命，主慈善，言语分明，少病有寿，或多孤寡；孛守命，主言粗语大，胆壮有谋，为多奸诈，性高傲不耐是非无嫉妒；计守命，性多勇胆大多奸。此谓十一曜所主不同者，亦犹人之善恶贤否，德性刚柔者，要审星性以别之。
　　【不一元辰】论星以本元为主，生年干支所属，贵贱吉凶星辰各有不同，如甲生人，值火既是禄，又是刃；辛生人，专以火为刃；乙生人，日乃文昌天厨；惟卯时生人，必富贵；若丙戊生人，日是刃，父宜早丧，见木取贵；丁生人，以月为刃；巳生人，月是身，又是刃，又作禄用；戊生人，土为禄主，又为科名；庚生人，水为禄元，金为刃星；壬生人，值计本恶而为禄主；癸生人，值罗本凶亦为禄用，皆主有贵权爵荣。此篇正发果老云：五星六曜，资我者，吉；伤我者，凶。亦随岁而变乎，如金掌刃，克木而凶；如土掌刃，克水尤甚，此所掌煞者重；不掌煞者轻。【住明匪贱】明者，高明之地，如卯上谓之明堂，午上谓之轩辕，戌上谓之武库，身命主值此乃高明之地也，不可作下贱命论。若贵人禄马文昌斗杓八杀卦气所临之宫，而身命主值此，亦为明宫也。卯属火，戌亦属火，午乃太阳所居，亦火也，火为文明之象，故作高明之地。【亲驾须臣】岁殿岁驾宫惟身命居之，此上又喜太阳临之，与我相亲，如君臣辅会于昭阳之象，岂非为我之荣，若升殿入庙居垣，皆宜满用辅会关系于命则贵。如一星得三用者，谓之满用，须要升殿入垣登驾临殿者贵。
　　【身空害卸】太阴好静宜空，喜独行，或在六甲空，空则杀神不害。经云：太阴空，而明万里。又曰：月居闲极反为祥。如坐命宫旺，不畏空。
  </div>
  <div class="pagination">
   <a href="张果星宗_page13.html">
    上一页
   </a>
   <span>
    ...
   </span>
   <a href="张果星宗_page9.html">
    9
   </a>
   <a href="张果星宗_page10.html">
    10
   </a>
   <a href="张果星宗_page11.html">
    11
   </a>
   <a href="张果星宗_page12.html">
    12
   </a>
   <a href="张果星宗_page13.html">
    13
   </a>
   <span class="current-page">
    14
   </span>
   <a href="张果星宗_page15.html">
    15
   </a>
   <a href="张果星宗_page16.html">
    16
   </a>
   <a href="张果星宗_page17.html">
    17
   </a>
   <a href="张果星宗_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
