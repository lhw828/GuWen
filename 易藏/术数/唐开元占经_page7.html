<!DOCTYPE html>
<html>
<head>
    <meta charset="UTF-8">
    <title>唐开元占经 - 第 7 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 7 页/共 76 页</h1>
    <div class="content">　　南南斥地域之西西斥地域之北北斥地四方皆纡而四方斥地是谓人主骄溢期不出五年　夏氏曰日晕二白虹贯晕有客战胜　孝经内记曰日晕有虹贯晕中顺虹击者胜杀将　甘氏曰日晕而珥有云穿之者天下名士死　髙宗日傍气图曰日晕两珥而下有黄云人主有喜期百二十日逺年中　甘氏曰日晕而两珥在外有聚云在中与外不出三日城围出战　春秋感精符曰日一晕两珥有立云贯日出国多妖孽　洛书摘亡辟曰日晕而两珥立云贯之国有大疾　春秋纬曰日晕有两珥黄云贯之不出三月贵人有死者黄帝兵法曰日月晕仰视之须臾忽有云气从傍入者急随云以攻之大胜　太公隂秘曰日晕有五色云如杵贯日从外入外人归胜从内出内人胜欲知姓字白者商赤者征青者角黒者羽黄者宫　太公隂秘曰日晕有众云在左右色黄白吉青白兵行黒白内乱青赤和解青黒流血俱明者未解兵不归明者胜　甘氏曰日晕有聚云不去者兵起　甘氏曰日晕有聚云外入不出三日国城围　夏氏曰日晕有云气从晕外入者兵得入云气从中出者兵从中出　孝经内记曰日晕有青云三从外贯晕战客胜　夏氏曰贯日以日宿占之夏氏曰日晕有青气从中四出有围城城中胜有直
　　交三有欲自立不成　夏氏日晕图曰日晕有青云从外四贯晕有围城外胜中　高宗日傍气图曰日晕下有青云如死虹属晕大将死亡　五音候曰日晕合气如人在晕中偕日者臣叛不脱日晕不合叛者得脱孝经内记图曰日有白气从外向内刺外人胜围城城拔　孝经内记图曰日晕有白气从内向外刺中人胜围城城不拔　石氏曰日晕有白云如车葢临上城降得地　高宗曰日晕有赤气如防临之其国兵起　髙宗日傍气图曰日晕傍有赤气如节如旗状在外名曰蚩尤之旗兵从内起　孝经内记图曰日晕赤气贯中属日臣贼主赤甚者为用兵不甚者为用药隂者不发人莫知之　髙宗日傍气图曰日晕有黄气承之得地不出年中　夏氏日晕图曰日晕有虹贯晕不中日战从贯所击之胜得小将　夏氏日晕图曰日晕有白虹贯从虹所击战胜破军杀将　魏氏图曰日晕有白虹七贯晕以围城主人胜城不拔　孝经内记曰日晕有气如牛入居晕不出三日冦入城　京氏曰日晕不合有云如牛在晕外来入晕中臣不服　京氏曰日晕有气如毛羽临日不去国有大兵忧　髙宗曰日晕有四鋭气如峯四出国君亡　髙宗曰日晕有锦文气润色从外入者有文书喜至从中出者王使出喜事也枯干不明者举事忧　王朔曰日晕有锦文之气在晕中君欲遣使文书大行日晕有锦文之气在晕外外文书来五音候曰日晕气如人在晕中向日中人受令在晕
　　外向日外人受令一曰使臣还得其正色有喜不得王气有忧　五音候曰日晕气如卧人在晕上其下破败五音候曰卧人气在晕中君有忧臣暴死　又曰日
　　晕卧人气在晕外臣有忧忧主死
　　日重晕
　　魏氏曰日重晕中赤外青有臣谋邪不成　夏氏曰日重晕攻城围邑不拔重晕天下有立侯王不乃拔城京氏曰日重晕有徳之君得天下　石氏曰日晕再重其分战有功　河图帝览嬉曰日晕二重其外青中浊不散　孝经内记曰日有青晕二重者其灾在春内女亲用事甲乙晕者所见之国雕杀草木五谷不出六十日中有兵起所见之处者用事弱乱故日晕青三年乃止　石氏曰日有青晕再重主后亲戚在内为乱王者有忧【案洪范五行传曰周幽之败也日晕再重中晕赤外晕青一黒尽上下通在日中是嵗有幽王之败】孝经内记曰日有黒晕二重其灾在冬月















　　唐开元占经卷八
<子部,术数类,占候之属,唐开元占经>
　　钦定四库全书
　　唐开元占经卷九
　　唐　瞿昙悉达　撰
　　日占五
　　日蚀
　　京房日蚀占曰日之将蚀也五龙先见于日傍青龙见于日左以春蚀赤龙见于日上以夏蚀黄龙见于日中央以六月蚀白龙见于日右以秋蚀黒龙见于日下以冬蚀欲此龙见日蚀法当以五寅日之春以甲寅夏以丙寅六月下旬以戊寅秋以庚寅冬以壬寅此所谓五寅也置盆水庭中平旦至暮视之则龙见欲知何月孟月以孟仲月以仲季月以季欲知何日蚀龙以上旬见日以朔蚀龙以下旬见日以晦蚀龙以日出见以日出蚀龙以日中见以日中蚀龙以晡时见日以晡时蚀龙以日入见日以日入蚀　春秋合诚图曰日之将蚀阳微隂渐其城君蔽臣恣下壅塞九引先出日乃毁息【阳日也君也隂月也渐犹入也君微弱故隂气入日是主闇蔽臣下壅塞君恩化使不施行也九引先出卒蚀日也日将蚀破灭必先气引出见祥也】常经以效类垂萌法至尊阳精魄【常经垂萌上十二月所祭者也故冬至夏至入阳气隂注布贞以精明魄权成其尊也】春秋感精符曰日将蚀必先青黄不卒至渐消也日光沉掩皆月所掩毁伤雌为政伐其雄　京氏曰日失魄者将蚀月失魄者水所谓失者日光精移处若有两日也　尚书璇玑钤曰北斗第一星率色数赤不明七日内日蚀　春秋感精符曰日紫色出二十日以上则蚀既祸必合　石氏曰日月以二月八月出房南过其度其冲日月以晦蚀出房北过其度其冲日月以朔蚀　郗萌曰辰星受制不见舆鬼乃日蚀　郗萌曰歳星辰星逆乗张左右角皆为日蚀国有大变　荆州占曰诸日变皆旬望以上旬十日望十五日其冲月皆应当蚀乃灾成正月日色变来七月日蚀是也　韩杨曰荧惑南去列星间从四舎以上期百二十日日蚀
　　日夜蚀二
　　易萌气枢曰日夜蚀者火中无影言日当夜蚀建八尺竹视其下无影蚀不可见故以表之耳日所以夜蚀者人君讳其过臣下强君不能制见臣之恶反以为善见臣邪僻反以为正直故日夜蚀隂过盛阳道微日夜蚀者谋臣诛
　　日薄蚀三
　　河图帝览嬉曰日月赤黄无命曰薄破毁伤命曰蚀孟康子曰日月无光曰薄　京房易传曰日月不交
　　而蚀曰薄　韦昭曰月气往迫之为薄　京房易传曰蚀皆于晦朔有不于晦朔者名曰薄此人君诛不以理贼臣渐举兵而起虽非日月同宿时隂气盛犹掩薄日光也　释名曰日月亏日蚀稍侵亏如虫食草木也【按谢承后汉书曰江夏黄琬七歳祖琼为魏郡太守梁太后诏问其日蚀之状未能对琬跪而曰何不言日蚀之余如月之初】　谷梁传曰日有蚀之吐者外壤蚀者内壤阙然不见其壤有食之者也　毛诗曰彼月而食则惟其常此日而食于何不臧　春秋考异邮曰麟龙鬪则日月蚀【按淮南鸿烈日麒麟鬬日月蚀也】　五经通义曰日蚀者月往蔽之君臣反不以道故蚀　春秋汉含孳曰臣子谋日乃蚀【案檀道鸾晋阳秋曰孝武太元元年十月辛亥日有蚀之时有张五虎路六根等谋反诸葛偘诱斩之防其凶党】春秋运斗枢曰人主自恣不循古逆天暴物祸起则
　　日蚀　礼斗威仪曰君喜怒无常轻杀不韦戮无罪慢天地忽鬼神则日蚀　淮南子曰君失其行日薄蚀无光　京房易説曰下侵上则日蚀　河圗帝览嬉曰日蚀所宿国主疾贵人死用兵者从蚀之面攻城取地河图曰日三蚀三雄谋日四蚀四夷谋　春秋感精符曰再失阳事则日蚀谪见　春秋感精符曰日蚀有三法一曰妃党恣邪臣在侧日黄无泽则日以晦蚀其发必于惑二曰偏任权并大臣擅法则日青黒以二日蚀其发必于酷毒三曰宗党犯命威权害国则日赤郁怏无光色则日以朔蚀其发必于嫌隙　班固天文志曰古人有言曰天下太平五星循度无有逆行者日不蚀朔月不蚀望　洪范传曰日蚀必以朔非朔为薄蚀阴盛侵阳其君凶不出三年日蚀皆蚀合朔不当蚀晦蚀晦者阳行迟阴行疾君舒臣骄之异也　京房易曰人君谋罚不理臣下将起则日蚀不以朔晦　春秋感精符曰日之蚀国絶也　春秋纬曰君不聪聴无知徳威令不严舒懦为臣下所侵则日光青赤其后乆旱地动摇宫阴气盛下臣太恣横阳精挑夺日行失度不得则日月薄于晦阳为臣所悦故以晦日蚀之失后也【案洪范天文日月度占曰春秋鲁昭公二十四年夏五月乙未朔日有蚀之周之五月建辰今之三月也鲁赵分也鲁太师梓慎曰将水叔孙昭子曰旱也夫日过春分而阳犹不胜阴能无旱乎是秋鲁大旱凡二至二分日有蚀之不为水灾大旱而已也】　易萌气枢曰昭明蔽塞政在臣下亲戚干朝君不觉悟即杂气失以星奔日蚀为咎【案洪范五行传曰汉成帝建始三年冬十二月戊申朔日有食之其夜未央殿地震日在湏女九度占在皇后贵妾其后皇后废赵飞燕姊妹乱宫皇子死王氏専权】　易通卦验曰日蚀则害命王道倾侧故日蚀则正人主之过诗推度灾曰日蚀君伤【按檀道鸾晋阳秋曰孝武大元二十年三月庚辰日有食之二十一年九月庚申帝崩】　诗含神雾曰日之蚀帝消【案袁宏汉纪曰安帝永初五年正月庚辰朔日有蚀之本志以为正旦王者听朝之日也邓太后摄政天子守虚位不得行其号令盖阳不克之象也　晋中兴书曰成帝咸和六年三月壬戌朔日有食之是时显宗已长幸司徒第犹出入见王导夫人曹氏如子弟之礼以人君而敬人臣之妻有亏君徳九年十月乙未朔日有食之是时显宗冠当亲万几而委政大臣君道有亏也】　春秋潜潭巴曰凡日蚀之败或地呕血或天雨蝗鸟旁蜚龙羣鬬长人入宫虎哭雉巢列宿防皆祸败显然之徴也春秋潜潭巴曰日蚀之后必有亡国弑君奔走乖离相诛専政拥主防兵车天下昏乱邦多邮【按洪范天文志日月变占曰春秋鲁昭公十五年夏六月丁巳朔日有食之晋鲁分也后二年晋昭公九年六卿専晋三家擅鲁鲁昭公奔之应也　洪范五行传曰汉髙帝三年冬十一月癸邜晦日有食之吴齐分也后二年齐韩信徙封楚王三年废为侯而诛之应也　晋中兴书曰太和三年三月丁巳日有食之五年七月癸酉日冇食之皆海西被废之应也　宋书天文志曰晋元帝太兴元年四月丁丑朔日有食之明帝大寜三年十一月癸巳朔日有蚀之在斗斗吴分也其后苏峻作逆　安帝元兴二年四月癸巳朔日有食之其冬桓篡位】　春秋合诚图曰日蚀之主见贼　春秋保干图曰日蚀主行蔽明壅塞改身修政乃黜不法乂曰日蚀治乱　春秋公羊传曰日蚀皆臣弑君子弑父夷狄侵中国之异【按洪范天文志日月变占曰春秋鲁庄公十八年春三月日冇食之卫齐分也后狄人防卫齐桓公救而封之应也二十六年冬十二月癸亥朔日有食之燕分也其后山戎侵燕齐桓救燕北至孤竹平山戎之应也三十年九月庚午朔日有食之楚之分也其后楚世子商臣杀其君父之应也鲁文公元年春二月癸亥朔日有食之齐分也后十一年间狄三侵齐十四年昭公卒其弟公子商人杀其君兄子而自立四年齐人杀之大乱之应十五年六月辛丑朔日有食之晋分也此正阳纯干之月隂气未起而能侵阳其灾最重明年晋赵穿杀其君灵公而周匡王崩之应也鲁防公二十一年秋九月庚戌朔日有食之楚分也后十二年楚公子围杀其君兄而自立之应也　韦昭汉纪曰光武十七年二月日有食之二十年五月朔虏数犯上党铜鞮右扶风二十一年匈奴大入上谷郡之应是也】　洛书曰日蚀复生者日光复故也从日蚀生地击敌破之　荆州占曰日蚀之下有破国大战将军死有贼兵【按洪范天文日月变占曰鲁成公十六年六月丙寅朔日有食之晋分也是月鲁侯伐郑战于鄢陵楚师大败恭王伤目将军子反死之晋侯时豫而骄多杀大臣明年晋大夫栾书中行偃遂杀厉公大乱之应也】　洛书曰日蚀不祥善恶各为其国【按左氏传曰昭公七年夏四月甲辰朔日有食之晋侯问于士文伯曰谁将当日食对日鲁卫恶之卫大鲁小公曰何故对曰去卫地如鲁地杜注曰卫地豕幸也鲁地降娄也日食自于豕韦之末及降娄之始乃息故祸在卫大在鲁小也传曰于是有灾鲁实受之其大咎其卫君乎鲁将工卿注曰八月卫侯卒十一月季孙宿卒　又洪范天文日月变占曰鲁僖公五年杖九月戊申朔日有食之楚周之分也其后楚荘王观兵于周疆有问鼎之应　洪范五行传曰汉髙帝三年冬十月甲戌晦日有食之燕吴越分也后二年燕王臧荼反诛复以卢绾为燕王亦反诛南越王赵佗自立称帝之应也】　洛书曰日月蚀当用兵击之君安日月蚀不可出军日蚀之歳不可出军月蚀之月不可出军　甘氏曰无道之国日月过之薄蚀兵之所攻国家亡又以有丧　甘氏曰日阳精之明耀魄寳其气布徳而至生本在地曰徳徳者生之类也徳伤则亡故日蚀必有国灾日蚀则失徳之国亡日蚀修徳　甘氏曰日薄色赤黄其月旱　京房妖占曰日蚀无道之君当之京氏曰外交之蚀蚀旦不亏亏而地犹明是外谋也京氏曰専政之蚀日明缺至阳虽侵光犹明是司马举
　　兵欲起　京氏曰日蚀诸侯相侵白青明君弱　京氏曰日蚀国有兵大战从西方来胜　京氏曰日蚀王为君蚀相为臣蚀囚为罪人蚀死为夷狄蚀休为民有兵其兵从隂所来日蚀后必通水在隂所来在于三年之内又必有火烧屋【按韦昭洞纪曰汉和帝永元二年二月日食三年左校尉耿防等征匈奴战破之安帝元初三年日蚀京师旱武陵蛮夷烧官寺桓帝永康元年日食渤海水溢杀人十二月丁丑帝崩孙盛晋阳秋曰武帝太康七年正月甲寅朔日有食之乙卯又食诏曰邦之不灭实在朕躬公卿大臣极言其失太尉亮司徒舒司空瓘上言曰三朔之始日有食之盖阳莭过而坚氷未消谨按经义曰君道也父道也夫道也君子道也阳胜隂阳气之常今氷不消隂气盛隂盛者臣擅主权也孝道不修也后宫过度小人在位也后八年正月戊申朔日又食太熈元年而武帝崩之应也】　刘向洪范曰日之为异莫重于蚀故春秋日蚀则书之也日蚀者下凌上臣侵君之象也日蚀数者其乱众稀者乱亦稀　洪范曰人君失序享国不明臣下务乱羣隂蔽阳则日月薄蚀汶闇暗昧若蚀从中起背璚纵横则乱交争兵革并行　史记天官书曰诸侯作乱日蚀尽时　夏氏曰日蚀出军军折伤后疾病　荆州占曰日蚀当其国君王死【按韦昭洞纪曰周平王五十一年日食三月平王崩洪范天文志日月变占曰髙帝九年六月乙未晦日日有食之周秦分也是时汉都长安都东及洛阳为畿内明年四月髙帝崩　韦昭洞纪曰汉文帝二年十一月晦日食帝引咎责躬举直言省徭费辟籍田除诽谤妖言之罪文帝后四年四月晦日食七年六月己亥帝崩哀帝元夀元年正月辛丑朔日有食之不尽如钩明年哀帝崩　晋中兴书曰愍帝建兴五年十一月先晦二日丙子日有食之十二月愍皇帝崩于虏庭咸康八年正月乙未朔日有食之京都大雨郡国以闻是谓三朝王者恶之六月而顕宗崩升平四年八月辛丑朔日有食之几既在角为天门人主恶之明年孝宗崩也】洛书曰日蚀从所蚀利击敌也　王朔曰日蚀两敌
　　相当即从蚀所击之大胜杀将
　　日蚀早晚所主四
　　甘氏曰日出至早食时蚀为齐食时至昺中食为楚昺中至日中蚀为周日中至日昳蚀为秦日昳至日晡蚀为魏晡时至日夕蚀为燕日夕至日入蚀为代皆为不出三年当之者国有丧　甘氏曰日始出而蚀是谓无明齐越受兵一曰亡地　京氏曰日始出而蚀是谓弃光齐楚亡　甘氏曰日中而蚀荆魏受兵一曰亡地海兵大起　太公兵法曰日中蚀海内兵大起王公忧石氏曰日晡蚀兵将罢兵不起　甘氏曰日将入而蚀大人出兵赵燕当之近期三月逺期三年　魏氏图曰日入而蚀是谓胜明大人出兵起当之
　　日蚀从上起五
　　春秋感精符曰日以上蚀者子为害　甘氏曰凡日蚀则有兵日蚀从上失于道君当之　京氏曰日蚀上者君为其伪佞人而安用之故尊卑失礼责于尊者故天见亡君之象　京房易曰凡日蚀从上失臣　郗萌曰日蚀上皆为责在君其色青则弱于任善生怨患赤则君无礼不好学黄则君欺其下掩臣美白则弱于诛恶生仇雠黑则简宗庙鬼神
　　日蚀从中起六
　　甘氏曰日蚀从中央起内乱兵大起更立太子　京氏曰日蚀内者君即朝临政厉心为治不疑臣下臣下以邪乱君政故天见亡臣之象故臣当之　京氏曰日蚀从中中青赤外黄国亡又曰中人为乱　郗萌曰日蚀中皆为内有伏谋青则谋者止赤则谋其事黄则谋成者受诛白则事觉黒则逆谋成其事　洪范曰日蚀贯日中央上下竟而黒臣弑君从中成之刑也　荆州占曰凡日蚀从中者人君有娶于同姓　荆州占曰日蚀从中央始国君遇贼　荆州占曰日蚀从中起君受兵一曰所宿国有兵一曰臣谋君　荆州占曰日蚀中央空主死期三年应以善事则消灾
　　日蚀从下起七
　　甘氏曰日蚀从下者王室女自恣此臣下当有动师众行军又曰失于事将当之　春秋感精符曰日蚀从下起妻害急　京氏曰日蚀从下起失民人君疑于贤者为不肖不用其政教故天见亡民之象也以人君尊天将亡君必先丧其民蚀者侵削之意也　京氏曰日蚀从下起多死一曰下人为寇　郗萌曰日蚀下皆为责在民青则民相譛后有疾疫虫灾赤则众庶上僣强乗弱后有旱灾黄则失民饬宫室争土疆后有土功皆夺主光减年筭白则民相贼害后有小兵黒则小民多怨后有水灾期三年也
　　日蚀后左右起周蚀四傍八
　　京氏曰日蚀光清无云三日乃蚀蚀已天鸣蚀左右此臣与君争美尸大功日君也所以有功者我也心生慕意起之蚀也后九年臣谋君六年成　京氏曰日蚀左为噬嗑火烧民　京氏曰日蚀从傍起者为兵从其方起黎庶为乱　郗萌曰日蚀左皆为责在臣青则臣専恩赤则臣无礼于君黄则臣侵君上白则臣専法黒则欺君失臣　京氏曰日蚀从右傍者君亲作惑道虎狼之行　京氏曰日蚀右皆为贲火烧诸侯必有异灾起郗萌曰日蚀右皆为责在臣青则佐公作恶赤则佐公作福黄则放其君白则佐公作刑黒则臣作威　天镜曰日蚀从右傍者女暴为主君当暴治丘塜伤害人民百姓怨　甘氏曰日蚀从傍起失于令相当之　河图曰日青黒以傍蚀之臣之害【按洪范日月变占曰汉武元狩元年五月乙巳晦日有蚀之从傍左明年丞相公孙薨之应】　春秋感精符曰日蚀傍者臣欲作祸之应杀君亡国四夷入侵逺期二十七年中期二十九月近期九月　郗萌曰日月蚀皆为责在妃青则女疾众妾欺君夺主荣恣害争宠内患赤则右夫人乗君损主白则众妾怨妬黒则君内消将絶嗣卑妾得志防君徳失夫人　荆州占曰日蚀四傍缺诸侯王有死者期在三年中
　　日蚀中分日蚀不尽日蚀三毁三复九
　　京房易曰诸侯越职征伐与上分威则日蚀中分荆州占曰日蚀中分五年其国亡一曰二年亡　荆州占曰日蚀有亡其国者少半蚀少半亡半蚀半亡　甘氏曰日蚀过半必有亡国期一年　甘氏曰日蚀不尽有失地一曰强国有逐相　京氏曰日蚀不尽相有出走者期八十日　董仲舒曰诸侯不承天子命自相侵伐则日蚀三毁三复【此仲舒曰异对也】
　　日蚀既十
　　河图曰日蚀尽者王位也不尽者大臣位也近期三月逺期三年　春秋感精符曰日蚀既则破隂谋黜豪杰备边辅王易号失天下外填冦内填下　春秋感精符曰君行无常公辅不徳夷强狄侵万事错则日蚀既孝经内记曰日朔蚀既天絶晦蚀既地絶先晦蚀既人絶　石氏曰日蚀尽其国大人亡不尽相去　京房易传曰亡师兹谓不御厥异日蚀其蚀既也　京房易传曰君臣不通兹谓亡厥蚀三既　京房易传曰弑君获位兹谓逆厥蚀既先风雨折木日赤　京氏曰日蚀地拆　董仲舒曰前事已大后事将至者又大则日蚀既　董仲舒灾异对曰人君自専禄不封赐功臣则日蚀既而黒光反外照　董仲舒灾异对曰乱臣贼子欲作逆弑君窃位则日蚀既先风折树　董仲舒灾异对曰人君妬贤嫉能臣下谋上则日蚀既先雨雹杀走兽　洛书曰日蚀尽伐者谓既也伐者人君死子代之或臣簒杀不尽者日亏缺也【按洪范天文日月变占曰春秋鲁襄公二十四年七月甲子朔日有食之既既尽也秦晋分也后十二月秦景公卒其弟车自晋复于秦之应也　汉惠帝七年夏五月丁夘先晦一日日有食之既既尽也亦周秦分野隂匿始起而犯盛其年八月惠帝崩　吕后七年春正月己丑晦日有食之既既尽也在营室九度为宫室中吕后曰此为我也明年吕后崩应也】　甘氏曰日蚀尽天下大凶有亡国一曰必更王人主死近期二年不尽有失地者　京房易传曰君诛杀失理臣下有叛心则日蚀尽而光散又曰君臣见灾不改行国将亡则日蚀三尽也京房妖占曰日蚀尽臣欲杀主一曰嵗有夷王起一
　　曰有丧【按韦昭洞纪曰周桓王十一年七月日食既十三年壬辰陈桓公鲍卒弟佗杀兄子代立也】京房灾异对曰日蚀尽无光露者亡其邑　京氏曰日
　　蚀尽日官不见直日者其国有丧　荆州占曰日蚀尽光此谓帝之殃三年之间有国必亡
　　日蚀变色十一
　　京房易传曰凡日蚀其质赤黄黒而渐之者明臣侵君也日质赤黄而黒贯其中者此人君无威势不行为臣下所轻故臣谋欲逐其君居其剧也黄尚有中和之色也故其咎也必觉谋不行君诛臣当诛而不诛则君必失其位　京氏易传曰日蚀赤质而黒渐之者此人君诛众失理民持兵去之其咎欲杀　京氏易传曰日蚀赤质青黒渐之者为三公诛众失理民亦持兵去顺受
　　命征无道【阙】　　　　　黒而贯其中臣欲杀其君不改期在九年必杀矣　京房易曰臣有伏兵将欲杀其君者日变白咎十日而去则日蚀矣白青者弱赤者无知也强臣所縁上下必由此矣黄赤者非臣所縁为也　京氏曰日蚀日光明先青赤白黒而蚀蚀黒贯白中日明此圣徳之臣行兵诛伐小人左右不义之臣擅诛小人天子所谓无命而征与弑君同之蚀也后五年杀　京房易曰酒无节兹谓荒厥蚀乍青乍黒乍赤乍白　京氏曰日青并蚀惟命是争诛　京氏曰日赤并蚀自杀　京氏曰日黄并蚀其下得土　京氏曰日黒并蚀自杀　易传曰诸侯逆叛更立法度则蚀失光晻晻月形见也
　　日蚀而珥有云冲之十二
　　京房妖占曰以甲乙有二珥而蚀东西南北有白云冲之天下有兵　京氏曰日以甲乙有四珥而蚀有白云冲出四角青云交贯中央天下有兵　京氏妖占曰日以丙丁二珥而蚀有黒云冲出东南西北天下有兵京氏妖占曰日以丙丁有四珥而蚀下有黒云冲出天下有大水　京房妖占曰日以戊巳有二珥而蚀上有青云冲出东南西北人主有丧　京房妖占曰日以戊巳有四珥而蚀有青云冲天下兵行　京房妖占曰日以庚辛二珥而蚀从下始又有赤云冲出东南西北三邑兵作　京氏易占曰日以庚辛有四珥而蚀从上始有赤云出西方天下有乱王　京氏妖占曰日以壬癸有二珥而蚀有黄云冲出邑有土功事　京房妖占曰日以壬癸有四珥而蚀有黄云冲出天子亡　京氏曰日四珥蚀从上而下天子起兵从下而上天子有大丧京氏曰日以春二珥而蚀从下始大半邑有死主京房妖占曰日以春三珥而蚀从上始大半天下邑
　　有小兵重以丧　京氏妖占曰日以春四珥而蚀从下始大半天下凶
　　日蚀而晕珥彗虹蜺十三
　　河图曰日蚀而交晕贯日中两军争后者胜将死之荆州占曰日蚀其所从为侧日蚀从中起而晕其分必亡国　京氏妖占曰日以春晕三珥而蚀从上始天下有兵　京氏妖占曰日以春晕四珥而蚀从下始天下有大丧　洛书曰日蚀下有气如彗星诸侯失国天子有忧不改不出十二年　甘氏曰日蚀有如虹在日上者比近臣谋上政不明不能见不出五年　京氏曰日蚀转为五色而蚀白虹见日傍光揜揜此嫡让庶之蚀也后三年尊坐无处
　　日蚀而有云气在日傍十四
　　京氏曰日蚀有云如坐人于上者主安居下臣安　洛书曰日蚀有黄云中有伏龙周室以兴文王受命　洛书曰日蚀而傍有白虎守之大臣谋死其君主不出三月一曰三年　石氏曰日蚀如白虎守日者人君九族有伏谋乱君政以自成不救不出五年当有谋臣　甘氏曰日蚀有如白兎守日者民当谋举兵威乱三州其先见变不改不出其年兵行　京氏曰日蚀有如兎守日政令不由君或君不用贤泽不下施则髙岸为谷深谷为陵发于冲　石氏曰日蚀有兎守之民为乱臣逆君不出其年分兵起　甘氏曰日蚀有如羣鸟太公兵法曰两鸟夹日名为天鸡守日人君妻家谋夺君处先数视君动静欲行其志天先见变戒之　天镜曰日蚀有鸟夹之君当司谋防之急
　　日蚀而地鸣震裂十五
　　京房易传曰内臣外向兹谓背厥蚀蚀己巳且而地中鸣　京氏曰日蚀盛中时黒乃蚀之从内【阙】
　　地中鸣此京师诸侯叛羣下与外土诸侯交乱法度
　　之蚀后人君亡国臣伏其殃　京氏曰日蚀先地中鸣乃蚀蚀左右居云中四方无云先大风三日此宰相専公谋反之蚀也后三年邪人谋反　京房易传曰臣欲居主位兹谓不和厥蚀白青四方赤已蚀地震　京房易传曰人君荒酒无节则日蚀乍青乍黒乍赤明日大雨发蒙而寒地震动宫中有水　京氏曰日蚀后雰雰不解地必震不过旬中　京氏曰诸侯更制兹谓叛厥蚀三蚀三复已而风地动　京氏曰専制之蚀光散左右冠三蚀三复已而风明日地必动是谓诸侯专制之变也后九年杀　京氏曰日蚀地震一曰震裂日白若中分日【阙】　　然见而寒乃蚀左右发四正此方伯征诛过职威权上侵之蚀二年杀
　　日蚀而寒风雨雹雷十六
　　京房易传曰同姓上侵兹谓诬君厥蚀四方有云中央无云其日大风　京氏曰亲伐之蚀日体而寒时明是不和自举兵　京氏曰日蚀其质黄者阳觉悟也寒后九十日必有诛者　京氏曰日食己而寒饥隂疾多丧京氏曰日大寒饥病非一处蚀阳下平旦蚀发于【阙】对蚀从外后中国大饥盗贼羣居夷狄动心后九年
　　诸侯乱【阙】　　京氏曰日蚀白气先出半天乃蚀五色至大寒黒贯日有旋风【阙】

　　京氏曰日食先焱风三日乃食蚀左右四方并有云
　　浊中央无云其日大寒发于风此同姓诸侯侵蚀也后九年杀　京氏易传曰宰相大臣因専权日蚀先大风
　　日食时日居云中四方无云也【阙】　　　　　京氏曰日食焱风雨七日折木乃蚀既此臣剥其君之蚀也五年五谷化为虫　京氏曰日蚀为乱为兵已蚀而风是谓兵起已蚀而雨是为分殃已蚀而雾羣豪聚已蚀而飞乌不复其乡　京氏曰君疾善下谋下兹谓乱厥蚀既先雨雹杀走兽赤质黄贯其中此君不肯用贤而任小人政教君必逐　京氏曰纵欲兹谓不明厥蚀先大雨三日雨降而寒既蚀　京氏曰日蚀而雷国亡
　　日蚀而星坠蚀尽晦而星见十七
　　京氏曰日蚀星坠复上此赋敛重数下竭之蚀九年杀
　　【阙】　　　　　　　　　　　　　　　　京房易传曰人君贪残重赋日蚀而星坠前而下也　韦昭洞纪曰周【阙】王【阙】　　年日蚀尽晦【阙】　　年星又昼见【阙】年周贞定王崩哀王时为太子立三月为弟叔杀
　　之叔自立为思王五月后为少弟嵬复弑之嵬立是为考王
　　日与月俱蚀十八
　　洛书曰日月俱蚀有亡国月先即隂国当之日先即阳国当之蚀阳男主受之蚀阴女主受之　魏氏曰日月俱蚀国亡一月三蚀主亡










　　唐开元占经卷九
　　钦定四库全书
　　唐开元占经卷十
　　唐　瞿昙悉达　撰
　　日占六
　　日四时蚀一
　　春秋左氏传曰鲁昭公二十一年秋七月壬午朔日有蚀之公问梓慎曰是何物也祸福何为对曰二至二分日有蚀之不为灾日月之行也分同道也至相过也其他月则为灾阳不克也故常为水　甘氏曰日者人主之象故王者服道不道施徳不徳日为之变见道不明徳薄日为之无光无徳日乃尽蚀　春蚀大凶又曰国有女丧夏蚀无年又曰诸侯王多死者秋蚀有兵战胜又曰主死冬蚀有丧一曰相死　甘氏曰春丙丁夏庚辛秋壬癸冬甲乙日蚀者皆相死诸蚀三日有雨解之　甘氏曰春以庚辛夏壬癸秋丙丁冬戊巳日蚀皆臣弑君也一曰以徳令除咎　京氏曰日冬蚀相死不即有逐　荆州占曰日夏蚀阳为南国隂为北国是为祸国
　　日十二月蚀二
　　京房易传曰正月日蚀大臣出走不然大臣一人死石氏曰正月日蚀不见光人多疾　陈卓曰正月日蚀齐大凶五谷贵　京房易传曰二月日蚀人主夫人死不然大旱　石氏曰二月日蚀不见光人多防陈卓曰二月日蚀鲁大凶豆贵牛死　京房易传曰三月日蚀有欲反者近期三月逺期三年　石氏曰三月日蚀不见光水大出　陈卓曰三月日蚀楚大凶丝绵布帛贵　京氏易传曰四月日蚀人主有过臣有忧　石氏曰四月日蚀不见光天下大旱　陈卓曰四月日蚀宋大凶牛食贵六畜死　京氏易传曰五月日蚀诸侯多死期三年　石氏曰五月日蚀不见光大旱民饥　陈卓曰五月日蚀梁大凶牛死畜贵　京房易传曰六月日蚀人主有谋外国侵土地分　石氏曰六月日蚀不见光六畜贵　陈卓曰六月日蚀沛大凶稻米谷粟贵京房易传曰七月日蚀有反者从内起期三年　石氏曰七月日蚀不见光其嵗恶又曰秦国恶之　陈卓曰七月日蚀陈大凶缯大贵　京房易传曰八月日蚀大水败城郭天下更始期三年　石氏曰八月日蚀不见光兵大起　陈卓曰八月日蚀郑大凶兵起兵革金贵京氏易传曰九月日蚀外主欲自立不成期一年
　　石氏曰九月日蚀不见光布帛贵又曰卫国大恶　陈卓曰九月日蚀韩大凶衣盐贵　京氏易传曰十月日蚀奸臣在朝二人亲一人逺陵君君走　石氏曰十月日蚀不见光六畜贵又曰魏国鱼盐贵　陈卓曰十月日蚀秦大凶鱼盐贵　京房易传曰十一月日蚀王者亡地子弑父　石氏曰十一月日蚀不见光鱼盐贵又曰赵国大恶　陈卓曰十一月日蚀燕大凶鱼盐贵京氏易传曰十二月日蚀天下有兵大臣欲自立不成夫人弑君也　石氏曰十二月日蚀不见光谷粟贵又曰燕国牛死　陈卓曰十二月日蚀赵大凶帛贵　京房易传曰日以十二月正月蚀破为两以上王者尽走
</div>
    <div class="pagination">
<a href="唐开元占经_page6.html">上一页</a><span>...</span><a href="唐开元占经_page2.html">2</a><a href="唐开元占经_page3.html">3</a><a href="唐开元占经_page4.html">4</a><a href="唐开元占经_page5.html">5</a><a href="唐开元占经_page6.html">6</a><span class="current-page">7</span><a href="唐开元占经_page8.html">8</a><a href="唐开元占经_page9.html">9</a><a href="唐开元占经_page10.html">10</a><a href="唐开元占经_page11.html">11</a><a href="唐开元占经_page12.html">12</a><span>...</span><a href="唐开元占经_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
