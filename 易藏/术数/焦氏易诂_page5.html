<!DOCTYPE html>
<html>
<head>
    <meta charset="UTF-8">
    <title>焦氏易诂 - 第 5 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>焦氏易诂 - 第 5 页/共 8 页</h1>
    <div class="content">后天方位已见于连山
文王演易。盖多因袭旧义。而今无可考。如坤上六不以辟卦解。卽不能通。是文王用辟卦也。乃干宝周礼注引连山云。帝出乎震。齐乎巽。相见乎离。致役乎坤。说言乎兑。战乎干。劳乎坎。成言乎艮。与今说卦文多同。又朱汉上引归藏易。有干大亦。干为天。为君。为父。为辟。为卿。为马。为禾。又为血卦。可见说卦之文。皆自古相传之易说。又以见后天方位不始于文王。古连山氏已有。然则周易之文。因袭于二易明矣。
坎为耳解
坎之为耳。古今说者极锤凿之能。无一有当。则以求之过深也。坎初云。入于坎窞。说文云。窞。坎内之坎也。又曰。旁入也。案耳空旁入。屈曲难通。正坎内之坎也。说文正释坎为耳之义也。学者能卽说文坎窞之义求之。则坎为耳象。如绘出矣。兹再证之易林。同人之坎云。孔德如玉。出于幽谷。坎中爻震。为孔为玉为出。震在坎上。故曰出于幽谷。幽谷。卽坎窞也。卽耳象也。纯以形言。并无他义。后儒谓北方主聪。故为耳。又有以坎属肾。肾水衰则耳聋为说者。皆贤者失之过也。
震为长子说
说卦独以震为长子。坎艮卽不言。易林本之。凡单言子者皆指震。若言艮。则小子少子也。反而求之易亦然。详见首卷。此义至东汉卽失传。虞翻往往以艮为子。又往往以震为子。恐与艮坎不分而必曰长子。皆不知此例之证也。
易林以震为尨说
前已为龙。此不应作龙审矣。虞翻干宝皆作駹。云苍色。郑作尨。云取日出色。案左传闵二年。尨奇无常。又衣之尨服。注。尨。杂也。是郑义与虞干义同。后儒多从之。案易林观之颐云。尨降庭坚。颐上艮。艮为庭为坚。下震。震为尨为出。故曰尨降。又谦之颐。需之大畜。语同。是易林亦作尨。读与郑同。但取象则异。郑作杂。此则训为犬类。诗召赠。无使尨也吠。说文云。尨。多毛犬。案震巽相对。巽为寡髪。震当然为多毛。易林节之谦云。首髪如蓬。是以震为长髪也。故曰尨降。尨降庭坚。虽皆人名。此则象取多毛犬也。尨多而状善吠。无一不与震象合。较以尨为苍杂者。义似胜矣。艮为狗取其守。此则取多毛而善吠。义绝不复也。
九家逸象震为玉说
九家逸象震为玉。是以易林每遇震。卽言珠玉珪璋瑚琏。而玉或讹作王。释文从之。岂知易林凡遇震言尧舜汤武者。皆本帝出乎震。以帝为象也。玉不讹也。
易林旉义
震为旉。虞作专静之专。延叔坚作敷布。干宝以旉为花之通名。后儒各有所主。莫衷一是。案易林每遇巽。卽言花叶落去。以震伏也。又每遇震。卽曰桃李生华。是亦训旉为华也。象形也。后儒多驳干说。岂知干说与焦氏同也。其作专作敷者。于卦象殊空泛不切。旉为花萼。则于震象恰合也。
易林由易推演之震象
说卦震为竹为苇。易林本此。凡遇震。卽言周言孔言管。坎六四以震为樽为簋为缶。易林遇震。卽以为酒杯为盈。明夷以震为箕。归妹以震为筐。易林遇震。卽言蒉言筥言笾豆。凡竹器之属皆象之。说卦言鸣。易林遇震。凡物之能鸣者皆属之。中孚言鼓。豫卦言乐。易林遇震。凡一切乐器皆属之。说卦言稼。易林遇震。凡一切黍稷菽豆禾麻之类皆属之。说卦言蕃鲜。易林遇震。凡草莱之属皆属之。说卦言足言决躁。于是如鹿如兔如蝗虫。凡以足见长而躁急者。易林皆属之。又易林于国名。凡言晋者取震往也。言荆楚者取丛木也。陈者震出。亦取战陈也。卫者震为警卫也。韩者干也。亦取震木也。英蓼取草莽也。于姓氏言张者。震健也。苏李者。震为草木也。言白者。本馵足的颡义也。然不能以此为增象。以皆由说卦推演而出。若坤水坤鱼艮火巽石之类。方谓之增象。以其至东汉卽失传。然不明其推演之象。读易林卽不解其所谓也。
易林寡髪解
寡之于宣。字形本近。虞翻读为宣。以白为义。并谓马融读寡之非。后儒多从之。按易林随之丰云。身多秃癞。丰二至四巽。巽为寡髪。故曰秃。又复之坎云。髠刑受法。坎通离。离中爻巽。故曰髠。又蒙之渐云。鸟飞无翼。渐上巽。巽为毛羽为寡。故无翼。又需之否云。毛羽憔悴。否中爻巽。为毛羽为寡。故憔悴。夫曰秃曰髠曰无翼。皆以寡为义。不以白为义。又需之小畜云。纴绩独处。寡居无夫。是焦赣明明读为寡也。乃易林节之井云。宣髪龙叔。各本皆作宣劳就力。祗宋本如此。是又明明读为宣髪也。然易林全部观之。凡遇巽。卽言秃言髠言落者。不可胜数。皆主寡言。而宣髪祗此一见。故吾深疑易林原作寡髪龙叔。后人改寡为宣。以就虞义。清惠栋得此。据为宣髪之确证。而不知易林言此者至多。皆以寡为义。无以宣为义者。又李道平谓寡于巽无取。岂知巽内虚。易林遇巽。不曰耗减寡薄。卽曰花叶落去。于风散之义取象最切。较宣义深远矣。
易林离为干卦说
郑作干。虞读为干湿之干。案易林巽之艮云。使干口来。艮中爻震。为口。互离。故曰干口。又干之讼云。喉焦唇干。舌不能言。亦以互离为干。是虞读与焦同也。盖以噬嗑九四干胏九五干肉为义也。
易林艮为黔啄说
马郑王肃皆读为黔喙。皆以为豺狼之属。山居之兽。按易林贲之否云。东风启户。黔啄翻舞。否互艮。故曰黔啄。互巽。故曰翻舞。无惟鸟称啄。能翻舞空中。兽则不能。故易林遇艮卽言鹰隼鹞。盖艮刚在上。为坚。故易与易林常以艮为角。鸟啄之坚与角同耳。若豺狼之喙。与坚义不合也。又兽属黔喙者少。若中原之鸟。十九黔啄。故易林独以鸟当之。由斯证喙为啄之讹字。在西汉时尚未讹也。后儒有觉其不安。兼鸟兽言者。亦误也。且艮既为狗为鼠为虎为狐。此不宜重言兽也。此有确证。左传昭五年明夷之谦云。日之谦当鸟。日之谦卽离变艮。变艮而云当鸟。则艮为鸟明矣。又小过云。飞鸟遗之音。亦以艮为鸟。自艮鸟之象失传。后儒谓小过卦形象飞鸟。虞翻谓离为鸟。于是解易而误。解左氏亦误矣。
易林艮为拘解
前已为狗。当然义复。故虞氏作拘。按易林坤之艮云。入我邦郭。妻子系获。系获卽拘也。随上六云。拘系之。上六伏艮。是易亦以艮为拘也。虞读与焦同也。皆以易为本也。
易林艮坚多节解
易林凡遇艮。卽以为寿考。为仙道。为长生。为松乔。皆取象于坚。此以人为说也。若于木。节之萃云。千岁槐根。身多斧瘢。蓄谋互艮。千岁谓坚。斧瘢谓多节。是焦读本有坚字也。乃释文云。本无坚字。集解亦无。虞氏亦祗训节。不及坚。是虞读亦无坚字也。若易林则有也。
艮止用覆象说
旧谓阳在上故止者。非也。杂卦云。震起也。艮止也。此互文也。解最有味。盖艮震同体。震为行故起。震反则不行而止矣。艮彖云。时行则行。谓震也。时止则止。谓震覆为艮也。易用覆象。莫明于止。莫妙于此。可互为注脚也。自覆象失传。真诂遂晦。
易林兑为刚鲁说
易林凡遇兑则曰鲁。坤之离云。齐鲁争言。离中爻兑巽。巽齐兑鲁。通易林凡数十用。无作卤者。又盐卤之地。皆湖泽之旧陂。或近湖泽者始生盐卤。皆因湿润。非因刚坚。书洪范。润下作咸。疏云。水性本甘。久浸其地。变而为咸。是其证。又左传襄三十五年。楚子木使表淳卤。注。淳卤。埆薄之地。淳者。渍也。沃也。夫必渍而后咸卤。刚保能咸卤。又案汉官仪。天子出入后卫甲楯曰卤簿。高帝纪。毋得掠卤。皆以威猛强暴取义。又庄子则阳篇。昔予为禾耕而卤莽之。则其实亦卤莽而报。注。卤莽。麁粗也。又释名。地不生物曰卤。若依庄子释名为训。刚卤二字方可连属。刚者。坚也劲也。卤者。粗也。刚卤者。谓土地硗确。粗疏而不柔和也。易林之训。盖与庄子释名同也。然不作卤而作鲁者。卤鲁古通用。史记游侠传卤公孺。汉书作鲁公孺。是其证。虞翻训卤为咸。不误也。但以训刚卤之卤亦为咸。则误矣。后人不察。作为定诂。今以史记汉书证易林。由易林证易。知刚卤之卤。确训为粗卤。而不训为咸。若训咸。则易林不作鲁矣。至于说文以西方咸地训卤。殆亦因说卦兑西而误。不然。西方咸地不如东方多也明矣。禹贡云。海滨广斥。史记释之云。海滨广舄。厥田斥卤。是其证也。
易林兑为羔解
上已为羊。此不应复。虞作羔是也。但虞谓羔仍与羊无别。训为女使。其义甚涩。治虞易者谓郑作阳。与养通。谓养无家女。行赁炊爨。贱于妾。虞训女使。正与郑合。若然。谓羔为养之讹字则可。赶训羔为斯养。则义不能通也。兹易林晋之临云。羔羊皮弁。是以兑为羔也。羔者小羊。兑少。故为羔。虞训为女使。非也。艮为手复为指。兑为羊复为羔。与艮指同耳。疑与羊无别者非也。
易林以艮为贵
易林履之节云。安上宜官。一日九迁。节互艮。艮阳在上而贵。故曰宜官。又豫之艮云。厄穷上通。与尧相逢。登升大麓。国无凶人。厄穷者坎。上通者艮。阳在上。故曰上通。互震为帝。故曰尧。艮山为大麓。震为登为升。亦以艮为贵也。后思易蛊上九云。不事王侯。高尚其事。贲六五云。束帛戋戋。贲于丘园。大畜上九何天之卫。剥上九君子得舆。皆艮象。皆有在上而贵之象。是易本以艮为贵。故易林本之。
易林以震为姬为旗与左氏同
左传僖十五年。晋筮嫁伯姬于秦。遇归妹之睽。卽震变离也。乃曰。为雷为火。为嬴败姬。车脱其輹。火焚其旗。自服虔？杜预。不知姬与旗之象。而误释。兹易林贲之复云。姬伯出走。震为伯为走。易林以震为周。姬者周姓。故震亦为姬。亦犹巽为齐。亦为姜也。为嬴败姬者。兑西。嬴西方国。震为姬。震变离形毁。故曰败姬。火焚旗者。震为旗。震变离。故火焚旗。易林豫之中孚云。干旄旌旗。他若师之随。履之解。亦皆以震为旗。是其证也。总左传所用之象。为东汉人所不知者。易林无不用之。此又易象至东汉失传之证也。又车说其輹者。孔疏引子夏传云。輹。车下伏兔。今谓之车屐。案震为车为履。屐与履同。然则輹亦震象也。车脱其輹者。言震变离。震象毁。故脱輹。孔疏知为车屐。而不言其为震象。则以贾服杜诸儒皆不言而不敢决也。岂知大壮九四云。壮于大舆之輹。卽以震为舆为輹。輹在车下。正震履也。
焦氏易诂卷九
行唐尚秉和节之撰
由易林寻得东汉失传之象共四十三一干南坤北目得此象。而天尊地卑天地定位等词始能解。东汉人不知此象。故以卦变为解。然东汉人深疑其有此象。管辂云。吾不解古之圣人何以位干于西北。坤于西南。夫干元资始统天。何由有别位也。是疑干在南也。而讫无如何。岂知左传大有之干。卽离变干。而曰敬如君所。所者。位也。古人敬离位如干位也。是左传卽以干为南也。又晋与楚战。筮遇复。云。南国蹙。射其元王中厥目。元者首也。干为首为王。干若不居南。自北射南。祗中离目可矣。如何能射中王首哉。管辂徒知干位西北。不知春秋时卽以干为南。卽西汉末仍以干为南。太玄云。南北定位。是以南北代天地也。仍以干为南也。说卦明言后天方位者。恐人生疑。管辂卽其一人。至先天方位。为法象所固有。在春秋时人人皆知。故无须明言。况天地水火雷风山泽。一再对举之。无异于明言哉。然至东汉末竟失传。故虽神于易若管辂。亦祗心疑其如是。而不敢定其如是也。
二离东坎西
自得此象。而既济九五爻词始能解。东汉人亦疑其必离东坎西方合。而不敢竟言以日东月西当之。用心良苦。而不知离坎之象本如此也。
三艮西北兑东南震东北巽西南
自得此象。而山泽通气雷风相薄如能解。而东汉人不知。故祗以同气同声为解。
四干日兑月
自得此象。干三终日干干之终日。及大畜日闲舆卫之日。始得解。恒彖传。日月得天而能久照。始知日月指互兑互干。他若小畜上九归妹六五中孚六四之月几望。及离卦蛊卦彖传之言月。始知其皆指兑。旧解皆曲说也。
五离星震辰
自得离星象。丰六二之见斗。九三之见沬。始知斗沬之取象于离。自得震辰象。艮彖之时止则止。时行则行。动静不失其时。始知时之为震。盖艮震相反复而体则同。故艮亦为时。时卽辰也。此与左传艮为言。以艮为覆震同也。又按汉上易引虞翻云。离艮为星。是离星之象。虞氏亦知。而解丰不用。何哉。
六坤水艮火
自得坤水象。凡易言利涉大川者皆可解。自得艮火象。旅九三之旅焚其次始得解。旅火在外。炎上不能焚次也。坤水之象。除易林用之外。九家易独知之。九家又以干为南。故吾谓九家必西汉易师。
七坎土巽石
坎土之象。在易祗震九四云震遂泥。九四互坎。坎为泥。于为土之义较近。盖坎为塞而中实。自然土象。故易林用之。邵子本之。至巽石之象。易困六三曰。困于石。据于蒺藜。蒺藜者下坎。石则自东汉以来皆用伏艮。向疑其于六三无涉。今得巽石之象。于是困于石三字始得真解。
八干山干河
自得干山象。同人九三升其高陵始得解。自得干河象。同人利涉大川始得解。而干河之象。亦九家知之。
九坤鱼兑华
自得此象。剥六五贯鱼始得解。大过九五枯杨生华亦得解。知旧说皆误也。
十震神震南震父震公震翁同
自得震神象。始知系词所谓神。说卦所谓神。皆谓震。自得震南象。始知易明夷九三明夷于南。及升卦词之甫征吉。左传之南国蹙。皆指震为南。自得震父震公象。始知蛊之干父。解及小过上卦之公之皆指震。余初解易林复之巽。有伯仲欲南之语。以为巽通震。震上升为南。又阅惠氏易说。说允升云。进升向南。故曰南征。亦以上进为南。方喜余说之不孤。后知易林卽以震为南。然后悟前说之皆非。易象失传之难于索解如此。详皆见前。
十一艮寿艮贵艮鸟
自得艮寿象。知坚多节确有坚字。自得艮贵象。知蛊上九。剥上九。贲与大畜上九爻词。皆指艮贵也。自得艮鸟象。小过之飞鸟。说卦之黔喙。左氏日之谦当鸟。始俱得解。
十二坎为大首为肉
自得大首象。而明夷九三既济上六爻词皆可解。自得肉象。而噬嗑三四五爻词皆可解。而知旧解之皆误也。
十三巽母艮臣艮祖
自得此三象。小过六二爻词始能解。自东汉迄今。治易者不啻千百。震君之象。知之者已少。至巽母艮臣艮祖三象。知者尤少。故竭羣儒之力不能通此爻。不能通而强说。于是以初六为祖而穿凿矣。虞氏其尤也。及易林揭出此象。详卷三。遂迎刃而解。又甚易也。
十四震射震孕
自得射象。解上六爻词井九二爻词之言射。及左氏之射其元。始知射皆指震。自得孕象。始知渐九三九五妇孕之皆指震。
十五震姬震旗
自得此象。左传为嬴败姬。火焚其旗。姬与旗之象始能解。而知杜注之不当。凡易林云姬姜者。皆谓震巽也。震为周。故为姬。犹之以巽为齐。亦为姜也。初读易林。皆不知姬与旗之所指。后由左氏证易林。由易林证左氏。始确知其象。觉杜注孔疏之空泛无根。
十六巽敝巽落
自得此象。井卦之瓮敝漏。鼎初六之鼎颠趾。始得解。
十七震车震輹
自得此象。小畜九三大畜九二之舆脱輹。大壮九四之舆輹。始皆得解。
十八艮角巽羸
自易林以艮为角。始知晋姤上九之角。大壮九三之角。皆以阳在上而取象。虞氏祗以干首为说。岂知阳在下。易无言角者。易林所本也。自得巽羸象。始知姤初之羸豕。井卦之羸瓶。皆指巽。大壮九三之羸角。则以上卦之伏巽。
十九震飞震翼
易林每以震为飞为翼。因是推之。易泰六四之翩翩。小过飞鸟之飞。皆以震也。
右四十三象。于易林之多年矣。而讫不知其所谓。后由各书推易林。由易林推易。反复推勘。劳精弊神者数年。始通易林之词。始得此四十三象。而经义始通。误解如黜。钩深索隐。厥维艰哉。然失传而未寻得者尚不知有几也。至以巽为齐。以兑为鲁。以艮为宋。说文。以木架屋曰宋。正艮象也。为燕。取东北。为魏魏阙。艮象。以坎为郑。坎为平。郑者。说文。地町町然平也。以兑为秦。以震为朝鲜为赵说文。趋也。为韩等。以及人名。地名。鸟兽虫鱼名。蛮夷名。脱口而出。若不经意。然无不与卦象密合。不惟见其用象之能。且证其小学之精。然皆由说卦推演之象。而非失传之象。
易林于兑巽二象用经多用说卦少
说卦。巽为长女。兑为少女。乃易林遇兑则谓为老妇。旅之大壮云。独夫老妇。独夫谓震。老妇则兑也。需之剥云。老妇无夫。剥通夬。夬上兑。故曰老妇。又观之睽云。老女无夫。亦以兑为老女。是与说卦反也。至遇巽。则谓之少。同人之涣云。少齐在门。涣上巽。故曰少齐。齐卽姜也。左传晋人谓之少齐是也。又革之复观之屯皆曰少姬。亦皆以伏巽为少。是皆用大过象也。大过以巽为女妻。兑为老妇也。东汉人不知。诂皆误。而虞以二应上。以五应初。尤颠倒错乱。至易林以巽为长女。兑为少女。偶有之。甚少也。
易林诂类字
易林贲之否云。各乐其类。咸得生处。是以否阴阳相应与分类也。由易林推之。易颐六二象云。六二征凶。行失类也。谓三四五皆阴。故曰失类。故曰征凶。由是推文言曰。各从其类。未离其类。坤传曰。乃与类行。系辞云。方以类聚。皆以阴阳相遇为类。非如常诂。以阴与阴阳与阳为类也。端木国瑚以对卦为类卦。真深于易诂者也。
易林朋友之确诂
易林不见朋字。疑其有所讳。疑其家讳。而友字则数十见。兑象云。君子以朋友讲习。是易于朋友不分也。但易林诂朋友。不与荀虞同。大有之同人云。可以享老。乐我嘉友。谓同人二阴与五阳为友也。解之坎云。失时无友。坎中爻艮。艮为时。坎失。故曰失时。五阳二亦阳。六爻无相应者。故曰无友。又无妄之噬嗑云。戴喜抱子。与利为友。噬嗑下震。震通巽。巽为利。故与为友。是又以阳遇阴为友也。无以同性为友者。与类同也。盖易之道如电然。同性则相违。异性则相感。相感者类也。朋友也。阳遇阳。阴遇阴。则相敌相雠。而不相友。革彖云。二女同居。其志不相得。艮彖云。上下敌应。是也。全易大旨。毕于斯矣。乃自东汉以来。几两千年。皆以同性为朋。设无易林。谁复知朋友之定诂哉。
朋友之诂既定。全易之朋友可得言矣。案朋字始见于坤彖之西南得朋。东北丧朋。虞翻以月生明于庚。至丁上弦兑纳丁。兑二阳同类为朋。谗马荀以阴遇阴为朋之非。岂知阴与阴固不为朋。阳与阳尤不为朋。与马荀之阴与阴为朋同也。其它朋解。皆以兑朋为搪塞。绝不知阴阳互为朋友之义。坤正伏皆无兑象。胡以月生明至兑丁为穿凿。只大言吓人耳。于经义毫未得解也。
案泰九二。朋亡。得尚于中行。言阳往居五也。复彖云。朋来无咎。言阳复也。损益之十朋。亦谓阳也。蹇九五之大蹇朋来。解九四之朋至斯孚。亦谓阳入阴。是阴以阳为朋也。豫九四云。大有得。无疑朋盍簪。言阳往居四。得羣阴为助而聚合也。咸九四之朋从尔思。言初六应九四也。是阳以阴为朋也。至友义。损六三云。一人行则得其友。言泰三往上得二阴为友。是阳以阴为友也。兑象云。君子以朋友讲习。似又以一阴遇二阳为友也。
全易之朋友既明。坤彖之得朋丧朋。可得而解矣。盖阴阳常相求。而坤逆行。自西而南。由剥观厯否遯姤。阳日增。故曰得朋。彖传曰。乃与类行。谓逆行而得其类也。颐六二行失类。是其证。类谓阳也。自东而北。由夬大壮厯泰临复。阳递灭。故曰丧朋。夫朋既丧矣。而传反曰终有庆者。何也。终谓亥。谓坤自东而北。至亥而终也。坤行至亥。阳丧尽矣。乃干本居亥。纯阴与纯阳相遇。阴阳合居。天地合德。万物资始。六子由此出生。坤上六曰。龙战于野。其血玄黄。文言曰。阴凝于阳必战。易林曰。阳入阴室。相与合齿。又曰。乾坤利贞。乳生六子。有庆者。庆此也。文孔皆目视消息卦而为之辞 也。此用消息。杭辛斋常言之。特杭必谓阴以阳为朋。阳以阴为友。征之全易。实不尽然。又谓有庆乃坤行至兑。兑有庆也。岂知有庆乃兑九四一爻之象。非兑全旨。此等尖巧之诂。实得虞氏之秘传。而非易之真谛也。故不敢尽从其说。彖曰行曰终。则非以西南东北相对为义。而以自西而南自东而北流行为义。故至亥而终有庆。谓阳。言坤行至亥。纯阴与纯阳相遇。天地合德。故有庆。乃虞氏谓。过西北。月又将出庚生明。为有庆。就如虞说。干盈甲。乃有庆耳。出庚。胡足言庆。
由易林推焦氏习韩诗
易林噬嗑之渐云。鸋鴂鸱鸮。治成遇灾。周公勤劳。绥德安家。毛传。鸱鸮。鸋鴂也。陆机云。似黄雀而小。幽州人谓之鸋鴂。则非恶鸟也。韩诗。鸱鸮所以爱其子者。适以害之。说周公鸱鸮诗意也。依韩诗意。则以鸮为枭。说文所谓不孝鸟。陆机所谓其子长大。还食其母也。故曰爱子适以害之。按诗大雅瞻卬云。有枭有鸱。毛传。枭鸱。恶声鸟。鲁颂翩彼飞鸮。毛传亦训为恶声鸟。巴蜀异物志。鹏鸮又名训狐。一作枭。是鸮卽枭。然毛传不训鸱鸮诗之鸮为枭者。以周公不宜以枭喻所亲也。韩则不然。易林云治成遇灾。正母被子害之意。故知焦习韩诗。
同声相应同气相求说
凡说易。以前后能通为贵。雷风为同声。山泽为同气。汉儒无异说也。至当也。然震与巽。艮与兑。皆阴阳相对之卦。而声气相同。同则通矣。文言所谓旁通也。乃东汉人于此则能解。至易遇巽卽言震。遇兑卽言艮。如大过九二九五。鼎初六。履彖之类。则不能解。易林。字字步趋周易者也。于是后人亦不能解易林。又异性者始同声气。同性者绝不同声气。由是推易之所谓类。所谓朋友。义皆如此也。颐六二象云。行失类也。谓三四五皆阴。阴遇阴。故失类。复彖云。朋来无咎。阴以阳为朋。至为明白矣。乃自东汉以来。皆以阴遇阴阳与阳为类为朋。岂知与同声相应同气相求义同也。卽所谓各从其类。亦谓阴从阳阳求阴为类也。姚配中诂失类。显谓阴遇阴为类。非。
先天天弗违后天奉天时说
先天者。天地自然之法象也。天尊地卑。而盈天地之间皆物。物无不有阴阳。无不有牝牡。相对待于两大之间。莫之为而为。莫之致而致。故曰先天而天弗违。而先天八卦方位。则专阐明此弗违之理者也。乃乾坤一动则坎离矣。坎离一动则震兑矣。坎离震兑为四时。四时错行。日月代明。阴阳往来。流行不息。时而少则少。时而壮则壮。老则老。死则死。来往循环。虽天地不能违其例。何况于人。故曰后天而奉天时。而后天八卦方位。则专申明此宜奉天时之故者也。乾坤二象。先天也。摩而为八。荡而为六十四。后天也。乾坤定。卑高陈。贵贱位。先天也。变化见。刚柔断。吉凶生。后天也。易无思也。无为也。寂然不动。先天也。感而遂通。后天也。天命之谓性。衔天也。率性之谓道。后天也。喜怒哀乐之未发。先天也。发而皆中节。后天也。孔子曰性相近。先天也。习相远。后天也。孟子曰性善。先天也。荀子曰性恶。后天也。大学曰明德。先天也。明明德。后天也。道家释家以后天为可畏。必欲尽弃其后天。以返于先天。不奉天时者也。儒家知先天之可贵。修而明之。率而行之。至否泰剥复之属于后天者。乃天道之自然。阴阳之定理。不惟不畏而避之。且居而安之。则以易本如此。天且弗违也。此悟儒之所以与二氏异也。先天也。后天也。一而二。二而一者也。瞬息卽先天。瞬息卽后天。合之固不能。分之亦不可。此本难以迹象求。然舍邵子之称天图后天图。则不能得其彷佛矣。只有易。卽有先天。有后天。伏羲与文王不异也。文王与伏羲无二也。奈之何欲分属乎。奈之何有先天之学之名。欲专属之邵子乎。使邵子而祗明先天也。邵子为不知易者也。反之。谓易有后天无先天者。其于易亦可知矣。东汉人处易象失传之后。不知先天象。然管辂深疑其有先天。谓后天方位为不合。辂真神于易哉。使易而无先天方位也。则后天乾坤所处真不合矣。以祗得易之半也。辂之言曰。干统天。岂容有别位也。又曰。易之道。水火而已。彼夫先天象。干上坤下。水火在中。正与辂言合也。史谓辂轻视何晏邓扬锺毓诸人。为不知易。并谓晏说易美而多伪。由是观之。辂之于易。东汉人不惟逊其学。能喻其言者盖亦寡也。呜呼。古之人不知先天象。疑其有而苦求之。乃后之人既已知之。谓为妄而排摈之。则其意固不在于经学之是非。而在党争之胜败。易曰。有孚失是。夫至于失是而不惜也。尚何言学乎。
否泰反其类解
阴阳遇为类。否上干下坤。泰上坤下干。又泰极而否。否极而泰。反复无穷。故曰反其类。言在泰则干与坤为类。在否则坤与干为类。乾坤上下。当相反复也。此与文言不离其类。自来说者皆模糊影响。不诂其所以然。则误以阴与阴为类之蔽也。
本乎天者亲上本乎地者亲下解
干阳上升。坤阴下降。天者阳。地者阴。本乎天者亲上。言凡为阳者必上升。如干二升坤五是也。本乎地者亲下。言凡属阴者必下降。如坤五下居干二是也。亲上者由下而上。故下少上老。此大过所以以巽为女妻。以兑为老妇也。亲下者由上而下。故上少下老。此颐对大过。所由以艮为士夫。以震为老夫也。而皆为易林之所本。又上升者顺。下降者逆。易林谓干顺行。坤逆行。亦本此也。乃学者于亲上亲下之旨多知之。至干顺坤逆则知之者鲜。顺行者下少上老。敢行上少下老。则知之者尤鲜。后惟俞樾说震起艮止云。阳始于下而极于上。故震起艮止。说兑见巽伏云。阴始于上而极于下。故兑见巽伏。又云。冬至之日。一阳自地而升。夏至之日。阴自天而降。此阳升阴降之定理也。案阳升阴降。卽干顺坤逆。卽亲上亲下也。俞氏自谓发前人所未发。岂知东汉人诚不知。若西汉焦氏则知之悉也。然俞氏之易贯。所获多矣。惟俞氏仍不能以此理推及于大过也。何哉。
犹未离其类故称血焉
此其义。自来说者皆不能明。则以不知类字之确诂也。类说见前。未离其类者。言阴阳相遇方为类。既为类。卽相合而不能相离。故凝而为血。血者。坎也。坎得干之中爻而居坤中。阴牝阳。干流坤。合而不分。故又曰天地之杂。说文。杂者。合也。言此血非干非坤。亦干亦坤。震之生由于血。血之凝由于类。设离其类而为纯阳纯阴也。则出震无由矣。
杂卦言先天象
杂卦之语。有不以先后天卦位万不能解者。如大畜时也。凡卦皆有时义。岂祗大畜。后儒强说。如何通说。时者。时而先天。则居戌亥。时而后天。则干居戌亥。故曰时。而天山则为遯。遯则退也。以退诂卦名则可。然卦名从卦象生。卦象干健艮止。胡有退义。退者。言天山先后天皆退居戌亥也。戌亥数无。幽潜无用之地。后汉杜林传。上下相遯。遯者隐也。同退隐于西北也。又曰。困相遇也。夫兑坎胡有遇义。说者谓为刚柔相遇。凡卦有阴阳爻者皆可以此为说。其不当可知。相遇者。言兑坎先后天相遇于西方也。又如节止也。中孚信也。皆于卦象无关。亦谓水泽同止于西。如符节之合。风泽同居东南。不失信也。又如大有众也。同人亲也。夫一阴五阳之卦多矣。胡以独此谓之众。谓之亲。则以天火同居于南。同居故亲。犹水地比于北也。同居势众。犹地水之谓师也。
易林释八月有凶
以八月为遯者。郑康成虞翻也。以八月为否者。荀爽蜀才也。以八月为观者。禇仲都也。兹以易林决之。则郑虞说合也。易林恒之临云。神之在丑。逆破为咎。不利西南。商人休止。临震为神。月卦值丑。而冲丑者未也。故曰逆破。早不利西南。申与未虽皆在西南。然既曰神之在丑。则害丑者未。而非申明矣。酉观更无涉也。郑虞说与易林合也。先儒避丑未冲之说。而以遯子弑父。否臣弑君为凶。若然。自姤至剥皆阴消阳。皆凶也。胡独八月。又先儒数八月。往往纠缠建子建丑建寅为说。岂知此自言爻数。与七日来复同。复以一爻为一日。六爻毕。来复则七日矣。临以一爻为一月。月卦始子。复丑临为二月。至未遯则八月矣。此泛言爻数消息循环之理。阳爻六。阴爻六。正与十二月律吕相合。故谓之月卦。与某帝王建某辰为正者无涉也。
文言干道乃革解
</div>
    <div class="pagination">
<a href="焦氏易诂_page4.html">上一页</a><a href="焦氏易诂.html">1</a><a href="焦氏易诂_page2.html">2</a><a href="焦氏易诂_page3.html">3</a><a href="焦氏易诂_page4.html">4</a><span class="current-page">5</span><a href="焦氏易诂_page6.html">6</a><a href="焦氏易诂_page7.html">7</a><a href="焦氏易诂_page8.html">8</a><a href="焦氏易诂_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
