<!DOCTYPE html>
<html>
<head>
    <meta charset="UTF-8">
    <title>人子须知 - 第 2 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 2 页/共 52 页</h1>
    <div class="content">《海底眼》刘白头着。
《分金断诀》厉伯韶着。
《三寳经》珏斋谢子逸着。
《阴阳正源》宋德兴紫琼张眞人着。
《堪舆要约》南宋国师德兴傅伯通着。
《大理歌》南宋国师邹仲容着。容，名宽，德兴人，与伯通同师廖金精。
《祝氏秘钳》宋观物先生祝秘着。
《堪舆微义》元斋易岩着。
《俯察元机》元学士傅文懿公立着。立，伯通玄孙，祝观物甥，精皇极数，学通天文地理。
《革象新书》元德兴赵缘督眞人友钦着。
《俯察要览大全》元曾葛溪着。
《平沙玉尺经》元太师刘秉忠着，明诚意伯刘伯温解释，赖敬迪补注，为当世所宗。
《地理件目》吴折着。一名集解，又名眞指、快捷方式、指南。折，景鸾裔也。
《金斗诀葬法》、《一掌金》云外老人傅地着。地，傅伯通后裔。
《金函经》、《天玉经》俱未详所著。
《分金瀛海经》明德兴董德彰注。
《四神秘诀》、《天卦》、《青囊》、《南针论》《分金解》董德彰注。  
《三易三元编》李玄绪着。
《丛珠素书》陈彦绎着，游潜湄斋注疏。
《何家沙法》明丰城南塘何德宏着。
《地理摘奇》乐平洪理着。
《大地图》松江徐长谷着。
《阴阳定论》泰和周视着。
《阴阳决疑》蜀太守南泉罗青霄着。
《堪舆正要》泰和龙岩樵着。
《堪舆管见》闽副宪双湖谢延桂着。
以下俱不详著者姓名：《昏衢炬烛》、《万万山心法》、《赵缘督琐录》、《祝氏神龙经》、《水经》、《张落魄口诀》、《空山老人穴法》、《天涯海角经注》、《寸金穴法》、《四十字穴法》、《沙竹图穴法》、《铜人穴法》、《相山骨髓》、《三式全书》《地脉经》《地理指南》、《堪舆指南》、《山海经》。
 
琐言凡十条
一不可不知地理
孔子曰“卜其宅兆而安厝之”。程子曰：“卜其宅兆者，卜其地之美恶也。地之美者，则神灵安，子孙盛。若培植其根而枝叶茂。”又曰：“祖父子孙同气，彼安则此安，彼危则此危。”朱子曰：“葬之为言藏也，所以藏其祖考之遗体也。以子孙而藏其祖考之遗体，则必致其谨重诚敬之心，以为安固久远之计。使其形体全而神灵得安，则其子孙盛而祭祀不绝。”又曰：“其或择之不精，地之不吉，则必有水泉、蚁蝼、地风之属以贼其内，使其形神不安，而子孙亦有死亡绝灭之忧，甚可畏也。”陆象山曰：“通天地人曰儒。地理之学虽一艺，然上以尽送终之孝，下以为启后之谋，其为事亦重矣。亲之生，身体发肤皆当保爱，况亲之殁也，奉亲之体厝诸地，固乃付之庸师俗巫，使父母体魄不得其安，则孝安在哉！”夫观圣贤所论如此，则择地殡亲之道，诚仁人孝子之不可忽者。若平居视地理为末务，而不之问，一旦有大故，则不免仓卒苟且为之，幸得吉地，固所愿矣；不幸而置亲体于蚁泉沙砾中，无异委之于壑坵，不孝孰甚？故人子须于平时讲明其说，庶几他日临事不悞，而亲魄得安于地下矣。虽然，三折臂然后称明医，地之理又非肤浅及鲜传者所能究竟也。苟曰予既已知之矣，而自用自专，悞凶为吉，牢不可破，则其害奚异于庸师俗巫哉！噫，万镒之玉，必付之玉人而后可也。
二不可停柩不葬
司马温公曰：“今人有丧亲者，往往久而不葬。问之，曰岁月未利也。又曰未有吉地也。游宦远方未得归也。贫未能办葬具也。至有终身累世而不葬，遂有弃失尸柩不知其处者。呜呼！可不令人深叹愍哉！人所贵于身后有子孙者，为能藏其形骸也。其所为乃如是，曷若无子孙死于道路，犹有仁者见而殣之耶。且先王制礼，葬期远不过七月，自王公以下，皆三月而葬。又礼，未葬不变服，食粥，居倚庐，哀亲之未有所归也。既葬，然后渐有变除。今之人背礼违法，未葬而除丧，从宦四方，食稻衣锦，饮酒作乐，于心安乎？”吴草庐曰：“丧不即举，年代已远，或子孙参差而人事不齐，或罹兵乱而水火不测，或贫病兼并而不能举，或是非争兢而害成，或官事牢狱而不可为，或日怠日忘而竟成弃置，皆停丧久远而变见多端也。”愚按：二公所言，极其痛切。盖今时之俗，平居多不讲夫地理，及有变故，则懵无所措，停柩以侍择地。初心虽切，久必因循，遂至醉梦过时，不知为天地间极大罪人。有子不能葬其父，有孙不能葬其祖，至于年代深远，诚有如二公之所虑者。呜呼！为人子者可不懔懔然而知所戒惧乎？
三不可侵葬祖冢
夫地理之法虽繁，而“葬乘生气”一言，足以尽其肯綮。故千里来龙入首，惟融八尺之穴。谚云“阴地一线”是也。祖冢既已乘乎一线生气，则其左右上下皆为死气，葬之徒为蚁穴泉窟而已。不惟新葬之柩将为祸患，且又泄祖宗之生气，惊祖宗之体魄，其为害不小也。或曰：中州之地，始葬者南面，后竁左右昭穆而殡，谓之族葬。有一穴安数十冢者，有一冢安十数柩者，似于侵葬，未闻其祸何也？予曰：中州之地，千里平洋，水深土厚，若得一穴，可安十数柩者有之，可安十数冢者有之。张子微所谓“也有一龙十数穴，也有一穴十数茔”者是耳。东南山丛，水驶土薄，易泉而多石，蝼蚁生之，安可与中州比也？或又曰：附葬祖侧，及父母必合葬，皆古礼，有不可议者。答曰：礼贵通变。附葬既有侵祖之嫌，而合葬或不得已，亦不必拘。予兄弟尝游闽至考亭，拜文公朱夫子遗像。及徧观其先世坵垄，文公之祖退翁，名森，字良材，墓在政和县感化里护国寺西。父韦斋先生，名松，谥献靖，墓在崇安县上梅里寂历山。母祝氏夫人，墓在建阳崇泰里寒泉岭仰天湖形。文公墓在建阳嘉禾里九峯山下，风吹罗带形。退翁以前墓皆在徽婺源，去考亭固已甚远。而退公、韦斋、文公之墓，又各在一县，去考亭皆百余里，何尝拘于附近祖冢之说？又，考文公葬父，亦尝三迁，而最后迁处，与葬母同年按文公年谱，干道六年正月葬母，八月改葬父，亦未尝拘于父母合葬。噫！此见我文公先生烛理之明，不狃于俗，足可为法矣！
  按：《文公年谱》云：绍兴十四年，葬韦斋于西塔山，其后改葬于寂历山中峯之原。及考韦公，《迁韦斋墓记》曰：初，府君将殆，欲葬崇安之五夫。卒之明年，遂定于灵梵院侧。时熹幼未更事，卜地不详。惧体魄之不安，干道六年，迁于白水之鹅峰山下。又考文公庆元五年撰《韦斋行状》云：公卒之明年，熹奉其柩葬于崇安县之五夫。然公所藏，地势卑湿，惧非久计，乃奉而迁武夷乡上梅里寂历山中峯僧舍之北。即此而观，乃是三迁葬也。见《建宁郡志》。
四不可图葬旧穴
曾葛溪曰：“图葬旧穴，惑之甚也。尝见一旧穴，虽前已发大贵，子孙不肖鬻之，凡三易主，葬二百余年，卒无显者。人但指而言曰：‘此某氏祖冢，徙墎卖与某氏。不利，又转卖某氏，皆不利’。即此可知，旧穴无重发达之验。又有葬后风迁水易者，难以殚举，竟未闻葬旧穴而获福者。况凭福恃势，发他人之坟，诛其用心，已不为天所佑，地何能福之哉？且地脉初兴，如火之始然；及其既败，如灰烬已冷。欲于冷灰中求炙手热，决无是理。此古人谓图葬旧穴，如求嗣续于鹤发妇人耳。”按：葛溪所论，诚皆切当。盖人子求地葬亲，当先修其德。谋葬已发之穴，徙人之亲而葬其亲，伐人之冢而为已冢，忍心害德，莫此为甚，纵得地理，天理何在？予尝谓：人人难保百年坟，徙墎重扦太忍心。莫道天公无报应，后来还有伐坟人。求地者宜知所戒。
五不可拘泥公位
世俗拘泥公位之说，兄弟众多，各懐私意，争论不决，遂有终身不殡其亲者。噫！为人父母者，每以子多为幸。今若此，则是不若少子者，无房分之争，得归全于土，而免久暴之患矣！是故求地惟当辨眞伪，不可拘泥公位。地诚眞美，而于公位或有不齐，此亦付之子孙缘，不可挟私而久暴其亲，亦不可信邪师之言，妄有作为而反坏其地。且欲房分之均，不可拘于一穴，宜别求一穴以补衬之，则得均矣。杨公云“岂可一坟分公位，必取众坟叅互议”是也。大抵公位之说，只可置之勿论。蔡文节公云：“今人动争公位之说，以致久不葬亲，何所见之谬耶！造化者自区处，岂伊人力所能巧计？地不可不择，当使亡魂安处。至于自求多福，乃在地理以外，非可以徇私为心。纔有私心，其计必左。世人以此误自己，误子孙者甚多。及不如意，从而迁徙，愈更愈错，非地误人，用心之误也。”程子曰：“不以奉亲为计，而专以利后为谋，非孝子安厝之用心。”诚为至论。故人子但以安亲为念可也。若曰期生人之受荫，冀富贵于将来，但末务耳。况有葬后沙水变易，而公位之说亦多不验。为人子者，须知大义，岂可专泥于兹乎。
六不可轻易改葬
孔子曰：“古者不修墓。”非不修墓也，盖必诚必信已。当葬时而豫为一成不动之计，其慎重尚如此，况举既葬之亲而欲改迁之，何可以慎重不如是乎？今之人有轻信人言，或为富贵而动其念，或为祸患而惕其衷，往往易于改葬，彼其事得已耶？抑不得已耶？如其不得已，而有水蚁及他患也，改之无不可也。然亦有为野师所惑，误改吉地者，令亲体不免暴露，吾恐仁人孝子当不止其颡之有泚矣。《青乌经》云：“凡地有五不祥者可改：一冢无故自陷；二冢上草木枯死；三冢有淫乱风声，少亡孤寡；四男女忤逆颠狂，刼害刑伤瘟火；五人口死绝，家产耗散，官讼不息。改之。如见三祥瑞则勿改：一见生龟蛇生气物；二见紫藤交结棺木；三有水珠玸色如乳温暖，或有气如雾，穴中干燥无水蚁，并吉。”甚哉，有味乎其言之也！予兹推广其意，特立五戒：曰人丁蕃衍者不迁，年代深远者不迁，无五不祥者不迁，不犯五患者不迁程子曰：“须使他日不为道路，不为城郭，不为沟池窑灶，不为贵势所夺，不为耕犂所及，家道平康者不迁。诚欲其人之慎之也。虽然，礼有改葬之服缌麻，历颁启攒之日，古人亦未尝不迁。如不得已，须得明师再三商确。大抵地无全美，只当察其轻重缓急。如有财无人，须求温暖之穴；有人无财，宜寻得水之地。审有其地果胜旧坟，然后议迁。如旧坟无大祸患，可以平稳，则当别求吉地接福于后，未为不可，奚必于改葬哉！是故“慎之”一字，改葬者所当绎思也。
七不可专意图大
求地须辨眞伪，不必拘大小。若龙穴眞的，纵力量轻，犹能发越。徒慕大地，而不能辨眞伪，葬于假穴之中，是置亲体于水泉蚁穴，求福得祸，顾何益哉！盖大地难识，且有鬼神司之，不可强求。往往图大地者，虽小地亦不得，而竟被假地所误。彼盖不知安稳小地，在在有之，易于求索。况小地既眞，数穴并力，亦能致大。杨筠松云：“大地难得小易求，积累不已成山邱，众坟合力却成大，人说小地生公侯。”又云：“是眞不必问大小，积小成大最为好。”又云：“图大不得且思次，此事当与智者议。”旨哉言乎！人子求地，且知辨眞伪，慎毋为图大所惑。
八不可不观古格
夫地理之学，有道眼，有法眼。道眼生知，不可尚矣。所谓法眼者，必从师授，徧观名墓，何为而吉，何为而凶，龙穴何为而入格，砂水何为而合局，一一检点，以之为法，故曰法眼。卜氏云：“追寻仙迹，看格尤胜看书。”杨氏云：“劝君且去覆旧坟，胜读十卷撼龙文。”又曰：“见格多时心易晓，见多胜耳千回闻。”又云“若不看格信人说，俗师不晓能惑人”是也。故将欲营宅兆，必须先去多观仙迹名墓，以彼为法，则庶几心目有主，不被假地所惑，诚一紧要事也。为人子者，当念厝亲是平生第一大事，上为亲体安宁之谋，下保子孙久远之计，而不可惮其登渉之劳也。
九不可不择良师
曾葛溪曰：“求地必先择良师，师非其人，为害不浅。”诚哉言也！盖得地非难，得师为难。得其师，不患不得其地。苟师非其人，毁瓦画墁，虽有美地，而或扦失其穴；虽得美穴，而或葬乖其法，况欲其寻地乎？故择师又为求地之先务也。然地学之师亦难矣哉，非通儒不能穷理格物以致其知，非眞授受不识榘矱微妙以尽其奥。通儒术，得传授，苟蔑其德，吾恐指鹿为马，诳鸟为鸾，而为害尤甚。是故备斯三者，然后始为良师。虽然，师固不可不择，择而得其人，又须谒诚以感之，故曰取人以身。
十不可不修阴德
蔡文节公曰：“积德为求地之本也。凡人欲为子孙永远计者，当以公心处世，方便行事。一念合理，百神归向，择地论穴又其次也。不然，吾德之不修，而徒责効于祖宗父母之遗骨，朝移夕改，愈更愈谬，其悖逆不孝之罪，适足以取诛谴于造物，顾何益哉！”吴文正公曰：“尝见人家求得吉地，而后不蒙其福，反见凶祸者，何哉？若非立穴之误，便是立向之差。又有掘凿大过，伤龙伤穴，变吉成凶。又有已得吉地，又得明师，而乃固执己见，移穴易向。相地者惟务承顺，不复执术，遂至防误。又或术者憸心诡行，不肯尽术。又有既得吉地，葬之不差，而子孙轻信人言，辄迁改，他姓得之，因以获福。凡此未必尽皆术者之过，往往冥冥中有使然者，由不积德之故也。不积德而求地，譬之不耕而求获，宁有是理哉！”按：二公所论切当。盖欲阴地好，先要心地好。先大父存耕公尝劝人不可以势力营风水，因作诗云：踏破铁鞋无觅处，得来全不费工夫，牛眠鹤举获奇遇，只存方寸地中求诗见《存耕稿》。乡达松轩叶先生以之为名言。又宋谦父诗曰：世人尽知穴在山，岂知穴在方寸间。好山好水世不欠，尚非其人寻不见。我见富贵人家坟，往往葬时皆贫贱。迨其富贵力可求，人事极时天理变。故得吉地，必有德可以膺福，然后神以吉地畀之。神之俾以吉地，即天之报善故也。欲求吉地，为祖父宅兆，俾先人之体魄安而后世之荣盛不替者，当先积德以端其本焉。或曰：求地必本于德，则亦修德而已，择地之术，又焉用哉？予曰：择地以藏亲为计。人子之于亲也，固当无所不用其极。苟虑夫亲魄之安危，则岂容不慎重而广择之哉！修德以竢天，择地以尽人，并行而不悖，仁人孝子之为心也。

附少保都督南塘戚公《正止集》一款
尝观琥珀系草，磁石引针之事而怪之。夫琥珀、磁石无知之物也。草既枯死，而针经火煅炼，生意何在？一被引系，则举跃动荡如生，而针则锋锋相连，可自变量个，坠而复跃。即此，则风水之说，信乎其有。枯骨无知，而未敢以为尽然。然琥珀、磁石其山川乎？针草，其遗骸乎？谓风水不可信者，盖以世人不修厥德，惟以是为务，至有倾人身家，忍心害理，专谋风水，以昌子孙者。却不知地理与天理相为流通，兹一等人，又在天理处责他，而非地理之不验也。曾闻一人谋人葬地，百计觅人讼害。其家诸祸并臻，思所以致之者。彼又买托卜者，向伊妄言曰：“某葬地不佳也，能迁之则安矣。”既而，伊家如其说迁之，彼即谋其故地以葬其父。葬未踰年，所得祸更甚。后疑而迁之，发土至棺，有白蚁蛀木成文曰：“此地若灵，是无天理；此地不灵，是无地理。”夫天产佳地，必待有德者得之，世人遗天理而求地理，惑哉！
按：戚少保所引琥珀吸草、磁石引针之说，与《葬书》“木华于春，栗芽于室；铜山西崩，灵钟东应”之意相符，皆所谓气之相感者也。祖父子孙同气，更复何疑！末引地理本于天理之证，尤所痛快。予兄弟又尝闻闽人言：朱子之同安，憇于途，见一坟地山水甚美，因问其樵者曰：“是坟子孙何如？”答曰：“先是富贵，今葬后退败。”公叹曰：“山有理，水有理，此地不发，是无地理。”樵者告公曰：“此山原是某家业，富家某贪其地占葬之。某贫弱不能争辨。”公又叹曰：“山有理，水有理，此地若发，是无天理。”一夕为雷所震。今闽乡犹有能道其详者。
已上所言，皆慎终者所当先知，故特揭诸首，仰仁孝君子加察云。


附杂说二欵
论风水名义
地理家以风水二字喝其名者，即郭氏所谓“葬者乘生气也”。而生气何以察之？曰：气之来有水以导之，气之止有水以界之，气之聚无风以散之，故曰要得水，要藏风。又曰：气乃水之母，有气斯有水。又曰：噫气惟能散生气。又曰：外气横形，内气止生。又曰：得水为上，藏风次之。皆言风与水，所以察生气之来与止聚云尔。总而言之，无风则气聚，得水则气融，此所以有风水之名。循名思义，风水之法无余蕴矣。或曰：天地初分，混沌之始，只有风与水，两相推荡，故曰风水。又曰：风所以扬万物，水所以滋万物，故曰风水。此则皆不切于葬理。而又有水去则风来，水来则风去之说，益又舛矣。
论龙脉穴砂名义
地理家以山名龙，何也？山之变态千形万状，或大或小，或起或伏，或逆或顺，或隐或显。支垄之体段不常，咫尺之转移顿异。验之于物，惟龙为然，故以名之，取其潜、见、飞、跃，变化莫测云尔。曰脉者何也？人身脉络，气血所由运行，而一身之禀赋系焉。凡人之脉，清者贵，浊者贱，吉者安，凶者危。地脉亦然。善医者，察人之脉而知其安危寿夭；善地理者，审山之脉而识其吉凶美恶，此不易之论也。然龙与脉两者相因，有龙则有脉，无脉则无龙。但龙兼指乎形之显著，而脉又专主乎气之隐微，故曰山尤难于认脉。
穴者盖犹人身之穴，取义至精。杨公云：“譬如铜人针灸穴，穴穴宛然方始当。”朱子云：“定穴之法，譬如针灸，自有一定之穴，而不可有毫厘之差。”此皆善状穴之名义也。沙者，古人授受，以沙堆拨山形，因名沙耳。
 
重刊人子须知资孝地理心学统宗卷一之上
江右山人徐善继述 同着
此一册専论天下大干龙。龙居地理四科之首，堪舆家莫要于论龙。论龙而不知天下大干，则所见者近而不远，所究者浅而不深，所窥者狭而不广，乌乎可哉？故首论天下大干龙，庶几识其大者。
论昆仑为诸山之祖
《性理大全》临川吴氏曰：“天下之山脉起于昆仑。”蔡牧堂《发微论》曰：“凡山皆祖昆仑。”陶公《捉脉赋》云：“大智察脉，起自昆仑。”《明山寳鉴》云：“山脉之起，本于昆仑。”郭氏《锦囊经》云：“葬者原其始，乘其止。”诚以地理之法，龙则原其始，穴则乘其止，故不可不审山之起祖处也。然观山之所始，必究其水之所起；观龙之所终，必察其水之所界。今以舆图考之，天下之水皆原于西北。是可见山起于西北矣。蔡文正公曰：“山水皆原于西北，故禹叙山叙水，皆自西北而东南”是也。或云昆仑在西海戌地，北海亥地，东南接积石圃，西北接北户之室，东北临太活之井，西南至城南之谷，亦荒远莫稽。而杨公又云须弥山生四龙，昆仑山特其南肢。葛溪氏述其说曰：“须弥山是天地骨，中鎭天心为巨物。四肢分作四世界，惟有南龙入中国。南龙入自昆仑山，龙子龙孙皆可别。”虽据佛经，人所罕见，阙之可也。今但以中国山川之可考者论之，则昆仑诚诸山之祖，在中国之西北。九峯蔡氏云：“中国山势冈脊，大抵皆自西北而来。”盖可见矣。
《昆仑说》曰：昆仑之山三汲，下曰樊桐，一名板松；二曰玄圃，一名阆风；上曰层城，一名天庭。是谓大帝之居，去嵩高五万里，地之中也。《禹本纪》与此同。高诱称河出昆仑，伏流地中万三千里。禹道而通之，出积石山。按《山海经》，自昆仑至积石，一千七百四十里，自积石出陇西郡至洛，凖地志可五千余里。又按《穆天子传》，天子自昆仑入于宗周万里。西土之数，自宗周瀍水以西，北至于河宗之邦。阳纡之山，三千有四百里。自阳纡西至河首四千里，合七千四百里。外国图又云，从大晋国正西七万里得昆仑之墟，诸仙居之。”数说不同。其高万一千里。《山海经》称方八百里，高万仞。郭景纯以为自上二千五百余里。《淮南子》称高万一千一百里一十四步二尺六寸。
总论中国之山
朱子曰：“河图言昆仑为地之中，中国至于阗音田二万里。于阗贡使自言西去四千三百余里即昆仑。今中国在昆仑东南，而天下之山祖于昆仑，惟派三干以入中国。其入夷国之山无可考，亦不足论。今以中国言之，其河北诸山，则自北寰武、岚宪诸州，乘高而来，山脊以西之水，流入龙门西河，脊东之水，流于幽冀，入于东海。其西一支为湖口泰岳。次一支包汾晋之原而南出，以为析城、王屋，而又西折为雷首。又一支为恒山，又一支为太行山。太行山一千里，其山高甚。上党在山脊，河东河北诸州在山支。其最长一支为燕山，尽于平梁。大河以南诸山，则闗中之山，皆自蜀汉而来。一支至长安而尽。闗中一支生下函谷。以至嵩、少，东尽泰山。一支自嶓冡、汉水之北生下，尽扬州江南诸山，皆祖于岷江，出岷山。岷山夹江两岸而行，那边一支，去为江北许多去处。这边一支，分散为湖南、闽、广，尽于两浙、建康。其一支为衡山，而尽于洞庭、九江之西。其一支度桂岭，则包湘源，而北经袁筠之地，以尽于庐阜。其一支自南而东，则包彭蠡之原，度歙黄山，以尽于建康。又自天目山分一支，尽于浙江西之山，皆自五岭赣上来，自南而北。闽广之山，自北而南。一支则又包浙江之原，北首以尽会稽，南尾以尽闽粤。此中国诸山祖宗支派之大纲也。
上特举天下山而言，未及水也。复辑山水总说于后云。按仁山金氏曰：天地常形，固相为勾连贯通，然亦各有脉络。自昆仑而东北言之，则自积石而北，为涅水、星海、青海，以至浩亹，皆河源也。入匈奴以东，为阴山。又东南，自代北、云朔，分而南趋，为北岳，以至太行，是为河北之脊。壸口、雷首、太岳、析城、王屋，皆其羣峯。汾晋、涿易、滱漳、洹卫，则皆其诸水也。分而东趋者，行幽燕之北，为五闗之险。以至营平而为碣石，此北络也。自昆仑以东言之，则自西倾而洮水出自北，入河。恒水出其南，入江。又东，为朱圉、鸟鼠诸陇，则为渭之源。以北即夹河源而北。以东，若岍岐，若荆山诸峰，泾水、漆、沮诸源也。自渭以南，即西倾而下诸峰亘为络，南屹为太华，东北为殽陜，东南为熊耳、方外、嵩高、伊、洛之源。又南，为桐柏、淮源，以达于淮西诸山。此中络也。又自西倾朱圉而南分，是为嶓冡汉源，夹汉而趋者，北即终南、华、熊诸陇。南则蜀东诸峰。说者谓蜀东诸山皆嶓冡，正谓其冈岫绵亘耳。又东南言之，是为岷山江源，夹江而东者。北支即西倾以南，嶓冡以西之脉，为洹水，西汉水，如江陵诸源。其南支即南趋为蒙蔡诸山，青衣、大流、马湖、江诸源。又东包涪、黔，一盘而北，为三峡。其出者包络九江之源。中盘中为衡山。其再盘而北，为庐阜。其岭之东出者，又为袁、吉、章、贡、旺信诸江之源。至分水鱼梁岭，三盘而北趋，过新安，峙天目，尽升润。再盘之间，其水聚洞庭。三盘之间，其水聚彭蠡。三盘以东，则南为闽浙，北为震泽。此南络也。惟泰山则特起东方，横亘左右，以障中原。此所以为异与。又曰泰山特起东方，为中国水口表鎭。禹贡道水略云：“导河至同，为逆河，入于海。导漾至东，为北江，入于海。导江至东，为中江，入于海。导沇水至东北，会于汶，又东入于海。导淮至东，会于泗、沂，东入于海。导渭至东，过漆、沮入于河。导洛至东，会于伊，又东北入于河。此中国山水大势也。
朱子曰：河图言：“昆仑者，地之中也。”《素问》曰：“天不足西北，地不满东南。”《水经》云：“昆仑取嵩山五万里。”看来不会如此远。葢中国至于阗二万里。于阗至昆仑无缘更有三万里。《文昌杂録》记于阗遣使来贡献。使者自言其地四千三百余里即昆仑山。今中国在昆仑之东南，而天竺诸国在其正南。大抵地形如馒头然，其尖则昆仑也。九峯蔡氏曰：河北诸山，根本脊脉皆自代北寰武、岚宪诸州乘高而来。其脊以西之水，则西流以入龙门。西河之上流，其脊以东之水则东流而为桑干、幽冀，以入于海。其西一支，为壸口、泰岳。次一支，包汾晋之原而南出，以为析城、王屋。而又西折，以为雷首。又次一支，乃为太行，又次一支，乃为恒山。此大河北境之山也。其江汉南境之山，则岷山之脉，其北一支为衡山，而尽于洞庭之西。其南一支度桂岭，北经袁筠之地，至德安之敷浅源。二支之间，湘水间断，衡山在湘水西南，敷浅源在湘水东北。朱子曰：天下之山，西北最高。自闗中一支生下函谷，以至嵩少，东尽泰山。此是一支。又自嶓冡汉水之北，生下一支，至扬州而尽。江南诸山，则又自岷山分一支，以尽于两浙、闽广。又曰：大凡两水夹行，中间必有山；两山夹行，中间必有水。江出岷山，岷山夹江两岸而行，那边一支去为江北许多去处，这边一支为湖湘南。又一支为建康，又一支为福建二广。又曰：岷山之脉，其一支为衡山者，已尽于九江之西。其一支又南而东度桂岭者，则包湘源，而北经袁筠之境，以尽于庐阜。其一支又南而东度庾岭者，则包彭蠡之源，以北尽于建康。其一支则又东包浙江之原，而北其首以尽会稽，南其尾以尽于闽粤。《朱子语録》云：佛经云：昆仑山顶有阿耨大池，水流四面出，东南流入中国者，为黄河。其三方流者，为弱水、黑水之类。《东坡指掌图》云：西域在匈奴之西，乌孙之南。南北有大山，中央有河，东则接汉。所以玉门、阳闗西，则限以葱岭。其南山东出金城，与汉南山属焉。其河有两源，一出葱岭，一出于阗。于阗在南山下，其河北流，与葱岭河合，东注浦昌海。其水停居，冬夏不増减。世皆以为潜行于地下，南出于积石山，为中国河云。临川吴氏曰：水发自昆仑者，其源为最远。惟中国之河为然。汉之发源于嶓冡，江之发源于岷山以西，视他水亦可谓远，而非极于山脉初起之处，则不得与河源并也。故天下有源之水，河为第一。古人祭川，先河后海，重其源也。朱子曰：女眞起处有鸭緑江。传云：“天下有三处大水，曰黄河，曰长江，曰鸭緑江是也。蔡牧堂曰：凡山皆祖昆仑，分支分脉，愈繁愈细，此一本而万殊也。凡水皆宗大海，异派同流，愈含愈广，此万殊而一本也。临川吴氏曰：天下之山脉起于昆仑。山脉之所起，即水源之所发也。《水经》云：江水出岷山，在蜀氐道县，大江所出，东南过其县北。岷山，即渎山也，水曰渎水。又谓之文阜山，在徼外，江水所导也。《益州记》曰：大江泉源，即今所闻始发羊膊岭下。緑崖散漫，小大百数，殆未滥觞矣。东南下百余里，至白马岭而历天彭阙，亦谓之天谷。秦昭王以李冰为蜀守。冰见氐道县有天彭山，两山相对，其形如阙，谓之天彭阙，亦曰天彭门。江水自此以上，至微弱，所谓发源滥觞者，淮水淮水出南阳平氐县胎簪山东北，过桐栢山。《山海经》曰：淮出余山，在朝阳东久乡西。《尙书》“导淮自桐柏。”《地理志》曰：“南阳平氐县，王莽之平善也。”《风俗通》曰：“南阳平氐县，桐栢大复山在东南，淮水所出也。”淮，均也。《春秋说题辞》曰：“淮者，均其势也。”《释名》曰：“淮，韦也，韦统扬州北界，东至于海也”。河水《春秋说题辞》曰：“河之为言，荷也。”《释名》曰：“河，下也。随地下处而通流也。”《考异邮》曰：“河者，水之气，四渎之精也。”《孝经援神契》曰：“河者，水之伯，上应天汉。”《新论》曰：“四渎之源，河最高而长。从高注下，水流激浚，故其流忽。”徐干《齐都赋》曰：“川渎则洪河洋洋，发源昆仑；九流分游，北朝沧渊。惊波沛厉，望海扬奔。”《物理论》曰：“河色黄者，众川之流，盖浊之也。百里一小曲，千里一曲一直矣。”汉大司马张仲议曰：“河水浊，清澄一石水，六斗泥。而民竞引河溉田。今河不通利，至三月桃花水至，则河决，以其噎不泄也。禁民勿复引河。”是黄河兼浊河之名矣。《述征记》曰：“盟津、河津恒浊，方河为狭，此淮济为阔。寒则氷厚数丈。氷始合，车马不敢过，须要狐行。云狐善听，氷下无声，乃过。人见狐行，方渡。”又《河水说》、《山海经》曰：“河水出渤海。”又海水西北入。禹所导积石山，山在陇西郡河间县西南羌中。余考群书，咸言河出昆仑源，潜发沦于蒲昌，出于海水。故《洛书》曰：“河自昆仑出于重野。”谓此矣。经积石而为中国河，故成公子安《大河赋》曰：“览百川之弘北，莫尙美于黄河。潜昆仑之峻极，出积石之嵯峨。”释氏《西域传》曰：“河自蒲昌潜行地下，南出积石。”而经文在此似乎不同。积石宜在蒲昌海下矣。汉水漾水，即汉水发源也。漾水出陇西氐道县嶓冡山东，至武都沮县为汉水。又东南，至广魏白水县西。又东南，至葭萌县东北，与漾水合，沔水即汉水。沔出武都沮县东狼谷中，沔水一名沮水。阚骃曰：“以其初出沮洳然，故曰沮水。此县之受名焉。导源南流，泉街水注之。出河池县东南，流入沮县，会于沔。沔水又东南，径沮水成而东南流，注汉。而沮口所谓沔汉者也。《尙书》曰：“嶓冡导漾东流为汉。”《山海经》所谓汉出鲋赂山也。东北流，得献水口。庚仲雍云：是水南至闗城，合西汉水。汉水又东，北合沮口，同为汉水之源也。故如湻曰：“此方为汉水，为沔水。”故孔安国曰“漾水东流为沔”，葢与沔合也。至汉中为汉水，是互相通称矣。济水济出王屋山，今孟州。始禹导水流而为济，截河南渡，东流与汶水会。又北，东入于海。兖州在济河之间，济发源为名。今济州乃发源也。济水自王莽时入河，同流入海，济河之地无济水矣。
论九州岛山鎭川泽
按《周礼职方氏》曰：东南曰扬州，其山鎭曰会稽，其泽薮曰具区五湖也，在吴南，其川三江，其浸五湖。正南曰荆州，其山镇曰衡山，其泽薮曰云梦，其川江汉，其浸颖湛湛未闻。河南曰豫州，其山镇曰华山，其泽薮曰莆田在中牟，其川荧雒，其浸波音播溠。正东曰青州，其山镇曰沂山盖在沂水所出，其泽薮曰望诸在睢阳，其川淮泗，其浸沂沐沐出东浣。河东曰兖州，其山镇曰岱山，其泽薮曰大野在巨野，其川河泲，其浸卢维卢维昔为雷雍，《禹贡》雷夏、雍沮是也。雷夏在城阳。正西曰雍州，其山镇曰岳山吴岳也，在沂，其泽薮曰弦在汧蒲，其川泾在泾阳、汭在豳地，其浸渭、洛洛出懐德。东北曰幽州，其山鎭曰医无闾在辽东，其泽薮曰貕养在长广，其川河、泲，其浸菑出莱芜、时出般阳。河内曰冀州，其山鎭曰霍山在彘，其泽薮曰阳纡所在未闻。其川漳拙长，其浸汾出汾阳、潞出归德。正北曰并州，其山镇曰常山在上曲阳，其泽薮曰昭余祁在邬，其川呼池出卤城、呕夷出平舒，其浸涞出广昌、易出故安。注曰：此九州岛川界。扬、荆、豫、兖、雍、冀，与禹贡略同。青州则徐州之地，幽并则冀州之地，独无梁云。
论山河两戒
按：唐一行以天下山河之象存乎两戒。北戒自三危、积石，负终南地络之阴，东及太华，逾河，并雷首、底柱、王屋、太行，北抵常山之右，乃东循塞垣，至濊貊、朝鲜，是谓北纪，所以限戎狄也。南戒自岷山、嶓冡，负地络之阳，东及太华，连商山、熊耳、外方、桐柏，自上洛南逾江、汉，携武当、荆山，至于衡阳，乃东循岭徼，达东瓯、闽中，是谓南纪，所以限蛮夷也。故《星经》谓“北戒为‘胡门’，南戒为‘越门’。”
河源自北纪之首，循雍州北徼，达华阴，而地络相会，并行而东，至太行之曲，分而东流，与泾、渭、济渎相为表里，谓之“北河”。江源自南纪之首，循梁州南徼，达华阳，而与地络相会，并行而东，及荆山之阳，分而东流，与汉水、淮渎相为表里，谓之“南河”。故于天象则弘农分陜为西河之会，五服诸侯在焉。自陜而西为溱凉。北纪山河之曲为晋、代，南纪山河之曲为巴、蜀。皆负险用武之国也。自陜而东，三川、中岳用为成周。西距外方、大伾，北至于济，南至于淮，东达巨野，为宋、陈、郑、蔡。河内及济水之阳为都、卫；汉东滨淮水之阴为东随。皆四战用文之国也。北纪之东，至北河之北，为邢、赵。南纪之东，至河南之南，为荆、楚。自北河下流，南距岱山，为三齐，夹右碣石为北燕。自南河下流，北距岱山，为邹、鲁。南渉江、淮，为吴、越。皆负海之国，货殖之所阜也。自河源循塞垣北，东及海，为戎狄。自江源循岭徼南，东及海，为蛮越。观两河之象，与云汉之所终始，而分野可知矣。
论三大干龙
朱子曰：天下有三处大水，曰黄河，曰长江，曰鸭緑江。今以舆图考之，长江与南海夹南条，尽于东南海。黄河与长江夹中条，尽于东海。黄河与鸭緑江夹北条，尽于辽海。按：鸭緑江，近时使朝鲜诸臣至其地见之。回，谓其源甚短浅，必别有一水来送北干。然荒溟莫之能考矣。此则自其水原极远者言之耳。若其分干之条犹多，难以尽举。如以江淮河汉四渎论，则中干又自分三条。大扺河源极长，江次之，淮汉又次之。故有三条四列之说，不过概论其大而已。
论南条干龙脉络
按廖氏金璧玄文云：“大江以南之龙，其脉起自岷山在茂州岷山县。遶行向西，自西而南，至云南之境，又东趋夜郎，踰桂岭，至零陵，为九疑山，入桂连。”《撼龙经》云“五岭分星入桂连”是也。过大庚岭，出南雄山汀，从邵武抵信走徽，东行为天目。一枝为钱塘。《经》云“一枝分送入海门”凡称经者，即杨公三龙经。后仿此，又云“海门旺气连闽粤，南陇支龙交相缠。此是海门南脉络，货财文武交相错”是也。一枝为建康今南京应天府，尽江阴。《经》云“干龙尽在江阴滨”是也。一枝逆长江尽鄱湖。其水源，自蜀岷山至于九江，会彭蠡，下而过秣陵，出京口，以入于海。
论中条干龙脉络
大河以南，大江以北，乃中条干龙。其脉起自西倾在洮州临草县，行陇右，《经》云“山来龙右尖如削，尽是贪狼更高卓”是也。过鳯翔，《经》云“行行退却大散关在鳯翔府寳鸡县，百二山河在此间。大缠大护到函谷在宏农县，水遶黄河如玦环”是也。为长安。一枝出熊耳在高州，《经》云“低平渐渐出熊耳，万里平洋渐如砥”是也。为嵩岳，为汴，《经》云“大梁形势亦无山，到此寻龙何处是？若无河流与淮水，渺渺茫茫不见山”是也。此处脉乱于河，《经》云“河流冲决山断絶，又无石骨又无脉。君若到彼说星峯，一句不容三寸舌”是也。出兖为泰岳，《经》云“黄河在北大江南，两水夹行势不絶。行到鲁齐忽起峯，兖州东岳揷天雄。分枝擘脉锺灵气，圣贤多在鲁邦中”是也。一枝尽于沧棣，一枝尽于登莱。其水源则济水出綘州垣曲县，至孟州温县入河。复出河之南，溢而为荥。又东北，至于青州入海。自宋元以来，河水穿淮，黄河故道淤，而东岳泰山今在河北矣。
又一枝自嶓冡西行湄州、汉水之间，出武闗，由裕过唐，抵信阳，行淮水之南，趋庐，行淮水之东，为扬，尽于通。
其水源，汉水出嶓冡，至汉阳县入江。淮水出桐柏山在唐州桐柏县，至淮安入海。此中干分而为二，故曰三条四列。
论北条干龙脉络
大河以北之龙，其脉起自昆仑。《经》云“昆仑山脚出阗颜阗音田，西戎国名，只只都是破军山。连绵走入瀚海北北海名，风俗强悍人粗顽。生儿五岁学骑射，骨鲠方刚是此间”是也。至白登山名，在大同府白登县，西一枝为壶口在隰州吉乡县、太岳在晋州霍邑。次一枝南出为析城在泽州阳城县、而又西折为雷首在河中府河中县。又次一枝为太行在懐梦河内，北至幽州，九岭绵亘一十二州之界，有八陉。又次一枝为恒山在定州曲阳县。又次一枝为燕山，尽于平滦碣石山在平州庐县。《经》云“若以干龙论大尽，太行碣石至海堧 ”是也。其水源则汾水，出管州管涔山，至綘州入于海。
以上中国诸山，皆始昆仑，分脉四列，以遍九州岛。北条出河北，入云中，过雁门、代郡，复回南而太原帝邱，循太行、恒山，派九河。东北渡辽海以入于海，为冀燕之分。中条出河南，自秦、陇、三辅入丰、沛、汾、晋，派伊、洛，东而淮泗，以入于海，为雍、豫、青、徐之分。南条出江南，自陜右分出西鄙，回巴蜀，踰荆衡，入黔中。东而匡阜，南极岭。复东北，渡闽粤，跨三吴，自浙右以入于海。为梁、荆、扬之分。此三干之布于九州岛也。三干之龙，中干为最尊。次北干，又次南干。历代以来，如汉高祖之泗上，汉光武之白水村，宋太祖之夹马营，我太祖之锺离乡，我世宗肃皇帝之龙飞承天，皆在中干。而唐虞之君，俱为北产。南干至宋高宗南渡来，运气方兴，萃产朱子，为万世儒宗。而迩来人物，东南颇多，其最长者为金陵，我国朝根本重地，太祖高皇帝龙兴之畿也。中干之最长者尽东泰，翻身顾祖，东海外荡，河江前回。萃产孔圣，及贤贵凝聚。宋末河徙，截其来脉者三，会通河复加截之，其力遂微。而中干之旺气乃萃于四州鳯阳。我皇朝熙祖仁祖二陵在焉。按王文禄《龙兴慈记》云：“泗州有杨家墩，墩有窝。熙祖尝卧其中，有二道士过，指卧处曰：‘若塟此，出天子。’其徒曰：‘何也？’曰：‘此地气暖。试以枯枝栽之，十日必生叶。’告煕祖起曰：‘汝闻吾言乎？’熙祖佯睡。乃以枯枝揷之去。熙祖候之十日，果生叶。熙祖拔去，另以枯枝揷之。二道士复来。其徒曰：“叶何不生？”是时熙祖在傍，睨之。道士指曰：‘此必人拔去矣。’熙祖知不能隐。道士谓之曰：‘汝有福，殁后当塟此，出天子。’熙祖语仁祖。后果得塟，塟后土自壅为坟。半载，陈太后孕太祖，皆言此墩有天子气。仁祖徙鳯阳，生太祖于盱眙县锺离灵乡，方圆丈许，至今不生草木。仁祖崩，太祖奉神柩至中途九龙岗，风雨大作，索断，土自壅成坟。人言塟九龙头上。”按松江徐长谷大地图云：“熙祖陵龙脉发自中条，王气攸萃。前潴水成湖作内明堂。淮河、黄河合襟作外明堂。淮上九峯揷天，为远案。黄河西遶。元末，东开会通河复遶之，而圣祖生矣。”仁祖陵即吴景鸾献宋室者。宋不能用，葢天留以待我皇朝之厚福无疆也，岂偶然哉？北干最长，为燕京，今京师也。朱子曰：“冀都是正天地中间，好个大风水。山脉从云中发来。云中正高脊处，自脊以西之水，则西流入于龙门、西河；自脊以东之水，则东流入于海。前面黄河环遶。右畔是华山耸立，为虎。自华来至中为嵩山，是为前案。遂过去为泰山，耸于左，是为龙。淮南诸山是第二重案，江南诸山及五岭南安大庾岭、桂阳骑田岭、九眞都庞岭、临贺萌治岭、治安越城岭是也。又为第三四重案。”正谓此也。吴兴唐子镇以燕京为枝结，谓朱子所论冀都指作尧都，非也。彼葢未考舜分冀东为幽州，而幽燕古通称冀耳。徜如所指，则朱子又何复曰“尧都中原，风水极佳，左河东太行诸山相绕，海岛诸山亦皆相向”云云？此不待辨说而明矣。故邱文庄公《循义补》直以朱子所称为今京师，诚确见也。其以燕京为枝结者，不为妄谈乎？夫南干正结为南畿，及我大祖高皇帝孝陵在焉。中干正结为我熙祖泗州、仁祖鳯阳二陵。中结为我承天献宗皇帝显陵。北干正结为今日京师暨天寿山昌平州列圣陵寝。三干之尽，惟我朝独会其全。回视唐虞以来，或得正干之一，或得分干之一者，亦能衍数百年之基，则我皇朝三大干之全福力量，眞亿万斯年可预卜于兹也。草茅之士，躬逢其盛，寍不为圣朝之深庆哉。
望阳按：由于时代之局限，明时对中华龙脉之了解，有许多不确之处。兹附上今人利用卫星图，对全球龙脉之描述。
全球龙脉均发源于昆仑之西，龙脉之祖为帕米尔高原，在中国大唐西域旧地。
北龙两条：一为葱岭、萨彦岭，去蒙古。一为天山、阴山、燕山、兴安岭。两龙在中国东北（现俄罗斯境内）交会，主龙去勘察加、过海去美洲，为洛基山脉、安第斯山脉，渡海而连南极山脉。支龙回头南下，形成朝龙（案山，即东洋岛链。详见下。）
东龙为昆仑山脉，中龙经祁连、秦岭后分为两支：北支为太行山，南支为桐柏山、大别山。
南龙为喜玛拉雅山，南下印度尼西亚、新西兰。一支去澳洲。
西龙两条：一条去乌拉尔山脉，形成欧亚大陆的分界线。一条去高加索山脉，去西欧分为两支：一支北上挪威芬兰，一支南下非洲。
昆仑又为中龙，居天下之中，入于中国。
天下之中在中国大唐西域旧地。中国为天下之中，大唐中土，岂是虚言？！
有龙脉为证：
从全球龙脉看：昆仑龙左右龙和朝山十分明显：左青龙为北龙（为中国北部蒙元旧边疆）。
</div>
    <div class="pagination">
<a href="人子须知.html">上一页</a><a href="人子须知.html">1</a><span class="current-page">2</span><a href="人子须知_page3.html">3</a><a href="人子须知_page4.html">4</a><a href="人子须知_page5.html">5</a><a href="人子须知_page6.html">6</a><a href="人子须知_page7.html">7</a><span>...</span><a href="人子须知_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
