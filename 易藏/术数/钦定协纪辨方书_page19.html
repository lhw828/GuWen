<!DOCTYPE html>
<html>
<head>
    <meta charset="UTF-8">
    <title>钦定协纪辨方书 - 第 19 页/共 170 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定协纪辨方书 - 第 19 页/共 170 页</h1>
    <div class="content">









　　厯例曰太岁出游日者甲子日东游己巳日还位丙子日南游辛巳日还位戊子日游中宫癸巳日还位庚子日西游乙巳日还位壬子日北游丁巳日还位共出游二十五日○曹震圭曰太岁诸神者隂气之化地祗也盖子至巳乃阳气健旺之辰隂气受制于阳神不敢用事故假言其出游耳○考原曰出游日各以五子日干为所徃之方甲为东方木故甲子日东游丙为南方火故丙子日南游庚为西方金故庚子日西游壬为北方水故壬子日北游戊为中央土故戊子日游中宫五者生数之极故各出游五日共五五二十五也
　　按太岁者地祗也地祗从支故以五子为断甲木也东也故甲子至己巳在东丙火也南也故丙子至辛巳在南余三子仿此甲子日东游则西南北可并工修造也东则虽本属空方犹当有所忌若本不空则无论矣其曰太岁己下神煞者诸神煞皆从太岁而有太岁既不居本位则诸神煞皆无矣若谓出游之日四方皆空则但当举此二十五日为悉无禁忌可也何必分东西南北乎其以五日为断者天数五地数五五者数之终也














　　厯例曰癸巳至丁酉日在房内北戊戌己亥日在房内中庚子辛丑壬寅日在房内南癸夘日在房内西甲辰至丁未日在房内东戊申日又在中己酉日出游四十四日游神所在之方不宜安产室扫舍宇设牀帐其义未明
　　今按日游神载于时宪书明代承元授时厯即有之其前则莫可考矣歴例曰其义未明自来未有为之説者然俗所遵信南方民俗又有所谓鹤神方者出行忌扺向之甲子乙丑日在东南方之己丙寅转丙午丁方五日而转未坤申方六日而转庚酉辛方五日而转戌干亥方六日而转壬子癸方尽五日则为壬辰矣癸巳日起至戊申日止此十六日谓之鹤神上天至己酉日又出至丑艮寅方六日而转甲夘乙方五日而转辰巽巳方凡四日为癸亥矣辰二日巽二日而甲子乙丑又从巳起凡居四维则六日而去居四正则五日而去载于娄元礼所作田家五行其説云鹤神己酉日下地东北方乙夘转正东庚申转东南丙寅转正南辛未转西南丁丑转正西壬午转西北戊子转正北癸巳上天在天上之北戊戌日转天上之南甲辰转天上之东己酉复下地周而复始括云才逢癸巳上天堂已酉还居东北方上天下地之日晴主久晴雨主久雨转方稍轻若大旱年虽转方天并不作变谚云荒年无六亲旱年无鹤神今防绎之暗与日游神相应盖日游神以癸巳日在室共十六日至己酉日而出游四方共四十四日鹤神以癸巳日上天亦共十六日至己酉而下地巡歴四方亦共四十四日此以为在室则彼以为在天其在四方则同此四十四日也夷考其意确有至理盖即天罡煞气之游行耳夫阳必有隂犹手之有掌背也阳以生而隂以杀道并行而不相悖凡阳所到处即隂所到处其所托始必于阳气极盛之时故甲子乙丑日起巳方也其居四正则少一日居四维则多一日者正为阳而维为隂阳竒而隂偶也亥子丑者日光之所不照也积隂之区乃其家也故居之特为最久西北维正北方东北维既十七日矣又有上天十六日合为三十三日统而计之其在他方则为二十七日二十七者三三也其在本方则为三十三日三十三者亦三三也癸方遇癸尤为重隂巳者隂生隂尽之防也故既起于巳方而上天又必以癸巳日癸巳至戊申十六日乃遇己酉己者革位也酉者金之正位也以己酉日出于丑方合上天而计之则又己酉丑金全局也于是又歴东北以至东南而壬戌癸亥干支数尽焉恰又交于己矣夫阳尽午中隂尽子中已则当苋陆夬夬之爻为金煞之所由起易之大义也室中者与四方为对者也故为中宫之象而以上天之十六日当之夫上天云者言其不偏于一方耳夫岂真有上天者哉故室中之象似之而细区其方仍始自北由北而南而西而东即日游神所在之方也安产室安牀则不宜抵向日游神出行则不宜犯鹤神总以其为隂煞之气故忌之也转方则天有风雨隂阳之气交也其义晓然可见唯鹤神之名则从俗之称而莫可解意者鹤为噩字之讹酉曰作噩噩神犹金神欤





















　　钦定协纪辨方书卷三
<子部,术数类,阴阳五行之属,钦定协纪辨方书>
　　钦定四库全书
　　钦定协纪辨方书卷四
　　义例二
　　建除十二神
　　建除同位异名
　　建【兵福　小时　土府】
　　除【吉期　兵宝】
　　满【福徳　天巫　天狗】
　　平【阳月天罡　隂月河魁　死神】
　　定【时隂　官符　死气】
　　执【枝徳　小耗】
　　破【大耗】
　　危
　　成【天医　天喜】
　　收【阳月河魁　隂月天罡】
　　开【时阳　生气】
　　闭【血支】
　　建除十二神所合丛辰
　　月建
　　月厌【地火】
　　厌对【六仪　招摇】
　　隂阳不将
　　隂阳大会
　　隂阳小会
　　行狠　了戾　孤辰
　　单隂　纯隂　孤阳　纯阳
　　岁薄　逐阵
　　隂阳交破　隂阳击冲
　　阳破隂冲　隂道冲阳
　　隂位　三隂
　　阳错　隂错　隂阳俱错
　　絶隂　絶阳








　　厯书曰厯家以建除满平定执破危成收开闭凡十二日周而复始观所值以定吉凶每月交节则叠两值日其法从月建上起建与斗杓所指相应如正月建寅则寅日起建顺行十二辰是也○淮南子曰正月建寅则寅为建夘为除辰为满已为平主生午为定未为执主陷申为破主衡酉为危主杓戌为成主小德亥为收主大德子为开主太阳丑为闭主太隂○选择宗镜曰建为岁君为元神为吉凶众神之主帅可坐不可向其在山在方叠吉星则大吉叠凶星则凶除为四利太阳小吉满为土瘟为四利丧门又为天富小吉平为三台又为土曲大吉定为岁三合为显星吉又为地官符畜官次凶执为四利之死符又为小耗凶破为岁破为大耗大凶危为极富星为谷将星为四利龙德吉成为三合吉又为飞廉又为四利白虎小凶收为四利福德小吉又为八座小凶开为青龙太隂为生气华盖上吉又为四利吊客小凶闭为病符凶平成开危最吉定除次吉破大凶○考原曰按月建十二神除危定执成开为吉建破平收满闭为凶歴书所谓建满平收黑除危定执黄成开皆可用闭破不相当者也选择宗镜以四利三元诸神相配吉凶亦未尽合如以建为太岁除为太阳满为丧门破为岁破危为龙德此相合者也至以平为太隂定为官符执为死符成为白虎收为福徳开为吊客此不相合者也大抵凡日吉神多则吉凶神多则凶又各视其神之宜忌以为趋避亦未可以执一而论也按建者一月之主故从建起义而防伍于十二辰古之所谓建除家言也建次为除除旧布新月之相气也一生二二生三三者数之极故曰满满则必溢矣易曰坎不盈只既平概满则平继满故必以平也平则定建前四位则三合合亦定也定则可执矣故继之以执执者守其成也物无成而不毁故继之以破对七为冲冲则破也救破以危在易已日乃革之已十干之第六破十二辰之第七其义同也是故救破以危既破而心知危孟子曰危故逹夫心能危者事乃成矣不必待其成而后知为逹也淮南子云前三后五百事可举平前三也危后五也继危者成何以成建三合备也既成必收自建至此而十十极数也数无终极之理开之开之云者十即一也一生二二生三由此一而三之则复为建矣建固生于开者也故开为生气也气始萌芽不闭则所谓发天地之房而物不能以生故受之以闭终焉唯其能闭故复能建与易同也又按自建至闭十二神其辰皆由建改而递更古今论説纷纭吉凶不一夫止以建除论吉凶未甚彰显著明也此建则彼除十二辰自然轮转耳迨夫防以万事错以二气五行然后吉凶生焉特其吉凶之大小剂量则生于建除云驶月运舟行岸移明者黙契其微神而明之可也今具列各条之下隂阳之变化无穷夫亦举一隅云耳又按建除之説见于古者自淮南子外又有太公六韬云开牙门当背建向破越絶云黄帝之元执辰破已伯王之气见于地户王莽传云以戊辰直定御王冠即真天子位师古曰于建除之次其日当定也知所由来久矣盖其説与诸家同起战国时而并托之黄帝云








</div>
    <div class="pagination">
<a href="钦定协纪辨方书_page18.html">上一页</a><span>...</span><a href="钦定协纪辨方书_page14.html">14</a><a href="钦定协纪辨方书_page15.html">15</a><a href="钦定协纪辨方书_page16.html">16</a><a href="钦定协纪辨方书_page17.html">17</a><a href="钦定协纪辨方书_page18.html">18</a><span class="current-page">19</span><a href="钦定协纪辨方书_page20.html">20</a><a href="钦定协纪辨方书_page21.html">21</a><a href="钦定协纪辨方书_page22.html">22</a><a href="钦定协纪辨方书_page23.html">23</a><a href="钦定协纪辨方书_page24.html">24</a><span>...</span><a href="钦定协纪辨方书_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
