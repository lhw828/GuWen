<!DOCTYPE html>
<html>
<head>
    <meta charset="UTF-8">
    <title>唐开元占经 - 第 56 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 56 页/共 76 页</h1>
    <div class="content">　　齐伯曰彗孛出大角傍可六七丈天下大乱兵大起国易政期三年中五年逺七年　按洪范五行传曰秦始皇帝三十七年五月彗星出于大角其长七尺以东北入于女御有一大星与星鬬于宫中三月　五月彗星尽大星乃亡始皇以六月乙丑死于沙丘及西南行至咸阳乃祸诸子女官及九卿皆死以兵天下大乱起而攻秦遂亡又曰五月彗星出于鹑首十五余日汉三年十月有彗星出于大角旬余乃入是时项籍为楚王覇主诸侯天下归心于汉楚将灭故彗除位也　郗萌曰彗星出入角可七八丈天下更政　钩命决曰天子失仁则彗守大角　黄帝曰彗星犯守大角大兵起国不安天子失御有亡国更政令　雒书说微示曰彗星贯坐乱起荆州曰彗星孛大角人主亡
　　彗孛犯梗河三
　　海中占曰彗孛干犯梗河天子慎边防乱中国　陈卓曰彗孛干犯梗河北兵为败　巫咸曰彗星出梗河四夷兵为败中国有边患若守之王者诛四夷期三年
　　彗孛犯招摇四
　　陈卓曰彗孛干犯招摇边兵大动期一年　石氏曰彗星出招摇突厥入防守之胜　黄帝攻胡星孛招摇【天官书曰汉兵伐大宛星孛招摇也】石氏曰彗星守招摇犯北主期出三年班固天文志曰汉孝武大初中星孛于招摇其后汉
　　兵击大宛斩其王
　　彗孛犯戈五
　　陈卓曰彗孛干犯戈主战单于大败期二年　玉厯曰彗星出戈北方兵起单于大败其国破亡期一年逺三年
　　彗星犯天枪六
　　甘氏曰彗星出天枪王者偹四夷防捍边境若有惊恐人民忧　陈卓曰彗星守天枪鈇钺大用诛杀不当多枭首之民
　　彗孛犯天棓七
　　圣洽符曰彗星出天棓兵大起五仗用国有忧期二年陈卓曰彗星守天棓兵四起
　　彗孛犯女牀八
　　石氏曰彗孛干犯女牀贵人暴诛期百八十日　齐伯曰彗星犯女牀贵人有忧若有暴诛者一曰贵女有罪者期百八十日逺一年
　　彗星犯七公九
　　甄曜度曰彗星出七公忠言者凶议人下狱政令不行王者信防邪臣在侧其国忧败
　　彗孛犯贯索十
　　春秋纬曰彗星出贯索大臣忧有反者海中占曰彗星出贯索必有反臣杀君若有大赦期百日逺一年　孝经内记曰彗星在天狱诸侯作祸
　　彗孛犯纪星十一
　　陈卓曰彗星犯纪星天下国相击若地震按班固天文志曰孝武建元三年四月星孛天纪四年十月而地震宋书天文志曰青龙四年十一月己亥彗星犯天纪景初元年六月地震　冥占曰彗星出天纪大臣相戮兵起宫中主后忧若出走期二年
　　彗星犯织女十二
　　陈卓曰彗孛干犯织女后族为乱贵女有诛者期三年文曜钩曰彗星出织女后党为乱贵女有诛者若有
　　女变期百八十日　按班固天文志曰孝武建元三年四月有孛星于天纪至织女其后陈皇后废　甘氏曰彗星出见织女有降主　运斗枢曰彗星出织女女主之党反
　　彗孛犯天市十三
　　石氏曰彗孛犯天市所犯者诛　巫咸曰彗星出天市豪杰内外俱起执令者死大臣有诛期三年　司马彪天文志曰孝献初平四年十月孛星出两角间东北行入天市中而灭占曰彗除天市将徙帝将易都是时上在长安后二年东迁明年七月至洛阳其八月曹公迎上都许何法盛中兴书曰哀帝兴宁元年八月有星孛于亢入天市后有龙相诛宝之乱　车频秦书符坚建元八年五月遣少弟阳平公融镇邺停防东苟太后以融少子忧甚比发三出送之垂半夜窃徃内外莫知太史令魏述夜奏天市南门内有后妃移动之像坚捡而知之惊曰天道与人何其不逺遂重星占
　　彗孛犯帝座十四
　　石氏曰彗孛犯帝座民人大乱宫朝徙治大臣不臣期三年　帝览嬉曰彗星出帝座大臣为乱守之不去贵人有变更政令
　　彗孛犯侯星十五
　　石氏曰彗孛干犯侯星兵起帝宫大国易治期三年若出侯星天下乱宗人相败若相攻士卒有急行不出其年
　　彗孛犯宦者十六
　　玉歴曰彗孛出宦者左右贵人有罪若刑于市者不出二年　按宋书天文志曰魏青龙四年十一月己亥彗星犯宦者刘向五纪论曰宦者在天市为中外有兵景初元年九月呉将朱然围江夏荆州刺史胡质击走之二年正月讨公孙渊
　　彗孛犯斗星十七
　　圣洽符曰彗星出斗星天下乱民不从市外不用事人民饥
　　彗孛犯宗正十八
　　甘氏曰彗星出宗正宗主有事若左右亲族有死者期百八十日逺一年
　　彗孛犯宗人十九
　　齐伯曰彗星出宗人王者同姓臣罪若亲族有谋者期不出一年
　　彗孛犯宗星二十
　　甄曜度曰彗星出宗星主恩薄以亲为疎简宗庙则彗出之　春秋纬曰彗星出宗星族人反
　　彗孛犯东西咸二十一
　　文曜钩曰彗星出东咸女主淫泆自恣宫门不禁若贵女有忧
　　彗孛犯天江二十二
　　巫咸曰彗星出天江天下大水舟船用五谷不登其歳人相食期三年　陈卓曰彗孛干歴天江大兵攻王国王者以赦除之则国丰平
　　彗孛犯建星二十三
　　陈卓曰彗孛干犯建星王失道忠言者诛贤士逃亡黄帝曰彗星出建星道路不通多盗贼子攻父弟攻兄守之则有大兵将军出行期一年逺三年
　　彗孛犯天弁二十四
　　帝览嬉曰彗孛出天弁宝玉大贵若籴贵五倍万物不兴其国饥　郗萌曰彗星入若守天弁者皆为囚徒起兵
　　彗孛犯河鼔二十五
　　郗萌曰彗星入河鼓且有兵　黄帝曰彗星出河鼓天下兵起大将出谋旗鼔立若守之有死将守中星大将死守旁两星小将死期一年中三年逺五年　春秋纬曰彗星出河鼔鼔鸣武士发天子赋
　　彗孛犯离珠二十六
　　石氏曰彗孛犯离珠后宫为乱若宫人有诛守之阳为大旱隂为大水五谷不登人民饥
　　彗孛犯匏二十七
　　石氏曰彗星干犯匏政乱近臣相谮宫有戮死者王者以赦除咎　玉歴曰彗星出匏人主因食而亡若果中有药害其君若食官忧　玉歴曰彗星守匏鱼塩贵十倍果物不成
　　彗孛犯天津二十八
　　石氏曰彗星犯天津贼断王道　郗萌曰彗星干犯入汉中有亡国当其野者变之　甘氏曰彗星出天津闗津不通若闗吏有忧若守之天下大乱津河隔塞有旱灾期三年　雒书摘亡辟曰彗星见汉中亡君之戒何法盛中兴书曰安帝隆安四年十一月星孛于贯索及天市中天津其时元显辅政刑罸不中故扫贯索发徭无度故扫天市建士失节故扫天津天津闗通万川利闗梁也天市货财帛周百姓也贯索平察刑狱无枉滥也而元显皆反之天若曰扫除秽恶令改革也显不悛遂致覆灭
　　彗孛犯王良二十九
　　运斗枢曰彗星出王良好游驰奉车反　齐伯曰彗星出王良兵马大动车骑行天下有急马多死一曰水道不通津开塞期二年逺三年　宋书天文志曰魏陈留王咸熈二年五月彗星见王良丈余色白东南指积十二日灭占曰王良天子御驷彗星扫之禅伐之表除旧布新之象白色为丧王良东壁宿又并州之分野八月晋王薨十二月帝逊位于晋
　　彗孛犯螣蛇三十
　　陈卓曰彗孛干犯螣蛇水道不通天下隔期二年　圣洽符曰彗星出螣蛇以水雨为害大水出万物不成民人饥一曰水防为败
　　彗孛犯阁道三十一
　　陈卓曰彗星干犯阁道王者居正殿不私行则灾自消甄曜度曰彗星出阁道天下津不通兵大起御道有
　　伏兵欲谋其主王者宜偹之
　　彗孛犯附路三十二
　　陈卓曰彗孛干犯附路道不通天下半隔期一年　海中占曰彗孛出附路天下大饥车骑满野道中纵横人主临兵期三年
　　彗孛犯天将军三十三
　　冥占曰彗星出天将军兵大起将军出旗陈立若守之大将死若有诛期不出二年
　　彗孛犯大陵三十四
　　文曜钩曰彗星出大陵国有大丧有土功坟陵之事若守之天子崩明审期不出三年逺五年　春秋纬曰彗星出大陵天子以不慈见犯复出之将反
　　彗孛犯天船三十五
　　春秋纬曰彗星出舟星外夷侵　巫咸曰彗星出天船天下大水舟船用事若外夷来侵水兵起期一年　按司马彪天文志曰汉孝明帝永平三年六月丁夘彗星出天船北长二尺所稍北行至亢南百三十五日去是嵗伊雒水溢到津城门坏伊桥郡七县三十二皆大水宋书天文志曰晋穆帝升平二年五月丁亥彗星出
　　天船在胃宿中四年五月天下皆大水
　　彗孛犯五车三十六
　　石氏曰彗孛干犯五车兵满野天下半倾百姓徙居去其土期三年　黄帝曰彗星出五车兵大起车骑行有攻战籴大贵人民饥彗若守之先起兵者昌后起兵者亡期三年　春秋纬曰彗星出五车谷霜兵起主卖位天下贤名起
　　彗孛犯卷舌三十七
　　帝览嬉曰彗孛出卷舌人主用防言诛忠臣贵人有戮死者一曰民多言讼不出年　春秋纬曰彗星出卷舌主以听防之主遇杀大臣反　按宋书天文志曰宋文帝元嘉二十八年五月彗星见卷舌入太微过帝座犯上相拂屏出端门灭翼轸三十年天子巫蛊呪咀事觉遂以杀逆害朝臣孝建元年荆江二州反皆夷灭卷舌呪咀之象彗之所起是其应也
　　彗孛犯天闗三十八
　　石氏曰彗星出天闗兵大起道路不通民多盗贼必有闗塞之事人主有忧　冥占曰彗星出天闗而守之天下道絶国多盗贼闗梁不通人主有忧期一年逺二年
　　彗孛犯南北河戒三十九
　　海中占曰彗星出南河蛮越兵起边域有忧若闗吏有罪者　郗萌曰彗星出天髙庙臣反名侯王起　海中占曰彗星守南河为大旱出北河夷为乱来侵中国若守胡军败又曰守北河为大水期不出三年石氏曰朝鲜之伐星拂河戒　按班固天文志曰汉武帝元封中星孛干河戒其后汉兵击拔朝鲜北为乐浪菟郡石氏曰彗孛干两戒间天子出走大臣亲盛亡王者以赦咎
　　彗孛犯五诸侯四十
　　石氏曰彗孛干犯五诸侯王室大乱兵起天子宫庙不祀　春秋纬曰彗星出五诸侯州牧反九州合谋玉歴曰彗星出五诸侯执政臣有谋若有被戮者贵人当之人主有忧期一年逺二年　司马彪天文志曰孝献建安十七年十二月有星孛于五诸侯时周羣以为西方专防土地者皆将失亡是时益州刘璋据益州汉中太守张鲁别据汉中韩遂据凉州宋建别据抱罕明年冬曹公遣偏将击凉州十九年获宋建韩遂逃于羌中病死其年秋璋失益州二十年秋公攻汉中鲁降也
　　彗孛犯积水四十一
　　石氏曰彗星干犯积水兵起宫门宗庙毁絶大臣有忧
　　彗孛犯积薪四十二
　　石氏曰彗孛干犯积薪有乱臣在宗庙
　　彗孛犯水位四十三
　　石氏曰彗孛干犯水位水道不通伏兵在水中以水为害　甘氏曰彗孛出水位天下以水为忧有兵起五谷不成人民饥
　　彗孛犯轩辕四十四
　　石氏曰彗孛干犯轩辕近臣诛灭宗族王者以赦除咎黄帝曰彗孛出轩辕皇后有忧若失势宫人不安人
　　主有忧　春秋纬曰彗星入轩辕后族乱　运斗枢曰彗孛出轩辕女妃为防　石氏曰彗星犯轩辕天下大乱易王以五色占期　黄帝占曰彗星入轩辕若守之天下大乱易王宫门当闭若女主死期三年逺五年
　　彗孛犯少微四十五
　　石氏曰彗孛干犯少微白衣聚者凶术士不显智者逃亡期三年　巫咸曰彗星出少微多能臣有死者若上臣有罪一曰法令臣有诛者　石氏曰彗星出少微士夫起　宋书天文志曰魏黄初六年十月乙未有星孛于少微歴轩辕占曰孛彗为丧除旧布新之象是时帝军广陵辛丑亲御甲胄跨马观兵明年五月文帝崩
　　彗孛犯太微四十六
　　春秋纬曰彗星茀干太微天子乱　陈卓曰彗孛干入太微帝宗后族为乱亡社稷一曰所犯者亡　圣洽符曰彗星入太微庭中臣谋主有兵起王者灾社稷其国忧期百八十日逺一年　郗萌曰赤黄星状如帚入太微妇女喜心出太微天子赐诸侯美女　春秋纬曰彗若出犯执法御史反　运斗枢曰彗孛出若干太微法式灭帝死于野　春秋纬曰彗星出而茀太微天下乱不过三五必易政以色占期　按司马彪天文志曰孝灵光和五年七月彗星出下台东南行入太微至太子幸臣二十余日而消彗入太微天下易主至中平六年宫车晏驾孝献建安二十三年三月彗孛晨见东方二十余日夕出西方犯歴五车东井五诸侯文昌轩辕后妃太防锋炎指帝座二十五年正月魏文帝受禅　玉歴曰彗星出太微帝宗后族为乱大臣弑主谋在亲戚御臣王者有忧期三年　石氏曰彗星出太微中宫火大起杀人　甘氏曰彗星出太微天庭中有立王若徙王孝经雌雄图曰彗在太微君害臣　玉歴曰彗星犯
　　太微天子妃后去宫人不安女主有忧
　　彗孛犯黄帝座四十七
　　石氏曰彗孛如粉絮入太微犯守帝座国有崩丧大臣立主【石氏曰王者以赦除咎】天下大乱兵起若犯守四帝辅臣有诛执政者亡期三年　石氏曰彗星如粉絮犯座星兵丧并起又大彗茀干犯座星王者亡子孙不昌王者循孝于天奉宗庙郊祠则灾除　雒书说徴示曰彗指帝座四旁中大乱　荆州占曰星鋭如剑正赤直扺座星天子惊兵一曰惊火又云星如苴菷扺座星旁左右诸臣兵起内乱　陈卓曰星状如帚正赤扺圣座星妇女兵
　　彗孛犯屏星四十八
　　玉歴曰彗星出屏星守卫臣有谋若有罪执法者当之
　　彗孛犯郎位四十九
</div>
    <div class="pagination">
<a href="唐开元占经_page55.html">上一页</a><span>...</span><a href="唐开元占经_page51.html">51</a><a href="唐开元占经_page52.html">52</a><a href="唐开元占经_page53.html">53</a><a href="唐开元占经_page54.html">54</a><a href="唐开元占经_page55.html">55</a><span class="current-page">56</span><a href="唐开元占经_page57.html">57</a><a href="唐开元占经_page58.html">58</a><a href="唐开元占经_page59.html">59</a><a href="唐开元占经_page60.html">60</a><a href="唐开元占经_page61.html">61</a><span>...</span><a href="唐开元占经_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
