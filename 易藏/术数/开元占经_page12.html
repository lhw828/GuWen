<!DOCTYPE html>
<html>
 <head>
  <meta charset="utf-8"/>
  <title>
   开元占经 - 第 12 页/共 93 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   开元占经 - 第 12 页/共 93 页
  </h1>
  <div class="content">
   五星所主一
　　
　　《春秋纬》曰：“天有五帝，五星为之使。”《荆州占》曰：“五星者，五行之精也；五帝之子，天使者，行于列舍，以司无道之国王者；施恩布德，正直清虚，则五星顺度，出入应时，天下安宁，祸乱不生；人君无德，信奸佞、退忠良、远君子、近小人，则五星逆行、变色、出入不时、扬芒角、怒变为妖星、彗、孛、茀、扫、天狗、枉矢、天枪、天掊、搀云、格泽，山崩地振，川竭雨血，众妖所出，天下大乱，主死国灭，不可救也，余殃不尽，为饥旱疾疫。”甘氏曰：“五星主兵，太白为主；五星主谷，岁星为主；五星主旱，茕惑为主；五星主土，填星为主；五星主水，辰星为主。五星木土以逆行为凶；火以钩巳为凶；金以出入不时为凶；水以不效为凶；五凶并见，其年必恶。”巫咸曰：“五星者，五胜也。十二辰、二十八宿舍于刑德；日为朱鸟，月为玄武，房心为青龙，参为白虎；常每向北斗、太一，审能知此，万事尽毕。五星、二十八舍以王时，则王者之事也；以相时，则卿相之事；以囚时，则囚徒之事也；以废时，则万民之事也。五星各受制，而司无道之国；故审五星逆、顺、变色、留守，观其喜、怒、变色所加宿之左右、前后、远近、疏数、害克、阴阳，及见五气相贼王者，而救之转祸为福，宗庙可得而保，社稷可得而有。”石氏《五星赞》曰：“五星更出司不祥，应节守道不为殃，月满不入其事兴，过时不出阴谋行；以星所守占其方、芒角变动非其常；审察五色别青黄，各以事类知其殃。”
　　
　　五星行度盈度失行二
　　
　　石氏曰：“五星不失行，则年谷丰昌。”《黄帝占》曰：“有道之国，五星过之不失其行，则人君吉昌，万民安宁。”又曰：“出中道，天下太平；出阴道，旱；出阴道，多雨水。”《动声仪》曰：“五音和，则五星如度。陈卓曰：“五星出阴道，多阴谋。”石氏曰：“五星分天之中，积于东方，中国大利；积于西方，负海之国，用兵者利。”《春秋纬》曰：“五星早出为盈，盈者为客；晚出为缩，缩者为主人，祸发其冲。”《考灵耀》曰：“天失日月，遗其珠囊。”（珠五星也，遗囊者，盈缩失度也。）《黄帝占》曰：“五星不出两河间，必有不道之臣；一曰必有道不通。”《春秋纬》曰：“君臣有谋，心愤未言，精象动于物，五星错于官。”郗萌曰：“五星不行天门、天阙间，皆为有丧。五星不道东西咸，皆为必有贼。五星行往天阙，不出其年，有兵。五星皆逆行，主且乘法臣且谋其主。”石氏曰：“五星行二十八舍里七寸内者，及宿者，其国君死。五星舍二十八宿，王者诛，除其国。五星犯合宿中间星，其坐者在国中；犯南为男，犯北为女，东为少，西为老。五星逆行，去宿虽非七寸内而守之者，其国君被诛刑死，顺而留下，疾病死。”郗萌曰：“五星并出，皆逆行，不出其年，天下遣五将，期五十日。”巫咸曰：“五星受制而出，司无道之国，变色而逆行，犯度列宿及中官，留守二十日以上，皆臣杀；满六十日以上，王者杀；则彗、-出所过之乡，其下有乱兵。故世乱感，则天文变；下侵上，则五星逆。五星逆守列宿，若已去之还复，居之绕环成勾己，乍大乍小，乍明乍晦，是谓绝纪，其祸愈甚。”《海中占》曰：“五星不当历列宿，绝列星；有分国贵人有狱，抵列舍其国有丧；以五色占其吉凶；黄为喜，赤为兵，白为丧，苍为忧，黑为水。”董仲舒曰：“五星失行度者，臣非其人，贤不肖并立，臣乱于下，则星错于上，进贤，退不肖，以救亡。”《黄帝占》曰：“五星逆行变色，出入不时，则王者宜变俗更行，起毁宗庙，立无后，赈贫穷，恤孤寡，宽刑罚，赏有功，举名士，礼贤者，顺天道；四时发藏财物，虚府库，薄赋敛，则日月五星，妖孽虹彗，不为祸害矣。”郗萌曰：“五星有逆行及变色，若非其常，则以闻于上；各以其事修其政。”
　　
　　五星喜怒芒角变色冠珥三
　　
　　甘氏曰：“凡五星同色，天下偃兵，百姓安宁，歌舞以行，不见疾病，五谷大昌。”巫咸曰：“五星起怒，犯凌留守列舍，察其守犯，审其始留之日，观其时气有与五星相贼者，以决其事；视其色变，以知吉凶之情；又别其光芒所指，以知兵起所加之乡；芒多而短者，谋而未成；芒少而长者，其谋已成；其气专而上行，芒从一至四，是谓道极。芒或指西，或指东，或指其南，或指其北；四芒己具，其下必有亡国之主，芒过四以上，未可救也。凡五星之起怒，芒角四达，其形未变，是谓诫兵；其星形变，而锐上，向下，大小状如拔剑，是谓成形，不可救复；急坚甲励兵，以待不祥。”《海中占》曰：“五星有三角者，兵息；有五角者，则兵行；以角多战也。”甘氏曰：“五星反羽，其下之国，不可久处；反羽者，光芒上大、下小，状如反羽也。”郗萌曰：“五星之常，行刑即乘芒，上锐下大，色如其常；及其逆行，而反芒上向，状如反羽。”《黄帝占》曰：“无道之国，五星过之即斗，状如故炭，争流而去；荧惑，太白，还而不离；妖星数见，徘徊不去；如此者，兵之所攻，国家灭亡，又以有丧。”《考灵耀》曰：“五政俱失五星色，明年谷不登。”石氏曰：“荧惑色黑，填星争青，太白色赤，辰星色黄，岁星色白者，必败；荧惑为水灾，填星为土功、太白为兵灾，辰星为大水。”甘氏曰：“五星日月争光，臣有无道，与其主争者。”巫咸曰：“吉凶忧患，各比色变言之；将有兵，金星变；将有水，水星变；明主圣王，候而司之，转祸为福，使灾不来。”巫咸曰：“五星变色，进退、逆顺、喜怒，皆与时气相应。至其象也，审明金不可以怒火之乡，木不可以怒金之乡，水不可以怒土之乡，火不可以怒水之乡，土不可以怒木之乡。逆顺进退，左右前后，五星皆同法。”《天官书》曰：“五星色：白圆，为丧、旱；赤圆，则中不平，为兵；青圆，为忧，水；黑圆，为疾，多死；黄圆，则吉。五星色：赤角犯我城，黄角地之争，白角哭泣之声，青角有兵忧，黑角则水。”巫咸曰：“二十八舍各有国分，水旱之灾皆相应；故旱之岁，其国火星赤，水星黑。五星守二十八宿，各以其色占以其害为祸败；岁星守木星，其色白必败；荧惑守火星，其色黑必败；填星守土星，其色青必败；太白守金星，其色赤必败；辰星守水星，其色黄必败。”郗萌曰：“五星变色者，太史公以关于上，上乃以修其身，平政决狱，宽刑罚，薄赋敛，去关市之税，废关津之禁，以利宣天地之气，则以次行。”《孝经右秘》曰：“五星冠珥，臣下遂。”
　　
　　五星所守列宿中外官四
　　
　　甘氏曰：“五星犯列宿，若入其国，官有殃。”巫咸曰：“五星守木星，有木异；守火星，有火异；守土星，有土异；守金星，有金异，屠城；守水星，有水异。二十八宿中外官者，各有金木水火土气，五星守之，祸败皆不相贼害为吉凶，以官名其事。岁星守木星，荧惑守火星，填星守土星，太白守金星，辰星守水星，是为五重守；并气之象也；法曰并气者，是谓重施过世，则民多疾疫，五谷不成，灾害并生；一曰天下旱，万物不成。岁星守火，荧惑守土，填星守金，太白守水，辰星守木，是谓五星守其子；阳不施之象。阳气不足，故多水灾，五谷不成。岁星守土，荧惑守金，填星守水，太白守木，辰星守火，是谓守所胜，下之象也。法曰赋敛众多，徭役繁数，下民屈竭，莫之能供，故下皆恶其上；则强凌弱，众暴寡，故盗贼众多，兵革并起；一曰人民相恶。”岁星守金，荧惑守水，填星守木，太白守火，辰星过土，是谓守所不胜，上之象也。法曰民臣隆盛，侵凌其上，君弱臣强，故奸臣贼子，谋杀其主。岁星守水，荧惑守木，填星守火，太白守土，辰星守金，是谓五星守其母，阴气不成之象。法曰气不足，故旱；多火灾，五谷不成；一曰万物不成。” 
　　
　　 
　　
　　开元占经　卷十九
　　
　　五星占二
　　
　　五星相犯一
　　
　　《易坤灵图》曰：“王者有至德之萌，则五星若连珠。”（郑玄曰：“谓聚一舍，以德得天下之象也。”）郗萌曰：“五星俱见，兵布野，期不出三年。”《春秋纬》曰：“帝有过失，既已命绝于天，则五星聚摄提，反衡乱不禁。五星聚，天子穷。”《荆州占》曰：“五星并聚，篡弑成。”《含神雾》曰：“五纬合，王更纪。”《海中占》曰：“五星若合，是谓易行，有德受庆，改立天子，乃奄有四方，子孙藩昌；无德受罚，离其国家，减其宗庙，百姓离去满四方。五星皆大，其事亦大；五星皆小，其事亦小。”（周将代殷，五星聚于房；齐桓将霸，五星聚于箕；汉高祖入秦，五星聚东井，齐则永终。侯伯本无更纪之事，是五星之聚，有不易行者矣。）《洛书雒罪级》曰：“五星一合，不言圣起合有谟。”《考异邮》曰：“五星聚于一宿，天下兵起。”《荆州占》曰：“五星合于一舍，其国主应缩，有德者昌，无德者亡，受其凶殃。五星毕聚于一舍，填星在其中，天下兴兵。”《诗纬》曰：“五纬聚房，为义者受福，行恶者亡。”（《帝王世纪》曰：文王在丰，九州诸候咸至，五星聚于房。）《海中占》曰：“五星合亢，为五谷频不成。”郗萌曰：“五星聚于虚，天下之君，必有盟者；二星，则二国君；五星，则五国君；皆相见。”《考灵曜》曰：“帝起受终，五纬合轸。”《河图》曰：“岁星帅五纬聚房，青帝起。”石氏曰：“岁星所在，五星皆从而聚于一舍，其下之国，可以义致天下。”《荆州占》曰：“岁星与火土金水五合同舍，相去三尺以外，七尺以内，相守十日以上，至四十日；天下两主争国，大帝易迹，近期三年，远七年。”《运斗枢》曰：“岁星帅五精聚于东方七宿，苍帝以仁良温让起，皆以所舍占国。”《春秋纬》曰：“五精入牛，从岁星聚；用兵遏乱，以义得天下。”（班固《天文志》曰：汉高元年，有五星聚于东井，历推之，从岁星也。此高皇帝受命之符，故客谓张耳曰：东井秦地，汉王入秦，五星从岁星聚，当以义取天下。秦王子婴降于轵道，汉王以属吏，曰宝器、妇女，任所取，闭宫封门，还军将次于灞上，以候诸侯，与人民约法三章，人无不归心者，可谓能行义矣。李奇注曰：岁星得其正度，其四星随此常正行，故曰从也。孟康注曰：岁星先至，先至为主也。洪范《天文星辰变占》曰：客有齐人甘文卿者，善天文，后五年，高帝遂定天下。）石氏曰：“荧惑所在，五星皆从而聚于一舍，其下之国，可以礼致天下。”《运斗枢》曰：“荧惑帅五精聚于南方七宿，赤帝以宽明多智略起。”黄帝曰：“填星与五星俱聚一舍，而填星亡焉，所舍国亡；填星在焉，大如狼星而黄，天下之兵虽合，其国不亡。”《运斗枢》曰：“填星帅五精聚于中央，黄帝以重厚贤圣起。”石氏曰：“填星所在，五星皆从而聚于一舍，其下之国，可以兵致天下；太白所在，五星皆从而聚于一舍，其下之国，可以重德致天下；太白所在，五星皆从而聚于一舍，其下之国，可以兵致天下。”《天官书》曰：“太白与五星相犯，大战；出其南，南国败；北其北，北国败；行疾，武；不行，文。”《运斗枢》曰：“太白帅五精聚于西方七宿，白帝以勇武诚信，多节义起。”《河图》曰：“太白帅五纬聚参，白帝起。辰精帅五精聚于北方七宿，黑帝以清平、静洁、通明起。”《春秋纬》曰：“五星从辰星，聚北方七宿，黑帝起，以宿占国。”《河图》曰：“辰星帅五纬聚营室，黑帝起。”石氏曰：“辰星所在，五星皆从而聚于一舍，其下之国，可以法致天下。”《考异邮》曰：“四表戒，五星薄，天下分争，甲兵作。”郗萌曰：“五星一相抵触，军半破；再相抵触，军大破。五精星相薄，天下大战，相去二三尺，破军杀将，流血滂滂，天下饥荒。”《春秋纬》曰：“五星错斗，臣挟兵，上下相持。”《合诚图》曰：“五星斗，天子去；一曰国昏乱，忧在公侯。”甘氏曰：“岁星、荧惑、填、太白四星与辰星斗，皆为战；兵不在外；皆为在内。”郗萌曰：“五星斗，相贯抵触，光耀相及，有兵大战，覆军杀将。”《荆州占》曰：“五星合斗，人走马驰，九州鼎沸，弃其妻儿，五郡无主，夷狄为君；五星相与合斗，及列宿乘凌抵触，磨靡及入贯，刺犯守勾巳环绕，所在之国，皆为兵丧，灭国之殃。”石氏曰：“五星主司人君诸侯大臣之过，五星合斗者，皆为谋反大臣当有诛者。”
　　
　　四星相犯二
　　
　　《汉天文志》曰：“四星若合，是为大汤。（晋灼曰，汤犹荡涤也。）其君兵丧并起，君子忧，小人流。”（按《宋书》曰：始兴九年，岁填灾惑、太白聚东井，后历五年至晋义熙十三年，相国刘裕入关，擒姚泓于长安，而秦亡。）《荆州占》曰：“四星若合于一舍，其国当王有德者繁昌，保有宗庙，无德者丧。”（按《宋书天文志》曰：晋孝怀帝永嘉六年七月，荧惑、岁星、填星、太白聚牛女之间，徘徊进退，是后两郡倾覆，而元帝中兴、扬土是其应也。安帝义熙三年二月癸亥、荧惑、填星、太白、辰星聚于奎娄，从填星也。奎娄鲁分，是时慕容超僭号于齐，侵掠徐兖，连岁寇掠，至于淮泗，姚兴谯纵，僭号秦蜀，卢循及魏，南北交侵。五年，高祖北殄鲜卑，九年又聚东井，秦分，十三年，高宗定关中，纵修群凶之徒，皆已剪灭，于是天人归望，建国。旧条元熙二年受终纳禅，皆其徵也。汉平帝元始四年星聚柳、张，各五日，柳、张，三河分，后有王莽赤眉之乱，而光武兴，复于洛。晋怀帝永嘉六年四星聚牛、女，后刘聪石勒之乱，而远帝兴复杨土。汉献帝初平元年，四星聚心，聚箕尾心，豫州分，后有董卓、李霍暴乱，黄中赤眉之忧，而魏武迎帝都，许遂以兖豫定京建安，二十二年，四星又聚；二十五年，而魏文受禅，此为四星二聚而易行矣。檀道鸾《晋阳秋》曰：孝武太元十九年十月癸酉，太白、填星、荧惑、辰星合于氐，二十一年九月庚申，帝崩。）《荆州占》曰：“四星合斗，闭其关梁，女子运仓，天下半亡。”《文耀钩》曰：“岁星与三星斗，九州谋王。”郗萌曰：“岁星、荧惑，阳也；太白、辰星，阴也；阳主中邦，阴主外邦，阳与阴合，中外邦相连以兵；阳与阳合，兵谋在国；阴与阳合，兵谋在外邦。荧惑在未申间，太白亦出酉；其出也，必有令。四星俱出，令大；二星俱出，令小；不然者，必有赏赐之事。”《荆州占》曰：“岁星与太白、荧惑、辰星同合，相去三尺以外，留守七日以上，至二十日，天下兵起，国主绝嗣。天下三主鼎足，俱用兵，必有灭国，亲戚内，自相贼；九州谋杀作兵，社稷危亡，宗庙毁灭，期百八十日，残戮九年，乃更始。其守七寸以内，芒角七日以上，至四十日，天下灭亡。人民殄尽，行将易纪，宫殿飞流，期一年，灾十年。”（火起为飞，水涌为流。）石氏曰：“荧惑与岁星、填星、太白会成勾巳，光不相及，主以攻者不救乱，三王九侨，二十一名，臣争为主，更相残贼。”
　　
　　三星相犯三
　　
　　《海中占》曰：“三星合其国，外有兵丧，人民数改立侯王。”（按班固《天文志》曰：孝文后六年四月乙巳，水、木、火三合于东井，是岁诛反者周殷长安市。其七年六月，文帝崩。孝景元年七月乙丑，金、木、水三合于张，其二年三月立皇子为王准阳、汝南、河间、临江、长江、广川也。）班固《天文志》曰：“三星若合，是谓惊位，是谓绝行。（宋均曰：有兵丧故曰惊位，改立故曰绝行。）外有兵与丧，立王。”（按成帝河平二年十月下旬，填星在东井、轩辕南端大星尺余，岁星在其西北尺所，荧惑在其西北二尺所，皆从西方来；填星贯舆鬼，先到；岁星次，荧惑亦贯舆鬼。十一月上旬，岁星、荧惑西去，填星皆西北逆行，其年十一月丁巳夜，郎王歆大逆不道，牂牁太守立捕杀歆。三年九月甲戌，东郡庄平男子侠丹辟，兄弟五人，群党为盗，攻燔宫寺，绮县长吏，盗取印绶，自称将军。三月辛卯，左将军千秋卒，右将军史丹为左将军。四年四月戊申，梁王贺薨。）司马彪《天文志》曰：“考献建安十八年秋，岁星、填星、荧惑俱入太微，逆行，皆守帝座百余日，占曰：三星入太微，人主改政。二十五年正月，魏文帝受禅。”《荆州占》曰：“三星合于一舍，其国可复修德者强，无德者受殃，三星合斗，天下动。”《海中占》曰：“荧惑、填星、辰星近角合斗，女子为天下害，大臣杀主。”郗萌曰：“岁星与荧惑、太白斗，杀大将；近环之，贯之，杀边将；又岁与荧惑、填星相合，与参会一合，君子过也。有乱相为水，为旱、为饥、火土功。荧惑与岁星若与辰星舍尾，皆为用事者当之，天下开牢、大赦。太白与木星、填星合其国，谋兵起，不战。”《荆州占》曰：“岁星与太白、填星同舍，相去三尺以外，国有女丧，有白衣会，用兵不战；相去七寸以内，名曰交芒；将军与皇后为奸，谋杀其君；相守七日以至四十日，必成刑，期百八十日，国主应以善令，则无咎。岁星与荧惑、填星同间，相去三尺以外，各留七日以上至二十日，天下兵起，五谷大贵，人民相食，国分土地；其相去七寸以内，名曰交芒；天下大叛，弑君父，妻去其夫，期百八十日。太白与岁星、填星色赤为兵；黄为旱；苍为春多死亡。岁星、荧惑、太白三星合于一舍，其国大乱，若相去一尺至三尺，守之七日以上至二十日，天下皆兵。填星与太白俱入荧惑中，天下且有大谋兵。木、金，火三星合斗，其分国绝嗣，三王鼎足而居，必有亡国，内亲相贼，九州作乱，社稷灭亡，期百八十日，远一年。太白与荧惑、辰星春斗，其岁旱；夏斗，不出三年，主易；秋斗，不留其年，兵起；冬斗，不出三年，有女丧。”司马彪《天文志》曰：“填星与太白辰星合宿，为国亡地，战不胜。火、金、水俱在斗，有戮将，若死相。荧惑、太白、辰星俱在东井，内外有兵。木、金、火三量合轸，为白衣会也。”
　　
　　二星相犯四
　　
　　《天文志》曰：“二星合，有小兵，小人愁，人君忧。”《海中占》曰：“二星相近者，其殃大，相远者，其殃小，无伤。”《荆州占》曰：“二星若合，其国有兵，改立侯王，有德者兴，无德者亡。” 
　　
　　 
　　
　　开元占经　卷二十
　　
　　五星占三
　　
　　岁星与荧惑相犯一
　　
　　郗萌曰：“岁星、荧惑，阳也；太白、辰星，阴也。阴主外邦，阳主中邦；阳与阴合，中外邦相连以兵；阳与阳合，兵谋在国；阴与阴合，兵谋在外邦。”甘氏曰：“岁星干荧惑，为地动；荧惑干木星，蛰虫冬出动，雷旱行，禾不成。”《荆州占》曰：“荧惑犯岁星，为战。”（按《宋书天文志》曰：“晋大安三年正月荧惑犯岁星，七月卫将军除赊率兵，奉帝伐成都，六军败绩，赊擅兵逼乘舆。九月壬戌，又攻成都于邺，邺溃，成都由是衰亡；帝迁洛，张方又胁如长安也。）《荆州占》曰：“荧惑犯岁星，冬雷鸣，蛰虫行，人民惊恐；又曰：荧惑当出不出，谓之潜行；见而近岁星出其北，天下有急，出其南，有谋在中。”又曰“岁星与荧惑接芒于西方，诸侯君臣有忧，其明年春害农时；与岁星会于东方，日为之食，不出二年，宰相乱人主之计；不定、乍退，乍进；不出三年大兵起。岁星与荧惑同舍，相去三尺以内，相守七日以上至四十日，其国有反臣，五谷伤，百姓不安，期一年。”《天官书》曰：“木火合，为旱，为饥；战，北军困。岁星与荧惑合柳，岁星色赤，兵起；黄、白，五谷伤；黑，为忧；青而角赤，有兵起，期三十日，远期六十日。岁星与荧惑合相，守国君大忧，近期二年，远期三年而发。岁星与荧惑合于宿之阳，母子同乡，其国宁；合于宿之阴，有兵起。岁星与荧惑合相，守其国，凶消；十日以上，大人作乱，期三年。木与火合，大臣匿谋，有反者，若主亡地，其国水。”司马彪《天文志》曰：“岁星与荧惑合于虚，为丧。”石氏曰：“荧惑与摄提再合宿，相不死，出走。”《海中占》曰：“荧惑与木星合，为内乱，大臣谋主。”《荆州占》曰：“荧惑与岁星合，大臣匿谋，行，疾兵从之，战不胜。荧惑与岁星合、同相守其分，走期三年。荧惑与摄提再合，有走主，谓东行合、西行又合，不出二年。”司马彪《天文志》曰：“荧惑犯岁星为奸；臣谋，大将戮。”石氏曰：“荧惑与岁星合，其国若水。荧惑与岁星聚于一舍，荧惑在岁星之上，名曰子母同光，其国以大强，留百日，其国且重德致天下；在下亦然。”《海中占》曰：“荧惑木星斗，有夷狄之害，有弑大将。”《天官书》曰：“岁星与火合斗者，大臣弑其君、子弑其父。”《荆州占》曰：“荧惑与岁星斗，其名曰谗星，不出其年，强国有易相；又曰为内乱。”《文耀钩》曰：“荧惑与木斗，夷狄肆害。”《荆州占》曰：“荧惑岁星合斗于夏，兵饥并起，其分相凶，不可举兵，殃大将，一曰有病君。岁星食荧惑，不出三年而国亡。”《海中占》曰：“荧惑贯岁星，弑小将。”石氏曰：“荧惑与岁星相拂，天下有争言。汉《天文志》曰：“荧惑与木斗，有病君，民饥岁恶。”《荆州占》曰：“荧惑守岁星，大赦。”
　　
　　岁星与填星相犯二
　　
　　石氏曰：“地侯雌雄，所出之宿国，亡地；所入之宿国，得地。地侯为雌，岁星为雄。郗萌曰：“填星干木星，野有兵相攻。填星所在，岁星从之，伐者利。”《荆州占》曰：“岁星所在，填星从之，伐者不利；又曰岁星土星，皆出东方，夕入西方，百九十日皆正中者，兵发东方国胜，当入不入，反东行九十日正中者，当发兵主死，人民流亡。”《文曜钩》曰：“填星与木星合，则变谋更事，主且失势。”石氏曰：“地侯与摄提所合之宿，大战不胜亡地主死。”甘氏曰：“岁星土星合，则为内乱。”（按《宋书天文志》曰：“恶光熙元年九月填星犯岁星，是时司马越专权，终以无礼晋简文帝。咸安二年正月己酉，岁星犯填星在须女，七月帝疾甚，诏桓温曰：少子可辅则辅之，不可辅君自取之。颜侍中王坦之毁手诏，改使为王导辅政，故事温闻之，大怒将诛坦之等，内乱之应也。安帝义熙七年丁卯，岁星犯填星，在参边，时朱龄石克蜀，蜀民人寻反，又讨灭之。）郗萌曰：“岁星填星合于张者，则太阳昼；太阳昼者，天必有变，不伤为政者，则害于民。又曰井泉高则平原出云，岁不调和，贵人多内乱，有大水。又曰天下易令，民流千里，鱼鳖死于陆，道民忧盗贼。又曰岁星与土星合，不过十日离；十日不离，天祸且降，不义者乃合之，其祸甚久。”《天官书》曰：“岁星与木合，乱饥生，勿用战，必败。”《荆州占》曰：“岁星与填星同舍，相去三尺以内，相守二十日以上至百九十二日，其国更主，立王。天下大争，大臣相残，王者易统，天下存亡半其守；夕逆行而复相守，以所近之宿位当之，相守一年，期三年。岁星填星合，以合日占其国；色苍为水，赤为兵，黄为旱，白为丧。岁星与填星合，其国熟，若主吏死。填星与岁星合，相犯为内乱，不可举用兵，土在木下，利为主人，土为木上，利为客。六十日不下，其国凶，失地。填星与岁星合一舍，岁星在下，填星在上，名曰雌雄间，客军大破主人胜，在下六十日，不下，必有空邦徙主；填星为雌，岁星为雄。填星为岁星合，为饥、为旱、为兵，填星与岁星合，有军在外，战不胜，失地。”巫咸曰：“填星与岁星斗，不出其年，王者亡地，将军死之。”《荆州占》曰：“岁星与填星斗，此谓离德，不出三月，必有亡国。岁星逢填星，曰斗；先作事者败，兵起必受其殃。岁星填星数合斗，使客接道，冠盖相望，其下国哭泣，期不出六十日。岁星填星斗，其色青为丧；赤为兵。白为旱；黑为水潦。填星与岁星合斗，有军必战，无军起兵，土木交行，必有破伤。”
　　
　　岁星与太白相犯三
　　
　　巫咸曰：“太白犯木星，为饥。期三年。”（按《宋书天文志》曰：晋孝武太元十年十二月己丑，太白犯岁星，是时河朔禾一连。兵在外，冬大饥之应。）《荆州占》曰：“太白犯岁星，为旱，为兵，若环绕与之并光，有兵战，破军，杀将。”石氏曰：“太白与岁星相犯而有灭者，诸侯相灭所宿之国受之。”甘氏曰：“岁星干金星，军再死再生，杀大将。”《荆州占》曰：“太白入木星次中，君贼死。”《海中占》曰：“太白出岁星北，客利；岁星出太白北，主人利。”《荆州占》曰：“太白环绕岁星，有亡主。”甘氏曰：“太白与岁星并，太白在南，岁星在北，名曰牝牡相承，五谷成熟；太白在北，岁星在南，年或有或无，岁不熟，饥。”（晋灼曰：岁星阳，太白阴，故曰牝牡；又曰太白在岁星南，以兵饥，在岁星北，以水饥，一曰有亡国。）又曰：“岁星太白相去尺，若不能天下有兵，不出四旬中，战。色青，则东方胜；赤，则南方胜；黄，即中央胜；白，则西方胜。黑，则北方胜。岁星所在，太白从之，伐者利，有功；太白所在，岁星从之，伐者不利，无功。岁星与太白相遇，有兵兵罢。太白与岁星过，木金也，命曰伐其野战。入太白中，次中大将必死。太白岁星俱出东方，若并入西方，王者亡地。”《洪范传》曰：“金木舍于觜，为白衣之会。”《黄帝占》曰：“岁星与太白合，为饥、为疾、为内兵。”《文耀钩》曰：“太白与木合光，大战不胜，兵虽起，不成。”《天宫书》曰：“不斗，合相毁，野有破城。”《荆州占》曰：“岁星太白合光，所合之野、谋兵，其相环也，乍居西，乍居东，有逐相，兵起不战。又曰岁星犯太白，为诉死，外将军慎之；无将军不出四十日拜将军，期九十日。岁星与太白同光，杀大将，相去一尺，天下治兵，不出四十日。”石氏曰：“太白与岁星合于一宿，西方凶；岁星出左有年，出右无年；合之日以知五谷之有无。”（陈卓曰：甲乙为麦，丙丁为黍，戌己为粟，庚辛为稻，壬癸为豆。）巫咸曰：“太白与木星合，有白衣之会，为水。”《荆州占》曰：“岁星与太白合，为丧；岁星与太白同舍，相去三尺以内，七寸以外，金木不当同舍，七日以上，王者诛将军，其岁星往犯太白，为诛死，国有将军慎之，乘犯于外官之中，则外将军慎之，乘犯于内官之中，内将军慎之；其国无将军而犯太白，不出四十日，拜将，期九十日。岁星与太合于西方，木在金位，命曰伐，其国凶，为白依之会；木在金北，年不熟。岁星与太白合，其分兵起。”（按《宋书天文志》曰：魏明帝太和四年十一月壬戌，太白犯岁星，五年三月，诸葛亮以大众寇天水，遣大将军司马懿拒，退之。恶元帝大兴元年八月乙未，太白又犯岁星，三年六月丙辰，太白与岁星合。永昌元年三月，王敦率江荆之众来次京都，大军拒战败绩，于是杀护将军周凯，尚书令刁历缥骑将军戴渊又镇北将军刘隗出奔，四月又杀湘州刺史谯王承镇南将军甘卓。《晋阳秋》曰：孝武宁康二年二月丙申，太白犯岁星，太元元年九月，元帅符坚屠谅州，掳刺史西平侯张天锡。冬十月，车骑桓伊遣军泛舟淮泗，以救谅州，又发二州员吏，移积流民，患置淮南。太元五年辛卯，岁星与太白相犯于东井，十二月元帅符坚围襄阳。）《荆州占》曰：“太白居岁星南，南国败；居岁星北，北国败。岁星出，随太白于西方，相远，天下无兵。太白与岁星合，未至，太白从岁星疾，主人急忧，失城；岁星从太白疾，客急。太白与岁星合，其国有谋兵；一曰金木合于一舍，其分有蝗；太白与木星会相去五尺，战；三尺，有破军；二尺，拔国；光芒相及，大乱；其分民饥，兵起。”司马彪《天文志》曰：“岁星与太白斗，其野有破军，国有内乱。”《荆州占》曰：“岁星与太白斗西方，八日兵起，不则八岁兵起，有流血其下。”《黄帝占》曰：“太白与岁星斗，强国易相。”石氏曰：“太白与岁星斗所在之国，有内乱。”《文耀钩》曰：“太白与岁星斗，将军杀；若军在外，破军、杀将；有夷狄害。”巫咸曰：“太白与岁星斗，名雄，无戈兵。太白与木星合斗，兵在外为乱。”《荆州占》曰：“太白与岁星斗，相乱，有灭诸侯，人民离其乡；一曰民多死者。岁星逢太白，曰斗，有土功，岁旱，天下大饥；先举兵不胜，必受其殃。太白与岁星合斗于东方，有兵于外，必有战斗。于西方，必有亡国，死王，白衣之会。”
　　
　　岁星与辰星相犯四
　　
　　司马彪《天文志》曰：“辰星犯岁星，为兵。”《荆州占》曰：“辰星与岁星合而犯之，为陨霜；若合而斗，其国乱。岁星与辰星合，相去七寸，则交芒相接，七日以上至二十日，天下民流水，泉涌出，期三年；一曰有女丧。”郗萌曰：“岁星干辰星，冬泄疾。”《荆州占》曰：“岁星掩辰星，客将死，期不出其年。”《黄帝占》曰：“岁星与辰星合，则为变谋而更事，国多水，民饥。”《荆州占》曰：“岁星与辰星合舍，相去三尺，相守七日以上，其国君臣俱和，道德相生；期百八十日，有衣荣。岁星与辰星合，先起兵者凶，后起兵者吉。辰星与岁星合，其分有水，兵饥并起。”甘氏曰：“岁星与辰星合、斗，军在外则有战兵，兵不在外为内乱。”郗萌曰：“岁星辰星斗，灭之，杀大将；薄之、贯之，杀偏将。”《荆州占》曰：“岁星与免星斗，将军死，期一年。” 
　　
　　 
　　
　　开元占经　卷二十一
　　
　　五星占四
　　
　　荧惑与填星相犯一
　　
　　巫咸曰：“荧惑犯填星，兵大起。（按《宋书天文志》曰：“晋穆帝升平二年八月戊午，荧惑犯填星，三年十月，诸葛攸舟军入河，败绩。”）《荆州占》曰：“荧惑与填星合而犯，大将军为乱；若守之，女主凶，期三年。”司马彪《天文志》曰：“荧惑犯填星，大人忌。”《春秋纬》曰：“荧惑干填星，大旱。”《荆州占》曰：“荧惑入填星中，将军为乱。”《文耀钩》曰：“主喜不失政，则荧惑与填星相扶。”《荆州占》曰：“荧惑去填星而复归环绕之，不出六年，中国亡主；又曰为狱事。”石氏曰：“荧惑与填星会，主走出。”巫咸曰：“荧惑与土合，是谓内乱。”班固《天文志》曰：“土与水合为壅沮，（晋灼曰：水性壅而溺土，故曰壅沮，一曰壅填也。）不可举事用兵；又曰国亡地。”郗萌曰：“荧惑与填星合，其国争者坐之；又曰荧惑与填星环绕之，不出三年，天子失位；又曰荧惑与填星合，女子坐之。”《文耀钩》曰：“填星与火合，则大旱，阳行害；又曰火与土合，忧，主孽祥。”石氏曰：“填星与火合，大人恶之。”《海中占》曰：“填星与荧惑合，女子为天下害。”郗萌曰：“填星与荧惑合，为祸丧，其国不可举事，用兵必受其殃。”（按司马彪《天文志》曰：孝顺帝汉安二年六月乙丑，荧惑光芒犯填星。明年八月，孝顺帝崩，孝冲即位。明年正月，又崩。）《荆州占》曰：“填星与荧惑合，土在火上，他兵加之必有克；土在火下，各不动者，名曰子母同光，其国得地，猛强；若同上下，民有逆心，其分兵起，更王。”石氏曰：“地侯与荧惑所合宿，战不胜，国饥。”（按《宋书天文志》曰：宋武大明五年正月，火土同在须女，占曰：女主恶之；三月孝穆皇后崩，此其应也。）石氏曰：“荧惑从填星，聚于一舍，名曰大阳，其下国且有重德致天下，期在十年。”《文耀钩》曰：“荧惑与土斗，则子弟乱。”巫咸曰：“填星与荧惑斗，不出其年，有亡国。”郗萌曰：“荧惑与土合斗，兵起，近期十五日，中期三十日，远期六十日。”《荆州占》曰：“填星与荧惑合斗，必有叛臣为乱，有兵起，期不出二年；又曰荧惑与填星斗，不出三年，有亡国。又曰荧惑与填星斗，王者亡地，将军死之。又曰填星与荧惑合，相守，主以孽为忧，其下国失地，若有围邑。又曰荧惑与填星相守，为忧丧。”石氏曰：“荧惑守填星，旱；一曰兵大起。”
　　
　　荧惑与太白相犯二
　　
　　《荆州占》曰：“荧惑与太白相犯，大战；太白在荧惑南，南国败；在荧惑北，北国败。”《文耀钩》曰：“荧惑从太白，军忧；离之军却出太白之阴，有分军出其阳，有偏将之战当其行，太白逮之，破军杀将。”《荆州占》曰：“荧惑太白相犯，为兵丧，为逆谋。”甘氏曰：“荧惑干太白，草木伤华妨政。”石氏曰：“荧惑与太白会，为铄。”《荆州占》曰：“太白荧惑合，去之一尺，曰铄；其下之国，不可举事，用兵必受其殃。”《荆州占》曰：“荧惑入太白，将军戮。”《海中占》曰：“与荧惑合，金从火，有兵罢；火从金，兵大起。”（按张璠《汉纪》曰：初王师败于河阳，欲浮河东，下太史令王立曰：春太白犯填星于斗，过天津荧惑又逆行，守北河，不犯也。由是遂渡北河，将自帜关东出，立又谓宋开邓艾曰：太白守天关，与荧惑会，金火交，金革之象也，汉祚终矣，晋魏必有兴者。后立数言于帝曰，天命有去就，五行不常恒，代火者土也，承汉者魏也，能安天下者曹姓，惟委任曹氏而已。公闻之语立曰：知公忠于朝延，然天道深远，幸勿多言。）《荆州占》曰：“太白与荧惑遇，谓金入火，有兵兵罢，国安无祸。”《海中占》曰：“荧惑太白合，野有破军，将死。”按班固《天文志》曰：“孝景后元年五月壬午，火金会合于舆鬼之东北，不至柳，出舆鬼北可五寸。丙戌地大动，铃铃然，民大疫死，棺贵至秋止。”司马彪《天文志》曰：“孝殇延平元年正月丁酉，金火在娄，金火合，大人忧。是岁八月辛亥，孝殇帝崩。《荆州占》曰：荧惑与太白合，主人兵不胜；又曰所合国，野有殃；二旬四五日，兵过其野；三旬四五日，兵宿其野；三月不去，其国亡。”又曰：“荧惑与太白合同舍，其分有兵战，相离则军离。”（按檀道鸾《晋阳秋》曰：“孝武宁康二年十一月癸酉，太白掩荧惑，在营室。时桓石虔破氐贼姚苌于江。）又曰：“荧惑秋与太白合，其国不可以举兵，反受其殃。”《黄帝占》曰：“荧惑太白俱入斗，不出其年，国乱有忧；又曰荧惑入东井，太白随之，兵丧并起。”郗萌曰：“荧惑入东井，太白随之，将若相死；一曰君死，又曰籴贵。”《荆州占》曰：“荧惑入东井，太白随之，道上多死人。”陈卓曰：“荧惑入东井，太白随之，百川皆溢。”韩杨曰：“荧惑太白接，皆赤而芒，三十日舍天津，关河不渡，诸侯不通，其君死之。”石氏曰：“荧惑与太白相随西行，荧惑舍天门西，太白舍天门中；一曰舍天津，人主无出国。”《荆州占》曰：“太白从荧惑聚于一舍，荧惑在上，名曰乘太白，其岁多兵不用，其国将以武致天下，逆行兵起。”石氏曰：“荧惑太白所守之宿在东方，女胜男。”《海中占》曰：“荧惑太白中上出，破军杀将，客胜。”《荆州占》曰：“荧惑入太白中，五十日，将死。又曰荧惑与太白相入，入而不出，其国乱，有忧。又曰荧惑出太白之左，小战；出太白右，去之三尺，军小败。”《黄帝兵法》曰：“荧惑出太白之阴，若不有分军，必有他急，分大军也。”《荆州占》曰：“荧惑所在，太白从之，伐不利，无功；太白所在，荧惑从之，伐者利，有功。”石氏曰：“荧惑往从太白，聚于一舍，太白为失明，荧惑赤色而光，环绕太白所守之国，大兵起。”《荆州占》曰：“太白与荧惑遇，是谓金入火，有兵罢，无徭投，又曰太白在荧惑之上，所聚之国，且以义致天下；若在左右，名曰秋兵，其国必大败。又曰荧惑在太白前后左右，成战，客胜。又曰太白出荧惑之东，不出三月兵起；又曰太白居荧惑之后而相及，破军杀将。又曰太白上居荧惑上，复下成荧惑下，有反者。”《宋武兵法》曰：“太白荧惑，一南一北，为死丧。”郗萌曰：“太白乘荧惑，军败；随荧惑，军忧。又曰荧惑太白合，而太白起角芒，而光居荧惑之上，其国且有用兵，三十日不去，天下三年兵起，六十日不去，下有空国，死主。”《荆州占》曰：“太白与荧惑相留，十日如去，有兵大战；其不满十日，有兵而不战，期不出一年中。又曰荧惑环太白，大将死。”《文耀钩》曰：“荧惑方行，太白环之，破军杀将。”石氏曰：“荧惑薄太白，亡偏将。”《荆州占》曰：“荧惑从太白下，上抵太白，不主，军急不战；又曰荧惑正抵太白，不去，客将死。又曰荧惑摩太白下，破军，主将死。又曰荧惑摩太白，有数万人战，军败，人主死。又曰太白贯荧惑，亡偏将。”《春秋纬》曰：“荧惑与太白相逢而斗，胜太白，破军杀将，荧惑破，人主弱，名闻海内。”《文耀钩》曰：“荧惑与金斗，阴不制，又曰有战兵，兵不在外，为在内。”（按《宋书天文志》曰：晋患帝永宁二年十月，荧惑太白斗于虚危，十二月，荧惑就太白于营室，初齐王礒定京教，因留辅政，遂专傲无君，是月，成都河间长沙王讨之，礒又交战攻焚宫阙。礒兵败，夷灭又杀其兄上将军实以下二十余人也。）巫咸曰：“太白与荧惑斗，不出其年，兵起。又曰太白与荧惑春斗，岁旱，夏斗，不出其年，易相；科斗，不出其年兵起；冬斗，不出二年，有丧。”《荆州占》曰：“荧惑与太白相过而斗，不胜，有忧。又曰太白与荧惑斗，大将战死。又曰荧惑与太白斗，诸侯王有丧，若离国，若多口舌，有内疾，人民尚伐，好战，杀大将，岁大饥。又曰荧惑与太白斗，不出三年，易相。又曰春太白与荧惑斗，亡君之戒也。夏斗，不出三年，名山破；冬斗，不出其年，有大丧；一曰女丧。”郗萌曰：“荧惑守太白北，太子终若皇子终；守其南，劈人死若季子死；居东西，亦然，若相死，皆期三月。”《荆州占》曰：“太白与荧惑相守，其间容斧，血满其野；其间容矛，有血流，久相守，血盈满。”
　　
　　荧惑与辰星相犯三
　　
　　刘向《洪范传》曰：“火水合于斗，不可举事，用兵必受其殃。”（按《洪范天文星辰变占》曰：汉景帝初元年十一月，荧惑与辰星合于斗，后三年，吴王濞变，七国同举兵反汉，太尉周亚夫败之。）《荆州占》曰：“荧惑与辰星秋合，有兵；冬合，有丧。又曰荧惑与免星合东方，免星白而火，兵在外，削地为和；又曰荧惑与辰星合，大水交行，其国不可以先起兵；合于东方，臣谋其主；合于西方，不出九十日，其国宫中有事。又曰荧惑与辰星合于尾、箕，其国大臣凶；春复为兵，秋冬为丧，凶。”郗萌曰：“荧惑与辰星在尾、箕相近，天下将大赦。又曰荧惑与辰星处虚北，冬雷雨水流，忌甲子。”石氏曰：“荧惑与辰星合，为水，必饥，举事用兵有内乱。又曰荧惑与辰星相去三尺，大人当之；一曰天下大赦。又曰免星与荧惑会，冬为刑；他时为淬。（晋灼曰火入水故曰淬也。）其下之国，不可举事，用兵必受其殃。”（《天官书》曰：为丧。）甘氏曰：“免星干火星，雨雹；上即妨太子嬖人，下即妨太尉司马。”《荆州占》曰：“辰星与荧惑合而相守，水火乱行，国有兵丧；若不，有兵，疾疫流行。”（按班固《天文志》曰：孝景五年四月乙巳，水火合于参，其年四月，梁孝王死。）《荆州占》曰：“免星与荧惑合，其国大旱，赤地千里；又为饥，将行举事大败，有覆军杀将。”陈卓曰：“免星与荧惑合，其国主出走。又曰荧惑所在，辰星从之，伐者利，有功；辰星所在，荧惑从之，伐者不利。又曰荧惑与辰星相过，是谓不祥，不可用兵，命曰自伐。一曰野有兵，不战；兵在外，亦罢。”《文耀钩》曰：“辰星抵触荧惑，展转复离而合，河漂山，天雨蛤，国主哭于宫。”《荆州占》曰：“荧惑薄辰星，抵之、贯之，杀偏将。”《文耀钩》曰：“荧惑与水斗，则以暴败。”班固《天文志》曰：“火与水合，为北军角。”《荆州占》曰：“火与水合斗，女子为天下害。又曰荧惑与辰星斗，相毁败也，则有外后，不即内乱其国，斗东方，臣伐王；斗西方，期九十日，强国；宫中有乱。又曰荧惑与辰星斗；辰星灭，将死；又曰荧惑与辰星合斗，其国内乱，有兵起，其分凶。” 
　　
　　 
　　
　　开元占经　卷二十二
　　
　　五星占五
　　
　　填星与太白相犯一
　　
　　石氏曰：“太白干填星，败殃五谷不熟，惟饥之亡。”《文耀钩》曰：“填星与金合，则为白衣会。”《春秋纬》曰：“填星与金合，为水。”石氏曰：“地侯与太白合，所合之宿，国亡地。”《荆州占》曰：“填星与太白合，太白在填星南，名曰牝牡，年谷熟；在填星北，岁偏无饥。”又曰：“填星与太白合一舍，太白在上，填星在下，名曰并光，逆也，不出三年，有兵民流。”又曰：“填星与太白合，在金北，去之七寸，母子同光，义让而年，年谷登，人主寿。”又曰：“填星太白合，相守，为兵饥，疾疫，不出三年，有流民。”石氏曰：“填星与太白，俱入营室中，天下且有谋兵。”郗萌曰：“填星与太白合斗，光芒相接，相为乱。”甘氏曰：“太白与填星合，为疾，为内兵。”（案《宋书天文志》曰：晋惠帝光熙元年十二月癸未，太白犯填星，是后河间王为东海王越所杀，明年正月，东海王越杀诸葛玖等，五月汲桑冯嵩，杀东燕王，八月苟= 大破汲桑。穆帝永和十二年七月丁卯，太白犯填星，在柳七度，其年八月，桓温破姚襄于伊水定周之地。）《荆州占》曰：“太白与填星合，填星色苍，为眷多死，亦为兵，黄为旱。”又曰：“太白在填星北一尺，女主不用事；在填星南一尺，女主死。”又曰：“太白环绕填星，将治兵，必增土。”焦延寿曰：“填星与太白俱出，国得地。”《荆州占》曰：“填星、太白相近，数十日间不相去，有奸太后者。”《文耀钩》曰：“主任恣，则太白触填星。”《荆州占》曰：“填星干太白，水草木死。”《文耀钩》曰：“太白触填星，发大兵，相残贼。”巫咸曰：“太白与填星斗，期九十日，其君忧，王者亡地，若有兵与丧，更立王公。”《荆州占》曰：“填星与太白合斗，臣谋主，有兵起，其国失地。”
　　
　　填星与辰星相犯二
　　
　　《荆州占》曰：“填星干辰星，冬虹、雷行、夏寒、雨雹、陨霜。”甘氏曰：“水干土，夏寒而雨雪，妨女主。”《荆州占》曰：“辰星犯填星，夏多寒霜，秋多淫雨，女主见放；一曰女主有忧。”石氏曰：“地侯与免星合于东方，免星色白而大，天下有兵于外，裂地相赂为和。”《五行传》曰：“汉文帝后七年十一月戊戌，填星、辰星合于危，齐分；占曰：为壅沮，若得水，为怀所当之，国不可举事，用兵必受其殃，将有覆军。后三年，齐王举兵应吴楚，吴楚败而自杀之应也。”《天官书》曰：“土与水合，为壅斗，有覆军，其国不可举事；出亡地，入得地。”（谓所出宿所入宿也。）又曰：“土与水合，则变谋而更事。”《文耀钩》曰：“免星与填星合，内乱饥，勿用战。”石氏曰：“浼星与填星合，为壅沮，所当之国，不可举事，用兵必受其殃。”甘氏曰：“免星志填星合，有败军，死将。”《海中占》曰：“辰星与填星合，在虚中，秋水出。”（案檀道鸾《晋阳秋》曰：孝武太元五年七月丙子，辰星犯填星，冬十月，丹阳、平陵、义兴水灾，六年六月，扬、荆州，江大水。）郗萌曰：“曰：“辰星与填星合，有阴谋者。”又曰：“辰星与填星合虚中，齐国地动。”《荆州占》曰：“辰星出而与填星会，主令不行。”石氏曰：“辰星填星会者，国有土功田役，非法奸臣所为，诛之吉。”郗萌曰：“填星所在，辰星从之，伐者不利。”《荆州占》曰：“辰星所在，填星从之，伐者利，有功。”又曰：“填星与辰星为雌雄，俱入之宿，其国得地；俱出之宿，其国失地。”《黄帝占》曰：“填星与浼星；斗东方，臣代君斗西方，期九十日，强国，宫中有乱事。”《荆州占》曰：“填星与辰星合斗，军在外，必战；无军，为内乱。”又曰：“辰星与填星合斗，其国有兵，水土相从，关梁不通，其分乱。”
　　
　　太白与辰星相犯三
　　
　　石氏曰：“太白干辰星西方，有人；东方，大虚有殃，及匹夫。”甘氏曰：“辰星干太白，鱼不为化。”《荆州占》曰：“太白出东方，辰星出其下，谓在太白东方；太白出西方，辰星出其后，谓在太白西方；太白、辰星，以初出为先后。”又曰：“太白出东方，辰星亦出东方，太白先出，辰星后出，辰星上过太白而去，臣倍其主者，不出其年。”又曰：“太白、辰星，同日出于东方，东方有兵，同日出于西方，西方有兵。”《天官书》曰：“辰星不出，太白为客，其出，太白为主人。”《荆州占》曰：“太白、辰星，更迭出入，以为主、客，太白出而辰星不出，太白为客，辰星出而太白不出，辰星为客；而金水俱不出，荧惑为客；无主人有兵，虽盛不合战。”《黄帝兵法》曰：“太白与辰星俱出东方，西方国大败；俱出西方，东方国大败。若客、主人俱了，军在东方，东方军败；在西方，西方军败；言其表面军也，在表者，不善不获，已军坚守可也。”石氏曰：“辰星与太白俱出东方，皆赤而角、倍，海国大败，中国大胜；其与太白俱出西方，皆赤而角，中国大败，倍海国大胜。（倍海国，夷秋也。）一曰皆黑色，水国利。”《荆州占》曰：“太白、辰星俱邮东方，俱出西方，客主相见，有军必战，无军起军。”又曰：“太白出，辰星右走居太白前，主人小利，逐入之主大利；太白出，辰星左走居太白前，客小利，逐入之客大利；留有兵，兵罢。”又曰：“太白出辰星北，客利；辰星出太白北，主大利；并出东方利，以西伐；并出西方利，以东伐。”又曰：“太白出，辰星居其后，二十日兵起；辰星居其前，十五日兵罢；居其右，去之三尺，有军必战，客将死；居其左，兵阙一人吏死。”又曰：“辰星居太白前，则兵罢；居后，则兵起；居阳，则利客，居阴，则利主人。”石氏曰：“辰星居太白前，旬三日，军罢；出太白后，兵起。”《荆州占》曰：“太白与辰星遇，太白避之，主人畏客；又曰天下有兵。太白在东方，辰星居其前而不去，十五日，若二十日而入，阴兵灭；不，大战；辰星去，兵罢。又曰天下有兵。辰星在西方，居太白之前，十五日若二十日而入，阳兵灭，客去。”又曰：“天下无兵，辰星太白俱出西方，辰星居太白之前，相近，间可含剑，（苏林曰：含音函，函容也，其间可容一剑也。）在酉北，阴国有兵谋；在酉南，阳国有兵谋；其不相近，兵官有灭者。”郗萌曰：“太白辰星在酉北，北国之事也；在酉南，南国之事也；正在酉，则中国之事也；正在卯，则阳国之事也。”《荆州占》曰：“有军，太白辰星俱出一方，同面异宿，客主人来会，敌军虽近，势未战，宿乃逐，不同合，各自罢。”又曰：“有军，太白出东方，辰星出西方；若太白出西方，辰星出东方，格野虽有兵，军不战。”石氏曰：“辰星出而与太白不相从，虽有军，不战。”《海中占》曰：“辰星与太早合东方，天下兵大起，盛而不战，裂地相赂为利。”甘氏曰：“辰星与太白合，为变谋，为兵忧。”（班固《天文志》曰：孝景元年正月癸酉，金水合于婺女，其三年，吴楚、胶西、胶东、藺川、济南、赵七国反，军败散走。又《宋书天文志》曰：孝武大明三年四月，金水合于西方，时竟陵王谋反，遣羽林军攻战，其应也。）《荆州占》曰：“太白与辰星相去二尺若一尺，破军杀将；其从前，大病；从旁，小病；与太白相薄，战其先起兵，凶。”又曰：“辰星与太白不相近，三四尺于东方，辰星二十日不入，至三十日，东南国有兵，不战；期至春、夏，有兵。”又曰：“辰星与太白不相近于西方，二十日至三十日，辰星不及，入西方，北国有兵。”又曰：“辰星与太白相近，三尺四尺于西方，二十日至三十日，军战；辰星相远，不战。”郗萌曰：“辰星随太白于西方，天下无兵兵起，期六月，天下有兵，客利；相去间可四尺，客兵愈相远，不战；兵军未解，辰星退而罢。”郗萌曰：“太白与辰星合，边有兵。”（司马彪《天文志》曰：孝殇元兴元年，闰七月辛亥，水金二星合于一舍，其年辽东貊人反抄六县发上谷渔阳右北平辽西马桓讨之。）石氏曰：“太白辰星聚于一舍，天下小旱，其下之国，必以重德致天下，守之三十日，不去，其草木皆伤，五谷灭亡。”陈卓曰：“太白与辰星舍箕，用事者坐之。”《洪范传》曰：“金水合婺女，有变谋，为兵忧。”《二十八宿山经注》曰：“太白辰星同守昴，不出百日，赵君为人所囚，大臣相戮。”《荆州占》曰：“太白与辰星合，太白为主人，辰星为客，则有兵战，客胜；若辰星环绕太白，大战，主人偏将死，抵太月，主人大将死。”又曰：“太白出，辰星从之，急，相去一尺，兵起大战，光芒相及，若摩之其下有数万人战，客胜，主人军败。”又曰：“辰星随太白于西方，环绕居抵，太白居酉北，则阴国起兵；居酉南，则阳国起兵；期六月，兵在外则战，客利。”石氏曰：“辰星来，抵太白不去，将死，正旗所出，破军，杀将，客胜。（《天官书》曰：不出，客亡地也。）视旗所指，以命破军。”又曰：“辰星摩太白左，大战，主人与吏死；摩太白右，万人战，主人胜。”《文耀钩》曰：“辰星摩太白，入相倾。”（宗伯曰：摩，谓光相及也；倾，坏败也。）巫咸曰：“太白与浼星斗，不出其年。国臣反。”《天官书》曰：“太白与辰星斗，必有大战，客胜，主人与吏死。”《荆州占》曰：“太白与辰星合斗，有军在外，大战流血；兵在外，则有内乱。”《春秋纬》曰：“辰星围太白，若与斗，大战；过太白，间可容剑，小战；出太白，右军急；青角，兵忧；黑角，水流。”甘氏曰：“辰星与太白合斗，亢旱。”《荆州占》曰：“辰星与太白相逢而斗，辰星不胜，燕、赵、代有忧。”又曰：“辰星与太白斗，其分有反臣，期不出三年。”又曰：“辰星与太白斗，太白分散，客军胜；秦国有忧。若辰星分散，主人军胜，燕、代有忧。”又曰：“太白环绕辰星，若与太白抵触，一尺容剑，破军杀将，主人胜。”石氏曰：“免星入太白中，五日而出，反入而上出，破军杀将，客胜；下出，客亡地三百里。”《荆州占》曰：“辰星入太白中复出，有君死。”又曰：“太白守辰星，其国君死。”又曰：“辰星从太白，相守，其间可含剑，有数万人战其下。”
　　
　　开元占经　卷二十三
　　
　　岁星占一
  </div>
  <div class="pagination">
   <a href="开元占经_page11.html">
    上一页
   </a>
   <span>
    ...
   </span>
   <a href="开元占经_page7.html">
    7
   </a>
   <a href="开元占经_page8.html">
    8
   </a>
   <a href="开元占经_page9.html">
    9
   </a>
   <a href="开元占经_page10.html">
    10
   </a>
   <a href="开元占经_page11.html">
    11
   </a>
   <span class="current-page">
    12
   </span>
   <a href="开元占经_page13.html">
    13
   </a>
   <a href="开元占经_page14.html">
    14
   </a>
   <a href="开元占经_page15.html">
    15
   </a>
   <a href="开元占经_page16.html">
    16
   </a>
   <a href="开元占经_page17.html">
    17
   </a>
   <span>
    ...
   </span>
   <a href="开元占经_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
