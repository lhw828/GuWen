<!DOCTYPE html>
<html>
<head>
    <meta charset="UTF-8">
    <title>奇门法窍 - 第 9 页/共 59 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>奇门法窍 - 第 9 页/共 59 页</h1>
    <div class="content">　　日奇以四十节气为准，以三元符头为定局。假如冬至上元阳遁一局，甲子戊坎、甲戌己坤、甲申庚震、甲午辛巽、甲辰壬中、甲寅癸乾、丁兑、丙艮、乙离是顺仪逆奇布成局矣。用庚子日，庚子震、辛丑巽、壬寅中、癸卯乾，此地下庚子在震二宫也；即以甲午直符加震丁、乾丙、兑乙、艮戊、离己、坎庚、坤辛、震壬、巽癸、寄艮，此天上庚子日在坤。甲午直符在巽，巽星得辅星，门得杜门，即以杜门为直使加坎、开坤、惊震、生巽、景乾、休兑、死艮，此日休门丙寄在兑也。假如夏至上元，阴遁九局甲子戊离、甲戌己艮、甲申庚兑、甲午辛乾、甲辰壬中、甲寅癸巽、丁震、丙坤、乙坎，是逆仪顺奇布成局矣。丁卯日，丁卯震、戊辰离、己巳艮、庚午兑、辛未乾、人申中、癸酉巽，此地下丁卯日在震三宫也；即以直符甲子加震、乙丑巽、丙寅中、丁卯乾、戊辰震、己巳坤、庚午坎、辛未离、壬申艮、癸酉兑，此天上丁卯日在乾六宫也。甲子直符在离，星得天英，门得景门，即以景门为直使加乾，休兑、死艮、伤离、杜坎、开坤、惊震、生巽，此日丙奇到中宫，休门到兑也，余元仿此。阳遁用一七四三局，阴遁用九三六三局，一岁三百六十日，十五日一气，一元统四气，三元共十二气。如冬至、小寒、大寒、立春、雨水、惊蛰、春分、清明、谷雨、立夏、小满、芒种，阳遁统此十二气也；如夏至、小暑、大暑、立秋、处暑、白露、秋分、寒露、霜降、立冬、小雪、大雪，阴遁统此十二气也。一岁周遍，不失乎三元卦气时令之正。有符先节后之分，先视节气，次视符头，或超或接，或拆或补，视直符以行遁；有奇有仪，视直使以加。日有吉有凶，咸如时遁之法，以授时历为准，惟不用五子元遁也，门法入于选择金镜前编。 

　　论时奇法 

　　时奇之法，端以交节之时刻日支而定三元，以甲、己为符头，五日一换元，一元统六十时。假如阳遁一局，甲子在坎，蓬星为直符，休门为直使，管十时，至癸酉止；甲戌在坤，芮星为直符，死门为直使，管十时，至癸未止；甲申在震，冲星为直符，伤门为直使，管十时，至癸巳止；甲午在巽，辅星为直符，杜门为直使，管十时，至癸卯止；甲辰在中午，禽星为直符，寄宫之门为直使，管十时，至癸丑止；甲寅在乾，心星为直符，开门为直使，管十时，至癸亥止，此阳一局五日足六十时。阴遁九局，甲子在离，英星为直符，景门为直使，管十时，至癸酉止；甲戌在艮，任星为直符，生门为直使，管十时，至癸未止；甲申在兑，柱星为直符，惊门为直使，管十时，至癸巳止；甲午在乾，心星为直符，开门为直使，管十时，至癸卯止；甲辰在中五，禽星为直符，寄宫之门为直使，管十时，至癸丑止；甲寅在巽，辅星为直符，杜门为直使，管十时，至癸亥止，此阴九局五日足六十时也，其余阴阳各遁仿此。奇门之妙重在节令，法古推原，惟时遁可得中正之气，其吉凶响应，人岂易测哉？超例格局入选择金镜后编。

　　论六甲出征远行 

　　凡出征远行，先立六甲局，从本月旬甲起，乘青龙，历蓬星，过明堂，出天门，入地户，居太阴，然后无往不利，则百恶不侵，万世皆吉。慎不可犯天狱、天藏、天庭、天牢之方，不利。

　　论威德之时 

　　六丙为威，六甲为德，当此之时，利以为客，发号施令，入其国，马不鸣，犬不吠，回车止，轮折冲，万里敢有举兵来向者，皆反自灭亡矣。天兵动，敌人自恐，将兵征讨，利以为客，人间万事皆吉也。

　　论三甲合 

　　三甲合者，谓甲己之日遁见甲子时也，时局中又临直符，是三甲合于一处也。遇此时可以行兵、布阵、出行、求财、修造、嫁娶、谒贵，一切营谋皆可为也。

　　论三奇游六仪 

　　经云：“乙逢犬马丙鼠猴，六丁玉女骑龙虎。”是谓六仪加奇端使之格也。而玉女守门则端为玉女守本旬直使之门，非时加六丁也。而三奇游六仪，究未详细立论，真受书云：“六仪间于奇之中，即游奇仪也。本日甲仪加奇，奇复加仪，其时利，有攸往，其方宜嫁娶、干贵、出行、移徙、修合。”旧法有直符加三奇，谓之相佐；三奇加直符谓之权怡，是仪加奇，奇加地仪，均可为吉，况遁甲既用三奇，何独三奇六仪互相加临，则未为吉论乎？歌云：“三奇得使诚堪使。”，又云：“号为玉女守门扉。”二与皆指端格而谓之也。愚意相佐、权怡两格，虽不能较端使、守门十分之利，而谋为百事亦可得吉神相辅，又有丙辛、乙庚、丁壬奇合吉论，则相佐、权怡不能置而不用，而与三奇游六仪亦相符合，留以备验，以俟高明参订。

　　论玉女守门 

　　玉女守门者，盘中六丁守直使之门也。世本以守门即三奇游六仪者，非也。盖玉女守门者，守其宫以待直使之门来加所遁之时也。夫玉女，丁奇也，即以丁奇所在之宫，守直使来加临，谓八门游丁奇尚可，谓三奇游六仪可乎？假如冬至上元休门直使， 甲子日庚午时、乙丑日己卯时、丙寅日戊子时丁酉时、丁卯日丙午时、戊辰日乙卯时，此六时遁于丁奇所在之宫，是为玉女，凡值此六时，直使必加其宫，故曰玉女守门也。

　　论游三避五 

　　三、五者，七色星中三白与中宫五黄也。凡五黄所到之方，虽合奇门，亦当避；三白所临之方，虽不合奇门，亦宜游也，故云游三避五。世本以震三宫为生气宜游，中五宫死气宜避，盖误以中五独寄坤二死门也，若此，则四千三百二十时中，俱向三宫而出矣，不知立春后，中五寄艮为生门，甲子直符临三宫为击刑，若是则为游刑避生矣，特述此以释其谬。

　　论天网时 

　　天网者，八门俱伏，第十干归本局之时，即癸酉、癸丑、癸未、癸巳、癸卯、癸亥也。凡百出入，皆出入于门，八门既伏，如张网于门，出入见罗，故曰︰“天网如值，此时诸事不宜，此门惟逃亡、隐迹。出其方，人不能获。”然网有高低，出有俯仰，凡急避难，视天上癸临何宫-临四宫为入墓，往则不宜；临一二宫为低；临六宫为触冠不宜；临七八宫为高，高时两背负刃，俯身而出至六十步外，但行无疑。凡癸时为天网，癸亥为天网张，惟甲寅直符癸亥时临中五宫为天网四张，此时东南西北皆无出入，故曰︰“天网四张，万物尽伤，强有出者，必有祸殃。”凡值此时，宜静而不宜动也。

　　论伏吟反吟 

　　尝考六十时中星伏，惟六时-甲子直符戊辰时、甲戌直符己卯时、甲申直符庚寅时、甲午直符辛丑时、甲辰直符壬子时、甲寅直符癸亥时，此阴阳之局星伏之定法也。凡六癸时为门伏，阴阳两局皆同。返吟取冲，头绪癸多难以备载也。

　　论阴阳刑德开阖 

　　阴阳刑德开阖者，阴刑阳德，阴阖阳开也。冬至、小寒、大寒在坎德，卯刑酉；立春、雨水、惊蛰在艮德，辰刑戌；春分、清明、谷雨在震德，午刑子；立夏、小满、芒种在巽德，未刑丑；夏至、小暑、大暑在离德，酉刑卯；立秋、处暑、白露在坤德，戌刑辰；秋分、寒露、霜降在兑德，子刑午；立冬、小雪、大雪在乾德，丑刑未；寅申巳亥为生，故不及也。蓬任冲辅禽谓之阳星，凡五阳星加时为开；英芮柱心谓之阴星，凡四阴星加时为阖。将兵以开阖为主客，以刑德定坐击，开为主，阖为客也。

　　论五阳时 

　　甲乙丙丁戊五时为阳，二至皆以此五时为阳。一切举动，取天盘三奇合吉门乘之。将兵利客，宜先举。凡出军、征伐、远行、求财、立国邑、安社稷、治民人、临武事、见官、谒贵、移徙、嫁娶，皆吉，惟逃亡难补。经云 ︰“符、使之行，一时一易，行阳利客。阳干受东部之生气，阳时气升，故用天盘三奇也。”

　　论五阴时 

　　己庚辛壬癸五时为阴，二至皆以此五时为阴。一切谋为取地盘三奇合吉门乘之，将兵利主，宜后应。凡出征、远行、求财、立国邑、安社稷、治人民、临武事、上官、谒贵、移徙、嫁娶，皆不吉，惟逃亡可获。经云 ︰“符、使之行，一时一易，行阴利主。盖阴干受西部之煞时，阴时气降，故用地盘三奇也。”

　　论三胜宫 

　　万一诀云 ︰“阳遁用天上直符所居之宫，取本乎天者亲上之意；阴遁用地下直符所在之宫，取本乎地者亲下之意。”上将居之而击其冲，百战百胜。一曰天乙宫，经云 ︰“天乙之神所在宫，大将宜居击对冲。”星直符即天乙也，坐天英击天蓬，则胜。一曰九天宫，我军立九天之上，而击其对冲之宫，则敌人不敢当我之锋。一曰星门宫，生门合天上三奇之宫，上将行兵坐生门击死门，百战百胜。又曰背婷婷击白奸为一胜，背月建击其冲为二胜，背生击死为三胜，大同小异也。

　　论五不击 

　　一不击天乙宫，二不击九天宫，三不击生门宫，四不击九地宫，五不击值符、直使宫。大抵我军宜居之方，皆不可击，倘其方为敌所据，交兵之时宜避之或抄其后而击之可也。

　　论地气将顺逆支所属 

　　地将者，神后、大吉、功曹、太冲、天罡、太乙、胜光、小吉、传送、从魁、河魁、登明也。此十二神应乎地支，故曰地将，即月将也。求将之法，神后子起，登明亥止，以亥逆躔娵訾，雨水用气是。一将一移，将加正时，吉凶可知，其法以每月中气后某日时刻日躔某次，于本月将出加正时用，其吉凶随各将临方审之。

　　建寅之月雨水后，日躔娵訾之次，是为登明亥将。

　　建卯之月春分后，日躔降娄之次，是为河魁戌将。

　　建辰之月谷雨后，日躔大梁之次，是为从魁酉将。

　　建巳之月小满后，日躔实沉之次，是为传送申将。

　　建午之月夏至后，日躔鹑尾之次，是为小吉未将。

　　建未之月大暑后，日躔鹑火之次，是为胜光午将。

　　建申之月处暑后，日躔鹑首之次，是为太乙巳将。

　　建酉之月秋分后，日躔寿星之次，是为天罡辰将。

　　建戌之月霜降后，日躔大火之次，是为太冲卯将。

　　建亥之月大雪后，日躔析木之次，是为功曹寅将。

　　建子之月冬至后，日躔星纪之次，是为大吉丑将。

　　建丑之月大寒后，日躔元枵之次，是为神后子将。

　　论庚丙格 

　　经曰：“庚加年月日时皆为格。”应以凶论，然遇凶门则忌，若直开休生三吉门又逢旺相，仍以吉论，全在制伏得宜，可成大用，若拘拘于不宜用，未免谬柱而鼓瑟也。又如庚加丙为白入荧，丙加庚为荧入白，为格中最凶者；而遇直符，庚加丙则为龙返首，丙加直符庚又为鸟跌穴，均为格中最吉者。吉凶互见，而无发明取用之法，故皆泥而不用。然庚虽直符不可，以甲申所统之时盖以凶论，是直符即受爵任事之人也，虽受甲于庚，譬之凶人，御于国门之外，其人岂曰善良，然每有奇才异能，亦能反正建树，竭尽股肱之力而能犹谓之盗贼耶？若夫庚加年月日时之干，而不得奇及三吉门者，则仍以白入荧、荧入白论。如甲丙相加又得吉门，谁云甲申旬之龙鸟吉格不堪取用乎？又如丙加年月日时之干，皆曰勃格，因丙为阳火，其性暴躁，过犹不及，用事多不靖，故以为忌。盖因举兵，凶象也，战，危事也，故遁甲用兵，凡遇丙庚所加则忌，遇丙相会尤忌，然丙又为奇吉，而果得三吉门相会，亦不能概置不用，似此庚丙加临之处，当宜活看为是。

　　论龙鸟格 

　　葛洪曰：“龙返首、鸟跌穴二格虽无奇门卦局，亦可用事。”窃谓兵家作用，门最紧要，奇家惟此二格为上吉之格，而必须得三吉门，始为万全，若三吉门加临，则不计其生克之旺衰也。

　　论星仪动静 

　　天主动，故天盘奇仪星门一时一易者，法天行之旋转也；地主静，故地盘奇仪星门五日一移，效地势之贞静也。故天盘直符加干以取时，取时者，一时一易也；地盘星符临卦气以定局也，定局者，五日一局也，如冬至阳遁坎宫一局管六十时也。

　　论奇墓 

</div>
    <div class="pagination">
<a href="奇门法窍_page8.html">上一页</a><span>...</span><a href="奇门法窍_page4.html">4</a><a href="奇门法窍_page5.html">5</a><a href="奇门法窍_page6.html">6</a><a href="奇门法窍_page7.html">7</a><a href="奇门法窍_page8.html">8</a><span class="current-page">9</span><a href="奇门法窍_page10.html">10</a><a href="奇门法窍_page11.html">11</a><a href="奇门法窍_page12.html">12</a><a href="奇门法窍_page13.html">13</a><a href="奇门法窍_page14.html">14</a><span>...</span><a href="奇门法窍_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
