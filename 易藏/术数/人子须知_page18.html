<!DOCTYPE html>
<html>
<head>
    <meta charset="UTF-8">
    <title>人子须知 - 第 18 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 18 页/共 52 页</h1>
    <div class="content">传疑建安杨文敏公祖达卿，好施与，以木万株施之白鹤山僧，因得其地。先是，有望气者言此山有异气，欲断之。且断而夜复满，遂止。杨氏葬后，文敏公荣登第，官太师。又科第数十人，至今富贵不替。
按：是亦催官地也。葬此地时，文敏公十余岁矣。公有《白鹤山房记》详载得地之由，见《建宁志》，图见龙法卷。
又廖金精为张潜公扦寿域于德兴铸印墩，其穴为吴王芮庙基，神甚显，不可犯。廖曰：“姑置，俟壬申岁，君家必产贵子，可令乳母襁褓中训食为拆。三四岁语言明白，可负此子入庙，据案上，令乳母以果品食之，彼必言拆。预名仆夫百余人至庙间，候童言拆，羣声应曰“领钧旨”一时撤庙，然后扦穴可也。”果岁至壬申而诞张忠定公寿，如廖公语，撤庙扦穴。后忠定官至少保，赠潜亦少保，今称少保墓。
六不相墓宅休囚。墓宅休囚，气运衰败，纵有吉穴，亦不发福，不可相也。盖地之气运有盛有衰。当其盛时，则小结作亦能发福；当其衰败，则虽有上结亦不发越。故古今一洛邑也，古今一长安也，昔为富贵繁华之地，而今为草莽荆棘之场，非陵谷变迁，亦气运使之耳。地师先须识此。
七不相山冈潦乱。山势冈垄走乱，条条无情之处，龙穴不聚，不可相也。
八不相风水悲愁。风水悲愁者，山粗雄而不媚，水峻急而有声，风交吹，如号如泣。或湖泊之间，或渺茫之坂，或山乡之处，风水悲愁，多为战斗之场，每数十年，必有一次战争杀伐。或贼寇所过，或剿灭强梁之类，此必然之应也。
九不相坐下低软。凡主山，欲其盛旺高明。若坐下低软，则无气脉，多为软弱荡皮死气之类，不可相也。
十不相龙虎尖头。龙虎尖头相斗乃凶。若尖而不射不斗，多是曜星发露，为贵地之证，又未可尽以为凶。
杨公云：“或斗或射尖如针，两边相指穴前寻。非为子息多清贵，更须积玉与堆金。”盖此等龙虎，若龙穴眞，乃为明曜，主贵尤显。
廖金精穴星八病：斩指折痕项下拖，破碎石嵯峨。断肩有水穿膊出，剖腹脑长窟。折臂原来左右低，破面浪痕垂。陷是脚头窜入水，吐舌生尖嘴。
又穴面四病：贯顶脉从脑上抽，星峰不见头。坠足脉从  下去，灵光内所聚。绷面横生脉数条，生气自潜消。饱肚粗如覆箕样，丑恶那堪相。
李淳风论脉有八病：如葫芦则非乳，如鱼胞则非泡。贯顶如竹不起顶，非节。透顶出脉，非硬。圆有脊，非块。串不明，非珠。流动出脉，非转皮。
八病图





 




又穴有七凶：贯顶串脉、露胎、绷面、死鳖背、断如斩、受杀、吐杀。









泓师三十六绝穴
覆月：太阴星下角穴，何以谓之覆月绝哉？必孤露饱硬，无受穴之处，来龙不眞。多作水口罗星之类，误下则绝。
牛鼻：独高而孤垂，无遮护，风交吹者是也。诀云：雨打蛤蟆背，风吹牛鼻头，有人扦此穴，田地不留坵。
穷源：源之穷尽处，乃龙未住，大山发足处耳，必山势雄逼。《雪心赋》曰：穷源僻坞，岂有眞龙？亦有大龙翻身屈曲，结穴于源头者，亦有似源头寔非源头者，又不以此拘。
牛角：尖露而出不多，是曜气，不结穴，误下必绝。
钗股：硬露脉尽气絶。
带刀：峻硬侧斜，无立穴处。
牵城：水斜牵无情，必不融结。
倒城：倾泻。
三箭：水直射峻急，而来去皆凶。
撞城：水直撞射穴。
断城：水冲破。
四吊：四水直去无溶注。
裹城：水裹头无余气。诀云：裹头城里莫扦坟，刦却东西便动瘟。
蛇头：气暴杀重，不开窝钳，不可扦穴。若有毡者，下粘穴，又不拘此。或下王字穴，或下耳穴，皆要有自然窝泡，否则主凶。
蛇尾：尖利而小且长，亦脉尽气绝之所矣。
浮牌：阔而气散，不结穴。或龙眞者，可为阳基。
远冈：是缠护之沙，风吹水刦，无枝脚，或纵横路遶，皆凶。
犁壁：高峻而下尖，八风交吹，无藏蓄之态，主凶。
交剑：山之交剑者，尖利相指射。水之交剑者，两水相交会。山交剑主杀斗军配，水交剑是脉大尽处，主绝。
死蛇：死蛇不屈曲而软弱无气，主绝。
垂足：箕踞之状，凶。
天败：崩陷之所，气败处也。误认为窝而下之，主绝。
悬针：大龙行去而垂枝脚，上大而下尖利如悬针，不结穴，主绝。
鞋尖：微有起而孤露，无来脉，风吹水割。
狼牙：尖露。
离乡：左右山飞走顺水，无收拾。
弓鞠：两垂。
弓弦：直急。
鼠头：尖缩。
过宫：气去不融结。《葬书》云：“气以龙止，而过山不可葬也。”
不蓄：阴阳不交，界合不明，生气散漫而无收拾。谓之不蓄，言不聚蓄也。《葬书》云“不蓄之穴，腐骨之藏”是也。
腾漏：左空右缺，前旷后跌，地中生气悉为风所荡散，不能融聚。垄之沉气升腾于上，支之浮气漏泄于下，葬之无益于存亡，适足以腐败棺骨。《经》曰“腾漏之穴，败棺之藏”是也。
卧尸：壅肿直硬，如死尸卧地。龙之无逶迤不结穴者也。误下主绝。
钗头：前言钗股，乃硬而露。此言钗头，乃硬而尖，皆凶。
入式十二例杂论有吉有凶
一曰破：崩破峰垄，断冈坏堑之地，或流水冲损，霹历所惊。
二曰歹：欹歹不正，在右边则女不正破产，在左则出奸滑人。
三曰流：流走不顾，随水而去。或左右山不收，或玄武、朱雀尖窜。
四曰射：山直来，尖射向塜宅。或如拖枪，或如悬刀，或如虬尾。
五曰回：峰峦环合，入来相揖，龙虎宛转回抱，归向不流者是也。
六曰伏：其山偃伏低下，不能高耸，或如覆尸，或如卧蚕是也。
七曰圆：山欲圆而不欲粗，欲小而不欲大。粗大则钝浊，圆小则清奇。
八曰巧：巧者，秀丽如描画，耸立如卓旗。或横如玉带，或突如跪炉，或转如勒马，或盘如戏龙，或叠如垂帘，或簇如悬幕，或列如排衙，或据如案床，或如驱羊，或如飞凤，千状万类，不可尽载，智者自能明之。
九曰暗：形状不明，在阴暗之处。或模糊不清，或众山共围一山。
十曰乱：杂乱繁多，并无条理，如乱花，如投算，四散不可纪是也。
十一曰水：有山无水谓之孤，有水无山谓之寡。水欲深而不急，欲平而无声。十里之外有秀水入明堂者，大贵之地也。
十二曰石：开圹见青石者凶，红粉者吉。独石如鼓，丑石如崩崖，尖利顽块，俱凶。石碎巉岩，与山无草木，及石间有湿润者，俱凶。若有五色石，细腻如粉，并五色土者，主大富贵之地。
刘白头十般无脉绝
山凹絶	城门絶	覆钟絶	马眼絶	干流絶






如居山谷，且要藏风。此山凹而龙虎腰缺陷，风吹其穴，主絶。廖氏云：“第一莫下凹风穴，决定人丁絶。”	眞龙正穴结作于内，而门户间虽似星辰，乃不结穴，谓之城门絶。	形如覆钟，高耸而直硬峻急，可寻下吐粘穴，要龙虎护卫其覆锺。俗取向上穴者非是。若果有穴，则开窝钳。	来龙急而玄武高昂，不受穴，孤露受风吹，水必不聚堂，一无可取，何必泥亥龙艮龙哉！	横龙有空亡窝，赶元辰干流，而左右山皆走窜，龙去别处做穴，乃过龙也。悮下必绝人丁。
犁嘴絶	鹅头絶	干窠絶	初龙絶	大坂絶






降势急而尖如犁嘴，直硬带杀，不可扦穴，误下必绝。	护送不包穴而皆尖利，本身虽逶迤，不可谓龙活，乃鹅头鸭颈，单寒微弱，故主绝。	过龙假结干窠，横脉不能斗虎，又无唇毡证穴，必是花假，主绝。	眞是初龙结穴则吉。但非初龙，而千龙发处，扦无脉无穴之地，山粗水短，无龙无穴，主绝。	大坂之中，无龙脉，无突，无来历，一坦平洋，或经断脉水刦，不相联属，葬之主绝。
洪梧斋二十四杀穴
若星头不明，不土不金，肢脚走闪，岩峻破碎，崩崕洪赤，倒旗恶石，肥壅肿粗，茅叶拖鎗，歹欹软荡，架柴晒网，破伞嵯峨，柔弱屈曲，死蛇死鳝，散花乱衣，迎送不来，顺下斜飞，披头撒掌，均陷客风，当面卷帘，土牛牵动等穴，若不避忌，悞人败絶，宜加精辨，庶眞假得分也。
</div>
    <div class="pagination">
<a href="人子须知_page17.html">上一页</a><span>...</span><a href="人子须知_page13.html">13</a><a href="人子须知_page14.html">14</a><a href="人子须知_page15.html">15</a><a href="人子须知_page16.html">16</a><a href="人子须知_page17.html">17</a><span class="current-page">18</span><a href="人子须知_page19.html">19</a><a href="人子须知_page20.html">20</a><a href="人子须知_page21.html">21</a><a href="人子须知_page22.html">22</a><a href="人子须知_page23.html">23</a><span>...</span><a href="人子须知_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
