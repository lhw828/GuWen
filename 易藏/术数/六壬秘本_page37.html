<!DOCTYPE html>
<html>
<head>
    <meta charset="UTF-8">
    <title>六壬秘本 - 第 37 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬秘本 - 第 37 页/共 58 页</h1>
    <div class="content">假令巳年正月己丑日午时亥将，知一卦。太乙发用，将白虎，乘死神为用主之。经云：“虎乘死神，上下逼日辰，名魄化。”虎在阳为男，在阴为女，下克上为内战，故家有阴人病丧事，文字勾连，惊恐，口舌光怪，不成破碎。论吉凶方来已去之期、发用所主也。 

凡占事据下所占，是何神将为用，以其神将所属年月日及以神为之情。五行飞化所主之事理决之。 

若发用得吉神将，在三传旺相，就其始末，则占人求望必遂矣。 

若发用神将是官鬼，吉而有气，又与日辰三六合，必有和合，迁官转职，加禄权位之意。若发用得凶神恶将，在旺相气克日干，又是月破之辰，主有官追惊恐，灾祸牵连，及远行责罚之事。方来已去之期，应在月日之中。 

假令正月占事，得功曹为用，吉凶应在月内。若得卯辰为方来，应二三月。若得传送为用，吉凶应五月内。若涉害占事，主勾连艰难，不能见终，占病难解，占人来迟，孕难产，事不成。经云“见其机，察其微”，日辰中，有两比不比，始入、涉害者以此，占事迟留难解以此，故云深者主迟留患难。经曰：“四课交克名曰单疑，为事难遂，遂亦迟，若入用将，得月建之辰，与吉将并，又在旺相之气，事虽迟延犹为小喜。发用是凶神将，更历涉害等门，必主身忧，囚系狱讼之事。” 

凡课得发用之神是遥克为用，主虚声。如蒿矢射人，人终不伤，见吉凶本自他意，自无所害。虽有其声，所事难难。若神遥克日，事在外来；日遥克神，事从内起。经云“官居不入，常初独立。”其忧执，其用日不用辰，望人不见。 

若得昴星俯仰视，事多指引，真非本意，春夏多是远行不利，恐遇身灾。若用神更得凶将，身忧狱系，官追整理，文字不明，暗昧之事。若伏视又是秋冬气，内事，主暗昧屈厄，无以伸雪。柔日伏匿在家，忧怖惊恐，被人勾连，对理交加，度关梁灾厄事。 

凡仰伏视为用，刚日动行，稽留关梁，男子远行，恐路死。柔日伏藏，不欲见人，更以神将所主，消息决之。 

存亡 

生旺为存，鬼墓为亡，占久出之人，若行年临四季为亡，四孟为存。四季句金氏复注云“陷空为亡。” 

胜负 

上克下利先举，下克上利后时。日被上克尊胜，辰被上克卑负。日辰皆被克，尊卑皆负，或日辰分彼此论亦然。日辰上下互克者负，互生者胜。克日者负，有解者胜。式中反克其救者负。八专在分阴阳喜忌断之。假如己未日己为我，未为他，己所喜者卯与六合，己所畏者寅与木神青龙，喜卯与六合者，同气也。 

幽明 

幽为鬼神，明为人物。夜为幽，昼为明。死鬼死气为幽，克我疾病临身，为鬼神侮弄。星辰运限，阴相扼塞矣。此类生我则造物亨达，阴相资助，命分当也。旦昼为明，生气为明，月将为明，生我则人来扶助，贵贱得情也。克我则盗贼官讼相侵也。 

此下金氏又注一条云：在地盘酉戌亥子丑寅皆为夜为暗地，自卯至申皆为旦为明地，旦加夜地亦不明矣，夜加明地，亦不暗矣。重明为德，重暗为失，看事宜明宜暗详之。 

鬼神 

旺为神，衰为鬼，天乙为神，加刑冲害是猛神恶鬼。 

金刑水溺，土疫木缢，火焚死者，合为亲，不合为疏。鬼之地上之神为方所。如申鬼，申上见酉，为西方之类。 

假如申为鬼，七月占，旺为金神，为岳神西镇，五月占衰为嗽鬼。加刑害为斩死鬼。老少形状，以意决之。 

假令甲申日午乘龙加辰，以午加申为支鬼，是新装神佛之类。来自东南，午乘龙旺，佛为新装，加辰乃火之冠带，神为东南来。 

假令己亥日未时寅加未，乘太阴，主西方神为祟，庙前有小树，兼门破，庙后形势高阜。 

假如戊子日伏吟，取寅为鬼，东北有庙神，两重心愿，其庙在山上，庙前后有树木，上见青龙也。是龙寅三木森然，寅中有土为山，况戊日占是土鬼之上。 

上中下兮看，克下腰脚病死合面，克上头面病坐死，中受克腹病死，克阳面左死，左阴面右死，克上克下，其尸不能僵。返吟，旧病死，老病中责鬼神类。墓为祟，旺是墓神，衰是墓鬼。方所亦看地上墓所加神。 

人物 

干为人，支为物，静为财，带刃为血物，空亡为动物，人有情状、男女、贵贱、亲疏、老幼、色目，具后。 

人物 

子螟子息梢屠染，丑贤长者旧僧尼。寅儒道士曹祝吏，卯术沙门长子宜。 

魁僧牙保凶顽众，将军兵马共辰推。干匠宾朋工作巳，妇人宫妣午厩儿。 

故旧眷属姑姨妹，酒匠笼鹰未是之。医道猎师作面者，市曹铺递并申持。 

金珠匠婢少阴酉，军戌仆从戌夫儿。装塑造楼栏厕直，更为幼子亥无疑。 

器用 

物有新旧多寡器，子为水桶钵缸瓶。巾帽冠带升斗丑，椅桌荐席并祭器。 

碗碟匙箸并寅留，屏枕帐笼箱门户。船舫车舆竹器舟，笛箫琴瑟笙鼓乐。 

枷钮并向卯中求，砖瓦石栏并械厅。墙壁庭院向辰搜。臼杵锅釜筐鼎巳。 

柜厨灶床皆午料，奁具盏盘酒器未。金银铜钱向申游，珠玉刀钱镜问酉。 

锹锄锥剑戌宫谋，圈栏槽榨东司亥。十二支中用意收。 

食物 

辰为盐鲞鱼龙物，子是荤辛鼠燕腥。丑上蟹牛龟鳖类，虎豹猫狸果木寅。 

卯兔驴骡狐共取，蚓蛇蝉蟮巳为真。蚕马鹿獐雀寻午，未雁鸠鸽酒羊群。 

猿猴猱鹏鹅面申，鸡鸭鸟雉蚱酉陈。豺犬狼獒须看戌，猪豕熊狳筵亥云。腥本作星。 

情状 

干为外饰，将为头首，神为体形状，以肖类。 

假令戌为玄武，贼人犬形头尖。丑牛形头大，眼目粗糙之类。 

又云，寅矮美髭，卯瘦，辰长面方，巳瘦长，午斜视方长，未短小，申酉白须黄，亥肥丑轻小眼，亥子黑色，寅卯青，申酉白，巳午赤，未黄赤，辰黄青，丑黄白，戌黄黑。天乙细小，蛇眼小额尖，龙好髭须，虎头项短，天后清疏，太阴骨细，勾陈丰肥，太常额宽，玄武丑，天空老大。 

性情 

天乙庄重蛇阴冷，雀轻俊青龙文足，六合慢善，太常典雅，白虎威严猛鸷之类。 

装饰看遁干，甲乙青衣之类。 

欲知带破不完全，鬼贼相冲内去看。凡鬼上下所乘之处，若见冲克，或上下重叠交战，必主其人不完全。干战主伤头面，支战主伤手足。若得申鬼，当建丙，即须头面不堪见。 

男女 

纯阳男，纯阴女，一阴二阳男，一阳二阴女。若阳神临阳位是男，阴神临阴位是女。更上下不比，看贵蛇朱勾青克白是阳将，后阴空合常是阴将，不消建干。纯阳二句前金氏注云：小六壬反此推，一阴二句同。 

</div>
    <div class="pagination">
<a href="六壬秘本_page36.html">上一页</a><span>...</span><a href="六壬秘本_page32.html">32</a><a href="六壬秘本_page33.html">33</a><a href="六壬秘本_page34.html">34</a><a href="六壬秘本_page35.html">35</a><a href="六壬秘本_page36.html">36</a><span class="current-page">37</span><a href="六壬秘本_page38.html">38</a><a href="六壬秘本_page39.html">39</a><a href="六壬秘本_page40.html">40</a><a href="六壬秘本_page41.html">41</a><a href="六壬秘本_page42.html">42</a><span>...</span><a href="六壬秘本_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
