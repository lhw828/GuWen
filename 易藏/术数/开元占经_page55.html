<!DOCTYPE html>
<html>
<head>
    <meta charset="UTF-8">
    <title>开元占经 - 第 55 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 55 页/共 93 页</h1>
    <div class="content">　　
　　
　　开元占经　卷七十四
　　
　　流星占四
　　
　　流星犯石氏中官
　　流星犯太微一
　　《黄帝占》曰：“奔星入太微中，其国有乱。”《海中占》曰：“流星入太微，有兵起，外国当以兵至，及有使来者，不出其年。”郗萌曰：“使星入天官，留十日，有叛者。”《荆州占》曰：“奔星入太微宫内，有乱近西相也，近东将也。”石氏曰：“奔星入太微天庭，避之，吉；不避者，危死；所谓避者，从左来，避之右；右来，避之左。”《黄帝》曰：“流星出太微东门，大兵起，大臣为乱，贵人多死者；若有谋，近期一年，中二年，远三年。流星出太微，大臣有外事，以所之野命其方。”石氏曰：“奔星出太微中，有立王，若从王。流星出太微南门，其众贵臣有死者。”《海中占》曰：“流星出太微端门，天子之使出；各以所之野命其国，期不出年。”《荆州占》曰：“流星出太微天庭之门者，天子使也；以所之野命其东西南北；星来者，使复命。奔星出太微，中国失君。”《玉历》曰：“流星出太微天庭，天下兵起，将士大出，王者有忧；期三年，灾必应。”石氏曰：“流星出太微天庭，大将出。”《荆州占》曰：“流星大而赤，数出入天宫庭，如浮船伏，有贼臣在傍，人主备，不可出游。”《荆州占》曰：“流星纵横经行太微中，主弱臣强，四夷不制，期三月。”石氏曰：“流星犯抵左右执法，东相西将，各以所犯，皆当诛；以其入日命其国，皆不出三年。”
　　
　　流星犯黄帝座二
　　石氏曰：“流星入太微，犯黄帝座，大人易，其东西犯者皆死亡。”《黄帝》曰：“流星入太微，抵于帝座，天下乱，臣弑主，国易政，期不出三年。”
　　
　　流星犯四帝座三
　　巫咸曰：“流星入太微，犯四帝座，辅臣有诛，执法者忧，贵人多死，期二年。”
　　
　　流星犯屏星四
　　《玄冥占》曰：“流星抵屏星，尚书有忧，若有死者，期百八十日，远一年。”
　　
　　流星犯郎位五
　　巫咸曰：“流星入抵郎位，守卫之臣有诛；若左右为乱，若戮有死者，期一年，远二年。”
　　
　　
　　流星犯郎将六
　　齐伯曰：“流星抵郎将，则将有诛；若大臣为乱，王者戒慎左右，不出其年。”
　　
　　流星犯常陈七
　　《甄曜度》曰：“流星入守常陈，卫人有罪者诛，人主忧，期百八十日，远一年。”
　　
　　流星犯三台八
　　《海中占》曰：“流星入上台，司命大臣有罪，若有死；流星出之，近臣有出者，期二年。”《玄冥占》曰：“流星入中台，司中奸臣来近主者；流星出中台，奸臣有出者。”甘氏曰：“流星入下台，司禄大臣有赐爵封者；流星出之，臣有罪出走，色黑死；皆期二年。”《黄帝》曰：“流星走三台者，大将出。”《辩终备》曰：“奔星入三能，天下感，兵祸聚隅，感动也。”
　　
　　流星犯相星九
　　《文曜钩》曰：“流星抵相星，大兵起，大将出，辅相有变。”
　　
　　流星犯太阳守十
　　巫咸曰：“流星抵太阳守，有兵起，将军出，期三年。”
　　
　　流星犯天牢十一
　　《黄帝占》曰：“流星入天牢，贵人有系者，其多下狱；人民多有罪，期不出年。”《黄帝》曰：“常以丑未日，候流星入天牢者，有赦。”《荆州占》曰：“流星出紫宫，奔走入天牢，天子以赦解之。”《黄帝》曰：“天牢中有一使星出者，小赦；二星出，赦在关内；三星出，赦天下。”《荆州占》曰：“流星入贵人之天牢，太仆名臣有系者；其色黄白，无故；青忧；黑凶；赤以金煞之日出赦，狱中系者出。”
　　
　　流星犯文昌十二
　　《黄帝占》曰：“流星若奔星入文昌宫，其国有乱。”石氏曰：“流星入文昌，其国失政，宫庭有兵；若内乱，期二年。奔星出文昌，宫内乱。”《荆州占》曰：“奔星出文昌宫，国去其君；一曰国失君。”班固《天文志》曰：“孝成帝建始元年九月戊子，有流星出文昌，白色，光烛地，长可四丈，大一围，动摇如龙蛇形，有顷，长可五六丈，四围，所屈折委曲，贯索宫西北、斗西北、子亥间，后屈如环，北方不合，留一刻所。占曰：文昌为上将、贵相。是时，帝舅王凤为大将军，其后宣帝舅子王商为丞相，皆贵臣任政，凤妒商谮而罢之，商自杀，属亲皆废黜。”司马彪《天文志》曰：“孝灵二年四月，有流星，出文昌，入紫宫，蛇行，有尾无目，赤色有光，炤垣墙；占曰：文昌主上将、贵相。后六年，司徒刘邵为中常侍曹节所谮，下狱死。”
　　
　　流星犯北斗十三
　　《黄帝占》曰：“大流星入北斗，天下乱，大发兵，将军出；期六月，若一年。”（案司马彪《天文志》曰：光武建武十年三月癸卯，流星如月，从太微出，入北斗魁第六星，色白，傍有小星射者千余枚，灭则有声如雷，食顷止。是时，光武帝使吴汉发卒三万人击蜀。成帝公孙述十二年二一月，护军高午刺述洞胸，死。屠蜀城，灭述妻子宗族。孝灵光和元年四月癸丑，流星犯轩辕第二星，东北行入北斗魁中，至中平元年黄巾贼起，上遣中郎将皇甫蒿等征之，斩首千余万级。）石氏曰：“流星入北斗魁中，失名人。流星夜有光，入北斗，大臣有系者，以五色占之。”郗萌曰：“大流星色青，入北斗魁中，大臣有系者，有忧也。大流星入北斗魁中失明者；系者斩死。”（案班固《天文志》曰：成帝绥和元年正月辛未，有流星从东南入北斗，长数十丈，二刻所止。其年十一月庚子，定陵侯淳于长坐执左遒下狱死。郗萌曰：“奔星入北斗中，中国使匈奴。”案班固《天文志》曰：“成帝阳朔四年闰月庚午，飞星大如缶，西南入北斗下。明年，鸿嘉元年正月，匈奴单于离陶莫毕死，五月甲午，遣中郎将杨兴使吊。）《荆州占》曰：“大流星入北斗魁中，大臣背叛，流星使星入北斗魁中，臣有系者；星出，系者出。大流星入北斗魁中，贵人囚；青黑、忧；赤黑、死；赤、兵死。”郗萌曰：“流星入应星中，天下有赦。”石氏曰：“流星出北斗，人主使人与诸侯；色黄白，有贺事；青黑、有忧事；赤，有兵；期二年。”石氏曰：“流星出北斗魁中，人主左右有系死者；流星出北斗魁中，若东西不出，期年兵起；流星出北斗魁中，大将军出；以星日占知所之。”郗萌曰：“大流星出北斗后，尾长数丈，将出。流星黄白，出北斗魁中，有赦令。”《荆州占》曰：“大流星出北斗魁中，不出其年，兵起，占星所之者，使星出北斗东行，齐赵负兵；（《玉历》云：齐、鲁、郑。）出北斗南行，荆魏负兵；（《玉历》云：为荆州、楚、韩。）出北斗西行，秦郑负兵；（《玉历》云：秦、晋、魏。）出北斗北行，楚赵负兵。”（《玉历》云：燕、赵、皆不出三年。）《玄冥》曰：“流星出部星，天子伐诸侯，天下将太平，期二年。”京房曰：“流星于北斗傍，明如炬火，长六七丈，（一本云：六七尺。）如缯布，贼臣专制天下，期三年。”郗萌曰：“流星从南斗至北斗者，赦令；期正月、二月。”《荆州占》曰：“使星守北斗，天下乱。”郗萌曰：“大流星拂北斗庑，不出其年，有戮死臣，期三年。奔星以冬至前后十日之内系北斗柄，天下当之，期六十日。”郗萌曰：“大流星抵北斗柄，破之，大臣有忧，期六月。流星抵北斗，天下大发兵。使星抵北斗，东行；不出其年，臣有戮死者。”《荆州占》曰：“流星不入北斗魁中，居其傍，贵人有避宫者。”《黄帝》曰：“流星抵正星，大人遇贼忧；流星出正星，执政者易，期一年。”甘氏曰：“大流星抵法星左右，其有光者，男君疾；无光者，女主疾；若出法星，兵起，若有变事，期一年，远二年。”《荆州占》曰：“流星抵法星，法星色青，三日有兵，期不出四月；色青白，九月有兵；期不出十月；而起期以春也，不出月，大变，变易国名。”《圣洽符》曰：“流星抵令星，有兵起，天下不安；若出令星，王者使诸侯，行令四方。”齐伯曰：“流星抵伐星，蛮夷以水兵来入国；若出伐星，天子出使于蛮夷，蛮夷和；若抵破伐星，人多死，期一年，远二年。”石氏曰：“流星抵杀星，无光五日，君疾；有光十日，女主死。”甘氏曰：“流星抵危星，五谷不成，人君有忧；若出危星，天子出行令。”《荆州占》曰：“流星多抵危星，其色赤，有兵，期一岁；黄有土功事；白，有丧，期一岁；黑，有分国。危星不明，流星数抵之，五谷不成；国相去，君有忧。”郗萌曰：“大流星数抵部星，王者忌之。”《荆州占》曰：“流星抵部星，色赤，有大忧；有士封爵，列侯有令，若兵器有怪，黄有喜。”石氏曰：“流星入辅星，相官不洽，天子制之，星出辅星；相免，若死。”
　　
　　流星犯紫宫十四
　　《黄帝占》曰：“流星入紫宫，有大丧，大兵起，将军有戮死者，期三年。”（案司马彪《天文志》曰：孝章建初二年九月甲寅，流星过紫宫，长数丈，散为三，灭。后四年六月癸丑，明德皇后崩。孝和永元七年下月丁未，有流星起天津入紫宫中，灭，色青黄，有光。十二月巳卯，流星起文昌入紫宫，后窦太后，崩，陇西羌反。《宋天文志》曰：宋前废帝永光元年六月壬午，有流星前赤后白，入紫宫，明年会稽太守，寻阳王子房、广州刺吏袁墨远、雍州刺史袁顗、青州刺史沈文秀并叛，昭太后崩。明年，太始二年三月甲寅，流星从五车出。至紫宫西藩没，其年四方反叛。内兵大出，六师亲戎。昭太后崩，大将殷孝祖为南贼所杀也。）石氏曰：“流星入紫宫，主忧；天下多死者，臣犯主；又曰：入紫宫，使者忧；又曰：入紫宫，使者复命，名曰使星，诸侯有来使者。”班固《天文志》曰：“孝昭元平元年三月丙戍，流星出翼轸东北，干太微紫宫，始出小，旦入大，有光入，有声如雷，三鸣止；占曰：流星入紫宫，天下大凶。其年四月癸未，宫车晏驾。”《荆州占》曰：“流星入紫宫，水旱不调。”（案韦昭《洞记》曰：当灵帝嘉平二年，有流星出文昌，入紫宫。六月，北海水溢，司空杨赐免也。）《荆州占》曰：“奔星入紫宫中，大乱；一曰为其国有乱；其出也，国去其君。”（案《中兴书》曰：安帝隆安五年三月甲寅，有流星赤色，众多西行，历牵牛、虚、危、天津、阁道、贯索、太微、紫宫，桓玄篡位之应。）《荆州占》曰：“使星入紫宫，匈奴起兵。”陈卓曰：“奔星入紫宫，天下大乱；若有奇令。”石氏曰：“流星出紫宫，天子之急使也；青，忧；赤，有兵；黄，有土功；白，有丧；一曰义；黑，有水事；皆以所之分野命其国；星复入者，使复命也，不出其年。”《海中占》曰：“流星出紫宫，人主宫殿空，若有徙王，不则出走，期三年。”《荆州占》曰：“流星出紫宫中，奔入天牢中，天子以赦应之。”《宋书天文志》曰：“宋文帝元嘉二十年二月二十四日乙未，流星大如桃，出天津，入紫宫；须臾有细流星，或五或三相续，又有一大流星从紫宫出，入北斗魁；须臾又有一大流星出贯索中，经天市，诸流星并向西北行，至晓不可称数。流星占并云：天子之使；又曰庶民惟星，星流民散之象。至二十七年，索虏破青、翼、徐、兖、豫六州，民死大半。”《荆州占》曰：“使星出入紫宫，有空国，王徙。”
　　
　　流星犯北极十五
　　《黄帝占》曰：“使星色白，入北极，天下兵聚；一曰国有大变，若有称兵。”石氏曰：“流星入北辰，天下道塞；出北辰，天下安。”焦延寿曰：“流星入北辰，兵大起。”《黄帝占》曰：“流星出北辰，地动。”石氏曰：“使星出北极，兵不在外者罢，若兵聚境外，期不出年。”《荆州占》曰：“使星色赤，出北极，兵罢于外。”石氏曰：“当以戊日占有流星出北极，天子德令安天下。”《黄帝》曰：“流星抵北极，国有大丧，天下兵起非一国，将军战死；若大臣破戮，期不出三年。”石氏曰：“流星抵北极而止，色前赤后白，有来言兵事者，成；前白后黄，人主立太子，有裂地者；色赤而前黄锐，有来吾国而死者；色白而前后皆锐，有来言开关而和者；若兵罢，四方皆然。”甘氏曰：“流星入钩陈，必有迫劫主者；其臣谋其主；若兵起宫中，期二年。”
　　
　　流星犯天一太一十六
　　《圣洽符》曰：“流星犯抵天一太一者，五谷成熟，人民安乐，天下太平，邻国宁。” 
　　
　　
　　开元占经　卷七十五
　　
　　流星占五
　　
　　流星犯石氏外官一
　　流星犯库楼一
　　《黄帝占》曰：“流星入库楼，库兵发用事；车骑出，流星出之，兵大起，随星所之，兵所从往；期三年。”郗萌曰：“流星出天库，所之邑，受兵。使星出入天库楼，天下空虚，兵尽出。”
　　
　　流星犯南门二
　　石氏曰：“流星入南门，西夷兵起，关道不通，国有忧。”《荆州占》曰：“流星南门甚众，大臣有外事。”
　　
　　流星犯平星三
　　《玉历》曰：“流星入平星，执令臣有忧；若有罪，星若出之，臣有黜者；期百八十日。”
　　
　　流星犯骑官四
　　甘氏曰：“流星入骑官，有兵起，骑士将出，有忧；若马多死，期一年，远二年。”石氏曰：“流星抵骑官，兵起；星所止，知之。”
　　
　　流星犯积卒五
　　《圣洽符》曰：“流星入积卒，兵士大行，若将死；一曰近臣有诛者，期不出二年。”（案《晋阳秋》曰：大元元年三月丁巳，流星大如斗椀，赤色，尾长二丈，起心星南五丈，经积卒。九月，秦王符坚屠凉州，虏刺史张天锡，车骑桓冲，屯军淮泗。）
　　
　　流星犯龟星六
　　齐伯曰：“流星入龟星，天下有水，珠玉贵；流星出之，天下大旱，五谷贵，期不出年。”郗萌曰：“流星出龟星，色青黑，所之国大水；赤黄，所之国大旱。”
　　
　　流星犯傅说七
　　《甄曜度》曰：“流星抵傅说，王者有子孙之忧；若出之，宫中有子孙之喜；期不出百八十日。”
　　
　　流星犯鱼星八
　　《海中占》曰：“流星抵鱼星，天下水，鱼盐贵；星若出之，天下旱，鱼行人道。”
　　
　　流星犯杵星九
　　《玄冥》曰：“流星入杵星，五谷大贵，其岁杵不用事。”
　　
　　流星犯鳖星十
　　《文曜钩》曰：“流生入鳖星，国有大水；色赤，出鳖，其国大旱。”郗萌曰：“大流星出鳖星，色青黑，为大水；赤黄，为大旱；视其所之，以命邑。”
　　
　　流星犯九坎十一
　　巫咸曰：“流星入九坎，有水旱之变；从南入，则大旱；从北入，则大水。”
　　
　　流星犯败臼十二
　　《帝览嬉》曰：“流星入败臼，天下有急发米粟之事，杵臼用，期一年。”
　　
　　流星犯羽林十三
　　《黄帝占》曰：“流星入羽林，兵大起，士卒发用，将军有出者；期三年。”石氏曰：“流星色赤，入大牢东，君起兵；入其西，太子起兵；入其北，诸侯起兵；出大牢，兵随所之。流星色赤，入天军之南，天子死；入其西，太子死；入其北，诸侯多死。流星色黄白，入天军之西，天子立太子；入其中，天子立侯王，不则受赐。流星色白，入天军之南，后忧疾；入其北，诸侯忧疾。”《春秋纬》曰：“使星出入羽林，兵起。”
</div>
    <div class="pagination">
<a href="开元占经_page54.html">上一页</a><span>...</span><a href="开元占经_page50.html">50</a><a href="开元占经_page51.html">51</a><a href="开元占经_page52.html">52</a><a href="开元占经_page53.html">53</a><a href="开元占经_page54.html">54</a><span class="current-page">55</span><a href="开元占经_page56.html">56</a><a href="开元占经_page57.html">57</a><a href="开元占经_page58.html">58</a><a href="开元占经_page59.html">59</a><a href="开元占经_page60.html">60</a><span>...</span><a href="开元占经_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
