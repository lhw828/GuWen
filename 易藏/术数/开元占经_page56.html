<!DOCTYPE html>
<html>
<head>
    <meta charset="UTF-8">
    <title>开元占经 - 第 56 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 56 页/共 93 页</h1>
    <div class="content">　　
　　流星犯北落十四
　　石氏曰：“流星抵北落，天下有兵，北夷寇虏入塞，大将出，鈇锧用，期百八十日，远一年，若二年。”
　　
　　流星犯土司空十五
　　《玉历》曰：“流星抵土司空，其国有兵，土功起；若抵破司空，国有丧，期三年。”
　　
　　流星犯天仓十六
　　石氏曰：“流星色赤，入天仓中，兵内起，其犯破，天仓旱，若火起，出天仓粟，以兵出。流星色黄白，入天仓中，岁饥；出入天仓，岁大饥，出谷。”甘氏曰：“流星入天仓，天下饥，谷散出，若发粟于民，有转谷之事。”
　　
　　流星犯天囷十七
　　《圣洽符》曰：“流星入天囷，有兵起，谷当出，有军粮之急；期百八二日，若一年。”
　　
　　流星犯天廪十八
　　齐伯曰：“流星入天廪，其国大饥，五谷不成，人民饥死，米粟当有出廪者，期不出二年。”
　　
　　流星犯天苑十九
　　《甄曜度》曰：“流星入天苑，有兵起，马出行，若多死；一曰禽兽多死。”石氏曰：“流星色赤，入天苑中，牛马多伤；出天苑中，牛马多以兵事出者。流星色黄，入天苑中，牛马野禽兽蕃息。流星色苍白、黑，入天苑中，牛马野禽兽多死；出天苑、牛马以全出者。流星入天苑，马之事出，天苑名马出，币入四足兽，有币者。流星入天苑，名马有入者；出天苑，名马有出者。”
　　
　　流星犯参旗二十
　　《海中占》曰：“流星入参旗，兵大起，弓弩用；流星出之，将军出，兵士行，期二年。”郗萌曰：’使星出入天弓，匈奴兵起。”
　　
　　流星犯玉井二十一
　　《黄帝占》曰：“流星入玉井中，皆为强国失地；出玉井，强国得地。”郗萌曰：“有大流星循伐以下入玉井中，不出其年，水与城等，以星小大退疾占之。”《玄冥》曰：“流星入玉井，国以水为忧；若疾，国失地；若出之，大水溢流，有溺死者，期不出二年。”《荆州占》曰：“流星出玉井，将出。”
　　
　　流星犯屏星二十二
　　《文曜钩》曰：“流星入屏星，执法臣有戮死者，人民多疾；若有死，不出其年。”
　　
　　流星犯厕星二十三
　　巫咸曰：“流星入厕星，天下大饥，人相食；一曰若大水，陷厕中，有谋兵。”
　　
　　流星犯天矢二十四
　　石氏曰：“流星抵天矢，人民多疾，若多死，天下饥。流星色黄，吉；青白，多疾；黑，多饥。”
　　
　　流星犯军市二十五
　　《玉历》曰：“流星入军市，兵大起，大将出，军饥，绝粮，市散，期二年。”
　　
　　流星犯野鸡二十六
　　甘氏曰：“流星入军市，抵野鸡，将离散，士卒死亡，先起兵者殃，期三年。”
　　
　　流星犯狼星二十七
　　《黄帝占》曰：“流星抵破狼星，秦国有殃，先起兵者亡，期一年，远二年。”石氏曰：“流星抵狼星，其国兵大起，大将有千里之行，将军有死者。”
　　
　　流星犯弧星二十七
　　齐伯曰：“流星入弧星，天下兵起，诸侯相攻，弓弩用，车骑出；一曰弓矢贵，秦负兵，期不出百八十日，远一年。”司马彪《天文志》曰：“光武建武十一年十二月已亥，大流星如缶，出柳西南行，入弧且灭，分为千余，如遗火状；须臾，有声隐隐如雷。柳为周，弧为秦、蜀，大流星出柳入弧者，是大使从周入蜀。时光武使大司马吴汉发南阳，三万人乘船泝江而上，击蜀成帝公孙述，又命将军成等平武都邑郡。十二年二月，吴汉又击述，大司马谢丰斩首五千余级，十一月丁丑、汉护军高午刺述洞胸，其夜死；明日，汉入屠蜀城，诛述大将公孙晃等，所杀数万人，灭述妻子、宗族万余人。”
　　
　　流星犯老人星二十九
　　《荆州占》曰：“使星出入老人星，老人有疾忧。”《海中占》曰：“流星抵老人，天下多病，老人不安；一曰大兵起，老者行。”
　　
　　流星犯天稷三十
　　《玄冥》曰：“流星入天稷，五谷散出，谷不熟，天下饥，人民流亡，去其乡。”
　　
　　流星犯甘氏中官二
　　
　　
　　流星犯天理一
　　《荆州占》曰：“流星入天理贵人之牢，太仆名臣有系者也。青忧；赤，以金杀之；黄白，无故；黑，凶。流星出魁中，赦系狱者，天理也。”
　　
　　流星犯咸池二
　　《黄帝占》曰：“流星出咸池中，星所之者，兵起。”石氏曰：“流星入咸池，大水。”郗萌曰：“使星舍咸池，有丧。”
　　
　　流星犯甘氏外官三
　　流星犯哭星一
　　《黄帝占》曰：“出入哭星，有哭泣事。”
　　
　　流星犯水符二
　　郗萌曰：“有大流星，赤黄色，出水府，所之邑大旱。”郗萌曰：“有大流星，青色，出水府，所之邑大水。”
　　
　　流星犯巫咸中外官四
　　流星犯长垣一
　　《帝览嬉》曰：“流星入长垣中，匈奴兵起，来侵中国，人主有忧。”《荆州占》曰：“使星入长垣，匈奴起兵。”
　　
　　流星犯天渊二
　　郗萌曰：“大流星色青黑，出天渊，所之邑大水。大流星色赤黄，出天渊，所之邑大旱。”
　　
　　流星犯厩三
　　陈卓曰：“使星出入天厩，天下有惊。” 
　　
　　开元占经　卷七十六
　　
　　杂星占
　　
　　星昼见一
　　甘氏曰：“星与日并出，名曰女嫁星。与日争光，武且弱，文且强，女子为主而昌。在邑为丧，野为兵。”《辨终备》曰：“星昼见，虹不藏，臣人生，海失常，主淫于色酒湎沉，慎失职，出游遨。”甘氏曰：“明星夺日光，天下有立王。”《吕氏春秋》曰：“武王胜殷，将二虏而问焉曰：‘若国有妖乎？’二虏对曰：‘国有妖，星昼见。’”甘氏曰：“星无故常昼见者，名女王，不出三年，大水浩洋，若有女王立。”京氏曰：“昼星见，人臣有奸心，上不明，臣下纵横修撰。”《孝经雌雄图》曰：“一星昼见者，君子失国，亡道；入边为虏。”《魏氏图》曰：“一星昼见者，君子失国，亡世，当败必死。”《雌雄图》曰：“二星昼见者，皇后失势，以刑死；一曰公亡刑，则失度，为羌狄所贼。又曰：有白衣间诈在宫中。”《魏氏图》曰：“三星昼见者，君有亡邦，有羌人入界，欲为天子；一曰：臣有忧，其世绝。”又曰：“参其与辰俱见，天下有兵，二邦相攻，血流。”《孝经内记》曰：“三星在日上下者，外人欲杀，奸在后宫。”又曰：“三星在左右者，臣欲杀君，与将军共为一心。”《雌雄图》曰：“三星昼见者，臣有大忧；公卿为夷狄贼所害。”又曰：“四星及五星昼见者，王侯为外界人所杀；一日君弟有死忧。”《内记》曰：“四星在日上下者，王侯欲伐，国政之忧。”《魏氏图》曰：“北斗昼见者，君死亡，绝后嗣也。”
　　
　　恒星不见二
　　杨泉《物理论》曰：“凡无名之星，一见一不见，唯二十八宿，度数有常，故曰恒星。”《左氏传》曰：“鲁庄公七年四月辛卯夜，恒星不见。”（恒，常也，谓常见之星也。辛卯，四月五日夜，月光尚微，盖时无云，日光不以昏没也。夜中星陨如雨。如，而也。夜半乃有云，星落而且如雨，其数多也，皆记异也；日光不匿，恒星不见，云夜中者，以水漏也。）《传》曰：“恒星不见，夜明也，星陨如雨，与雨偕也。偕，俱也。”《谷梁传》曰：“常星者，在位人君之类，不见者，无君之象也。”《公羊传》曰：“恒星布列四方，助天为光明，诸侯之象。不见者，象诸侯之背叛，不佐王者奉顺法度。”《春秋纬》曰：“恒星不见，言周制绝灭，众耀陨乱。”《运斗枢》曰：“苍帝行失则列星灭。”《洛罪级》曰：“恒星不见，主严法度消。”《助佐期》曰：“列星不见，精无耀，天子失败，诸侯横暴。”董仲舒曰：“常星，二十八舍，人君之象也，众星者，万民之类也，列宿不见，象诸侯微也。”许慎曰：“众星者，庶民之象也，与列宿俱亡，中国微灭也。”郑玄曰：“恒星，谓列舍，特天子之正也；不见者，诸侯乘天子礼义法度；又，夜明象诸侯，概然将强大也。”《河图舍占篇》曰：“将失政不法，则星亡。”《尚书中侯准谶哲》曰：“煌煌之灭，（阙）失权流顿斩，恒星灭。”
　　
　　
　　星斗占三
　　《吕氏春秋》曰：“至乱之化，有星斗。”班固《天文志》曰：“辰星与他星相遇而斗，天下大乱。”
　　
　　众星摇动四
　　《洪范天文星变占》曰：“汉武元光中，天星尽摇，上问侯星；对曰：星摇，民劳也。后征伐四夷，百姓劳于兵革也。”
　　
　　开元占经　卷七十七
　　
　　客星占一
　　
　　瑞星
</div>
    <div class="pagination">
<a href="开元占经_page55.html">上一页</a><span>...</span><a href="开元占经_page51.html">51</a><a href="开元占经_page52.html">52</a><a href="开元占经_page53.html">53</a><a href="开元占经_page54.html">54</a><a href="开元占经_page55.html">55</a><span class="current-page">56</span><a href="开元占经_page57.html">57</a><a href="开元占经_page58.html">58</a><a href="开元占经_page59.html">59</a><a href="开元占经_page60.html">60</a><a href="开元占经_page61.html">61</a><span>...</span><a href="开元占经_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
