<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 18 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 18 页/共 65 页</h1>
    <div class="content">
己卯日第十局　干上戌
　　课体：重审，三交，蓦越。
　　课义：交车颇美，脱空初值，元卯末逢，穿窬防备。
　　解曰：卯与戌合，午与未合，干支上下，交车相合，大为美事。但初传之酉，既落旬空，又脱日气，值此只宜解释忧疑耳。凡所谋为，皆不利也。太冲类为贼人，狡猾不正。又乘元武，居末传作鬼，当提防穿窬之辈。
　　断曰：此重审之卦，孤辰发用，占骨肉至亲不利，占身主见孤独，别离乡井，自立门户。惟恐宜于僧道九流，及解仇释怨，消忧散祸。又格合三交，利隐匿避灾。占者当固穷守分，大辨若讷，大巧若拙，方能免咎。
　　天时：重阴无雨。家宅：虚耗不足，子加酉乘贵人，主尊长有灾，或是妇女奸私口舌。婚姻：不宜亦不成。胎产：占胎不实，占产即生。功名：主改任。求财：耗散。投谒：一片虚情，全无实际。疾病：新病即愈，久病凶。失脱，不获。出行：防损失。行人：望久不至，后忽然至。争讼：难中生易，宜解怨释结。兵战：军政更张，防失众心。
　　毕法云：权摄不正禄临支，交车相合交关利。课经云：交车六合，传见三交，凡交关用事，必有奸私，或相交涉二三事。指窍云：人只知旬空为十干不到处，不知惟虚能起化，此正天之中也，故曰天中煞。


己卯日第十一局　干上酉
　　课体：遥克，弹射，间传，纯阴，溟蒙。
　　课义：弓在弹亡，夜失须防，六阴全备，两贵渺茫。
　　解曰：日克遥神，是名弹射。然日上酉既空脱，初传亥又坐空，岂非弹丸已失，虚张空弮乎。空财夜乘元武，须防遗失也。丑卯巳未酉亥六阴全备，不见一阳，昏昧太甚。昼贵子加戌。入狱受制，夜贵申加午，空亡被克，皆渺茫不足恃也。
　　断曰：此遥克弹射之卦，日之阴阳自相战，多主外事。虚声相射，不得实用，耗费百出，凡事难成。若遇非常惊恐，却反消散，不足为患。吉不成吉，凶不成凶也。课传纯阴，阴极者阳自生，知机静守，待时而动，斯为得之。
　　天时：占雨还晴，占晴久阴。家宅：幽暗不明，防阴私走失。婚姻：不成，成亦不利。胎产：有虚惊，却易产。功名：不利，位高者危。求财：虚耗不足。投谒：干贵无益。疾病：日马乘丧车临病，占病大凶。失脱：不获。出行：仲秋吉，余不宜。行人：必至。争讼：易为解散，有前程者不利。出兵：防诈变，不吉。
　　毕法云：六阴相继尽昏迷，两贵受克难干贵，人宅受脱俱招盗。课经云：溟蒙之格，利阴谋私干，不利于公。兼天将蛇元后合，干支皆乘盗气，用神坐空，费力不可言也，，指掌赋云：从魁若乘武合，妻必怀娠；太乙若逢白虎，家多疾病；财遇天中煞，产业倾颓。


己卯日第十二局　干上申
　　课体：重审，进茹，斩关。
　　课义：虚贵干遇，宅乘日墓，拱三欠一，惟禄难顾。
　　解曰：申乘夜贵临干，恰是旬空，遇而不遇也。辰为干墓临宅，宅必昏迷也。干上申，支上辰，内拱巳午，欠一未字。午为日禄，进不得未，虚拱于前，则禄不足顾矣。三传自墓传生，为先迷后醒之象。
　　断曰：此重审卦，顺进连茹，进中有退，节外生枝，迟则阻滞，急则顺利也。墓神发用，常人安静则吉，有官者须努力向前，庶可得禄。斗罡加辰发用，又勾陈并临，犹人遇凶神，重土闭塞。天关难度，喜贵登天门，利于隐避，宜更新外出也。
　　天时：日多云，夜多露。家宅：宅卑暗，防时有斗殴之事。婚姻：可成。胎产：胎旺，防不足月。功名：努力可得，初见蹭蹬。求财：主有恩赐钱帛，或防弟兄争夺为患。投谒：勤求有益。疾病：淹缠，不妨。失脱：主在道路，或系奴仆远遁。出行：虽有阻隔，忧疑亦吉。行人：可至。争讼：主争田斗杀，防问罪。兵战：利客不利主，进退疑贰，稍伤士卒，不为凶。
　　毕法云：所谋多拙遭罗网，干墓并关人宅废。占验：寅将加丑占官职，曰：申作长生，贵人生己土，当有尊长提携。又秋金司令，当作刑官。行年白虎乘丁，其势必动。午为禄神临马，朱雀并之，临巳为炉冶，当有炉冶执事。悉验。


庚辰日第一局　干上申
　　课体：伏吟，自任，元胎。
　　课义：空禄宜舍，去乘财马，官鬼长生，须分真假。
　　解曰：申为日禄，既系旬空，又乘昼虎，不宜守也。舍而之中传，既为日财，又为辰马，足可乘矣。末传巳本长生，然夜乘朱雀，为克我之将，是长生而官鬼也。必昼乘勾陈，实有以生我者，方是长生。中有真假之分，可不辨乎。
　　断曰：此伏吟自任之卦，三传皆孟。利上不利下，利远不利近。伏匿不动，触则成咎。占者守正修德则亨。孤辰发用，多虚少实，改动为宜。虎旺金乡，勾陈捧印，螣蛇生角，考试仕宦皆吉。
　　天时：有孟雨之状，得风辄散。家宅：安静，昼占防虚惊，夜占防妇女口舌。婚姻：不宜。胎产：占胎，日上神乘虎克胎神，防堕，占产即生。功名：申月巳将占者荣贵，余不过虚喜。求财：所得细微。疾病：不妨，老人及小儿忌。失脱：难寻。出行：有阻。行人：近者即至，远者回轮。争讼：惊忧易解，患难易消。兵战：有更变失众之象。
　　毕法云：宾主不投刑在上，后合占婚岂用媒。课经云：丑是旬丁，因父母之墓田而凶动。古鉴：丁巳生人，戊申年子将占武职曰：武职主兵，金旺为宜。今天地盘之申俱空，太常不上传，武五位而禄虚，非吉占也。幸寅上青龙入庙，巳上朱雀为本命长生、官星学堂，改文必显，果以己酉庚戌联捷。


庚辰日第二局　干上未
　　课体：元首，退茹，联芳。
　　课义：始贪货财，丁马随来，详分昼夜，冬雀火灾。
　　解曰：卯为日之财，临宅发用，似乎可取，故人必贪之。然中传寅为日马，末传丑为旬丁。方孟取财，而丁马随至，则宜相机而生变动。若株守初财，必无利也。卯乘朱雀临宅克宅，冬月火鬼在卯，昼占主有火灾也。
　　断曰：此元首之卦，占事多顺，忧喜皆实。连茹逆传，退中有进，和平安静，自当化难为祥。用神与支作六害，又生鬼克日。凡得利之地，须防暗侵常存，退步为佳。
　　天时：风多雨少。家宅：防有口舌文书之事，或奴仆逃走，冬月防火灾。婚姻：不利，或因妻而致讼。胎产：主有私娠，或涉口舌。功名：宜损财得官，或藉妻家之力。求财：有得，防致祸。疾病：主长上有灾。失脱：难获，主捕役受贿。出行：昼占为贵人差使。行人：在道。争讼：为财起见，或至破家。兵战：互有胜负。坟墓：末传丑是旬丁，必因父母之墓田而凶动。
　　毕法云：金日逢丁凶祸动。课经云：冬占火鬼克宅，末传又乘丁克日，必遭天火，宜以井底泥涂灶禳之。神应经云：丑是旬丁，旺相为田，囚死为墓。指掌赋云：逆传连茹，卯寅丑联芳悔吝，须知否极泰来。


庚辰日第三局　干上午
　　课体：涉害，见机，间传，顾祖。
　　课义：彼此不和，寅来教唆，尊求卑下，莫被财魔。
　　解曰：干被午克，支被寅克，彼此皆受克制，不能和美。而寅为日财，乃助初克日，有如教唆词讼之人，若取此财，必生灾悔矣。自干传支，是谓以尊求卑，谦下乃宜也。末传寅财来冲庚位，当视如魔怪，不可为其所惑。
　　断曰：此见机之卦，事多阻滞，虚声无实，吉不成吉，凶不成凶。改变动移，贵乎得中守正。又贵人立卯酉，大位者占之，必主升迁荣庆，常人则身宅不安也。
　　天时：占晴未晴，占雨未雨，必待出旬。家宅：不安，宜谢土神，或有孕女借歇。婚姻：不宜。胎产：占胎安，占产不宜。功名：官禄空亡不利，惟五月昼占吉，可得科名。求财：防因财而致祸。投谒：主宾客会集。疾病：月内见凶。失脱：宜寻，逃亡自归。出行：不利。行人：即至。争讼：主有教唆之人，或为吏曹，或为道士，或有胡须人，或姓从木旁人，或属虎人。兵战：昼占大胜，夜占众心不宁。
　　毕法云：干支全伤防两损，我求彼事干传支。精蕴云：末虽助初而坐空乡，无力克干，为抱鸡不斗之象。又午辰寅为顾祖格，盖午为寅之子孙，寅乃午之长生，自午传寅有复旧庐之象。凡谋皆吉，惟庚日占病凶也。


庚辰日第四局　干上巳
　　课体：元首，元胎。
　　课义：夜巳鬼名，昼巳长生，亥分生克，能败能成。
　　解曰：巳也，昼占乘勾陈辰土，土能生金，则为长生矣。夜占乘朱雀午火，火能克金，则为日鬼矣。亥水居末，若径冲克巳火，则巳火不能伤干，而为救神。若作三传递生，则亥生寅，寅又生巳，反为助初而克干，是成败皆在亥也。
　　断曰：此元首之卦，三传俱孟，亦名元胎。顺利之中，多有隐伏。干支阴阳，俱带刑煞，切不可妄动招悔。喜巳为长生，寅为驿马，三传递生，官临日上发用，又且勾陈捧印，螣蛇化龙。仕宦占之，更逢旺相，显达何疑，常占不利。
　　天时：久旱得阴，出旬有雨；久雨得止，出旬大晴。家宅：宅吉人不旺，防有奴仆盗窃。婚姻：和合。胎产：胎神临败地，防损。功名：四七月占，大吉。求财：昼占不吉，夜占利。疾病：沉重缠绵。失脱：可获，逃者自归。出行：改期上官者吉。行人：在道，戌日至。争讼：防有刑罪，和解则吉。兵战：昼占防折伤士卒，夜占军容不整。坟墓：元武临墓，防水侵或贼损。
　　毕法云：三传递生人荐举。纂要云：夜占朱雀作日鬼，加干为雀鬼格。朝官防弹章，不利上书言事，临年命可用。神将论云：勾陈在巳，金生火旺，故主迁拜。螣蛇在寅，旺则生角成龙，衰则失时，反为蜥蜴。


庚辰日第五局　干上辰
　　课体：重审，润下，不备，斩关。
　　课义：彼求于己，似乎不美，事到周全，致成迤逦。
　　解曰：自支上神传至干上神，为彼求于己。辰既克子，子亦脱庚，似乎不美也。然及其周全合局之后，则末生中，中生初，初复受生干日干，致成迤逦递生。传课回环，绝无间杂，谓之不美，不可得矣。
　　断曰：此重审之卦，合润下之局。占者当详审而后行，流动而不息，以应其象。三传不出四课，主谋望必成。亲情和合，所谓三传皆子孙，不求财而财自至也。凡三合成局，事主牵连，终见耗脱。中传空陷，亦名折腰格也。
　　天时：雨多，草木盛长。家宅：虚耗，主弟兄少，树木多。婚姻：夜为子孙，占吉可用，主女家微贱。胎产：胎神临墓，主产迟。功名：主有人推荐，却见虚耗。求财：得不偿费。投谒：和合而有不足。疾病：子蛇主妇人灾哭，暴病即愈，申酉月占子孙病即愈。失脱：盗神临空地，盗去可以复还。出行：有虚惊。行人：申戌日来。争讼：和解。兵战：昼占有惊，夜占大胜。
　　毕法云：三传递生人举荐，万事喜忻三六合。课经云：未加亥为贵登天门，神藏煞没。又支加干而生干，名自在格。订讹云：水性就下，吉凶事皆下人当之。三传喜顺，元武并临，定主盗脱。


庚辰日第六局　干上卯
　　课体：涉害，绝嗣，蓦越。
　　课义：四课犯上，祭祀绝享，中丑遁丁，动之灾障。
　　解曰：四下贼上，为绝嗣卦，故曰祭祀绝享。守其干上固有之财，犹之可也。若动而之传，初逢午鬼，显而易知。中传之丑，虽曰生干，却是干墓，又旬遁为丁，亦作日鬼。末传空陷，德禄无气，重重灾障，何可当哉。
　　断曰：此涉害之卦。课经订讹谓四下犯上，被上夺禄，应名无禄。占主孤独失业，小人无礼，横灾暗祸，事起蓦然。利主不利客，宜后不宜先，静而必动，守正则吉。
　　天时：风雷电闪，孟雨还止。家宅：午乘虎加亥，防火灾；亥乘朱加辰，主小儿哭泣。婚姻：合而不合。胎产：亥日生，防损堕。功名：始利终钝。求财：宜守己财，妄求反失。投谒：见喜，有相助之意。疾病：主血妄行，或寒热，或痨瘵危笃。失脱：难寻，主妇女拐逃。出行：不利远行。行人：亥日至，或当日至。争讼：主横逆之事，易结。兵战：不利，防中变。
　　毕法云：金日逢丁凶祸动，胎财生气妻怀孕，胎财死气损胎推。订讹云：此课神将凶，骨肉分离。神将吉，来意主分财异居。曾门云：此占利居家，不利为客，宜训教子弟。指掌赋云：初生中，中生末，名遗失而事久陵夷。凡发用之气要聚于干上，初生中末，则益我之气薄矣。


庚辰日第七局　干上寅
　　课体：反吟，无依，元胎。
　　课义：动意虽切，满目空绝，夜逢五虎，惊不可说。
　　解曰：遍地禄马，往来冲激，动意可云切矣。然申乃旬空，寅临绝地，虽孟动而不可得也。申本虎也，夜占白虎在寅。三传及日上阴阳之神，共为五虎，逢此岂非至惊至危乎。幸其俱空，或虚惊多而实祸少耳。
　　断曰：此反吟无依之卦，三传皆孟，四孟临绝，为绝元胎之格。凡事无成，况中传旬空，初末坐空，日上两神元不空者，营营扰扰，真如捕风捞月。惟遇难逢凶，虽惊危之至，却得消解，反为福也，宜静以待动。
　　天时：久雨难晴，久旱未雨。家宅：贫耗劳苦，防婢仆奸私逃盗之事。婚姻：不宜。胎产：防损。功名：难成。求财：徒费奔波，反多折耗。投谒：十五一遇。疾病：夜占极凶，暴病瘥，久病危。失脱：主宅内人盗，反覆不一次，失散难追。出行：防惊恐失脱，往而复返。行人：在路，或别有所往。争讼：不利，若在刑狱，却得即释。兵战：彼此虚作声势，若被围困，即解。坟葬：屡迁不宁，防水防贼。
　　毕法云：后合占婚岂用媒，昼夜贵加求两贵，来去俱空岂动移。袖中金云：寅申乘龙，隔墙有祸。指掌赋云：年临孤寡，自甘半世孤灯；日遇空亡，多主首阳饿死。


庚辰日第八局　干上丑
　　课体：重审，蓦越，引从。
　　课义：己财先费，方获厚利，初引末从，旬丁昼贵。
　　解曰：寅为日之财，因坐空乡，故为财费。三传日克初财，迤逦克去，无非财也。财复得财，非厚利而何。干上丑为旬奇，得初传寅为前引，末传子为后从，丑旬遁为丁鬼。昼为旦贵临身，夜为帘幕临干，仕宦者利有攸往矣。
　　断曰：此重审之卦，前引后从，日干拱贵，乃升迁吉兆也。虽墓神覆日，中传入墓，而丑未相冲，两墓俱开矣。所惜者用神坐空，则前引无力，未免虚声，难期实效耳。又未为干奇，寅为支仪，酉月占百事顺利。
　　天时：晴雨调和，而百谷少实。家宅：人安吉，颇虚耗。婚姻：妻财坐空不宜。胎产：安，主婢孕，昼占生女。功名：八月占科第，升迁吉，余占虚声无实。求财：小财不去，大财不来。疾病：暴病吉，久病凶。失脱：难获。出行：另改日期。行人：来迟，音信浮沉。争讼：消解。兵战：更变不一，秋占利。
　　毕法云：前后引从升迁吉。课经云：庚辰日干上丑，十月占为凶怪格。谓月厌大煞，天日飞廉，丁神墓神俱临也。若更临年命，主极怪极凶。订讹云：初末传拱干，主得人提携成合。两贵拱干，主官职升擢。


</div>
    <div class="pagination">
<a href="六壬直指御定_page17.html">上一页</a><span>...</span><a href="六壬直指御定_page13.html">13</a><a href="六壬直指御定_page14.html">14</a><a href="六壬直指御定_page15.html">15</a><a href="六壬直指御定_page16.html">16</a><a href="六壬直指御定_page17.html">17</a><span class="current-page">18</span><a href="六壬直指御定_page19.html">19</a><a href="六壬直指御定_page20.html">20</a><a href="六壬直指御定_page21.html">21</a><a href="六壬直指御定_page22.html">22</a><a href="六壬直指御定_page23.html">23</a><span>...</span><a href="六壬直指御定_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
