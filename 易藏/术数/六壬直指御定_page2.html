<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 2 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 2 页/共 65 页</h1>
    <div class="content">　　课体：重审，进茹。
　　课义：解释忧疑，值此偏宜，求谋进取，寸步难移。
　　解曰：初传乃夹克之财，临于六害，中末传皆脱干气。占者值此，止宜解释忧疑而已。干支皆乘旺气，一动即变为罗网，必触祸机，所以寸步难行也。日阳克辰之阳，辰阴克日之阴，名杂乱课。在内在外，皆有不足之心。末助初传，先难后易。卯乘朱雀临寅，主有口舌、文书之事，进凶退吉。卯乃丁神，十一月占，寅为天马，丁临天马，主有非常之动。若丑为本命，名日本命恋宅，乃无动意，此法极验。盖丑加于子，为恋宅也。
　　断曰：连茹而进，泄气太甚。若春夏昼占，亦有子孙发贵之象。占此者，不有文书临门，必有口舌生事，亦当谨慎火烛。
　　天时：久晴无雨。家宅：宅有贵气，或贵官长者旧房，或有子在朋友上用情，以致耗费。功名：剥官煞旺，不利仕途。求财：三传皆子孙，不求财而财自至。疾病：不思饮食，医有速效。胎产：女孕，平安。行人：必因天时所阻，或阻于交易和合之事。出行：防有口舌牵连。婚姻：系贵家女，媒妁亦得力，他日必能持家生好子。官讼：得脱囚系。捕获：盗在正西方，系奴仆军役。出兵：防劫营。
　　毕法云：所谋多拙遭罗网，初遭夹克不由己。课经云：阴阳拱夹，奇偶有主；凶则重重，吉当累累；时旱多晴，天阴久雨。


乙丑日第一局　干上辰
　　课体：伏吟，稼穑，斩关。
　　课义：木克九土，生阴生虎，伤食病胃，贪财祸阻。
　　解曰：日干一木而课传九土，身极弱而财极重，贪财有祸，此之谓矣。贪多则伤，且生太阴白虎之金，转而克我，病讼之祸，岂能免乎。伏吟诸神各归本家，天地如一，伏而未发之象，稼穑有艰难之意。占得此者，名为鲸鲵归涧，凡事逼迫不由己出。若遇雷神，方能变化。斩关之课，不能安居。惟利隐身避难，暗中不顺，多见更改，或有中止。
　　断曰：此卦财多身弱，力不堪财，亦恐因财起祸。若得本命行年有生助之神，或冬春木旺，乃可无虞。诸事皆急于前而缓于后，劳而无功，成而不久。惟忧疑患难，却能解散也。
　　天时：亢旱无雨。家宅：有强梁之妻，把持门户，招事生非。求财：财多反财亏。婚姻：不吉，女亦凶恶。疾病：胃满腹胀，身体黄肿，医药不效。胎产：女胎难养。出行：不能安居，却有阻滞。行人：羊刃临身，恐有刑伤，且恐勾留。出兵：昼将吉，夜将不利。坟墓：防有破坏。
　　毕法云：首尾相见始终宜，全财病体难担荷，用破身心无所归。课经云：乙日用起见天罡，地上辰昏同此方，像里争端须预备，或于失脱见乖张。


乙丑日第二局　干上卯
　　课体：重审，退茹，龙德，励德。
　　课义：彼此无礼，丁禄难倚，凡占凶甚，婚姻为美。
　　解曰：子卯相刑，谓之无礼。今卯禄乘丁，而被刑于子，乌足恃也。中末空亡，惟解忧释患则可，岂有利于常占乎。子乘太常而合于丑，谓之牛女相会，故占婚姻则吉也。夜占则帘幕临干支上，凡占帘幕官者，不喜空，不喜墓，不喜克，而空亡尤甚，使试官略不视其文卷。又朱雀所乘之神若克帘幕，其文必不能贴合主司之意。干上卯辰相害，支上子丑相合，有自己煎熬，他人逸乐之象。
　　断曰：此卦旺禄临身，止宜守旧。自有财禄，妄动则变为罗网，祸且不测。当静以镇之，正以持之，不出户庭，乃为良善。
　　天时：有雨不大。家宅：防盗贼，屋少人多，奴仆不得力。胎产：女胎，见红不妨。疾病：手足拘挛，久病有碍。遗失：在宅内北方可获。出行：旱路平安，水路恐防有盗。行人：思归未至。求财：止得本分之财，求之宜早。功名：未遇。见贵：在家可谒。出兵：彼此相持，彼兵自乱，但恐有劫营暗通者，谨防之。
　　毕法云：旺禄临身徒妄作。指南：戌将加亥，占鸦鸣。游都贼符临干支，右见驿马、元武，左见劫煞贼符。主有贼八九人，自东北来劫邻人衣物，渡河而去。子发用，故来自东北。子加丑，为八九之数，勾陈遥克元武，五日后必获。


乙丑日第三局　干上寅
　　课体：重审，间传，时遁。
　　课义：虎墓辛随，行人病归，名还魂格，迤逦生之。
　　解曰：凡三传入墓，行人必至。今墓上乘虎，所以病归也。亥乃空亡作用，得末传未土生酉，中传酉金生亥，迤逦相生，故曰还魂。然亥属空亡，终究无力，虽生犹不生也。末传财爻，遁为辛鬼，而乘白虎，求财者岂能免于祸乎，谋事有始无终，见美不美。夜占有失脱。末传未加酉上乘虎，占物主茶叶。此课乃三旬空亡。
　　断曰：此卦五行潜于湮没之地，四时入于衰败之乡，闭塞不通，暗昧不明。占者身见孤独，别离乡井，虚耗财物，有自立门户之象。惟僧道相宜，余人则否。
　　天时：密云不雨，阴晴未判。家宅：人旺宅衰，尊长有碍。疾病：肾家虚损，新病解禳，久病则危。考试：文字蒙晦。求财：急于取利，须防祸患。仕宦：马空禄绝，不利差遣。胎产：怀妊有病，婢妾之孕。出行：旱路平安，水路防盗。行人：驿马空，行人未至。出兵：宜止而不行，勿为所诈。
　　毕法云：三传递生人荐举，有始无终生值墓；干乘墓虎有伏尸，贵人坐狱难干贵。时遁诗云：时不利兮遁闷之，亥酉未兮报君知；君子待时方可吉，小人病患且防危。


乙丑日第四局　干上丑
　　课体：稼穑，赘婿，励德，游子，三丘，五墓。
　　课义：循环周布，昼夜辛墓，处此危疑，自来相顾。
　　解曰：三传不出四课，为循环格。凡事萦纡，不能直遂。课传纯财，嫌财太盛。毕法所云：传财太旺反财亏也。末传墓神乘虎，又遁辛鬼，可课危疑至矣。未为日干之墓，而日干自去临于未，受未之墓，日干又能克未，所谓自来相顾也。支为干之财，上门而利于干，故占者最宜坐守此利。若贪而多取，必有祸矣。所当安于义命，乃为元吉。
　　断曰；鬼墓加干。墓者，五行潜伏湮没之地，四时虚绝衰败之乡，闭塞不通，暗昧不明。凡占者若有鬼墓加临，必有潜谋暗算，背地侵扰之者。占在病讼，尤为大忌。必三传年命，幸遇冲散，方可免难。
　　天时：久晴难雨。家宅：虽有田园，反为所累，尊长有悔。功名：财旺生官，恐有丁艰。疾病：大约脾肾之病，惟宜减食节孟，静以养之。胎产：是男喜，防有病。求财：虚而不实。出行：鬼墓临身，出门不吉。遗失：当在土中。捕获：夜占贼在西北方姑贤家。出兵：暗中有损，谍报军情，不可轻信。
　　毕法云：人宅坐墓甘招晦，全财病体难担荷，宾主不投刑在上。照胆秘诀云：辰阴刑辰罡处孟，定招卑幼惊惶横。夜占戌作朱雀加支，宅中斗斛最多。


乙丑日第五局　干上子
　　课体：从革，乙奇。
　　课义：外勾里连，虽被熬煎，众金生水，昼贵同全。
　　解曰：丑往加于巳，遂成金局伤干，是家中之人外勾里连以酿祸也。幸全金生起子水，而昼贵三传天将，俱来育身，是始虽煎熬，尚赖昼贵人之力，窃其金气，用以解祸。三传递生，以生干上之神而生干。则子之一字，乃全体化煞生身之神，所谓引鬼为生者也。乙干克丑支为财，而支上乘鬼，求财者不免自惊危中取之。干上子，支上酉，谓之首尾相见。
　　断曰：课名从革，先天后革。凡事多有阻滞，有气则革而增进，无气则革而退失。四课发传，又名蓦越，有意外之忧喜。
　　天时：有雨恐连绵。家宅：宅主健旺，宅母有病；四月占，尤有刑克。功名：官文两旺，前程万里。求谋：革故从新，渐人佳境。婚姻：女贪男家，能主家政。胎产：胎安难产。疾病：咳嗽劳伤之症，十月占之大凶。官讼：始怨终德，终成和好。遗失：是婢女窃去。捕获：贼党甚多，急难捕捉。出兵：大获全胜，彼必自来投诚。
　　毕法云：众鬼虽彰全不畏，贵虽在狱宜临干，一旬周遍始终宜，帘幕贵人高甲第，合中犯煞蜜中砒。指南：二月亥将加卯占会试，传将递生，格合周遍，且干支交车生合，主文思滔滔。又朱雀遁丙乘旺，主文词华丽，高中无疑。


乙丑日第六局　干上亥
　　课体：知一，斫轮，四绝，察微。
　　课义：生虚鬼实，仕宦占吉，夜因神愿，禄动危失。
　　解曰：亥水空而申官实，是隆虚名，受实害也。卦得斫轮，仕宦最宜，武职占之，尤有威权也。夜贵乘鬼，临干支上，病者宜祈祷神祇，了还香愿，方得痊吉。卯为日之禄神，既被申克，昼占乘元，则为闭口；夜占乘虎，又逢丁神，其动如此，病者岂不危乎。昼占帘幕临干支上，占考试者，当有同里之人，或系祖辈尊行，暗中摸索，有水乳之投。
　　断曰：生我不生，禄我不禄。求官见贵，虽有喜悦之象，不过深情厚貌而已，难用其力也。密云不雨，凡百占者，皆宜知机而退，守正待时，自有不期然而然之妙。
　　天时：有风，微雨。家宅：尊长有灾，防损小口，宅母当权，土木兴工。仕宦：任所不远，恐不能久任。功名：昼占可望中式，但恐未必正榜。求财：只宜得本分之财，不能大旺。婚姻：夜占主贵介之女，人亦端好，但不能助夫益子。疾病：胃口不开，肺家亦有病，急还家堂旧愿，医人不得力，秋防加病。胎产：虽是男胎，恐是虚喜。出行：宜于水路，利见贵人。行人：马空未至。行师：不宜躁动，为主者胜。遗失：在门内寻。捕获：四月占之，即见擒获。
　　毕法云：避难逃生须弃旧，闭口凡占莫测机，鬼乘天乙乃神祇。玉成歌云：日鬼加临辰两课，必然官吏到门庭。


乙丑日第七局　干上戌
　　课体：反吟，稼穑，斩关，关格。
　　课义：日墓临支，宅有伏尸，三传俱陷，妻丧财遗。
　　解曰：支乘墓虎，则有伏尸。今未为乙之墓，虽临干支，而昼夜贵神，并未乘虎。然亦以伏尸同论者，虎异而墓同也。三传往来俱陷于空，而皆属于妻财，则占妻者必有鼓盆之患，占财者必有致寇之凶，谓之妻丧财遗，不亦宜乎。朱雀主文章，陷空无气，必然抄袭旧文，不明题旨。春秋占诸事获吉。丑加未，夜将乘青龙，主有雨。
　　断曰：反吟之卦，孤神无依，事多反覆，百凡疑滞。三传皆财神往来，必有因财而起争端者。斩关发用，有逃亡避难之象。传见孤辰，有别离乡井之象。
　　天时：乍晴乍雨。家宅：人口不安，宅东有女入墓作祟。婚姻：昼占女子甚秀美，即恐有破败之者。胎产：应得女胎，生亦易育。考试：文字空虚，不贴书意。求财：主有争斗。疾病：口舌起病，不思饮食，即好亦防翻覆。出行：水路可行，恐中道而返。行人：近者即至。遗失：在旧地寻觅。捕获：逃去已远。出兵：须别寻良策，庶可建功。
　　毕法云：全财病体难担荷，来去俱空岂动移。玉成歌云：反吟占事休言定，往复双双两事因，常占须主身摇动，不动人情有怨心。


乙丑日第八局　干上酉
　　课体：重审，励德，天狱。
　　课义：凶里藏利，迤逦而至，昼传夹克，寅全死气。
　　解曰：酉来克乙，可谓凶矣。得支上午火克之，遂迤逦至末，皆为财也。但三传昼占皆系夹克，则财已无气，而费用百出，争竞多端，岂能安享而无事乎。干上克初，初克中，中克末，为求财大获。酉为日鬼，午火克制酉金，所谓制鬼之位乃良医也。占病当有本家亲人医治，占灾亦有人解救，占讼亦有人辨雪。酉为明鬼，午遁庚为暗鬼。干酉支午，又为四胜煞。凡占皆有自逞其能，邀功见美之意。
　　断曰：此课三传全受夹克，凡事不能由己，忍耐为佳。
　　天时：水升火降，当有雨。家宅：主有火烛血光之灾，阴私口舌之事。求财：必主大获，耗费亦重。婚姻：干支俱乘桃花咸池，不成为妙。胎产：是双生，一男一女。出行：正九月不利远行。行人：传墓为来，行人远至。捕亡：易获。遗失：在木柜上寻。出兵：多在中途止息，大宜防夜。
　　毕法云：宾主不投刑在上，制鬼之位乃良医。古鉴：八月卯将加戌占脱保正。此名官鬼缠身，初传功曹，身已入官，焉能得脱。乙见酉官，螣蛇缠绕，必被勒认。初传天空，不认即当入狱。中传天后，认即无事。末传勾陈，子未相穿，断然难脱，脱亦复作。支上午作太阴，与我关说，却为他人作内鬼也。


乙丑日第九局　干上申
　　课体：重审，狡童，从革。
　　课义：俗庶难任，病讼俱兴，守官宜卜，俸倍职升。
　　解曰：纯金克身，末传乘虎，庶民遇之，岂能免于病讼。若夜占乃贵德临身，能除一切凶咎。官爻重叠，而催官又临宅上，仕宦得此，知必能升俸增秩矣。金局并来伤干，昼占凶不可遏。若用夜贵，则初传酉金上被蛇克，下被巳伤，又被中传丑土来墓，末传巳火来克，则酉金全然无力。酉加巳为胎坐长生，大宜占孕，不利占产。又丑加酉为腹胎格，来人值此，必占妻孕。缘丑为腹，酉胎在腹内也。
　　断曰：从革之课，革故鼎新，事主冗杂不一，动摇不定。凡占诸事，皆迟疑不进之象。
　　天时：风雨兼至。家宅：有阴私暗昧之事，当以礼自防为吉。婚姻：女益男家，然合中有刑，不免妨害。胎产：男喜，难产。官讼：牵连众人，秋占可虑。疾病：患不一症，肝经受伤，难治。出行：不宜远行，陆路遇贵。行人：得利即至。捕亡：可获。遗失：家中二女窃去。出兵：大宜斟酌。
　　毕法云：贵虽坐狱宜临干，鬼乘天乙乃神祇，后合占婚岂用媒，众鬼虽彰全不畏，制鬼之位乃良医，传墓入墓分憎爱。中黄经云：日辰衰木见真金，三传无火却成迍。


乙丑日第十局　干上未
　　课体：重审，斩关，富贵，丘墓，阴不备。
　　课义：支干乘墓，如处云雾，磨罗而归，妻财共聚。
　　解曰：墓覆干支，人宅昏滞，夜占未蛇更凶。乙畏未墓，归干支上，辰遁为戊，而丑中有癸，戊与癸合，则妻财聚矣。干上虽作日财，却遁旬中干鬼。谓之财遁鬼格，必因财致祸，因食丧身，因妻致讼。春丑、夏辰、秋未、冬戌为关神。秋占此课，乃干墓作关神发用，人口有灾。昼贵地盘旬首，上神乘武，亦为闭口卦。
　　断曰：三传俱财，财多反不如意。中间见阻，却喜相冲，冲散凶事，大宜解释忧疑。然中末传空，百事逢之，到底归于散漫。
　　天时：昼占雨，夜占晴。家宅：人宅不能光明，却藏秀气；妻妾欢宁，儿孙诗礼。仕宦：昼占可望升迁，夜占迟滞。求财：须要循分守义。婚姻：可以出赘。疾病：主吐逆惊伤，或气冲而食不化，医在西南方，延之可治。出行：必有阻滞。行人：立至。胎产：男胎，立产。出兵：始虽相持，终归和好。
　　毕法云：干支乘墓各昏迷，全财病体难担荷，干墓并关人宅废；宾主不投刑在上。指南：二月亥将加申，占起复进京。曰：干支乘墓，时未亨通。干神归支，利静不利动。中末空亡，半途而返。青龙居干发用，今年却当起官。年上酉为印信，阴神见贵生日，必补尚宝(按：官名)之职。


乙丑日第十一局　干上午
　　课体：重审，间传，龙德，涉三渊。
</div>
    <div class="pagination">
<a href="六壬直指御定.html">上一页</a><a href="六壬直指御定.html">1</a><span class="current-page">2</span><a href="六壬直指御定_page3.html">3</a><a href="六壬直指御定_page4.html">4</a><a href="六壬直指御定_page5.html">5</a><a href="六壬直指御定_page6.html">6</a><a href="六壬直指御定_page7.html">7</a><span>...</span><a href="六壬直指御定_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
