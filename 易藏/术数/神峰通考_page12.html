<!DOCTYPE html>
<html>
<head>
    <meta charset="UTF-8">
    <title>神峰通考 - 第 12 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神峰通考 - 第 12 页/共 31 页</h1>
    <div class="content">壬水如逢寅月生，食神旺相亦相应。南方运气增财帛，有杀终须播姓名。
壬逢卯月伤官格，逆行无如顺运高。杀透更加身旺处，功名富贵寿弥高。
壬水辰月杀星强，甲乙相逢杀伏降。更得财星并印绶，不拘顺逆亦相当。
壬水生逢夏月天，财星官杀旺堂前。无根只怕初年夭，若到中年福愈坚。
壬水午月财星旺，亥水相逢更异常。若是无根多弃命，平生白手置田庄。
壬水生逢季夏时，分明杂气异为奇。顺行逆转皆通达，卯地相逢总不宜。
壬水生身为杀印，有财有用亦相当。运行南地强如北，卯地相逢命不长。
壬水相逢八月天，分明印绶格当权。无官怕入财乡运，有杀应须福愈坚。
壬水生来值季秋，财多杀旺忌身柔。财居火地俱通达，遇木之乡返不周。
壬水亥提为建禄，柱中有火运宜东。南方运气俱为美，若是无财亦不通。
癸水冬生值子提，财官重见最为奇。顺行喜到东南运，逆走西方亦不宜。
癸水丑提为杂气，无财无印不堪推。顺行木火俱为妙，逆运西南寿不齐。
癸水寅月木伤官，官杀重逢祸百端。北运不如南运好，若到申宫寿有干。
癸水生来卯月中，无官无杀喜和同。顺行南地多清贵，恐入西方寿早终。
癸水辰月喜逢财，杂气分明格美哉。若是无根身太弱，顺行南运必多灾。
癸水巳提财更旺，官多不与杀相同。有根逆运多财足，顺入西方早见凶。
癸水生逢午月中，分明财杀格相同。无根运不行中地，弃水从财反有功。
癸水未月杀星强，有刃无官禄位昌。运入东方经制伏，定看名姓列朝堂。
癸水生来值孟秋，有财终不忌身柔。顺行北运尤为妙，若是无财反不周。
癸水酉月印生身，有杀方为格局真。逆运须知强顺运，功名富贵又超群。
戌月如逢癸日干，分明杂气用财官。运行木火多财禄，逆运初年寿有干。
癸日生来亥月中，伤官水木总相同。逆行最妙南方运，顺走须知忌卯凶。
十天干体象全编论
甲木诗曰   甲木天干作首排，原无枝叶与根茎。欲存天地千年久，直向沙泥万丈埋。
           成就不劳炎火锻，资扶偏爱温泥佳。断就栋梁金得用，化成灰碳火为灾。
乙木诗曰   乙木根茎种得深，只宜阳地不宜阴。漂浮最怕多逢水，克断何须苦用金。
           南去火炎灾不浅，西行土重祸尤侵。栋梁不是连根物，辨别功夫好用心。
丙火诗曰   丙火明明一太阳，原从正大立纲常。洪光不独窥千里，巨魄尤能遍八荒。
           出世肯为浮木子，传生不作温泥娘。江湖死水安能克，惟怕成林木作殃。
丁火诗曰   丁火其形一烛灯，太阳相见夺光明。得时能铸千金铁，失令难熔一寸金。
           虽少乾柴犹可用，纵多湿木能不生。其间衰旺当分晓，旺比一炉衰一檠。
戊土诗曰   戊土城墙堤岸同，振河及海要根重。柱中带合形还壮，日下乘虚势心穷。
           力薄不胜金漏泄，功成安用水疏通。平生最要东南健，身旺东南健失中。
己土诗曰   己土田园属四维，坤深为万物之基。水金旺处身还弱，火土功成局最奇。
           失令岂能埋剑戟，得时方可用磁基。漫夸印旺兼多合，不遇刑冲总不宜。
庚金诗曰   庚金顽钝性偏刚，火制功成怕火乡。夏产东南遇锻炼，秋生西北亦光芒。
           水深反见他相克，木旺能令我自伤。戊己干支重遇土，不逢冲破即埋藏。
辛金诗曰   辛金珠玉性虚灵，最爱阳和沙水清。成就不劳炎火锻，滋扶偏爱湿泥生。
           木多火旺宜西北，水冷金寒要丙丁。坐禄通根身旺地，何愁厚土没其形。
壬水诗曰   壬水汪洋并百川，漫流天下总无边。干支多聚成漂荡，火土重逢伤本原。
           养性结胎须未午，长生归禄属乾坤。身强原自无财禄，西北行程厄少年。
癸水诗曰   癸水应为雨露麽，根通亥子即江河。柱无坤坎还身弱，局有财官不尚多。
           申子辰全成上路，午寅戌备要中和。假饶火土生深夏，西北行程岂太过。
十二支咏
子宫诗曰   月支子水占魁名，溪涧汪洋不尽情。天道阳回行土旺，人间水暖寄金生。
           若逢午破应无定，纵遇卯刑还有情。柱内申辰来合局，即成江海发涛声。
丑宫诗曰   隆冬建丑怯冰霜，谁识天时转二阳。暖生城能生万物，寒金难道只深藏。
           刑冲戌未非无用，类聚鸡蛇信有方。若在日时多水木，直须行入巽离乡。
寅宫诗曰   艮宫之木建于春，气聚三阳火在寅。志合蛇猴三贵客，类同卯未一家人。
           超凡入圣惟逢午，破禄伤提独虑申。四柱火多嫌火地，从来燥木不南奔。
卯宫诗曰   卯木繁华气禀深，仲春难道不嫌金。庚辛叠见愁申酉，亥子重来忌癸壬。
           祸见六冲应落叶，喜逢三合便成林。若归时日秋金重，更向西行患不禁。
辰宫诗曰   辰当三月水泥湿，长养堪培万物根。虽是甲衰乙余气，纵然壬墓癸遇魂。
           直须一钥能开库，若遇三冲即破门。水土重逢西北运，只愁厚土不能存。
巳宫诗曰   巳当初夏火增光，造化流行正六阳。失令庚金生赖母，得时戊土禄随娘。
           三刑传送翻无害，一见登明便有伤。行到东南生发地，烧天炎焰不寻常。
午宫诗曰   五月炎炎火正升，六阳气逐一阴生。庚金失位身无用，己土归垣禄有成。
           申子齐来能战克，戌寅同见越光明。东南正是身强地，西北休囚巳丧形。
未宫诗曰   未月阴深火渐衰，藏官藏印不藏财。近无卯亥形难变，远带刑冲库亦开。
           无火怕行金水去，多寒偏爱丙丁来。用神喜忌当分晓，莫把圭璋作石猜。
申宫诗曰   申金刚健月支逢，水土长生在此宫。巳午炉中成剑戟，子辰局里得光锋。
           木多无火终能胜，土重埋金却有凶。欲识斯神何所似，温柔珠玉不相同。
酉宫诗曰   八月从魁已得名，羡他金白水流清。火多东去愁寅卯，木旺南行怕丙丁。
           柱见水泥应有用，运临西北岂无情。假饶三合能坚锐，不比顽金未炼成。
戌宫诗曰   九月从魁性最刚，漫云于此物收藏。洪炉巨火能成就，钝铁顽金赖主张。
           海窟冲龙生雨露，山头合虎动文章。天罗虽是迷魂阵，火命逢之独有伤。
亥宫诗曰   登明之位水源深，雨雪生寒值六阴。须待胜光方用土，不逢传送浪多金。
           五湖归聚源成象，三合羁留正有心。欲识乾坤和暖处，即从艮震巽离寻。
总咏
五行用法总无真，入圣超凡别有神。直向源头寻出处，死生衰旺自能分。
    干支所属   东方甲乙寅卯木，南方丙丁巳午火，西方庚辛申酉金，北方壬癸亥子水，中央戊己辰戌丑未土。
    天干合    甲与己合，乙与庚合，丙与辛合，丁与壬合，戊与癸合。
    地支合    子与丑合，寅与亥合，卯与戌合，辰与酉合，巳与申合，午与未合。
    地支会局   寅午戌会成火局，亥卯未会成木局，申子辰会成水局，巳酉丑会成金局。
    五行相生    金生水，水生木，木生火，火生土，土生金。
    五行相克    金克木，木克土，土克水，水克火，火克金。
    十干禄    甲禄到寅，乙禄到卯，丙戊禄在巳，丁己禄居午，庚禄居申，辛禄居酉，壬禄居亥，癸禄居子。
    五行发用
    长生，沐浴，冠带，临官，帝旺，衰，病，死，墓，绝，胎，养。
    四生 火生在寅，金生在巳，水土长生居申，木生在亥。
    四败 火败在卯，金败在午，水土败在酉，木败在子。
    四官 火官在巳，金官在申，水土临官在亥，木官在寅。
    四库 火库居戌，金库居丑，水土库居辰，木库居未。
    四绝 火绝在亥，金绝在寅，水土绝在巳，木绝在申。
   右以上五行，长生、沐浴、败、官、库、绝等例，在阳顺阴逆图中考出，以为初学有所持循也。
    地支相冲    子午相冲，寅申相冲，卯酉相冲，辰戌相冲，巳亥相冲，丑未相冲。
    三刑    寅刑巳上巳刑申，丑戌相刑未与辰。卯刑子上子刑卯，辰午酉亥自相刑。
    六害    六害子未不相亲，丑害午兮寅巳嗔。卯害辰兮申害亥，酉戌相逢转见深。
    十二支中所藏法
子藏癸水是禄位，丑己三分辛及癸。寅藏甲丙戊木火，辰有戊兮乙与癸。巳藏丙戊及庚金，午宫却有丁火己。未宫丁乙己同临，申宫庚金壬水戊。酉宫辛金一位美，戌有丁辛戊土至。亥藏壬甲二天干，十二宫中须记取。
    论五行生克制化各有所喜忌例：
    金旺得火，方成器皿。火旺得水，方成相济，水旺得土，方成池沼。土旺得木，方成疏通。木旺得金，方成栋梁。
    此乃身旺遇官杀入格。纯粹不杂，运又不背，即至卿相之地。
    金赖土生，土多金埋。土赖火生，火多土焦。火赖木生，木多火炽。木赖水生，水多木漂。水赖金生，金多水浊。
    此乃身弱逢印，太旺重叠，即为所害。金多生水不忌，独水三犯庚辛云云。
    金能生水，水多金沈。水能生木，木盛水缩。木能生火，火多木焚。火能生土，土多火掩。土能生金，金多土虚。
    此乃身弱伤官食神，重叠太旺，故有所害。如或日强，又比肩重叠，方不忌伤官食神。若纯一不杂，又为格局。
    金能克木，木坚金缺。木能克土，土重木折。土能克水，水多土荡。水能克火，火炎水乾。火能克金，金多火息。
    此乃身弱，逢财太旺重叠，返能相害。若身强遇财入格局者，即为富贵八字。
金弱遇火，必见销熔。火弱逢水，必见息灭。水弱逢土，必为淤塞，土弱逢木，必遭倾陷。木弱逢金，必为坎折。
</div>
    <div class="pagination">
<a href="神峰通考_page11.html">上一页</a><span>...</span><a href="神峰通考_page7.html">7</a><a href="神峰通考_page8.html">8</a><a href="神峰通考_page9.html">9</a><a href="神峰通考_page10.html">10</a><a href="神峰通考_page11.html">11</a><span class="current-page">12</span><a href="神峰通考_page13.html">13</a><a href="神峰通考_page14.html">14</a><a href="神峰通考_page15.html">15</a><a href="神峰通考_page16.html">16</a><a href="神峰通考_page17.html">17</a><span>...</span><a href="神峰通考_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
