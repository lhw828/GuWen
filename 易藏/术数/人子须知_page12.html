<!DOCTYPE html>
<html>
<head>
    <meta charset="UTF-8">
    <title>人子须知 - 第 12 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 12 页/共 52 页</h1>
    <div class="content">右地在石埭城县后，龙与县共，不述。入首，平地连起三珠，尽突结穴，突面圆平，破突扦穴。后顶来脉，前据唇毡，左右交会，大溪横遶，名堂、朝对、水口皆吉。葬后松坡公锵登会魁，累官户部尚书，今福祉未艾。
左地在江山县南六十里，土名石门龟山。其龙发自江郎山，落脉下平田，过阔阪一里许，复束聚结咽，成芦鞭格，作银锭束脉，顿起大突，成太阴金星，连气结突穴。突上微开钳口，俗呼龟形，系巽、巳、丙龙入首，扦亥向兼壬。葬后出方泉公镗，登嘉靖丁未进士，入翰林，官至都御史。至今人才迭出，福祉未艾。
右地在丰城县东南八十里，土名龙门。其龙来自罗山。将入首，横列大帐，周围圈幢。正脉从中顿起飞蛾，一气九星。到头起土星御屏，屏下太阳金星，垂脉清奇，而结突穴，小巧圆净可爱。穴下虽峻，而贴身龙虎弯抱交固。左右御屏夹耳，外重龙虎叠交，水遶之玄，狮象龟蛇镇塞水口，取作将军大座形，阴囊穴。登山万仞之高，亦天巧穴也。近有贵人秀案，远有挂榜列朝。葬后出朏公，登进士，官大参。曰翰，登进士，官太守。又有一父九子，人文鼎盛，富贵双全，福祉未艾。
右地在黄安县西南二十里。其龙来自七个山，分出右枝，磊落奔腾十余里。比入局，翻身逆转开帐，为折三台中抽下平冈，又顿跌数节，抽脉落山麓，临田蘸水，起一小突结穴。突面平圆，下开钳口。破穴对口扦穴，内堂融聚，下关有力。左有顺缠近绕，低伏过穴。复起墩埠，以关内气，以塞水口。而外堂田源之水十余里特朝，得水藏风，诚美地也。但其前朝席帽贵沙失于登对，乘气稍乖，葬法未善，未出显贵，惟巨富旺人，以岁荐及应例登仕版者十余人耳。然吾友少虞君心学，以理学鸣时，为邑儒宗，亦是地之锺秀也。
左地在丰城县东半里，土名白沙墩。其龙结县后，余气崩洪过脉，复起平田，铺毡展席，马迹蛛丝。忽起平中一突，平面太阴开口，成天然之窝。但后龙穿凿，失其本体，不易詧认。丁氏葬后，科甲迭登。曰维城，官御史。维南，官寺丞。维阳，官主政。曰俊、曰仕、曰玑、曰璨、曰侃，俱贵。曰璐，官大参。曰錬，官少卿，富贵未艾。
右地在袁坊，龙远不述。入局开平地帐，坦夷无际。入首水中一埠，突出圆净。突下吐唇，四面巨浸，左右湖岸遶抱有情。远峰一点来朝。离脉，扦癸向。葬后科甲连登。曰润，进士。芳，进士， 参议。光儒，知州。光翰、城、应、旗、寔、游、国、寕，俱进士。光度、均、咸、伯嵩、伯睿、伯钥、伯雅、奎，俱乡荐，世宦未艾。
已上窝、钳、乳、突，穴形妙用，无踰于此。但造化之机，隐显不一。显则易明，隐则难辨。立诸形格，乃其显体，按图索理，人犹可知。至于正体之外，复有异形，曰边窝、并窝，曰分钳、合钳，曰闪乳、侧乳，曰鹘突、并突，及有窝钳而不葬窝钳，有突乳而不葬突乳数者，又其怪体，隐微难辨。苟非明师传示，厯审古格，骤而见之，必骇而疑。正所谓“任君聪慧过颜闵，不遇眞师莫强猜”者也。此等异穴，形体虽有不同，力量本无二致。但至贵之龙，方有此穴。必得眞师传授，始识此格。如或未契肯綮，自任聪明，妄指平坡死块为边并之窝，欹斜山脚为闪侧之乳，界水漏槽为分合之钳，阔荡顽硬为鹘并之突，籍口怪异，胡作乱为，是犹学步邯郸，而为害愈甚矣。慎之慎之！谨将异体怪形诸格口诀述后。
窝之体二，曰边窝、并窝。钳之体二，曰分钳、合钳。乳之体二，曰闪乳、侧乳。 突之体二，曰鹘突、并突。
论边窝之格
边窝者，窝之弦棱欠缺一边，故曰边窝，乃窝体之变格。盖星辰已止，而面峻阔露，不能融穴，却于其下吐出平坡，如铺毡吐唇，而一边微起弯抱，是为边窝。窝中最宜浅狭平坦，弦棱明白，藏聚有情，四方拱夹，方为合格。切忌窝中太阔，口内坑陷。太阔则生气不聚，坑陷则造化不融，皆不可下，尤宜慎之。此穴多在高山，作仰高之体，平地鲜有。惟吾邑宋国师伯通先生自葬父地合此格，却在山麓，切近平地。图具后。
左地在吾邑十四都，地名傅家村。其山自大龙分下，开帐出脉，磊磊落落。数节走马文星，开 展翅。入首特起金星，正面峻急，铺下平坡。左畔微高五七寸，弯掬抱穴，合边窝格。外来石山高耸，其势如凌压。俗眼观之，但见穴离星体，接脉不着。且下抱短缩，右畔高昂，莫不弃之。殊不知木星峻急，气聚平坡。下沙虽缩，而贴穴一掬，彷佛高低，依稀遶抱。右山虽高，以本窝缺右，宜其补衬护穴。故取天马嘶风之格。兼以前朝秀丽，水口闗栏，下后伯通奉高宗诏，拜异人，持节卜相临安有《临安行在表》。其孙文懿公又号初庵，官至集贤大学士。学士子岩卿，官至集贤直学士，人丁大旺不替。
又，廖金精为吾邑张氏下白牛坦地，乃合此格。其地大龙前去，中腰一枝开帐。帐中落脉数节，山半忽然平坦，左畔微茫掬转，成边窝之格。其左掬亦仅高数寸，坟头尙露，惟可护棺而已。此外则山势低下，一望青天，甚为空旷。面前一重案山，近而且高。穴在源头高旷之所，俗眼见之，莫不惊骇而訾其非也。殊不知回龙之穴，翻身顾祖，自然水源不远，案虽近高，乃系本祖，如子孙之见祖父，不为压穴。后龙虽去，而本枝转身结成大帐，帐中出脉结穴，其去山乃余气耳。虽高峻，本身一臂掬转，前面陡峻，皆蔽而不见。登穴平坦，不觉其为万仞山巅也。左边虽旷，而青龙兜转，依稀遶抱，穴不受风。此乃地理之至妙，而金精巧于作用者也。其山结穴之下，山脚四五飘然去，故俗唤锦帐挂银钩之格。葬后张氏出一文一武一神仙，富贵绵远，至今不替。虽不尽系之此，而廖金精为张氏作地，惟此最先，则此又张氏富贵之薮也，其图于下。
按：金精为张氏所下地，诸课总为一帖，题曰《锺秀图》。考其年月，此最先也。
廖金精下吴园张氏白牛坦地图。
课曰：其山远，自干亥高耸结顶，转艮如蛇行如旙。入丁、酉、兑，又转艮，屈曲入亥，作丙向，发元辰丙水，五步归丁，转卯转巽长流，蟠龙玩月形。面前旗鼓文笔排列，天马门中贵人朝拱。择已酉七月十四日戊寅申时，开土深五尺。记曰：腾云紫气欲侵天，左左阴阳近穴前。山水并朝廉贞现，为官清正四方传。木金高耸两相看，一土阴阳并一段。杀气入云攒簇簇，凤书来聘去为官。仙桥帐下势盘桓，登穴分明在半天。南极耸奇辛巽应，有文有武有神仙。熙寕二年八月廖禹记。
按：是地登穴高三里，又平坦亩余如掌心。穴下余气山去甚长，凿井截其气，且以大龙帐中落脉结穴，穴在万仞山巅。其妙惟在峻处有平，登穴不知其高，是为天巧之穴，非常见所识。世俗寻龙，但知大尽处求地。此等穴则在所弃。噫！非廖师之神目，主人之明见，孰能作之？其后果出忠定公焘，为参知政事；甲公，封忠烈侯；仙君范——紫琼眞人，卒如金精之言云紫琼眞人详见列仙传。
论并窝之格
并  窝  图

此二窝之并结者，要二穴俱下即发。	
此三窝之并结者，宜并下三穴。
此并窝者，一星而有数窝也。有两窝可下两穴，有三窝可下三穴，皆有富贵。三窝中穴力量差胜，来龙甚贵者方结此等形穴。要窝中圆浄，弦棱明白，大小相等，方为合法。浙江余姚周氏祖地合此格。
左地在浙江余姚县，地名闻家堰。其龙甚美，将入首，起华盖三台，撒落平地。穿湖，湖中顿起太阴金星，而结并窝之格。四面皆湖水，汪洋巨浸。穴左突出石印浮水，甚为奇特。诸峰罗列，拱揖齐整。宋时姓闻者葬右穴，出状元、进士十数人，发越已过。今周氏葬左窝，葬后五十年，出科第十余人，至今富贵未艾。其地系泛水文星。若葬法深浅、分金合矩，则周氏宜出一甲之贵。
众星伴月形，亥龙入首。闻氏扦丙向，周氏扦巽向。中穴数家皆败。
论分钳之格
此分钳者，即钳体中直钳之变格也。乃星辰开口结穴，而两钳分向左右，故曰分钳。要钳中藏聚，弦棱明白，登穴不见两边分飞之势。下有毡唇平坦，外护包裹，眞气融结，方为合格。最忌穴中见其左右分飞，下无毡唇，外护不抱，穴下落槽，界水淋头，即非眞结，不可下也。此格大要前铺余毡为吉。如吾邑孙氏下洋地，其格也。
左地在吾邑五都，土名下洋。其龙来远不详述。比入局，连耸数峰，磊磊落落。又顿四座贪狼，飞蛾降势，垂脉下平坡。复起金星开口，成分钳之格结穴。穴下平铺毡唇。钳中顶口分明，前有印星证应，流神环遶融注，明堂团聚，水口交固，龙旺穴暖，诚美地也。朝山双峰卓秀，以山脚飞扬之势，取作回子舞狮形。葬后出西溪公 ，官雅、郑、泰三州州守。春公富寿康寕，宗武、宗道俱岁荐，登郎官，至今人财两盛，福祉方隆。


右地在徽州府黟县，地名黄坂垣。兑山发龙，转亥，脱落平洋，成分钳之穴，粘突就窝放棺，外沙包裹，前朝秀丽。塟后出侍郎，又州县官不替。土人呼为汪婆墓。
论合钳之格
左合钳者，即钳格之变体也。气从两钳而合，故曰合钳。乃龙脉已尽，星辰已止，而总会处峻硬无穴，钳中又无微乳微窝，气融在下，两钳收处，中间合聚成穴，微有突泡，如钳之钳物，俗亦呼作双筯夹馒头之形。要毡唇圆整，曜气证应，星辰仰面，方为合格。最忌槽中太深，钳口不收，唇毡不明，曜星不照，有一于此，则非眞结，不可下也。吴国师为吴园张氏下一地合此格，俗呼玉筯夹馒头形。图具于下。
右地在吾邑，地名金山，土窖穴上有槽，俗呼金枧银槽，亦曰玉筯夹馒头。癸山丁向，吴景鸾先生为其婿张须公葬祖。下后，须公官虔州倅。张根、张朴俱入翰林。
广永丰县亦有一穴，与此同。俗云亦玉筯夹馒头形。友人铅山任思梅为予言之。予未见，不具图。
论闪乳之格
右闪乳者，乳从偏落，闪在一旁，故为之闪。如小皃闪躱之义，即乳体之变格也。龙势到此起顶，偏下作穴，而中出之乳粗硬斜曲，无穴可下，正气闪在一边，乃以中乳为龙虎护卫之沙，此穴极为难认。龙从左来，闪乳在右；龙从右来，闪乳在左。亦有龙脉中起均匀，两穴皆可下者。最宜乳头光彩，两掬有情，不粗不峻，方为合格。若粗饱峻急，瘦弱微小，则非眞结，不可下也。董德彰为婺源倪氏下一地合此格。图具下。
婺源倪氏御史祖地
倪氏地正穴，以左山包裹，面前尽遮，外洋山水，一切不见。局又逼窄，明堂朝山俱无。只是藏风聚气，穴场甚暖。所以塟下当代即出御史，骤发富贵。与廖金精下明溪许学士祖地当代出贵相同，皆是穴间紧固，一切不见。噫！此等地，非哲师明主，则弃物耳。
右地在婺源县大白巡司东一里，其龙迢迢而来，磊落奇特。将入首，穿峡开帐，星辰尊重。结穴藏聚，两畔护从重重。下关一山逆河缠遶，关收内堂，蔽障外旷。而随龙田水平坦，四势团集，融结固佳。而穴甚奇怪，董德彰初下中乳天空，以贪外秀。不利，复扦低穴就堂，又不利。倪氏欲迁别所。董师乃自讼曰：眞龙毋虚生之理。有龙如此，岂可舍乎？必我悮也。乃私往其山，周帀详审，因知结穴闪乳，前所下者皆非。盖中乳上既直硬，而下复弯曲顾内，故正脉锺于闪乳，而中乳乃其护砂。但闪乳之穴甚丑怪，而一臂左砂又尽障外秀，不见明堂朝对，如坐井面墙，非俗眼所知，直指必不我信。欲立名以歆之，未得其当。随入村庄，偶见机织，豁然有悟。遂唤美女掷梭之形，穴扦动乳。复报倪氏，果信之，遂扦葬焉。系亥、艮行龙，转折酉、辛，戌、干入首，扦辛山乙向。顶急乳小，用离杖下之。下后倪氏出进贤，登进士，官御史。曰以孚，曰鼎，登乡试。一时骤发。但御史为人，亦不甚正，亦闪斜之召耳。
补义按：是地也，先葬中乳总会，又葬中乳尽头。要知皆缘贪砂水、明堂、龙虎为悮。复扦闪乳之上，始得其眞。吁！以董公之明，尙至三扦而得正穴，况其它乎？可见砂水之诱人，虽明师所不免。有志者尙当参酌其可否，毋徒见一不利而即有所弃也。
论侧乳之格
此侧乳者，乳从侧落，偏于一畔而不正之谓也。边有边无，多作金钗、蟠龙及挂树蛇等形。要外山凑集，方为合格。贵溪夏阁老父地合此式。
右为夏文愍公言父地。穴前一掬紧固，藏风聚气。但逼窄无明堂，不见外洋。当代出贵，与倪氏地同。
该地在贵溪县，土名流口，蟠龙形，乃侧乳穴也。其龙穴皆贵，但堂气逼窄。前山既近且高，不见外朝。桂翁晩年无子，自疑地理家有“一重案外见青天，后代少人烟”之说，乃徙迁之。开圹时，其下棺木如新，茜藤交结，气起如蒸。未几，公即遭祸。但此地葬时，公已贵矣。其祸福未必尽系于此。尝观其一祖坟，在上清宫，土名桂树洲者，甚美。拜相乃在于彼。是时亦大兴造筑，伤笺龙脉，填塞界水。又新塟一地，在上饶郑坊，穴前正见石人山，俨然一断头之像，皆能召祸。虽然，公端人也，以身殉国，乃其素志。随谗被戳，未必尽系于地。但揆之术家，祸福之验，似亦不诬。并録于此，似为轻举者之戒云。
论鹘突之格
此鹘突者，模糊不明之谓也。穴星阔大，微有界水，粗看则无，细察则有，亦太极晕之类也，最为贵穴。吴公下浮梁卢氏九瘿夫人祖地，及丰城杨尙书祖地合此。图具下。
左地在浮梁县东乡，吴国师景鸾下也。国师与李德鸿善。凡其乡之山水，亦多指示。独此地为卢氏下。既下，谓李曰：“昨为卢氏下一国后地。”	李曰：“何不指我？”国师曰：“子美地已多，何其贪耶？”李曰：“公侯将相，何能敌国后之尊乎？”国师曰：“是不难，吾为子图之。”曰：“令起而鬻之乎？”曰：“不然，令彼贵气归子家耳。但勿泄。”于是，国师诏卢曰：“前所下地将军仗剑形，剑上宜堆九星，则其应神速。”卢果堆之。国师嘱李曰：“子宜戒尔子孙，卢氏有女选妃，临行而发瘿，乃贵女也，宜娶之。他日产子，必贵。”李氏如其言以戒子孙，有“娶妇须娶卢氏女”之训。其后，卢氏果生一女，应朝选，至期忽发九瘿，不入选。李氏子孙如公所戒，果娶此女。其后生九子，皆贵顕，俱腰金。至今浮梁相传为九瘿夫人云。
右地在丰城县东南二十里，土名石滩，俗呼笑天龙形。其龙起自耸峰山作祖，撒落平洋，顺流逶迤而来。二十余里，隐隐隆隆，铺毡展席。将及结穴，翻身逆水张朝，大展平面飞蛾。角上出脉，穴临水际。登穴视之，似于散乱无情。细察其穴，略起微泡，左右依稀遶抱。当面石滩高田横拦，以为近案。案外徐山华盖远朝。面前东乡之水朝穴。下手铜钉口外有游鱼鎭塞水口。山水大会，眞贵地也。杨氏塟后，出月湖公廉，官至尙书，为国朝理学名臣，迄今子孙鼎盛未艾。
论并突之格
此并突者，两突相粘联起也，法当扦交界之间。盖以两突合气，融聚在中，故曰并。此穴极贵，惟大龙旺盛者方有此穴，至难体认，务须细辨，不可忽略。吴国师仲祥下吾邑董氏一地，两虎争肉形，合此式，图具下。
右地在吾邑八都，土名海口南五里。其龙甚旺，将入首，起太阴，落为平坡，复起太阴，两星相照，穴立平坡之中二突相并处。前朝贵人立马案。葬后出进士数十人，翰林、理学数人。盘涧先生铢、深山先生鼎，皆朱子门人，此地之锺也。
两面俱是太阴星夹穴，取两虎争肉形，穴居肉。
左地在南昌白湖岭南。其龙分省龙之旺气，透漏而结穴者也。自鹤仙冈开金水帐，帐中抽出。至东城门渡峡，复到帐幕岭五星聚讲，横开仙桥大帐，中抽出。至西城门，又大断，起白湖冲天木星，清秀可爱。正脉渡江去结省城。此龙发自白湖侧面，成正体三台。中峯一线小脉抽下，复起太阳金星，老龙抽出嫩枝结穴。但正面夷坦，似窝非窝，乃是空窝，无气。穴闪一边，且落低平，结成下聚。昧者或病其龙短。不知此乃大干旺处，寸寸是玉。矧三台一节结穴，为至贵之格。只是穴星有窝而不葬，极为难认。盖眞气闪于左畔，略成微突，如老蚌吐珠，颖异非常。左右弯抱有情，面前河水缠遶，奇峯朝揖，眞美地也。宣德九年刘氏葬后，人财大旺，科甲缠联。何野云钳记録于后。
宣德十年，岁在乙卯，予道经南昌之梓溪，因访刘氏季直，相见如故，朝夕不怠。与论阴阳地理之说曰：“‘卜其宅兆而安厝之’，此人子大事。矧自古以来，有国有家者，莫不择乎山川形势，以定阴阳二宅，为子孙久远之计。”季直唯唯。又旬余，告予曰：“某旧冬葬先室于白湖岭，愿师一鍳之。”予诺之。遂往观之。见其地诚为千载松楸之所也，因留钳为后验云。钳曰：湖峰美地穴难扦，左畔仙宫汝占先。二十四神皆揖拱，三十八将尽朝元。捣药杵声犹未息，此龙杖住老龙眠。丑山未向坤申水，子息金阶玉殿宣。先出文林并奉议，南乡北保置庄田。税钱三万七千贯，金玉盈箱不计年。三代神童如及第，生成铁树亦生烟。若问人丁多少数？芝麻一石数当添。兄弟四房俱发福，烧些钱帋玉炉边。
右地在华容县东八十里，土名七峯山。其龙来脉甚远，不详述。比入局，开大帐，顿跌数峰，磊磊落落，龙势雄昂，气甚旺盛。却入首一节，抽出平缓，为芦鞭贵格结穴。穴开钳口，钳中陡峻，不能融结。乃就脉弃钳而点盖穴，沙水亦皆应副。此缓来急受，故不葬钳而挈高取穴，亦以避其钳中之峻耳。与铅山费状元乌石山祖地颇相似，乃江右雷氏所卜。嘉靖已丑年葬，癸巳年生乔桂公，登戊辰进士，官翰林吉士，今福祉未艾。
右地在吾邑治南五里，土名长塘。其龙来远不述其龙法背面下。入首工字龙格，霞帔度脉。起土星挂角穴，乃脉从左来，穴以右受，有垂珠倒气，成太阳头脑，开口脑下，合土星角穴正格。故不取乳，以中乳直硬不受穴，挂角聚气藏风，后有鬼星，前有毡褥，左右夹照，弦棱明白，证得穴眞。俗呼眠犬形，怀中气动穴。葬后出肯由公鍧，登嘉靖丙戌进士，官衢州府太守，人丁大旺，巨富，税银千石，应例登仕籍衣冠数十人，福祉方隆。
左地在永康县西五里。其龙与邑龙数十里外分脉，逆溪水上奔。复盘转入局，逆田源朝北结穴。穴形奇怪有突。有突而不塟于突，不串龙势，不对明堂、龙虎，俗眼即为死气之处。左砂硬奔，拦在面前，明堂倾斜。殊不知十里田源暗朝，遶过明堂而缠玄武，大溪水交会，眞龙尽气钟之吉也。先一家塟，退败迁去。明师刘永太复为徐氏指塟旧所。徐氏曰：“彼既不吉，何为塟旧穴？”刘曰：“浅深不同，乘气有异。且此地本主先凶后吉。今彼既已退败一代，而君塟则凶气已去，吉气将来。”徐如其言，塟之，果出侍郎。又科第数人，富贵未艾。今太守公师夔、师皋诸贵，皆出此地。
刘永太课云：一代伶倌二代贫，三代颇有读书生，四代为官常近帝，五代六代榜联登。巳山亥向。
 
重刊人子须知资孝地理心学统宗卷三下之二
江右山人徐善继述 同着
此一卷専论穴星。凡点穴，须审入首之山成某星体。星体明白，方是眞气融结。若入首之山不成星体，即是眞气不融。杨公云：“观星裁穴始为眞，不论星辰是虚诳。”但诸家星体，立法殊途，故美恶吉凶，纷纭不一。议者或为五星为正，九星为变。殊不知五星即五行也。五行之变，不可胜形。朱子谓“五行之变，至于不可穷尽。”然则九星又安能尽其变哉！惟其融结成穴，虽有正变不同，而其形体未尝离于五星。是五星诚守约赅博，一定不易之理。又何泥夫诸家巧立异名之谬哉！谨以子微五星，参酌廖氏模范，定为穴星三格。端正者曰正体，偏斜者曰侧脑，倒地者曰平面。而各贯以窝、钳、乳、突四象，庶几星形明白，免于眩惑，而易简之理得矣。
穴星三大格
一曰正体。夫所谓正体者，以其星辰头面端正，而规模尊重也。凡正体穴星，锺五行之正气，融星象之正形，故其结作，若星体清秀，龙合上格，主极品之贵。星体庞浊，龙非正格，亦主小贵巨富。
二曰侧脑。夫所谓侧脑者，以其星辰头脑偏斜，而形体欹侧也。凡侧脑穴星，头颅虽有不同，融结本无异别。但其闪巧奇藏，故必以乐托为准。若星体清秀，龙合上格，主贵，有威权。若星体庞浊，龙无正格，主悭吝、诡诈、殷富。
三曰平面。夫所谓平面者，以其星辰倒地，而形体平夷也。凡平面穴星，高低虽有不同，力量本无二致。若星体清秀，龙合上格，主富贵绵延。若星体庞浊，龙格不明，亦主富厚。
穴星三格辨
或问：诸家穴法，莫详于《泄天机》。其例以九星各九变，曰正体、开口、悬乳、弓脚、双臂、单股、侧脑、没骨、平面，皆可以下穴。今何止取正体、侧脑、平面三者，而称穴星三大格？又不即以为穴，且去其六格者，不与同列，何也？答曰：《泄天机》穴法固极精美。但拘于九变，而穴星与穴形二者混立穴星者，太阳、太阴、金水、天财、紫气、燥火、扫荡、孤曜、天罡九星也。穴形者，窝、钳、乳、突之形也。如曰正体，乃穴星之端正者也。曰侧脑，乃穴星之偏侧者也没骨即侧脑之变。曰平面，乃穴星之倒于平地者也。兹三者，乃穴之星辰有此三格，而未可便以为穴。必须于此穴星之间，又各有窝、钳、乳、突之形，方是有穴。若无此形，而遽于正体、侧脑、平面之上扦葬，则弥漫无下手处。惟金星一格，有顽金开窝之法，亦须微有窝坦则可。若浑顽饱面强凿之，凶祸立至，岂可直以正体、侧脑、平面为穴哉！其曰开口，即窝形之穴；曰悬乳，即乳形之穴；曰弓脚、双臂、单股，即钳形之窝。兹五者乃穴形之格，而不可与穴星之格并列者也。若一例立之，则穴形之格混于穴星矣。今故特以正体、侧脑、平面三者，列为穴星三大格，而各贯以窝、钳、乳、突之形，则廖氏之九变，固以包括于其内，而有星无穴之弊，庶几可免也夫。
穴星诸形
金星形圆，有二体：上下俱圆者曰太阳金，上圆带方者曰太阴金，俱有正体、侧脑、平面三格。
正体金星，形圆而端正者也，穴结于中；
侧脑金星，形圆而身侧者也，穴结于旁；
平面金星，面仰而身圆者也，穴结于顶。
木星形直
正体木星，头圆身耸而端正者是也，穴结于中；
侧脑木星，头圆身耸而欹侧者是也，穴结于旁；
平面木星，面仰而身平长硬者是也，穴结节苞。
水星形曲
正体水星，头圆身曲而端正者是也，穴结于中；
侧脑水星，头圆身曲而欹斜者是也，穴结于旁；
平面水星，面仰身曲而倒地者是也，穴结于顶。
火星形尖，故不结穴。
土星形方
正体土星，头方身平而端正者是也，穴结于中；
侧脑土星，头方身平而欹侧者是也，穴结于旁；
凹脑土星，头方而中凹身平者是也，穴结凹下；
平面土星，面仰而身方倒地者是也，穴结于顶。
火星不结穴辨
或问：五星皆有生物之理，而火星独不结穴，何也？曰：火性至燥，金入之而镕，木入之而焚，水入之而涸，土入之而焦。故火星不能结穴，惟作穴之曜气，及龙祖、前沙则美。郭氏《葬经》言：“乘金相水，穴土印木。”而不及火。吴草庐、蔡牧堂、洪天与诸公释之，皆谓火不结穴，故不言火也。然火既为穴曜、龙祖及前沙，固已见生物之妙，又何拘于结穴而始谓之生物哉！且予兄弟厯观四方名墓，金、土二穴最多，木次之，水又次之，而火星之穴，未见其一。惟浮梁县景德镇阳基是落地火星，入首、落脉，穿田发五枝，为五火落地，而四面皆水。水以济火，故亦有融结。然其为陶冶之场，数十里间，烟熖烛天，昼夜不息，此固火星之应矣。而人多刚燥，俗尙繁华，易于兴替，且不免回禄时发之灾。此又火星之病也。夫以火得水济，其结作且不能全美如此，况纯火之穴岂可用乎？或曰：火星至燥而不结穴，已闻命矣。水星至柔，而能结穴，何也？曰：纯水亦不能融结，须兼于金，金水相溶，方有结作。故廖氏以金水名之。曰：廖氏既以金水名矣，而今止曰水星穴者，何也？曰：金星已有定穴，此特水星兼金，盖以水为主，故専名也。或又问曰：廖氏九星之中，有金水，今専以水星名穴，固所以破九星之谬矣。而金星穴中，复以太阳、太阴名之，何也？曰：金星有高低二体，而太阳、太阴各称其形。且五星七政，理之切寔，非若巨、武、破、廉、天罡、孤曜诸说之不经，能眩惑于人者，从之可也。兹盖惟理是适，初非有意立异，而故訾九星云耳。
金星穴
金体必圆。其上下皆圆而身高者，曰太阳金。上圆带方而身低者，曰太阴金，各有正体、侧脑、平面三格。三格又各有窝、钳、乳、突之形，方为眞结。
其有顽金打开水窝裁者，亦必开面，微有窝坦。若是顽硬粗饱，即是生气不融，不可勉强镌凿，以乱下凶恶之地。《泄天机》穴法，诸正体穴正坐此弊，不可悞用，学者审之。
正体金星穴格
类别	窝穴	钳穴	乳穴	突穴
太阳金	




太阴金	
</div>
    <div class="pagination">
<a href="人子须知_page11.html">上一页</a><span>...</span><a href="人子须知_page7.html">7</a><a href="人子须知_page8.html">8</a><a href="人子须知_page9.html">9</a><a href="人子须知_page10.html">10</a><a href="人子须知_page11.html">11</a><span class="current-page">12</span><a href="人子须知_page13.html">13</a><a href="人子须知_page14.html">14</a><a href="人子须知_page15.html">15</a><a href="人子须知_page16.html">16</a><a href="人子须知_page17.html">17</a><span>...</span><a href="人子须知_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
