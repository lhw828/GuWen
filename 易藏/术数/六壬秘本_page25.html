<!DOCTYPE html>
<html>
<head>
    <meta charset="UTF-8">
    <title>六壬秘本 - 第 25 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬秘本 - 第 25 页/共 58 页</h1>
    <div class="content">

卯为前二招唇舌，罡作朱禽狱讼殃。


前二是朱雀，乘卯上主口舌。


如七月戊辰日午时课是也。罡雀主狱讼。如辛卯日丑将子时占，初罡雀末午勾是也。


荧惑加寅音信至，太阴发用有阴详。


荧惑朱雀也。加寅主远信至。如乙丑日，申将未时寅为朱雀也。若初传太阴，兼与日辰无战、乘旺者，主阴人暗助。若休囚必阴谋戕害。


天罡立用须干众，寅卯加临讼狱防。


罡神为用主有带众动求贵人事。罡加寅卯上，更看将神吉凶，便言有官司狱讼事。


昼夜贵人传俱见，或用日德动尊颃。


昼夜贵俱在三传中，主求劝贵人有德者大吉。假令二月癸巳日卯时，卯戌巳三传，主动贵人求身事。


天空发用无凭准，前四带合主勾引。


凡发用见天空与休囚并，主事虚诞。勾陈合日辰上，主勾连引诱事。


后阴玄发主阴谋，传出天乙前复明。


凡传中见阴后元武，主有暗昧阴谋之事。若用此三将，传出天乙前主先晦后明也。


恶将从来口舌凶，或逢生合却欢荣。


凶将乘旺相亦主有口舌。凶将若逢德合相生，凶中有吉。


贵临巳亥多反复，罡加癸水卜贼人。


天乙加巳亥主事多反复。天罡加亥是龙得水，变化飞螣，捕捉难获。


如巳将癸酉日寅时，是辰加癸水，占贼不见。


支干发用岁神临，所求远望干朝廷。


占见太岁加临干支上，主望朝廷之事。


太岁连传三二年，卜时为用见当先。


假如巳年午将巳时占事，主三二年不决，迟滞。只如贵人日辰月将亦同是也。占日时为用，主当日时定应。余皆准此。


支干发用还应速，岁建兼煞亦同然。


传中加日辰主事速也，太岁月建亦同。


旺相气发同此断，休衰阴逆定迟延。


春用木神夏用火神为旺，发用休囚衰，传中阴逆，主事迟延。


日阴辰阴为合用，更乘吉将事求成。


凡日之阴神辰之阴神相合为用，主成合事。吉将则吉，凶将则凶。如辛亥日午将申时午为用，主外亲喜求事大吉。余仿此推。


日辰相合无凶将，亦有主他相合因。


日辰与三传带合无凶将，大吉。又如日辰相见，并吉将临，主它人来合求吉事。


用与时伤干支凶，反生日辰却丰隆。


发用与占时同克日，主灾滞自外来。克辰者主灾从内生。


占时为用，生日辰，更得吉将，主大吉之事。

</div>
    <div class="pagination">
<a href="六壬秘本_page24.html">上一页</a><span>...</span><a href="六壬秘本_page20.html">20</a><a href="六壬秘本_page21.html">21</a><a href="六壬秘本_page22.html">22</a><a href="六壬秘本_page23.html">23</a><a href="六壬秘本_page24.html">24</a><span class="current-page">25</span><a href="六壬秘本_page26.html">26</a><a href="六壬秘本_page27.html">27</a><a href="六壬秘本_page28.html">28</a><a href="六壬秘本_page29.html">29</a><a href="六壬秘本_page30.html">30</a><span>...</span><a href="六壬秘本_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
