<!DOCTYPE html>
<html>
<head>
    <meta charset="UTF-8">
    <title>人子须知 - 第 19 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 19 页/共 52 页</h1>
    <div class="content">






玄武垂下，颈长如绳，而且纤细。头上成星，而入首不昂，两边杀水又刦，全无生气，不吉而凶。	《雪心赋》云：“穴后须防仰瓦。”盖后宫仰瓦，则气不融结，何得有地？惟天财穴又喜仰瓦。	不生胞乳，又无毡唇，龙必不眞，不须着眼。	玄武吐舌，若龙眞而左右有情，亦有截法，所谓“玄武嘴长高处截”是也。	壅肿弯来似壅弦，金鱼不到土牛牵。时师道是窠囊里，枉费心机空费钱。	如人扶起筲箕样，水直金鱼会不成。气脉不藏空立穴，子孙穷苦受伶仃。







牛轭形横无节枝，两边水散局顺飞。硬直挺然无护揖，误扦枉死少年儿。	如人拥膝坐寒炉，健硬生来气脉粗。左右不回山水散，田连阡陌也如无。	廖公云：绷面横生脉数条，生气自潜消。与此稍异，要之皆为凶穴，不可下也。	廖公云：坠足脉从脚下出，此谓头细头粗，皆一理耳，俱不可下。	《葬书》云：气以生和，而童山不可葬也。盖童秃之山，草木不能生育，安能有生气以荫人哉！	竹篙头硬而带杀，既无节又无痕，诚一死硬物耳，安可下穴？







穴星不成，而硬直如摇拳，孤露受风，必来龙不眞，故有此丑穴，不必顾矣。	反肘无情向穴，谓之龙虎反眦，主悖逆争斗，不孝不义，凶莫大焉。	硬面天罡带火如弩觜，不受穴，切勿轻下，主瘟火人命，枉死少丁。	禾锹面峻硬壁立，不受穴，是龙不眞，故成此形状，不必追寻耳。	玄武不垂头者，谓之拒尸。故但凡穴前，必须要平坦，否则不纳穴，皆是拒尸。	白虎入明堂，儿孙主少亡。盖虎山高昂，谓之衔尸。又入明堂，谓之拭泪，俱大凶。若水到右，白虎宜强，不以此拘。
右二十四位杀穴：颈长者，来弱也；翅短者，无包藏也；贯顶者，无主星也；绷面者，生气杀也；若如死鳖者，阴阳不分也；坠足者，后轻前重也；童头者，躁秃无生气也；竹篙、摇拳者，直杀也；水现、瓮弦、空窝者，无顶乳虚窝也；死块者，顽硬也；鳖裙者，气散也；突肚似冬瓜，与覆钟、筲箕，皆死硬粗峻也；箕口，散也；仰箕，虚窝也；拥膝，逼迫也；仰瓦，后空也；吐舌，露胎也；玄武壁立，不纳也；虎逼堂，捶胸拭泪也。大抵穴星粗顽，破碎、壁峻、丑恶、壅肿、尖利、瘦削、柔弱、脉露、硬直不悠扬，皆谓之杀穴，必来龙不眞，故作穴不美，而水城、案对、龙虎纵合矩度，亦为虚花，不可贪砂水而失龙穴之根本也。
紫琼张眞人穴法三十六怕
穴怕斗煞直扦。穴怕臃肿顽坚。穴怕孤露单寒。穴怕恶石巉岩。穴怕坐下低软。穴怕卑湿沥泉。穴怕懒坦平洋。穴怕崩破凿伤。穴怕前高后低。穴怕四山压欺。穴怕左空右缺。穴怕明堂倾跌。穴怕鎗头鼠尾。穴怕鹅头鸭嘴。穴怕高山峻岭。穴怕面墙坐井。穴怕水走沙飞。穴怕烧窑筑陂。穴怕卷帘水现。穴怕刦砂当面。穴怕凹风吹射。穴怕元辰直泻。穴怕堂气不收。穴怕箭水直流。穴怕界水淋头。穴怕牵动土牛。穴怕明堂空旷。穴怕界水塞暗。穴怕八风交吹。穴怕剑水冲摧。穴怕全无余气。穴怕路行穿臂。穴前怕见深坑。穴前怕见反城。穴后怕是仰瓦。穴后怕是高挂。
紫清眞人白玉蟾四喻
龙虽好而无穴，谓之有若无；穴虽好而无龙，谓之寔若虚；地虽吉而葬不得法，谓之有官而无禄；地虽吉而年月失利，谓之有舟无楫。
传疑玉蟾仙翁为临川吴氏扦新畲阳基，在县北百里，鳝鱼形。吴氏旧基乏人。翁曰：“扦此大旺人丁，但年月未利。”吴氏欲速，不暇筮期。仙翁曰：“亥卯水流干戌合，年月不利贵来迟。”吴氏果大旺人丁。自宋迄今，三百年后始出中江公璁，登嘉靖乙未进士，官签宪。曰方、曰慧、曰宗汉诸君，连登科第方亨。
辨穴眞假
附：凡定穴，有天然的定之所，一步不可移易者，方为眞穴。如人灼艾用针，自有一定之穴，不可差毫厘。若移左一步放棺亦似是，移右一步放棺亦似，移上亦正，移下亦正，无的然之所者，则非眞穴。术家谓之菩萨面，面面皆好，决非眞穴。

无踪迹个字，无燕尾三叉，无唇毡证佐。	
有个字，有唇毡，有三叉。龙分两片穴三叉，证佐分明始是眞。平正尖圆随步有，也应此地小荣华。
伤龙伤穴说
附：伤龙伤穴有两说，一是点穴太高为伤龙，穴点太低为伤穴；一是顺来顺下，气冲于脑，谓伤龙；斜插太过，气不贯耳，谓伤穴。二说俱是。以气言，高则气太急，低则脱气，顺来顺下，斗气冲脑，饶减太过，脉注不着。故云“高低饶减咫尺间，得失吉凶从此定。”不可不慎。伤龙主祸速，伤穴主祸迟。古人谓“宁可伤穴，不可伤龙。”以取祸之迟速言耳。其实二者均不可伤。一说掘凿太广伤龙，开井太深伤穴，皆当慎之。
 
重刊人子须知资孝地理心学统宗卷四下之二
江右山人徐善继述 同着
此册专论怪穴。夫怪穴者，异常之穴也。眞龙藏幸，穴多异常，人难测识，故曰怪穴。寔乃造化隐机，以俟有德。故凡大地，多是怪穴。但常穴易安稳，怪穴多侥险；常穴虽时师犹可知，怪穴非法眼不可辨。若识怪不眞，为害不浅。本欲置之不谈，尙恐庸师嗜利者，籍口奇怪，黎首饮鸩。又愳自认聪明者，索隐好奇，置身险地。是以将言复辍，欲罢不能。谓如隐秘而不谈，孰若直陈而破惑？敢将师诀，参以己知，立歌补注，用述其概云。
怪穴破惑歌
眞龙藏幸穴奇怪，俗眼何曾爱？天珍地秘鬼神司，指点待明师。
注藏者，晦而隐也。幸者，谲而险也。盖眞龙融结，福量非常，故其为穴，亦殊常格。潜踪闪迹，韬光敛华，而为诡异形穴，若有闭藏之状，不使时俗易识，故曰藏幸。厉伯韶云：“天机好处从来秘，不教俗眼识其奇。”然大地吉穴，人不易识。若天地之有呵护以待厚德，不轻与人者。苟非明师深契奥妙，何以发天地之隐，泄鬼神之机哉！陈氏名策，号灵泉，银邑人云“地出生成捉穴易，不须师管郭。地逢怪异穴难扦，遂要遇神仙”是也。但怪穴虽待明师而后扦，名师亦必积德而可致。故积德为图地之本，良有以也。苟使穴皆不怪，人皆可扦，则为恶之家亦可以得吉地，岂造化福善祸淫之微意哉！
明师堪破玄机诀，秘密不敢说。恐君缘福或轻微，指出反惊疑。
注天造地设，或好地丑形，或好形丑病。如杜后无齿，侍周王则生；钩弋手拳，遇汉武则伸。俟其人耳。明师之识怪穴，怪穴之待明师，岂偶然哉！但此等大地，明师虽能识之，奈何形穴怪异，隐晦殊常，苟非阴功重厚，福人庆门，虽有曾杨之能，周孔之地，献之必不受，告之必不信，反致掩口胡卢，或惊骇疑怖，甚至讪谤诋毁而咎之。若吴国师景鸾献中干地，而反遭禁锢者，世岂少哉！何也，诚以此等大地，非浅福薄德所宜受用。苟不度德而妄献轻指，则天地鬼神加怒，而地师反遭祸害。故明师虽遇此眞龙大地怪异之穴，必须珍重，毋得轻泄，以取祸愆。赖氏云：“世降风移人少淳，大地相逢勿轻许。”廖氏云：“世人将信又将疑，枉自泄天机。”
地有奇巧有丑拙，总名为怪穴。巧是穴形美且奇，地位使人疑。拙是穴形媸且丑，狐疑难下手。高人造化蕴胸中，巧拙尽玄通。
注眞龙之融结，有处于非常之地者，谓之巧。有结为诡丑之形者，谓之拙。总名曰怪穴，惟高术之士能明之。
大凡怪穴有跷蹊，龙要十分奇。认得龙神的的眞，怪穴始堪针。
注怪奇以龙为取舍，故必有十分美龙，方可下之。不然则多谬戾，祸不旋踵。《经》云：“龙若眞兮穴便眞，龙不眞兮少眞穴。”又云“恐君疑穴难取裁，好向后龙身上推。龙上生峰是根核，前头形穴是花开。根荄若眞穴不假，盖从种类生出来”是也。
巧穴巧穴何巧穴，仔细与君说。或然高在万山巅，天巧穴堪扦。
注地有结于万仞山巅而为天巧之穴者，子微云：“第一天巧最高穴，常人惧怕轻弃撇。只言高处穴难安，不知巧穴有眞诀。天巧山顶分龙虎，峻地平夷有门户。人到穴中有半天，四望百里堪摘取。此地神童及状元，子子孙孙皆过府。”释之者曰：“穴不在天而名曰天巧，以其高出云霄，如在天上，故曰天巧。每见龙穴湫窟、仙祠佛宇，多在崇冈叠岭之上。登山或数十里，或二三十里，多至五六十里，方见窟穴宫室。所在莫不别有天地境界。观其龙穴，其为龙宫，其为仙庙，其为佛刹，各随其宜，不可更革。盖天造地设，逞奇显异，山上出泉，冬夏不竭。峰巅有田，多至万倾。未经开荒，则长林茂木、恶蜂、毒蛇、鬼神占护。及其缘会遇合，则风霆开霹，鬼神剪除，长径屈蟠，广途平坦。此造化之玄也。天巧之穴，无以异此。”信哉，言也！是故凡天巧之穴，虽在高山，及登其所，豁然开阔，局势宽平，如在平地，不知为万仞山巅。但见四面八方，献奇列秀，如三千粉黛、八百烟花，次第罗列。城郭周完，朝案重叠，明堂团紧，左右环抱，三阳具备，诸吉拱护，水不倾泻，穴不孤寒，乃为眞结，力量极大。上格贵龙，乃为禁穴，或出圣贤；中格龙亦能出将入相、皇妃国戚、神童状元、满门朱紫；下格龙无此融结也。予兄弟所见者，如汉高祖祖地在寕都县灵云山牙鼓峒见朝州府郡《志》及《一统志》、旧名虔州府虔化县，朱夫子祖地在婺源县官坑岭金斗形梁上穴，笵文正公祖地，在苏州大湖格名万笏朝天，及吾邑廖公下张氏白牛坦祖地出一文一武一神仙：张忠定公焘为叅知政事，文也；甲公忠利侯，武也；紫琼眞人张君范，仙也，泉州曾丞相公亮祖地番天马蹄形，皆其格也。大抵此等地，要穴场极暖，虽在高山，不知其高则善。否则，据高挹秀，未免风寒，又多结为神仙窟宅。如太和山之玄帝宫、九华山之地藏殿、匡庐天池寺、雁荡罗汉岩，与夫武夷天游、西华仙掌、太华三仙、黄梅四祖等处，皆天巧穴也。凡修佛，亦须择取名山，然后以成道。盖亦收山川之灵秀耳。人尝谓“修仙先要选名山如许眞君炼丹洞，郭景纯选酉山金氏宅而后成道，切忌孤峰四望寒。请君古来成道处，洞天福地不寻常古云“天下名山僧占多”不其然乎。”
或然低在深山里，没泥穴可取。
注地有结于平田污下之处者。廖氏曰“藏龟闪迹在田中”是也。张子微谓之天平穴。中原平洋之地，龙行地中而不可见，间露毛脊，为石骨，为墩阜。及结穴处，亦要高下分明，此亦名为没泥龙蛇，藏蛰于泥，时有毛脊露出泥外，取其不见龙身，间露一二，知其为蛇龙之蛰藏耳。此格全在观水势以寻穴。故杨公云“平地龙神因水势”，又云“凡到平洋莫问踪，只观水遶是眞龙。”但龙平田散乱难见，而又杂以沟洫，诸水纵横，未易检点，必心目聪巧，而后可识。不然，亦水边日耳。
或然孤露八风吹，登穴自隈聚。
注廖氏云：“坐空转面去当朝，不怕八风摇。”然亦不可穴上受风，登穴隈聚则善也。张子微天风穴云：“八风可至之地，望之若寒，即之则温；望之似露，登之则藏。”《发挥》云：“山峻穴高，盖于峻中求平；山露穴出，盖以两肩有蔽。”似于孤露受风，其实则藏风聚气，此所以吉。俗眼不识，嫌其露也。
或然直出两水射，临穴有凭借。
注杨公云“亦曾见穴直如鎗，两水射胁似难当”是也。然两水射胁之穴，必要当水射处，或有石曜冲出，或有山头夹照，穴间不见水来，故曰“临穴有凭借”。
或然结在水中央，四畔水汪洋。
注杨公云：“也有穴在深潭里。”卜氏云：“水底穴，必须道眼。”谢子期释之曰：“水底之穴，甚难寻究，必是来脉精奇，踪迹怪异，自然超拔，与众不同。脉迹奇异而来，临于深渊大泽，忽然隐脉，必其穴生水底，惟道眼者知之。”张子微亦云：“要知水巧在何处，行水中间龙脉系。或见或隐或夹流，寻得龙来穴无地。居然却在水中央，百个山人无一喜。正缘见脉不分明，巧在水中难指耳。”诚如诸公所说，则安穴水里。以愚庸见，则为不然。尝究廖氏《怪穴破惑歌》云：“捉月虽云在水中，还要土来封。”正恐人以水中安穴，而不能用土封耳，故指出。穴在水中，四畔皆水，乃是水中突出山阜，于山阜上结穴，而四面回环周帀，皆汪洋巨浸，即是穴在水中，为水巧之穴。不可悮作穴安水底，方为水中怪穴。且天地间安有水中作穴扦葬之理？苟或有之，亦行险侥幸，仁人孝子岂忍以亲体置之水中，而自取悖逆之罪，以希图富贵哉！蔡西山亦尝有云：“水巧之穴，尤其难见，亦且难信。宇宙之间，水中融结固不多见。扦于水中，尤属罕闻。或者舍山而就水，舍高而就低，理则有之，亦须龙穴眞的无疑方可。不然，反成绝穴。况扦于水中乎？非审詧地理精熟透彻，何敢以前人体魄尝试险穴？”诚确论也。
或然结在顽石里，凿逢土脉取。
注子微云：“也有石山石片漫，皆无寸土穴难安。不合龙眞难舍去，寻趂十日无足观。此名天完混沌气，龙皮粗厚头面干。时人莫道无草木，不知童山是两般。童山土色细杂碎，可栽木植生长难。天完之地无缝路，荡荡光滑如削刓。却须回环四兽地，自有土润草木山。只有相当作穴处，头面漫漫皆石盘。石必有缝可镌凿，石板之下有土山。若得土时穴须浅，不必深凿入其间。”是谓穴结石里也。但顽石漫漫，不易测识。苟非高术法眼相度，安知顽石之下，可以凿缝土而安柩哉！故卜氏云“石间穴贵得明师。”
或然有穴瞰泉窍，葬后泉干燥。
注眞龙气旺，故结穴完而其气又有余盛，从而漏为灵泉。子微所谓“龙气之旺，迸裂不禁者”是也。亦谓之“龙漏穴”，本是眞龙漏天地之秘，示人以自然之穴。但造物玄机，以泉惑人，故未易测。然其泉亦必甘美异常，又非冷泉险溃之比。西山云：“泉有数种，惟冷浆泉不可灌溉，不堪盥俯，不入炊饮，滋滋浸渍，清不能澄，浊不能混。此无用之泉也。红泉之地，不可取用，恐有银脉。腥泉之地，不宜留意，恐有铁矿。温泉、醴泉则旺气已锺于泉，不复成地。若泉清，可椈，可澣，可灌，澄之愈清，混之难浊，春夏不盈，秋冬不涸，皆泉水之美者也。穴适值此，则为佳脉。瞰泉窍上弦以治穴纳棺，此泉必缩为生气，不复流注。若夫得雨则盈，雨霁则涸，望之似可扬尘，践之或可没胫，此不潴之地，地脉疏漏，最为无用。或春夏有泉，秋冬干涸；或雨则泉迸，晴则泉干，皆不足用。故穴逢龙漏，又须论泉而后论地，泉吉而穴吉是也。然亦不必拘于葬后泉干，亦有不干而吉者，但要泉美为凖耳。
或然有穴逼水边，葬后水城迁。
注龙眞穴正，不幸而逼近水涯，或水冲割，此亦造化留心待人主耳，故葬后水徙而吉。卜氏云“水有陵迁谷变”是也。《史记》：“晋郭璞葬母于暨阳，去水百步，人以为言。璞曰：‘当即为陆矣！’其后沙涨，皆为桑田。”
或然有穴居龙脊，骑龙贵无敌。
注廖氏曰“骑龙须要居龙脊，龙住应无敌”是也。盖骑龙穴力量最大，乃龙气旺盛，故结穴后犹有余气之山。以其穴不居尽处，故曰骑龙。旧说前去山皆不结穴。予兄弟见仙迹骑龙穴结后，再去山多有结作，但力量有大小，受穴有正副不同耳。如吾邑吴国师为十院张氏下一骑龙穴，在新营河南五里，土名乌石源，出张忠定公焘，为宰执。甲公封忠利侯，进士五十余人。其龙结穴后，复起大山，去土名桃芝源，又结董德彰下金鹅抱卵形地，出尚书省斋公张宪。又如绩溪县汪五祖地，将军踏弩形；景德镇刘御史祖地，猛虎下山形；福建林见素尚书祖地，凤凰衔书形等穴，皆是骑龙，结穴后复去，俱结富贵地，寔皆仙迹可证者。盖以龙气极旺，故余气透漏，犹有融结耳。古歌一篇，论骑龙穴意颇详尽，坿录于此。
歌云：三十六座骑龙穴，不是神仙难辨别。水分八字两边流，且到穴前倾又跌。无龙无虎无明堂，水去迢迢数里长。玄武虽端气还过，庸师安敢忘评章？眞龙踊势难顿住，结穴定了气还去。就身作起案端严，四正八方皆会聚。外阳休问有和无，只看藩垣与夹扶。左右护龙并护水，回环交锁正龙居。或作龟背或牛肩，或作鹤嘴蜘蛛肚。凤凰衔印龙吐珠，天马昂头蛇过路。前案不拘尖与圆，或横或直正无偏。但寻眞气居何地，认取天心十道全。或在平阳或溪湾，或在高峰半山上。或然山连千万重，或然水去千万丈。神仙方识此规模，自可一湖通百湖。巧目神机扦正穴，何须逐一看沙图？教君细认毋怪奇，左右缠护不曾离。水虽前去三五里，之玄屈曲合天机。更有异穴倒骑龙，前后妙在看形容。千变万化理归一，尽在高人心目中。要妙无过捉气脉，吉凶祸福分黑白。君如下得骑龙穴，百子千孙非浪说。骑龙之穴福非轻，世代富贵无休歇。状元及第总堪夸，将相公侯盈帝阙。
按：歌理攸当，但三十六穴之说则拘矣，学者不可泥之。
或然有穴截龙脉，斩关古有格。
注斩关穴者，乃斩截行龙气脉而结穴也。盖龙之大势已去，旺气暂注，亦成星辰，有形穴可下，故斩气截脉下之，非勉强斩截龙脉而立穴也。此地发福极快，但不悠久。盖为龙尽处自有正穴，故尔。《经》云“假穴斩关莫道眞，正穴眞形都差了。京口丹徒之后山，常有云气聚其间。曲阿之中有一穴，却被刘翘斩一关。斩关之穴始于此，只得二代生龙颜”是也。曲阿在丹徒县，即刘裕父坟。
或然有穴在湖滨，秋冬始见眞。
注穴有结于湖滨者，春夏水涨之时，四望皆水。直至秋冬水退，而穴形始见。如认龙眞，亦可用之，不畏其卑湿也。杨公云：“也曾见穴临水际，俗人见穴无包藏。”又云：“平中还有水流坡，高水一寸即是阿。只为时师眼力浅，到彼浩然无奈何。便言无处寻踪迹，直到有山方识得。如此之人岂可言，有穴在坪原自失。只来山上觅龙虎，又要乳头始云吉。不知山穷落坪去，穴在坪中贵无敌。痴师悮了几多人，又道葬埋畏卑湿。不知穴在水中者，如此难凭怕泉沥。盖缘水涨在中间，水退却同干地力。”此说曲尽湖滨穴法之妙。
或然有穴落田畴，春夏水交流。
注平田之地，高一寸为山，低一寸为水。原自高山撒落平洋，牵连铺展，平坦而来，微有脊脉。当春夏灌溉之时，满目皆水，俗眼见此，不忽其为泥污，则弃其为水沥，安知其有美地存焉？但结穴之处，必须有银锭，束气融聚，分水伶俐，忽起微突，开口明白，界水交织，方为眞穴。虽水田满目，不足畏也。
或然穴在土皮上，名曰培土葬。
注培土葬者，其地气浮于上，故下棺之时，不深穿井，放棺土皮之上，外以客土培之，故曰培土葬也。朱子曰：“漳、泉间，棺只浮于土上，深者仅有一半入地，所以上面封土甚高。后来见福州人举移旧墓，稍深者无不有水，方知兴化、漳、泉浅葬者，防水耳。”按：浅葬之法，不特漳、泉为然。盖地土有厚薄之殊，龙脉有浮沉之异。地土厚，龙脉沉，有葬至数丈者，不谓之过深；地土薄，龙脉浮，有安柩土皮之上，用客土培成塜者，不谓之过浅。噫！非圆机之士，其孰能之？
或然穴在石罅中，有土气斯通。
注此石山土穴也。《葬经》云：“气因土行，而石山不可葬。”盖顽石之不可掘凿者，则隔断生气，且多生水，所以不可下也。故石山必有土穴为眞。廖氏云“漱石莫疑安石罅，土穴端无价”是也。杨公云“也有穴在大石间”，卜氏云“石间穴贵得明师”，皆言石间有穴，却不明言，立穴处必须有土为眞。张子微云：“石巧之穴石盘生，如琢如镌如切成。上无缝脉穿凿计，且无寸土为遮蔽。”又云：“此穴依山不须凿，结切安柩平处是。自然融结得山脉，不必凿开泄石气。”则又直指顽石之上安柩。诚如所言，是又与《葬经》相背。且石山土穴，或石山凿见土脉为穴，予闻其语矣，亦见其地也。石穴不可掘凿，则是顽石，无生气。今言安柩其上，以土封之，吾闻其语矣，未见其地也。虽云有之，终于我心有所不安，不敢取以为法，寕从廖，不从张。
也曾见穴水直流，下后出公侯。
注眞龙大地，包里重叠，而正穴必居众山拥从之内，小水直流，势所必有。陶公云：“直流百步，弈世为官。”必须外面大河大溪，逆潮横遶，而山脚重重拦截。《赋》云“元辰水当心直出，未可言凶。外面山转首横拦，得之反吉”是也。然直流之穴，必须龙长气旺，力量极大，又得两畔山脚包收，水虽去而山则回，穴甚周密则可。若龙短力少，一步去水亦不可下。廖氏云：“第一莫下去水地，立见败家计。”至验至验，戒之戒之！
也曾见穴砂斜飞，下后着裶衣。
注眞龙贵穴，面前或多顺水之砂，俗眼必望而畏之，或指为退田笔，或指为离乡砂，纵有美地，亦不敢信。岂知此乃曜气，为极贵之应哉！杨公云：“或如刀，或如剑，随水顺流俱冉冉。庸师只断定离乡，岂知内有眞龙占。”盖眞龙正穴既已融结，虽有微砂顺水，多是秀曜，不可一例断作退田笔、离乡砂。何也？盖砂如美女，贵贱从夫，故尔。如大贵人既在此建府创第，或开藩建节，则军将兵卫，或左或右，或出或入，皆是为贵人奔走服役，故顺去者亦无所畏，乃为秀曜贵气之验。然亦须要收拾之，不可使荡然而去。张子微云：“如龙穴眞正，而有凶杀照射，或顺水走撺，惟在收拾。能收拾，则纵有凶杀，既为我用，不相刑射。譬如大官贵宦，黥卒贱徒，皆为我用。何者？权在我故也。故大贵之地，本身龙气重，未免无杀气，而护从朝应之山，如武夫悍卒，披坚执锐于我侧，未免无可畏状。然不知皆侍卫我者，非悔我者也。为我所用，何畏之有？适足为贵证矣。
也曾见穴无包藏，一突在平洋。
注包藏者，穴之护卫，以蔽风寒，不可无也。诀云：“立穴处最怕风吹。”又云：“穴要有包裹。包裹穴无破。”甚言穴之贵于包藏也。但法贵通变。如平洋一突，又不必若是之泥矣。蔡文节公云：“平洋之地不畏风。”杨公云：“平洋不怕八风吹。”此皆直指平洋不须畏风，不必论其左右之有无也。盖以平洋之地，一望无际，风行地面，不入地中，故虽无包藏，亦不为害。譬如人在平原旷野，皆无障蔽，终日受风，不至为病害。若居密室坐卧之所，有窗棂罅隙，贼漏射入之风，则能为患。故山谷最怕凹风，而平洋之地，既无凹风，又何必拘于周密乎？
也曾见穴多余气，山去数十里。
注大龙气盛，一时收敛不尽，故结穴后有余气之山，或去数十里。此地力量极大，俗眼观之，龙气未尽，必怀疑惑，不敢下之。殊不知大福力地，其结穴必不在大穷尽处。《经》云：“大地皆从腰里落，余枝前去作城郭。”吴公云“余气不去数十里，决然不是王候地”是也。范越凤云：“眞龙蟠泊，必分牙布爪，结穴之外，有三五里余气，并皆暗拱。如人之巨室，寝息之处，必在堂奥之中。”喻亦亲切。但所去之山，必须回环护穴，或去为下手，或去为后杠，或去为障峡，或去为水口捍门，虽去犹为我所用则可矣。
也曾见穴坐后空，得水不嫌风。
注廖氏云“坐空转面去当朝，不怕八风摇”是也。盖来龙跃踊雄猛，及入首结穴之际，忽然翻身转面，逆水当其洋潮，虽或坐空，必有水绕，不足畏也。《葬经》云：“得水为上，藏风次之。”此类是矣。然亦须穴场藏聚，如前所谓登穴煨聚则善。
也曾见穴面前欺，顾祖不嫌低。
注此回龙顾祖之穴也。张子微云：“高山落平冈之穴，而为回龙顾祖之地，则前朝之山皆我祖宗父母，虽高无害，亦不恶其逼迫。”卜氏云：“回龙顾祖，祖不厌高。”盖以子孙见祖宗，则尊卑之礼出乎自然，虽高逼不以为欺，非客山来朝之比。若是客山高迫，则有陵压之患，谓之客山欺主，不可下也。然顾祖穴虽不畏前朝高逼，亦须其山开面平正秀丽，而无粗恶欹斜、臃肿丑陋形状，及尖射飞走、破碎巉岩等像则可。
也有巧穴名合气，来脉双龙至。
注合气之穴，力量极大，或二龙、三龙，以至九龙，合者愈多愈胜。《经》云“更有二龙合一气，两水三山共一场”是也。
也有巧穴名龙脱，来脉水中过。
注龙脱者，山脉断绝，穿落过水，如人脱离而去，无所拂着之意。卜氏云：“弃甲曳兵，过水重兴营寨。”陶公云：“马迹过水，揽衣渡河。”皆谓龙脉从水中渡过，然后复起星辰结穴也。然气乘风则散，脉界水则止。今言过水，何也？盖必有石梁之脉穿水过，如俗所谓“十大崩洪”石梁渡脉过水之说方是。如海中诸岛，亦是水底石脉联属耳。盖水不界石脉，而界土脉。邵子曰：“水则人身之血，石则人身之骨，土则人身之肉。故血行于肉，不行于骨。血以资肉，肉以养骨以资身。惟气无往而不通也。”诀曰：“漏脉过时看不得，留心仔细看龙格。穿河渡水过其踪，认他石骨为眞脉。”此詧龙脉渡水之要诀也。
此皆奇巧令人疑，造化隐眞机。
注已上皆巧穴而怪者，共二十二体，乃造化隐机，必俟有德之人而后得之耳。
更有丑穴尤难识，福应无差忒。丑拙丑拙何丑拙，眞有玄微诀。君子盛德貌如愚，良贾藏若虚。
注眞龙藏幸而为丑拙之穴，极其难识。即其形状，若为可弃。然验之仙踪，福应无爽毫末。若此者，岂非其有玄微妙诀乎？故得其诀，虽丑拙亦为可取。犹之大智若愚，大巧若拙。老子曰“良贾深藏若虚，君子盛德，容貌若愚”是也。以穴之丑拙而弃美地，犹以貌取人，而失之子羽矣。
</div>
    <div class="pagination">
<a href="人子须知_page18.html">上一页</a><span>...</span><a href="人子须知_page14.html">14</a><a href="人子须知_page15.html">15</a><a href="人子须知_page16.html">16</a><a href="人子须知_page17.html">17</a><a href="人子须知_page18.html">18</a><span class="current-page">19</span><a href="人子须知_page20.html">20</a><a href="人子须知_page21.html">21</a><a href="人子须知_page22.html">22</a><a href="人子须知_page23.html">23</a><a href="人子须知_page24.html">24</a><span>...</span><a href="人子须知_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
