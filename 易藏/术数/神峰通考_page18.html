<!DOCTYPE html>
<html>
<head>
    <meta charset="UTF-8">
    <title>神峰通考 - 第 18 页/共 31 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>神峰通考 - 第 18 页/共 31 页</h1>
    <div class="content">大雪水生阴正极，阳生冬至火堪论。小寒火绝却言水，大寒金土两存形。
此是五行生旺理，再凭造化定衰兴。
万尚书琼玑三盘赋
官星带刃，掌万将之威权，印绶生身，居三台之重位。伤官有刃，将相公侯；印绶逢官，早沾雨露。官无刃而有印，非台宪之职，必郡守之尊；杀有制而无枭，非肃杀之权，即兵刑之任。财气遇正官，声价远驰於六国；食神带七杀，英雄独压於万人。印刃相随，官高极品；财星正立，位步超群。杀刃休囚，禄薄官卑之士；财神无气，朝封夕贬之官。
    正印月逢，官居翰苑；偏财时见，位列皇朝，禄高有王佐之才，班马有封侯之体。名标金榜，盖缘六格清纯；身近龙颜，只为四柱不浊。
   木向春生，遇金制必为宰辅之臣；火当夏令，得水滋定作阿衡之任。秋金宜以煅炼，膺紫诰以治民；冬水得土以提防，谒金门而进谏。寅申巳亥兼全，位至三公之列，子午卯酉全备，职封一品之官。二德俱全，为官清正，三奇均正，终能济世安邦，七杀专权，自解调元赞化。
     科甲之星不陷，青年及第登科；催官之曜俱强，指日攀龙附凤。官星印旺，独居一代之功名，杀制刃兴，主掌满营之兵卒。若是用神轻浅，决为吏卒卑官，倘逢命脉遭伤，须要乞骸避位。
    用财无比劫，治邦振廉介之称；用食绝枭神，在位有得入之誉。若先财而后印，居官必一岁一升，倘先印而后财，入试许百发百中，金多无火，功名蹭蹬之儒；木重无金，岁月蹉跎之士。火明木秀，斯人必负经魁；金水极清，此辈拟登甲第。金逢火炼，早步金阶；木得金裁，廊庙辅宰。
    食神制杀，遂十年灯火之光；刃辅伤官，际一旦风云之会。格局无官相杂，可知腰佩金鱼，禄多有印相辅，职位定登台鼎。干透财官双美，中年身到凤凰池；支藏禄马两全，壮岁首登龙虎榜；时上食神骑禄马，斯人睡手掇功名。
    财官一位，状元一举无疑，身杀两停，魁甲两途有分。官印无刃无杀，职居翰苑之清；偏官有制有生，威镇藩垣之士。列金阶而陈大计，缘柱中金水相涵；登玉殿以进忠言，值命内水火相照。金马文章，官印辅明於岁月；玉堂翰职，财杀不党於提纲。六壬趋艮透财印，早步青云；六甲趋乾无破冲，捷登黄甲，飞天禄马，少壮冠场；拱禄无伤，早岁跨灶；衣紫腰金，财辅官旺。
    岁德扶官扶马，许君早拜金阶，日辰夹贵夹财，准拟荣登仕路。子丑遥合巳宫，是一举成名之辈；二德配宫，类周勃当时入相。两干不杂，效相如昔日题桥。
    壬日骑龙，入仕必拥旗喝道；乙干见鼠，读书有封诰临门。居邦食禄万钟，得禄与其合禄，入相为官一品，正官不杂偏官。
    用物清纯，为德秀之名；行运顺平，作青云之客，申时癸日合官，为折桂之人；癸日寅时刑合，作探花之客。庚日三合水局，贵冠诸儒；时逢一位偏官，名扬万里。金神带印，内阁股肱；禄马同乡，当朝柱石，贵人出色。金水涵清；贵命伤官，风霜满路。相合相生，男子定登将相；无冲无破，女人必配儒臣。论命知贵贱之殊，察理要中和之气，江湖星士，请监於斯。
崖泉男命赋
凡观男命，先观日主之盛衰，次察财官之强弱。日主旺，财官得地，一生福禄优游。日干衰，财官败绝，一世贫穷到老。日主旺而财官衰，遇财官发福。财官旺而日主弱，运行身旺驰名。财旺官柔，不可以官柔而言不贵。官旺财绝，纵贵也不显荣。财星入库逢冲破，富有千仓。官星正气遇刑冲，贵而不久。官若有冲还有合，头脚峥嵘；库逢冲破最逢冲，家资渐退。四柱纯财身更旺，不贵即当大富。财官入墓，非损子即伤妻。财官皆临败绝，寡独贫寒蹇滞。财官俱值于空亡，中途子丧妻伤，奔走仕途少得。伤官就禄，财星秉令支中，早配豪门淑女。官星得禄日时，定生折桂贤郎。月令财居绝地，妻无内助之贤。时上官星无气，有子不能跨灶。伤官羊刃日时，庄子鼓盆之叹。丙辛遁入酉时，他日何人扫墓。财星带合日干衰，外春风而内怀奸诈，阳木金多无火制，性刚暴而凶恶之徒，印旺财轻身更弱，锦心绣口之人；财多印轻身又弱，有学寒酸之辈。身弱财多，偏听内语。官少身弱，一子传芳。学海奔波，非县佐也，只是儒官。财多杀重，富家荣干之人。印破财伤，少遂青云之志。印旺一见财乡，自然家肥屋润，印轻倘行财运，俄然梦入南柯。印重重财被劫，严慈重拜北堂。
印绶若行身旺运，到底寻常。阳刚阴柔，兄强弟弱。阴盛阳衰，弟必强兄。羊刃劫财财叠叠，花烛重辉之事。术中杀印相生，身旺功名显达。印旺杀轻，驰身定享科名。杀旺印轻，出仕定居武将。带杀魁罡逢冲战，性高强而生杀之权。羊刃七杀交加，守边城军民受惠。七杀有制化为权，定产麒麟之子。食多杀少又身柔，子少而性无发越。伤官入墓，要分阴阳：阳伤官入墓，地老天荒；阴伤官入墓有病何妨。伤官若见四柱，有子难继书香。大运得入财乡，麒角麟毛可宝。金水伤官得令，五经魁首文章。火土水木伤官，恃己凌人傲物。火明木秀，日主强定作状元郎。伤官身旺若逢财，身到凤凰抬；伤官身弱见伤官，平地起风波。伤官运若见刑冲，一梦入幽冥。羊刃杀敌杀，黄金榜上定标名。伤官有情来合杀，金榜标名定是真。夫年论妻灾何处，看财星受克浅深。子命推母病源深，看印星受伤轻重。癸用庚金为印星，乙庚暗合，定然母氏心邪。庚用乙木作财星，重见庚辛，必主室人内乱。戊用癸妻坐亥酉，妻主好色而好酒，己用甲官子午时，纵然有子损而危。倒冲格井栏叉，有财位居台阁。甲趋乾，壬趋艮，身旺乃朝庭之相。拱禄贵夹丘乡，无填实，为廊庙之人。金木交叉身更弱，为技艺而招惹是非。水火递互带魁罡，犯刑名而多遭囹圄。羊刃伤官逢冲战，性凶恶而与人少合。水多木少又身柔，性飘蓬而五湖四海。群阳妒合一阴，如楚汉争锋之象。诸阴争合于阳，不过蛙鸣蝉噪。逢冲则凶，有合反吉。有合则吉，妒合反凶。甲乙生逢寅卯辰，为仁寿，见坎地多者登荣。丙丁局全寅午戌，位重权高逢水乡坎离交媾。戊己局全辰戌，火运始许飞腾。壬日全逢申子辰从润下，见财地荣登仕路；辛日子时畏离位，喜见西方，弱而有救。壬癸生申亥子，志识多能。运行火土乡，名盖当朝。甲日亥月，见离寿促。乙日卯提，官乡发禄。卯字提纲，到乾宫归寄两途。丙子寅月，逢坤兑，火不西行。丁日酉提，到艮方，明无不灭。壬水亥月到震方，子巽方，子旺母衰；阴水运到坤申生，土重露珠干燥，阴木运到巽方，木被巽风吹折，到离位烟灭灰飞。阳土阳金阳火，逢坎地总入幽冥。阴木阴金阴水，到离巽，居安不虑危。壬癸耗在北方，无土制定损沟涧，戊日寅提见酉申，十死一生，己日酉月到寅宫，少全安逸。辛逢巽地，少乐多忧。
崖泉女命赋
凡观女命要身弱，正气官星要得禄。有财无杀混官星，定配贤良富贵族。
无官便要看财星，财旺生官富贵真。食神禄旺有财星，子贵夫荣理最明。
食神禄旺财官衰，子贵夫愚无所托。财官败绝食神衰，夫愚子懦无所依。
财官得禄食神强，因子因夫紫诰章。食神入墓子必损，官星入墓夫先亡。
食神重见在中央，早年父母后先伤。纵然蛰蛰螽斯羽，瓜瓞绵绵也难当。
干支官食落空亡，后嗣良人命不长。日时辰戌两相冲，既取偏房独守空。
虽然有子难登第，百岁光阴不善终。金水伤官柱内逢，其人如玉更玲珑。
有财带印随夫贵，淑善幽闲主馈中。伤官太旺若无财，一对鸳鸯两拆开。
干头戊己土重重，心内玲珑无发达。子午卯酉号桃花，官带桃花福禄夸。
杀带桃花贫且贱，为娼为妓走天涯。柱中枭食并伤官，子死夫亡是两端。
枭食伤官女命嫌，财食官印女命喜。枭食伤官运见财，决然有子不须猜。
支内财官印绶多，非淫即贱损儿郎。癸日生人用戊官，少年定嫁白头郎。
若还亥酉支中见，好饮桑中约夜郎。干支暗合贵人多，画眉咬指笑呵呵。
支内暗藏官带合，定然有宠在偏房。择妇沈静要纯和，察理详明不用多。
识得崖泉如镜赋，万卷千秋永不磨。
讲命捷径赋
    详观三命，细究五行。格局乃八字之枢机，日干为一身之主宰。清浊辨乎贵贱，运限决於荣枯。莫言身弱而为造化之衰，勿以杀多而断寿年之夭。要在随时变通，须知入眼分明。阴为柔物，身遇刑克亦无妨。阳主刚强，原逢杀官而两破。壬癸生巳午月，逆运当主荣华。丙丁值孟冬时，顺行早当发达。壬水喜财官，惟八月逢财则破。戊己入北方之运，一生作事无成。庚金无火，非夭即贫。身旺无财，纵寿则否。建刃若行财官运，为人必白手成家庚金若行巳午方，定是中年损寿。月逢羊刃，运神喜杀以嫌财轻，杀透天干，岁月怕官而喜制。杀轻制重，为人到底屯禀。杀重制轻，身旺终须发达。时带伤官，男命决然损子，柱中印绶，女命决定无儿。印绶与伤官，为人奸吝偏浅，兼作事虚花。正财隐於地支，良贾深藏之士；官杀透於时月，浮潺浅露之人。
    金白水清，聪明特达。土多火少，晦性昏朦。月逢墓库，官杀混杂亦无伤。格用财神，比劫重逢于不利。干支同而伤官重，害子刑妻。财星旺而日主强。兴家创业。二月丁火有杀，荣贵非常。子提干火无财，飘荡之士。土怕寒而喜暖，水嫌印而宜财。身强杀浅，不宜有制。印多身旺，最喜逢财。
    大抵日主是人之根基，财官为人之禄马。财官旺而身主强，多主富贵。财官轻而日太旺，亦见贫寒。印绶多而宜见杀，伤官重而不忌官。一位食神，富贵贤良之女。满盘金水，淫邪智慧之人。官杀混而财星多，夫多重叠。印绶多而日主旺，子息难成。甲乙木生丑月，必主光亨。壬癸水值孟秋，终当富贵。四柱中有辰龙，方为得化。三元内无比劫，可作得从。从杀者必然富贵，从财者定主富豪。弃命无从，决然夭寿。
四言独步
先天何处？后天何处？要知来处，便是去处。四柱排定，三才次分。日干为主，配合元神。
神杀相绊，轻重较量。月为提纲，论格推详。日干为主，喜见财官。分其贵贱，次看浅深。
独则易取，乱则难寻，先看月令，次看浅深。年根为本，月令为中。日生百刻，时旺时空。
身主要强，月提得令。用物为财，表实为正。干与支同，损财伤妻。月支年同，破刑祖基。
月令建禄，多无祖屋。一见财官，自然成福。五行生旺，不虑休囚。东西南北，数尽方休。
用火愁水，用木愁金。喜气能分，祸福自真。辰戌丑未，四土之神。人元三用，透旺为真。
寅申巳亥，四生之局。用物身强，遇之发福。子午卯酉，四败之局。男犯兴衰，女犯孤独。
进气退气，命物相争。进气不死，退气不生。财官临库，不冲不发。四柱干支，喜刑相合。
官杀重逢，制杀有功。如行帝旺，逢之不凶。印绶根深，旺中不发。印绶根多，旺中不发。
先印后财，自成其辱。先财后印，反成其福。伤官用财，无官有子。伤官无财，子宫有死。
时上偏财，怕逢兄弟，印绶逢财，比肩不忌。拱禄拱贵，填实则凶。提纲有用，论之不同。
庚日申时，透财归禄。名利高强，比肩夺福。天元一气，地物相同。人命得此，位列三公。
八字连珠，元神有用。造化逢之，名利必重。金神带杀，身旺为奇。更行火地，名利当时。
六甲生春，时犯金神。水乡不发，土重名真。甲乙丑月，时带金神。月干见杀，双目不明。
甲寅重寅，二巳刑杀。终身必损，遇火难发。乙日卯月，金神刚烈。富贵比肩，财旺死绝。
天干二丙，地支全寅。更行生印，死见凶临。火旺来寅，透土坐申。衣禄多厚，见水伤身。
六戌生寅，月令水金。火乡有救，见土刑身。己日戌月，火神无气。多水多金，眼昏目闭。
秋金坐午，丙丁透露。运至离明，血伤泉路。金旺秋时，二庚夹丙。遇卯伤情，逢离顺境。
庚金坐午，辛金坐未。煞旺西方，东生取贵。辛逢卯日，年月见酉。时带朝阳，为僧行丑。
辛日坐亥，月莫临戌。水运若行，须防目疾。辛日坐巳，官印遇禄。顺行南方，显贵荣福。
酉金逢离，透土何虑。无土月伤，寿元不住。阴金遇火，逢土成刑。阳金遇火，透土成名。
壬寅壬戌，阳土透干。不混官星，名崇禄显。壬癸兼金，生于酉申。土旺则贵，水旺则贫。
癸向巳宫，财宫拘印。运至南方，利名必振。癸日巳亥，杀财透露。地合伤官，有劳无福。
癸日申提，卯寅戌时。年杀月劫，林下孤凄。癸日干己，阴煞重逢。无官混杂，名利富贵。
杀多有制，女人必贵。官星犯重，浊滥淫类。阳火申提，无根从煞。有根两旺，脱根寿促。
壬日戊提，癸干未月。运喜东方，逢冲即绝。乙日酉月，见水为奇。有根丑绝，无根寅危。
庚日申时，柱中金局，支无会合，伤官劫妻。癸日寅提，壬日亥时，莫犯提纲，祸福别推。
提纲有用，最忌刑冲。冲运则吉，冲用则凶。三奇透露，日干要强。其根有用，富贵荣昌。
十干化气，有影无形。无中生有，祸福难凭。十恶大败，格中不忌，若会财官，反成富贵。
格局推详，以杀为重。制煞为权，何愁损用。煞不离印，印不离煞。杀印相生，功名显达。
时煞无根，煞旺最贵。时煞多根，煞旺不利。八月官星，大忌卯丁。卯丁克破，有情无情。
印绶比肩，喜行财乡。印无比肩，畏行财乡。财官印绶，大忌比肩。伤官七煞，反助为权。
伤官见官，格中大忌。不损用神，何愁官至。日禄居时，青云得路。月令财官，遇之吉助。
壬骑龙背，见戌无情。寅多则富，辰多则荣。日德金神，月逢土旺，虽有名利，祖业飘荡。
甲日金神，偏宜火地。己日金神，何劳火制。六甲寅月，透财时节。西北行程，九流成业。
阳火无根，水乡必忌。阴火无根，水乡有救。年干会火，日时会金。己干用印，官澈名清。
辛金月辰，庚无丑库。逆数清孤，顺行豪富。辛金坐酉，财官临印。顺行南方，名利必振。
土生四季，日坐庚辛。何愁主弱，旺地成名。壬坐午位，禄马同乡。重遇火局，格最高强。
伤官之格，女人最忌。带财带印，返成富贵。官星桃花，福禄堪夸。煞星桃花，朝劫暮嗟。
食神生旺，胜似财官。浊之则贱，清之则发。此法玄玄，微妙难言。学者得授，千金莫传。
身弱论
阳木无根，生于丑月。水多转贵，金多则折。乙木无根，生临丑月。金多转贵，火多则折。
丙火无根，子申全见。无制无生，此身贫贱。六甲坐申，三重见子。运至北方，须防横死。
丙临申位，阳水大忌。有制身强，旺成名利。己入亥宫，怕逢阴木。月逢印生，自然成福。
己日逢杀，印旺财伏。运转东南。贵高财足。壬寅壬戌，阳土透出。不混官星，名显荣禄。
阴水无根，火乡有贵。阳水无根，火乡即畏。丁酉阴柔，不怕多水。比肩透露，格中反忌。
戊寅日主，何愁杀旺。露火成名，水来漂荡。庚午日主，支火炎炎，见土则贵，见水为嫌。
辛未身弱，卯提入格。癸酉身弱，见财成格。癸巳无根，火土重见。透财名彰，露根则贱。
弃命从杀格
甲乙无根，怕逢申酉。杀合逢之，双目必朽。甲木无根，生于五月。水多转贵，金多则折。
乙木酉月，见水为奇。有根丑绝，无根寅危。乙木坐酉，庚丁透露。二库归根，孤神得失。
丙火申提，无根从杀。有根南旺，脱根寿促。阳火无根，水乡必忌。阴火无根，水乡有救。
阴火酉月，弃命就财，北方入格，南地为灾。戊己亥月，身弱为美。卯月同推，嫌根劫比。
庚金无根，寅官火局。南方有贵，须防寿促。辛巳阴柔，休囚官杀。运限加金，聪明显达。
壬日戌提，癸干未月。运喜东方，逢冲则绝。弃命从财，须要会财。弃命从杀，须要会杀。
从财忌杀，从杀喜财。若逢根气，命殒无猜。
五言独步
有病方为贵，无伤不是奇。格中如去病，财禄喜相随。寅卯多金丑，贫富高低走。
南地怕逢申，北方休见酉。建禄生提月，财官喜透天。不宜身再旺，惟喜茂财源。
土厚多逢火，归金旺遇秋。冬天水木泛，名利总虚浮。甲乙生居卯，金多反吉祥。
不宜重见杀，火地得衣粮。火忌西方酉，金沉怕水乡。木神休见午，水到卯中伤。
土宿休行亥，临官在巳宫。南方根有旺，西北莫相逢。阴日朝阳格，无根月建辰。
西方还有贵，惟怕火来侵。乙木生居酉，莫逢全巳丑。富贵坎离宫，贫穷申酉守。
</div>
    <div class="pagination">
<a href="神峰通考_page17.html">上一页</a><span>...</span><a href="神峰通考_page13.html">13</a><a href="神峰通考_page14.html">14</a><a href="神峰通考_page15.html">15</a><a href="神峰通考_page16.html">16</a><a href="神峰通考_page17.html">17</a><span class="current-page">18</span><a href="神峰通考_page19.html">19</a><a href="神峰通考_page20.html">20</a><a href="神峰通考_page21.html">21</a><a href="神峰通考_page22.html">22</a><a href="神峰通考_page23.html">23</a><span>...</span><a href="神峰通考_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
