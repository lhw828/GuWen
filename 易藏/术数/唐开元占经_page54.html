<!DOCTYPE html>
<html>
<head>
    <meta charset="UTF-8">
    <title>唐开元占经 - 第 54 页/共 76 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>唐开元占经 - 第 54 页/共 76 页</h1>
    <div class="content">　　端下八
　　端下星【在斗宿中】出月左方日在壬寅辰星将出而不出其与日合二十日其未出二日必有灾云黒黄青色三物厌日之光黒色之星有两黒方在旁出而生端下之星所指之国大破将死政星变色而黒期六月【一本云或十二月一月】
　　商若九
　　商若【一本云天蒿】星【在牛宿中】出月左方日在壬寅辰星将出而不出其与日合二十五日其未出二日必有灾云黒黄青色三物厌日之光黒色之星有两黒方在其旁出而生商若之星长三四尺所指之国大水败兵起法星变色而黒期一年
　　天杵十
　　天杵【一本云天林】星【在女宿中】出月左方日在壬寅辰星之变而不出其与日合三十六日其未出三日必有灾云黒黄青色三物厌日之光黒色之星有两黒方在其旁出而生天杵之星长七八尺所指之国军破将死令星变色而黒期一年
　　天麻十一
　　天麻星【在虚宿中】出月左方日在壬寅辰星将出而不出其与日合三十五日其未出五日必有灾云黒黄青色三物厌日之光黒色之星有两黒方在其旁出而生天麻之星长七八尺【一本云四五尺】所指之国破亡煞星之变色而黒期六月
　　天杖十二
　　天杖【一本天社】星【在危宿中】出月左方日在壬寅辰星将出而不出其与日合四十日其未出四日必有灾云黒黄青色三物厌日之光黒色之星有两黒方在其旁出而生天杖之星长十余丈勾曲所指之国兵主死伐星变色而黒期二年
　　天搀星十三
　　天搀星【在室宿中】出月左方日在壬寅辰星将出而不出其与日合四十五日其未出四日必有灾云黒黄青色三物厌日之光黒色之星有两黒方在其旁出而生天搀之星长五六尺所指之国破亡危星之变色而黒期三年
　　天英十四
　　天英星【在壁宿中】出月左方日在壬寅辰星将出而不出其与日合五十日其未出五日必有灾云黒黄青色三物厌日之光黒色之星有两黒方在其旁出而生天英之星长一十丈所指之国军破亡地应星变色而黒期三年
　　白旧十五
　　白旧星【在奎宿中】出月左方日在庚寅太白将出而不出其与日合十日其未出一日必有灾云白赤黒色三物厌日之光白色之星有两白方在其旁出而生白旧之星所指之国亡地主死政星变色而白期一年
　　星十六
　　星【在娄宿中】出月左方日在庚寅太白将出而不出其与日合二十日其未出二日必有灾云白赤黑色三物厌日之光白色之星有两白方在其旁出而生星所指之国亡必有大防有水灾法星变色而白期一年
　　粪星十七
　　粪【一本墙星】星【在胃宿中】出月左方日在庚寅太白将出而不出其与日合三十日其未出三日必有灾云白赤黒色三物厌日之光白色之星有两白方在其旁出而生粪星长十余丈【一本丈余】所指之国内乱令星变色而白期一年
　　林若十八
　　林若【一本作彗】星【在昴宿中】出月左方日在庚寅太白将出而不出其与日合四十日其未出四日必有灾云白赤黒色三物厌日之光白色之星有两白方在其旁出而生林若之星长十余丈【一本七尺】所指之国破亡死丧煞星变色而白期一年
　　若彗十九
　　若彗星【在毕宿中】出月左方日在庚寅太白将出而不出其与日合五十日其未出五日必有灾云白赤黒色三物厌日之光白色之星有两白方在旁出而生若彗之星长七八尺所指之国内乱亡地伐星变色而白期三年
　　箒星二十
　　箒星【在觜宿中】出月左方日在庚寅太白将出而不出其与日合六十日其未出六日必有灾云白赤黒色三物厌日之光白色之星有两白方在其旁出而生箒星长四尺所指之国内乱亡地危星变色而白期六月【一本六年】
　　若星二十一
　　若星【在参宿中】出月左方日在庚寅太白将出而不出其与日合七十日其未出七日必有灾云白赤黒色三物厌日之光白色之星有两方在其旁出而生若星所指之国大败战不胜应星变色而白期二年
　　蚩尤二十二
　　蚩尤星【在井宿中】出月左方日在丙寅荧惑将出而不出其与日合三十日其未出三日必有灾云赤青黄色三物厌日之光赤色之星有两赤方在其旁出而生蚩尤之星长十七丈【一本丈余】其下有大战政星变色而赤期二年
　　赤若二十三
　　赤若【在鬼宿中】出月左方日在丙寅荧惑将出而不出其与日合四十日其未出四日必有灾云赤青黄色三物厌日之光赤色之星有两赤方在其旁出而生赤若之星其下有死亡流血战败法星变色而赤期二年
　　天雀二十四
　　天雀【一本赤雀在桞宿中】出月左方日在丙寅荧惑将出而不出其与日合五十日其未出五日必有灾云赤青黄色三物厌日之光赤色之星有两赤方在其旁出而生天雀之星所指之国败亡令星变色而赤期三年
　　天惑二十五
　　天惑【在星宿中】出月左方日在丙寅荧惑将出而不出其与日合六十日其未出六日必有灾云赤青黄色三物厌日之光赤色之星有两赤方在其旁出而生天惑之星三角【一本云四角】长三尺下旱有兵起所指之国亡煞星变色而赤期一年逺二年
　　官张二十六
　　官张星【在张宿中】出月左方日在丙寅荧惑将出而不出其与日合七十日其未出七日必有灾云赤青黄色三物厌日之光赤色之星有两赤方在其旁出而生官张之星三角而勾所指之国主死伐星变色而赤期一年
　　晋若二十七
　　晋若之星【在翼宿中】出月左方日在丙寅荧惑将出而不出其与日合八十日其未出八日必有灾云赤青黄色三物厌日之光赤色之星有两赤方在其旁出而生晋若之星所指之国破亡危星变色而赤期三年若四年
　　天隂二十八
　　天隂星【在轸宿中】出月左方日在丙寅荧惑将出而不出其与日合九十日未出九日必有灾云赤青黄色三物厌日之光赤色之星有两赤方在其旁出而生天隂之星所指之国亡应星变色而赤期三年
　　折若二十九
　　折若【一本云彗】出月左方日在戊寅塡星将出而不出其与日合四十日其未出四日必有灾云黄赤青色三物厌日之光黄色之星有两黄方在其旁出而生折若之星长五尺所指之国亡政星变色而黄期六年逺九年
　　天拂三十
　　天拂星出月左方日在戊寅塡星将出而不出其与日合五十日其未出五日必有灾云黄赤青色三物厌日之光黄色之星有两黄方在其旁出而生天拂之星所指之国兵法星变色而黄期三年
　　天翟三十一
　　天翟星出月左方日在戊寅　星将出而不出其与日合六十日其未出六日必有灾云黄赤青色三物厌日之光黄色之星有两黄方出其旁而生天翟之星四角而勾中央有星长四尺五尺所指之国小败令星变色而黄期二年或三年
　　天枢三十二
　　天枢星出月左方日在戊寅塡星将出而不出其与日合七十日其未出七日必有灾云黄赤青色三物厌日之光黄色之星有两黄方在其旁出而生天枢之星三角而勾所指之国战败煞星变色而黄期一年或二年
　　天从三十三
　　天从星出月左方日在戊寅塡星将出而不出其与日合八十日其未出八十日必有灾云黄赤青色三物厌日之光黄色之星有两黄方在其旁出而生天从之星长六七尺【一本云七八尺】所指之国亡伐星变色而黄期二年或三年
　　天罚三十四
　　天罚【或作伐】星出月左方日在戊寅塡星将出而不出其与日合九十日其未出九日必有灾云黄赤青色三物厌日之光黄色之星有两黄方在其旁出而生天罚之星所指之国中见大败危星变色而黄期二年或五年
　　天社三十五
　　天社【一本天上】星出月左方日在戊寅塡星将出而不出其与日合一百日其未出十日必有灾云黄赤青色三物厌日之光黄色之星有两黄方在其旁出而生天社之星天下大乱所指之国亡应星变色而黄期一年














　　唐开元占经卷八十七
<子部,术数类,占候之属,唐开元占经>
　　钦定四库全书
　　唐开元占经卷八十八
　　唐　瞿昙悉达　撰
　　彗星占
　　彗孛法一
　　黄帝占曰彗星之法当以五寅之日视瓮水中见两方气在日旁则彗将出矣其与北斗之星各有所主乃视气之五色相象而定之其彗星之出以寅日见日旁有青方气在日旁此歳星之精将欲为彗以寅日见赤方气在日旁此荧惑之精将为彗各以五色气之是则五星将欲为彗之变先见其气后见其彗彗星见而长天子死五都亡贱人昌无道之君受其殃期不出三年　石氏曰彗灾应之法各以十二辰所出之地各属相连冲破之下当有兵诛假令彗星出室壁而依戍地奎本鲁分室壁冲分冲于寅尾箕燕分破于辰角亢郑分明鲁有兵诛于此国他皆仿此　巫咸曰歳星行东行南六十日不还以初去日六月彗星出东北六十日不还以初去日六月棓星出西北六十日不还以初出日六月搀星出西南六十日不还以初去日六月抢星出乍东乍西乍南乍北天狗出必有兵革　巫咸曰辰星出四季彗星出　郗萌曰太白与日共合同舍七十日生彗星郗萌曰荧惑守箕三月彗星出　荆州占曰歳星逆
　　行过度宿者则生彗星一曰天棓二曰天枪三曰天搀四曰茀星此四者皆为彗　陈卓占曰荧惑守心期三十日彗星出　陈卓曰填星守荧惑期三十日彗星出齐伯曰填星出入以舍斗五十日不下彗星出
　　彗孛名状占二
　　春秋文耀钩曰辰星散为茀说苑曰搀抢彗棓皆五星盈缩之所生　荆州占曰彗星者君臣失政浊乱三光五逆错变气之所生也　吕氏通纪曰彗星者天地之之旗也　淮南鸿列曰彗星者天之忌也　春秋演孔图曰海精死彗星出　春秋考异邮曰鲸鱼死彗星合【淮南子曰彗星出宋均曰是将有兵相煞之祥也】春秋考异邮曰臣之恣地动星孛　京房曰君为祸则彗星出　郑曰彗星主扫除石氏曰凡彗星有四名一名孛星二名拂星三名扫
　　星四名彗星其状不同为殃如一其出不过三月必有破国乱君伏死其辜余殃不尽当为饥旱疾疫之灾其星日行一尺二十日而入此彗星之行也　文颖注汉书曰孛彗长三星其占略同然其形象小异孛芒短其光四出蓬蓬孛孛也彗其光芒长参参如扫彗长星其光芒有一直指或竟天或十丈或一二丈无常也大法孛彗星多为除旧布新改易君上亦为火灾长星多为兵革【史记淮南王传曰建元六年彗星见淮南王安心恠之或説王曰先吴军起时彗星长数尺然尚流血千里令彗星长竟天天下兵当大起王心以为上无子天下有变诸侯并争愈益治攻战具遂谋反】　黄帝占曰彗星出见本类星长可二三尺其炎如气黄白孛孛然名孛星见则天下兵起臣谋其主必有亡国期不出三年　黄帝占曰彗星出见本类星长可一丈其炎头散下垂状如毛拂名曰拂星见则天下乱兵大起强臣有谋有走主其君失地近一年中三年逺五年　黄帝占曰彗星出见可二丈至三丈形如竹木枝条名曰扫星三丈已上至十丈名曰彗星彗扫同形长短有差殃灾如一见则扫除凶秽必有灭国臣弑其君大兵起国易政无道之君当之期三年中五年逺九年　石氏曰扫星者逆气之所致也枝条长短如彗星之形出居二十八宿及中外官三日七日或三十日或五十日常不灭彗孛出而即灭扫除凶秽除故布新故言扫星董仲舒曰孛星者彗星之属也　偏指曰彗芒气四出曰孛孛者孛孛然也谓之孛者言其暗昧不明之貌也一说云孛即彗也彗星所敝为孛春秋言星孛者皆
　　彗敝也【按史记曰齐景公三十二年彗星见景公坐柏寝叹曰堂堂谁有此乎羣臣皆泣晏子笑公怒晏子曰臣笑羣臣防甚景公曰彗星出东北当齐分野寡人以忧晏子曰君髙台深池赋敛如弗得刑罚恐弗胜孛星将出彗星何惧乎公曰可禳否晏子曰使神可祝而来亦可禳而去也百姓苦怨以万数而君令一人禳之安能胜众口乎推此言则孛之为灾逾于彗也】　刘向鸿范传曰孛星者非孛星恶气之所生也内不有大乱则外有大兵其所以孛孛暧暧者乱之象也不明之表又参然孛焉兵之类也故圣人名曰孛孛者犹有所妨蔽有所伤害也　荆州占曰彗星其象如竹彗树木枝条长短无常　黄帝占曰彗星出行犯守外舎当先知逆顺入宿深浅去之逺近乆速观其五色察其动静及以喜怒变色皆为殃咎守之去速灾轻守之久灾重各随所在之宿命其国以占吉凶　黄帝占曰彗孛所干歴百日以上期三年百五十日以上期五年二百日以上期七年　黄帝占曰彗星出见其国大人亡见一旬期三月十日见三十日将当之期三年见五十日相当之期五年见七十日人主当之期七年若九年灾必应　春秋纬曰诸彗内官皆为内谋曝骨将将死尸满谿血流千里出外宿不加内官祸小起　巫咸占曰彗星入列宿中外者各以其所部舍官名为其事所之者为其谋其下之国皆受其祸以所守之舍为其期以五气相贼者为其决海中占曰彗长五尺以至一丈期三月若十月一丈以至三丈期三年三丈以至五丈期五年五丈以至十丈期七年十丈以上期九年　荆州占曰彗星见久灾深大其短浅为灾小　黄帝占曰彗星者所以除旧布新扫灭凶秽其象若竹彗树木枝条长大而见则灾深期逺短小而见则灾浅期近皆为兵饥水丧亡国之殃【按班固天文志始皇之时十五年间彗星四见久者八十日长或竟天后秦遂以兵内兼六国外攘四夷死人如乱麻】　韦昭洞纪曰洛书兵铃势曰彗星出野骨捐　春秋演孔图曰彗星出则国枢蹶演孔图曰彗星东出长八丈天下更政春秋文曜钩曰彗星孛填街塞路九州粉击庶人为主　春秋运斗枢曰彗星见后曲象旗则王者伐枉逆　春秋运斗枢曰星之孛臣威孳兵粉撃灭国谋　春秋保干图曰星孛偹强圉黜臣所欲又曰星孛兵变　石氏曰彗星出而长名曰白旗丧气也当视旗之所指所扫冲破之下必有兵丧其国灭亡大人受殃各以冲互为期前互为近期冲破为中期后互为逺期皆不过五七九灾必应　石氏曰扫出状如上有乌赤色此谓有忧黒者羣臣有贼扫所在之下主亡国石氏曰扫出状如小木长三丈其本有黒二三丈其
　　本有赤见居四维此谓为谋其歳兵发　石氏曰扫出状如直竹长二三丈其尾鋭白色此谓天下防天子死亡国朝不庆诸侯亡　石氏曰扫出状如直竹长二三丈赤色尾鋭此谓出急令兵战以见诸侯不德　石氏曰扫出诸侯诛皆在其国受殃指亦然　石氏曰蓬扫出见者饥有兵亡地四方蓬扫出其状如太白蓬长三丈指乐扫见兵起大乱蕖扫见者禾稼就蒲扫见兵起于境上军战不胜杵扫出大将起反人主凶竹扫见为兵　甘氏曰彗茀见则女主有用事者其本为主人甘氏曰彗扫水之精出则不过一年天下水及有饥星所在宿其邦尤甚　甘氏曰彗星春夏出为饥水秋冬出为人主自将兵若大丧又曰冬春见为小凶夏秋为大凶　甘氏曰彗星其枝条长为兵为防短为水为饥其见一旬期三月　京房曰彗星出为饥兵臣下失中和故出彗扫除之【按韦昭洞纪曰汉安帝三年彗星见四年勃海鲜卑磨怀反掠辽东三县地平原贼起攻官寺长吏西羗匃奴侵边又旱也】刘向鸿范传曰彗星者天所以去无道而建有德也【按春秋左氏传曰昭公二十六年齐有彗星齐侯使禳之晏子
　　曰无益也只取诬焉天道不謟不贰其命若之何禳之　　　　　　且天之彗也以除秽也君无秽徳又何禳焉若徳之秽禳之何损乃止】郗萌曰彗星短为饥为兵向下为土功所见之邦当
　　之　荆州占曰彗星昏见其国受兵一曰必亡国灭军不然必有死主【按晏子曰春秋曰景公谓晏子曰寡人闲彗星出其所向之国当之今彗星向吾国我是以悲晏子曰君穿池欲深广为台欲髙大诛戮如仇讐又将出彗星宁可拒乎公乃填陂池灭台榭薄赋敛缓刑罸三十七日彗星亡矣韦昭洞纪曰周贞定王七年彗星见八年贞定王崩周元王二年彗星见其年鲁哀公卒幽明录曰晋太元末长星见孝武心恶之夜在华林园中饮酒因举杯属星曰长星劝尔一杯酒自古亦何时有万歳天子耶帝亦寻崩也】荆州占彗星出必有反者兵大起其国乱亡一日不出一歳天下大水其邦尤甚　荆州占曰彗星见则敌国兵起得人者胜【按尉寮子曰昔楚将军城父子公子心与齐人未合战其日夜彗星出柄在齐柄之所在胜不可击子心曰彗星何冲以彗鬬者周知而列之明日与齐人战大破之】玉歴曰彗星出见是谓天地相靡其分受兵必有亡国若有死主期不出三年【按韦昭洞纪曰周赧王十年十二年十九年彗星见后秦取周之地彗星之应也】　巫咸占曰彗星有出者皆是五星之象以其所出宿以命五行所属之象出于木宿歳星之象出于火宿荧惑之象出于土宿填星之象出于金星太白之象出于水宿辰星之象见于二十八宿中外官变色芒怒而与五星合鬬此皆大兵之冲破国之殃臣凌其君下不伏上天下不顺故致此灾审以五色察之决知存亡之事　海中占曰凡彗有色白黒为男主赤黄为女主皆为人君女主死之之殃　河图曰苍彗主灭不义少阳之精司徒之类苍龙七宿之域有起反若恣虐为害主失春政者以出时冲为期皆主君之败也大人灭　春秋纬曰苍彗木精出见而生芒主逆阳失天常则日蚀明消此星出期三年五侯破天子若兵　春秋纬合诚图曰苍彗破神明　河图曰黒彗主涿州太隂之精武七宿之域有谋反若恣虐为害主失冬政者期如上占祸应之入天子之宿主灭诸侯位五伯谋　春秋纬曰彗水精贼起则水决江河期二年其出赤世以水害亡水害者以类发难也近四逺八以其祸行　河图曰白彗主斩强少隂之精大司马之类白如上占祸应之　春秋纬曰白彗金精如锋刄长四丈见则将军逆期二年兵作　春秋合诚图曰白彗主臣权一曰专权　河图曰赤彗主灭五卿太阳之精也朱鸟七宿之域有谋反若恣虐为害主失夏政者期如上占皆类名之　河图曰赤彗火精如火耀长七尺贼起强图恣虐期三年　春秋合诚图曰赤彗灭五卿河图曰黄彗主女乱皆土精斗七星之域以张四方八卦之内司空之类有谋反若恣虐为害者期如上占春秋纬曰黄彗如正见【一本云如重云】则主女害妃嫔有以色擢上夺于后妃期一年彗星孛见于四方　黄帝占曰彗星出东方诸侯有起覇者若有兵饥【按韦昭洞纪曰汉武元狩三年春有星孛于东方匈奴入右北平定襄煞掠数千人后元二年七月有星孛于东方冬匈奴入朔方煞掠人民呉志曰嘉禾五年十月彗星见东方都阳贼彭旦等为乱晋朝杂事曰武帝太康二年九月彗星见东方十一月鲜卑磨怀反掠辽东三县地】河图曰彗星出东方河逆决将相代主有与天子并治者【按古洪范天丈星辰变占鲁哀公十三年冬十一月有星孛于东方其后楚灭陈国田氏篡齐六卿分晋也】易坤灵图曰彗星自东方出苍萌动功　春秋纬曰彗星出东方争明光见金代苍北皆天子之异大小之类各应其邦春秋感精符曰星孛于东方言隂夺阳臣代主以兵相灭以势相乘天下变易帝位久空人人儌幸布衣纵横祸未定息主灭乱起隂动争明之异也【按韦昭洞纪曰汉武建元六年八月有星孛于东方长竟天门后越王邪攻南越赵王恢击之未至越人杀邪】春秋运期授曰苍帝亡也大【阙】乱彗东出春秋保干图曰彗星出东君臣争明　春秋纬曰星
　　茀于东方将军谋主主兵去代主治行天子之櫂　巫咸曰彗星出东方其下发兵与天子争人主亡　京房曰星孛于东则骨肉欲簒近北边国入于西则兵大起蛮貊战经东西方民病不救之则致日蚀既下谋　荆州占曰彗星出东方将军有谋人主者　黄帝占曰彗星出北方将军有谋欲代其主若臣行不顺而致【洪范天文星辰变占曰汉武建元六年六月有星孛于北方及淮南王安反服诛】易坤灵图曰彗星自北方出色黑动功　春秋纬曰彗扫星出北方诸侯起覇　郗萌曰彗星出北方长八九丈名勉功勉功出天下更致　石氏曰扫在北状如鸡圣人受兵强国发兵诸侯争权人主凶　黄帝占曰彗扫茀出西方天下有兵夷狄大胜中国大败【按宋书天文志曰晋成帝咸和四年七月星孛于西北二十三日灭十二月郭黙杀江州刺史刘荆州刺史陶侃讨黙明年斩之石勒又始僭号】　易坤灵图曰彗星自西方出白萌动功　春秋运斗枢曰彗星出西方如钩长可四丈名曰天搀　晋书曰彗星出西方长可二三丈名曰天枪受之者其国方有土功　洪范天文星辰变占曰汉宣帝地节元年正月有星孛于西方去太白二丈所占曰太白为大将军彗孛加之扫灭象也明年大将军霍光薨后二年光家夷灭　荆州占曰彗星出西方命曰天棓　黄帝占曰彗扫星出南方天下大乱无有君上兵饥并起　易坤灵图曰彗星自南方出赤萌动功　石氏曰彗星出东南其本类星末类彗长可二三丈至一丈名曰天枪受之者其国内乱兵起宫中王者忧之　甘氏曰彗星出东南方状茀长一丈所受之者其国有丧内乱　甘氏曰彗扫东东南国大人死七十日主当之五十日相当之四十日将当之　荆州占曰彗星出东南长二丈以上为其国内乱　春秋运斗枢曰彗星出东北名曰天棓　石氏曰彗星出东北其本类星末类彗长可四五尺若一丈名曰天搀受之者其国有戮死者大臣贵人当之　甘氏曰扫星见东北名曰天棓受之者其国君有戮　石氏曰彗星出西北本类星末类彗长可四五尺至一丈名曰天棓受之者大乱兵大起若女主有忧有大水其年民饥　巫咸曰彗星出西北如钩长可四五丈名曰天搀受之者国内乱　荆州占曰彗扫出西北其本类星末类箒长三丈以上其内乱【按魏志曰毌丘俭为镇东都督日与杨州刺史丈钦善正元二年正月有彗星数十丈西北竟天起于呉楚之分俭钦喜以为己祥遂矫太后诏罪状大将军司马景王移诸郡国降兵大反】　石氏曰彗星出西南本类星末类彗长可二三丈名曰扫星受之者其国兵大起将相有死者邦易政人主有忧【按韦昭洞纪曰汉景二年有星孛于西南四月壬午太后薄氏崩也】石氏曰扫出西南有本类星末类彗长三丈以上其国有土功　春秋纬曰彗星出中央正在人上【一本长四丈也】命曰天罚受者国有丧　石氏曰彗星出中央正在人上其本类星末类彗星长可五六尺至一丈名曰天戈天下兵也人主亡受者其国有大丧人民饥亡凡五彗出见皆期三年中五年逺七年九年　荆州占曰彗星见中央正出人上长三四丈以上其国内丧　魏氏图曰箒星东去西南指海中兵起欲败中国也西去而东指羗胡入界煞人灾也南去而北指者天下人死半邦也北去而南指天下水没城郭地防崩也　魏氏图曰东行西指越兵大起得所出国民排患也　魏氏图曰南行西北指者其国大丰孝经内纪曰彗星东北行西南指者所出国中大要为乱也　魏氏图曰西行东指者国塞外兵入国为大起兵　魏氏图曰北行南指者其国中祸大起也　魏氏图曰西行东南指者国中大恶为乱　孝经雌雄图曰彗星四出【按图文横如十字而四尾并散也】满天下有知之士就髙而居之也无知之士流为粪土耕于山胁　彗星图曰蒺藜星出天下大旱赤地五百里无生草也　两彗俱见彗有芒角五　孝经雌雄图曰两彗俱见者天子歳再赦【一曰北向指者一歳再赦也】　孝经内记曰二彗星起南指者所出国大血流道洛书摘亡辟曰三彗俱起海内少男子　春秋元命包曰彗星四出灭六王　洛书摘亡辟曰彗星四出灭六王　荆州占曰彗星四出竟天人主亡徴也　洛书曰五彗并出太白入午白虹贯能主省尚可治　春秋纬曰五彗俱出圣君起则获麟执授纪　巫咸曰五彗俱出侯穪王天下大乱兵起四方诸侯同谋人主亡除旧布新扫去凶殃更立明君天下大昌期百八十日逺一年又曰五彗出东方人主坐之圣人起亦然荆州占曰五彗俱出天下兵起人主亡　春秋纬曰彗星五芒祸之极効之徴也　春秋考异邮曰彗星之芒临京都主以赏罚不行偏任见犯













</div>
    <div class="pagination">
<a href="唐开元占经_page53.html">上一页</a><span>...</span><a href="唐开元占经_page49.html">49</a><a href="唐开元占经_page50.html">50</a><a href="唐开元占经_page51.html">51</a><a href="唐开元占经_page52.html">52</a><a href="唐开元占经_page53.html">53</a><span class="current-page">54</span><a href="唐开元占经_page55.html">55</a><a href="唐开元占经_page56.html">56</a><a href="唐开元占经_page57.html">57</a><a href="唐开元占经_page58.html">58</a><a href="唐开元占经_page59.html">59</a><span>...</span><a href="唐开元占经_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
