<!DOCTYPE html>
<html>
<head>
    <meta charset="UTF-8">
    <title>开元占经 - 第 21 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 21 页/共 93 页</h1>
    <div class="content">　　郗萌曰：“荧惑犯七星，臣为乱。”《南宫侯》曰：“荧惑犯近七星三日以上，所近犯者诛。”《文曜钩》曰：“并味沉湎，荧惑入注，侯星。”（宋均曰：注侯七星也。）甘氏曰：“荧惑入七星，必有君置太子者。”巫咸曰：“荧惑入七星，必有觞客事。”郗萌曰：“荧惑留七星，为天下大忧，忧中央。”《圣洽符》曰：“荧惑舍七星，人民趣舍，安桑蚕，宁其土。”郗萌曰：“荧惑出入留舍七星，国失地，天下大乱；若臣下衣服失度。”齐伯曰：“荧惑出入留舍七星周，国多男女丧，失城，有水，天下决江，岁多土功，大乱，更为元年。”郗萌曰：“荧惑逆行七星，地动，若失火。”石氏曰：“荧惑与七星合，国君恶之。”郗萌曰：“荧惑与七星合光，大人必有疾者。”《黄帝占》曰：“荧惑守七星，有兵，若猎车骑；又曰：社稷倾亡，宫中生荆棘，又曰：治宫室之事。”《黄帝占》曰：“荧惑守七星四十日，其君忧。”《河图》曰：“荧惑守七星，二阳同居，其岁枯旱，五谷不成；若守之百日，三年不雨，王者退火官伐之，则灾消。”郗萌曰：“荧惑守七星，为反臣中兵也。”《甄曜度》曰：“荧惑守七星，民有忧，万物不成，天下有水。”石氏曰：“荧惑守七星，地动。”巫咸曰：“荧惑守七星，白鱼贵。”《海中占》曰：“荧惑守七星，人主有忧，津桥不通。”郗萌曰：“荧惑守七星三旬以上，大凶，天下有忧，期一年。荧惑守七星，曝巫于市，金鼓不行，百鬼不响。荧惑守七星，为臣中外兵，以德令解，谓赦令也，荧惑守七星，为国有大徭，民苦。”《南官侯》曰：“荧惑守天都，民有忧，大水为灾。”《感精符》曰：“荧惑入七星，若犯守之，人主有忧，大臣有诛，必有大客，贵人有系者；若守五十日，民多死，不出其年，人主行急令。”郗萌曰：“荧惑入若守七星，有觞客之事。”《南官候》曰：“荧惑入，若守七星，大人有疾者，若国有徭。”
　　
　　荧惑犯张五
　　
　　石氏曰：“荧惑入张，大乱兵起，六月干之国空。”巫咸曰：“荧惑入张，国有觞客之事。”郗萌曰：“荧惑入张，贵人安其社稷，其岁男子小忧。荧惑出张中，旱。”陈卓曰：“荧惑出张，种大贵。”郗萌曰：“荧惑逆行张，地动若失火。”陈卓曰：“荧惑逆行张，功臣当之。”石氏曰：“荧惑逆行乘张，大乱兵起。”《春秋图》曰：“荧惑之张，天下霜。”巫咸曰：“荧惑之张，三十日不下，其君忧，有兵起。”石氏曰：“荧惑与张星会，所在之国，不可举事，用兵必受其殃。”《河图》曰：“荧惑居张，绝粮道。”郗萌曰：“荧惑留张，臣下衣服失度。”《黄帝占》曰：“荧惑守张，大将有千里惊，大水，五谷贵；一曰土功作役不时，百姓怨谤。”《春秋纬》曰：“残阴，则荧惑守张。”《考异邮》曰：“荧惑守张，诸侯谋反。”《孝经章句》曰：“荧惑守张，政不平，民多诉讼，黄葭贵，雨泽不时，谷水不通，岁为下。”石氏曰：“荧惑守张，天下必有归兵；一曰凤凰下，以其守日占之知何国，火主礼故也。荧惑守张，五谷贵，大人不恤，政事危急，民饥，有千里行者。”郗萌曰：“荧惑守张者，为有臣中兵也。”石氏曰：“荧惑守张，兵起，女主用事，宫中生荆棘。荧惑守张，天下大饥，国仓空。”巫咸曰：“守张，国必有大客远来者。”甘氏曰：“荧惑非其次守张，当去不去，其色大赤，其国举兵；从留得其次，不为灾殃。”《海中占》曰：“荧惑守张，功臣当有封者。”郗萌曰：“荧惑守张，天子有兵事。荧惑以六月守张六十日，岁穰熟，其岁民有庆赐事。荧惑守张，国治宗庙，期二十日。荧惑守张，为反臣中外兵，以德令解，谓赦令也。”《南官侯》曰：“荧惑入张而守之，天下大乱，大人忧，兵大起，若有急，弓甲聚其地，其将亡。”《海中占》曰：“荧惑犯张若守之，天下有兵，宫门当闭，男子有急，女子不安，五谷不成，民大饥；一曰火居张，人绝粮。”《荆州占》曰：“荧惑犯若守张，宫门当闭，大将被甲兵。”
　　
　　荧惑犯翼六
　　
　　《荆州占》曰：“荧惑犯入翼，车骑无极，四海大兵，民当何所息，万民饥愁，当何所食。”石氏曰：“荧惑入翼四月，楚主死，旬相死；不死，出走。”郗萌曰：“荧惑入翼，四海有急，国忧。”陈卓曰：“荧惑翼中，将军为乱。”《南官候》曰：“荧惑入翼，鱼盐贵，水虫倍价。”郗萌曰：“荧惑逆行翼，不出其年，大军起，天下大忧。”《荆州占》曰：“荧惑逆行翼，邪臣乱朝延，忠臣不可以进。荧惑逆行翼，失火。”郗萌曰：“荧惑入翼，留二十日以上，大人有病，一曰守三十日，其君忧。荧惑入翼，留二十日以上，国有白服之朝，期百三十日中，若人有病，若国大徭，民若以劳。”《南官侯》曰；“荧惑留翼，臣下淫佚；逆行色赤，失火；一曰大乱，臣乱朝延。”郗萌曰：“荧惑出入留舍翼，使者有急事，兵起，不用于外地；逆行之，不出九年，必有军起，天下亡矣。”《甄曜度》曰：“荧惑守翼，王者微弱，臣不顺命；若大人有病，天下有忧。”《孝经章句》曰：“荧惑守翼，先水后旱，布缕大贵，人病头首，雨泽不时。”石氏曰：“荧惑守翼，若大旱，鱼盐五谷贵，万物不成。荧惑守翼，天下修兵。”甘氏曰：“荧惑守翼，王者软弱，臣不从令；忠心奉天，则荧惑退。”郗萌曰：“荧惑守翼，为反臣中外兵；以德令解，谓赦令也。”陈卓曰：“荧惑守翼，川谷不通，多资贼，人民相恶。”《玉历》曰：“荧惑守翼，有急事，若大风。”《南官侯》曰：“荧惑守翼，岁饥，民流千里，有亡国；谷贵，蛇龙见。荧惑守翼，佞臣乱政，其岁多风雨，车骑聚，天下大饥。荧惑以十月守翼五十日，甲兵卒车骑军屯轻将行五十日而罢；卒有功而锡金者。”《百二十占》曰：“荧惑守翼，大旱，色赤，乱且至，人民流；一曰有海国客献神鸟也。”《感精符》曰：“荧惑逆行守翼，邪臣为乱，忠臣不立，不出其年，兵大起，王者忧也。”《文曜钩》曰：“荧惑犯翼，若守之，天下大乱，车骑无极，大兵起，四海匈匈，然于无命。”
　　
　　荧惑犯轸七
　　
　　《春秋纬》曰：“荧惑入轸中，兵大起。”石氏曰：“荧惑入轸中四月，楚主死，入旬，相死；不死，出走。”甘氏曰：“荧惑入轸，有负海客。”巫咸曰：“荧惑入轸中，伺其出日而数之，期二十日，皆为兵发，伺始入处之率；一日期十日军罢。”郗萌曰：“荧惑入轸，大水，田宅贵；若车贵。”陈卓曰：“荧惑入轸，国有大丧；若将军死。”《南官侯》曰：“荧惑入轸、兵益；水旱为害，人民扰动，妖言无实，国政数改，士卒劳苦。”石氏曰：“荧惑出轸南，民多病；出其北，民多死。”郗萌曰：“荧惑出轸阴，兵出轸阳；乍西乍东，远去之游，其国小忧；去而复还，其国大忧，近期一年，中期二年，远期三年，荧惑行轸左，负海有殃；行轸右，中国有殃。”石氏曰：“荧惑逆行轸，失火。”《文曜钩》曰：“荧惑逆行至轸，名曰迳天，其下之国，当有败者，大将有忧，士卒扰动，人民苦役，多有死者。”郗萌曰：“荧惑守角间若至轸，道绝不通；出其南，多病；出北，多死；出其阴，阴伐利，战胜取将；出其阳，阳伐利，战胜取将。”《河图》曰：“荧惑在轸，不可为人客；为人客者有殃，罚当死。”石氏曰：“荧惑与轸合而并光，主必亡。”巫咸曰：“荧惑守轸，旱；川枯不通，国多火灾，万物五谷不成。”郗萌曰：“荧惑与轸斗，诸侯当有夺地者。”《黄帝占》曰：“荧惑以十月轸三十日，车骑发，其居轸中也；天下尽给军事，无得居家者。”《春秋图》曰：“荧惑守轸，绕环及已去复还，守之成勾巳，天下兵溃，主起命恶之；大臣欲谋其君，大人有忧，不出年。”石氏曰：“荧惑守轸，青绛帛枲,其物皆贵，其国有兵之灾。”石氏曰：“荧惑守轸，有兵，天子车驾凶；若有病，若大臣戮死。”郗萌曰：“荧惑守轸，兵战将有功；期不出三年。荧惑守轸，为反臣中外兵，以德令解，谓赦令也；一曰水。”《荆州占》曰：“荧惑守轸，将军大败。”《河图》曰：“荧惑入轸，若守之，其国有丧，将军为乱，兵草大起，人主恶之，必有亡国，期不出二年；王者以赦除占，则灾消。”《南官侯》曰：“荧惑干犯轸，大臣戮死。” 
　　
　　 
　　
　　开元占经　卷三十五
　　
　　荧惑占六
　　
　　荧惑犯石氏中官上
　　
　　荧惑犯摄提一
　　
　　《洛书》曰：“荧惑入摄提，钩巳，帝必亡。”《百二十占》曰：“荧惑入摄提，兵聚一国；若大臣有诛，人主忧；期百八十日。”巫咸曰：“荧惑入，若犯摄提，坐大臣，成刑。”石氏曰：“荧惑出，若入摄提，大臣诛，兵满野。”《黄帝占》曰：“荧惑与摄提合，相走去。”郗萌曰：“荧惑守左摄提，左校兵作；右摄提，右校兵作。”
　　
　　荧惑犯大角二
　　
　　郗萌曰：“荧惑舍大角东、西，必有立侯。”《海中占》曰：“荧惑守大角，臣谋主者有兵起急，人主忧；王者诫慎左右，期不出百八十日，远一年。”郗萌曰：“荧惑守大角，有亡国；一曰守三日，天下大哭。”《玄冥》曰：“荧惑犯守大角，臣谋君，子谋父，天下兵起，王者恶之，若有大丧，近期一年，中二年，远三年。”
　　
　　荧惑犯梗河三
　　
　　巫咸曰：“荧惑犯守梗河、国有谋兵，四夷兵起，来侵中国，边境有忧。”
　　
　　荧惑犯招摇四
　　
　　《圣洽符》曰：“荧惑犯招摇，边兵大起，敌人为寇；若守之，敌人败，若敌主死，不出二年。”《荆州占》曰：“荧惑入犯招摇，回纥兵起，侵犯中国，若防守之，兵自退，主其国有忧，期三年。”又占曰：“荧惑入若守招摇，旗帜起。”又占曰：“荧惑守历招摇星者，远夷有内相杀者，若边将有不请于上，而诛夷狄者。”
　　
　　荧惑犯玄戈五
　　
　　《春秋纬》曰：“荧惑守戈之阳，以左右占其方；合则主居媵客，天下有议，女令横行。”石氏曰：“荧惑守玄戈，乱于邑。”《春秋纬》曰：“荧惑逆行守玄戈，以妾为妻。”《圣洽符》曰：“荧惑犯守玄戈，边兵大起，敌人为患；若守之，敌人败，若敌王死，期不出二年。”
　　
　　荧惑犯天枪六
　　
　　巫咸曰：“荧惑守天枪，边夷兵起、机枪大用，防戍有忧，若诛边臣，期不出年。”《荆州占》曰：“荧惑守天枪，多枭民；一曰鈇大钺用。”
　　
　　荧惑犯天棓七
　　
　　《黄帝占》曰：“荧惑犯天棓，兵四起。”巫咸曰：“荧惑犯天棓，边夷兵起，机枪大用、防戍有忧、若诛边臣，期不出年。”
　　
　　荧惑犯女床八
　　
　　《荆州占》曰：“荧惑犯床，凶。又曰：荧惑守女床、后宫奸谋。”甘氏曰：“荧惑犯守女床，兵起宫中；若妃后有暴诛者，期百八十日，远一年。”
　　
　　荧惑犯七公九
　　
　　石氏曰：“荧惑犯七公，群臣有疑议。”《黄帝占》曰：“荧惑守七公，为民饥，君子安。”石氏曰：“荧惑守七公，有乱疾之事。”石氏曰：“荧惑犯七公，辅臣有议，臣相疑；若有诛者，人主有忧。”《玄冥占》曰：“荧惑犯守七公，天下乱，有兵起，大臣当，国有忧。”
　　
　　荧惑犯贯索十
　　
　　石氏曰：“荧惑入天牢中，犯乘守者，以狱为乱，多不平。”《荆州占》曰：“荧惑入天牢，天下有贼。又占曰：荧惑入天牢，大水、期一年；一曰旱、期一年；一曰岁饥、人相食。”《黄帝占》曰：“荧惑入天牢，赦；其守天牢二十日，赦；以丑未日侯之。”《荆州占》曰：“荧惑舍贯索，有国灭，无后。又占曰：荧惑干贯索，天下赦；守二十日，小赦；三十日，大赦。”《洛书》曰：“荧惑守天牢，狱冤囚多。”《荆州占》曰：“荧惑守天牢，名水有绝者，若大鱼死。又占曰：荧惑守天牢十月，大赦，远期八十日。”巫咸曰：“荧惑守贯索，天下乱，兵大起，多有狱事，人有死者。”
　　
　　荧惑犯天纪十一
　　
　　石氏曰：“荧惑犯天纪，天下国相攻。”郗萌曰：“荧惑舍天纪星西，人相食；东、五谷不实；北、木果实；南、天下州战。”巫咸曰：“荧惑守天纪，天下国相系。”石氏曰：“荧惑守天纪，君不安，有饥民。”《文曜钩》曰：“荧惑守天纪，幸臣执权，有兵起，王者有忧。”甘氏曰：“荧惑犯守天纪，天下乱，山崩地动，人主不安，人亡国，期二年。”
　　
　　荧惑犯织女十二
　　
　　《黄帝占》曰：“荧惑入织女，兵起，十年乃解北方。又占曰：荧惑入织女，人主政一家族之；一曰政一国族之。”郗萌曰：“荧惑入东桥，二十日兵起。”《玉历》曰：“荧惑入织女，天下有女丧，产乳多死；一曰丝绵布帛大贵。”《黄帝占》曰：“荧惑犯守织女，天下有女忧，有兵起急，不出其年。”《海中占》曰：“荧惑入犯守织女，有大兵起，十年乃罢，若贵女有忧。”
　　
　　荧惑犯天市垣十三
　　
　　《黄帝占》曰：“荧惑入天市，成钩巳，反环绕之，天下恶，期十月。”石氏曰：“荧惑入天市，都邑有兵。”甘氏曰：“荧惑入天市，币乱，人民忧；一曰钱币乱。”《海中占》曰：“荧惑入天市，天子失廷，期六月。”郗萌曰：“荧惑入天市，名曰受谷，籴大贵。”又占曰：“荧惑入天市中，为将凶；一曰五官有忧；一曰赦。”《荆州占》曰：“荧惑入天市之中，大饥。”《玉历》曰：“荧惑入天市中，为将相凶，人民有忧。”郗萌曰：“荧惑当天市门而止，籴贵再倍；若入市门中，籴五倍；更入廷则守之，籴贵十倍；人民大饥。”又占曰：“荧惑居天市，民讼。”石氏曰：“荧惑起，角芒长，色如鸡血，三十日舍天市，臣谋其主。”《黄帝占》曰：“荧惑守天市，天下兵起。”刘向《洪范传》曰：“荧惑守天市、必戮臣不忠者。”郗萌曰：“荧惑守天市垣，若入之，皆为辟乱；若天下名市移及失火；若有暴买立市；皆大臣坐之。”《玄冥占》曰：“荧惑守天市垣，若入之，皆为天下乱，名人受诛，人主忧，期一年。”郗萌曰：“荧惑入若守天市，必有大臣戮。”郗萌曰：“荧惑入若守天市，皆为更币；一曰币易。”
　　
　　荧惑犯帝座十四
　　
　　石氏曰：“荧惑犯帝座，有逆乱事。”《玄冥占》曰：“荧惑犯帝座，为臣谋主，天下乱，兵大起急，不出年。”石氏曰：“荧惑犯天廷，兵大起，有自立主者；若有徒王，期百八十日，若一年。”
　　
　　荧惑犯候星十五
　　
　　《圣洽符》曰：“荧惑守候星，天下饥，兵草起，国有忧，期二年。”《海中占》曰：“荧惑犯守候星，阴阳不和，五谷伤，人大饥，有兵起。”
　　
　　荧惑犯宦者十六
　　
　　甘氏曰：“荧惑犯守宦者，左右辅臣有诛，若戮死，期不出年。”
　　
　　荧惑犯斗星十七
　　
　　郗萌曰：“荧惑守市斗，籴石五百，守斗中，籴石千。石氏曰：“荧惑守斗，斗斛之事，仓吏不平。”
　　
　　荧惑犯宗正十八
　　
　　石氏曰：“荧惑犯守宗正，左右群臣多死；若更政令，人主有忧。”
　　
　　荧惑犯宗人十九
　　
　　石氏曰：“荧惑犯宗人，亲族贵人有忧，若有死者；一曰人亲宗有离绝者。”
　　
　　荧惑犯宗星二十
　　
</div>
    <div class="pagination">
<a href="开元占经_page20.html">上一页</a><span>...</span><a href="开元占经_page16.html">16</a><a href="开元占经_page17.html">17</a><a href="开元占经_page18.html">18</a><a href="开元占经_page19.html">19</a><a href="开元占经_page20.html">20</a><span class="current-page">21</span><a href="开元占经_page22.html">22</a><a href="开元占经_page23.html">23</a><a href="开元占经_page24.html">24</a><a href="开元占经_page25.html">25</a><a href="开元占经_page26.html">26</a><span>...</span><a href="开元占经_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
