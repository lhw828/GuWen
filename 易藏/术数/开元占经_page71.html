<!DOCTYPE html>
<html>
<head>
    <meta charset="UTF-8">
    <title>开元占经 - 第 71 页/共 93 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>开元占经 - 第 71 页/共 93 页</h1>
    <div class="content">　　巫咸曰：“彗星出老人，其色黄，王者昌，若守之，赤彗三芒，人主受殃，老者不康。”
　　
　　彗孛犯天稷三十
　　《海中占》曰：“彗星出天稷，岁大饥，五谷不成，人民流亡，社稷不安。”
　　
　　彗星犯甘氏中官三
　　彗星犯天理一
　　《春秋纬》曰：“彗星出天理，大司空斩，将逐天子。”
　　
　　彗孛犯策星二
　　彗孛星近策星，王者不宜出宫，下有谋乱，不过七十日。
　　
　　彗星犯造父三
　　陈卓曰：“彗星入造父，若守之，仆御谋弑主，有斩死者，兵尽起。”
　　
　　彗孛犯卧星四
　　《春秋纬》曰：“彗星出卧星，尚书反。人星，一名卧星也。”
　　
　　彗孛犯扶筐五
　　陈卓曰：“彗星出扶筐，将作反。”
　　
　　彗星犯酒旗六
　　《春秋纬》曰：“彗星出酒旗，主以酒过，为相所害。”
　　
　　彗孛犯诸王七
　　《春秋纬》曰：“彗星出诸王星，诸侯称王皇，以南吴楚，北燕赵，东齐宋，西秦晋。”
　　
　　彗孛犯司怪八
　　《春秋纬》曰：“彗星出司怪，主多妖祥，僻伪起，大臣侯王代主位。”
　　
　　彗星犯天高九
　　《春秋纬》曰：“彗星出天高，庙臣反，名王起，改号。”
　　
　　彗孛犯天演十
　　《春秋纬》曰：“彗星出天演，但闻之将反。”
　　
　　彗孛犯天街十一
　　《运斗枢》曰：“彗星出天街，五侯并起，天子自理。”《海中占》曰：“彗星出天街，内有贼人。”
　　
　　彗孛犯甘氏外官四
　　彗孛犯鈇锧一
　　《春秋纬》曰：“彗星出斧，淫兵多，主以妄诛，将锧之臣反。”
　　
　　彗孛犯阙丘二
　　《春秋纬》曰：“彗星出阙丘，帝灭。”
　　
　　彗孛犯巫咸中外官五
　　彗孛犯长垣一
　　甘氏曰：“彗星出长垣，大臣谋反，兵起宫中，天下有乱，亡国，人主有忧，期不出二年。”《春秋纬》曰：“彗星出长垣，边反。”
　　
　　彗孛犯天厩二
　　陈卓曰：“彗星出天厩，守之，天下名厩有失火者，若移徙；一曰：天下厩车马有怪。”《春秋纬》曰：“彗星出厩官，法令违，法度数起变，臣执主势。” 
　　
　　开元占经卷九十一
　　
　　风占
　　候风法
　　凡候风，必于高平畅达之地，立五丈竿，以鸡羽八两为葆，属竿上，候风吹羽葆平直则占。亦可竿首作盘，作三足乌于盘上，两足连上而外立，一足系下而内转，风来则乌转，廻首向之，鸟口街花，花旋则占之。羽必用鸡，取其属巽而能知时；羽重八两，以相八风；竿长五丈，以法五音；乌者，日中之精，巢居知风鸟，为其首也。今按古书云：立三丈五尺竿，以鸡羽五两系其端，羽平则占。然则长短轻重，惟其适宜，不在过泥，但须出众中不被隐蔽，有风即动，直而不激，便可占候。羽毛必须五两以上，八两以下，盖羽重则难举，轻则易平，时常占候，必须用鸟，行车权设，取便用羽。作葆之法，取鸡羽，中破之，取其毛多处，以细绳紧缚，内中灸之，长三四尺许，属竿上，其触鹿扶摇，四转五复之风，各以形状占之。
　　
　　风名状
　　《尔雅》曰：“风而雨土曰霾，阴而风曰噎，日出而风为暴，回风为飘，焚轮谓之颓，扶摇谓之焱。”
　　李淳风曰：“按占风之家，多云发石、折木、扬沙、走石等语，若每占中俱着此语，其文至繁，今辄以一家例之。古云发屋、折木、扬沙、走石，今谓之怒风，多为不吉之象。一日之内三转移方，古云四转五复，今谓之乱风，乱风者，狂乱不定之象。无云睛爽，忽起大风，不经刻而止绝，绝复忽起，古云暴风卒起，乍有乍无，今谓之暴风，暴风主有卒暴事。鸣条摆树，萧萧有声，今谓之飘风，善恶依经旨。迅风触尘蓬勃，古云触尘蓬勃，今谓之勃风。回旋羊角，古云扶摇羊角，今谓之回风，回风者，旋风也，回风卒起而圆转扶摇，有如羊角，向上转轮，有自上而下者，有自下而上者，或平条长，或磨地而起，总谓之回风，亦专有占。古云清凉温和，尘埃不起，今谓之和风。古云暗冥昏浊寒克者，今谓之霾噎。
　　凡风，和畅清悦，温凉适时，埃尘不起，人情恬淡，是谓祥风；天色晦暝，云气昏浊，风声寒惨，埃壒蓬勃，是谓灾风；风势纷杂，交乱乍起乍止，深藏莫测，其声聒耳，是谓小人魅惑风；风势暴起，南北不定，离合氛埃，是谓上下不宁风；风势冥冥，白日阴惨，黄雾四合，是谓政化未明风；风势戚戚，南北杂乱，高下蓬勃，是谓大兵将至风；风势凛烈，人怀战悚，是谓刑罚怪刻风；风声啾唧惶切，令人悲惨，为大丧风；风声欻欻，如火奔驰，乍起乍息，为旱火风；连风冥晦，四日五日，人皆悲伤，为大水杀人风。
　　凡吉祥之风，日色清明，风势和缓，从岁月日时德上来，或乘王相而来，去地稍高，不扬尘沙，人心喜悦，是谓祥风，人君德令下施之应。
　　凡凶灾之风，日色白浊，天气昏寒，风声叫怒，飞沙卷尘，乘刑杀而至，当详五音，定八方，观其起止，占之。
　　今略诸家寒克白浊为例：诸称寒克白浊，今谓之灾气；诸称清明温和，谓之和风；诸称大风寒冥冥，日无光，沉没雾气，今云昏气。
　　
　　诸例
　　《黄帝占》曰：“凡风之动，皆不安之象也。若在山川、海滨、空穴之间，风所出处，皆不可占之，以为常式；若在宫宅、城营之内、战阵之所，风势异常，杨沙走石，日光昏浊，则必占之。凡人君理顺四时，则春无凄风，夏无苦雨。先王之治，以天下为家，兆民为子，风起异常，用意察之，若纷错、交横、离合，氛埃相注，此风之应，必在人主。”
　　李淳风曰：“巽为风，风占灾异最验。凡候风，须筑高二十四尺，于上设竿，令其四达无隐，则远近皆知，斯剋不爽矣。凡鸣条以上，怒风起止，皆详其五音，与岁月日时，刑德、合冲、墓杀，五刑生克，王相囚死，以言吉凶，仍以六情推之，万不失一。凡年月日时，四杀五墓，风从上来，白浊昏寒，皆为凶风，其日三刑最急，坐不及起，有贼来，暴至若行，即防伏兵，平时无兵，防人谋害；凡年月日时，刑杀五墓，风起，日色白浊，日气昏寒，兴兵动栗，逢之急整武备。凡两军相当，以分主客，以日辰所得纳音为客，以时下十二时辰与风所来方为主。若日辰纳音能克时辰及方，为客胜；时下支神及风来方能克纳音，则客败，主人胜。寻常家居，亦以此分内外。凡恶风、黑风、三刑、冲破、墓杀风，当日有大雨及三日内有大雨，其灾皆散。一曰：宫日风，当日雨；征风，三日雨；羽风，五日雨；商风，七日雨；角风，九日雨；但依日数得雨，皆解。凡风自冲来，为殃、为丧、为火、为兵、为大人死，以占何国，若当时有大雨，即不占。凡风滚雨及风后降雨，皆雨气也，不占。凡风从太岁上来，鸣条摆树而天色清爽，日光明盛，着体清凉温和者，祥风也，天子有德，令法不私，大臣畏慎，国昌民安之象；若风势蓬勃，扬尘蔽天，着人寒惨，日白无光，兼刑带杀，则为国有暴令，月建为大臣，日为令长，时来为民；凡风湿热，逼人著地，走石吹沙，鸣条落叶，为囚风，以日辰占，何国饥荒人不安；风势和缓，不扬尘土，气色清温，日光皎洁，以日辰占，何国岁美人安；凡风起岁月日时德上，鸣条落叶，及宫日、宫时、天门、乾上发风，皆吉风；五音之日，风起岁月日时刑上，黑色勃勃然，经刻冥冥，不见人形，是谓妖风，宫日为君，以下四日，为大臣死其分，下不熟，民灾，以日占国。
　　
　　
　　干德
　　甲丙戌庚壬为阳，阳德自处；甲德在甲，丙德在丙，戌德在戍，壬德在壬，此谓自处。
　　乙丁己辛癸为阴，阴德在阳；乙德在庚，丁德在壬，己德在甲，辛德在丙，癸德在戊，此谓在阳，取合为德也。
　　
　　支德
　　岁月日时在巳，德在子；在壬，德在午；在寅，德在未；在卯，德在甲；在辰，德在酉；在巳，德在戌；在午，德在亥；在未，德在子；在申，德在壬；在酉，德在寅；在戌，德在卯；在亥，德在辰；以次顺行前五辰是也。
　　
　　月干德
　　寅午戌，月德在丙；亥卯未，月德在甲；申子辰，月德在壬；巳酉丑，月德在庚。
　　
　　三合
　　申子辰，亥卯未，寅午戌，巳酉丑。
　　
　　六合
　　寅亥，子丑，卯戌，辰酉，巳申，午未。
　　
　　德干合
　　甲己，乙庚，丙辛，丁壬，戊癸。
　　
　　岁月日时杀
　　寅午戌，杀在丑；巳酉壬，杀在辰；申子辰，杀在未；亥卯未，杀在戌。
　　
　　吟呻杀
　　四孟月，在酉；四仲月，在巳；四季月，在丑。
　　
　　岁月日时刑
　　子刑卯，卯为刑下，子为刑上；丑刑戌，戌为刑下，未为刑上；寅刑巳，巳为刑下，申为刑上；卯刑子，子为刑下，卯为刑上；辰刑辰，巳刑申，申为刑下，寅为刑上；午刑午，未刑壬，壬为刑下，戌为刑上；申刑寅，寅为刑下，巳为刑上；酉刑酉，戌刑未，未为刑下，丑为刑上；亥刑亥。凡刑下来者，祸浅；刑上来者，灾深；自刑者，兼刑上刑下，其灾尤深。谓之三刑者，刑上、刑下、自刑也。
　　
</div>
    <div class="pagination">
<a href="开元占经_page70.html">上一页</a><span>...</span><a href="开元占经_page66.html">66</a><a href="开元占经_page67.html">67</a><a href="开元占经_page68.html">68</a><a href="开元占经_page69.html">69</a><a href="开元占经_page70.html">70</a><span class="current-page">71</span><a href="开元占经_page72.html">72</a><a href="开元占经_page73.html">73</a><a href="开元占经_page74.html">74</a><a href="开元占经_page75.html">75</a><a href="开元占经_page76.html">76</a><span>...</span><a href="开元占经_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
