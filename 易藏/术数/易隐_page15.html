<!DOCTYPE html>
<html>
<head>
    <meta charset="UTF-8">
    <title>易隐 - 第 15 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易隐 - 第 15 页/共 27 页</h1>
    <div class="content">游南子曰，占风水者，首观山局之完亏，二推山运之否泰，三察形势之壮丽，四考坐向之吉凶，五详人地之生克，六看穴情之真假，然后案山，明堂龙虎，靠山，来龙，水口，次第以审其为顺为逆，孰识孰伤，而堪舆之事毕矣。

一  买地成否
以世爻身爻为主。世有生扶而身空者，地虽称意，事恐不成。身无伤损，而世空者，风水无破，而主意不欲。(卦身无藏则不必论)。

二  六亲坟茔定位
鬼谷分爻
祖坟	曾祖坟
父坟	父坟
妻坟	祖坟
叔伯兄弟坟	曾祖妣坟
母坟	母坟
子坟	祖妣坟
分宫看何爻伤克身世，又看何爻空死败绝，及被四直动爻刑害克冲，即知此坟无气，不利于我也。若分宫旺相无伤，而生合身世，便是佳城，此祖宗坟墓大概之占也。又巳葬之穴，以鬼为尸，鬼旺生合身世者吉，冲伤身世者凶。鬼无气，而世有气，巳非此地所荫也。世无气而鬼有气，坟必荫在他枝也。

三  山局山运
占坟先以局数为主。大象有情，方可断其山明水秀，人杰家肥。如本局值三传刑破克空，断主人财雕落。欲知何年兴败，当以局上所主爻起运，又将占人本命合推。如世局属木，本命属土，即土命子孙不利。倘运值财福旺相，带进神者，即地运发而财丁盛 。运值父兄，加刑害破空败绝退神者，则地运退而人财消。值财禄德合，旺生者，发富。官贵禄马生旺者，发贵。若鬼加羊刃，天刑亡劫孤寡二耗大杀者，必遭祸重重，出孤寡败绝也。如 占得既济卦，世爻属水，三合论之。亥卯未，乃木局也。又世爻亥水一数，应爻子水，亦一数，其二数，乃二行运也。即干世上起二数，随阴阳顺逆行之。每限管二十年，小限五年。一官以世爻相生之数论之。如既济卦 。世属亥水，水生木，木数三，亦从世上起数，随阴阳顺逆行之。则大限在四爻，小限在五爻也。兴败荣枯，依神杀断。(出郭璞八神筮法)。高鹤沧曰，三合之局，取始生中旺后墓也，惟世持子午卯酉，得四直动爻又来会局，则主富贵绵远，绳绳不绝也。若有生而无墓者，先发后衰。有墓而无生者，先衰后发。如世不居于四正，(子午卯酉)，而在生墓之乡，亦得四直动爻来会局者，则但得此山之余气而发福，非真龙正穴也。至卦中但见生墓而无主象者，特假局耳。安冀其繁衍螽斯。奋扬鹏翩也哉。

四  形势
以卦身断。身在乾势如龙马奔骤。坤如牛眠平坦。坎如豕临溪涧。离如飞鸟伏龟。震如龙蛇蟠曲。巽如锦鸡振羽。艮如伏虎眠犬。兑如羊队粉纭也。隗炤形势歌曰，子身直陇地横簪。丑是横山华盖心。寅似鼓形安侧顶。卯为旗翼带腰裙。辰为钗插名姝首，又似飞禽与落鸿。巳乃簸箕中一丛。午如龟背后参成。未乃钥匙湾(此处之字上車下衣字去掉点)穴。申为荷 叶背中陈。酉似弯刀并响板。戌似鸳鸯定藕心。亥乃莲心边外立。细分凶吉假和真。郭璞曰，戌似老人扶拄杖，亥如带笠一仙人。

五  坐山
以世爻断。世爻生旺，山高厚。死墓绝胎，山低小微薄。世持寅申巳亥，山雄地壮。持子午卯酉，正大开朗。持辰戌丑未，平洋宽阔。逢 生合，而夹辅有情。带杀冲则欹斜破相。(带破军破碎杀亦然)。临贵喜龙德，坐山尊严。临福坐山秀气。加龙形状巍峨也。临财，山尖奇。加龙，山两脉来也。世临长生木，在震巽宫者，必近繁林。衰则凋落也。世会金局，在艮宫旺相者，四边石岭重重也。土局在坤宫旺相者，近田舍也。火局在离宫旺相者，山无树木近窑靠炉冶闹市也。水局在坎兑宫，旺相者，近溪潭也。

六  辨穴墓向
内为穴，世是也。外为墓 ，世墓之支神是也。世冲者为穴向，墓合者为墓向也。向爻，墓爻卦中不必明见。如姤卦丑爻持世，丑冲未为穴向。丑土墓于辰，辰合酉，酉为墓向。若被日辰动爻属申，隔断未酉二向者，主金井与墓门向道各别也。又墓穴之向本不相异，但不隔断，便言内外同向，不可拘泥。(出入神筮法)

七  穴向
世为穴，世冲之支为穴向。世前二爻为穴前，世后二爻为穴后。惟归魂卦，为往外复内之象，独以二爻初爻为前，四爻五爻为后。如世值子，向在午也。然惟世爻旺静，日辰生扶，则依此断。如世动，或日建冲克世，则将世前一爻相生者定向道。若前之爻又与世克，则以前为后，以后为前，取持世对冲者定向道。如世本属子，反言坐午向子也。(出耶律先生锦囊集)。凡向道与四直生合，或带贵福德禄生旺，必是迎官就禄，其向吉利。如向逢四直刑害克破，或临空败死绝，加亡劫杀刃者，必向凶方。二十四向中，惟辰戌二向，为天罡河魁，天罗地网，贵人不临之地，向之不吉也。

八  前后妨害
凡前后爻，日辰临父动来刑害克破世爻者，有屋宇妨坟也。临福动伤世，有道路妨坟也。日临财动伤世，有楼阁乔木妨坟也。日临兄动伤世，水口门户妨坟也。日临鬼动伤世，阳则庙社妨，阴则坟墓妨也。木鬼动伤世，遇长生，松柏妨，遇死绝，篁竹妨，遇墓坟木妨也，加龙，桥妨也。火雀鬼动伤世，遇长生，窑灶妨也。土勾鬼动伤世，旺则古庙城郭妨，衰则古墓妨也。火蛇鬼动伤世，道路妨也。金虎鬼动伤世，石岗相妨，或山峰如刀刃者相妨也。玄水鬼动伤世，生旺，则溪涧流泉相妨，死墓绝胎，则枯池竭泽相妨也。其妨害之方，以八卦断之。

九  人地论
阴宅以内卦为地，外卦为人。若内外俱旺相，即知地灵人杰。内外俱衰空者，即知坟茔无气，财丁消损也。内克外，人丁损失。外克内，便作吉祥。内生外，子孙繁衍。外生内，后代平常。要知何枝荣谢，但看外为何卦。乾坤为父母，包举众房。如外属乾坤，受内卦之生者，众房皆吉也。外属震巽，为长房，如受内卦之生者，长房吉也。外属坎离为二房，艮兑为三房，如受内卦之克者，中房三房不利也。其祸福之应，俱以神煞之性言之。(见家宅占)。欲知应于何年，但以一坎，二坤，三震，四巽，五寄坤，六乾，七兑，八艮，九离，断之，即知其几年后应也。此大象之说也。若大象休空，则取二爻为地，五爻为人，二爻旺相，吉地兴隆。五爻旺相，人丁茂盛。二爻休囚，地不发福。五爻衰则丁少，空则丁绝。人克地，主修改培植。地克人，主人眷灾迍。惟二五比和生合者吉也。欲知何枝兴败，但以坟爻为主。(看分宫)。坟上一爻为长房，上二爻为四房，上三爻为六房。坟爻为二房，坟下一爻为三房，下二爻为五房，其祸福之应，亦以神煞之性断之。欲知应于几年，则以一水二火三木四金五土之数断之。旺相加倍，休如数，囚死减半也。(详见家宅坟墓)

十  已葬之穴
已葬之地，以世为穴，鬼为亡人，父为家长，兄为卑幼，财为家业，子为祭主也。世空，穴不正，世持水鬼，与坎宫水世者，穴中有水也。世持辰巳带勾陈杀，与巽宫木兄持世动者，穴有地风也。(巽为风，兄主风，又木动为风也。)。世持空虎，穴生白蚁，或猫狸穴冢也。(空空亦然)。世持龙德贵喜，穴干净，值长生中有寿域。阴世阴宫，寒冷之地。阳世阳宫，高爽之区。鬼空，尸腐毁也。鬼败绝，荒坟无气。鬼空旺，穴破骨存也。卦无鬼与游魂卦鬼动者，魂不入墓也。卦无子，或子空绝，或世父旺动者出独夫。卦无财或财空绝或世兄旺动者，出鳏夫。卦无鬼或鬼空绝，或子世旺动者，出寡妇。卦无父，或父空绝，或财世旺动者，出孤子。卦无兄，或兄空绝，或鬼世旺动者，主只影也。三传生合子者，多男。生旺者聪俊。衰逢合生者，丁少而不绝。加官贵者，发科甲。加龙贵者，多财艺。加刑刃者，出凶徒。加德喜者，出善良。子逢冲动，离祖过房。空子扶世，假枝兴旺。阴子下伏鬼，与阴子化阳子者，招婿成家也。财带禄旺静者，发富。财化鬼兄空破败绝者，贫也。子逢劫墓，子息伤也。父空带劫杀动，阳损父，阴损母也。财墓带阴杀动，阳伤妻，阴损妾也。世临财带勾杀动，主发掘也。子化子，小口灾厄。财化财，妻奴逃散。父化父，改旧葬新。鬼化鬼，葬地不祥。兄化兄，门户荒凉，家多争竞也。鬼旺静，亡人吉。太岁与五爻生子者，子孙贵。(太岁五爻，俱为天子)。世旺身生，官入墓者，阳发而阴泰也。(富贵贫贱带疾详见身命占)。

十一  未葬之穴
未葬之地，以世为主山，二爻为正穴，腾蛇为旁穴，父母又为坟地也。二爻空破绝者，无正穴，腾蛇空破绝者，并无旁穴也。卦无子，风水散乱也。无兄地势不住，无脉也。无父穴不结，无鬼穴无气，无财山无木，子孙贫不出贵也。穴临月破白虎，有古塚也。穴临空鬼，必废穴也。穴持鬼墓，有旧坟也。穴爻左右空，有风吹穴也。穴临四废，主废弃不用也。

十二  穴高低
以世为用，世逢生合，葬低，逢冲，葬高。初二世葬低，三四世，葬半山。五六世，葬高也。世旺者，依此断之。如世值死墓绝胎，或三传刑害克冲，则又平洋也。卦逢八纯，游魂言主阴阳反背，葬于背陇石岗也。凡六冲之卦，水走沙飞。纯阴不生，纯阳不化。无因获福，虽安静，不宜也。又世化水冲者，主为洪浸漂没也。

十三  案山
以应爻及朱雀为案也。应爻带雀，案山两重。应雀旺而世衰，坐山低，案山高。应雀死墓绝胎，而世生旺，坐山高案山低也。雀应生合世，端正有情，空动则案山不正。带杀逢冲，则欹斜破相。带有禄生旺，案山丛秀，金案员秀，或如覆釜。在艮宫者，前有石也。木案头圆身尖，旺则如文笔，衰则书笔也。水案低曲而动，有波浪起伏也。火案尖秀有颖锷，旺则笔架峰也。土案方平雍肿，旺如御屏，衰如横几也。应如雀火旺动，山必火烧四边偏窄，朝高而坐低，得水动制之乃吉。火雀静气色峥嵘。火雀带父出现，必文笔案。雀加土动，逢月日刑冲，朱雀开口也。又雀动者，案山有人行路也。应临龙，盘龙案。龙加贵，文峰秀杰。值武，回龙顾祖，衰则探头侧面也。加勾，四山环聚。加蛇，案如蜈蚣蜒蚰。加虎案峰如刀剑，且有石也。应临鬼墓，对山吉地累累也。

十四  明堂
以间爻为用，间爻旺相，明堂宽阔。休囚者狭窄也。应生世者开洋，应冲世者逼迫。间空墓绝胎者局促，静者聚窝，动则泄泻。临月建者，明堂容万马也。水加贵禄龙喜动来生合间者，四水归堂也。间值庚寅辛卯旺相，松柏蓊郁也。戌辰竹也，巳未桂也。乾宫午爻旺，有石马也。寅爻旺，有石虎。加贵禄，有石朝官也。兑宫未爻旺，有石羊。金虎加父旺，有石碑。金化金旺相，有华表柱也。应爻土见土，明堂关锁也。

十五  龙虎
以青龙白虎爻为用。旺相高大，囚死低远。空则缺凹，动则路遥，绝则无龙虎。遇财福吉神，端圆尖秀。逢兄鬼恶杀，头欹无情。龙在寅卯辰者，为真龙。虎在未申酉者，为正虎。龙入辰，虎入寅，与财化财，福化福，或日建龙虎，会月建龙虎，俱重龙重虎也。(阳为雄，阴为雌)。龙虎生合世，就身起龙虎为案，拱抱有情也。在世前者为逆龙逆虎，在世后者，为顺也。龙逢冲，虎生世者，龙去虎回也。虎逢冲龙生世者，虎去龙回也。龙虎比和世者，左右齐到也。龙虎相冲者，斗也。龙克虎，龙强虎弱也。虎克龙，虎过明堂也。持世者，龙虎紧抱也。贴世者近，克世者偪穴也。持世旺相者，左右山高压也。旺相逢冲，龙虎昂头也。世克龙虎，沙走窜也。龙虎动，左右有人行路也。鬼墓临龙虎，左右臂上有坟也。鬼墓逢空，穴已破也。木加龙虎穴动，左右有折树也。武带金刃克木，树被盗斫也。值水则近水。生旺者活泒，囚死者池塘也。水逢月日克合者，死水。得金动生之，则水死而流长也。又如子水在北，遇午日冲之，断为东西。余仿此。(见锦囊集)。值金，旺则带石嵯峨。衰则为城堪也。值水，加财福旺相，则林木蓊郁。加兄鬼囚死，则落箨凋林也。值火，生旺，则左右有人家。死墓绝胎，则有冷屋。带鬼，则为庵庙也。火空动，山焚烧也。火加龙动，为摆尾。火加虎动，有绝坟也。值土，旺则山峰壮丽，衰则低小凹缺。土旺逢生，左右有人家烟火。衰逢鬼，非古墓，必冷庙也。管公口诀曰，二木在震，回转青龙。二金居兑，昂头白虎。木见木青龙重重包裹，主发福绵长也。木见火双龙加护，外龙不转，而本龙转也。木见土，龙在东住也。逢空，则长房绝。不空，则长房吉也。木见水，龙龙相护，主出善人，而无嫉妒也。木见金，春占不绝，秋占主绝也。(此言青龙)。金见金，主有头无尾，三房绝也。金见火，主发财。子孙为杂职官也。金见水，主伏，龙重重，后代出贤能也。金见木，主白虎藏头缩足，中断漏风，宜补种松竹也。金见土，主白虎三层，回转到穴，世代出英杰也。(此言白虎)。

十六  后山
以玄武为用。临金圆秀，木高耸，水湾曲，火尖锐，土方平也。武空，龙掘断。武动，山后有路。武空动，来山不正。武上空，后背寒 冷。武土动，后有池潭。武加水入坎宫，北方有水。动则水走无情。武加水动冲世，常有贼水也。

十七  龙祖
以勾陈为用。勾持世者，来龙必远。一起一伏，如活龙也。勾入子，状如巨浸滔流层波叠浪也。勾入丑，状如怒牛脱靷，且奔且顾也。勾入寅，状如虎走，足跃尾摇也。勾入卯，状如脱兔，跳跃忙奔也。勾入辰，状如龙行，蛇蜒起伏也。勾入巳，状如惊蛇，盘旋屈曲也。勾入午或加天马驿马，状如马骤逆上斜转也。勾入未，状如羊队纷纭，踊跃争先也。勾入申，状如瓜藤延引，蔓蔓不绝也。勾入酉，状如惊凤翔舞，群雀相随也。勾入戌，状如步兵荷戈，且战且却也。勾入亥，关状如河流九曲，委折生情也。勾逢冲克，来脉 受伤也。勾生合世，来脉有情也。勾空动者，依山浅葬也，勾带禄马官贵，得四直生扶者，龙必贵也。带亡劫刑刃大杀，被四直克伤者，龙必凶也。勾带勾陈杀，在坤艮宫，加鬼动者，地龙下有邪崇潜藏也。

十八  水口
以六爻为用。六爻生合世，水口有情。加贵马龙德财子者，水口重关锁也。六爻刑害克世，水口无情，或割脚也。冲世则水射心肋也。日辰带贵禄龙德来冲，或罗星塞水口也。火见水合勾陈，一针水口也。水加父动，为邱浮水面也。水加鬼动，鬼把城门也。六爻寅木，五爻伏亥水者，水口有桥。旺高，衰 低也。(寅为人马之宫，故云桥道。)寅下伏子水，水口有船舫也。又水旺木衰为桥，水衰木旺为船舫水阁也。蛇加福动，水口有路。雀加财动，水口有烟火人家。虎加鬼动，水口有庙也。鬼属火，赵玄坛五福祠也。属水观音三官玄帝，龙王祠也。属土土谷祠。属木，东岳帝祠。属金，关帝，释伽，及金妆像也。六爻带亡劫刑刃，大杀来冲克世者，行至山运衰处，必被祸也。坎宫蛇水世动者，水环绕也。(水动何爻，即知何方。)间爻动水，动有腰带水也。临卦无水爻者，但从玄武断之。玄武生旺，水汪洋也。空绝墓胎，干流也。旺空，水散漫也。休则浅近，囚死则停蓄死水也。

十九  辨土色
以世爻为用。土黄，木青，水黑，火赤，金白。又龙青，雀蛇赤，勾黄，虎白，武黑也。若龙加土，则青黄二色。雀蛇加木，则红青二色。勾加水，则黄黑二色。虎加水，则黑白二色。(余仿此)。世逢六合，五色备也。逢三合，有三色也。土之深者，看世下伏神。

二十  辨穴中物
以世持墓爻，世下伏爻为用。世持财墓，穴中有财物也。临金，有五金物。旺则金银。衰乃铜铁也。临木逢死绝，下有朽木。伏下木爻刑害冲克世者，下有树根侵棺也。临巳蛇下有蚓蛇。临寅虎，下有蚁穴。临玄水，世在离宫者，下有龟蟹也。世持鬼墓，下有伏尸古塚。世持兄墓，下有孔窍。世持金伏金，值月日长生者，下有石也。

二十一  辨何物伤穴
寅爻带劫杀冲害穴爻，旺则狸猫穿穴，衰 有白蚁也。临子鼠也，临卯兔也，辰巳蛇蚓也，戌为獾狗，亥为獾猪也，临丑未牛羊践踏，临申酉，石角侵伤也。

二十二  辨棺椁
世财值辰戌丑未者，土椁。寅申巳亥者，石椁。子午卯酉者，火化骨葬也。财鬼不见，棺椁俱无。鬼伤财空，棺椁粗恶也。

二十二  辨葬法
已葬之坟，看鬼伏处。鬼下伏金火，骨葬也。鬼下伏水木土，棺埋也。未葬之穴，看鬼生方。鬼生金火，宜骨葬也。鬼生水木土，宜棺埋也。

二十三  辨坟多少
世爻穴爻持旺鬼者，即以一水，二火，三木，四金，五土，之数断之。休减三分之一，囚死减半也。(鬼化鬼亦同断)。又世爻穴爻值辰土，则凡年月日时，及旁爻，伏爻，化爻，属水土者，同墓于辰也。三四位，三四墓。五六位，五六墓也。阳男墓，阴女墓也。(金墓丑，木墓未，火墓戌，同断)。加龙旺相，新坟。加虎休囚，旧葬。动逢合者，新坟。冲又空者，旧葬也。值空绝者，绝坟。值胎养者，有小儿坟也。世鬼同墓者，家人共葬。应鬼同墓者，外人共葬也。

二十四  侵地为坟
世并日辰克应者，我侵人地作坟也。动爻与应爻，并日辰克世爻穴爻者，人侵我地为坟也。

二十五  出殡
世持衰空，出殡零落。世逢生旺，击鼓鸣铙。咸池羊刃克世，葬日凶徒挠阻。贵人禄马生世，埋时贵客送迎。乾离宫火雀加福动，葬日天晴。坎兑宫水玄加父动，埋时雨湿。巽宫木兄动，须防风暴。坤艮宫土兄动，必起阴云。震宫木鬼动，风雷交作。财动者，久雨得晴。父摇者，久晴忽雨。火化水而子化父，先晴后雨。内水父而外火福，先雨后晴也。

二十六  迁坟
凡葬而复迁者，以内卦与二爻为尸，外卦及五爻为地也。龙外动宜迁，虎外动宜守。内衰空宜迁，内生旺宜守。鬼化福宜迁，财化鬼宜守。刑害变生合者，迁后亨通。财禄化破败者，迁后消耗。鬼动者可迁，父动者必迁。财化财，父化父，鬼化鬼，兄化兄者，宜迁。四直动爻来冲者，宜迁。游魂八纯卦，逢世动者必迁也。游魂化归魂，六冲化六合者，犹豫不决也。鬼动逢空逢合者，有人阻止也。鬼动而遇日辰冲克者，欲迁而无资也。

二十七  客死客葬
游魂卦，逢鬼外动者，穴逢空，而墓于外卦应爻者，鬼动墓于外卦应爻者，皆主死葬他乡也。鬼空，穴空，墓空者，主倒路死，而无埋葬之地也。否亦招魂附葬也。

二十八  辨凶亡少鬼
以鬼杀克亡命者断之。日辰带火鬼克亡命者，瘟疫死。日辰带金鬼克亡命者，刀兵死。日辰带水鬼加浮沉，风波，浴盆杀，克亡命者，溺水死。日辰带木蛇鬼加勾绞木狼杀，克亡命者，雉颈死。日辰带金虎鬼加吞叨杀，克亡命者虎咬死。日带金虎鬼，加病符克者，痨瘵死。日带土官，加病符克者，咽喉脾胃黄肿死。亡命冲土鬼者，主压死。日带火鬼，加雷火，霹雳杀克者，雷击死。日带火鬼，加天火独火，天烛杀克者，火烧死。衰 则热病死，或火葬也。日带木鬼加大杀，天刑羊刃，刑冲亡命者，打死。加跌蹼杀者，跌蹼死。金木鬼，加刑刃朱雀官符克者，刑杖死。金虎鬼，加刑刃大杀，临亡命者，自刎死。玄武鬼，加天贼，天盗劫杀刑刃，临亡命者，为盗致死。玄武鬼加咸池，红艳杀，克亡命者，因奸致死。玄武加暗金，阴杀，血刃，克者，产难死也。

二十九  劫塚开棺
应加玄武天贼天盗劫杀，并月日冲破世爻穴爻者，劫发坟墓也。冲克亡命者，暴露骸骨也。世爻冲破穴爻者，自己移葬也。克伤亡命者，暴露不埋也。黄金策曰 ，犯天地四大空亡之杀，骸骨不明。(甲午，甲申，甲戌，壬子，壬寅，壬辰，乙丑，乙亥，乙酉，癸未，癸巳，癸卯，为天地四大空亡)

三十  补遗
</div>
    <div class="pagination">
<a href="易隐_page14.html">上一页</a><span>...</span><a href="易隐_page10.html">10</a><a href="易隐_page11.html">11</a><a href="易隐_page12.html">12</a><a href="易隐_page13.html">13</a><a href="易隐_page14.html">14</a><span class="current-page">15</span><a href="易隐_page16.html">16</a><a href="易隐_page17.html">17</a><a href="易隐_page18.html">18</a><a href="易隐_page19.html">19</a><a href="易隐_page20.html">20</a><span>...</span><a href="易隐_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
