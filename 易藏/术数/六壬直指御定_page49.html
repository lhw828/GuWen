<!DOCTYPE html>
<html>
<head>
    <meta charset="UTF-8">
    <title>六壬直指御定 - 第 49 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>六壬直指御定 - 第 49 页/共 65 页</h1>
    <div class="content">　　解曰：戊课在巳，巳与申合，所以为美。上乘子卯相刑，是和合中致无礼也。三传互克，而初传之子，回归干上，又受其克，财之险危甚矣。幸末传鬼虎，旬空坐墓，全然无气。虽历险危，亦何畏哉。子为江湖临干，卯为舟车临宅，故有登涉之喻。
　　断曰：涉害之课，事主艰危，三下克上，长上有厄。初遭夹克，财不由己。末传马载虎鬼，最忌吊丧问疾。惟初末二传拱贵，宜托庇于贵人，方为无咎。
　　天时：青龙乘子受克，起有小雨，大风而止。家宅：宅损人衰。功名：官空不利。婚姻：干支各乘死气相刑，不吉。胎产：胎坐绝受克，主有损，产防厄。疾病：脾土受病，喜鬼空无害。争讼：三传互克，又虎鬼甚凶，必遭刑讯。出行：水路差可，不如家居。行人：夜占主有病，寅酉月日当得信。捕获：盗神是亥，当在北方近水楼阁中，或点水旁地名。兵战：不利。
　　毕法云：宾主不投刑在上，人宅皆死各衰羸，三传互克众人欺。课经云：干上子正月占，主孕。喜土生在寅也，支之胎神，作月内生气，亦主孕。又若胎神临妻之年命与支尤吉。秘要云：马载虎鬼，其祸甚速。占讼必得罪于远方，喜寅空无害。


戊申日第七局　干上亥
　　课体：反吟，元胎。
　　课义：虎鬼空排，切勿贪财，如贪亥水，生起寅来。
　　解曰：亥为日财，寅为虎鬼，上下相合，交车六害。幸而空绝，不能为祸，不过空排而已。然亥虽日财，与寅六合，有虎豹在山之势。若贪其财，而遂生起寅木，变为虎鬼，必反受其殃矣。占者当凛贪财受祸之戒。
　　断曰：反吟之课，来去俱空，吉固不成，凶亦无准。干支值绝，止宜结绝财物之事，或携财告贵，占病求神，皆可用也。凡事反覆，贫富有乘除，祸福有倚伏。塞翁得失，取鉴不远矣。
　　天时：青龙入庙，亥水临绝，风大雨小。家宅：虎鬼在宅，防有丧服。功名：城吏全逢，催官发用，甚吉，必填实始应。求财：宜索债。婚姻：干支值绝，不吉。胎产：下强上弱，女孕，干支上合下害，产凶。疾病：当是翻胃，防有反覆。争讼：两伤。出行：不宜行。行人：立至。捕获：主逃奴、逃兵作盗，在西方垒土之处。兵战：防失众。
　　毕法云：上下皆合两心齐，干支值绝凡谋决；来去俱空岂动移，昼夜贵加求两贵。课经云：戊日反吟三月占，生气克日主病，为幸中不幸。死气生日主生，为不幸中幸，占妻病必死。若干支上神作月内死气，妻死尤速。邵南诗云：空亡用起事无成，要遂须当是别旬。


戊申日第八局　干上戌
　　课体：元首，斩关。
　　课义：发用虽凶，赖系旬空，如论夜将，三传无踪。
　　解曰：发用官鬼，却系空亡，又被申制，全然无气矣，虽凶不凶也。如用夜将，初末既已空陷，而丑又乘天空，复何踪迹之可寻哉。
　　断曰：元首之卦，先忧后喜。斩关非安居之象，空用有阻滞之忧，大抵凶事可散，吉事难成。必当养晦待时，方为有济。
　　天时：主晴。家宅：骨肉防有刑伤。功名：官爻空，防解任，填实乃利。婚姻：防妇刑夫，不吉。胎产：震宫发用，主长男，但恐难育，占产甚易。疾病：脾虚，腰腿痿弱，可愈。争讼：先发者当遭刑责。出行：陆路胜于水路，但恐未必果行。行人：不久当归，归须仍出。兵战：两相刑伤。
　　毕法云：干支乘墓各昏迷。指南：丑加申占前程，或曰：卯与戌合，为大六合。六合加戌，为小六合。喜末传月将贵人，定然片言人相。余曰：不然。太阴临卯空，不能成名，此必旧事重新举行者。盖以旧太岁发用，且四墓覆生，主已废复行，沉而又举。嫌初中龙官空战，朱雀阴见元墓，二月还宜谨慎旨意，必不能佳。后果以改授上疏见驳，几至察处。


戊申日第九局　干上酉
　　课体：元首，润下，励德，六仪。
　　课义：破碎虽遇，钱财满路，彼己乘脱，递互坐墓。
　　解曰：干上虽乘破碎，然三传水局，钱财固满路也。但戊为酉脱，申为子脱。而又人坐宅墓，宅坐入墓，不无耗散忧疑耳。
　　断曰：润下之卦，事动众谋，或托人作合。六仪发用，且三传递生，必有将伯之助。败气临干，占者当有破败之子。
　　天时：主雨。家宅：元武发用，倘有近水房屋，应遭盗贼。求财：可得。婚姻：男女皆败，将来不吉。胎产：孕生女，润下易产。疾病：伤风肾竭之症，难愈。争讼：主牵连下贱，未能散释。投谒：不利。出行：元武发用，中传游都，须防盗贼。捕获：盗在正西道旁。兵战：破碎临干，不吉。
　　毕法云：干墓并关人宅废，人宅坐墓甘招晦。占验：寅加戌占病，曰：酉临干为败气，病因少阴。木火作虎，肺脾二经受病，元墓发用为收魂煞，又纯财生卯为死气克日，甲戌冬不保矣。且元武发用乘相气，传归宅上，防一北方陈姓少年来作贼也，悉验。古鉴：占宅曰：恋一妾，复置一妾，精气衰耗，财为家贼所偷。宅上子水作蛇，主子横逆。辰土又耗子水，所以多招是非。酉为脏毒，今年太岁酉值水败。明年巳月，破碎重见，当死矣，果然。


戊申日第十局　干上申
　　课体：蒿矢，元胎，不备。
　　课义：蒿属朽木，逢申委镞，格居三会，两贵履狱。
　　解曰：寅乃旬空，木空则朽。发用蒿矢，是朽木作矢也。然日上乘申作末，是有镞矣，射之能不伤乎。支来加干，末传又归干上，格名三会，凶吉皆成。丑未两贵，临于辰戌，是名履狱，干贵尤非所利。
　　断曰：蒿矢之课，祸福皆轻，干支下合上害，各自乘脱。三传互刑，德禄绝陷。凡事必多猜忌，且有诗张。又名不备，吉凶断不十全。末克初传，秋占无虑，惟仕宦不佳。
　　天时：寅为风，乘马作虎，主大风。家宅：平安，但须耗财，元胎课家有孕妇。功名：官空禄陷，幸龙乘长生，目下不利，终吉。求财：久后自得。婚姻：干支上神相害，又不备课　不吉。胎产：二阳包阴，孕女难产。疾病：病属肝脾二经，或头风难愈。争讼：讼有解，先告少弱。出行：不利。行人：三会格，立至。捕获：盗在西南井旁饭店。兵战：有失众之虞。坟葬：戌方出水，作艮坤向，可以发财，异日须防盗坟。
　　毕法云：宾主不投刑在上，彼此猜忌害相随，上下皆合两心齐。课经云：干上申，青龙乘生干之神，若作月内生气，主徐徐发福。集要云：辰临日生日，凡事不待我求，彼自上门顺应，不劳余力。


戊申日第十一局　干上未
　　课体：重审，间传，向三阳，泆女。
　　课义：虎载财走，不得人手，用碎己心，笑破人口。
　　解曰：发用之子，日财也。上乘白虎，惊危而不敢取。若更恋此财，必引而入于鬼墓之乡，其财反为支上戌土所得矣，几何而能入手乎。是己心枉自用碎，不能有济。人却毫不费力，而安然享之，岂不笑破他人之口哉。
　　断曰：三阳之卦，贵登天门。罡塞鬼户，神藏煞没，谋为罔不如意。财爻发用，财可问也。官乘虎为马作中传，为催官使者，官可问也。但入空乡，填实乃吉。干支下合上刑，客主难投。宅上昼夜将乘元武，穿窬宜谨。末传六合，昼占泆女，此阴小失礼，男女不正之象。郑卫之风，不可防欤。
　　天时：课名三阳，有风无雨。家宅：宅上元武刑干，宜防盗贼，秋月尤甚。功名：官空传墓，非宜。求财：干支上神相刑，财被夺去。婚姻：不宜。胎产：孕女产易。疾病：脾痛脾泄，难愈。争讼：后强于先，终当和解。出行：水路防失脱。行人：未回。捕获：北方近水人作盗。兵战：防偷营劫粮。
　　毕法云：用破身心无所归。精蕴云：初财坐戌受克，缘恋财引入鬼乡，犹幸空亡。谚云，争似不来还不往，也无欢笑也无愁，其斯之谓欤。


戊申日第十二局　干上午
　　课体：昂星，转蓬。
　　课义：元戌加酉，奴偕婢走，既撞网罗，奸逃束手。
　　解曰：戌为奴，酉为婢，戌加酉为用，上乘元武，必奴与婢奸而逃走也。然干支各乘前辰旺气，名为罗网，有不束手就擒者乎。有官人防丁内艰。
　　断曰：昂星之课，亦名转蓬，关梁闭塞，行李稽留之象。祸从外起，止宜家居，守静方为吉征。中末传归支干，所当待人三反自讼，而不讼人，有忠恕之道焉。
　　天时：主大晴。家宅：元加宅阴，防家人行盗。功名：难免风波之险，常怀疑惧之心。求财：防有走失。婚姻：天罗地网，不吉。胎产：孕男，产易。疾病：症属肺经，多惊可危。争讼：干支上乘罗网，主遭刑责囚禁。投谒：刑在上，不美。出行：不利。行人：不归。兵战：宜守不宜进。
　　毕法云：所谋多拙遭罗网，宾主不投刑在上。古鉴：酉将申时占考弓马。曰：午为马，申为箭，巳为弓，全备乃吉。身上有马而无弓，马带阳刃，色黄者不可骑。况所走之地有厌翳，莫令新服人在旁，须先解厌。支干上自刑，宾主不相得。年上见申，箭不得地。况午见酉，酉见午，为四胜煞，各逞其能。午作青龙，仅得兵部垂顾。初戌作元，又乘害气，如何得中。


己酉日第一局　干上未
　　课体：伏吟，龙战。
　　课义：静躁不常，失脱须防，动之逢虎，闭口财昌。
　　解曰：伏吟主静，干及中传，未遁旬丁，末复来冲，其象又动。酉乘元武，在支发用，失脱之虞，不可不防。中传昼乘白虎，动则必有祸端。末传丑乃旬尾，中有癸水为财，闭口谨言，默而取之，庶无惊恐，而无不昌也。
　　断曰：龙战之卦，事多改革，义主乖违。初传夜将天后，事起妇人。三传昼占，皆乘元武虎蛇，尤加惊恐。孟行难行，孟止难止。占者得此，反覆无定，灾祸不一。惟干支拱于暮贵。如用夜将，则告贵用贵，所最宜耳。
　　天时：晴占将阴，雨占将晴。家宅：龙战课，夫妻年或立酉上，主室家离散。如兄弟年立酉上，主争财异居。功名：当有改动。求财：不得。婚姻：有阻。胎产：男孕不安，产亦不易。疾病：病属肺，喘咳劳伤，反覆难愈。争讼：屈不得伸。出行：游都、鲁都，乘丁冲刑，有盗贼之忧。行人：即至。捕获：昼占当是家人作贼。兵战：不利。
　　毕法云：前后引从升迁吉，信任丁马须言动。三车一览云：巳日申贵逆行，白虎乘丑，乃贵人怒恶之象。凡贵官值此，必招贵人嗔怒。如白虎临丑亦然，盖丑乃天乙本家，不宜见虎也。


己酉日第二局　干上午
　　课体：昴星，励德。
　　课义：昼将辰阴，课传两申，四虎共聚，禄位空存。
　　解曰：辰之阴神，昼将白虎，课名虎视，是为二虎。支上之申并末传之申，是四虎也。四虎相聚，惊危灾祸，岂浅鲜哉。况干禄临身，又乘天空，虚诈不实，何足守也。
　　断曰：柔日昴星，又为魁度天门，凡占皆有稽滞惊惶之象。喜上神相生，将伯有助，可以化凶为吉。长生临支，上乘太常，家有婚姻喜庆之事。发用为奴，将乘太阴为婢，作支之六害，应主奴婢害宅。
　　天时：大晴。家宅：夜贵作长生坐宅，旺禄临干，大吉。功名：虎视逢虎，不吉。婚姻：支上长生，干上禄吉。胎产：三传纯阳，孕女，产易。疾病：肺经受病，或因饮食而起，极险。争讼：先发者胜。投谒：宾主不和。出行：陆路差可。行人：有信。捕获：夜占可捕，昼占捕役与贼相通。兵战：有惊险，宜慎。坟葬：龙虎相生，上乘长生，大吉。
　　毕法云：旺禄临身徒妄作，虎视逢虎力难施，帘幕贵人高甲第。集要云：此名虚一待用格，盖戌午本为火局，止少一寅，吉凶之事，必待寅日方应。课经云：昼占帘幕临支，考试定然中式。纂义云：申常临支，当有一人送物来家。


己酉日第三局　干上巳
　　课体：蒿矢，狡童，不备。
　　课义：破碎乘巳，三传无益，舍此归家，终受疲役。
　　解曰：干上巳火，虽曰生气，但为破碎之神。发用旬空，中陷空乡，末传亥财能助初鬼，且夜占乘元，岂利取财。乃舍之而趋归本家，则干加支而被支脱，非惟无益而又有损，自始至终，疲役甚矣。
　　断曰：蒿矢之卦，发用空亡，福浅祸轻。传课五阴，三传自昼而夜，尽为昏迷。且天将后蛇合武，利小人而不利君子。昼占狡童，亦恐夫妇异心，各怀邪妄。惟喜上神青龙生干，忧可释而惊可解也。
　　天时：课传皆阴，主阴。家宅：干临支而遭败脱，人衰宅旺之象；头上复乘破碎，主有虚耗。功名：不利。求财：无益。婚姻：不备之课，又属纯阴，不吉。胎产：阴极阳生，孕主男产，有厄。疾病：脾经之病，或起于饮食惊疑，以致虚脱，有解。争讼：可和。出行：青龙生气乘干，陆路吉。行人：干来入宅，即归。捕获：昼占盗神是未，在西南沽买家。兵战：干临支而为支脱，支脱干而阴不备，主客皆不利。
　　毕法云：六阴相继尽昏迷，龙加生气吉迟迟。课经云：干上巳，六月占巳为生气，昼将青龙，乘生干之神，徐徐获福。指掌赋云：卯丑亥名断涧，义利分明。集义云：卯丑亥三旬空亡，乃舍益求损之象，名为抱鸡不斗。


己酉日第四局　干上辰
　　课体：元首，高盖。
　　课义：禄来生身，交互忻忻，夜传可用，昼将更旬。
　　解曰：午乃旺禄临支，交车相合，而又三传递助生身，非交互忻忻乎。但夜贵午乘太阴，所以为美。若昼将中末既尔空陷，而发用复乘天空，则必更旬而后可用也。
　　断曰：高盖乘轩之卦，乃富贵荣昌之象。三传自末生身，凡谋皆吉。但支则受克，干则被墓，辰午又自刑，且夜占两勾夹干，三传刑冲空陷。大抵初虽交合，后恐不利耳。
　　天时：火空则明，大晴。家宅：宅上得禄生干，亨吉。功名：发用旺禄生干，又高盖乘轩，大吉。求财：出旬再图，恐不易得。婚姻：可卜偕老。胎产：孕主女，产易生。疾病：心经之疾，难愈。争讼：可不终讼。投谒：宾主不投。出行：水路利于陆路。行人：未回。捕获：夜占盗神是寅，捕者当在东方树林空地。兵战：客主皆不利。
　　毕法云：权摄不正禄临支，不行传者考初时。课经云：辰加干为交车三合，凡交关用事。必有奸私，或相交涉二三事。神定经云：干上辰虽与支生合而却墓干，支上午虽与干生合而却克支，纵有生旺之名，反作衰败空耗矣。壬髓经云：初传克末成者罕，末克初传事可成。


己酉日第五局　干上卯
　　课体：涉害，从革。
　　课义：身既受克，破碎伤宅，三传全脱，劳心费力。
　　解曰：卯为日之鬼，临干克干。巳乃破碎煞，临支克支，身宅俱受伤矣。三传全金，盗脱干气，凡所作为，徒劳心力而已。盖课中有鬼，则子孙为救神，课中无鬼，则子孙为脱气。此课干上虽鬼，却为旬空，既空不烦金制，故为脱气而不作救神也。
</div>
    <div class="pagination">
<a href="六壬直指御定_page48.html">上一页</a><span>...</span><a href="六壬直指御定_page44.html">44</a><a href="六壬直指御定_page45.html">45</a><a href="六壬直指御定_page46.html">46</a><a href="六壬直指御定_page47.html">47</a><a href="六壬直指御定_page48.html">48</a><span class="current-page">49</span><a href="六壬直指御定_page50.html">50</a><a href="六壬直指御定_page51.html">51</a><a href="六壬直指御定_page52.html">52</a><a href="六壬直指御定_page53.html">53</a><a href="六壬直指御定_page54.html">54</a><span>...</span><a href="六壬直指御定_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
