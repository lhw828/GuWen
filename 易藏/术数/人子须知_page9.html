<!DOCTYPE html>
<html>
<head>
    <meta charset="UTF-8">
    <title>人子须知 - 第 9 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>人子须知 - 第 9 页/共 52 页</h1>
    <div class="content">


正即中也。要星辰端正，脉从中出，而两畔山之形势均匀，故曰正脉。此格极吉，即中出脉。	或从左，或从右，偏于一畔，而山之形势不均，故曰偏。此格力减。
龙大脉宜大。大曰蛮脉，即润脉也。宜有草蛇灰线之脉居其中。	龙大脉小者曰巧脉。此格最贵。





短则气脉易行，要束脉嫩细者，短而大则不吉。	长则气脉难过，必中间有泡引气则吉。又宜活动。若硬直则为死，不吉。大抵长脉易受风吹，且力弱气缓，不能融结。	高脉易成贯顶，且星辰头面浅薄，惟串珠一格有之，亦当于三四节外，看有过峡出气者方可取。
低从脚下过脉，要分水明白，则非断截。如水不分八字，即是断截，不吉。





屈曲活动，最为贵脉。然大而曲者，亦寻常矣。	直脉不吉。若短而直，亦不为害。长者忌直，谓之死脉。	高山跌断谓之断。虽断，不宜如刀斩之齐，恐是凿断则凶。要如耦断丝连，脉自相牵为吉。	续脉者，既断而复续。须要气脉连接，极吉。
上脉形十二格，本于廖氏《泄天机》。其正偏二格，实统诸格而皆有之。即前中出、左出、右出三格也。但彼以后龙行度出落而言，此专以受穴一节而言，尤为紧要，故复详之。
论龙结穴五局
龙之结穴成局，有五格，皆以水为准。一曰朝水局，乃水自当面洋朝也；二曰横水局，乃水城横绕，不拘左右来去也。三曰据水局，乃穴前诸水融聚为湖也；四曰去水局，乃水自穴前流去也；五曰无水局亦曰干龙也，乃穴前全不见水也。虽有五局结穴不同，龙眞穴的，皆主富贵。惟去水局不利初年也。
朝水局又名逆水局
朝水之局，多是翻身逆势结穴，以受当面洋朝之水。要穴星高大，有余气，或有低砂横拦，不使水冲割为吉。又须水流之玄屈曲，或平田洋朝为善。若急流冲射，又反为凶。惟天穴及仰高穴，则不怕远水特朝。若穴场卑弱，星辰低小，山不称水则凶，不可一概为逆局而吉也。此穴又多结于水口之间，或下关山短缩，亦不为害。但要穴场藏聚，水来缠绕，穴不受风为眞。廖氏云：“翻身逆势去当朝，不怕八风摇。”乃言其龙势，非言其穴也。卜氏云“莫把水为定格，但求穴里藏风”则善矣。大抵地理之法，得水为上。翻身逆当朝水之局，阴阳交会而有融结，故为贵也。
横水局
横水局者，龙之结穴，或水自左来流右去，或水自右来流左去。要水势弯环，抱穴如绕带为美。又要下关山逆土拦水有力，及水缠玄武，水口紧密为吉。此局极平稳。
据水局
据水局者，龙之结穴，前临大湖，或深潭，或大池塘。此局极吉。盖地以得水为上，而水以凝静为佳。今穴居深水，则无冲割穿射之患，而有得水之宜也，何吉如之？龙穴眞，此局主大贵大富，绵远荣盛。
顺水局亦名去水局
去水局者，必要来龙长远，力量宏大，四势周密，水口交固。吴公云：“水虽去而山交回则善。”杨公云：“也有干龙来两水，更不回身直为地。只是两护必不同，定有缠关交结秘。”若水去而山不交回，穴场见水荡然而去，此等局势，决无融结，不必着眼矣。大抵顺局地，纵有融结，亦不发财，主初年退败。纵龙穴吉，有贵，亦须卖尽田庐始出官，或离乡始贵。如或龙穴稍有不吉，则立主退败灭绝无救，此局多凶，不可轻取。
无水局亦名旱龙局
无水局者，穴结干坡，山势盘聚而不见明堂之水也。凡干龙穴，多是左右山横拦，遮却明堂，穴不见水，或穴高在半山，无水可见。俗人不识，必谓有山无水。不知山谷以藏风为贵。只要穴场藏聚，乘得生气，发达极快，何必拘其有水无水？但此等地，多先贵后富，或多清贵不富。若谓有砂无水不登科则非也。然亦有穴不见水而巨富者，要龙神带有仓库耳。董德彰云：“有人无财，须寻仓库之龙；有财无人，莫下孤寒之穴。”确论也。
论龙结局分三聚
龙之结局有三聚：曰大聚、中聚、小聚。廖氏云：“帝都山水必大聚，中聚为城市。坟宅宜居小聚中，消息夺神功。”诚以百里来龙，则有百里规模；千里来龙，则千里气象。故帝都、省郡，其龙长，其局广，宜矣。坟宅之龙，即长者亦安可比省郡城市？故多是小聚处。山水翕集，四势团近有情。而眞穴必居包裹拥从之中，所谓藏风聚气者也。不侫兄弟多见名地，内局聚固，外洋宽畅；或穴中举无所见，远秀罗列，皆外面暗拱。如王者深居九重，而声教施及蛮貊。故曰“不贵其见而贵其不见。”昧者不知，徒贪广阔堂局，罗列远秀。犹之吾辈论学，眩于纷华外诱，而不知格、致、诚、正之用力于内也。盖紧夹则风藏气聚，宽旷则风荡气微。不察龙力大小、三聚之别，徒欲收数百里山川归诸眼界，必为花假所误矣。其有依近省郡山水大聚处结穴者，谓之借局。如近臣侍从至尊，虽沽荣宠，而九重之森严，千官之拥护，与夫百辟来朝，万邦纳贡，于已何有？然接天颜之咫尺，依日月之光辉，宗庙之美得而瞻，百官之富得而与，比之三家村中守财主人，逈然不侔矣。此借局之地，虽小亦大，犹有取焉耳。又必结穴处自有门户乃可，不然，亦虚花而已矣。
大聚局
大聚为都会，数千万里山水大会。次者为省城，亦不下二三千里大会。其局以宽广愈大愈美。
中聚局
中聚为大郡，千里山水大会。其次为州邑，五七百里，或二三百里大会。又其次者，或百里，或七八十里大会。其局以宽广适中为美。
小聚局
小聚为乡村阳宅，及富贵阴地。大者百里，或六七十里山水会集。次者三四十里，或一二十里。又次者十数里，或五七里山水团聚。其局以紧固为佳。阴地愈固愈好。
上三聚之局，虽各有大小不同，而都会则愈大愈好，省郡须宽广适中，阴阳二宅以固密为上也。其大中二聚，结穴处以收敛为眞。或平中有突，或高处开窝，必有小界水、小明堂，或贴近之砂左右交固，或低伏之案以关内气，然后外面却有宽阔之罗城，广大之局势，斯为美矣。
 
重刊人子须知资孝地理心学统宗卷三之上
江右山人徐善继述 同着
此册専论五星。按：五星云者，金曰太白，木曰岁星，水曰辰星，火曰荧惑，土曰镇星。兹五者，即五行也。在天成象，在地成形，精系于天，形着于地。盈天地间万物万事，莫不本此，地理之妙岂外此乎？《经》曰：“天分星宿，地列山川。”良有以也。
五星总论
夫五星即五行也。按邵子曰：“太极分而为阴阳，阴阳播而为五行。五行散殊而万物。”故五行精系于天，为五星；形效于地，为五材；气统于岁，为五辰。在人则为五臓，在物则为五色、五音、五味，施于行则为五常。是以人君乘五运，置五宫，分五礼，设五形，万方以治，民用咸若。然后以五事察其得失，以观雨、旸、燠、寒、风，与动植、灾祸、祥青之变。虽万物纷纭，乾坤广大，各从其类，则莫不由乎五行也。是以五行之变，而吉凶不可胜占；五材之变，而形气不可胜用；五辰之变，而逆顺不可胜计。人受天地之中，得其秀气以生，视听食息，未有离于五行者也。地法因之，而以山形分别五星，以验吉凶，最为攸当。故《贯珠图》有“五星为阴阳骨髄”之说，卜氏有“详审五星变化”之言，皆确论也。鄱阳余氏佑注《发征论》，乃谓五星似是而非，彼盖未之审矣。
论五星之形
夫五星形体，古人以木之条达而取象于直，火之炎熖而取象于鋭，土之厚重而取象于方，金之周坚而取象于圆，水之流动而取象于曲。故凡山形之曲动者为水星，光圆者为金星，方正者为土星，尖鋭者为火星，直耸者为木星。此亦自然之理，而非牵强也。但五星形又有不纯者，谓之变格。故后人又立九星之名焉。其寔九星不能外是五星耳。或曰：五星为正，九星为变，今只取五星，不取九星，是用其正不用其变。曰：非也。五星之变，不可胜形，九星乌足以尽其变？惟守约该博，则五星寔有以统之矣，奚取夫九星之异名哉！
金星图	木星图	水星图	火星图	土星图












金星圆。上为金星立眠二格	木星直。上为木星立眠二格	水星曲。上为水星立眠二格	火星鋭。上为火星立眠二格	土星方。上为土星立眠二格。
上五星之形，姑图立眠二格正体为式。其各星又有兼形未纯者，皆为变体，不悉图。
论五星之名
金曰太白，木曰岁星，水曰辰星，火曰荧惑，土曰镇星，此固五星之名也。而地理家以山形论星名，必寓以吉凶之辨，前辈于此颇相抵捂。如廖金精以金星为文星、木为将星，张子微以金为武星、木为文星，杨筠松以土为尊星，而子微、金精又以土为财星，若此之类，是皆以一星而拘之矣。愚窃谓五星之变化无穷，即一星之用亦可为武、为文、为富、为贵、为吉凶，第观其发现何如耳。苟以一星拘之，理难包括，莫尽其蕴。今以清、浊、凶分为三格以例其名，庶几各极其妙，而诸家之说相为贯通，不致矛盾云。
五星分清、浊、凶三格：凡星辰秀丽光彩者为清，凡星辰肥厚端重者为浊，凡星辰丑恶带杀者为凶。
补义或问：卜氏有金清土浊火燥水柔之说。今谓五星各有清、浊、凶三格，而又不详燥柔之论，何也？答曰：彼以情性论，而不及夫形象；此以形象论，而兼推其情性。若专论情性，则其说固当。然必使形象而察其情性，则其言未为尽善。盖地理家因形察气，不可舍形象而専情性。若以形言，则金之肥大粗饱者不可谓清，土之骨立方正者不可谓浊，火之秀丽者不可纯谓之燥，水之特达者不可纯谓之柔，故必兼形象情性而始尽其妙，此五星所以必各分清、浊、凶三格也。
金星
清者曰官星，主文章显达，忠正贞烈。
浊者曰武星，主威名烜赫，秉杀气之权。
凶者属厉星，主杀戮、军贼、残伤、夭札、绝灭。
释义金，西方之星也，于时为秋。然金明而贵，铿鍧有声，且为世珍重，百炼不变，辉煌贯日，锋利坚刚。犹世之贵人，刚直忠正，不屈不挠。故其星之清者为官星，官贵之象也。其主为文章清秀，功名显达，刚正忠贞节烈之应。若其浊而不秀，如天文金星有变异，则主兵革。金倍明，芒角赤，主用兵。故其星之浊者为武星，威武之象也。其所主为元戎杀伐，威名烜赫之应。然金气粛而凋万类，故秋杀敛藏。如古者，兵刑之用必以秋，以金主杀伐。故其星之凶者为厉星，惨暴之象也。其所主为军贼、大盗、诛夷、惨酷、绝灭之应。
木星
清者曰文星，主文章科名，声誉贵显。
浊者曰才星，主勋业、才能、技艺。
凶者曰刑星，主刑伤克害，及遭刑犯法，夭札残病。
释义木，东方之星也，于时为春。春主发生。方春之时，万卉秀发，奇葩艳萼，献异争奇，此木之文也。故其星之清者为文星，文华之象也。其主为文章清秀，科名显达之应。然木之体，长茂条畅，鸣风撼雨，淅沥有声，伐之则丁丁，仆之轰轰，故又主声誉远着，名姓播扬。至于为器用车座，文理可观，凭借适意。以为大厦，则栋梁椽角，莫不具备，故其星之浊者为才星，才用之象也。其主为荣贵勋业，多才多艺之应。然其凶者，或为枯槁摧折，或秀而不实，朽坏倒扑，又能坏物。以为枷纽桎梏之属，乃为刑具。故其星之凶者为刑星，刑伤之象也。其所主为刑伤克害、夭折残疾、官讼牢狱、孤寡困顿之应。
水星
清者曰秀星，主聪明、文章、智巧、明洁、度量及女贵。
浊者曰柔星，主昏顽、委靡、懦弱不振、疾苦不寿及谄谀阿邪。
凶者曰荡星，主淫欲、邪荡、奸诈、贫穷、长病、夭折、客亡、流移、水溺。
释义水乃北方之星也，于时为冬。其精光之悬象于天者，常随乎太阳而行。故其应于人事之吉，亦为近帝之贵。以其行于地者言之，则风行而纹生，且清澈可鉴，变动不拘，可方可圆。推而行之，可以运舟，可以灌溉，光莹照耀，精粗不遗。故其星之清者为秀星，性行明洁，度量汪洋之应。然水本内明而外暗，体柔性顺，故其星之浊者为柔星，卑弱之象也。其所主为昏愚、卑陋、柔弱、委靡、谄谀、阿邪之应。然水暴涨而滔天漫野，荡析民居，无有救遏。而沟渠之间，秽污混浊，此皆不美。故其星之凶者曰荡星，流荡之象也。其所主为凶狠残暴、流荡忘返、酒色倾家、淫滥不洁、离乡客死之应。
火星
清者为显星，主文章发达，大贵、烜赫、势熖。
浊者曰燥星，主刚烈燥暴、作威福、奸险、夭折，祸福相半，有吉有凶，易兴易败之应。然火之为物，其起甚微，其发甚盛，其灭甚速。与物无情，金入则熔，木入则焚，土入则焦，水入则涸。故其星之凶者为杀星，绝物之象也。其所主为杀伐、惨酷、大盗、诛夷绝灭之应。大抵火星欲其脱卸多，或撒落平洋，或穿田渡水，重叠过峡，然后结穴则吉。吴公云：“若见火星焰动时，到处须寻一百里。”言其远则脱卸净耳。《断法》云：“五七火星连节起，列土王候地。脱落平洋近大江，结穴始相当。”亦此意也。若火星未经脱卸，纵龙穴入格，必主大福大祸，未有尽善。如袁州严阁老祖地，在洪山，五七火星连节而起，尖炎焰动。其阳基乃穿水而起，脱卸后结。其阴地则未经穿水而结穴，虽龙格甚秀，结作极美，只是火性易发易散，故介溪公连登科第，位极人臣，富甲天下，而一败涂地。亦如火之烬则灰飞烟灭耳。洪山之下有空洞，按《袁州郡志》，为葛洪炼丹之所，旧有记云：“洪山肚里空，五世出三公。虽然居一品，家业尽成空。”亦奇矣哉！
补义 杨公云：“大地若非廉作祖，为官终不至三公。”乃以廉贞属火，而火星宜作祖龙矣。盖五行之中，金分则轻，木分则小，水分则浅，土分则微，惟火星愈分越盛，如一星之火，分而为万里之炎，此所以宜作祖龙耳。大抵天下名山大岳，未有不是火星者，此亦可见造化之妙也。
土星
清者曰尊星，主极品王候，分茅胙土，勋业崇高，庆泽绵衍，五福全运祚永。
浊者曰富星，主多财产丰富，寿算绵延，人丁蕃衍。
凶者曰滞星，主昏愚懦弱，疾病缠绵，黄肿牢狱不振。
释义 土为镇星，含弘镇静，德居中央，功为地载，位为帝星。故其星之清者为尊星，其所主为王侯极品之贵，镇静以安社稷，普惠以泽民生之应。然五星之中，土为重浊，故镇星之行度最迟，大率二十年一周天。而土之性情最缓，发达钝慢，最能耐久。其生物甚繁，故其星之浊者为富星，其所主为多赀财，田产丰饶之应。然土无处无之，虽凶亦不为大祸，故重浊之土为滞星，壅塞之象也。其所主为滞钝、顽昏、疾病缠绵之应。
补义 木有华丽，万紫千红，香气袭人。金有光彩，有声音。水有波纹，荡漾飞泻。火有光明焰动。故木为文星，金为官星，而火之显为文明之象，水之秀有智巧之能，而土不与焉。然不知土于五行为至尊，于五方居中，为万物之母，有配天之德，天下之贵孰加焉？惟其浑厚质朴，不露圭角，不逞华丽，故凡文章科第、威武昂轩、烜赫华耀、聪明才辨，则少让于水火金木。若夫爵禄之厚，品位之高，王侯公辅之尊，及延长之庆，嗣续之衍，万全之福，非土星不能也。是土星力量岂不冠绝于四星乎！卜氏谓“土旺牛田”，廖氏谓“土主家多豪富”，非知土星之大者也。
论五星分高山平岗平地三格
金星
高山之金，如锺如釜，头圆不欹，光彩肥润，金之吉者也。平冈之金，如笠如马，倒木圆挎，如珠走盘，金之吉者也。平地之金，圆如糖饼，肥满光洁，有弦有棱，金之吉者也。
木星
高山之木，高耸卓笔，挺然峙立，不欹不侧，木之吉者也。平冈之木，枝柯宛转，回抱袤延，势若之玄，木之吉者也。平地之木，软圆平直，枝柯曲延，苞节牵连，木之吉者也。
水星
高山之水，山泡曲滟，势如展帐，横阔摆列，水之吉者也。平冈之水，平脚平铺，势如行云，逶迤曲折，水之吉者也。平地之水，展席铺毯，波浪晕界，有低有昂，水之吉者也。
火星
</div>
    <div class="pagination">
<a href="人子须知_page8.html">上一页</a><span>...</span><a href="人子须知_page4.html">4</a><a href="人子须知_page5.html">5</a><a href="人子须知_page6.html">6</a><a href="人子须知_page7.html">7</a><a href="人子须知_page8.html">8</a><span class="current-page">9</span><a href="人子须知_page10.html">10</a><a href="人子须知_page11.html">11</a><a href="人子须知_page12.html">12</a><a href="人子须知_page13.html">13</a><a href="人子须知_page14.html">14</a><span>...</span><a href="人子须知_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
