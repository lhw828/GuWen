<!DOCTYPE html>
<html>
<head>
    <meta charset="UTF-8">
    <title>大易粹言 - 第 40 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 40 页/共 42 页</h1>
    <div class="content">　　白云郭氏曰畜徳畜贤畜君畜众皆畜也是以比必有所畜【易说】
　　物畜然后有礼故受之以履
　　伊川先生曰夫物之聚则有大小之别髙下之等美恶之分是物畜然后有礼履所以继畜也履礼也礼人之所履也【易传】
　　横渠先生曰德积则行必有方物积则散必有道【易说】白云郭氏曰众必有比比必有畜畜而有礼则安无礼则危【易说】
　　履而泰然后安故受之以泰
　　伊川先生曰履得其所则舒泰泰则安矣泰所以次履也【易传】
　　白云郭氏曰履之而通者安之道不通则不安非所宜履也【易说】
　　泰者通也物不可以终通故受之以否物不可以终否故受之以同人
　　伊川先生曰夫物理徃来通泰之极则必否否所以次泰也○夫天地不交则为否上下相同则为同人与否义相反故相次又世之方否必与同力【一作欲】乃能济同人所以次否也【并易传】
　　白云郭氏曰泰否时也同有盈谦皆在人事自取之耳能尽同人之道则否倾矣舜文是也物不可者犹云物不能终通终否也【易说】
　　与人同者物必归焉故受之以大有有大者不可以盈故受之以谦
　　伊川先生曰夫与人同者物之所归也大有所以次同人也○其有既大不可至于盈满必在谦损故大有之后受之以谦也【并易传】
　　白云郭氏曰如器之容物盈则不能有故有大者同天无物可以盈不盈为谦【易说】○易曰与人同者物必归焉故受之以大有夫与人同者尽己尽人之性者也尽己尽人诚之至也诚至则可以有物是以物必归焉苟或不然此亦不能大有之矣故曰不诚无物【中庸说】
　　有大而能谦必豫故受之以豫
　　伊川先生曰有大而能谦必豫故受之以豫承二卦之义而为次也有既大而能谦则有豫乐也豫者安和说乐之义【易传】
　　白云郭氏曰以谦有大则絶盈满之累故优游不迫而暇豫也【易说】
　　豫必有随故受之以随
　　伊川先生曰夫说豫之道物所随也随所以次豫也【易传】
　　白云郭氏曰豫由中庸所谓素也素有冨贵之道则可行乎冨贵素有贫贱之道则可行乎贫贱行则随矣冨贵贫贱其所随者也统言随义不必皆为随人【易说】
　　以喜随人者必有事故受之以蛊蛊者事也有事然后可大故受之以临临者大也
　　伊川先生曰以喜随人者必有事故受之以蛊承二卦之义以为次也夫喜说以随于人者必有事也无事则何喜何随蛊所以次随也蛊事也蛊非训事蛊乃有事也○临大也蛊者事也有事则可大矣故受之以临也【并易传】
　　白云郭氏曰随善道也喜随人则失于无所择故必有弊蛊者已弊之事弊而知改为则可大故有事复为大之防【易说】
　　物大然后可观故受之以观
　　白云郭氏曰天地可观者也圣人与国家可观也而圣人又观乎道故可观皆大物【易说】
　　可观而后有所合故受之以噬嗑
　　伊川先生曰嗑者合也既有可观然后有合之者也噬嗑所以次观也【易传】
　　白云郭氏曰凡合在观之后未有无所见而合者不独大观而后有合也【易说】
　　嗑者合也物不可以苟合而已故受之以贲贲者饰也伊川先生曰物之合则必有文文乃饰也如人之合聚则有威仪上下物之合聚则有次序行列合则必有文也贲所以次噬嗑也【易传】
　　白云郭氏曰人之合则有上下长少非礼以饰之则无分无分则乱故不可苟合【易说】
　　致饰然后亨则尽矣故受之以剥剥者剥也
　　伊川先生曰夫物至于文饰亨之极也极则必反故贲终则剥也【易传】
　　白云郭氏曰自同人大有谦豫随蛊临观噬嗑贲圣人所以履泰倾否之美道备尽于斯其道极尽则有剥矣【易说】
　　物不可以终尽剥穷上反下故受之以复复则不妄故受之以无妄
　　伊川先生曰物无剥尽之理故剥极则复阴极则阳生阳剥极于上而复生于下穷上而反下也复所以次剥也○复者反于道也既复于道则正理而无妄故复之后受之以无妄也【并易传】
　　白云郭氏曰剥穷则降而必复于道复于道则不妄以见小人之剥皆妄也是以小人无忌惮而君子唯诚之为贵【易说】
　　有无妄然后可畜故受之以大畜
　　伊川先生曰无妄则为有实故可畜聚大畜所以次无妄也【易传】
　　兼山郭氏曰健为天德大畜止健畜天德也故彖曰刚健笃实辉光日新其德不能畜天德则见于有为者不能无妄故天德止于大畜而动于无妄也序卦曰有无妄而后可畜是为交相养之道则知无妄者动亦无妄静亦无妄而大畜一于止矣【浩然图】
　　白云郭氏曰大畜畜无妄之道而已无妄之道天道也有无妄之道则可畜犹有天命之性则可率而循之是以君子存其心养其性使不失赤子之心者以此【易说】
　　物畜然后可养故受之以頥頥者养也
　　伊川先生曰夫物既畜聚则必有以养之无养则不能存息頥所以次大畜也【易传】
　　白云郭氏曰有所畜则天道止于我矣不有以养之将复失其正孟子所谓以直养而无害则塞乎天地之间者也【易说】
　　不养则不可动故受之以大过
　　伊川先生曰凡物养而后能成成则能动动则有过大过所以次頥也【易传】
　　白云郭氏曰大过之动非常动也不能大养其德者不可动养大过之德如养枯杨使之生稊葢亦难矣岂可失所养而妄动哉此孟子所以养浩然之气也【易传】
　　物不可以终过故受之以坎坎者防也防必有所丽故受之以离离者丽也
　　伊川先生曰理无过而不已过极则必防坎所以次大过也○防于险难之中则必有所附丽理自然也离所以次坎也【并易传】
　　横渠先生曰一防溺而不得出为坎一附丽而不能去为离【易说】
　　白云郭氏曰过越非常则蹈防害何所谓防必有丽也或丽于险或丽于阻皆为防也【易说】
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错
　　伊川先生曰天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以说为主恒常也以正为本而说之道自有正也正之道固有说焉【易传】
　　横渠先生曰性天经然后仁义行故曰有父子君臣上下然后礼义有所错【正蒙】
　　白云郭氏曰有天地然后生物人出其中则有男女男女人道之大夫妇人道之始父子君臣相因以生至于上下分定而后礼义有所错举礼义而错诸上下也人道以此为急无此则乱矣【易说】
　　夫妇之道不可以不久也故受之以恒恒者久也物不可以久居其所故受之以遯遯者退也
　　伊川先生曰恒久也咸夫妇之道夫妇终身不变者也故咸之后受之以恒也【易传】
　　白云郭氏曰日月久照尚有昃食况万物乎乆居其所而退者宜也【易说】
　　物不可以终遯故受之以大壮
　　伊川先生曰遯为违去之义壮为进盛之义遯者阴长而阳遯也大壮阳之壮盛也衰则必盛消息相须故既遯则必壮大壮所以次遯也【易传】
　　白云郭氏曰遯以阴侵而逐大壮以刚长而壮消息徃来之理【易说】
　　物不可以终壮故受之以晋晋者进也进必有所伤故受之以明夷
　　伊川先生曰物无壮而终止之理既盛壮则必进晋所以继大壮也○夫进之不已必有所伤理自然也明夷所以次晋也【并易传】
　　白云郭氏曰刚过则柔至进极则必伤【易说】
　　夷者伤也伤于外者必反于家故受之以家人
　　伊川先生曰夫伤困于外则必反于内家人所以次明夷也【易传】
　　横渠先生曰伤于外必反于家万物之理自然【易说】兼山郭氏曰易曰伤乎外者必反于家葢行有不得于人则反求诸己【中庸解】
　　白云郭氏曰行有不得者皆反求诸己治国治天下而不治者必反于家治自近始实一道也【易说】
　　家道穷必乖故受之以聧聧者乖也
　　伊川先生曰家道穷则聧乖离散理必然也故家人之后受之以聧也【易传】
　　白云郭氏曰治道不可穷极有家有国有天下皆一也【易说】
　　乖必有难故受之以蹇蹇者难也
　　伊川先生曰聧乖之时必有蹇难蹇所以次聧也【易传】白云郭氏曰合则有饰乖则有难理之宜也【易说】
　　物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也
　　伊川先生曰物无终难之理难极则必散解者散也所以次蹇也○纵缓则必有失失则损也损所以继解也○盛衰损益如循环损极必益理之自然益所以继损也○益之极必决而止理无常益而不已已乃决也夬所以次益也【并易传】
　　白云郭氏曰难必思戒思戒故可缓缓则不知惧不知惧则必失损极则益益极则决皆理势之常也【易说】
　　决必有遇故受之以姤姤者遇也
　　伊川先生曰决判也物之决判则有遇合本合则何遇姤所以次夬也【易传】
　　白云郭氏曰人之于性决去其恶则德可遇其在国也决去小人则君子可遇【易说】
　　物相遇而后聚故受之以萃萃者聚也
　　伊川先生曰物相会遇则成羣聚萃所以次姤也【易传】白云郭氏曰相遇则道合而聚不合亦散矣故利见大人贞【易说】
　　聚而上者谓之升故受之以升升而不已必困故受之以困困乎上者必反下故受之以井
　　伊川先生曰物之积聚而益髙大聚而上也故为升所以次于萃也○升者自下而上自下升上以力进也不已必困矣故升之后受之以困也○承上升而不已必困为言谓上升不已而困则必反于下也物之在下者莫如井井所以次困也【并易传】
　　白云郭氏曰聚而上进于道则曰升升不知止则遇困遇困而后反下其常理如此【易说】
　　井道不可不革故受之以革革物者莫若鼎故受之以鼎主器者莫若长子故受之以震
　　伊川先生曰井之为物存之则秽败易之则清洁不可不革者也故井之后受之以革也○鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也○鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义【并易传】
　　震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅
　　伊川先生曰动静相因动则有静静则有动物无常动之理艮所以次震也○止必有进屈伸消息之理也止之所生亦进也所反亦进也渐所以次艮也○进则必有所至故渐有归义归妹所以继渐也○物所归聚必成其大故归妹之后受之以丰也○丰盛至于穷极则必失其所安旅所以次丰也【并易传】白云郭氏曰动极而止止极复进进极必伤进以渐则有归归得其所则大穷其大则必失葢非有大以谦故也【易说】
　　旅而无所容故受之以巽巽者入也入而后说之故受之以兊兊者说也
　　伊川先生曰羁旅亲寡非巽顺何所取容苟能巽顺虽旅困之中何徃而不能入巽所以次旅也○物相入则相说相说则相入兊所以次巽也【并易传】
　　白云郭氏曰穷无所容其入必决入然后感感则说不入则无感矣【易说】
　　说而后散之故受之以涣涣者离也物不可以终离故受之以节
　　伊川先生曰说则舒散也人之气忧则结聚说则舒散故说有散义涣所以继兊也○物既离散则当节止之节所以次涣也【并易传】
　　白云郭氏曰说而后羣疑可散散而无节则乖离矣【易说】
　　节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉
　　伊川先生曰节者为之制节使不得过越也信而后能行上能信守之下则信従之节而信之也中孚所以次节也○人之所信则必行行则过也小过所以继中孚也○能过于物必可以济故小过之后受之以既济也○既济矣物之穷也物穷而不变则无不已之理易者变易而不穷也故既济之后受之以未济而终焉未济则未穷也未穷则有生生之义【并易传】白云郭氏曰有节故可信如人之言无节行无节者皆不可信也信故可行行则有济济之极则复于未济然自屯至于未济虽皆相受之道而君子居而安之者又必有其道焉是以履泰则不至于否居丰则不至于旅又非常道相受之所能拘也故系辞言吉凶则曰贞胜称君子则曰自天祐之吉无不利【易说】






</div>
    <div class="pagination">
<a href="大易粹言_page39.html">上一页</a><span>...</span><a href="大易粹言_page35.html">35</a><a href="大易粹言_page36.html">36</a><a href="大易粹言_page37.html">37</a><a href="大易粹言_page38.html">38</a><a href="大易粹言_page39.html">39</a><span class="current-page">40</span><a href="大易粹言_page41.html">41</a><a href="大易粹言_page42.html">42</a><a href="大易粹言_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
