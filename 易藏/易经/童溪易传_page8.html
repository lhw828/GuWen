<!DOCTYPE html>
<html>
<head>
    <meta charset="UTF-8">
    <title>童溪易传 - 第 8 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>童溪易传 - 第 8 页/共 14 页</h1>
    <div class="content">　　象曰天下有山遯君子以逺小人不恶而严
　　山固髙矣然而有所止也若天之髙则荡荡苍苍而无所纪极焉故语天下之物极尊极髙极逺极大者惟天也遯之象有取于天下有山云者天非有心而与山较髙下也而山之于天自有不可侵不可及之势焉其曰天下有山则吾非汝去也而汝自不吾及也故为遯之象君子之于小人也亦然由君子之心以视小人怜其愚忧其害悯其平日用心之非有一善未大于毫髪则为之咨嗟叹赏而曰此所由以为圣为贤也其用心如此何尝恶小人也虽然吾不汝恶似与汝合矣而卒非汝合也其刚正严毅之气有不可犯岂得而亲狎之乎犹之观天也自下而观之以为山之巅即天也乃据山之巅以观天而天愈髙愈逺愈不可及矣此君子与小人辽絶之势然也
　　初六遯尾厉勿用有攸徃象曰遯尾之厉不徃何灾也尾之为物在物之后事体之最小者也六在初之象也大壮以初为本上为末如干如比之则以上为首夫上在一卦之上也既以为首则在遯之初为尾之象矣盖遯以居前者为先遯居后者为后遯初六在一卦之上故为尾之象也夫隂道浸长阳惧罹害故为是遯避之计而初六以隂小在下何预汝事苟亦遯焉过计也但处一卦之后而以厉自警可也若不知以危厉自警则观阳之遯而吾亦遯焉此非遯也乃追阳之逋也夫追阳之逋则与阳为仇矣此圣人所甚恶也故戒之曰勿用有攸徃以言汝之徃则阳不利矣惟能以危厉自警无伤阳之心而自安其尾之分则是不徃也不徃则阳亦遂其遯避之计何见伤害也故象曰遯尾之厉不徃何灾也初六隂之始长也圣人防之遏之而防其辞曰遯尾厉又昌言以戒之曰勿用有攸徃至爻賛又晓而譬之曰遯尾之厉不徃何灾也此非为小人谋为君子谋也
　　六二执之用黄牛之革莫之胜说象曰执用黄牛固志也
　　遯之所以为遯者在此一爻也圣人于既戒之以小利贞爻辞又戒之以执之用黄牛之革所以责望六二也深矣以为不如是则自此以徃弃正害阳小人道长君子道消而为否矣故此爻独不言遯而以固执其志取义焉牛顺畜也黄中色也革坚物也以六居二而以中顺之志自坚而至于莫能脱去焉则隂道未至于遂长而君子未至于不利矣夫隂阳消长此天道之盈虚也在圣人亦岂能加损益于其间然于隂长阳退之卦则深致之意焉故于初六则戒之以勿用有攸徃于六二则戒之以执之用黄牛之革使之在下位而不敢动焉以谓苟纵之使动则其祸亟矣故婉其辞而戒之呜呼圣人好恶之防尽在是矣
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　九三艮之主也艮止也止于内体而为二隂之主故当遯不遯有所牵系而不能逺去夫以刚阳之才而牵系于隂小之人此所谓有疾厉也谓情有所溺而志有所昬故其疾至于耗惫而危亡无日也夫隂小之人所谓臣妾是也初与二处已之下而九三为之主则畜臣妾之象也当阳进之时不知退藏以逺祸而乃系志于隂小之人不知疾生于所溺而危亡将至甚矣其惑也盖隂小之人怙而得志则阳道必至于衰危此岂九三之吉邪其曰畜臣妾吉者以言在臣妾则吉在九三则危也夫阳大而隂小阳贵而隂贱以九三刚阳之才而系志于隂小之人岂能及于逺大之谋邪夫九三所谓逺大之谋何如也曰遯藏以逺祸是也不为此举则必致疾惫而危亡无日矣故曰畜臣妾吉不可大事也乱世之君子不知全身逺害而贪位慕禄日与小人为偶而忘其明哲保身之道如西汉之扬雄东汉之范滂唐之王涯贾餗是也
　　九四好遯君子吉小人否象曰君子好遯小人否也四属外体已遯在外矣夫身既遯夫外宁复内顾乎故虽有初六之应舍之而不顾矣故曰好遯好如姻好之好谓与初相好者也夫君子有所好爱然义当遯去则舍其所好而去之不疑所谓以道制欲以义防事者也故曰君子吉若小人则不然牵于所爱昵于所私如所谓系遯有疾厉是矣此不知变通者然也故曰小人否谓不通也九四复设小人之戒者以阳居隂而复应隂惧其或泥而不通故有此戒
　　九五嘉遯贞吉象曰嘉遯贞吉以正志也
　　传曰嘉偶曰妃六二九五之嘉偶也舍之而遯焉故曰嘉遯夫六二九五皆中正也而居相应之地以中正之道相与可也而五又何为而遯去夫二也曰当此之时六二以静为正者也而九五则以动为正焉以静为正者嫌于动也动则害阳矣以动为正者嫌于静也静则见害于隂矣此遯之时义也故九五不得不遯去夫二也若不以遯去夫二为义而惟其应之相求焉则消长之义亟矣象曰以正志也云者言当此之时阳之志以遯为正遯则不失正矣程曰遯非人君之事故不言君然人君之所以避逺者乃遯也盖尝论之人君之所以避逺者何事也曰天下之治乱社稷之存亡君子小人之贤否生灵之利害吾身动静之吉凶避凶而从吉除害而去利舍否而用贤戒亡而图存去乱而即治其所避逺者此其凡也在则曰刚当位而应谓应夫二也而在爻则以避去夫二为义而不取乎应者非相戾也当时行则与时行当正志则正志固也
　　上九肥遯无不利象曰肥遯无不利无所疑也
　　昔扬子云以范蠡遗文种书而曰至蠡防种肥哉盖尝论之夫为人谋而不忠乎莫若蠡之防种也而谓之肥可乎且以蠡之身既遯于五湖之上其姓名既遯而为鸱夷子皮又遯而为陶朱公矣三徙成名赀累钜万散而复积是遯也可谓肥矣可谓无不利矣然而文种今日得书明日复得赐劒而不得为子皮朱公之肥者盖教人疑人是乃所以促人之死也蠡遗种之书曰蜚鸟尽良弓藏狡兔死走狗烹越王为人长颈乌喙可与共患难不可与共安乐子何不去此教人疑人也夫蠡教种疑勾践是乃教勾践疑种也种今日得书明日复得赐劒又何怪乎遯上九之象曰肥遯无不利无所疑也则以蠡防蠡可也所谓无所疑也以蠡防种不可也所谓教种疑勾践也夫教种疑勾践是乃教勾践疑种也岂得谓之无所疑也乎吾故曰为人谋而不忠者莫若蠡之防种也子云身居乱世窃禄苟容欲为遯去之计如大夫蠡而不可得日惧文种之祸至故其取舍贸乱方寸不宁无惑乎有是云也然亦可哀也哉耿希道曰上九最逺于内不系于隂无所疾惫故称肥
　　【干下震上】大壮利贞曰大壮大者壮也刚以动故壮大壮利贞大者正也正大而天地之情可见矣
　　四阳之长为大壮壮盛也阳居其四而隂则二尔此阳盛之卦也故曰大壮也夫物之壮也其基厚则壮自初至四皆阳也其基厚矣故其壮为大刚以动故壮此合干震二体之用以言壮也夫下刚而上动则上动而下不摇非壮者能之乎然大壮之道利于正而已矣壮而不利于正则强暴之为尔此岂大者之事乎所谓大者在爻则刚阳在人则君子是也正大云者正而大也正而大则其发用也无适而非正矣所谓无适而非正者天地发生之用是也今夫天地之发生也生而为春长而为夏揫而敛也而为秋与冬此所谓天地之情也时乎春也则生时乎夏也则长时乎秋与冬也则揫而敛而未尝或失吾正焉故万物于此莫不各正性命而无夭阏之患此正之大也故欲见天地之情即正大而可见矣此天地之所以为壮也使其非壮则正大之理安能如此之不穷乎程曰天地之道常乆而不已者至大至正也正大之理学者黙识心通之可也
　　象曰雷在天上大壮君子以非礼弗履
　　天健物也以雷之威而在其上威而健者也故为大壮之象天下暴乱之祸惟礼可以已之故语天下之壮者莫如礼礼天理也君子克去已私事事欲与天理合为一此又非勇而健者不能也其曰非礼弗履则凡一举足必惟礼之是循也以谓履之非礼之地则必至失足而陷于祸败矣此非所以为壮也
　　初九壮于趾征凶有孚象曰壮于趾其孚穷也
　　初九以刚在下而勇于前进用壮于趾之象也故曰壮于趾夫以刚用壮虽在上犹不可况居下乎征徃也以此而徃其凶必矣故曰征凶有孚孚信也谓信其征之凶也所谓征之凶者困穷而致败之谓也故又曰壮于趾其孚穷也谓信其有困穷之凶也语曰人而无恒不可以作巫医子曰不占而已矣不恒其德或承之羞以言人而无恒则不占而信其有羞也大壮之初九曰征凶有孚曰其孚穷也则亦不占而信其有困穷之凶也
　　九二贞吉象曰九二贞吉以中也
　　夫居柔而处中则刚不为过九二是也大壮阳盛之卦也夫苟又以阳居阳则刚过矣王辅嗣曰未有违谦越礼而能全其壮者也故阳爻皆以居隂为美夫阳爻而居隂非九二与九四乎然九四之比九二又不如二之中矣故九二之所以贞吉以中也而九四之贞吉又必以悔亡继之谓以九居四非中也故有悔以其吉于正也故悔亡然则以刚履柔而不用壮以为壮此所谓壮之正也而又得中焉何吉如之程曰贞非以九二为戒乎曰易取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣
　　九三小人用壮君子用罔贞厉羝羊触藩羸其角象曰小人用壮君子罔也
　　九三以刚处刚此虽正也而过乎中刚之过也夫他卦以刚过而居多凶之地皆不免于危厉况大壮阳盛之时乎故以小人目之而曰小人用壮君子知危知惧而不以壮为用者也故曰君子用罔罔无也谓无所用也犹之曰罔有所用云尔其所以刚有所用之者居刚正之位而当以危厉自警故也故曰贞厉苟不知此则用壮之过而有羝羊触藩之象矣夫九四居前间在二卦之间而为二体之限此藩象也藩之为物也不纯乎柔亦不纯乎刚九四是也而三用壮以触之其能全其壮锐矣乎故有羸其角之戒程曰凡物莫不用其壮齿者齧蹄者踶角者触羊壮于首羝为喜触故取为象夫兊为羊九三干也乃取羝羊为象六五上六震也而亦取象于羊坤为大舆而九四震也则曰壮于大舆之輹易之取象大率此故坤非马也而曰牝马离非牛也而曰牝牛頥之初九震也而有取于六四艮也而有取于虎凡此者岂泥诸爻象以求之乎求之不得则卦变动爻伏象互体无所不取而圣人之意愈失矣此学易之大戒也世之嗜竒好异者徒知左右附防而仅得之则曰学易者当如是也而何以正直坦夷之说为哉此予之所否也王辅嗣曰义苟合顺何必坤乃为牛义苟应健何必干乃为马而或者定马于干按文责卦有马无干则伪说滋蔓难可纪也辅嗣此言不可谓不知易也
　　九四贞吉悔亡藩决不羸壮于大舆之輹象曰藩决不羸尚徃也
　　大壮之卦德曰大壮利贞谓以阳居隂其在此时不用其壮故得谓之正也于正既吉则于悔斯亡矣四之所谓悔者以其不得如九二之中故也故必于贞既吉则不中之悔可得而亡之矣六五以隂虚居前藩决之象也藩限既决则阳道尚徃而无阻碍之伤矣故曰藩决不羸四不取羝羊之象而但曰藩决不羸云者四居隂处谦非九三用壮之比故也此所谓以正为壮者也夫四震动之主也而当四阳上进之时以正为壮前无所碍故有壮于大舆之輹之象舆善载而能行之具也舆大而輹壮前无所碍当阳长之时故曰尚徃也四谦虚之位善载者也故为大舆干以三阳居下辅上而能行者也故其輹壮此所以尚徃也夫在事有是理则贞吉悔亡是也在时有是势则藩决不羸是也在我有是则壮于大舆之輹是也由是理乗是势而用是器此君子之道所以独盛于此时也
　　六五丧羊于易无悔象曰丧羊于易位不当也
　　程曰羊羣行而喜触以象诸阳并进五以柔居上若以力制则难胜而有悔惟和易以待之则羣阳无所用其刚是丧其壮于和易也以言人君治壮之道不可以刚也此说似矣然按旅之上九有曰丧牛于易凶谓旅人于其平易之时而丧其在已之顺德今旅以刚亢在上故莫之与也夫上九之牛既于上九取义而无与于他爻则六五之羊亦不当于羣阳取义也审矣又况九四方当尚徃之时而有大舆壮輹之象五君也决其藩篱以来之不暇岂容阻遏其上进之势乎果有此心则失人君进善纳贤之道矣大抵羊刚很之物也五君位也而以六居之则于其平易之时务丧去其自已刚壮之势而不用惟以谦虚无我自处使下之羣阳由已以上进而略无阻碍之势此九四所以有藩决之象者盖指六五之谦虚而云也夫当阳长之时苟以妨贤拒善为心则不能丧其在已之刚壮而以谦虚为用也必矣其能无在上之悔乎其曰位不当也者正所谓去其刚壮之势而不用也夫惟如是则当阳长之时其能无悔冝矣
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　上六隂柔亦取羝羊为象者居震之极壮之终也夫震之极则不能自止壮之终则终于用壮故亦称羝羊然上六之藩何所取也曰处隂虚之地旁若无物而蹢躅用壮然不能退而自止复不能进而遂意进退举无所利亦若有所限隔而然也故亦设触藩之象焉然羝羊触藩以其有刚锐之角也今不以角取象则是无角也夫无角而务触藩此上六隂柔而用壮之象也以其用壮故曰羝羊以其纯隂故不以角取象也小人之用壮也亦未必皆有刚壮之才如九三然也狂躁妄动不能详审以自安愚分而至于进退举无毫髪之利以自贻厥咎者则大壮上六是也中庸曰愚而好自用贱而好自专生乎今之世反乎古之道如此者灾及其身者也此皆不能详审之过也然易于此又有艰则吉之戒者闵其用心之非而开其自省之路也夫不量已之贤愚不度势之可否则于进退之间亦何所利哉如知其非所利也而艰畏以自处而戒其妄动之失故易于此又以吉予之而曰咎不长也以言若上六之为也本有咎也如知其非利也而艰畏以自处则其咎可以损去而吉也呜呼圣人之设心若此其仁矣哉













　　童溪易传卷十五
　　钦定四库全书
　　童溪易传卷十六　　　　宋　王宗传　撰
　　【坤下离上】晋康侯用锡马蕃庶昼日三接曰晋进也明出地上顺而丽乎大明柔进而上行是以康侯用锡马蕃庶昼日三接也
　　晋合离坤而成体离明在上坤顺在下上明而下顺文明之主作于其上而顺德之臣相属于下王者宠遇诸侯之日也夫晋之为义则进是也犹之曰需须也明出地上即坤与离之象以明晋也顺而丽乎大明即坤与离之义以明晋也柔进而上行又即六五之爻以明晋也夫明出地上则万物咸仰此大明在上之象也故曰顺德之臣当此时得以附丽于大明之君而相与以成康民之功焉故曰顺而丽乎大明其在爻则六二受兹介福于其王母六三众允之志上行也是也柔进而上行谓六五以柔顺之道进而行乎上而离之中爻方其乾坤之相索也亦实自坤来今居五位故曰柔进而上行也夫文明之主作于其上顺德之臣得所附丽而被其宠光焉而五也又以柔顺之道行乎上而逮乎下故曰是以康侯用锡马蕃庶昼日三接也夫诸侯者王者所与共安此民也故曰康侯当晋之时所谓侯者各以顺体而奉承于上而无有异志焉又所谓治世之臣也夫马有行地之才而又有承上之德王用锡之马也而又至于蕃庶多焉者所以称其才而表其朋之纷如也不惟锡予如此之多且厚也又见亲礼昼日之间其按遇之也至于再三焉则宠遇之隆一至于此为诸侯者何修而得此于大明之主哉曰以其能为治世之臣而有安民之功故也故易于此諡之曰康侯其曰昼日云者正明出地上之时也在诗之崧髙其三章曰王命申伯式是南其四章曰王锡申伯四牡蹻蹻其五章又曰王遣申伯路车乗马此诗为宣王能建国亲诸侯襃赏申伯而作也烝民之诗其三章曰王命仲山甫式是百辟七章曰仲山甫出祖四牡业业又曰四牡彭彭八鸾锵锵王命仲山甫城彼东方其卒章又曰四牡骙骙八鸾喈喈仲山甫徂齐式遄其归此诗为宣王能任贤使能而作也至于韩奕之诗其一章曰韩侯受命王亲命之其二章曰四牡奕奕孔修且张韩侯入觐以其介圭入觐于王王锡韩侯淑旂绥章簟茀错衡其三章又曰其赠维何乗马路车其卒章又曰王锡韩侯其追其貊受北国因以其伯此诗为宣王能锡命诸侯而作也至于江汉之诗也其二章曰经营四方告成于王四方既平王国庶定其三章曰王命召虎式辟四方其四章曰王命召虎来旬来宣又曰肇敏戎公用锡尔祉其五章又曰尔圭瓒秬鬯一卣告于文人锡山土田此诗又为宣王能命召公平淮夷而作也夫即是四诗以观之则申也甫也韩也召也其在周宣之世所谓康侯也而宣王也又能施宠遇之礼如此其隆且至也则周家王业之所以能再隆而有光者此固诸侯之力也然究其所以然则宣王实使之故序诗者于崧髙之诗则曰能建国亲诸侯襃赏申伯焉于烝民之诗则曰能任贤使能周室中兴焉于韩奕之诗则曰能锡命诸侯于江汉之诗则曰能命召公平淮夷其曰能云者盖以其功归之宣王也若宣王者其能宠遇诸侯如此在易之晋则所谓文明之主也不然何以有是之文明灿然以逮下也哉
　　象曰明出地上晋君子以自昭明德
　　地者隂晦之所也明出地上则离隂晦之所矣夫所谓隂晦之所者何也其在人也则冥然无所觉知之地是也夫无所觉知之地既已冥昩则虽父不能诏之子虽兄不能晓之弟非其中心自能明了如明出地上骎骎而日进焉则不可也故曰君子以自昭明德夫人性本明其或不能遽然而明者是必有所防蔽而然也今也在晋之时其进有渐始于晦终于明其于吾之所谓固明者而不失其明焉此自昭明德之谓也程曰明明德于天下昭明德于外也明明德于己故云自昭
　　初六晋如摧如贞吉罔孚裕无咎象曰晋如摧如独行正也裕无咎未受命也
　　晋也者以柔进也以柔而进则与六五同德矣初六之进也乃与九四居相应之地夫九四之在晋也非所谓以柔进也故目之曰鼫鼠而初与之居相应之地则嫌疑之不免也故戒之以晋如摧如贞吉又戒之以罔孚裕无咎言当升进之时为初六者固当痛自摧抑独行其正无渉于九四然后吉也罔孚裕无咎者无与九四相孚也无与九四相孚则独行吾正自有余地不如鼫鼠之贪且畏也故能裕而无咎不然则窘束迫促若无容身之地矣未受命云者吾既痛自摧抑独行吾正进退有地则在已无过而在人亦不见咎惟未受命者能之初六在下其位甚卑谨其所予乃其分也上命未至而谄以求进非善处下之道也
　　六二晋如愁如贞吉受兹介福于其王母象曰受兹介福以中正也
　　夫既得是位而惧其无以称是位既得夫君而忧其无以报乎君此君子所以自尽为臣之道者然也当晋之时其道上进在他人以为喜而在君子以为愁者非以为伪也宠遇既厚则其忧惧有加故也夫食人之禄必懐人之事乗人之车必载人之忧凡委质以事人者举皆然也而况六二处中正之位而上有同德之主宠遇于已也既厚则其忧惧可以自已乎故曰正吉谓以中正之德处中正之位必如是而后吉也王母六五也以柔居尊位故曰王母六二知忧知惧以中正而吉者是乃受此介相之福于六五故也曰康侯用锡马蕃庶昼日三接其受兹介福之谓乎
　　六三众允悔亡象曰众允之志上行也
　　三与五同功而异位当晋之时又其同德者也坤为众三居坤极顺之至也以顺之至而上同乎五此同之所从也故曰众允之悔亡云者六三居非正中而与五且非其应然当柔进之时顺德既至而众臣从之以上进五虽非其应乃其同德者也故其悔可亡或曰志上行也乌知六三之志非进与上九为应乎曰六五晋之主也曰顺而丽乎大明大明五也当晋之时初以卑而在下未受命也犹知舍四而独行乎正三居人臣之髙位而乃不知惟五之从舍乎同德之主而应乎进不以柔之人乎夫苟舍同德之主而应乎进不以柔之人则众亦不允之矣能使悔之亡乎必不能也噫此爻又不可以应论也学易者当权轻重之义以论爻可也
　　九四晋如鼫鼠贞厉象曰鼫鼠贞厉位不当也
　　当晋之时诸爻皆以柔进也而九四上九独以刚进焉于晋之时义悖矣虽然就此二爻论之上九处一卦之外其进也非有迫乎五也而所谓迫乎五者惟九四焉盖九四以炎上之性上侵故也然五君位也当晋之时所谓文明之主也其宠遇之礼所以逮乎下也亦既厚矣而下之所以相率而顺附乎上者亦众矣而四也岂能为之患乎故以进之时而以鼫鼠目之鼫鼠正诗人所谓硕鼠也食我黍食我麦食我苖贪而畏人之物也子夏传亦作硕鼠是也夫当柔进之时而九四处近君之位而独以刚进焉其冐进窃位如此而五又有不可犯之势则贪而畏人故有鼫鼠之象象曰鼫鼠贞厉位不当也者谓当柔进之时独以刚进失进之义故于贞为厉于位为不当也然则当此之时居此之位如之何而可也曰以六居四以柔而进则于位为正当矣何厉之云
　　六五悔亡失得勿恤徃吉无不利象曰失得勿恤徃有庆也
　　凡经所谓悔云者有所不足于此也所谓恤云者有所系念于此也晋之六五以柔进而上行冝若于刚德有所不足也然柔而得中则柔不为过故曰悔亡六五离明之德无所不照如日之升光被万物亦未尝以察察为明也故曰失得勿恤夫恤其得失则明之所及者自以为得而明所不及者则以为失过矣故以勿恤戒之惟夫不以得失为恤也则大君之道无徃而不吉亦无徃而不利矣夫苟恤其得失而以察察为明则天下或有其祸者矣如汉宣之核实而萧韩诸贤俱受其戮如显宗之慧察至自撞而钟离意辈得以为言至如德宗以强明自任疑萧复轻已谓姜公辅为卖直至用卢杞赵賛则至于败乱而不知悔是也安能庆及臣庶乎故象又曰失得勿恤徃有庆也曰有庆云者则无是汉唐诸君之失矣
　　上九晋其角维用伐邑厉吉无咎贞吝象曰维用伐邑道未光也
　　晋也者以柔进也上九以刚而进进至上九无所复进也故有进其角之象角之为物在物之首刚而锐者也此以九居上之谓也程河南曰伐四方者治外者也伐其居邑者治内者也言伐邑谓内自治也晋之上九晋至其角无所复进矣惟能自反自克而内自治焉则知所以危厉自警而吉矣此所以无刚进之咎也然在柔进之时而以刚进焉又必自反自克而后可以无刚进之咎则于正道固有所亏而未光者矣故于贞为吝惟以自反自克为用者盖所以救其正道未光之失也夫晋至上九进极必退穷上反下易之道然也刚又知变故上九之爻辞如此
　　【离下坤上】明夷利艰贞曰明入地中明夷内文明而外柔顺以防大难文王以之利艰贞晦其明也内难而能正其志箕子以之
　　晋者明盛之时也明君在上故羣贤于焉而并进明夷者昏暗之时也暗君在上故贤者于焉而见伤此明入地中与明出地上反也夷伤也明而伤焉当此之时其在人君则为昏暗其在贤人则为晦藏也明入地中此合离坤之象以言明夷也内文明而外柔顺此合离坤之用以言明夷也利艰贞晦其明也此又即以六居五之义以言明夷也夫离在坤下明入地中之象也明入地中则其明灭矣故为明夷以二体言之内体离也故内文明外体坤也故外柔顺其在人也则文明之德蕴于内而不耀柔顺之心施于外而无忤传所谓有君民之大德而又有事君之小心是也以此道而防犯大难用能脱其厄祸而不失其明圣此文王所用之道以处暗世然也故曰文王以之明夷之时暗主在上贤者切而近之不敢逃去故利于处艰厄而不失其正谓能晦其明而然也其在爻则六五切近上六而以隂晦居五是也夫箕子纣之诸父也当是时也罹此家难故曰内难然正其志以自守不敢逃去而亦免害焉非能晦藏其明者能之乎此箕子所用之道以事暗君然也故曰箕子以之经曰易之兴也其当殷之末世周之盛德邪当文王与纣之事邪是故其辞危明夷之六五曰箕子之明夷而夫子之于又以文王箕子兼释之而纣之事愈彰彰矣
　　象曰明入地中明夷君子以涖众用晦而明
　　昔者尝即三不欺优劣之论以论涖众之道矣西门豹治邺民不敢欺子产治郑民不能欺子贱治单父民不忍欺魏文帝问羣臣三不欺于君德孰优钟繇华歆王朗对曰臣以为君任刑则下畏罪而不敢欺君任察则下畏觉而不能欺君任德则下感义而不忍欺优劣之县在于权衡非徒低昻之差乃钧铢之较也夫任刑固非涖众之道矣而任察尤非涖众之道也涖众之道在于有寛厚含容之德而不任察以为明也夫苟无寛厚含容之德而徒任察以为明则以人不能欺之为得计也而不知人情由此臲卼而不安疑惧以生变而羣起以轧我矣此又非计之得也由是观之则莫明于用晦而莫不明于任察也昔有问安邉之防于班超者超告之曰凡居邉者非忠臣孝子察见渊鱼不祥问防者笑曰此但平平尔忽其言不用而邉果以叛闻岂非莫明于用晦莫不明于任察乎明夷之象曰明入地中明夷君子以涖众用晦而明信乎用晦而明也凡居人上者不可不知此
　　初九明夷于飞垂其翼君子于行三日不食有攸徃主人有言象曰君子于行义不食也
　　初九居明夷之初初见伤者也上六暗主之在上也初之于上位卑而势隔然明者见防而虑早故为是飞扬之计龚深甫曰明夷之难在上而初极逺之冝下而不冝上者也故明夷于飞垂其翼不冝上而就下也夫君子于行谓去其禄也三日不食谓去其禄位则义不食其禄故也谓之三日则虽饥而死不顾也此初九在下位之事也夫当暗乱之世处下位而无益于人之国家而力又不能复还夫暗主之明则义当引去夫苟复为是徃就之计则主人亦莫我信矣何补乎故曰有攸徃主人有言以伊尹之五就桀也终不能移桀而之善徒以促其亡尔以三仁之在商也所谓周亲也而不能囬商辛之听而免宗国之覆疎逺之臣其如之何得以免害幸矣此初九之君子所以义在引去而不顾也
　　六二明夷夷于左股用拯马壮吉象曰六二之吉顺以则也
　　六二文明之主也曰内文明而外柔顺以防大难传曰有君民之大德而又有事君之小心则六二是也盖以六居二又为柔顺之至也而夫子释之曰六二之吉顺以则也此爻非文王而当明夷之时其谁当之而诸家或以初爻为伯夷太公此爻为太颠闳夭夫以初爻为伯夷太公犹可也何者以其避纣也以太颠闳夭当此爻此何义哉岂不以在下体而辅诸九三乎未也盖诸家或以九三为文王之爻非也此徒泥不可疾贞一言而谓此文王之事也此未识爻义也夫九三武王之爻也非文王事也欲尽文王小心事纣之义而以救世为心又能脱于厄祸而不失明圣则非六二一爻不足以尽之夫股在下而有行之具也明夷于左股则左股尝见伤矣此所谓羑里之厄也六二隂也故曰左股然左股见伤而强壮者犹无恙焉则所以为文王者犹故也谓非祸难之所能害也虽然彼君也我臣也天命未革则为臣之分吾所不敢违也而上以承乎君下以安乎民此吾之心不敢不自尽也当此之时用拯之道岂敢不用力哉所谓用拯之道何也曰上欲拯吾君而为无过之君下欲拯斯民而为无难之民此吾所以不敢不用其力也此文王自尽之道然也故曰马壮吉夫马之所以吉于壮者徒以能拯载乎人也而文王之心亦曰吾之用力上以承乎君下以安乎人者盖不敢不如是之自尽也以吾之顺德而不敢失乎为臣之则者然也而賛易者则推原其本心而因其马壮之吉也而賛之曰六二之吉顺以则也此可谓得文王之本心也吾故曰六二一爻在明夷之时非文王不足以当之
　　九三明夷于南狩得其大首不可疾贞象曰南狩之志乃大得也
　　他卦九三与上六为正应在明夷则为至明克至暗之象也盖九三明之极也而在下卦之上上六暗之极也而处穷极之地此以明除暗之义也程曰斯义也其汤武之事乎是也九三离也离明方也在明夷之时而兴除乱去害之事故曰明夷于南狩然南狩之志在于得其大首而不可疾贞之也上六居一卦之上大首也当明夷之时所谓暗乱之魁者也故当克而之不可疾贞者耿希道曰以明除暗如昼夜之进退何可疾哉按史记载盟津之役诸侯不期而防者八百诸侯皆曰纣可伐也武王曰女未知天命未可也乃还师归居二年闻纣暴虐滋甚于是告诸侯曰殷有重罪不可以不毕伐师渡盟津诸侯咸防武王乃作泰誓故泰誓一作而殷亡矣此所谓不可疾贞也若疾以贞之则武王为不知天矣夫圣人之志亦志于除乱去害而已矣若志不在此则悖乱之为也故象曰南狩之志乃大得也犹之曰九三之志所以大得者以南狩也曰南云者谓其有是明也曰狩云者谓其除乱而去害也然则有汤武之德然后可以为汤武之事
　　六四入于左腹明夷之心于出门庭象曰入于左腹心意也
　　六爻自初至五当暗乱之世明者见伤故初曰明夷于飞二曰明夷于左股三曰明夷于南狩五曰箕子之明夷惟四也以隂居隂属坤隂之体无明之可伤而爻辞但曰入于左腹获明夷之心此正以隂邪柔从为事程河南所谓邪臣之事暗君必先蛊其心是也而诸家或泥于出门庭之一语而曰此防子去商归周之义也则亦误矣夫邪臣之事暗主其能易获其心意者盖必有深入而隂中之计也左隂所也腹善容纳者也入于左腹谓六四之所以见纳于上者以柔邪之道从隂僻中而入也夫如是故有以得乎暗主之心矣方当暗乱之世以小人为之君必以小人而为之臣其心同志合岂待至深至乆而后至此哉方其因縁获进之初而深入隂中之计已行矣故曰获明夷之心于出门庭然则此非小人之奸巧而入之之易也盖君心暗乱而入之之不难也此心意之所以易获也夫人君之心或不谨而易为隂小之所入天下虽欲不为暗乱之世得乎禹之戒舜曰安汝止惟几惟康其弼直夫汝止不安则易动而易惑不知几康之是念故辅弼之臣安得而直邪佞之人安得而不易入乎然则大智如舜而禹之戒犹及于此况愚暗之主乎
　　六五箕子之明夷利贞象曰箕子之贞明不可息也他卦六五鲜有非君之位者此卦乃以为箕子之爻何也曰以六居五内阳明而外隂晦此乃晦其明之义以纣之暗乱又将有失位之象不足以当此爻也箕子其亲臣也义不逺去其君此时商家无主故易于此乃以六五处箕子为其能晦其明而且切近上六故也上六隂暗之极则移纣以居此位以隂暗既极有在上而失位之象也此易之防义也不如是则非易矣夫上六隂暗之极其在明夷之时故为明夷之主六五切近明夷之主若不能自晦其明则必见伤害故箕子之当此时也义既不当逺去其君而忠言至諌又不能入乃不得已而为是徉狂之计以免于害故在则曰利艰贞晦其明也而在爻则曰箕子之明夷利贞夫箕子之当此时也能晦其明故其明不可息灭夫箕子之明所以不可息灭者何也亦曰吾正此志以事君此身可灭而此正不可灭也夫吾之正不灭此其明所以不可息灭也嗟乎事君若箕子可矣
　　上六不明晦初登于天后入于地象曰初登于天照四国也后入于地失则也
　　上六居明夷之极明伤之极也明伤之极者何坤之终也居坤暗之终则明伤之极矣故曰不明晦谓不明而晦也此与晦其明反也夫人君之道无他在乎终始惟一而已矣伊尹之训太甲曰常厥德保厥位厥德靡常九有以亡夏王弗克庸德皇天弗保又曰今嗣王新服厥命惟新厥德终始惟一时乃日新盖尝即是说而论之夫人君之始服厥命也虽至庸懦之主盖亦知所谨也何也始可能也而卒为难此所谓初登于天照四国也及其晚也欲心一萌则以天下之莫我尊莫我贵也吾纵吾所欲皇恤乎惟其如是此主道所以日防君德所以日失天下日骎骎而入于暗乱之世矣此所谓后入于地失则也司马温公曰其言失则者何国家之所以立者法也故为工者规矩绳墨不可去也为国者礼乐法度不可失也度差而机失网絶而纲紊纪散而丝乱法壊而国家从之呜呼为君子者可不谨哉









　　童溪易传卷十六
　　钦定四库全书
　　童溪易传卷十七　　　　宋　王宗传　撰
　　【离下巽上】家人利女贞曰家人女正位乎内男正位乎外男女正天地之大义也家人有严君焉又母之谓也父父子子兄兄弟弟夫夫妇妇而家道正正家而天下定矣
　　易有同人焉有家人焉同人之道在于无所不同故其卦德曰同人于野亨家人之道在于无所不正故其卦徳曰利女贞何者正家之道以女正为之本亦以女正为成功女而正则家之正可知矣孔子曰惟女子与小人为难养也近之则不孙逺之则怨此岂易正也邪今而女正则亦无所不正矣故家人以女贞为利其在爻则六二六四是也女正位乎内男正位乎外此即六二九五二爻以明男女之位正也家人有严君焉父母之谓也此即九三上九二爻以论父母之为严君也父父子子兄兄弟弟夫夫妇妇而家道正此又谓自初至上六爻之皆得其正也或曰初九六二九三六四九五正也上九正乎曰家人以隂居阳位则非正也以阳刚居一卦之上讵非正乎夫以六居二而位乎内卦之中此女正位乎内也以九居五而位乎外卦之中此男正位乎外也男女各正其位则尊卑上下之义得矣然此非人为之所能为也盖天地之大义然也何者论天地化育之功则虽由于二气之交感然上下之位固有所谓不易者矣此其义之大者夫六二九五男女之象也则九三上九父母之象也何者二与五各在一卦之中而三与上各在一卦之上故也是故男女则欲其正而父母则欲其严二与五隂居隂阳居阳正也九三上九刚而过中严也故父母俱称严君焉以其各尸内外之尊故也李博士元量曰九三上九父母之严者谓之君则主于出命以正一家犹国之有君焉有国者主于义过于义者常至于阳恩故为君者欲如父母之子万民书以元后作民父母是也有家者主于恩过于恩者常至于害义故为父母者欲如君之正一家易以父母为严君是也夫一家之中有父子焉有兄弟焉有夫妇焉曰父父子子则父子各尽其道也曰兄兄弟弟则兄弟各尽其道也曰夫夫妇妇则夫妇各尽其道也尊卑上下各尽其道则家道庸有不正矣乎家道既正则天下庸有不定矣乎盖风化自近始天下者一家之积也治天下之道即治一家之道也家道正于此天下定于彼矣故圣人于此又要其必至之效而终之曰正家而天下定矣不云正家以正天下而云正家而天下定矣此又有所谓自然之感通而无逺近内外之间焉经曰惟神也故不疾而速不行而至此自然之感通而无逺近内外之间者然也
　　象曰风自火出家人君子以言有物而行有恒
　　风者变化之物者也火者着见之物者也风自火出则外之有所化者由于内之有所着见乎外者也夫正家而天下定者家人之道然也在内者无所着见于外则在外者亦何所观而化乎故曰风自火出为家人之象君子观此象以为风化之本皆自内出故一言一行不敢易焉言有物而行有恒此君子不敢易其在我者然也夫有形可指谓之物言而有物此诚然之言也不改其度谓之恒行而有恒此诚然之行也君子之言行其不敢易也若此则自内而出者足以着见乎外矣彼得之观感者庸有不化矣乎故夫君子之言行所谓着见乎外者火之象也得之观感而无不化者风自火出之象也
　　初九闲有家悔亡象曰闲有家志未变也
　　初正家之始也九以刚明之才当正家之始宜如何哉曰正家之道莫先于制其始始之不制末如之何矣人有常言涓涓不遏将成江河毫末不去将寻斧柯此言始之在所制也夫一家之内有长幼焉有男女焉当正家之始苟不有以制其变于未然之初则长幼失序男女无别害恩义害伦理将自此始也能无悔乎故曰闲有家悔亡而象曰闲有家志未变也夫惟于其志意未变之初而尽其所以防闲之道谨其序严其别无使凟乱而失其有家之则此悔之所以亡也程曰不云亡悔者羣居必有悔以能防闲故亡尔鲁桓公之于文姜也不能防闲之使为二国之患故诗人所为赋敝笱也郑庄公之于叔叚也不知早为之所遂至于同气交兵故激祭仲蔓草之谏此无他不知家人初九闲有家之戒也
　　六二无攸遂在中馈贞吉象曰六二之吉顺以巽也六二以柔顺之德居中履正而与九五居相应之地夫何为哉阳倡而隂和男行而女随而已故曰无攸遂遂专也语曰遂事不谏以谓夫人旣专是事也何谏之云尔春秋传曰大夫无遂事示不敢专也而或专之故春秋之所为书也如公子遂如京师遂如晋是也此坤所谓先迷也九五二之应也则二者亦何敢有先迷之失乎此所以无攸遂也夫所谓无攸遂云者示不敢有所专也然六二之职其亦有所专矣乎曰有之在中馈是也此六二所专之职也盖九五在上二当以巽顺之道承事之凡九五之事旣不敢专其所专者专其职守而巳妇人之职守亦不过曰奉祭祀馈饮食而已此外无他事也诗曰无非无仪惟酒食是议是也故诗有采蘩以奉祭祀为不失职采苹以供祭祀为能循法度此虽指夫人与大夫妻而云也然推而上之推而下之其职守莫不然也夫是之谓贞而吉也盖不顺则不能顺承乎上而有先迷之失不巽则不能居为下之道而旷其职守故曰六二之吉顺以巽也夫为人臣之道亦若是而己矣故在家人则六二是也若在坤则六三是也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　三处内卦之上主治内之道也故以家人妇子言之然以九居三刚过者也故云嗃嗃谓刚厉之过也夫治家之道不知寛猛适中之为尚而惟嗃嗃然此悔也然董之以威束之以礼使在下者肃然而有畏惧之心故虽厉而吉何者于家道未为失故也苟惟不然使妇子嘻嘻然笑乐无节则终至于恣情适欲弃礼乱伦而家道衰微矣故曰终吝而象曰失家节也然则与其嘻嘻而失家节也寜嗃嗃而未失也程曰在卦非有嘻嘻之象盖对嗃嗃而言谓与其失于放肆寜过于严也
　　六四富家大吉象曰富家大吉顺在位也
　　易以隂阳相得为富家人至六四二卦之中也当刚柔相际之地而以隂静之才处之所谓居而有之者也故曰富家大吉盖家人六位内外终始俱得其人而四以镇静无营处近五之位故能大富家之吉则五之所委任者得其人可知也夫六四以隂居隂正也而以至柔顺至刚刚柔相济而与六二故无忌嫉之嫌此家道之所以殷富也大抵家人六爻各得其正故虽隂阳错居举无嫉妬使四也比五而有妬二之心使二也应五而有嫉四之嫌又使三也在下而侵四之志则四也安能顺在此位而大富家之吉乎家人之卦徳曰利女贞至于此乎见之矣
　　九五王假有家勿恤吉象曰王假有家交相爱也家人六位俱得其人者以九五为之君也故有家之道莫此为至为五者复何忧乎故曰王假有家勿恤吉假至也恤忧也夫有家之道旣极其至则上下内外之心莫不交相亲爱此岂复有督责廹促而使之然欤故勿恤而吉也夫以二五言之则二爻居相应之地二有内助之德而五爱之五有刑家之道而二爱之此所谓交相爱也以六爻言之则六爻刚柔各得其正而以正道交相亲爱此九五所以得为一家之主也故以假有家独归之五焉以天下言之则王者尽此有家之道以逹之天下故亲其亲以及人之亲长其长以及人之长幼其幼以及人之幼使天下之内无逺近无小大无众寡交相亲爱雝雝睦睦济济有叙若在一堂之上焉则王假有家之道至此又无复有加矣故曰父父子子兄兄弟弟夫夫妇妇而家道正正家而天下定矣尽是道者九五是也
　　上九有孚威如终吉象曰威如之吉反身之谓也家人至上九家道之大成也夫能正家而至于家道之大成也岂无所自而致然欤盖正家之道以正身为本孟子曰天下之本在国国之本在家家之本在身其身不正则未有能正家者也况能国与天下乎夫家道以严终常人之情其于妻孥也则以恩掩义其于臣妾也则以慢胜礼语其能以不失其威严而使家人有祗畏之心者则未也虽然徒能威严乎人而不能威严乎其身则在人者未有能我信而我从者故威严之道当先施诸其身自反自克使吾之身无一毫之可愧焉则将不施威而有自然之威矣何者人深信之故也有孚威如终吉而象曰威如之吉反身之谓也夫家道以严终是故吉于用威也然语其有自然之威而若未尝用威而人我从焉者则以人之深信我也夫人之深信我者非信乎我之能用威乎人也而信我之能用威乎我之身故也夫惟能用威乎我之身则所以信乎人也自有不威之威矣虽欲人之不我从不可也孟子曰身不行道不行于妻子是言也盖为不能用威乎其身而徒用威于人者设也然则不能用威乎其身而徒能用威于人则虽妻子亦不吾信而吾从也况他人乎呜呼吾以是知易之有家人也圣人不以责之家人而责之吾之身也
</div>
    <div class="pagination">
<a href="童溪易传_page7.html">上一页</a><span>...</span><a href="童溪易传_page3.html">3</a><a href="童溪易传_page4.html">4</a><a href="童溪易传_page5.html">5</a><a href="童溪易传_page6.html">6</a><a href="童溪易传_page7.html">7</a><span class="current-page">8</span><a href="童溪易传_page9.html">9</a><a href="童溪易传_page10.html">10</a><a href="童溪易传_page11.html">11</a><a href="童溪易传_page12.html">12</a><a href="童溪易传_page13.html">13</a><span>...</span><a href="童溪易传_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
