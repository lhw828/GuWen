<!DOCTYPE html>
<html>
<head>
    <meta charset="UTF-8">
    <title>周易辑闻 - 第 30 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辑闻 - 第 30 页/共 33 页</h1>
    <div class="content">





　　易雅
<经部,易类,周易辑闻__筮宗>
　　筮宗原序
　　神哉蓍乎圣人所以决疑定志明吉凶以成大业斯兴治辅化之务君子所当尽心非卜史事也圣人无惑众人未能免惑圣人不欲以己意觧人之惑天生神物以前民用圣人托之虽曰神道设敎非无是理而矫诬斯世也大极既判气化而凝寒暑之徃来三光之运烛动者植者之荣瘁长夫孰使然必有妙于其间者故祸福之至有开必先斯实然之理若而吉若而凶曷去曷就众人惑焉圣人洞其防而其緼而神蓍告焉是以事举而民信业钜而名巍若夫进徳修业之君子趋吉避凶之众人莫不以之嗟夫有蓍道道生于庖牺有蓍用用着于妫帝而详于箕畴筮有职大宗伯率之揲有法大传明之占有验左氏传国语可考也孔圣没错歇至唐始有裔孙推明其法幸经程子朱子之正订后学得讲求之汝楳承先君子训且俾博考先传麤得其说作筮宗宗聚也筮之学聚此编也抑尝谓太极未判则为隂为阳不可测判则隂阳着矣着未分则为九六为七八未可辨分则九六七八定矣人心未动则为吉为凶未可必动则吉凶断矣方无思无为寂然不动之时吾心犹大极也犹未分之蓍也一有感焉图存而亡兆计安而危伏固不待驷舌之追措诸事业而吉凶祸福已对立于胷中是知吉凶界限判于心动之初居子必恐惧于不闻不睹而致谨于喜怒哀乐之未使此心凝然湛焉昭乎絜如常若大极之未判蓍策之未分则天理全人欲尽念兹释兹语默出处皆纯乎道夫如是有不动动斯吉有不筮筮斯神此圣人心筮之妙是为蓍筮之本汴水赵汝楳叙




　　筮宗原序
　　钦定四库全书
　　筮宗　　　　　　　　宋　赵汝楳　撰
　　筮宗释本第一
　　大衍之数五十
　　包牺形大极而为画为竒为耦竒一也耦二也故数始于一一二合为三至五而备备也者备竒耦之数与位也阳数竒隂数耦阳位竒隂位耦一竒一耦虽形然隂之位尚竒自一至五则一三五为九其数竒其位三亦竒二四为六其数耦其位二亦耦数与位备故曰备于五自五而一衍之为十衍之初也为小衍自十而五衍之为五十衍之终也为大衍衍一也自五十视十则十为小自十视五十则五十为大五之衍衍之变至此而极或曰一至五亦衍也何为不始于一曰一至五积数也非衍也夫衍非如他数其行杂以竒耦其终或有竒零故未衍之先始于五既衍之后终于五他数莫或干焉为图如左一【阳数阳位】二　　三【阳数阳位】
　　一三合为四反成耦其位二亦耦
　　二【隂数隂位】三
　　二为耦其位一反成竒隂阳不类亦不备
　　一【阳数阳位】二　　三【阳数阳位】四　　五【阳数阳位】
　　一三五参之其数九为竒其位三亦竒
　　一　　二【隂数隂位】三　　四【隂数隂位】五
　　二四两之其数六为耦其位二亦耦
　　自一至五隂阳之数与位始皆类而备而衍之法生焉自五一衍之为十为小衍
　　○○○○○
　　○○○○○
　　初衍为十再衍为二十三衍为三十四衍为四十五衍为五十为大衍
　　○○○○○○○○○○　　初衍
　　○○○○○○○○○○　　二衍
　　○○○○○○○○○○　　三衍
　　○○○○○○○○○○　　四衍
　　○○○○○○○○○○　　五衍
　　其用四十有九
　　大衍之数五十故立五十蓍用蓍以揲止于四十九此揲蓍自然之理盖以四十九策用之则初变有五有九策数得九者十二得六者四得七者二十得八者二十八傥尽用五十策则初变唯有六防数得九得七者各十六得八者三十二得六者阙故不得不用四十九唯不得不用斯乃理之自然
　　分而为二以象两
　　五十策中用四十九两手奉之乃冥意分于左右为二不云象二而云象两者二数也两非数也二物对峙之名也其取二物对峙之义云何道天对地皆有耦太极既判有天必有地有阳必有隂有中国必有夷狄有君子必有小人引而伸之凡治乱消长之类皆两蓍之所占乃太极判后人物吉凶之故自分二以后如挂归如竒耦如九六如七八如贞悔如上下卦皆两其云象两者固己函人事存亡得丧之俦在其中不特两仪而已
　　挂一以象三
　　既分蓍已乃以右一策挂于左小指间不云扐而云挂者挂犹垂也小指在外屈之如钩不假无名指为辅可以钩蓍有垂挂之象前云象两今当云象参而云象三者参乃三物胥参之名三则数也自此以徃如揲四再扐三嵗五嵗皆竒耦杂举非取两物对峙亦非三物胥参故不云参而云三然【阙】　皆云象三才而圣人止云象三者三变成一爻三爻成下卦又三爻成上卦不止三才而已
　　揲之以四以象四时
　　案说文揲阅持也是阅数而持之也左右手既各持蓍且挂一矣乃置右手之蓍于牀以右手四四揲左蓍揲已置左蓍于牀次左手握右蓍右手四四揲之人道尚右右主用易曰折其右肱终不可用也夷于左股用拯马壮吉谓夷左而犹吉折右则不可用不特不便于事也前言象两象三今揲四系以时者四为两耦之合他无所象故定之曰四时且为象闰开先也
　　归竒于扐以象闰
　　揲左后必有竒余或一或二或三或四皆为竒乃归于左无名指间谓之扐次揲右亦归竒于左中指间谓之再扐不云挂而云扐者扐犹勒也古谓刻石为勒石有勒入之义所谓石有时以泐是也无名指中指骈生不如小指独能挂蓍必勒入两指间而后固
　　五嵗再闰
　　古厯嵗气三百六十五日九百四十分之二百三十五嵗朔三百五十四日九百四十分之三百四十八以嵗朔除嵗气则余十日九百四十分之八百二十七是为一嵗之闰积以是析附于十二月则月得八百五十二分少是为一月之闰积其初气与朔防歴三十二月七分月之四积得二十九日九百四十分之四百九十九【此日月一合朔之数】为一闰又歴三十二月七分月之四而再闰总六十五月七分月之一实过五嵗之数过于五嵗而圣人曰五嵗再闰者闰法起于章嵗之初至朔同日天正嵗首方承闰余自是三嵗一闰六嵗二闰九嵗三闰十一嵗四闰【此为五嵗再闰】十四嵗五闰十七嵗六闰十九嵗七闰【此为五嵗再闰】七闰既备至朔复同谓之章其间三嵗而闰者五五嵗再闰者二如合七闰终始而论容有五嵗再闰之名圣人以一变之中一挂再揲再扐适同五嵗之闰故取以为象非谓凡闰皆五嵗而再至也盖在天本无一闰二闰之拘厯家以闰分积之自前闰后积九百九十一日三百六十九分秒七之二而复闰以章嵗之嵗首言之则有三嵗六嵗之分若次嵗已异于是况可拘再闰皆五嵗邪
　　每变象闰谱
　　挂一　揲左　归左竒【扐】　揲右　归右竒【扐】一嵗　二嵗　三嵗　【闰】　四嵗　五嵗
　　故再扐而后挂
　　再扐云者两尝归竒于扐也上言归竒于扐以象闰谓归左竒于扐以象三嵗之闰次云五嵗再闰则固已寓再扐于言外而结初变之揲法矣今云再扐而后挂者乃为后变端盖两扐方足四营成一变初变毕方起后变若揲左不揲右则为一扐而后挂圣人惧后人之从简便也故特言之
　　四营而成易
　　分二为一营挂一为二营揲左归竒为三营揲右归竒为四营归左竒后方揲右故以揲左归左共为一营揲右归右共为一营亦合象闰之序
　　十有八变而成卦
　　三变成一爻故十有八变六爻成一卦
　　八卦而小成
　　上云成卦乃重卦此云八卦乃经卦易中凡言八卦者皆经卦也三爻为小成则六爻为大成此云小成不云大成犹前言大衍不言小衍皆彼此互明
　　引而伸之触类而长之天下之能事毕矣
　　此四千九十六卦之变与玩占之法八卦定吉凶吉凶生大业能通此则天下之能事毕矣








　　筮宗述筮第二
　　筮仪
　　作蓍室【择絜地南其户】蓍牀【长三尺广二尺五寸漆之置室之中少北】蓍韇【以革或卷木漆之圜径五寸长于蓍五寸半为上半为下别为台函之使不仆奠牀之中少北】蓍五十策【袭以纁帛囊以黝帛藏韇中】香鑪【置牀之南中】香合【置牀之西】日炷香致敬别为筮牀【长五尺广三尺漆之置室之东壁下】陈砚【筮则注水】笔墨黄漆板【皆列牀之北中】洗帨【皆有架置室之西壁下筮则注水于洗】主人将筮前期一日斋戒【或不及前期则斋心絜衣】厥明服深衣盥手【若使人筮则筮者盥手】至蓍前北乡炷香致敬出蓍【两手举上韇置下韇之东去囊启袭置下韇之西】合五十策奉之熏于鑪上命之曰假尔泰筮有常某官【士以郡望】姓名今以某事诹于神灵吉凶得失悔吝忧虞尚明告之反一策于下韇乃筮【主人少退立执事举筮牀横置鑪前主人即牀筮若使人筮则主人退西乡立筮者前出蓍退东乡立受命于主人主人命筮者如上辞筮者许诺执事纵置筮牀筮者述主人之命命筮即牀筮】分而为二【四十九策冥意分握两手】挂一【以右一防挂左小指置余蓍于牀】揲之以四【左手以四揲左蓍】归竒于扐【揲四所余归于左无名指间置左蓍于牀左手握右蓍右手揲以四归余于左中指间合挂扐之蓍置于牀北】为初一变合余蓍四营如初为次二变复合余蓍四营如上为次三变三变毕计余蓍之策【三变挂扐之蓍合置于牀北不计】画板为一爻【三十六为九本卦画一之卦画一二十四为六本卦画一之卦画一二十八为七本卦之卦皆画一三十二为八本卦之卦皆画一不遇九六不画之卦】乃合四十九策求次二爻至十有八变得六爻成卦乃玩占【若使人筮则筮者以卦示主人而玩占】筮人纳蓍【主人奉蓍执事撤筮牀反于故所涤砚拭板主人少前并韇中蓍加袭囊之纳于下韇加上韇】炷香致敬而退【若使人筮则筮者纳筮主人炷香致敬揖筮者而退】
　　揲法
　　四十九策分二挂一揲以四左余一右余三左余三右余一归于扐者皆四并挂为五左右皆余四归于扐者八并挂为九不五则九为初一变左余一右余二左余二右余一归于扐者皆三并挂为四左余三右余四左余四右余三归于扐者皆七并挂为八不四则八为次二变次三变如之三变一得五再得四挂扐者十三余三十六揲以四凡九故名九一得九再得八挂扐者二十五余二十四揲以四凡六故名六一得五再得八或一得九一得四一得八挂扐者二十一余二十八揲以四凡七故名七一得五一得四一得八或一得九再得四挂扐者十七余三十二揲以四凡八故名八
　　三变用蓍谱
　　初一变
　　四十九策
　　次二变
　　四十四策
　　四十策
　　次三变
　　四十策
　　三十六策
　　三十二策
　　挂扐谱
　　一变【画卦自下始故纪策效之下为挂一中为初扐上为再扐】
　　初一
　　三一一
　　一三一　　　　　　　四四一
　　二二一
　　右得五者三得九者一
　　次二
　　二一一　　　　　　　四三一
　　一二一　　　　　　　三四一
　　右得四者二得八者二
　　次三
　　二一一　　　　　　　四三一
　　一二一　　　　　　　三四一
　　右得四者二得八者二
　　三变【画卦自下始故纪变效之下为初一中为次二上为次三】
　　二一一二一一三一一　二一一二一一一三一一二一二一一三一一　一二一二一一一三一一二一一二一三一一　一二一一二一一三一二一一一二一三一一　二一一一二一一三一
</div>
    <div class="pagination">
<a href="周易辑闻_page29.html">上一页</a><span>...</span><a href="周易辑闻_page25.html">25</a><a href="周易辑闻_page26.html">26</a><a href="周易辑闻_page27.html">27</a><a href="周易辑闻_page28.html">28</a><a href="周易辑闻_page29.html">29</a><span class="current-page">30</span><a href="周易辑闻_page31.html">31</a><a href="周易辑闻_page32.html">32</a><a href="周易辑闻_page33.html">33</a><a href="周易辑闻_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
