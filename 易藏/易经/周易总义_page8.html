<!DOCTYPE html>
<html>
<head>
    <meta charset="UTF-8">
    <title>周易总义 - 第 8 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易总义 - 第 8 页/共 25 页</h1>
    <div class="content">　　上九观其生君子无咎
　　象曰观其生志未平也
　　上者五之终也五之观我者所以观民至上而后可以验观道之成于是复观其生夫观其生者观彼之生而使在彼者皆为君子皆由中正之道则在我足以遂其志苟有一之未善则在我不能遽忘乎天下是以其志有所未平然则何以处之也必以中正之道率先天下至于人人皆有士君子之行则九五观民之效于此可见此九五与上九所以皆言君子无咎

　　周易总义卷六
　　钦定四库全书
　　周易总义卷七
　　宋　易祓　撰
　　上经
　　噬嗑
　　离　上　　震　下
　　　　　　　
　　【何　噬干噬干噬腊噬　履校　肉　胏　肉　肤　校】
　　噬嗑之成卦震雷在下离火在上卦本颐体一阳在四之位为颐中之间有噬嗑之象嗑者合也方其未合必贵乎噬考六爻之义有言噬者有不言噬者初爻言履校灭趾则除间之始未至于噬上爻言何校灭耳则除间之终噬有所不足言惟二爻之柔而得中则以噬肤之道噬之三爻之柔而不中则以噬腊肉之道噬之至四爻言噬干胏则臣道贵乎刚决五爻言噬干肉则君道贵乎柔恕此二三四五在颐中则言噬初上爻在颐之上下则不言噬而言校六爻之义虽刚柔异体而皆能得所噬之道噬嗑而亨之义也
　　噬嗑亨利用狱
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　颐中有物噬而后嗑所以言亨葢卦自否来五以阳刚分而之初初以阴柔分而之五于是成震离之体有动而明之义为雷与电之象电者离也离为火为日为电不取诸火与日而取诸电者电与雷合故也言雷电则向之分者合而章以其卦义推之五爻以柔得中而上行虽不当位利于用狱也然用狱本于治颐中之间上下皆噬者而彖辞独归于九五者葢噬嗑之世噬物或过则其刚易于挠惟五以一隂居尊位而二阳居其上与下则刚柔相济正柔中上行之义也葢其位虽不当而利于用狱此噬嗑之所以亨也
　　象曰雷电噬嗑先王以明罚勑法
　　石经作电雷噬嗑
　　噬嗑者所以除颐中之间刑狱者所以除天下之间卦辞言利用狱夫狱者岂常用之具哉盖罚者刑之轻也法者刑之先也明罚勑法欲使之不犯于刑而已圣人体离之照而明其罚体震之威而勑其法者耳
　　初九履校灭趾无咎
　　象曰履校灭趾不行也
　　初九与上九二爻皆曰校校一也上则言何初则言履以履为校也説者皆言校而不及履尚书大传曰中刑杂履即传所谓藨蒯之刑之是也履者治世之中刑而后世则刑之最轻者何以谓之履校灭趾灭者没也震体为足在初为趾履校至于灭趾使之不得行而已大传以小惩大诫为小人之福所以谓之无咎也
　　六二噬肤灭鼻无咎
　　象曰噬肤灭鼻乘刚也
　　以六爻言之五乃除间之主也四乃大臣之除间者也初二三上羣臣之除间者也颐中为间之物四言干胏者是也六二柔体乃以噬肤之道噬之固未足以得其情惟其乘初爻之刚以初爻之灭趾为不悛又转而为灭鼻二互三四得艮体为鼻使之褫气屏息而不得喘是深其刑以治之乃所以惩之也故无咎
　　六三噬腊肉遇毒小吝无咎
　　象曰遇毒位不当也
　　三亦柔体隂居阳位位既不当无乘刚之助当顺中有物之时乃以噬腊肉之道噬之腊为小物全干而不虞胏骨之见伤遂为所毒未免小吝然志在去间噬而必合亦无咎也
　　九四噬干胏得金矢利艰贞吉
　　象曰利艰贞吉未光也
　　此爻本为间者也一卦全体本颐之象阳刚居四为颐中有物爻言干胏是已先儒释干胏为脯之有骨者其物至刚而难噬二三柔体仅得无咎惟四近君位其体为刚能以噬干胏之道噬之故言得金矢周官大司宼以东矢听民之讼以钩金聴民之狱金坚矢直固足以得其情矣爻言利艰贞而象以为未光者干胏本至刚之物而又噬之以噬干胏之道以刚敌刚岂以是为用狱者之光哉处以艰贞是以君子尽心焉诸爻言无咎而四独言吉者以其同为间之位而终能除其间者也
　　六五噬干肉得黄金贞厉无咎
　　象曰贞厉无咎得当也
　　六五君位也即彖辞所谓柔得中而上行者是已方其用狱有司既得其情矣以狱之成者告于六五而六五惟柔中故以噬干肉之道噬之是谓得黄金金者坚而不变也黄者中色也得中不变固可去间何以复言贞厉以六居五其位不当惟先贞后厉是以位虽不当而义得其当此正圣人明谨恤刑之意然言无咎而不言其吉天下未有得当而不吉者葢用狱之道必噬之而后合此九四爻之吉至此而后为无咎也
　　上九何校灭耳凶
　　象曰何校灭耳聪不明也
　　小人之恶积罪大至上而极何校灭耳谓之耳不聪可也象以为聪不明者明何与于聪哉盖耳以聴物为聪聴以察为明惟用狱者以之若被罪之人以明用聪则诡计幸免是非贸乱足以惑人之聴惟蔽其聪而使之不明其情既专服其罪而后已此何校灭耳小人凶也
　　贲
　　艮　上　　离　下
　　　　　　　
　　【白　束　皤　濡贲　帛　如　如】　须　趾
　　贲之成卦离为下艮为上以六爻比应刚柔相文而已考其爻之义初爻以阳刚应四则言贲其趾不以不义而行也二爻之柔隂比乎上下二阳而五不应焉则言贲其须必有所待而行也三爻虽阳刚无应而比乎上下之二隂故言贲如濡如言必以正而后行也此下三爻离体皆有不进之义矣至上三爻艮体则全以止为义四爻应初比三言贲如皤如则白而不受饰也五爻无正应而比于上言束帛戋戋则白而不过于饰也上爻无正应而比于五言白贲无咎则白而终归于无所饰也然岂饰哉始则因天下之质而饰之以文终则反天下之文而归之于质离明艮止之义云耳
　　贲亨小利有攸往
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　贲之为义离在下为文之盛艮在上为文之节卦本泰体上二爻相易为艮离离之上下二刚得一柔以文其中故曰柔来而文刚艮之二柔在下得一刚以文其上故曰分刚上而文柔则是外卦之上为艮之止故小利有攸往葢刚柔相错所以为天文也离明艮止亦所以为人文也奉天理人而任斯文之责者又在乎观文之主而已惟能观天文以察四时之变斯能观人文以成天下之化由是君臣上下之间礼乐教化之际莫不灿然有文以相接岂徒文而遂已哉
　　象曰山下有火贲君子以明庶政无敢折狱
　　山下有火明不及逺所可明者庶政而已是以明其小而不及乎大夫狱者民命所系大政也书言非佞折狱惟良折狱之事庸可忽乎哉是以君子尽心焉则无敢折狱惧其明不及逺而过于察此君子用贲之道也
　　初九贲其趾舍车而徒
　　象曰舍车而徒义弗乗也
　　初在卦之下未交乎上自贲而已故言贲其趾趾者所以行也二三四爻互坎体为车车在前而初载之固足以贲其行则以车为荣剥之上九爻君子得舆是也不可车而车则以车为辱解之六三爻且乘致宼至是也初比二而应四应四正也从二非正也舍二之易而从四之难义弗克乘则宁舍车而徒自贲在下亦惟其义而已
　　六二贲其须
　　象曰贲其须与上兴也
　　下卦离体离之言丽者正在六二葢二以一柔退处二阳之中有待于上而后行故言贲其须易之言须者皆须待之义也葢九三之阳刚在上有相贲相濡之象故曰与上兴也与上兴则刚柔相济不轻于所丽庸可忽乎
　　九三贲如濡如永贞吉
　　象曰永贞之吉终莫之陵也
　　三以一阳居二隂之间隂阳相文谓之贲如然以阳居阳乂离体炎上为灾必待上下二阴而后济葢互坎为水有濡如之象然阳刚不中惟待二隂相濡则其势易以陵象以为终莫之陵者九三刚之正者也六二六四柔之正者也刚柔相比永守其正故曰永贞之吉
　　六四贲如皤如白马翰如匪宼婚媾
　　象曰六四当位疑也匪宼婚媾终无尤也
　　皤白也六四隂居隂位未为贲且艮体为止故言白四互三五爻震体为动在下为左之马足在上为白顚之的颡白马也正应在初果于有行是谓白马翰如九三以互坎阻之故以宼言能无疑乎然九三亦以阳刚上行与初同徳与四相比非谓宼而害我乃为婚媾而亲我其终比应相贲上承乎六五而无尤于我贲道之善者也
　　六五贲于丘园束帛戋戋吝终吉
　　象曰六五之吉有喜也
　　朱文公易本传曰戋戋浅小之意今按字义水之小者曰浅贝之小者曰贱贱钱线俴諓皆小貌六五贲之主也宜若人文大备为贲今丘园为野外束帛乃素质戋戋非盛礼则所贲亦小矣何以为六五之象盖五以柔中在上隂道常乏加以艮体为止用俭为贲其徳固以吝而吉象以六五之吉为有喜者隂阳相得为喜六五比六四而六四与离体之九三爻相顺而上承乎六五虽吝而能贲此终吉之道也
　　上九白贲无咎
　　象曰白贲无咎上得志也
　　上九分刚而上以离明居止之极葢饰终反素谓之白贲杂卦言贲无色者是也葢下三爻言贲四与五则言贲与白至上九则先言白而后言贲则反文而归之于无色淡汨在上自得其志而超出乎忧患之外是以无咎
　　剥
　　艮　上　　坤　下
　　　　　　　
　　【硕　贯　剥果　鱼　肤】　剥　【剥　剥辨　足】
　　剥之成卦坤在下艮在上一阳而为五隂所剥者也夏至一隂为始歴遁否观至十月建亥而后五隂成剥将有消阳之渐一阳至此其甚危然天地无终息之机是岂终剥矣乎以六爻考之五阴自下而上初爻言剥以足者隂方来也二爻言剥牀以辨者隂浸长也三爻介乎二四爻之间而止言剥者应乎上九爻之阳也四爻言剥牀以肤者隂之盛将以剥其身也五爻为君位而不言剥者下贯羣隂而比乎上爻也上以一阳居艮止之极而有所不能剥者建戌之月兑气既终已交西北之干至十月纯坤隂阳相薄是谓龙战龙战而胜坤隂不得以用事而剥之上九爻即为复之初九爻五隂之不能剥一阳者其道如此也
　　剥不利有攸往
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　葢剥之言剥者上剥字释卦体也下剥字释五隂剥阳之义也故曰剥剥也柔变刚也其义则下所以剥上邪所以剥正小人所以剥君子小人道长君子道消也何所徃而有利哉所以不利有攸往君子观象顺而止之而已坤顺艮止即君子待小人之道也反足则与小人为敌东汉之党锢是已夫寒暑徃来之变其行有序天且不能骤为之而况于人乎夫有息必有消有盈必有虚乃天行之之常君子循乎天行而知消息盈虚之理此一阳虽徃而五隂不能剥君子之善用剥者也
　　象曰山附于地剥上以厚下安宅
　　山附于地者言其得所附而不可以终剥也以六爻言之五隂固所以剥一阳论卦之全体则坤为下为厚艮为宅为安下厚则上安上之一阳岂五隂所能剥者哉象辞言上者正谓上九之君子故曰以厚下
　　初六剥牀以足蔑贞凶
　　象曰剥牀以足以灭下也
　　剥者自下而上者六爻皆干体干之初爻为姤以成内卦之巽巽为木其象为牀夫牀者身之所安亦君子之所处小人之害君子先去其所处之位初爻之一阳剥于下故言剥牀以足牀足在下则为害尚未深以贞处之犹足以有行惟蔑贞则凶易于剥之初爻葢其戒之为甚切也
　　六二剥牀以辨蔑贞凶
　　象曰剥牀以辨未有与也
　　剥至于二与三四亦成巽体故言剥牀以辨辨者牀之干也比牀之足则隂进而上矣如使二之见与于九五而后可以言进惟其未有与也是以剥牀之害已离于足而及于辨然二虽下体亦居中得正其剥未深苟以贞处之亦足以有行惟蔑贞则凶此爻致戒与初同也
　　六三剥之无咎
　　象曰剥之无咎失上下也
　　剥至于三与四五亦成巽体然而不言剥牀者以有上九爻之正应也葢五爻皆为隂所剥惟上九未至于剥以一阳处羣隂之上而六三爻在羣隂之中失其上与下之隂类而独与上九爻为正应故易于此爻不言剥牀之象而独举其卦名一字谓在剥之道可以无咎葢咎者过也圣人未尝絶人以君子之道三爻本羣隂之同而独能应乎上爻能补过之君子也
　　六四剥牀以肤凶
　　象曰剥牀以肤切近灾也
　　剥至于四正为巽体又离于牀之足与牀之辨而上及牀之肤矣夫至肤则切近于灾与足辨不同足辨之患未深惟蔑贞则凶犹有责望之意四则坐以待剥正临所言八月有凶者无贞可蔑直谓之凶而已幸而六五之君居尊得中不为所剥故象言切近于灾而已
　　六五贯鱼以宫人宠无不利
　　象曰以宫人宠终无尤也
　　六五独不言剥者五君位也不当待以剥君子之道而有下制羣隂之义羣隂不可以力胜顺而止之而已故曰贯鱼以宫人宠宫人隂也鱼亦隂物也以喻小人众多当剥之时小人骈首而来五能用上九一阳以贯之若贯鱼然而皆宠以宫人之宠其待人若过于厚然待之以厚而无与乎威福之柄正顺而止之之道此小人安于下而无所尤于君子如是而徃无所徃而不利者也
　　上九硕果不食君子得舆小人剥庐
　　象曰君子得舆民所载也小人剥庐终不可用也剥上之阳即复初之阳也一阳未复犹在剥上剥极则坤也硕果不食不食则生生则不穷是岂可以终剥也哉以人事言之乃小人道消君子道长之时葢羣隂为民而下卦坤体为舆上以一阳乘之乃君子得舆之象得舆而为民所载矣则小人亦自剥其庐矣向所谓剥牀之凶者至此而终不可用是知人事无终穷之理即天地无终息之机阳长则隂消造化之自然也
　　复
　　坤　上　　震　下
　　　　　　　
　　【迷　敦　独　频　休　不逺复　复　复　复　复　复】
　　复之成卦震下坤上自剥而复乎干之初也干至于剥穷上反下一阳生焉所以为天地生物之心在人则为本心几息而复见之端故六爻皆以人事言之初之不逺复所以为成卦之主二之休复而言下仁者比乎初之仁以求复也三逺于初而言频复者得补过之道则于义可以无咎也四之独复而言从道者应乎初之道以求复也五逺于初而言敦复者得坤厚之体则于中可以自考也上居卦极而迷不知复所以为凶是知诸爻皆系乎初故夫子称顔子以不逺复之辞又告以克已复礼之仁仁果何为哉草木之实谓之仁而生意寓焉复之所以生生不穷者其道葢如此
　　复亨出入无疾朋来无咎反复其道七日来复利有攸徃
　　彖曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
</div>
    <div class="pagination">
<a href="周易总义_page7.html">上一页</a><span>...</span><a href="周易总义_page3.html">3</a><a href="周易总义_page4.html">4</a><a href="周易总义_page5.html">5</a><a href="周易总义_page6.html">6</a><a href="周易总义_page7.html">7</a><span class="current-page">8</span><a href="周易总义_page9.html">9</a><a href="周易总义_page10.html">10</a><a href="周易总义_page11.html">11</a><a href="周易总义_page12.html">12</a><a href="周易总义_page13.html">13</a><span>...</span><a href="周易总义_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
