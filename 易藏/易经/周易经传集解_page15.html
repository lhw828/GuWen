<!DOCTYPE html>
<html>
 <head>
  <meta charset="utf-8"/>
  <title>
   周易经传集解 - 第 15 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易经传集解 - 第 15 页/共 20 页
  </h1>
  <div class="content">
   序卦曰井道不可不革故受之以革
　　革之成卦井之变也自井之革巽反为水木入为离上下相易而成卦也巽为木坎为水木入乎井水之象也离为火兊为金以火克金从车之象也然序卦言井道不可不革何也曰井之上六收而勿幕可谓井之大成矣然纎尘微垢积少成多久而不革将有时而不食焉时而革之所以日出而日新也革之所以次井者义取于淘涤而成卦为革者义取于烹治是故全卦之体有炉鞲之象焉夫金火同居而革其初则水与木也水坎也木巽也木革而成火水革而成金是以为离兊也此革之所以次井也
　　革已日乃孚元亨利贞悔亡象曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时义大矣哉
　　下离上兊成卦曰革者初为离二为巽三为干四为兊离为火兊为泽泽水也水火之性不同居者也水遇火而竭火遇水而防为其有巽干之象焉干为金巽为木为风以火炎木以风皷之以变泽中之金而成坚刚纯粹之金是以谓之革也兊少女也离中女也二女之志不同行者也中女俪坎少女妃艮为其有巽干之象焉干为父巽离兊为三女三女合而坤之象见矣乾坤相遇而变化成焉是以谓之革也故子曰革水火相息二女同居其志不相得曰革息止也言水能止火不为之竭火能止水不为之灭也所以然者金在其中也夫兊西方之卦有金之气焉必有干金之象而后泽之为金可见矣水火相息则冝有离坎相配之功而此则二女同居是以不为配也二女同居睽之象也而此则下离上兊是以不为暌也旣不为配又不为暌是以其志不相得而已夫水火之相息二女之同居岂能久处而不变乎此卦之所以为革也革之言变也合离之一阳去兊之一阴而后有干金之象是金得火而去其顽鑛以成百炼之刚也谓之革也不亦冝乎革已日乃孚何谓也曰已先儒读为已事之已近世朱震读为戊已之已愚读为辰已之已已者巽也在厯为已在易为巽巽已者金火同居之位也火盛于离金盛于兊然而不能以相革也其在四时五行六律八卦十日十二辰二十四象惟巽已之位有金火同居生成之象焉巽于説卦为木为风是金火同居而济之以木与风其从革也不约而孚矣巽也者干之对也巽位东南而干位西北是离之火兊之水革于巽之木而成于干之金也革之六二上六为巽九三九五为干六二革而应于九五上六革而应于九三已日乃孚其斯之谓矣六二之辞曰已日乃革之是其证也所以然者巽之言入也巽而入之之谓也君子之为政将欲有所革命创制移风易俗其必巽而入之民乃孚矣成汤之克寛克仁所以彰信于兆民也文王之徽柔懿恭所以作孚于万也其巽而入之之谓乎不言巽而言已者犹震之称甲而兊之称庚也葢必拟诸形容而象其物宜乎或曰金生于巽盛于兊吾子以为从革于巽则是金旣盛而复反其初乎曰非也金盛于兑而战于干干与巽相遇然后火木合而金成器矣从革于已不亦宜乎苏氏曰革不信于革之日而信于已革之日此说非是非革令而人不信则令有不从不从而强革之乱之所生也盘庚之迁都所以矢言吁众如此之烦者必欲其信而后革之也商君之变秦法也犹将徙木以示信而况革之君子不待人信而遽革之哉故君子曰革已日乃孚革而信之言久而后信也元亨利贞悔亡何谓也曰此与屯之元亨利贞象异而指同矣震坤艮坎者所以为屯也离巽干兊者所以为革也干之象见于三子坤之象备于三女屯之所为元亨利贞者也坤之象见于三女干之象备于三子革之所以为元亨利贞者也元亨利贞者天地之行四时之序也君子之革令刚柔寛猛如天地之行如四时之序寒往则暑来暑往则寒来其悔乃亡矣故子曰文明以説大亨以正革而当其悔乃亡文明以説者取诸重象也大亨以正者取诸四象也文明以説者所以行令也大亨以正者所以始终持守之道也夫所谓革者将以举其偏其敝必有所悔所谓革也革而不当悔滋甚矣革而当其悔乃亡是以君子谨慎而不敢轻为也夫子旣释象词又从而畅之曰天地革而四时成汤武革命顺乎天而应乎人革之时义大矣哉天地之革寒暑也寒暑相革而四时成君子之所以治厯明时者也孔子曰政寛则民慢慢则纠之以猛猛则民残残则施之以寛寛以济猛猛以济寛政是以和法天地之革也汤之代虐以寛武王之反商政所以顺乎天而应乎人者亦犹是尔革之时义顾不大哉而世之论者乃以革命为受命易姓之事而谓必若汤武乃为顺天应人使曹操司马懿等得以借其口为逆乱之事夫所谓革命者变其政令也顺乎天者法寒暑之变也应乎人者从其所欲而去其所厌也夏商之敝至于桀纣极矣桀纣不能革而汤武能革之所以桀纣亡而汤武兴也如使夏商之季得一贤王能举偏而补是亦顺乎天而应乎人也而何必汤武也哉故曰伏羲神农氏没黄帝尧舜氏作通其变使民不倦彼皆以圣继圣而犹曰通其变云者法有所政有所偏也天地之运日月星辰之行久而不能无差而况人事之推移世道之反复可不观其而救之哉愚恶夫世之助乱者每以汤武顺天应人为口实故不敢不辨
　　象曰泽中有火革君子以治厯明时
　　泽者兊也火者离也泽中有火其气必变或为温泉或为胆水或为丹砂硫黄皆火之所革是以谓之革也君子之治厯明时取变革之义而已夫厯圣人所以推歩日月星晨之行以验晦望朔以定分至启闭以归閠余以正嵗时其始未尝不精且密行之嵗久未尝无差自黄帝以来至于三代其厯法世变莫可考已至汉太初唐大衍皆为后世厯术之宗然未数十年悉与躔次不应又从而改之者岂固为巽哉天道之行不能无变故也是以圣人上稽天象而治厯以明时俯察民情而革命以化俗皆取诸泽火之象也
　　离卦曰革去故也
　　革之成卦以水火相革而成其在六爻而革去其故为义何则井之革所以去其故秽也金之革所以去其故鑛也政之革所以去其故也革之言变也尊者变法卑者聼焉贤者变礼不肖者从焉是故革之诸爻阳为革命之君子阴为革从之小人阳尊而阴卑阳贵而阴贱也然而革有四阳二阴初九九四无应而在下九三九五有应而在上其皆革命之君子乎曰有应者我之革物而物之从革也无应者所以革而去之之道也是故初九离也九四兊也离为火兊为水冝若从革矣然而其画皆刚其象皆柔居相应之位而无相与之情是则我不能革而物莫我从也九三九五干之六二上六巽也干为金巽为木一刚一柔一健一顺二者相得合而为用矣水火伏而金木见革之所以为去故也或曰吾子之释序曰金火同居而革其初则水与木也木革而成火水革而成金是以为离兊也今乃曰水火伏而金木见夫水火旣伏而木不毁何哉曰非此之谓也木者所以为火也火旣息矣木焉得存乎所以云尔者金成器而用于木然后革之功成矣是故九三有三就之孚九五有未占之孚者我之革物也六二有已日革之上六有革面之顺者物之从革也初九有黄牛之巩九四有改命之孚者言乎所以革之之道也是故木革而成火水革而成金卦之所以序也水火伏而金木见爻之所以分也革之去故斯其义矣
　　初九巩用黄牛之革象曰巩用黄牛不可以有爲也初九离也以阳居刚而在一卦之下上无其应而承于六二之巽故曰巩用黄牛之革黄者中也牛者顺也革者坚也二为中巽为顺为绳故有黄牛之革之象离也者火之壮也巽也者金之穉也以金之穉当火之壮将无余蕴矣故六二之巽必用黄牛之革以自巩固虽初九炎炎之盛亦无如之何矣所以然者革之为道必刚柔寛猛相济然后民説而从之今初九以阳居刚不得中行而体乎炎上是过乎刚者也虽承六二而离巽无相与之情譬犹人之革金而遇黄牛之革虽严刑峻法极其威势民弗从矣故子曰巩用黄牛不可以有为也遯之六二其体为巽其繇曰执之用黄牛之革与此同象
　　六二已日乃革之征吉无咎象曰已日革之行有嘉也六二巽也以阴居柔而在下卦之中应乎九五而承于九三二爻皆干而三又离也故曰已日乃革之巽在已位故有已日革之之象已也者木之将废金之方生而火之未盛金火木相得而应乎干干也者金之精明坚刚纯粹者也以将废之木济未盛之火革方生之金以为精明坚刚纯粹之金如是而乃革之得其道矣所以然者二五皆得乎中巽而入之故也二之于五也未占而孚之五之于二也旣孚而革之其有不从乎故曰征吉无咎征犹往也在三与五往而革物者也在二与上往而从革者也二往则应乎五不往则承乎三三虽干也而杂乎离则二之往也宜矣自二而往至五为干金革而成器吉又何咎哉故子曰已日革之行有嘉也嘉耦曰妃二五之谓矣
　　九三征防贞厉革言三就有孚象曰革言三就又何之矣
　　九三上体为干下体为离以阳居刚而在下卦之上应乎上六而乘六二二爻皆巽也故曰征凶贞厉凡易以征为凶者则贞为吉以贞为厉者则征为亨今九三之辞兼乎征凶贞厉者何也为其刚而不中又在下卦之上故也刚而不中易失之过是故不可以征征则有妄动之凶矣然则可以贞固守之而不变乎曰不可也穷则变变则通九三上六皆穷而当变者也虽欲贞固守之能无厉乎是谓以水济火以火济火季世之皆由此也然则当如之何曰革言三就有孚可矣革者变也言者命令告戒之谓也三以上为干巽干为变巽为命故有革言之象自三至上所厯三爻故有三就之象就即也君子之革物有不待言而人信之者有言而后人信之者道有升降德有隆污也九三之革不免于言矣至于三就而告戒之亦已烦矣然而不可已者必待其孚而后革之也此盘庚之三篇所为作欤或曰然则二五之不为革言何也曰巽在下则为从命在上则滕口而已夫离也者火之盛也巽也者金之生也干也者金之熟也干巽相得金旣成矣而益之以离是三就而不已矣征凶之戒不亦宜乎曰然则三就而不孚如之何曰夫民者至愚而不可轻至贱而不可易者所谓三就而告戒之者欲其晓然知上之徳意非厉民以自为也茍为三就而不孚则吾之所以革之未必当也可不深思熟虑必求其当而后革之欤终于不孚而遂为之者与未尝告戒何异也故子曰革言三就又何之矣此圣人舍己从人忠厚之至也或曰金之刚者百链而不变而易之取象止于三就何哉曰井也者君子之德也革也者小人之德也君子之德不随世而变故改邑不改井小人之德唯上所化故已日乃孚茍为百链而不变是则君子之德矣而何革之云乎抑犹有説焉金火木相得则虽百链而何伤所以戒之者金旺而火盛也学者观其象而玩其辞庶乎得之矣
　　九四悔亡有孚改命吉象曰改命之吉信志也
　　九四上体为兊下体亦为兊以阳居柔而在上卦之下下无其应而介于九三九五之间二爻皆干而三又离也故曰悔亡有孚改命吉九五革六二者也所谓大人虎变是也九二革上六者也所谓君子豹变是也九四介于其间独无所革葢言乎三五所以革之之道也九三九五有刚健之才文明之德足以革物矣然而不行之以柔不济之以説未有无悔者也是故初九以阳居刚而体乎离系之曰巩用黄牛明其不可以有为也九四刚柔相济而体乎兊兊正秋也万物之所説也于是系之曰悔亡有孚改命吉明其可以有为矣象曰革而当其悔乃亡四之谓也夫革也者岂厌故而喜新哉积日累月因循茍且其治敎政刑必有偏而不起之处刚柔寛猛必有不得其平者也必若九四以聪明果敢之才而济之以寛和仁厚之德其虑之必深其谋之必广其施设缓急必得其宜其斟酌浅深必得其当若是而革人岂有不孚者哉在我旣当在彼旣孚以此改命吉何疑矣或曰九四无应而言有孚何也曰孚者二与上也孚之者五与三也然三五居刚而行刚未必能使之孚所以有孚者皆四之功也四在五之下三之上五先得之故未占而有孚三后得之故三就而后孚也或曰革以金火成卦而九四上下皆兊也其不取诸金以为之象何哉曰干之六爻皆龙也而九三则不取诸龙噬嗑六爻皆食也而初上则不取诸食言各有当也夫金非火则无以致其用九四下不应初而三五各从其配是有兊而无离也有兊而无离则金不从革是故不取诸金而取其刚柔相济以为革物之道不亦可乎故子曰改命之吉信志也信而后劳其民未信则以为厉已若九四之志则可信矣
　　九五大人虎变未占有孚象曰大人虎变其文炳也九五干也以阳居刚而在上卦之中应乎六二之巽故曰大人虎变虎西方之兽故兑为虎干亦为虎与二卦之为金同也夫虎之所以雄于百兽百兽畏而伏之者非直爪牙之利噬齧之贪也其必有以伏之矣故龙为仁虎为义传曰虎不食班恐伤其类此其所以为义也是故圣人有取焉夫革之成卦本以火革金为义至于九五金成器矣故不取火之克金而取诸金之克木也干为金巽为木干为变巽为伏变于此而伏于彼是虎变之象也孔子曰政者正也子率以正孰敢不正又曰子欲善而民善矣是故令之从违俗之媺恶在我而已不在民也易曰大人虎变未否有孚君子豹变小人革面以九五为虎则知九三之为豹也以上六为革面则知六二之爲革心也貍变则豹豹变则虎虎之变也文竦而着百兽望而畏之知其为虎也不待占决而孚之矣是有以服其心故也豹之变也文密而駮逺而望之未必知其为豹也是以三就之而后孚也是未有以服其心故也所以然者九五刚中而况三之刚过乎中也九五纯干而九三之干杂乎离也干为大赤离又为赤则其变驳而为豹也不亦宜乎故子曰大人虎变其文炳也君子豹变其文蔚也炳者明也蔚者茂也或曰然则大人革也天下心説而诚服其道可得而闻欤曰中而已矣中也者当于人心之所欲也当于人心合其所欲宜其未占而孚之也夫九三者岂固违于人心咈其所欲而强革之哉葢亦有不得已也子曰君子怀德小人懐土君子怀刑小人怀惠是故可与乐成难与应始皆小人也彼怀土而不知德怀惠而不知刑若政失于猛而革之以寛固宜其恱也若政失于寛而革之以猛岂不尽当其心而顺其欲也哉汉髙祖约法三章而秦民大説者当其心而顺其欲也盘庚迁都以避灾而商民胥怨者违其心而咈其欲也由此言之三五之革皆适乎时之宜所以有大人君子之辨者九五中正也以位则王也以德则圣也九三居下卦之上以位则公也以德则贤也非特如此而已也传曰同言而信信在言前同令而行诚在令外记曰有虞氏未施信于民而民信之夏后氏未施敬于民而民敬之商人作防而民始畔周人作誓而民始疑九五九三之辨也孔子将为鲁司冦而沈犹氏不敢朝饮其羊公慎氏逐其妻慎溃氏徙其族者未占而有孚也子产为政于郑一年而民欲杀之三年而民歌咏之三就而后孚也此九五九三之辨也
　　上六君子豹变小人革面征凶居贞吉象曰君子豹变其文蔚也小人革面顺以从君也
　　上六巽也以隂居柔而在一卦之上应乎九三而乘九五二爻皆干而三又离也故曰若子豹变小人革面阳为君子隂为小人九三之谓君子上六之谓小人也正体干离故有豹变之象上六一卦之上故有革面之象革之诸爻皆上行独上六居卦之穷有反面内向之象是以谓之革面也然上六逺三而近五五王也三公侯也上之革面也岂能越五以从三乎故曰征凶居贞吉上之征也越五以从三是以凶也其居贞也逺三而近五是以系之吉也天旡二日民旡二王三犹从五而况于上乎故子曰小人革面顺以从君也革之君也非九五而谁哉頥之六五曰居贞之吉顺以从上也与此同




　　序卦曰革物者莫若鼎故受之以鼎
　　鼎之成卦革之反也自革之鼎离反居上兊反为巽上下相易而成也离为火兊为泽巽为木泽中有火其气必革有不待于人为者是以谓之革革者变化之名也木上有火防物而着非人所为则不可得而见是以谓之鼎鼎者亨饪之器也亨饪之器必以从革而后成则鼎之次革宜矣而序曰革物者莫若鼎説者曰亨饪之器革生而为熟亦革物之义也夫革生而为熟取诸亨饪谓之革物可也方于甄陶冶铸之功则劣矣而谓革物者莫若鼎不已踈乎愚谓金火同居革而成器器之大者莫若鼎故以鼎次革也或曰圣人立象以尽意革有甄陶之义而象不能具何哉曰三女合而坤象着矣坤者土也甄陶之象有不备乎书不尽言言不尽意学者深求之而已矣
　　鼎元吉亨彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　下巽上离成卦曰鼎者初为巽二为干三为兊四为离离为火巽为木木上有火鼎之象未备也为其有干兊之象焉干为金兊为泽金鉄以为器膏泽以实之然后火木之用济矣是以谓之鼎也离文明也巽洁齐也防齐而文明鼎之义未备也为其有干兊之象焉干健也兊説也健以为坎説以为和然后防齐文明之美彰矣故子曰鼎象也以木巽火亨饪也全卦之体有鼎之象焉古之为鼎者虚其下而实其中耳其傍而覆其鼎圣人作易取以名卦而制器之象居然可见矣若夫鼎之取于易易之取于鼎则不可得而知也是故革鼎相反而成革有冶铸之形而鼎有亨饪之象或曰革鼎皆以水火金木而成而冶铸亨饪之形初不相逺何自而为革何自而为鼎乎曰冶铸者虚其上而承其下亨饪者虚其下而覆其上此革鼎之辨也曰若是则革鼎皆象也夫子不言革独于鼎言之何也曰革其义也鼎其器也器可以指义不可以言也革之六爻不指以断臧否而鼎之六爻即鼎以辨吉凶也或曰若是则井与鼎皆成之名而井之六爻以井为别夫子不言井独于鼎言之何也曰井之为因地而成鼎之为无所待于外也井之为井与泉而已有有泉而无井者有有井而无泉者而鼎之为有足有腹有耳有有葢一物不具则非鼎也六十四卦三百八十四爻无非者圣人举显以明微将使学者触而长之耳是故以水巽水有汲引之而谓之井以木巽火有亨饪之而谓之鼎易之取岂一端而足哉夫鼎之为器也大其为用也重古者祭祀賔客及王公膳羞陈其鼎爼各有等衰周官膳夫王日一举鼎十有二公侯大夫以次降杀故乐正子谓孟子前以三鼎后以五鼎是则鼎之道上行而非下济者也洁其器精其物眎其水火之齐亨而熟之以奉其上者鼎之道也圣人以此亨饪以享上帝而天下以此亨饪以养圣贤斯以为鼎之道而已矣故子曰圣人亨以享上帝而大亨以养圣贤养字用去声读下奉上之义也据文当曰天下亨以养圣贤传冩者误天为大遂去其下字耳或曰鼎之为养当天下而止于养圣贤耶何其不知鼎之义也记曰君者所养也养人者也养人则不足故也圣人之养天下也如天地之覆载日月之照临雨露之渗漉而不言其所利故其施也博其济也众若取鼎实以养之其与能防何此齐老人所以知威公之衣食不能徧遗天下也或曰旧説以养圣贤与頥卦养贤同义士之贤圣者人君得而养之则天下均受其赐矣此又不然圣人之养贤也有爵以驭其贵有禄以驭其富德圣则位髙功崇则廪厚而区区以鼎实为养者子思之所以去鲁不能为鼎肉仆仆亟拜者也是非养君子之道故也是故鼎之道上行而非下济者也夫言各有条理頥之曰天地养万物圣人养贤以及万民自上施下也此言圣人亨以享上帝而天下亨以养圣贤自下奉上也圣人养贤以及万民如天地之养万物也天下亨以养圣贤如圣人之享帝也义理灿然不辨而明矣谓士之贤圣者人君得而养之虽于义无害然国之事无大于享帝者尽天下之物不足以报焉七日戒三日斋犹惧不敬岂有圣人以此享帝而亦以此养士享帝为小而养士为大乎必不然矣春秋传曰天有十日人有十等下所以事上上所以供神也焉得一例而言之乎鼎元吉亨何谓也曰巽巽也离明也巽而明者取诸人以为善也初六六五其体皆巽巽以不贤进而上行至于六五得中而应乎刚则天下之贤才皆出而为我用身无过举而国以乂宁元吉而亨斯之谓矣故子曰巽而耳目聪明柔进而上行得中而应乎刚是以元亨传曰管仲善制割之隰朋善煎熬之賔胥无善调和之奉而进之而君不食则谁能强之是故君子之取于鼎也进德修业防养其器能以俟上之求则亨饪之义也圣人之于鼎取也任贤使能并谋而兼智以成太平之功者则举而食之之义也元吉而亨不亦宜乎
　　曰木上有火鼎君子以正位凝命
　　木者巽也火者离也木上有火木生火也炎之以火而继之以薪鼎之也君子以正位凝命者反革而取之也夫革者泽中之金冶铸而成器也而鼎者亨饪之器一成而不变者也方其在革也鼎之反覆不可知也及其为鼎矣固当正位而安措之然后可以就亨饪之事而革之功以成是故革者所以改命而鼎者所以凝命也凝成也有坚凝之意也当革之时尊卑贵贱有易位者矣纪纲号令有变常者矣旣革之后位不可以不正命不可以不凝贵有常尊贱有等威所以正位也不朝行而夕改不始勤而终怠者所以凝命也以爻考之革之九五革之六二是已而九三为革上六不亦上下易位者乎初九则不可有为九四则改命而吉不亦施设变常者乎至鼎则九二应于六五为亨九三节于上九为吉若九四下从初六则有覆餗之凶斯正位凝命之义也故杂卦曰革去故也鼎取新也义亦通矣
　　杂卦曰鼎取新也
　　鼎之为卦以木巽火而成其在六爻以亨饪取新为义説者多疑去故取新之义予以冶铸亨饪辨之则涣然氷释矣何则八珍以为羞五味以为和水泉滑甘火齐调适可以荐之鬼神羞之王公矣物或淤之则弃而不食焉是故为鼎镬者必为之时时举而新之所以取其防而已矣故曰革去故也鼎取新也去故则其下必有所承取新则其上必有所覆二卦之粲然可观也是故鼎以虚实相对分爻而以所从上下为别阳为实阴为虚实者鼎之所亨也虚者人之所取也上者举而羞之者也下者倾覆而窃之者也举而羞之者正也倾覆而窃之者悖矣以初六配九四则四为实而初为虚四在上而初在下是谓倾覆而窃之也以九二配六五则二为实而五为虚二在下而五在上是谓举而取之者也以九三配上九二爻皆实然即其中而论之则三为实而上为虚三在下而上在上是以举而羞之者也是故初六颠趾而利于出否九二有实而谨其所之九三雉膏而终吉九四覆餗而遂凶六五金以举其实上九玉以节其刚柔取新之义于斯见矣
　　初六鼎颠趾利出否得妾以其子无咎曰鼎颠趾未悖也利出否以从贵也
　　初六巽也以阴居刚而在下卦之下应乎九四而承于九二二爻皆干而四又离也故曰鼎颠趾鼎卦反覆视之皆有鼎三阳在中鼎之腹也一阴在下鼎之趾也一阴在上鼎之耳也然鼎之足奇耳偶成器以初六为耳则具为趾则欠一以六五上九为趾则具为耳则余一一者鼎之鼏也是耳未尝余而趾则欠也趾欠者或为颠或为折而鼏不具则不可以为鼎也是故正定其象而为之鼎焉六以偶居下有颠趾之也夫趾三而欠一折足之也趾上而不下覆餗之也不曰折足不曰覆餗而曰颠趾云者以其在卦之初鼎于是未有实也未实而颠之是将出否而至新也故曰利出否得妾以其子无咎鼎之出否而至新则贱妾有子之譬也妾虽贱而所出者贵也方鼎之未用尘秽积焉颠而出之洁而亨之取其实而已矣岂复计其旧也哉妾之于正分非其也及其去贱而从贵有子以承父则当系其父矣岂以其出于妾而弃其子哉是故出否而熟新则鼎之实可食去贱而从贵则妾之子可以用也六为妾九二为子二之辞曰鼎有实是也先王用人或取诸贩或取诸徒用其才德而已岂复问其族也哉孔子曰犁牛之子骍且角虽欲勿用山川其舍诸此之谓也故子曰鼎颠趾未悖也利出否以从贵也如其旣实而颠之则悖矣此初之所以为无咎与或曰初六为妾九二为子其安取哉曰初六巽也巽为长女而在下卦之下谓之贱妾可也归妹之须亦巽矣自二至四皆体乎干干之初索震为长男谓之子也不亦宜乎其配在四其子在二焉可诬也哉或曰震为足坎为耳今鼎之初六无坎震之而有耳足之辞何也曰易之取惟变所适夫子则旣言之矣彖曰鼎也取诸成器之而不取诸八卦之也杂卦又曰鼎取新也取其新则其旧者可忘也圣人之言包含万酬酢变化无所不该第弗深考之耳以仲尼之智三絶韦编犹未敢以为无过有志于斯者其可易而读之哉
　　九二鼎有实我仇有疾不我能即吉象曰鼎有实慎所之也我仇有疾终无尤也
　　九二干也以阳居柔而在下卦之中应乎六五而乘初六二爻皆巽也故曰鼎有实阳爻而干体有实其中矣居下而得中刚柔之不过得亨饪之宜也故曰我仇有疾不我能即吉嘉耦曰妃怨耦曰仇六五者二之配也初六者二之仇也初与五皆体巽而从干故也五逺而初近五上而初下二之所患者在初而已是以谓之仇也有疾者物或害之也幸其物或害之不能即我故二得守其实以应六五之求斯之谓吉矣或曰初所比者二耳安得或害之者与曰谓九四也四居近君之位不胜其任而覆餗以应初初方就四何睱舍之而即二乎此二之所以保其吉也故夫士有聪明贤智之才苟不能守之以坚之以正以自防于匪人者亦丧之而已矣故子曰鼎有实慎所之也我仇有疾终无尤也世之君子可不戒哉
　　九三鼎耳革其行塞雉膏不食方雨悔终吉曰鼎耳革失其义也
　　九三下体为兊上体亦为兊以阳居刚而在下卦之上上无其应而介于二阳之间故曰鼎耳革革变也四体离离为火故有耳革之自二至四皆为鼎腹而着耳象者为其纯刚而过中居下卦之上兼巽兊以成体也耳虽出于鼎而根于腹矣金毗而火烈则鼎耳之革不亦宜乎故曰其行塞雉膏不食塞不通也凡物之行也以足而鼎之行也以耳耳革则其行塞矣上无正应而乘承皆刚故有行塞之也离为火文明兊为泽故有雉膏之居八珍之一食雉之美者然燥而不泽非所以为膏至于膏而不得食焉则耳炎而不可举故也士之才德而不用于时或以刚不容物行塞而不通则鼎耳之譬也然上九以玉在上虽鼎耳之革不使之终不食焉故曰方雨悔终吉方雨者言其膏也者言其不食也能悔而通之斯可保其终吉矣雨阴阳和也九三上无正应而承乘皆刚谓之雨何也曰鼎之世正位凝命之时也卑高以陈贵贱位矣虽有过人之才智而不敢有争心焉六五在上九二九四上九莫不从之九三虽欲勿从不可得也然三之应在上将视上九以为去就焉上九所谓玉能节夫刚柔者也今九三之才非刚强者之所能容柔弱者之所能制也必得如上九者而为之节焉然则始而终悔始于不食而终于遇雨不亦宜乎虽然上九之玉葢亦难遇矣贾谊之徒所以负才挟智而卒以穷死者或由此也夫故子曰鼎耳革失其义也亨饪者取其熟而已而炎革其耳使不可举不亦失其义乎义之言宜也
　　九四鼎折足覆公餗其形渥凶曰覆公餗信如何也九四上体为离下体为干以阳居柔而在上卦之下应乎初六而成六五二爻皆巽也故曰鼎折足三阳爻皆为鼎实至四则盈矣四应在初初趾欠一是折其足矣方其在初鼎未有实故谓之颠趾及其在四鼎实已盈故谓之折足也或曰初于四为正应故不可以从其配乎曰鼎有上出之理无下趋之义六五君也九四大臣也初六则小人也四居近君之位五之所亲信也不能守正奉公而下与小人为比是自折其足也故曰覆公餗其形渥凶鼎口盈而足折则餗之覆也不亦宜乎徂徕曰餗糁也糁覆则不可收矣渥沾濡也四乘乎三三体兊为泽四折其足则三随而倾故有覆餗形渥之朱氏曰郑康成虞仲翔本皆作其刑剭死刑也夫为国大臣受君委任而乃背公营私附下罔上怀爱误国者凶及其身宜矣故子曰覆公餗信如何也言守公上之餗而覆之任国家之事而败之信其罪之当如何也又曰德薄而位尊智小而谋大力少而任重鲜不及矣言君之于小人不可使盈盈必生患若夫君子者则特盈有道矣
　　六五鼎黄耳金利贞曰鼎黄耳中以为实也六五巽也以阴居刚而在上卦之中应乎九二而乘九四二爻皆干而四又离也故曰鼎黄耳金鼎之耳未有不以金而必言黄耳金者黄中色也金之正也鼎耳革则不可举黄之为言耳之未革者也亨之得其宜食之得其节故鼎耳黄金可举矣六五九二皆得中行而有干巽之合黄耳金其斯之谓与故曰利贞二以刚上行五以巽而下接君臣之道以此为贞则过与不及皆失之矣子曰鼎黄耳中以为实也圣人立以尽意必欲学者深思而后得之故三言耳四言足皆错互其物宜五言黄耳则正其矣初为趾五为耳则三阳爻在中为鼎之实不其然乎不其然乎
　　上九鼎玉大吉无不利曰玉在上刚柔节也上九离也以阳居柔而在上卦之上下无其应而乘六五之巽故曰鼎玉金所以举鼎也玉所以调之也学者多不明二爻耳之说六五旣言矣上九复曰何耶六阴偶之数曰可矣九奇数也亦曰何耶殊不知六五之鼎之耳也上九之鼎鼏之也耳偶而鼏奇也耳金而鼏玉也玉为鼏者所以示水火之齐而调适之也鼎甚炎而可举者必玉也金则革矣故虽六五之可以举鼎必得上九之以调之然后不失其节焉上九下无所比而当六五调鼎之任其伊尹周公之谓矣鼎之六爻初为巽二为干三为兊四为离五为巽干为金兊为金巽亦为金是五爻皆有金玉于上九体离而已离火也金伏而火见非玉其孰能举之干之三爻皆鼎实也九二者五之配也九四者五之隣也皆有以得之矣九三居二阳之间纯刚而中非六五之所能用也其必尊敬师傅以贤达贤然后野无遗材矣故曰大吉无不利若六五之则能于九二而不能于九三可以为吉亨而不得为无不利也或曰六五中行而上下皆应反不若上九何耶六五体柔而用刚上九体刚而用柔体柔而用刚者资诸人以成其刚者也必得九二之臣上下相须乃克有济体刚而用柔者足乎已无待于物者也使天下之刚者柔者过者不及者皆从我而为之节焉虽以九三之行塞而不聼之终废则上九之功也故子曰玉在上刚柔节也孔子曰不得中行而与之必也狂狷乎狂者进取狷者有所不为也是二人者皆若不足与有为而孔子取之者恃吾有以裁之耳如子路之才而行行之色见于顔靣之间非仲尼之门其孰能容之然后知上九之为难能也孟子曰金声也者始条理也玉振也者终条理也始条理者智之事也终条理者圣之事也孟子取其声而易取其质其揆一也






　　周易经传集解卷二十五
　　钦定四库全书
　　周易经传集解卷二十六
　　震坎艮震　　　　宋　林栗　撰




　　序卦曰主噐者莫若长子故受之以震震者动也震之成卦之变也自之震变下卦巽上卦离而成也巽长女也离中女也而震则长男也夫噐之大者莫若有是噐必有以主之长女中女皆非主噐者也主之者其惟长男乎故夫革有冶铸之功鼎有亨饪之用非震则莫能受之矣是故鼎之初六特着其义曰得妾以其子无咎而序则以震继之明主噐之重也天下者大噐也一人元良万国以正唐虞禅夏后殷周继其此之谓乎或曰唐虞之禅传诸人也而取诸长子何哉曰易者也者象此者也谓之长子者言其可以长人也其子不足以长人而天下之能长人者莫如舜禹谓之长子不亦可乎
　　震亨震来虩虩笑言哑哑震惊百里不丧匕鬯象曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也下震上震成卦曰震者初为震二为艮三为坎四又为震纯卦之义也于坎离辨之矣艮止也坎防也当震之时止者皆动防者皆奋是以谓之震也震亨震来虩虩笑言哑哑震惊百里不丧鬯何谓也曰震动也起也为雷为龙为足为长子为东方之卦皆亨之象也而先儒训震为惧以为恐惧以致亨则失之矣夫动起而谓之震者取诸雷震以为义也而震之为惧者因其震惊而取之也震在雷惧在物雷何惧之有哉诗云薄言震之莫不震叠是也今直训震为惧而遂言恐惧以致亨则是舎其主而议其宾矣故震之诸爻二阳施震者也其四隂逼震者也阳爻言震为施震之义隂爻言震为遇震之辞斯两得之矣震来虩虩笑言哑哑为施震者言之也初九是也震惊百里不丧鬯为遇震者言之也六五是也二阳莫善于初九四隂莫善于六五故明之诸家解此卦惟苏氏得之其説曰震之为道以威逹德者也故可试而不可遂试则养而无穷遂则玩而不明初九试而不遂者也以虩虩之震而继之以哑哑之笑明其不常用也惟其不常用故二阳莫敢犯其皆以遁避而后免也其所以震物者非以害之欲其恐而致福也有则者言其不遂也此论甚当而不丧鬯初无其説鬯者祭祀之物也以荐牲而升爼鬯以灌地而求神夫临祭祀事神祗虽当平时犹难于无失况夫雷震之威逺及百里孰不忘其故常失其所守而乃能周旋于鬯之事不为震惊所变者言其定也故六五之辞曰亿无丧有事有事者有事于上帝有事于先王也六五刚柔相济而得乎中行故能度缓急之宜审彼已之虽临大事遭大变可以奉宗庙事神祗而不丧其所守也故子曰震来虩虩恐致福也笑言哑哑后有则也震惊百里惊逺而惧迩也不丧匕鬯可以守宗庙社稷以为祭主也今本衍一出字号不丧匕鬯一自疑出字是鬯字之误耳王弼曰威震百里则可以不丧匕鬯此説非是
　　象曰洊雷震君子以恐惧修省
　　震为雷重震为洊雷天下雷行物与无妄而君子以之恐惧修省者诗所谓敬天之怒无敢戱豫论语所谓迅雷风烈必变是也古者先雷三日奋木铎以令兆民曰雷将声有不戒其容止者生子不备必有凶灾然则恐惧修省者吉凶与民同患之意也
　　杂卦曰震起也
　　震之为卦以雷之洊至而成其在六爻以震之先后为义起犹初也震之初来物莫不作及其洊至则玩之矣传曰一皷作气再而衰三而竭是故震也者天地之始也震之二阳初九为起九四为洊初九有虩虩之威而九四有遂泥之困者先后之殊也六二跻于九陵六三行而无者以初九之虩虩也六五以徃为厉上六以征为凶者以九四之遂泥也震之为起斯其义欤
　　初九震来虩虩后笑言哑哑吉象曰震来虩虩恐致福也笑言哑哑后有则也
　　初九震以阳居刚而在下卦之下上无其应而承于六二之艮故曰震来虩虩后笑言哑哑吉蝇虎谓之虩虩之捕蝇悤焉而至震之来也似之哑哑喜笑之声也物得其所则笑言哑哑既震之后似之无虩虩之威则物不知畏无哑哑之笑则物不知懐此初九之震所以有取于圣人也举其畧爻言其详所以然者初九正而不失其时故也其震物也初无害之之心欲其恐而致福也其既震也载笑载言此所以为有则也説者乃以为恐惧处震则能保其安若尔则笑言哑哑义既尽矣何必言后又系之以吉乎
　　六二震来厉亿丧贝跻于九陵勿逐七日得象曰震来厉乘刚也
　　六二艮也以隂居柔而在下卦之中上无其应而乘初九之震故曰震来厉厉危也六二以至柔而乘至刚当震之来其危甚矣故曰亿丧贝跻于九陵亿度也跻升也贝资财也陵大阜也二以隂居柔故有防贝之象艮为山故有跻陵之象六二居中正度震之来必丧其贝故升高以避之初九之震警之而已岂利其贝也哉故曰勿逐七日得以明初九之志不在于贝也逐则遂丧之矣九陵者艮乘震之象七日者隂阳之一复也圣人于阳爻明施震之方于隂爻言遇震之道示人着矣故子曰震来厉乘刚也
　　六三震苏苏震行无象曰震苏苏位不当也
　　六三上体为坎下体为艮以隂居刚而在下卦之上连于初九而承于九四二爻皆震也故曰震苏苏震行无两言震者在初九九四之间也苏与苏同死而复生者谓之苏初九之来二既避之则三当其震居不当位体乎艮坎艮止也坎防也止而防焉不能以自出而震有反生之象是以谓之苏苏也三止则遇初行则遇四初之震虩虩而不可犯四之震遂泥而不足畏是以六三行而无也故子曰震苏苏位不当也君子之所以行乎患难威武不能屈者当其位而已矣
　　九四震遂泥象曰震遂泥未光也
　　九四上体为震下体亦为震以阳居柔而在上卦之下承于六五而乘乎六三二爻皆坎而三又艮也故曰震遂泥遂字依荀本作队音坠泥水土相渐也艮为土坎为水故有队泥之象九四不中不当其位震于既震之后震之又震可已而不已防于坎艮之中是以谓之队泥也夫震也者天之威也震于此而动于彼越而光明者动静不失其时也今也极其而反防于泥则失其所以为威矣书曰德威惟畏德明惟明有德之威使民易避而难犯怒之则惧爱之则懐若夫强之威使民无所措手足将以穷物而不知自穷故六三行而无六五亿而无丧上六有言而无咎者为其队泥而莫之畏也故子曰震队泥未光也震东方也未出乎坎所以为未光欤
　　六五震往来厉亿无丧有事象曰震往来厉危行也其事在中大无丧也
　　六五坎也以隂居刚而在上卦之中下无其应而乘九四之震故曰震徃来厉初九之震易避而难犯为六二者来则厉徃则安九四之震可已而不已其志将有所利焉为六五者往而避之则丧其贝来而乘之则逆其往来皆厉则不动而已矣故曰亿无丧有事六五之遇九四也强弱足以相当不若六二之遇初九非其敌也柔得尊位得中而四为之难度已之力足以当之而不至于有丧则固其疆圉靖其国家以为民神之主从容堂陛之间防其簠簋豆奉其牺牲粢盛以为宗庙社稷之荐刚不至于犯难柔不至于畏人虽九四之强莫能加焉此之所谓可以为祭主者也故子曰震徃来厉危行也其事在中大无丧也危在于行则在中为无丧矣师之六三曰师或与尸大无功也大无功云者谓有丧也此言大无丧者谓有功也不言有功者待其自至耳六五之于九四其虽足以相当然隂之不逮阳必矣茍可无丧安能有功左传所谓彼竭我盈故克之也以逸待劳以壮待老以整待乱其有功也不亦宜乎
　　上六震索索视矍矍征凶震不于其躬于其隣无咎婚媾有言象曰震索索中未得也虽凶无咎畏隣戒也上六艮也以隂居柔而在上卦之上下无其应而连于九四之震故曰震索索视矍矍征凶索索气不充也矍矍神不定也艮为止而当震之来处非其位不得乎中故有索索矍矍之象然九四之震不足以加于六五其能以及上六乎茍征以避之则四将乘虚而取其具矣故曰震不于其躬于其邻无咎躬上六也邻六五也震之来也不于我而于邻则征而避之者过矣上见五之不动以无丧往来而皆厉则亦将静而待之是以为无咎也故曰婚媾有言八纯之卦上下敌应无相与之义其所称婚媾者于其本体而言之也九四之于六五有婚媾之道而以其威加焉故不之与舎而求上六上之与四无相与之义是以不免于有言也夫六二六五之于震为近或亿无丧而有事或亿有丧而避之未甞至于颠沛而失防也六三上六皆逺于震而三至于苏苏上至于索索者谓其无主于中遇物而自防也然初九以其威加于六三行而避之则可以无而九四以其威加于上六既不能胜而与之婚媾犹不免于有言明其遂泥而丧威之甚也故子曰震索索中未得也虽防无咎畏隣戒也




　　序卦曰震者动也物不可以终动止之故受之以艮艮者止也
　　艮之成卦震之反也自震之艮二五不动四爻则易而成也一阳在二隂之下居非其所欲无动得乎是以谓之震也一阳在二隂之上动将何往欲无止得乎是以谓之艮也艮者万物之终而震者万物之始也震反则为艮艮反则为震是故震兼虩虩哑哑之辞而艮备时止时行之义震以初九为吉而九四为遂泥艮以上九为吉而九三为薫心明震之不可终动艮之不可终止也
　　艮其背不获其身行其庭不见其人无咎曰艮止也时止则止时行则行动静不失其时其道光明艮其止止其所也上下相应不相与也是以下获其身行其庭不见其人无咎也
　　下艮上艮成卦曰艮者初为艮二为坎三为震四又为艮坎北方也震东方也而艮则东北之卦坎之所终而震之所始也坎不入乎艮无以成万物之终震不出乎艮无以成万物之始是故动以静为本行以正为基今夫草木之生人见其条逹茂遂而已不知其枝干节叶已具于根荄脉缕之中其本大者其末长其源深者其流逺其积厚者其施博自然之理也故曰夫干其静也专其动也是以大生焉夫坤其静也翕其动也辟是以广生焉然则当艮之时茍不能止无以为震动之资矣易曰贞者事之干也又曰终万物始万物者莫盛乎艮其此之谓欤故子曰时止则止时行则行动静不失其时其道光明日出乎震则光明见矣艮其背不获其身行其庭不见其人无咎何谓也曰艮之三昼一阳在二隂之外其形内向有背靣而立之象因而重之则前艮为背而后艮为止于其背之象矣故艮之诸爻上九止于九三之后艮其背也下无其应不获其身也庭内外交际之地也三四内外之交庭之象也九三为震有反靣外向之象而动于羣隂之中是行其庭也上无其应是不见其人也夫物近而不相得则凶或害之悔且吝今也止于其背而不获其身可谓近而不相得矣不见其人而行其庭可谓或害之者矣然而系之旡咎者何哉艮之时则然也夫艮也者万物之所成终而所成始也使上九艮其背而必获其身则是与之偕止而不知行也九三行其庭而不见其人则是与之偕动而不知静也故夫艮者兼动静之宜备屈伸之理当上九之时可止而不得不止也当九三之时可行而不得不行也此所谓其道光明者欤孟子有言可以仕则仕可以止则止孔子也或曰二体皆艮也反而视之则皆震也何以知上九当止而九三当行乎曰上九者艮之终也万物归根复命之时也万物归根复命而一阳之气已动乎渊泉则九三之象也三之为震出乎坎而不待反而后得之矣故上九之辞曰敦艮吉九三之辞曰厉薫心明动静之各有其时也君子之道或出或处或黙或语无适无莫惟义所在亦若是而已孔子曰防子去之箕子为之奴比干谏而死商有三仁焉夫比干已死而箕子又为之奴可谓艮其背矣而不能止防子之勿行是谓不获其身也防子去商而归周可谓行其庭矣而不能使箕子之勿留是谓不见其人也三人之行不同而夫子同称之曰仁不敢少贬焉夫有废必有兴有终必有始比干之死与箕子之留所以明君臣之义也防子去之所以明天人之归存社稷之计也其何咎之有哉故子曰艮其背止其所也上下敌应不相与也是以不获其身行其庭不见其人无咎也艮其背误作艮其止当依上文读之古者背比字通用比字讹为止耳背者与人相违之地北者幽隂之所当此而不止则是失道而行也夫八重卦皆敌应不相与而独言于艮者谓其以止为义则无复相与之意矣然则不获其身不见其人而可以咎之哉书曰自靖人自献于先王我不顾行遯此之谓也
　　曰兼山艮君子以思不出其位
　　艮为山重卦为兼山但取山象艮止之义备矣而取诸兼山者明尊卑小大各有其位介辨而可不乱也自天子至于庻人守其位则安出其位则悖是以君子思而不出也君止于仁臣止于忠父止于慈子止于孝上不偪下下不僣上尊者制其略卑者治其详皆不出其位之义也
　　杂卦曰艮止也
　　艮之为卦以物之终始而成其在六爻以时止则止为义今夫动者未甞无止止者末尝无动然天为动地为止何也以其常者言之也人受天地之中以生参乎髙厚之际忽焉而动倐焉而止不可以一端而蔽之欲言动静屈伸之理莫若近取诸身矣是以艮之为爻分配人之一身人之一身动静之机外系乎足内系乎心初六艮也足之位也六四艮也心之位也心与足动则身欲止不可得矣心与足止则身欲动不可得矣然心止则足止矣心止而足不止则其动未可知也故六四言艮其身而初六但言艮其趾而已易惟咸艮二卦纯取于身咸之诸爻感应以相与而艮之诸爻敌应不相与然皆可以取譬于身何也咸者感也感其心然后能感人也艮者止也止其心然后能止其身也是故以体分爻然后有以见心之所在心不可见则咸艮之义废矣咸之九四心之所在也故曰朋从尔思思者心之用也艮之六四心之所在也故曰艮其身揔言身者心为之君也咸之曰圣人感人心而天下和平艮之大象曰君子以思不出其征皆所以明其义也若夫六二之艮其腓九三之艮其限六五之艮其辅皆取象于身以明心之所在也自趾而上之至五为辅矣则上之为颠可知也不取诸颠而言敦艮者防其显而阐其幽也或曰序卦震动艮止也杂卦震起艮止也二者之义有以异乎曰动止言其性也起止言其时也性也者静躁之谓也时也者始终之谓也要其归趣则一而已
　　初六艮其趾无咎利永贞象曰艮其趾未失正也初六艮也以隂居刚而在下卦之下上无其应而承于六二之坎故曰艮其趾趾也者体之至卑也初居下而其数偶故有趾之象焉艮其趾则不行矣又何
　　咎之有哉【缺】　　　　　　　心而艮其趾心茍欲动非趾之能禁也所谓系焉而止者欤故曰利永贞贞犹固也永以为贞斯为善矣子曰艮其趾末失正也未之为言不保其往云尔咸言拇艮言趾象其物冝也
　　六二艮其腓不拯其随其心不快象曰不拯其随未退听也
　　六二坎也以隂居柔而在下卦之中上无其应而承于九三之震故曰艮其腓腓腨肉下体之中也二居中而数偶故有腓之焉腓块然无能为者也不艮其趾而艮其腓趾茍欲动非腓之所能禁也故曰不拯其随其心不快坎为防故有不拯之为忧为心病故有不快之象夫趾者腓之所随也咸之九三曰咸其股执其随服之所随者腓也故咸之随为腓艮六二艮其腓不拯其随腓之所随者趾也故艮之随为趾趾动而腓不能禁趾防而腓不能拯其心安得而快乎故子曰不拯其随未退聴也坎为耳故有聴象六二止之不得其所欲其退聴不亦难乎
　　九三艮其限列其夤厉薫心象曰艮其限危薫心也九三上体为震下体亦为震以阳居刚而在下卦之上上无其应而介于六二六四之间二爻皆坎而四又艮也故曰艮其限限腰也带之所限也上下二体于此乎分是以谓之限也九三上下之交其数竒其体震反复皆动故有限之象焉限也者当吐纳呼吸之冲系俯仰屈伸之节而下可以形格禁者也故列其夤厉薫心列字依葢本作裂裂絶也夤膂也薫蒸也裂其夤者其气勿乱而絶其膂也薫其心者其气鬰蒸而病其心也内不艮其心外不艮其趾而艮诸腰限之间不能止则将裂絶其膂而危病其心非直不快而已故子曰艮其限危薫心也朱氏按古本薫或作动今两存之艮之诸爻惟九三不杂于柔此之所谓时行则行者也施艮于此宜其危哉
　　六四艮其身无咎象曰艮其身止诸躬也
　　六四上体为艮下体为坎以隂居柔而在上卦之下下无其应而连于上九乗乎九三二爻皆震也故曰艮其身身也者四肢百体之总名也四肢百体合为一身而听命于心心也者身之主也虚其中而为之宰也下三爻施艮于一体犹不能禁而此独能艮其身者以心之所在故也二言不快三言薫心者互其辞也四居上体之下隂画为虚故有心之象焉艮为止震为动以静制动是以谓之艮其身也止之于心则手足耳目无敢不听夫何咎之有哉故子曰艮其身止诸躬也不言身而言躬者身犹伸也躬犹恭也身之所恭其当心之处乎或曰子以六四隂画虚故有虚中之象咸之九四则刚实为也亦谓之心何哉曰咸者感也心之动也艮者止也心之静也静则为虚动则为实圣人岂苟云乎哉易曰无思也无为也寂然不动艮之心也感而遂通天下之故则咸之九四当之矣
　　六五艮其辅言有序悔亡象曰艮其辅以中正也六五艮也以隂居刚而在上卦之中下无其应而承上九之震故曰艮其辅辅口车也虚其中以为出纳者也五居上卦之中隂画为虚故有辅之象焉咸之辅在上而艮之辅在五则取其虚而已矣辅也者饮食之所自入言语之所由出也饮食以养其身言语以道其意未有能絶之者也然则艮其辅云者岂将缄塞之而已平谨其言语节其饮食斯之谓艮矣故曰言有序悔亡时然后言则不失其序而悔可亡也夫艮之言止也以隂居刚不纯乎静是以有悔动静语黙不失其时是以悔亡也故子曰艮其辅以中正也以六居五非艮之正其以中为正者与是故六四可以为心而不可以为辅六五可以为辅而不可以为心亦象其物宜也体有动静而心有不动者存此四之所以无咎而五之所以悔七者欤
　　上九敦艮吉象曰敦艮之吉以厚终也
　　上九震也以阳居柔而在上卦之上下无其应而乘六五之艮故曰敦艮敦厚也益也艮之至也临之上六以益于六五为敦临复之六五以益于六四为敦复今艮之上九次乎六五刚柔殊惟而谓之敦艮何也曰取诸重卦而系之犹震之九四因初九之震而有遂泥之也九三既已艮矣上九又从而益之之所谓艮其背不获其身者也谓之敦艮不亦宜乎或曰子之言初六六四艮也九三上九震也而易之何哉曰重卦六爻无非艮也初六六四司艮之权而所以艮者九三上九也非艮乎隂艮乎阳也艮三索而得男虽含震动之而当归根复命之时止之又止乃其所也故曰吉子曰敦艮之吉以厚终也夫物不可以终动亦不可以终止故艮次震渐坎艮明屈信动静犹寒暑之相推也上九艮之终终则变矣而系之敦艮矣夫子又继之以厚终之辞何也曰震以初九为先而九四为后艮以上九为后而九三为先自下而上自然之序也然艮之先者其震亦先艮之后者其震亦后自然之理也上九方艮而九三已震则上之成终而三之成始也时止则止时行则行方其止也惟患其不固也及其动也惟患其不亟也故止则如山而动则如雷易之道也三在群隂之中而上下皆震其动也孰能御之矣上九之以厚终也不亦善乎
  </div>
  <div class="pagination">
   <a href="周易经传集解_page14.html">
    上一页
   </a>
   <span>
    ...
   </span>
   <a href="周易经传集解_page10.html">
    10
   </a>
   <a href="周易经传集解_page11.html">
    11
   </a>
   <a href="周易经传集解_page12.html">
    12
   </a>
   <a href="周易经传集解_page13.html">
    13
   </a>
   <a href="周易经传集解_page14.html">
    14
   </a>
   <span class="current-page">
    15
   </span>
   <a href="周易经传集解_page16.html">
    16
   </a>
   <a href="周易经传集解_page17.html">
    17
   </a>
   <a href="周易经传集解_page18.html">
    18
   </a>
   <a href="周易经传集解_page19.html">
    19
   </a>
   <a href="周易经传集解_page20.html">
    20
   </a>
   <a href="周易经传集解_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
