<!DOCTYPE html>
<html>
<head>
    <meta charset="UTF-8">
    <title>周易传义合订 - 第 14 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义合订 - 第 14 页/共 22 页</h1>
    <div class="content">　　初六旅琐琐斯其所取灾○象曰旅琐琐志穷灾也【谨按下卦为艮为童仆初在下卦之下阴柔不中不正旅中之隶舆细人也琐琐猥屑貌诗所谓琐尾是也毛西河以斯其所为句取琐所协韵最当但以斯为斧以斯之之斯尚属牵强愚意斯承上言谓斯琐琐者乃此軰之所也凡旅不过暂止而隶舆下贱不克自振终身于旅而已】
　　六二旅即次怀其资得童仆贞○象曰得童仆贞终无尤也
　　【谨按次舍旅所安也一宿曰宿再宿曰信过信为次即者即其所在而次也三上五下而二不动故曰即次旅所重者资所相依者童仆怀其资得童仆贞旅之最吉者也六二柔顺中正故有此象得童仆谓初比二中爻互巽为资】
　　九三旅焚其次丧其童仆贞厉○象曰旅焚其次亦以伤矣以旅与下其义丧也
　　【谨按九三过刚不中躁妄而不能自守往则上无应来则下无与上下俱失故厉若能安分自守何厉之有九自否之五下居三干变为离旅焚其次象自上而下与二初同体六二中正不为所比初已比二二之所得三之所丧丧其童仆贞厉象传云以旅与下其义丧也与下与上爻在上反主仆之分虽流离琐尾不可失也若如等夷相与则尊卑无别不成其为主仆矣三性刚躁无常忽亢忽贬亢则失人贬则失己己失而人亦失矣本欲与之而反失之亦由丧其顺徳之故也】
　　九四旅于处得其资斧我心不快○象曰旅于处未得位也得其资斧心未快也
　　【谨按五下三上四介于其间而不动故曰旅于处诗曰于时处处于时庐旅同一旅也久则为处矣既云处又云旅以其位不当终不能久于此也四居离体下互巽故曰得其资斧我心不快亦由位不当虽有资斧终不甘久居于是也四离体互巽资斧象五四三二为厚坎不快象】
　　六五射雉一矢亡终以誉命○象曰终以誉命上逮也【本义雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也】
　　【谨按六自三往居五发此至彼射象九在干中矢象下于三一矢亡象离火文明雉象终以誉命占辞羇旅之臣有中顺文明之徳所至誉满公卿虽丧位出疆终以令誉被赐还之命不久困旅中也传曰上逮谓达而上也三甘心与下而不上上不能上而自以为上五则不求上而自达于上者也】
　　上九鸟焚其巢旅人先笑后号咷丧牛于易凶○象曰以旅在上其义焚也丧牛于易终莫之闻也
　　【谨按三以旅与下狎防之过上以旅在上骄倨之过三焚其次次在离中上焚其巢巢在离上五为雉上为鸟雉文而鸟鸷也上九变六则为小过飞鸟象今一阳踞上不飞而戢其左翼鸟之不飞而巢者也鸟焚巢则欲止无地所谓绕树三帀无枝可栖旅之穷至此极矣然当其未焚栖迟偃仰方且俦侣并命以鸣得意一炬之惨所不计及也先笑后咷惟笑故咷至咷则悔无及矣盖旅以柔顺乎刚而亨上九以旅在上一念骄倨遂丧其顺徳而不自知焚巢之号所自取也离畜牝牛吉畜牝牛难丧之则易也】
　　【毛西河曰传曰同人亲也惟同人为亲故先号咷而后笑何则以亲故也又曰亲寡旅也惟亲寡故先或笑而后必号咷何则以害所亲也离火之声笑号莫定无亲之旅终致哀恻】
　　巽【巽下巽上】
　　巽小亨利有攸往利见大人○彖曰重巽以申命○刚巽乎中正而志行柔皆顺乎刚是以小亨利有攸往利见大人
　　【谨按巽入也其象为风风被万物温生肃杀物莫不应入之深也人君号令天下如天之风物巽命也重巽申命也卦以柔为主而九五阳刚中正志在申命行事二柔皆顺乎刚虽不能大有为亦可以小亨而利有攸往也刚柔同居巽体刚巽乎中正之道而柔又巽乎刚巽乎中正者和易近人易知有亲之大人也柔之巽顺乎刚见大人也是以亨而利汉高惠文景皆巽乎中正之君虽制礼作乐谦让未遑而才足有为是以萧何法律叔孙绵蕞得展其小技定为一代之制大凡小人可以小知然必得君子在上乃得罄其一得之长此利有攸往由于利见大人也卦以柔为主卦辞俱为二阴言之也】
　　象曰随风巽君子以申命行事
　　【谨按命之又命犹巽风之随也事行而天下靡然从风信而勿疑也】
　　初六进退利武人之贞○象曰进退志疑也利武人之贞志治也
　　【谨按巽为进退初又在下卦之下进则遇刚退复无地犹豫不决其志疑也何以治疑其惟武人之贞乎武人之出师号令严明进则进退则退有一定之律此师之贞也如是则利矣】
　　九二巽在牀下用史巫纷若吉无咎○象曰纷若之吉得中也
　　【谨按九二以阳刚居下卦上无应与比于初阴又卦自遯来刚自四下于二巽之至矣故曰巽在牀下然刚而得中虽过于巽非上之穷初之进退比也史巫所任者口説故以谕申命之烦一事而往反丁宁不厌重复犹史巫之祝赞喋喋也凡任口说者非谄则凟占者必如九二之中则虽过于烦碎行之而吉可无谄凟之咎矣巽二阳在一阴之上牀象二比初在牀下象巽为倒兑二三四又互兑兑为口舌二阴兑口巫史象】
　　九三频巽吝○象曰频巽之吝志穷也
　　【谨按三在上下之间过刚而不中其象为频巽频巽者时或不巽旋而又巽也上之穷时穷也三之穷志穷也人惟立定志向则行止得以自主九三血气用事轻率躁妄反覆无常南人所谓人而无恒不可作巫医也穷由自取不可羞吝乎】
　　六四悔亡田获三品○象曰田获三品有功也
　　【谨按初四二爻皆柔顺乎刚四以柔处柔为得正可谓善处巽者故一言六四即云悔亡阴柔本有悔所以悔亡者履正近君无进退之疑勇于奉命而有功也田田猎也三品谓所获之多程传云四能巽乎上下之阳如田之获三品一为干豆一供賔与充庖一颁徒御遍及上下也沈氏曰获三品令行之效也胡氏曰田武事也初利武人之贞四之田获用武而有功者也】
　　九五贞吉悔亡无不利无初有终先庚三日后庚三日吉○象曰九五之吉位正中也
　　【谨按九五卦辞所谓大人彖传所谓巽乎正中也爻何以有戒辞五君位也必干刚独断权不下逮乃为君道之正五当巽时二柔用事虽阳刚志行而谦让未遑几于悔矣必固守中正之徳乃吉而悔亡无所往而不利矣无初悔也有终悔亡也先庚后庚取重申之义初前命终后命也更前为后故曰庚先庚三日后庚三日谓不待庚时先湏审慎己庚之后尤要整饬三日云者先之又先后之又后与蛊卦先甲后甲意同蛊彖传曰终则有始兼治乱言治终则乱始乱终则治始也巽五爻曰无初有终有无俱以治言此之所谓终彼之所谓始也】
　　上九巽在牀下丧其资斧贞凶○象曰巽在牀下上穷也丧其资斧正乎凶也
　　【谨按上九居卦终高而无与欲下同于三又无阴阳相与之义巽极而失其阳刚一事不能为一歩不可行穷而落魄无以自存虽正亦凶也二上皆巽在牀下二中故吉上穷故凶巽者之心计精防防密得丧之关算之熟矣而不知患得患失者之终于有失无得也象曰正乎凶也巽何尝非正巽而穷则贞失其贞而凶矣巽倍利互离为斧倒巽为兑兑为毁折丧其资斧象】
　　兑【兑下兑上】
　　兑亨利贞○彖曰兑说也○刚中而柔外说以利贞是以顺乎天而应乎人説以先民民忘其劳说以犯难民忘其死説之大民劝矣哉
　　【谨按兑説也我説人人亦説我故亨説必以道故利贞兑以阴为主一耦在二竒之上口象也凡説必形于言笑故以外柔为主然中不实则为巧言为谄笑小人之説也卦才刚中柔外是以刚为体柔为用如是以为説则贞而利而所説者大矣杨诚斋谓民知圣人劳我以佚我死我以生我也是以説而自劝夫劝民与民自劝相去远矣故圣人大之】
　　象曰丽泽兑君子以朋友讲习
　　【谨按习以习所讲讲以讲所习兑口相对讲也讲之明则相悦以解自不能已于习矣】
　　初九和兑吉○象曰和兑之吉行未疑也
　　【谨按六爻取义俱合上下两卦并看大象所谓丽是也初与四为丽四亦初也二与五为丽二五皆中也三与上为丽三亦上也辞意亦各相因初之和调和也四之商商量也四待商初所以费调也初在下无乘又不近阴意之所向惟明耳四则下比于三三阴也阴阳相説未免少有系恋故未宁然不过微瑕小隙一经筹度便已决然故曰有喜若初则无一毫介系故传曰行未疑也】
　　九二孚兑吉悔亡○象曰孚兑之吉信志也
　　【谨按二五俱云孚孚者説之本刚中而贞所説者大卦辞云亨亨以此也盖两心相契出于中之诚然中孚所谓挛如是也以刚居柔本有悔以中而悔亡也】
　　六三来兑凶○象曰来兑之凶位不当也
　　【谨按三与上丽三之来来上也上之引引三也来来之也从下招上为来从上导下为引淫朋昵狎以为悦悦不以道者也三不中不正以阴柔为兑主故有此象】
　　九四商兑未宁介疾有喜○象曰九四之喜有庆也【谨按传云忧悔吝者存乎介介谓介乎两者之间也一念未能决絶便是病痛商而去之勿药有喜矣】
　　九五孚于剥有厉○象曰孚于剥位正当也
　　【谨按孚于剥谓当受剥之地毅然不为所系独以至诚下应九二也阴害阳为剥五当兑时与上为比能絶上应二非得中且正安能如是曰有厉戒之也或云二亦比三何以无戒曰三乘承皆刚不能胜刚上则高踞五上且以柔居柔为得正小人貌为君子阴柔之至性尤难测此五之所以难于二也】
　　上六引兑○象曰上六引兑未光也
　　【谨按引与来义同而引又工于来来者鼔舞而致之引则巧计以诱之也其心暗昧而不可告人凶不足道也】
　　涣【坎下巽上】
　　涣亨王假有庙利渉大川利贞○彖曰涣亨刚来而不穷柔得位乎外而上同○王假有庙王乃在中也○利渉大川乘木有功也
　　【谨按风行水上离披纷散涣之象也涣而能聚则亨矣王假有庙者以子孙之精神防祖考之精神亦以一人之诚意合万国之欢心如此而涣者可聚虽艰难险阻如大川之渉亦无不利盖胡越同舟协力共济聚而有功也利贞谓聚必以正不正则为党为比虽聚亦涣也卦变自否九来居二得中而不穷坎为险陷入险不穷谓与五应也六往居外卦之下而上同上同谓上顺乎五也传以刚来柔往释卦名以不穷上同释亨义王假有庙取九五居中之义彖传王乃在中在字释假字中字释庙字九四下而为五应六二上而顺乎五九五乃在中不动以受二之应四之顺其象为王者假至乎庙中诚敬斋肃而神人皆格也乃字对二与四言二四往来五乃在中也利渉大川取巽在坎上为乘木之象渉阴有具斯涣可济而有功矣】
　　象曰风行水上涣先王以享于帝立庙
　　【程传风行水上有涣散之象先王观是象救天下之涣散至于享帝立庙也収合人心无如宗庙祭祀之报出于其心故享帝立庙人心之所归也系人心合离散之道无大于此】
　　初六用拯马壮吉○象曰初六之吉顺也
　　【程传初之所以吉者以其能顺从刚中之才也始涣而用拯能顺乎时也】
　　【谨按初六阴柔不正何能拯涣所恃者上顺于二耳涣而拯其势最急风起水泛拯救稍缓顷刻之间弥漫无际矣马行疾马壮尤疾阳刚有为之象也顺如顺承天之顺初坤也二干也】
　　九二涣奔其机悔亡○象曰涣奔其机得愿也
　　【谨按卦所以成涣以阳下居二也涣涣否也所贵乎涣否者以涣而能聚也九马壮也奔而下于二涣而能济者也机人之所凭以安者九二得中上应五而下比初得所安矣彖传所谓来而不穷者是也奔机涣也奔而于机即拯也奔而涣则悔奔机而涣可拯故悔亡】
　　六三涣其躬无悔○象曰涣其躬志在外也
　　【谨按六往居四九来居二三介于二四之间无所为涣也亦无所为拯也然上比四下比二二不穷三亦不穷四上同三亦上同涣乎聚乎惟二与四是从而已无一毫主持于其间故曰涣其躬躬涣则人聚此以涣为聚者也传云志外外谓五四之上同同以身三之上同同以志也王氏谓自此以上四爻皆因涣以拯涣者谓涣其所当涣则不当涣者聚矣愚意二之奔机亦涣以拯涣者也】
　　六四涣其羣元吉涣有丘匪夷所思○象曰涣其羣元吉光大也
　　【谨按六自否之二往居四初与三本其羣类也今离初与三而往居四涣其羣也居四而上同五涣有丘也何云有丘絶阴而从阳是散小羣为大羣聚若丘陵之高也彼旧日等夷如初与三始且为之抱离羣之伤今见有丘大出望外矣涣羣与泰三爻朋亡同故象传俱云光大○又按汉唐宋之乱皆起于党援离大羣为小羣涣也散小羣为大羣救涣也】
　　九五涣汗其大号涣王居无咎○象曰王居无咎正位也
　　【谨按涣汗句其大号涣句涣汗即卦辞王假有庙象传享帝立庙也精神积于中流贯于万事万物犹汗为人之精液发而周浃于四体能如是则号令所至风行草偃而大号涣矣大号涣则万国倾心为君者垂裳端拱坐致雍熈之盛故曰王居谓王居其所而天下环拱而戴之即传所谓王乃在中也如此又何咎之有乎】
　　上九涣其血去逖出无咎○象曰涣其血远害也【谨按上九处涣之极而能出乎涣者也涣极则血矣逖矣能出乎涣则血去逖出矣血逖涣也去之出之涣其涣也或曰上爻六易九则为坎坎阴血也九在涣上卦不为坎而为涣是涣去坎之忧伤者上九也此説亦精】
　　节【兑下坎上】
　　节亨苦节不可贞○彖曰节亨刚柔分而刚得中○苦节不可贞其道穷也○説以行险当位以节中正以通○天地节而四时成节以制度不伤财不害民
　　【谨按有节有文之谓礼然能节则文不待言节者中正不易之则也先王制礼本人情之固有而达之以经曲之仪大中至正无过不及使人范围于其中有如是则安不如是则不安者有子所谓和为贵而小大由之者是也六爻如四之安五之甘从容中节者也二节而过者上斯苦矣三不及初勉而及者也卦变自泰九上居五六下居三传云刚柔分犹贲传分刚文柔之义泰卦阴聚于外阳聚于内节则分刚于上而刚节矣分柔于下而柔节矣此节之所由名也而所分之刚居五得中以阳刚有为之才得中而不过斯节道之所以不穷而亨也苦节不中也不中故苦苦故穷其道然也节之道本不穷人苦节者自取穷耳若如卦徳之説以行险九五爻之当位中正则通而不穷矣何不可贞之有説以行险二句孔氏谓更就二体及二五当位重释为节得亨之义以明苦节之穷也天地节一段极言节道之大天道寒暑有节故四时序人君法天行政理财为大量入为出匪颁有常节以制度也国家经赋止有此数滥用则伤财财伤则必多取于民未有费出不经而不暴征横敛者王者计十年之通以制用定什一之法以取民法天道之中正也取象水在泽上不流不泛节象五至二互大离火在其上炎上作苦苦节象坎险穷象坎为冬大离为夏互震为春兑为秋四时象倒巽财象坎有裁制不伤财象初在下为民位三二为半坎得初而不成坎不害民象】
　　象曰泽上有水节君子以制数度议徳行
　　【谨按徳行者一身之度数所谓制节谨度是也议道自己未有已不节而能节人者】
　　初九不出户庭无咎○象曰不出户庭知通塞也【谨按初阳刚居正而在民位抱道守贞之君子也传曰知通塞时未通而守塞虽塞无异中正之通初变则为重坎以一阳塞口而为节以塞为通者也】
　　九二不出门庭凶○象曰不岀门庭凶失时极也【谨按二当有为之时以中而不正不能助九五以成节功懐宝迷邦务尤之流也圣人直断之曰凶悲天悯人之意可见矣取象三四五互艮艮为门二阳键关不出门庭象初在下为泽底泽漏则涸故不出无咎二在泽中满则溢故不出凶】
　　六三不节若则嗟若无咎○象曰不节之嗟又谁咎也【谨按六自泰之五下居三卦之所以为节三为之也节自我成而阴柔不中不正卒不能节此其所以嗟也能嗟则必勉为节谁复咎之哉二若字想像之辞谓六三不能节而求节其意若有然者取象兑口不正而互震动坎水泻矣不节象兑口出声而承坎险其心忧矣嗟若象】
　　六四安节亨○象曰安节之亨承上道也
　　【谨按五下三上四处其中安然不动无所作为也惟顺承九五之中而已文王化行南国在位之臣羔羊素丝退食委蛇何其节而暇也卦辞曰亨以九五中正以通也爻辞于四曰亨四之亨即五之亨也】
　　九五甘节吉往有尚○象曰甘节之吉居位中也【谨按传云中正以通谓九五也防通典礼以节天下在己则为安行在物则为悦从节之甘者也财成辅相以节天地则四时成樽节爱养以节万物则无伤无害位育之功大矣故曰往有尚九自泰之三而上居五抑过就中得所愿矣故曰甘甘对苦言】
　　上六苦节贞凶悔亡○象曰苦节贞凶其道穷也【谨按以重卦言上居节之极以外卦言居险之极极故穷穷乃苦也故曰贞凶然于律身之道无亏悔何有哉檀弓所云不食嗟来节也曽子曰其嗟也可去其谢也可食卒不食而死节而苦矣然身死而节完虽凶无悔先儒讲节字只在财用丰俭上说似乎未尽节义○又按上变则为中孚穷则变变则通节后继以中孚卦有济节之义】
　　中孚【兑下巽上】
　　中孚豚鱼吉利渉大川利贞○彖曰中孚柔在内而刚得中説而巽孚乃化邦也○豚鱼吉信及豚鱼也利渉大川乘木舟虚也○中孚以利贞乃应乎天也
　　【谨按有全卦之中有二体之中全卦之中虚二体之中实实则纯乎天理虚则无一毫人欲之私以此动物物莫不献其诚故曰孚孚字从爪从子从乳旁从粰旁有滋生字孕胚胎乳育之象如天地生物一气流形在万物者一如其在天地也我诚而物有不诚不可谓孚物诚一如我之诚然后可谓孚彖传言信及豚鱼谓豚鱼亦化为信也豚鱼信故不独感豚鱼者吉豚鱼亦吉也如此则艰难险阻无非坦途虽渉大川何不利之有孚信之道利于贞惟贞乃可言孚孚而不正是小忠小信论语所云好信不好学其蔽也贼谓之有孚可乎天道元始贞终中孚以利贞法天道也彖传释卦名虽兼卦徳然説而巽者孚之达未有中实中虚而不説而巽者矣又以卦体卦象释利涉巽在兑上为乘木中空外实为舟虚舟虚则无沈溺之患故利人惟中有物故溺于客感之私中虚则感物而不役于物矣】
　　象曰泽上有风中孚君子以议狱缓死
　　【谨按以至诚恻怛之心议狱求其生而不得然后杀之犹不遽杀也从而缓之中孚之意行于法律之外矣】
　　初九虞吉有他不燕○象曰初九虞吉志未变也【谨按虞安也安其所不安也丧礼既葬立主祭以安之谓之虞祭人心依据乎理而后安犹死者神气依主而后安也初九阳刚得正居下卦之初其心赤子之心也赤子纯一无伪意之所向期于必得拂之则泣顺之则喜慈母诚求虽不中不远一诚之所通也初之为初主一无适有如是则安不如是而不安者故曰虞虞则无不通矣有他谓应四初九之安安于初也若应四则不安矣此申言虞之义也传以志未变释虞尤为直截爻取初义不取应义】
　　九二鸣鹤在阴其子和之我有好爵吾与尔靡之○象曰其子和之中心愿也
　　【谨按鸣鹤谓五其子谓二子母一气感通孚之至也鹤鸣而子和之鸣者曰我有懿美之徳不可失也和者曰我与尔靡之也我犹云我们谓共有好爵吾子自谓尔谓母靡者诚笃固守之谓二以九处中与五同徳相应故有此象爻辞兼二五言之故五爻不言如何孚但云有孚挛如象传曰中心愿愿出于中心孚之至矣子之愿愿母之愿也兑鸟象色白鹤象兑口承巽风鸣和象】
　　六三得敌或鼓或罢或泣或歌○象曰或鼔或罢位不当也
　　【谨按六三不中不正上比六四是其同类故曰得敌敌犹匹也然情态无常时而鼓舞欢洽时而谢絶怨望不能成孚鼔故歌罢故泣下句申上句○又按三四以柔居卦中所谓中虚而孚者鼔罢歌泣亦见诚意恳切但以居位不当心无所主唯所信是从耳三四相承敌象巽风鼔象在艮罢象兑泽泣象互震歌象】
　　六四月几朢马匹亡无咎○象曰马匹亡絶类上也【谨按月阴也以柔居柔其徳无亏故云几朢上比九五恭顺专一下絶六三不与党援犹泰卦所谓朋亡也乘马骖服各两两必力称色均故谓之匹三四俱阴四乘三而比五故云马匹亡传云絶类絶三也上比五也】
　　九五有孚挛如无咎○象曰有孚挛如位正当也【谨按五以阳刚居尊位得中且正孚之至也有孚挛如谓孚之至无可复加也挛者固结而不解之意二爻鹤鸣子和好爵与靡已尽二五相孚之义本爻第以挛如二字赞之】
　　上九翰音登于天贞凶○象曰翰音登于天何可长也【谨按感人莫如音诚积于中必以声音达之禽鸟因时而鸣发于天籁又诚之至者也故二曰鹤鸣上曰翰音翰谓飞鸟先儒引礼记指为鸡未当鹤鸣幽阴诚不可掩也若登于天则辽逺甚矣上九居卦之上孚之极而过者也孚本无过过则非孚矣如与人约信久而践言孚也然或时异事殊前言已不可复不得不为变通变通正所以为信若执定而不变则非理之正反不得谓之信矣此卦辞所云利贞也正无定在有时如是而正有时如是而不正正者经也经济以权权即是经若执定一途以为正则正而不正矣彼上九不知执一之非孚非正也而硁硁不变自以为孚自以为正此孚而正之所以凶也贞凶如节卦苦节不可贞意初传志未变上传曰何可长初欲其不变上欲其变也何可长谓长守此信断乎不可也】
　　小过【艮下震上】
　　小过亨利贞可小事不可大事飞鸟遗之音不宜上宜下大吉○彖曰小过小者过而亨也○过以利贞与时行也柔得中是以小事吉也○刚失位而不中是以不可大事也○有飞鸟之象焉飞鸟遗之音不宜上宜下大吉上逆而下顺也
　　【谨按阳大阴小四阴囚二阳于中阳衰阴盛故名小过小过者小者过也过非正也而有时以过为正者如国奢示俭之类与时偕行斯过而贞亨而利矣是惟小事则然若大事则有一定之则不得随时高下故曰可小事不可大事人情于小事每多忽略过者周详审慎是以过而亨也彖传小者过三字释卦名而亨释所以亨之义又以卦爻释卦辞二五柔得中故小事吉二阳失位故不可大事全卦中二阳象鸟身上下四阴象鸟翼之舒遗之音鸟相命也不宜上宜下即相命之辞鸟上飞则逆随势而下则顺顺谓合乎理之正即贞也上下谓过之大小小事固可过然湏在情理之中不得矫强至于太甚小过过小自是两层然惟小事过故所过亦小也六爻初飞上过上也故凶二过其祖上也遇其臣则下矣三四弗过遇之过则上遇则下矣五不雨已上也取彼在穴则下矣】
　　象曰山上有雷小过君子以行过乎恭丧过乎哀用过乎俭
　　【谨按恭哀俭三者易于不及小有过焉非过也庶不至不及也若大过则恭而劳俭而固哀而防性矣乌乎可】
　　初六飞鸟以凶○象曰飞鸟以凶不可如何也
　　【程传其过之疾如飞鸟之迅岂容救止也凶其宜矣不可如何无所用其力也】
　　【谨按鸟翼鋭在末逞其鋭而高翔远举欲止之而不可得故曰不可如何也】
　　六二过其祖遇其妣不及其君遇其臣无咎○象曰不及其君臣不可过也
　　【谨按二与五为应而隔于三四三四在二之上五又在三四之上二往应五则必越三四而上之矣六二柔顺中正不肯躁于进故宁比三而不应五所以然者二在三四五之下以阴阳言六二妇也六五为妣三四二阳为祖二上越三四而应五是遇其妣而过其祖矣然以位言五君也四三近君大臣二小臣也小臣不可过乎大臣分也臣不可过则君不可及矣为之奈何亦惟遇其臣以通于君而已不可遇非二阳阻之二自安分而知其不可也汉之晁错贾谊闇于六二之义矣】
　　九三弗过防之从或戕之凶○象曰从或戕之凶如何也
　　【谨按二阳在四阴之中以位言不及五上而过乎二初然当小过之时四在阴下固不敢过即三在阴上亦不得少存过之之见过不以位而以情高自位置盛气凌人过也疾恶太严亦过也过与从反过者高而亢从者卑而贬不亢不卑者委曲婉转以遇之严气正性以防之也遯大象曰君子以远小人不恶而严弗过防之之谓与四爻不言防者四之所遇者五君臣之际既不可以直行己意惟有恭顺诚恳以图濳移黙化虽往厉必戒而意外之祸非意计所能弥缝也三之所遇者二初阴性叵测远之不可昵之不得稍不慎重其祸立至九三过刚不中又踞二阴之上为下卦之主圣人恐其自恃刚正而易而无备也故以此戒之六二中正未必戕阳但阴性不可测虑其或然耳】
　　九四无咎弗过遇之往厉必戒勿用永贞○象曰弗过遇之位不当也往厉必戒终不可长也
</div>
    <div class="pagination">
<a href="周易传义合订_page13.html">上一页</a><span>...</span><a href="周易传义合订_page9.html">9</a><a href="周易传义合订_page10.html">10</a><a href="周易传义合订_page11.html">11</a><a href="周易传义合订_page12.html">12</a><a href="周易传义合订_page13.html">13</a><span class="current-page">14</span><a href="周易传义合订_page15.html">15</a><a href="周易传义合订_page16.html">16</a><a href="周易传义合订_page17.html">17</a><a href="周易传义合订_page18.html">18</a><a href="周易传义合订_page19.html">19</a><span>...</span><a href="周易传义合订_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
