<!DOCTYPE html>
<html>
<head>
    <meta charset="UTF-8">
    <title>易象义 - 第 20 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象义 - 第 20 页/共 24 页</h1>
    <div class="content">　　木上有火鼎君子以正位凝命
　　以木巽火固取亨饪之义然鼎之为器寘之不安则实覆矣故君子以之正位凝命一説鼎国之大寳也大寳曰位上体离明南面之位故以之正位下体巽为命故以之凝命令也　或曰木上有火此二体之象也而又有象焉中有互干干金也金非火不铸火非木不然而中有金铸鼎之象故卦以鼎名亦通
　　鼎颠趾未悖也利出否以从贵也
　　初六颠趾所以出否未为悖也以从贵者得妾以其子也隂贱阳贵四为阳贵也利出否三字冯氏云当作得妾以其子也
　　鼎有实愼所之也我仇有疾终无尤也
　　九二有实曰慎所之者以我仇有疾言与四争初则不可应五则可当谨所向也
　　鼎耳革失其义也
　　九三失其义者失其宜也谓九三不能得五也
　　覆公餗信如何也
　　九四折足覆餗不能胜其任矣如此上所信任果如何也甚责委任之非其人也
　　鼎黄耳中以为实也
　　六五居中得二为实也二阳为实
　　玉在上刚柔莭也
　　上九才刚位柔乃有莭也　或曰上与三应者也三有互兑动则互坎由兑至坎莭象也故以莭言
　　洊雷震君子以恐惧脩省
　　上下皆震故为洊雷君子以之恐惧初九之震得位而正有正身之象故以之脩徳九四之震自临之二上而之四不得位而失正有不善思改之象故以之省过
　　震来虩虩恐致福也笑言哑哑后有则也
　　初九恐致福者恐释虩虩之义致福释后笑言哑哑之义详见正经　或曰震得干初爻故以则言
　　震来厉乗刚也
　　六二乗初刚故危厉而有待于跻陵也
　　震苏苏位不当也
　　六三处位不当又处下震之终故有死而复苏之象
　　震遂泥未光也
　　九四在上下四隂之中故未光也　或曰九四互坎坎为光动未得非但震足难行亦以坎险而未光也
　　震往来厉危行也其事在中大无丧也
　　六五震往来厉其行必丧事得其中故无丧也震为反生故以无丧言之
　　震索索中未得也虽凶无咎畏邻戒也
　　上六中未得谓其近中也畏邻戒谓四之畏五也或曰上六畏邻戒本自临来三为兊口故称戒震东兊西邻也
　　兼山艮君子以思不出其位
　　山上有山兼山也止而又止者也君子观山上有山之象而思不出其位焉各止其所而已艮为门阙门外有门故取不出象　或曰卦有互坎故取思象
　　艮其趾未失正也
　　初六未失正者以六居初非正也知止故未失正也
　　不拯其随未退听也
　　六二固不当进以听三三趋于上亦不肯退听以从二也
　　艮其限危熏心也
　　九三处艮之中而欲动以不安之势熏其心也
　　艮其身止诸躬也
　　六四止诸躬有屈身之象伛偻俯伏止于躬之象或曰艮本为身互兊折之为躬止亦艮象
　　艮其辅以中正也
　　六五以中正于韵方叶盖中正犹适中也以六居五中也非正也
　　敦艮之吉以厚终也
　　上九敦厚之极处卦之终故曰以厚终也
　　山上有木渐君子以居贤徳善俗
　　山上有木其长以渐君子观之以居贤徳善俗进徳以渐善俗亦以渐故也艮为山有居贤徳之象巽为巽入有化民善俗之象
　　小子之厉义无咎也
　　初六虽曰危厉于义无咎也
　　饮食衎衎不素饱也
　　六二饮食衎衎君子和乐之时也岂饱食终日无所用心哉盖厚其身所以厚天下也
　　夫征不复离羣丑也妇孕不育失其道也利用御冦顺相保也
　　九三离羣丑者九三本在下体近下两爻之隂今离二隂而上与四比也失道谓与四非正应也然卦自否来本以三四二爻交而成夫妇虽曰失道犹欲其顺以相保也巽亦有顺象
　　或得其桷顺以巽也
　　六四得其桷者上巽之初巽顺之始也
　　终莫之胜吉得所愿也
　　九五与二隂阳正应故得所愿也
　　其羽可用为仪吉不可乱也
　　上九鸿渐于陆知进知退容止可观如此则吉以其不为欲进而乱其志也　或曰坤为乱今应艮九三非坤也以六居三则为坤为乱矣
　　泽上有雷归妹君子以永终知敝
　　泽上有雷将蛰之象天地生物于此乎终归妹者女之终也故君子以永终知敝若不为説所动不以柔乘刚则可以有终而无敝矣凡事皆然不独归妹为然也兊为毁折故有敝象
　　归妹以娣以恒也跛能履吉相承也
　　初九娣在妹后恒道也跛能履能承其小君者也或曰初兊体也从三则变有互干天泽履象三下初而初随三兊变巽矣上体正也雷风恒象故曰以恒也
　　利幽人之贞未变常也
　　九二居中未变其常动则当位为正能受其正以受五之眷以尚乎三则虽动而亦不变其夫妇之常道矣
　　归妹以须未当也
　　六三言归妹以须者以其未当位故为之戒也详见正经
　　愆期之志有待而行也
　　九四所以有待者虽曰待时亦待六五之命也详见正经　或曰互坎为志恐泥
　　帝乙归妹不如其娣之袂良也其位在中以贵行也六五归妹其君之袂虽不如其娣之袂良然九二其位在中非初贱可配必帝女之贵方可行也
　　上六无实承虚筐也
　　上六承虚筐详见正经又阳实隂虚三与上皆隂故无实而承虚筐也
　　雷电皆至丰君子以折狱致刑
　　雷电皆至其卦为丰君子观电之明以之折狱法雷之威以之致刑也　或曰自泰来贲与丰皆泰之变贲之六四之上者也贲六四互坎有狱故无敢折狱此卦六四变而九四互坎变为互兑坎欲去而兑刑见故以之折狱致刑盖丰之折狱者九四也
　　虽旬无咎过旬灾也
　　旬均也谓均敌也初与四同徳因四近五可也不因四而近五过其均敌之人则为灾也　或曰爻变小过故以过旬言四变成坎坎为灾一説旬十日也详见正经
　　有孚发若信以发志也
　　六二为四所蔽欲其与五相孚故曰信以发志也或曰六二伏坎为孚为心故曰信以发志也
　　丰其沛不可大事也折其右肱终不可用也
　　以四为之蔽所见者小不可大事右肱人所用也既折矣终不可用
　　丰其蔀位不当也日中见斗幽不明也遇其夷主吉行也
　　九四本不当位幽而不明然而吉行者谓因动而吉也
　　六五之吉有庆也
　　六五得二所以有庆
　　丰其屋天际翔也闚其户阒其无人自藏也
　　上六居髙犹屋之髙者故曰天际翔阒其无人故曰自藏也　或曰天际翔翚飞之状上为天位离为飞鸟故有天际翔之象离有互坎坎为隐伏自藏之象
　　山上有火旅君子以明慎用刑而不留狱
　　火非山上之物而在山上非久处者也故其象为旅君子观山上有火之象非可久之道故不留狱然犹恐其志在不畱而失于谨审也故必明慎之焉明者或不慎慎者或畱狱故两举之　或曰此卦上体似噬嗑特下体之九自初而三故成旅象噬嗑有互坎故利用狱此卦震变为艮不动而止互体之坎变矣故不畱狱也又离为明互巽不果为慎互兊为刑故谓明慎用刑焉　按噬嗑丰贲旅四卦皆以狱言下震上离为噬嗑下离上震为丰下离上艮为贲下艮上离为旅然贲互坎而有狱丰则互坎已变矣噬嗑亦互坎而有狱旅则互坎亦变矣贲无敢折狱狱未折也丰折狱则无狱矣噬嗑用狱狱犹用也旅不畱狱则无狱矣然狱可去而明不可无故四卦皆有离明之象然则非明者不能察狱是以圣人慎之也
　　旅琐琐志穷灾也
　　初六志意穷廹盖自取灾　或曰初变伏坎故言志
　　得童仆贞终无尤也
　　六二覊旅之人所赖者童仆耳既得之故无尤悔
　　旅焚其次亦以伤矣以旅与下其义丧也
　　九三焚其次既已伤矣又丧其童仆以旅而与下之道如此其义当丧谓过刚也
　　旅于处未得位也得其资斧心未快也
　　九四未当其位故虽得资斧而心未快也　或曰离伏坎为心坎伏故心未快
　　终以誉命上逮也
　　六五上逮言自上而逮二也
　　以旅在上其义焚也丧牛于易终莫之闻也
　　上九其义焚者旅人卑以自牧可也据人之上其义已失有焚巢之象况依重刚之三乎丧牛于易终莫之闻自丧而不自知也　或曰离伏坎坎为耳坎伏有不闻之象
　　随风巽君子以申命行事
　　巽为风风之与风前后相随重巽之象也君子观随风之象以申命行事以巽而入事乃行也
　　进退志疑也利武人之贞志治也
</div>
    <div class="pagination">
<a href="易象义_page19.html">上一页</a><span>...</span><a href="易象义_page15.html">15</a><a href="易象义_page16.html">16</a><a href="易象义_page17.html">17</a><a href="易象义_page18.html">18</a><a href="易象义_page19.html">19</a><span class="current-page">20</span><a href="易象义_page21.html">21</a><a href="易象义_page22.html">22</a><a href="易象义_page23.html">23</a><a href="易象义_page24.html">24</a><a href="易象义_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
