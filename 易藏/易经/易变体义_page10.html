<!DOCTYPE html>
<html>
<head>
    <meta charset="UTF-8">
    <title>易变体义 - 第 10 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易变体义 - 第 10 页/共 10 页</h1>
    <div class="content">　　【兑下巽上】中孚
　　初九虞吉有他不燕
　　九二鸣鹤在阴其子和之我有好爵吾与尔靡之六三得敌或鼓或罢或泣或歌
　　六四月几望马匹亡无咎
　　九五有孚挛如无咎
　　上九翰音登于天贞凶
　　【艮下震上】小过
　　初六飞鸟以凶
　　此小过之丰也而爻辞云尔者丰有盛大之义又有盈满之义故曰日中则昃月盈则食天地盈虚与时消息是爻在六位之下而有盈盛之义者器小易盈如雨集于沟浍然盖初六无其才而有其位位虽居下已为盛矣犹上应于九四则非知足不辱知止不殆者也故为小者之过且变体为丰而有飞鸟以凶之辞焉鸟言小物飞言下顺而上逆以柔居下上应九四之象也小物上逆而不知止此其所以凶欤然丰言日中而后昃月盈而后食而此乃于初六言下顺上逆者盖位虽居下亦已盈矣故为小过之丰而与其本体异焉且丰之初九刚也而刚为大然与上同德而以过旬为戒故为丰之小过小过初六柔也而柔为小故进而应上则以盛大为戒而为小过之丰
　　六二过其祖遇其妣不及其君遇其臣无咎
　　此小过之恒也而爻辞云尔者盖天下有常分古今所不可易者也而父子君臣之际在五典尤大焉然闺门恩胜义则祖可过朝廷义胜恩则君不可过祖虽可过而不可废其顺事之礼君不可过而又不可废其钦承之道此有常而不可易之大者也故小过变为恒而有过其祖遇其妣不及其君遇其臣无咎之辞焉所谓过其祖者亦小过而已可也君则虽小过亦不可而况于大乎虽然此特常道而已若夫傅说之于高宗则君固可过矣文王之于先公则祖亦可大过之矣此盖非常之事而道其常者所不言是爻之变体所以为恒而已盖初为一卦之始而二居其上过其祖之象二虽在乎初之上而柔顺中正以比之遇其妣之象也三为下卦之主而二居其下不及其君之象二居三之下而柔顺中正以承之遇其臣之象也遇其妣者言法妣之道遇其臣者言尽臣之道然恒之卦爻所主不一三才之道元非恒者是爻言过其祖遇其妣不及其君遇其臣故为小过之恒而与其本体异焉
　　九三弗过防之从或戕之凶
　　此小过之豫也而爻辞云尔者豫之为言怠也恱也而般乐怠敖者或不防其外故言弗过防之以勉焉以喜随人者或不虑其祸故言从或戕之以戒焉盖九三君子之象上六小人之象九三才足以过上六而位不足以过之则或因其才之不及以嫉之因其位之有余以陵之不可不防也所谓弗过防之也然二爻本正应也苟不能防之而反从之且自三以至上必由九四以徃而九四以刚在上必见伤焉所谓从或戕之也夫顺以动者所以致豫也是爻非顺以动矣故为小过之豫而与其本体异焉
　　九四无咎弗过遇之徃厉必戒勿用永贞
　　此小过之谦也而爻辞云尔者小者过越疑其失谦之道也唯其能谦是以不嫌于过所谓无咎弗过遇之者取其刚而能谦也所谓徃厉必戒勿用永贞者戒其谦而不终也盖九四以阳居阴才虽至刚而济之柔静则有守己之德矣自下比上而以刚动之才承柔中之主则无胜人之心矣此言刚而能谦也故有无咎弗过遇之之辞其才既刚矣其体又为震焉则疑徃而有厉然震体虽刚而居阴好静亦能以恐致福故虽厉而能戒且以阳居隂隂能守静而无为故曰勿用阴能有常而持乆故曰永贞盖言勿用有攸徃而永守谦下之正也此言谦而有终也然谦之本体言君子德盛而礼恭是爻则以小者过越为危咎之道于是取其能谦而戒其谦之无终故为小过之谦而与其本体异焉且谦之德有余小过之才不足故谦之小过则安而行之也取行过乎恭之义盖以谦为主也小过之谦则勉强而行之也与无不利防谦异矣
　　六五密云不雨自我西郊公弋取彼在穴
　　此小过之咸也而爻辞云尔者经曰山泽通气故山上有泽为咸咸之义训感而其彖曰二气感应以相与又曰天地感而万物化生盖山泽通气然后出云云出乎地而天气下应则雨矣故山泽本乎地小者之象也升而为云小者过而亨也咸则地气上而天应之矣故曰天地感而万物化生小过之咸则地气上而天未应也故有密云不雨自我西郊之辞焉云地气也西阴所也郊逺于有事之地也自天地言之密云上行而雨未施则化生之事未成也能廕物而已自君臣言之则臣道太盛而上莫应人臣之事业未成也可小事而已故曰公弋取彼在穴公言人臣之极位也弋言兴事之小与狩逺矣与田亦异矣穴阴之宅小者之所居也六五居人臣之极位上不得君下无所应仅得九四承己而已九四阴位而在五之下与五近而相得取彼在穴之象也且咸之道有余小过之才不足故虽小者之过越亦可小事而不可大事唯行过乎恭以至用过乎俭为君子之依于仁而过于厚故谦之六四尽谦之道咸之九五尽咸之道皆变体为小过而取行过乎恭之义焉若夫小过之道视咸不及逺矣故取山泽通气之义而已不足以预天地感而万物化生之事也
　　上六弗遇过之飞鸟离之凶是谓灾眚
　　此小过之旅也而爻辞云尔者小过之极必失其所旅言失所也盖上六以才之柔居位之极无相遇者而过诸爻之上小者之过越于是极矣故曰弗遇过之飞鸟上逆下顺亦小者过越之象也苟或如此必丽乎凶鸟飞至此高已极矣无一物相遇而莫不过之则无容而失其所矣故变体为旅而曰飞鸟离之凶是为灾眚灾言凶由天降眚言凶由自取夫致旅之道不皆由小过而因小者过越之极以至于失其居者如此故为小过之旅焉经曰穷大者必失其居故受之以旅此小过致旅之证也且小过之旅者过越之极至于失其所居而为旅也故曰弗遇过之飞鸟离之凶旅之小过者既已失所而为旅矣又为小者过越之事而失其柔顺之道故曰鸟焚其巢而终于丧牛于易凶丧牛于易则与夫所谓旅小亨柔得中乎外而顺乎刚者异矣夫鸟之飞如旅之行其巢也如旅之处其飞弗遇则行而失其所矣其巢焚如则处而失其所矣故其象为旅之小过以旅之小过故先言焚巢以小过之旅故后言离之凶
　　【离下坎上】既济
　　初九曳其轮濡其尾无咎
　　此既济之蹇也而爻辞云尔者经曰蹇难也险在前也见险而能止知矣哉初九有刚动之才怀进取之志将以图既济之事也然在六爻之下则未及中而不足以有行矣故有曳其轮之辞在六爻之后则莫能进而不足以有济矣故有濡其尾之辞曳其轮而不运濡其尾而不前虽于六四为应而不徃所谓险在前而能止者也故变体为蹇而其辞如此虽然非蹇之时也既济之时也于既济之时乃蹇而止者以在一卦之初居六位之下也故为既济之蹇而与蹇之本体异焉夫既济之与蹇异矣蹇之初乃变而为既济者与六二相比近而相得也既济之初乃变为蹇者与六四为应而逺莫致之也凡应皆逺而此独恶之者有九三为之间与蹇之初六近而相得者异矣
　　六二妇丧其茀勿逐七日得
　　此既济之需也而爻辞云尔者需之为言有待而未进也其所以有待者以柔中之德济世之才待上之自知而不因所主者以进也故曰妇丧其茀茀者妇人蔽车之器所为主之象也妇臣道也虽为上之所知不因所为主者以进然既得君矣其为君者乃同寅恊恭和以共图康济之功焉然而无欲速也待其自知而已故曰勿逐七日得逐也得也皆指茀而言也七日者二至五徃复之数也九五刚得尊位大中至正君之象也九三刚在前而为之蔽则茀之象也虽然此变体之所以为需也非谓险在前刚健而不防也以有待乎上之自知故取需之义而已以可济之才遇将济之时谓君非自知我而终以誉命为不足济世故于是乎者待而为既济之需焉盖与需之本体异矣且需言待时之实其变体则取既济之义而已故居下体之中而与三阳并进焉此九二所以为需之既济也既济言济时之实其变体则取需须之义而已故有中正之道而待九五之应焉此六二所以为既济之需也
　　九三高宗伐鬼方三年克之小人勿用
　　此既济之屯也而爻辞云尔者当下卦过中之时将无不济矣而犹有逺夷之难未免三年之伐是亦屯也然伐之而不惮烦者将吊其民以康其屯焉尔三年而后克则爱其民以全之而屯无不康矣夫治虽生于君子乱虽生于小人然逺伐之际必兼用小人之力焉平定之后唯用君子之徳而已其或犹用小人则难复生而屯未解也故有高宗伐鬼方三年克之小人勿用之辞盖九三居下体之上天下将无不济之时也而上六以隂居一卦之外鬼方之象也三恃刚过中之才以刚敌柔则人君所用以伐鬼方之将也于体为离则甲胄戈兵之象也然刚而正则君子之象刚过中则小人之象故其爻辞如此夫王室安矣诸夏安矣要服与夫荒服亦安矣此可谓既济之时而逺夷或有未安者犹有吊伐之事至于三年之乆未足以为屯然在既济之时则为屯焉故为既济之屯而与夫所谓刚柔始交而难生动乎险中者异矣且自谋己言之则以有求而不获为屯以无求而自足为既济所谓屯之既济者以此自应世言之则以万国咸宁为既济以一夫不获未免于屯也所谓既济之屯者以此观二爻之义则可见矣
　　六四繻有衣袽终日戒
　　此既济之革也而爻辞云尔者革之为卦有革而去之之义序卦所谓井道不可不革杂卦所谓革去故者此也既济之时上下各当其分宜承上而不附下况居近君之位者乎六四上承九五而初实应之然四以柔顺居正而位实近君方且一志以承上而初欲自下而来应苟为其所入则必溺于附下之私意而害其载上之公心矣其能相与有济乎初虽上应乎我我能絶而去之然后载上之志专而可以有济矣故变体为革而有繻有衣袽终日戒之辞焉昔商高宗命傅说曰若济巨川用汝作舟楫盖臣之载上犹舟也自下而来入者犹水之濡也絶而去之犹衣袽能窒舟之隙而去其濡也然六四视五则君视初则友二爻皆君子之道则于去就之际不能无疑也唯守上下之分审趋舍之宜而一其心定其虑乃能絶其下而载其上焉故曰终日戒有所疑也夫革之本体以去故为义则法之者宜变事之者宜改若夫既济之时则未也所谓革者絶其下入之累而已故为既济之革而与本体异焉且革之既济者革谓纳谏既济谓得志故曰改命之吉此言正君之义既济之革者既济谓安分革谓絶类故曰繻有衣袽此言承上之义
　　九五东隣杀牛不如西隣之禴祭实受其福
　　此既济之眀夷也而爻辞云尔者夫既济盈盛之时而眀夷者昏乱之世昏乱者文王与纣之际而盈盛者成康之际此固相反矣能于成康之盛而不忘文王与纣之事所谓治而不忘乱也盛世宜用盈礼而衰世宜用薄礼唯治不忘乱故既济为一时之盛九五又为既济之盛乃变体为明夷而曰东隣杀牛不如西隣之禴祭实受其福周诗之鳬鹥言持盈而守成也其诗有曰尔殽伊脯盖用俭以持盈与此言禴祭同义欤然于既济之时不忘眀夷之世非眀夷之实也则与眀夷之本体异矣且明夷之六五自人言之故变为既济而爻辞亦言一身之事既济之九五自时言之故变为眀夷而爻辞亦言一世之事
　　上六濡其首厉
　　此既济之家人也而爻辞云尔者经曰伤于外者必反于家夫涉水而濡则颠沛而至于厉矣不反于家而焉往哉盖既济之终未济之始也其欲济而颠沛也徒濡其首而已颠沛而濡其首虽未至陷溺而灭其顶盖亦伤其生矣所以必反于家而变体如此初九在下故言濡尾上六在上故言濡首濡首则不特濡尾故夫子释之以何可久也唯其不可久是以反于家焉然家人以明内齐外为义此则言当既济之穷有濡首之厉而反于其家故为既济之家人而与其本体异焉且家道之成则正家而天下定故上九为家人之既济所谓既济定也者其以此欤既济之穷则伤于外而反于家故上六为既济之家人所谓家人内也者其以此欤
　　【坎下离上】未济
　　初六濡其尾吝
　　此未济之睽也而爻辞云尔者睽之彖曰二女同居其志不同行又曰睽者乖也未济之初六与九四本为正应犹火之于水也初六柔在下困于九二之险而不得应于四犹水在火下位不当而相济亦犹火动而上泽动而下虽不若革之水火相息亦无既济相遇之理也故于变体为睽而曰濡其尾吝濡其尾者若防后然不得进也然泽火无相济之道而不同行故为睽水火有相济之理而位不当故为未济初与四本正应而不相遇故为未济之睽而与睽之本体异矣且睽之未济者其义本睽而渐能相济终亦济焉故曰悔亡丧马勿逐自复未济之睽者其义未济而遂至于睽亦终于睽焉故曰濡其尾吝丧马者睽也勿逐者未济也自复终于济也若夫濡其尾而至于吝则为未济之睽而已矣
　　九二曳其轮贞吉
　　此未济之晋也而爻辞云尔者经曰晋进也柔进而上行得中而应乎刚夫柔中固可进也而况刚中乎九二以刚中之才有六五之应有才则能进矣有应则可进矣然未济之时非刚过不能济而九二之才唯以刚居中则虽有能进之才可进之应亦未能进也虽未能进而中以行正其志未尝不在于进故于此爻变体为晋而曰曳其轮贞吉轮言能进也曳言未进也能进而未进所以为未济之晋焉所谓贞吉中以行正者志在未进也志于行正而未能正亦所以为未济之晋欤然晋之本体则柔中亦可进是爻虽刚中而未能进者以在未济之时非刚过不能也然有欲进而正时之志故为未济之晋而与其本体异焉且晋言将济未济言未晋晋者济之始济者晋之终也晋之未济者晋故言晋如未济故言愁如未济之晋者未济故言曳能晋故言轮以本体为晋故虽变为未济而终能晋其曰受兹介福于其王母者以此以本体为未济故虽变为晋而终未济其曰贞吉者以此为正则吉也
　　六三未济征凶利涉大川
　　此未济之鼎也而爻辞云尔者鼎象三才以喻人之才盖资诸己而才不足者苟能资诸人是亦才也才不足则未济才可用然后济故未济之时刚过中而后能济六三乃柔过中己之才不足也故曰未济征凶唯以己之柔过中资彼之刚得中才能兼是则为刚过中矣乃能往而有济焉故曰利涉大川然鼎言己之才非资人之才也此言己之才未能济而资人之才以济故为未济之鼎而与鼎之本体异焉且鼎喻人才而才乃能济苟非其才未能济也鼎之未济者虽以刚过中而未能济故曰鼎耳革其行塞雉膏不食未济之鼎者虽己之才未济而资人之才可济也故曰未济征凶利涉大川
　　九四贞吉悔亡震用伐鬼方三年有赏于大国
　　此未济之蒙也而爻辞云尔者先儒以蒙为暗者求明之卦则蒙者暗而不明之谓也书曰蠢兹有苗昏迷不恭边徼有昏迷不恭者此天下所以未济而震以伐之有不得已也鬼方一也以昏迷不恭然后为中国之难故在未济之上体正为未济之时也乃取昏迷之义而变体为蒙在既济之下体则既济之初也乃取作难之义而变体为屯盖以其昏迷故作难焉尔未济之九四所以然者正其分上承于五则刚而不正之悔亡矣故九言刚动之才四言近君之位盖上之所用以伐国之象也初六险且逺而九四应之则逺伐而久之象也居上体而近君则功可报之象也六五大国之象也与四近而相得赏之之象也故曰贞吉悔亡震用伐鬼方三年有赏于大国然蒙之本体言物生之必蒙而鬼方在未济之时昏迷而不恭故为未济之蒙而与蒙之本体异矣且蒙指一人言之故变体之未济亦言一身之事未济指一时言之故变体之蒙亦言一国之事
　　六五贞吉无悔君子之光有孚吉
　　此未济之讼也而爻辞云尔者盖时之所以未既济必有为之难者此周官所以有讼敌国之事而伯不祀成汤使人问之也夫遣王人而问彼既服而舍之者上也问之而罔悛然后遣将帅奉辞以伐之则不得已而用兵岂止讼而已哉盖其次也且讼之之道非中不足以有行非柔不足以知止中而有行则有中吉之福柔而知止则无终凶之祸能以柔中为正则吉而无悔矣故曰六五贞吉无悔序卦曰讼必有众起故受之以师讼以服之而不至于用师则道之光也然未免乎有讼则为君子之光而已未足以尽圣人之道焉至于光散而为辉然后无思不服则未济之终而既济之始也故曰有孚吉夫时既济则无讼矣无征伐矣有讼与伐皆未济之时故六五九四具此义焉然讼有言而已上道也故于六五言之奉辞伐罪则下道也故于九四言之若夫既济之下体犹为未济之终其言髙宗伐鬼方则髙宗之时盖有是事亦命方伯遣将帅而已故于六三言之且六五所以有讼之象者以乗九四之刚而四未必服应九二之刚而二未必从也然讼之本体以有孚而见窒为主其为讼小矣是爻以时之未济不得已而问罪故为未济之讼而其为讼大矣盖讼然后济故为讼之未济未济乃有讼故为未济之讼其理一也特卦各有所主尔分而言之讼以刚而过险险而健乃讼故于九五言之以讼为主也未济以刚过乃济而柔中则不能济故于六五言之以未济为主也
　　上九有孚于饮酒无咎濡其首有孚失是
　　此未济之解也而爻辞云尔者解有二义若曰君子维有解有孚于小人者言难之散也若曰解者缓也缓必有所失言难之所由生也所谓有孚于饮酒者言上九当一卦之极有刚过之才于未济之终成既济之始信乎有饮食燕乐之事言难散也所谓濡其首有孚失是者言已解而难散矣已变未济为既济矣若乃以刚过之才而般乐怠傲则沉湎而怠忽信乎必失既济之乐焉此言难之复生也然则刚过一也用之当则致维有解之福用之不当则致觧缓之祸或自未济而为既济或方既济而复未济则用之当否可不慎乎然解言已解矣未济则未觧也故未济之终然后变体为解解言难之散济言治之定则解然后济济然后定虽未既济然已解矣盖难已散矣而彼以贪残为害则未济也故解上六为解之未济而曰公用射隼于髙墉之上获之无不利治方定矣而此以怠忽自肆则解缓焉故未济之上九为未济之解而曰有孚于饮酒濡其首有孚失是







</div>
    <div class="pagination">
<a href="易变体义_page9.html">上一页</a><a href="易变体义.html">1</a><a href="易变体义_page2.html">2</a><a href="易变体义_page3.html">3</a><a href="易变体义_page4.html">4</a><a href="易变体义_page5.html">5</a><a href="易变体义_page6.html">6</a><a href="易变体义_page7.html">7</a><a href="易变体义_page8.html">8</a><a href="易变体义_page9.html">9</a><span class="current-page">10</span>
    </div>
    <div class="pagination"><a href="index.html">返回目录</a></div>
</body>
</html>
