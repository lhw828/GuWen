<!DOCTYPE html>
<html>
<head>
    <meta charset="UTF-8">
    <title>大易择言 - 第 42 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 42 页/共 61 页</h1>
    <div class="content">　　象曰困于葛藟未当也动悔有悔吉行也
　　【辨正】愚案未当者言上六德不足而处髙位也吉宜作志志行者言能求其心德则易悔而为吉矣
　　【巽下坎上】
　　井改邑不改井无丧无得徃来井井汔至亦未繘井羸其瓶凶
　　【正义】北海郑氏曰井以汲人水无空竭犹人君以政教养
　　天下惠泽无穷也
　　衡水孔氏曰此卦明君子修德养民有常不变终始无改养物不穷莫过乎井故以修德之卦取譬名之井焉
　　伊川程子曰井之为物常而不可改也邑可改而之他井不可迁也故曰改邑不改井汲之而不竭存之而不盈无丧无得也至者皆得其所徃来井井也无丧无得其德也常徃来井井其用也周常也周也井之道也汔几也繘缏也井以济用为功几至而未及用亦与未下繘于井同也君子之道贵乎有成所以五谷不熟不如夷稗掘井九仞而不及泉犹为弃井有及物之用而未及物犹无有也羸败其瓶而失之其用丧矣是以凶也羸毁败也
　　紫阳朱子曰井者穴地出水之处以巽木入乎坎水之下而上出其水故为井改邑不改井故无丧无得而徃者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也
　　建安邱氏曰改邑不改井井之体也无丧无得井之德也徃来井井井之用也此三句言井之事汔至亦未繘井未及于用也羸其瓶失其用也此二句言汲井之事【案此以汔至亦未繘井羸其瓶两句为二义与程传同然不如本义】
　　【辨正】愚案系辞传云井德之地也言德自此而出也故先儒有谓此卦为言尽性之事者甚为有理盖井以水输民之用性以德给人之求象本相似改邑不改井事物虽无定形而性之在我者常定也无丧无得徃来井井此申不改井之义言未之中本无增减感物而动徃来无穷而性自若其故也然人皆有性而或为情欲所蔽或为事故所牵欲见其性而不能或终于失其性者多矣故曰汔至亦未繘井羸其瓶凶又有依据大象主人君养民立论者然言性功而王道在其中矣
　　【通论】云峰胡氏曰泽无水为困命也井则有水性也知困之义则知安命知井之义则知尽性易性命之书而言之明且切者莫二卦若也
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也【正义】伊川程子曰巽入于水下而上其水者井也井之养于物不有穷已取之而不竭德有常也邑可改井不可迁亦其德之常也二五之爻刚中之德其常乃如是卦之才与义合也井以济用为功水出乃为用未出则何功也瓶所以上水而致用也羸败其瓶则不为用矣是以凶也
　　【余论】紫阳朱子曰无丧无得徃来井井两句意与不改井
　　同故不复出
　　折中曰井唯有常故其体则无丧无得其用则徃来井井王道惟有常故其体则乆而无其用则广而及物故言改邑不改井足以包下二者
　　愚案刚中专指九五
　　象曰木上有水井君子以劳民劝相
　　【正义】伊川程子曰君子观井之象法井之德以劳徕其民而劝勉以相助之道也劳徕其民法井之用也劝民使相助法井之施也
　　紫阳朱子曰木上有水津润上行井之象也劳民者以君养民劝相者使民相养皆取井养之义
　　秀岩李氏曰劝相即相友相助相扶持之意
　　【辨正】紫阳朱子曰木上有水井説者以为木是汲器则前面却有瓶瓶自是瓦器此不可晓想只是説水之津润上行至那水之杪这便是井水上行之象
　　又曰草木之生津润皆上行直至树末便是木上有水之义如菖蒲叶每晨叶尾皆有水如珠颗虽藏之密室亦然非露水也问如此则井之义与木上有水何预曰木上有水便如水本在井底能汲上汲上来给人之食故取象如此
　　愚案木上有水以朱子津润上行之説为正水上于木所以养木犹井之能养人也故劳民劝相君子法之而为养人之事此处不必更取汲水之器若郑氏以巽木为桔橰释彖传之巽乎水而上水其説本误盖彖传惟取巽之入不取木之象也
　　初六井泥不食旧井无禽
　　【正义】伊川程子曰井与鼎皆物也就物以为义六以隂柔居下上无应援无上水之象在井之下有泥之象井水之上人获其用禽鸟亦就而求焉旧废之井人既不食水不复上则禽鸟亦不复徃矣
　　紫阳朱子曰井以阳刚为泉上出为功初六以隂居下故为此象盖不泉而泥则人所不食而禽鸟亦莫之顾也
　　虚斋蔡氏曰井以阳刚为泉而初六则隂柔也故为井泥为旧井井以上出为功而初六则居下故为不食为无禽
　　【辨正】愚案崔氏【憬】曰禽古擒字禽犹获也观象传以时舍释无禽则崔氏之説可用诸家皆以为禽鸟之禽疑误
　　象曰井泥不食下也旧井无禽时舍也
　　【正义】衡水孔氏曰下也者以其最在井下故为井泥也时舍也者人既不食禽亦不向是一时共弃舍也
　　伊川程子曰以隂而居井之下泥之象也
　　紫阳朱子曰言为时所弃
　　九二井谷射鲋瓮敝漏
　　【正义】伊川程子曰二虽刚阳之才而居下上无应而比于初不上而下之象也井之道上行者也涧谷之水则旁出而就下二居井而就下失井之道乃井而如谷也鲋或以为虾或以为蟇井泥中微物耳射注也如谷之下流注于鲋也瓮敝漏如瓮之破漏也刚阳之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也
　　紫阳朱子曰九二刚中有泉之象然上无正应下比初六功不行故其象如此
　　折申曰案井谷者出中出水之穴窍也井能出水则非泥井也而其功仅足以射鲋者上无汲引之人如瓶瓮之敝漏然则不能自济于人用也决矣
　　愚案井愈上而后有功二虽阳刚位则在下其水仅足以射井底之游鱼而已况汲之者乃敝漏之瓮其无用可知矣
　　象曰井谷射鲋无与也
　　【正义】伊川程子曰五阳刚之才本可济用若上有与之者
　　则当汲引而上成井之功矣
　　九三井渫不食为我心恻可用汲王明并受其福【辨正】愚案汉书云去卑辱奥渫而登本朝渫者汚也解易者乃以渫为不停汚殆不可晓此卦下三爻初六最下为井泥九二微有水为井谷九三已有水为井渫皆井之不被于用者若以井渫为不停汚与井冽何异乎此言爻至九三已非无水而停汚不治莫为人用有足悲者又言治汚之道在除旧以生其新则惟有汲之而已王有汲井之任者也诚能自明其德以新民则天下岂不并受其福哉古者田以井授天下一大井也故圣人观象而言明焉
　　【存疑】伊川程子曰三以阳刚居得其正是有济用之才者也在井下之上水之清洁可食者也井以上为用居下未得其用也阳之性又有志应上六处刚而过中汲汲于上进乃有用才而切于施为未得其用则如井之渫治清洁而不见食为心之恻怛也三居井之时刚而不中故切于施为异乎用之则行舍之则藏者也故明王用人岂求备也故王明则受福矣已得行其道君得享其功下得被其泽上下并受其福矣
　　紫阳朱子曰渫不停汚也井渫不食而使人心恻可用汲矣王明则汲井以及物而施者受者并受其福也九三以阳居阳在下之下而未为时用故其象占如此
　　象曰井渫不食行恻也求王明受福也
　　【正义】紫阳朱子曰行恻者行道之人皆以为福也
　　愚案九三处非其位而蒿目于天下之故不过等于行道之叹息而已是以愿治之极而求王明也圣人之情见乎辞矣
　　六四井甃无咎
　　【正义】会稽虞氏曰修治也以瓦甓藟井称甃
　　伊川程子曰甃砌累也谓修治也四虽才弱不能广济物之功修治其事不至于废可也若不能修治废其养人之功则失井之道其咎大矣居髙位而得刚阳中正之君但能处正承上不废其事亦可以免咎也
　　紫阳朱子曰以六居四虽得其正然隂柔不泉则但能修治而无及物之功故其象为井甃而占则无咎占者能自修治则虽无及物之功而亦可以无咎矣
　　【通论】东坡苏氏曰修洁也阳为动为实隂为静为虚泉者所以为井也动也实也井者泉之所寄也静也虚也初六最下故曰泥上六最上故曰收六四居其间而不失正故曰甃甃之于井所以御恶而洁井也井待是而洁故无咎
　　象曰井甃无咎修井也
　　【辨正】愚案井甃者修井之外也四已交外体故云外之不修则中之所存者不洁四之甃所以无咎也解者多谓四但能自修而无及物之功本旨反晦○三未甃故停汚五已甃故井冽
　　九五井冽寒泉食
　　【正义】伊川程子曰五以阳刚中正居尊位其才其德尽善尽美井冽寒泉食也冽谓甘洁也井泉以寒为美甘洁之寒泉可为人食也于井道为至善也
　　象曰寒泉之食中正也
　　【正义】伊川程子曰寒泉而可食井道之至善者也九五中
　　正之德为至善之义
　　上六井收勿幕有孚元吉
　　【正义】山阳王氏曰处井上极水已出井井功大成在此爻矣故曰井收也幕犹覆也不擅其有不私其利则物归之往无穷矣故曰勿幕有孚元吉也
　　伊川程子曰井以上出为用居井之上井道之成也收汲取也幕蔽覆也取而不蔽其力无穷井之施广矣大矣有孚有常而不变也博施而有常大善之吉也夫体井之用博施而有常非大人孰能他卦之终为极为变唯井与鼎终乃为成功是以吉也
　　象曰元吉在上大成也
　　【正义】伊川程子曰以大善之吉在卦之上井道之大成也
　　井以上为成功








　　大易择言卷二十五
　　钦定四库全书
　　大易择言卷二十六
　　上元程廷祚撰
　　【离下兊上】
　　革已日乃孚元亨利贞悔亡
　　【正义】伊川程子曰革者变其故也变其故则人未能遽信故必已日然后人心信从壊而后革之革之所以致其通也故革之而可以大亨而利于正道则得去故之义无变动之悔乃悔亡也革而无甚益犹可悔也况反害乎古人所以重改作也
　　紫阳朱子曰革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信又以其内有文明之德而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣
　　蒙斋李氏曰已日者已可革之时也先时而革则人疑而罔孚故已日乃孚元亨利贞者谓穷则变固有大通之道而利于不失政也正则其悔亡矣
　　【辨正】愚案事不至可革之甚圣人未敢轻动已日乃孚亦如天时春必已尽然后革而为夏也先儒据辅嗣即日不孚之説以为革之已日其义未安况六二明言已日乃革　折中谓卦辞爻辞不应互异洵定论矣
　　【通论】何氏元子曰已日即六二所谓已日也乃孚即九三九四九五所谓有孚也悔亡即九四所谓悔亡也所以云已日者变革天下之事不当轻遽乃能信孚于人乃难辞也下三爻方欲革故而为新故有谨重不轻革之意上三爻则故者已革而为新矣九四当上下爻之交正改命之时故悔亡独于九四见之即彖传所云革而当其悔乃亡也
　　【存异】汉上朱氏曰已日先儒读作已事之已当读作戊巳之巳十日至庚而更更革也自庚至己十日浃矣己日者浃日也【案此説近凿学者从先儒可也】
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　【正义】伊川程子曰泽火相灭息又二女志不相得故为革息为止息又为生息物止而后有生事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也文明以説以卦才言革之道也离为文明兑为説文明则理无不尽事无不察説则人心和顺革而能照察事理和顺人心可能大亨而得贞正如是变革得其至当故悔亡也天地隂阳推迁变易而成四时万物于是生长成终各得其宜革而后四时成也王者之兴受命于天故易彖谓之革命汤武之王上顺天命下应人心顺乎天而应乎人也故赞之曰革之时大矣哉
　　【余论】紫阳朱子曰革之象不曰泽在火上而曰泽中有火盖水在火上则水灭了火不见得火炎则水涸之义泽中有火则二物并在有相息之象
　　又曰革是更革之谓到这里须尽翻转更变一畨所谓上下与天地同流岂曰小补之哉小补之者谓扶衰救逐些补缉如锢露家事相似若是更革则须彻底从新铸造一畨非止补其罅漏而已
　　云峰胡氏曰彖未有言悔亡者唯革言之革易有悔也必革而当其悔乃亡当字即是贞字一有不贞则有不信有不通皆不当者也
　　象曰泽中有火革君子以治厯明时
　　【正义】会稽虞氏曰厯象谓日月星辰也天地革而四时成
　　故君子以治厯明时也
　　伊川程子曰水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣
　　【余论】紫阳朱子曰治厯明时非谓厯当改革盖四时变革
　　中便有个治厯明时的道理
　　初九巩用黄牛之革
　　【正义】新蔡干氏曰在革之初未可以动故曰巩用黄牛之
　　革
　　刘氏长民曰下非可革之位初非可革之时要在固守中顺之道而不敢有革也
</div>
    <div class="pagination">
<a href="大易择言_page41.html">上一页</a><span>...</span><a href="大易择言_page37.html">37</a><a href="大易择言_page38.html">38</a><a href="大易择言_page39.html">39</a><a href="大易择言_page40.html">40</a><a href="大易择言_page41.html">41</a><span class="current-page">42</span><a href="大易择言_page43.html">43</a><a href="大易择言_page44.html">44</a><a href="大易择言_page45.html">45</a><a href="大易择言_page46.html">46</a><a href="大易择言_page47.html">47</a><span>...</span><a href="大易择言_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
