<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 14 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 14 页/共 22 页</h1>
    <div class="content">　　按传言初六以时位言也顺主顺时之説为优
　　九二涣奔其机悔亡【机音几】　象传涣奔其机得愿也虞仲翔曰震为奔坎为棘为轿輮震为足輮木有足艮肱慿之机象○张子奋于险中进而之前则难解悔亡故曰奔其机○徐进斋曰机物之可慿以为安者五象也当涣之时唯五为能拯天下之涣而已奔之则得所依矣故失位之悔亡奔速辞○杨诚斋曰九二以刚中之才当险难之世大臣之位逢九五刚明中正谦巽之君奔而赴之与之济难得其志愿何悔之有机君所慿也○沈守约曰失位居险不无悔也五虽非应刚中同徳去危即安不穷于险得其志愿是以悔亡五居巽中巽为木而居于中正机象坎变为坤行险而顺得所奔者也卦变为观机尊者所慿可观而仰也○赵汴水曰奔疾趋也古者尊者慿几以坐卑者拱而立于二言机指九五犹不敢言天子而言乗舆也若近比于初何以奔为○胡双湖曰初取马壮为吉是贵其去险也二在险中曰奔其机岂非欲其速奔出险乎机指巽木同徳相逢九五是也○俞石涧曰刚中互震有动而出险之道
　　按此爻诸说不一以初六为机始于王辅嗣夫二比初不得言奔坎下陷不得言机二就初是甘沈沦于险下也以二为机九为奔始于朱子夫入险为安何涣之有九已居二何奔之有以六四为机者説尤支离何元子以二为机而谓奔出其机虽得出险之意但奔有奔赴未可为奔去自以奔五者为允
　　六三涣其躬无悔　象传涣其躬志在外也
　　孔仲达曰涣之为义内险外安六三内不比二而外应上九是不固所守而能散其躬故得无悔○吕蓝田曰六三独应上九挺身出羣虽未离险志己在外故得无悔○本义隂柔而不中正有私于已之象然居得阳位志在济时能散其私以得无悔大率此上四爻皆因涣以济涣者也○王童溪曰上九涣其血去逖出无咎谓其能逺害也六三与之居相应之地其亦慕上之为乎无悔宜矣○项平甫曰自三至五成艮艮为躬○李隆山曰三居坎上近接乎巽坎水得风而散巽木得水而通故能涣散其身出险自无悔吝○沈守约曰身伸也躬屈也能屈身以涣志者也是以无悔盖外巽以济内险所以为涣坎变为巽则险济矣○赵复斋曰志在上应二无复险难之散躬实为之○易山斋曰三四为人位在外体者人也在内体者已也三在内体故为涣其躬○陈隆山曰己私散则为善三之躬四之羣上之血是也夫人不能自脱于险者有我而已六三虽不中正而高出坎险之上于是释然消散其有我之私而志在于外自然无悔矣○王秋山曰涣之六爻唯三有应必涣其躬不为坎陷后能与上聚而无涣散之悔○胡云峯曰三居风水相涣之间己私消释氷泮风休故无悔○黄陶庵曰外指天下言唯躬之涣所以能济天下之险唯志在天下之涣所以有躬之涣也○髙忠宪曰人之志内见一身遂难外通六三应上志在济时涣其有我之私而无悔矣
　　按涣其躬者不有其躬也阴柔不中正而得此象者惟其有互震之体接巽风之散上应阳刚得正人之援故能不为陷阳之隂而以其身上同四五为拯险之身无悔宜矣
　　六四涣其羣元吉涣有丘匪夷所思　象传涣其羣元吉光大也
　　胡安定曰天下之涣起于众心乖离人自为羣六四上同九五而下无私应居阴得正是大臣秉大公之道使天下之党尽散则天下之心不至于乖散而兼得以萃聚故得尽善○本义散其小羣以成大羣使所散者聚而若丘○语录当人心涣散之时各相朋党不能混一唯六四能涣小人之私羣成天下之公道此所以元吉○徐进斋曰羣同类丘聚之髙夷等夷四与初三皆柔类而等夷者也柔进居四散其同类之私羣而上聚于五故元吉涣下聚上涣有丘也匪夷所思非二柔思虑之所及也○丘行可曰九五下连二爻为互艮丘也○项平甫曰涣其羣涣之始也涣有丘涣之终也义各不同故两言涣以别之○张紫岩曰四为腹心之臣居尊功崇朋类絶思道以光大艮为光大○沈守约曰巽变为干风行天上布宣化令涣有丘象○赵复斋曰上附九五不连初三则二之难益解○李蒙斋曰隂道以丧朋为正近不比三逺不应初○胡云峯曰涣惟此爻大善而吉盖初二三上皆不正六四得隂柔之正能辅君以济涣者○钱启新曰四有上同无下昵涣其羣象涣为水之散丘为山之聚不见四之有羣惟见五之为丘涣有丘象坎在下为心巽深入故又言所思○何子曰巽为解险之主四为巽卦之主卦之所以成涣者在此一爻变干具阳刚之徳故能光明正大如此○潘去华曰羣不涣则心皆散而无所聚二隂等夷皆知羣之为羣而不知羣之当涣知羣之当涣而岂知涣之为聚
　　按此爻彖所谓得位而上同者也惟上是同必散其朋为风之主互震之极动而散之涣其羣象互艮之中涣有丘象初顺二而三应上匪夷所思也
　　九五涣汗其大号涣王居无咎　象传王居无咎正位也
　　九家易曰谓五宣布号令百姓被泽若汗之出身不还反也坎水汗象阳称大○王辅嗣曰处尊履正居巽之中能散汗大号以荡险阨者也为涣之主惟王居之乃得无咎○胡安定曰汗者肤腠之所出出则宣滞愈疾九五居尊能出其号令布其徳泽宣天下壅滞发天下堙郁使天下之人皆信于上所以居位而无咎○石守道曰涣王居无咎者涣除险难之后非皇极之君不能居正位也○苏子瞻曰涣然之中不知孰臣孰主至于有庙天下始知主之所在故曰涣王居○张子正位凝命廓然以王道自居乃无咎○朱子圣人説一汗字为象不为无意盖人君之号令当出于人君之中心由中而外由近而逺虽至幽至逺之处无不被而及之犹人身之汗出于中而浃于四体也○朱汉上曰巽为号阳为大涣时民思其主王正位则涣散者知所归矣○王童溪曰涣而再言之者汗其大号取其散所以欲涣也王居正位取其正所以合涣也○张紫岩曰互艮为门阙艮止为居○郑合沙曰人之一身阳主气隂主形元气蒸而为汗流而为血二阳散于外故言汗言血二隂分于中故言躬言羣○胡双湖曰艮体有身之象汗自身出○俞石涧曰彖言王假有庙此言王居盖相发也○钱启新曰四涣曰羣上涣曰血所涣者险体五涣曰汗坎为心五二通为一心凡大命令之下以散则为和风以润则为甘雨如人之汗従心而液遍一身之皮毛爪甲无不霑透
　　按涣王居遵孔传正位解则非散其居积也盖上言涣取散义下言涣卦时也
　　上九涣其血去逖出无咎　象传涣其血逺害也王辅嗣曰逖逺也最逺于害不近侵克散其忧伤逺出者也谁咎之哉○王介甫曰六三以柔乗刚在内困于有难之地隂之伤也故曰血上九应之则与之俱伤矣去而逖出则逺害矣○张子上若系三害不可免能絶弃隂类逺出其难则可免咎○朱汉上曰先儒读涣其血作一句去逖出作一句以象考之当従先儒一本作去惕出然象曰逺害当従逖矣○王童溪曰上九以阳刚之才当涣散之终祸难既散脱然处无用之地所谓功成而身退也○项平甫曰血与出韵叶卦唯上九去险最逺故其辞如此散其汗以去滞郁散其血以逺伤害上三爻皆以巽涣坎者也故汗与血皆指坎言之二居险中为汗汗心液也三居险极为血血外伤也○张葆光曰巽为风应乎六三之坎坎为血卦风之与血常相为用涣而运之则荣结而聚之则为害○俞石涧曰涣诸爻唯三与上应然三可以应上上不可以应三在险中者贵乎出险在险外者戒乎入险三赖阳刚之援故不可不应上上而应三则又入乎坎而有伤害矣○郝京山曰坎为血涣血则坎气消尽矣下惩险应阳刚决絶巽风髙举出不内顾故去而逺出以避害也○钱启新曰去不复来逖不复近出不复入其于坎血逺而又逺何咎之有












　　周易孔义集説卷十五
<经部,易类,周易孔义集说>
　　钦定四库全书
　　周易孔义集説卷十六
　　光禄寺卿沈起元撰
　　下经
　　【兑下坎上】　　中爻震艮
　　节亨苦节不可贞　彖传节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　王辅嗣曰为节过苦则物不能堪无説而行险过中而为节则道穷也○孔仲逹曰节者制度之名节止之义制事有节其道乃亨坎刚居上兑柔处下是刚柔分也刚柔分男女别节之大义也二五以刚居中为制之主所以得节节不违中所以得亨此以二体及二五刚中释所以为节得亨之义○石守道曰坎阳在上兑隂在下亦如为君为父为长者在上为臣为子为少者在下圣人制节谨度莫大于人伦故得节之义○程传事既有节则能致亨节至于苦不可固序以为常也内兑外坎説以行险也五居尊当位也以节主节者也处得中正则节而能通过则苦矣○本义节有限而止也泽上有水其容有限故为节当位中正指五又坎为通○郭白云曰天下之理
　　过则有节不及无节也过而不知节则伤害随之节无伤害是以亨也节之过与无节同非亨之道○朱汉上曰凡物过则苦味之过正形之过劳心之过思皆曰苦苦则违性情之正人情易则行险则止以説行险虽止不失其和○王童溪曰节物者无其位则不能行无其道则不可久九五有其位中正有其道○张紫岩曰顺人情以行所难行曰行险以身先之曰当位度吾身之可行者于天下曰中正中正则可久而其道合天下之情故通　度起黄钟之律坎上为制度○沈守约曰节救涣之弊也时之所以叛离涣散必其纲纪法度之尽隳也节以止之使下有法守而上有道揆所以救其弊　坎藏一而在上丰其源而啬出不伤财象兑为泽而在下泽及下而民説不害民象○赵复斋曰内卦阳盛隂为之节外卦隂盛阳为之节　昧者困于物通者皆实理喜怒哀乐发无不中其为节也不亦优乎当其可中正而已天地之节播隂阳五行于四时是故阳复于子长于己而隂节之隂遇于午极于亥而阳节之厯有章蔀纪元嵗有春夏秋冬月有晦朔望日有晨昏昼夜何莫非节节止也所以止不中不正而归于中正也竹有节故干耸水有节故盈科而进　制者谓以此制民之情度者谓以此为法则先王之礼经尽之○冯厚斋曰以坎节兑坎为法律象也阳富为财隂虚为民隂阳虽相节而三隂三阳仍在阳不伤隂不害也○李隆山曰以坎乗兑坎水得兑泽而止故为节○赵汴水曰物无节其生也不遂事无节其用也不通节有必亨之理○李蒙斋曰节之义近于严峻是行险也以説道行之甘节是也坤之六五节之成坎是太隂而节以少阳冬之有春之象干之九三节之成兑是太阳而节以少隂夏之有秋也人欲无穷苟非节以制度则伤财害民故爱人必先于节用○胡云峯曰月有中气有节气节则适中故可通行于天下○钱啓新曰坎欲流以兑而有所主兑为主坎常不失其流五得中非其一于流而无止又非一于止而不流是以亨
　　按三隂三阳之卦共二十而言刚柔分者止噬嗑与此卦隂阳各半之説似与本卦卦义无渉
　　初九不出戸庭无咎　象传不出户庭知通塞也程传当节之初戒之不出户庭则无咎然君子贞而不谅通则行塞则止故象明之曰知通塞也○张子见塞于九二故不出○本义户庭户外之庭阳刚得正居节之初未可以行能节而止○邱行可曰初四虽有应然阳爻蔽塞一不可出四为坎体应则入于坎窞二不可出刚在下而无位三不可出○冯缙云曰初则二蔽之二则无蔽之者二犹户三犹门四犹路○朱汉上曰初九六四正应徃来故曰通九二近而不相得窒其所行故曰塞变成坎坎水为知故知通塞动有险故不出户庭乃无咎不出而处不语而黙虽有正应不説也是之谓节○王童溪曰此囘居陋巷之时也○项平甫曰初在兑下兑为户阖户之时不可出也○赵汴水曰六爻莫外于上莫内于初犹之宫室初为房奥庭除深居密处不与外接此隐约之士○胡双湖曰前阳爻为户隂爻为门同人初随初明夷四皆隂爻在前称门节初户庭前有九二二门庭前有六三也九二一爻横于初九之前有户闭而不通象又前有名山大川之险艮又止其前故初二皆有不出象○徐天章曰户以节人之出入泽以节水之出入故初不出而无咎○唐凝庵曰节之所以异于习坎者惟下一爻塞乎兑底所以节坎之流耳初在兑正不当通而当塞之时○呉敬斋曰节兼通塞言犹艮兼行止言也初九知塞而兼言知通者见其非一于止也二失时极则但知塞而不知通矣
　　按知通塞云者因九二之失时而兼及之两传相呼应
　　九二不出门庭凶　象传不出门庭凶失时极也苏子瞻曰水之始至泽当塞而不当通既至当通而不当寒故初九以不出为无咎言当塞也九二以不出为凶言当通也○程传刚中之质而处隂不正居説失刚承柔近邪不出门庭谓不从于五不正之节也失徳失时是以凶○张紫岩曰方节之时上有建中之君九二以刚在臣位中才健而不肯任事容悦取媚不恤国家大计者艮为门庭艮止为不出互震震主动当动而止故曰失时○项平甫曰二为互震为门辟户之时当其可动不可不出张禹李勣谨密不言而覆汉唐之祚凶孰大焉○张南轩曰处节之道要知时识变处顔子之世不可为禹稷之事当禹稷之位不可守顔子之节○呉草庐曰九二以敌应不相与故不出○胡云峯曰初九于时当止位虽有应止非失时九二于时当行位虽无应行非干时故节而止者易节而通者难○龙麟洲曰二虽震动体而前艮为止又前为坎险是虽有疎通之象而不能出○华霞峯曰初正兑底所以止坎之流故在初宜塞二刚中之水与坎五合为流通矣故在二宜通按九二刚中非柔退者震户方开前无壅隔虽互艮在前何至有不出之象盖亦以刚则能自守中则可自信所以当节之时知节之当守而不知节之贵通又爻变为水雷屯屯难守固以兑之少女乘班如之马矢不字之贞为不出门庭之象也周公警之以凶为大臣不任事者之戒孔子叹其失时亦明其未为失徳欤
　　六三不节若则嗟若无咎　象传不节之嗟又谁咎也张子处非其位失节也然能嗟其不节有补过之心则亦无咎若武帝下罪已之诏而天下大悦○李元达曰临之六三失临之道而既忧之节之六三失节之道而嗟若皆得无咎易以补过为善也○郑东谷曰进乗二阳处泽之溢过乎中而不节者三也○冯厚斋曰画有穴而决之象此不能节者○蔡节斋曰六故不能节三故能嗟○赵汴水曰节以刚为主三能嗟其不节则知悔知悔则有节谁将咎之○胡双湖曰以泽节水其成卦正在六三一爻今自爻观之坎水自溢出于兑泽之上非三之所能节者故有不节象兑口开又有嗟若象○呉草庐曰又谁咎也同人与节释经文言谁得而咎已解三经文无无咎字乃夫子自言其无所归咎也○龙麟洲曰居兑説之极兼震动之体不能节者然又兼艮止则非终不节者
　　按爻言无咎例非贬辞辅嗣作无所归咎者殊非易例爻虽以隂不中正而有不节之象而震动则知惧艮止则能节所以有嗟若之象爻变为干干以知险卦变为需健而不陷所以无咎
　　六四安节亨　象传安节之言承上道也
　　程传顺承九五刚中正之道是以中正为节也以隂居隂安于正也下应于初水上溢为无节就下有节也四安于节故能致亨节以安为善四能安节之义非一象独举其重者上承九五中正之道以为节足以亨矣○项平甫曰六四顺受九五之节而得其亨亨自上为之故曰承上道也此所谓制数度也○王童溪曰节而勉强非可久之道九五中正为节之主四以柔正上承刚柔相济以成制节之功非有所勉强也故曰安○赵汴水曰九五以当位而节六四之柔六四以当位而承九五之道承上之云明四能安于五之节也○胡双湖曰四最先受节者顺正故安○胡云峯曰六四水泽之交水于此自然受节
　　九五甘节吉徃有尚　象传甘节之吉居位中也王辅嗣曰为节之主不失其中不伤财不害民之谓也节之不苦非甘而何○程传所谓当位以节中正以通者也在已则安行在人则説从节之甘美其吉可知以此而行其功大矣故可嘉尚○朱子甘与苦对甘节与礼之用和为贵相似○郭白云曰安节自安而已人未必安甘节则人已皆不以为苦○项平甫曰九五得中为甘甘者五行之中味也○赵汴水曰甘受和和者节味之偏而适其中行之以甘人不吾病而事以成○胡云峯曰他爻之节节其在我者九五当位以节节天下者也节天下而天下甘之所谓中正以通五本坤体又居中故有甘象在临之三则我求説于人故无攸利在节之五则人自説于我故行有尚○唐凝庵曰兑为止水而撰震坎为流水而撰艮止中有行流中有止五二相尚彼此适中并二之塞而为甘一卦之节皆通为甘为徃有尚○钱啓新曰徃谓通之以节天下○观彖居中有由中之义水之由中而出者其味甘也
　　上六苦节贞凶悔亡　象传苦节贞凶其道穷也干令升曰彖称苦节不可贞在此爻也○孔仲达曰节极过中以至于苦○吕蓝田曰用过乎节物所不堪守是不变物穷必乖故贞凶然礼奢寜俭未害于义○张子处险之极故曰苦节道虽穷而悔亡○木义虽有悔而终得亡之○沈守约曰居外无位唯守一介之节为自苦难行之行以修其身可以无悔然非通人达士可与立制议者也○项平甫曰上六苦节之极贞而不变以此施于当世其道则凶乃若其心则信正而行不以为苦故曰悔亡古之苦节之士蹈祸败而不悔者多矣○王氏湘乡曰甘节良臣也苦节忠臣也君子不得已而为之以为常则凶矣然杀身成仁亦无后悔○赵汴水曰节以求通节至于苦非可继之道我术已穷何以使人之通　凶之下言悔亡与大过上六凶之下言无咎其义相近○胡云峯曰苦节之悔犹胜不节之嗟○胡双湖曰二至五似离有炎上作苦象○俞石涧曰凶以其过于中也悔亡以其正也○陆庸成曰观下卦通塞二字上卦甘苦二字可以知节道矣通处味甘塞处味苦塞极必溃故三受焉甘失反苦故上受焉○髙忠宪曰虽凶而悔亡虽苦而实节○华霞峯曰天下有时值其穷不得不苦其节者圣人着不可贞之义于彖辞所以贵通人之节设贞凶悔亡之教于爻所以明固穷之操
　　按此爻程传悔则凶亡之説殊不可从
　　【兑下巽上】　　中爻震艮
　　程传节者为之制节上能信守之则下能信从之中孚所以次节○朱子孚字从从子如鸟抱子象今乳字一边从孚盖中所抱者实有物也○郭白云曰杂卦曰中孚信也夫信者孚之一也信不足以尽孚故必曰中孚孚之道有无心于信天下而天下信之之意无不感无不通无不受而容之也道有诚有孚有信信者孚之一孚者诚之一○项平甫曰坎离者乾坤之用故上经终于坎离下经终于既未济颐中孚肖离大小过肖坎故上经以颐大过附坎离下经以中孚小过附既未济○赵复斋曰隂盛而阳陷为坎阳盛而隂丽为离故小人胜君子则揜而害之君子胜小人则容而化之小过有坎象中孚有离象按泽水同象而唯风泽为中孚者盖坎自奔流不因风动泽乃止水无风则静遇风则动其相感甚速所以为孚但风必在泽上而泽不可在风上故泽风则圣人专取卦画而为大过而大象则取巽之木而不取巽之风
　　中孚豚鱼吉利渉大川利贞　彖传中孚柔在内而刚得中説而巽孚乃化也豚鱼吉信及豚鱼也利渉大川乗木舟虚也中孚以利贞乃应乎天也
　　陆君阳曰三四合体为中孚之主中孚者中有诚信若鸟卵之有孵实柔在内而刚包之鸟卵孵实之象也○苏子瞻曰谓之中孚者如羽虫之孚有诸中而后能化也内无阳不生故必刚得中然后为中孚○程传二柔在内中虚为诚之象二刚得上下体之中中实为孚之象上巽下説上至诚以顺巽乎下下有孚以説从其上其孚乃能化于国也信及豚鱼信道至矣以中孚渉险难其利如济川而以虚舟则无沉覆之患卦虚中为虚舟象中孚而贞则应乎天天之道孚贞而已　守信之道在乎坚正故利贞○张子上巽施之下説承之其中必有感化而出焉者盖孚者覆乳之象有必生之道○朱子无事时虚而无物曰中虚自中虚中发出来皆是实理曰中实一念之间中无私主便谓之虚事皆不妄便谓之实不是两事○朱汉上曰孚犹鸟之伏卵也巽伏于上説从于下不动而柔者化刚者应拚然而飞矣化邦之道犹是巽为木兑金刳其中舟虚也象中虚渉川之利重载不如虚舟仗诚而蹈大难犹乗木而其中枵然岂有风波之患○冯厚斋曰孚卵也孚卵育而化也古盖以卵为孚在人则性由中而发于外而人化之也　巽为木为风木得风而行于泽上所以利渉中孚之义由无妄也有正有不正男女之相期士夫之死党小人之握手出肺肝相示皆不正之孚也故利贞诚者天之道正则应乎天不正则狥乎人孚不足言矣○李隆山曰羽虫之孚柔浑于内而刚殻于外雌伏啐喙不违其自然之期信之最可必者○赵复斋曰柔在内而不掩刚得中而为主则隂説乎阳而巽顺以听此君子所以化小人也　下卦为内上卦为外而三四二爻有时为内于中孚见之二五为中而三四二爻有时为中于益于中孚见之又有随时取中者如复之六四　柔曰内刚曰中圣人立言精妙　化邦之道如风之入如泽之润　天之道四时不忒莫知其利周子曰利贞诚之复○王秋山曰豚鱼出泽必风此天地间不言之信人之孚信及夫豚鱼则孚道至矣风于泽泽于风二者以虚相入以实相受中孚之象○呉草庐曰豚鱼泽中之物俗谓江豚泽将有风则浮出水面南风则口向南北风则口向北舟人称为风信风泽之卦故取以为象中实之孚其信如豚鱼则吉　二五中实能孚于三四而三能説四能巽以孚于二五是二五之孚能化一国之民而使之孚也邦指三四之民而言○胡双湖曰呉氏江豚之説隆山厚斋皆同隆山谓中孚之豚鱼以巽兑合而为之诸儒不究本象释豚鱼为二物厚斋则谓水陆不相类而象意俱失愚谓巽为鱼而生于兑泽则是江豚明矣○龙观复曰玉篇江豚一名鱄防亦取专而孚之义欤○何子曰豚鱼泽处而知风不爽其信全乎天者也人能积孚于中始于天之无伪终于天之不爽若豚鱼焉则诚精之体有完无亏吉可知矣即以化难化之人平难平之难至诚可格如大川之可渉矣信及豚鱼犹言信如豚鱼也○易外风将起泽豚鱼必先知之风无心而信豚鱼豚鱼亦无心而信风皆天之所为故曰应乎天按彖辞直言豚鱼吉是言豚鱼之吉非言格及豚鱼者之吉也夫豚鱼何以吉以其信也故夫子以信及豚鱼释之明文王以豚鱼之至信而任天者为中孚之诚至而自然之象也若如王辅嗣説则豚鱼祗作草木字防矣
　　初九虞吉有他不燕　象传初九虞吉志未变也郝京山曰中孚贵初初阳在下阳气方潜初念纯一其志未杂故虞吉○钱啓新曰虞泽虞一名固泽鸟时常在泽象主守之官○唐凝庵曰燕春去秋来有信之象使初有他不能若燕之信于孚道有亏○孙夏峯曰虞泽鸟也以主守不易为信者也燕鸟也春去秋来以随时变易为信者也初方立而遽求权故圣人许其为虞难其为燕他也者未离于守而妄托于通尝试非其所安尚与圆机有间是薄虞而非虞学燕而非燕两失之者也虞燕二义只一豚鱼可兼○呉尊彜曰初阳始孚以説应顺与物忘机然震动在上防其志变故以有他示戒
　　按中孚之义以诚一而任天为孚道之至此爻虞吉文义与豚鱼吉一例诸家以虞字训安训专更或为虞度为虞防为驩虞为忧虞皆不免经营纷扰与憧憧徃来无异何以言吉传何以言志未变冯厚斋以为虞人草庐双湖宗之唯钱启新以为泽虞之鸟孙夏峯特主其説愚细玩之卦以孚名取羽族孚子为象又卦似大离离为飞鸟故曰鹤曰翰音多言羽族则虞为泽鸟适从其类攷泽虞字出尔雅非无稽俗説夫彖称豚鱼吉者取自然之信纯乎天也则泽虞与豚鱼一例虞吉与豚鱼吉文义亦一例于象则取泽中之鸟于义则取其任天而不杂以人泽虞即鹈鹕泽之外无他徃鱼之外无他好终日立泽饮啄在是静以自守不易其性初刚以之孔子故以志未变释之若作虞人恐未见其志之不变何遽以吉许之当从泽鸟为优有他云者乃未变之反似不必指为应某从某也唯燕字作安字者泛作燕雀之燕者似未为的姑存之
　　九二鸣鹤在隂其子和之我有好爵吾与尔靡之　象传其子和之中心愿也
　　王辅嗣曰处内而居重隂之下履不失中不徇于外任其真者也立诚笃志虽在闇昧物亦应焉故曰鹤鸣在隂其子和之不私权利惟徳是与诚之至也故曰我有好爵吾与尔靡之○本义好爵谓得中靡与縻同言懿徳人之所好故好爵虽为我所独有而彼亦系恋之也○朱汉上曰震为鹄鹄古鹤字鹤震声感兑鸣于正秋九二象九二刚得中中孚之至者九居二在隂也靡子夏传作縻巽为绳縻系象○沈守约曰鹤阳明之物二兑体居重隂之下变而为震震为善鸣处于隂暗在隂象上比二隂与之相得阳説而鸣于下隂说而顺于上和之象○郑东谷曰二独无应若未信于人而爻最吉者自耀者其实丧自晦者其徳章二以刚履柔而得中且伏于二隂之下无求而物自应者感以天也○项平甫曰二鸣于泽中不求人知而三以同体自来相和二有好爵乐与三同○李蒙斋曰好爵者孟子所谓尊爵也天爵也良贵也靡共也同也○胡云峯曰鹤鸣子和天机之自动好爵尔靡天理之自孚○俞石涧曰尔指三我吾九二自谓也○何子曰二五皆以刚得中而临在内之柔孚信厚积合体无间故圣人于此发中孚感通之妙鸣鹤九二也其子三四也二为隂位在兑泽之中艮山之下幽隐之处故为在隂卦象中二隂如鸟卵二上孚之如抱卵然其子象也系辞曰况其迩者迩指其子而言好爵指五五乃体备天爵而据人爵之尊者故谓之好爵谓二积其诚信孚于三四以上应乎五也○龙麟洲曰二以中实之孚感三四中虚之孚出于自然如鹤鸣子和孚之至也隂阳相感则鸣○钱启新曰二鸣三四两爻一体震动上下赓鸣二五合中无分吾我故好爵在五而谓之我○易外中心愿二隂之中为心虚故孚孚故愿其鸣也由中而发发本无心乗乎天气之清其和也由中而应应亦无心接乎母气之和三四之虚皆无心之至以气相贯以声相通犹君臣相得一都而一俞也好爵尔靡者君以人爵而靡士之天爵士以天爵而靡君之人爵挛如者好爵相靡之象
　　按诸儒以二为鹤五为子五为鹤二为子或又以初为子于爻位不顺且敌体弗和俱不可从本义好爵谓得中盖以二言也何氏指五盖五以中实应二则五之好爵即为二之所有矣二説可兼
　　六三得敌或鼓或罢或泣或歌　象传或鼓或罢位不当也
　　王辅嗣曰三居少隂之上四居长隂之下对而不相比敌之谓以隂居阳欲进者也欲进而阂敌故或鼓四履正而承五非已所克故或罢不胜而退惧见侵陵故或泣四不与物校退不见害故或歌进退无恒惫可知也○吕蓝田曰以隂居阳虽与上应而比于四近不相得所以得敌○张紫岩曰二隂相偶曰敌敌有竞进意风泽相激为鼓罢为歌泣○项平甫曰二隂之势等故三称敌四称匹称类中孚以中正相孚三皆无之故至于此○胡双湖曰鼓震动象罢艮止象泣二至四似离而有兑泽象歌正当兑口象○俞石涧曰三四两隂相并而成匹故曰得敌爻柔位刚半动半静又不中不正故其象如此○苏紫溪曰人而孚则千里之外孰非吾与人而不孚则一室之近孰非吾敌作止哀乐皆失常度所谓人而无信不知其可也○何子曰三内卦主四外卦主同为隂柔而其志相反敌也
　　按此卦合六爻观之有中虚之象以二体言则二女也三四又长少主爻相比而不相得三又不若四之正乃起而为敌泽遇风而兴澜故无定形鼔罢泣歌曲肖少女之情态此与中孚正相反者也传言位不当者以隂居阳非虚非实动静无恒也或以上九正应为敌者非易例
　　六四月防望马匹亡无咎　象传马匹亡絶类上也王辅嗣曰居中孚之时处巽之始应説之初居正履顺以承于五内毗元首外宣徳化充乎隂徳之盛故曰月防望马匹亡弃羣类也○孔仲达曰弃三之类如马之匹亡絶三之类不与之争而上承于五也○郭白云曰马匹不亡则有鼔罢泣歌之累今马匹亡则安行上道得敌匹亡其道正相反也○朱汉上曰古者驾车四马两服为匹两骖为匹○王童溪曰隂道畏盈孚志贵一中孚所以为中孚者三四也四处近君之位以盈为戒月几望则不至于盈不三之比而唯五之承马匹亡象○沈守约曰巽隂之长四巽之主隂之盛也○赵复斋曰隂虚资阳月受日光也既望则缺几望则盛○胡双湖曰自二至四互震马象○王秋山曰四中虚五中实以此之虚受彼之实如月受日之明而相望曰几者犹有未盈○何子曰大明生于东月生于西兑西震东下卦兑中爻震日月相望象
　　九五有孚挛如无咎　象传有孚挛如位正当也胡安定曰居尊位而中正是有至诚至信之心发于内而交于下以挛天下之心上下内外皆以诚信相通何咎之有○本义刚健中正中孚之实而居尊位为孚之主下应九二与之同徳○张紫岩曰五刚中为有孚互艮艮手艮止为挛二隂中虚羣阳恊顺为挛如○赵复斋曰爻至此始称孚尽卦义也余卦称孚者多泛言也此卦欲尽其义故诸爻吝之○李蒙斋曰九五中正居尊下无系应诚而不私尽中孚之道者也止称无咎者即圣人处无过之地也位正当者美其有天徳而居天位○胡云峯曰九五合九二以成一体包二隂以成中孚其固结如此五二一心故也一则孚孚则化○王秋山曰五以巽顺中正为孚之主初上同徳相亲三四柔顺相承九二刚中而应上下牵挛而归之是无一民一物之不孚何咎之有
　　按中孚虽兼中虚中实二义究以实为感虚为应故中实乃中孚之本而二之实不如五之实九五所以为中孚之主而能尽卦义也
　　上九翰音登于天贞凶　象传翰音登于天何可长也王辅嗣曰翰高飞也飞音者音飞而实不从也居卦之上处信之终信终则衰忠笃内丧华美外扬故曰翰音登于天○孔仲达曰虚声逺闻也○程传阳性上进风体飞飏九居中孚之时处于最上孚于上进而不知止者也贞固于此而不知变凶可知矣夫子曰好信不好学其蔽也贼固守而不通之谓也○张子将变而为小过也○本义鸡曰翰音巽之象居巽之极为登于天鸡非登天之物而欲登天信非所信而不知变亦犹是也○朱汉上曰鸡振其羽翮而后出于声翰音也○郑东谷曰信贵在中乃极乎上巽风也以阳居之盖以飞求显以鸣求应者实既丧矣何能久哉○沈守约曰鸡阳物而巽隂无力于飞鸣者也巽为风风行天上有声无形变而为坎阳陷于隂实不从也○李蒙斋曰上九刚在外而不中飞鸟之音宜下不宜上逆而不顺何可久也○呉草庐曰鸡知旦物之有信者○胡云峯曰五上天位九二鹤也而鸣于地之隂上九鸡也而鸣于天之髙有是理乎○梁孟敬曰上九处中孚之极是以信而有声闻者也不中正而以有信闻其有信之名无信之实者鸡不能飞而音闻于天声闻过情贞固守此安得不凶
　　按翰音作鸡本之戴记注防止作鸟音似尤稳盖记非周以前书也
　　【艮下震上】　　中爻巽兑
　　小过亨利贞可小事不可大事飞鸟遗之音不宜上宜下大吉　彖传小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　宋仲子曰二阳在内上下各隂有似飞鸟舒翮之象故曰飞鸟震为声飞而且鸣鸟去而音止故曰遗之音○王辅嗣曰施过于不顺凶莫大焉施过于顺过更变而为吉○孔仲达曰六五乗九四之刚六二承九三之阳上则乗刚而逆下则承阳而顺故曰不宜上宜下○胡安定曰飞鸟遗之音但闻其音不见其迹飞鸟翔空愈上则愈穷是上则逆也下附物则身安是下则顺也○程传时当过而过乃非过也时之宜也乃所谓正也小过之时自不可大事而卦才又不堪大事与时合也中刚外柔飞鸟之象中二画鸟腹上下二隂鸟翼鸟出于卵小过所以次中孚○张子时宜用过虽过正也过于自大其势必危过于自损可以获吉○郭白云曰凡刚非二五皆非得位小过之义可过于下不可过于上可过于柔不可过于刚故不及其君遇其臣所以为小过之无咎○朱汉上曰所以小过者时而已譬之寒或过于隂暑或过于阳冬裘夏葛无非正也过而不失其正则吉柔得中也作大事非刚得位得中不能济失位则无所用其刚不中则过乎刚是以小过之时不可作大事也○王童溪曰鸟飞决起遗音不能上彻不宜上也音遗于下下所共闻宜下也○呉草庐曰飞鸟遗之音以下象占为阳刚君子谋也隂强阳弱君子上则进为隂所忌易以取祸下则退就卑处可以全身大者阳也小过之时勇退而不进如鸟音之下而不上则大者可吉此君子不得志之时转凶为吉之道也○梁孟敬曰隂虽过阳然阳在于内隂皆顺之故可以亨以隂过阳必利于正不正则不能亨隂之正者以顺为正也○俞石涧曰中孚肖离离有飞鸟象变为小过则肖坎见坎不见离则离之飞鸟已过但闻其遗音也隂本在下之物唯宜居下若居上则僭为卦震上艮下唯可过于止不可过于动故曰不宜上宜下
　　初六飞鸟以凶　象传飞鸟以凶不可如何也
　　王辅嗣曰小过上逆下顺应在上卦进而之逆无所错足飞鸟之凶○朱汉上曰初艮体不正柔而止不当过也有应在四为四所以如师能左右之曰以其过至甚如飞鸟迅速虽欲救止不可如何○项平甫曰初上二爻隂过而不中是以凶以象观之初上二爻皆当鸟翅之末初六在艮之下当止而反飞以飞致凶上六当震之极其飞已髙动而成离则丽于网罟二五不言飞鸟者唯初上二爻动则成离离为飞鸟○耿希道曰大过至上乃凶小过在初已凶以应上而求进失宜下之义也○俞石涧曰以六居初不中不正之小人不安艮止之分而妄徼震动之举如小鸟髙飞力尽必堕
　　六二过其祖遇其妣不及其君遇其臣无咎　象传不及其君臣不可过也
　　何子曰三阳为父四阳为祖五隂而尊妣之象妣在祖上如周人祖后稷而以其母姜嫄为妣故诗云似续妣祖春秋传我所欲曰及不期而防曰遇二五虽非正应而同类相求越三而四以应于五是过其祖而遇其妣也然五虽徳为妣而位则君三四居近君之位则皆臣也二未应五而先与近比之三四遇故又有不及其君遇其臣之象二有承阳之美而无害阳之心故无咎○合订五在三四之上二徃应五则必越三四而上之矣六二柔顺中正不肯躁进故寜比三而不应五所以然者以隂阳言六二妇也六五妣也三四为祖二上越三四而应五是遇其妣而过其祖然以位言五君也三四近君大臣二小臣小臣不可过孚大臣分也臣不可过则君不可及矣故唯遇其臣以通于君而已不可过非二阳阻之二自安分而知其不可也汉之晁错贾谊闇于六二之义矣
　　按此爻象义诸説不一均未为恊唯何子近之朱髙安合订尤明确而于两象并列之故犹未疏解极畅愚玩象传独举不及其君乃知过其祖二语非正象也考易例有客主二象并举者孔子则独释主象以定爻义如夬之九三壮于頄客象也君子夬夬遇雨无咎主象也孔传故独释君子夬夬萃之六三萃如嗟如无攸利客象也徃无咎主象也孔传故独释徃无咎此爻柔得中而且正又艮止之中撰巽之下五又敌应故二有安于下之志而无上应之过此不及其君遇其臣为二之主象也上文二语乃客象因二五虽应而为两柔敌体而言也若曰过祖遇妣在妇妣之情可接祖孙之气可通犹可遇也然以位则君臣不可过此六二之所以不应五此六二之所以无咎也无咎不兼承过祖二句来易象难解处但据孔传自得的解
　　九三弗过防之从或戕之凶　象传从或戕之凶何如也
　　项平甫曰三四二爻方为隂所过非能过人者也故皆曰弗过三在艮止之上当止而防之若恃其重刚而徃从之则足取凶而已○赵复斋曰艮故能拒兑故説应不能终止○呉草庐曰防如捍水之防徃从上六则或为所戕害○胡双湖曰朱子谓弗过遇之两字为一句愚谓弗过防之亦当两字为絶句隂过之时故二阳爻皆称弗过二隂在下有上进之势故当防○钱启新曰隂既过阳三之防之当如山之峙立而安固不摇方得免于戕害三苟弗防或以所应为从或以所比为从以失中之刚而从过极之隂其不为羣隂之所害者几希三凶其从四戒其徃小过之时利贞之道宜然○唐凝庵曰九三为艮成卦之爻若隄防然所以止下之不上者皆其力也苟以上之正应从则自失其止或以兑之毁折而戕害之凶立至矣
　　九四无咎弗过遇之徃厉必戒勿用永贞　象传弗过遇之位不当也徃厉必戒终不可长也
　　陆君阳曰小者在上四能下之是以无咎以阳居隂故位不当斯得小过之心也若动而犯上失飞鸟之宜故往乃致危必在戒之而已勿用戒辞勿用所以深思逺虑以保永久之贞○张子道非刚亢故无咎有应于下故曰弗过遇之○王介甫曰居隂而应下虽于卦为震不志于动以进者故无咎遇若孔子之遇阳货可遇不可往也○郭白云曰遇之下顺乎柔不以刚自居也位不当所谓刚失位而不中也○朱汉上曰盛衰相循无小人常过君子之理陆震曰小者之过终不可长也戒而慎之以俟其复○沈守约曰刚不当位岂免于咎下应于初不失其顺上承于五不犯于逆是以无咎阳居震始刚而动也变而为坤顺也卦变为谦不亢也是以弗过○张紫岩曰勿用静也如干初九勿用永云贞贞不可须臾忘也○雷西仲曰以阳居隂在上卦之下而又下应于初则务下不务上者故无咎君子失位不能过小人而不遽絶之故曰遇敬戒洁身以防小人之患曰必戒危行言逊也自守其正久而不改以待天时之复故曰永贞小人终不可长君子永贞则终有以过之矣○俞石涧曰此爻皆以两字为句
　　按此爻以失位之刚处隂过之时而体震始前有兑毁故往厉必戒传义勿用永贞为句作不可固守其常解考永贞之徳易未有为不利者否困皆以贞而吉岂于小过而勿用之陆氏张氏説精矣
　　六五密云不雨自我西郊公弋取彼在穴　象传密云不雨已上也
　　程传以隂柔居尊位虽欲过为岂能成功密云不能成雨自西郊故也隂不能成雨○张子三止于下隐伏之象小过有飞鸟之象故因曰取彼在穴○朱汉上曰泽气上而为云兑隂盛也故为密云○沈守约曰泽动于上艮止于下不雨象隂居盛位不足当尊是以言公○徐进斋曰隂阳和则成雨皆隂无应不雨象○赵复斋曰阳微未达隂盛不下隂不主于阳而能利者未之有也○胡双湖曰小过全体似坎弓象互巽绳弋象○俞石涧曰在穴谓三四两阳爻在二五两隂爻之问隂为我故以阳为彼○何子曰五隂在三四之上亦欲畜二阳而成雨然二阳终不为和三四陷在坎中坎为隐伏故称在穴雷动龙兴方能致雨三为干之少男四为干之长男皆有龙徳与五非正应故公用弋以致之○姚承庵曰小过宜下不宜上隂至于五过甚矣居尊自亢泽不下究欲膏泽下于民必须求岩穴之士以为辅故戒之以求助抑之以下贤○合订阳不交通是以不能成雨为五进一防曰公其弋取彼在穴谓三四无异岩穴之士
　　按时虽小过隂必资阳弋取在穴自当指三四两阳穴者坎象五柔得中居尊可亨在于求阳不雨则不亨矣
　　上六弗遇过之飞鸟离之凶是谓灾眚　象传弗遇过之已亢也
　　王辅嗣曰过至于亢将何所遇飞而不已将何所托○孔仲达曰鸟飞而无托必离缯缴○张子不宜上而上自取之灾○本义居动极之上处隂过之极过之已髙而甚逺者○沈守约曰变而为离动极炎上亢也离为鸟为网罟飞鸟离之象卦变为旅旅上为鸟焚其巢此为飞鸟离之凶○赵复斋曰二以柔遇中四以刚遇柔故皆无咎上六过中逺阳无所遇者亢极而凶○王秋山曰三为正应乃当遇而弗遇二阳在下不当过而过之○俞石涧曰超乎六爻之上故曰过之离与诗鸿则离之之离同
　　总论
　　按观小过彖爻之辞圣人教人处乱世之道曲而至矣二阳陷于四隂无可遯也刚皆失位非困之得中也处此者不宜上宜下非独位不宜上声名亦不宜上东汉诸君昧于此义以取党祸处小过者即在小过谨小慎微之谓也
　　【离下坎上】　　中爻坎离
　　呉草庐曰济者渡水已竟之名二物相资相成亦曰济○易外既济之象一日一月日下而月上以成其交所谓日月相推而明生
　　既济亨小利贞初吉终乱　彖传既济亨小者亨也利贞刚柔正而位当也初吉柔得中也终止则乱其道穷也
　　王辅嗣曰初吉终乱不为自乱由止故乱○孔仲达曰人皆不能居安思危慎终如始故戒以今日既济之初虽皆获吉若不进徳修业至于终极则危乱及之　彖曰既济亨小小者亨也脱一小字○陆君阳曰初以隂阳交故吉终则水火不同性故凶○侯行果曰刚得正柔得中故初吉正则有终极济有怠止止则穷乱○鲜于侁曰终止则乱者返本之谓水返而终于润下火返而终于炎上○程传既济天下万事已济之时○张子通其变然后可久故止则乱○郭白云曰易六爻有应者八卦皆应皆得位在六十四卦之中独此一卦而已是知既济者必有应必得其位然后可○李隆山曰既济则亨矣而亨在于小何也易以隂柔为小离之一隂在中也坎一阳在上与之相应小者得大者之应而亨也况三隂皆出三阳之上则是三者皆在上而亨也三阳下之隂阳相交而为既济犹泰之隂上阳下而相交也其所以致亨者非独两两相应以居位各正也○蔡进斋曰六爻独二有亨道故曰亨小初吉二也离明在内也终乱上也既济终为未济矣又坎难在外象○赵复斋曰泰乾坤全体交既济隂阳杂以交隂阳错居阳皆交于隂至矣　阳下济隂故初吉隂上乘阳故终乱咸之不能为恒久矣六二居中柔未盛上承上六亢隂盛无承吉凶之辨○冯厚斋曰六爻各当其位天下定矣所谓利贞者此也然定而无复有事则定者乃乱之源也○邱行可曰人处多事则戒心生戒则畏而不敢肆治所由兆处无事则止心生止则怠而不复进乱所从起○项平甫曰既济以六二为主爻未济以六五为主爻故二彖皆曰柔得中以柔为主柔为小故称小焉谓小大皆亨者误○张紫岩曰精神交感君臣之徳俱明为既济离位在下互体又离易险为明何事不济隂以阳亨曰亨小君用刚臣用柔一卦中刚柔各得其叙既济之利在是二五正体互有明徳故吉终或止之明者息矣上六柔失厥中柔道以穷○郑东谷曰既济之时唯静而不扰者为能守之下体柔得中守之以静是初吉然静不可止也止则蠧弊生而终乱矣离柔中也坎刚陷也始则守以柔中之徳终则刚陷于中其才如是○赵汴水曰小之致亨者火性炎上即以炎上为用也离在下实司郁蒸发达之权凡交济之用皆由于离离主隂小也及其终也君止于安臣止于佞上止于自奉下止于无告保济之道穷○胡双湖曰既济隂阳各归其宗易于伏而不动履其运者若一切止而不为则乱矣○俞石涧曰孔子恐人以为亨之小特加者字明六二之亨也○何子曰自二至四互坎二为涉险之始兢惕意多故吉上处坎终狃其既济乱自此萌○唐凝庵曰天下之治全在于明上六正离互离俱所不及全以柔闇用事止而不流复成其险明所不及济道以穷
　　按勘乱之才非阳刚不可守成之主唯柔中为贵既济者守成之时也然柔不利逺亨者小止者亦小中不中之分耳
　　初九曳其轮濡其尾无咎　象传曳其轮义无咎也程传以阳居下上应于四又火体其进鋭也时既济矣进不已则及于咎故曳其轮使不进濡其尾则不济既济之初能止其进则无咎○本义轮在下尾在后初象曳轮则车不前濡尾则狐不济谨戒如是无咎之道　语録非不欲济欲济而不敢轻济也○沈守约曰变而为艮止其行也卦变为蹇蹇于行也兽之涉水必掲其尾濡其尾蹇于济也○郑亨仲曰坎为轮初在坎后曳之也○蔡进斋曰狐有濡尾象亦坎也○熊梅边曰虽当既济之初速于求进则复入于坎险故曳轮而无咎○唐凝庵曰初有离之明能受水之济皆知进止之义曳二之轮濡已之尾以明其不进则必图所以永其济者而后进矣于既济之义为无咎
　　六二妇丧其茀勿逐七日得　象传七日得以中道也王子邕曰体柔应五履顺承刚妇之义也离为妇坎为盗丧其茀邻于盗也勿逐自得履中道也二五相应故七日得○程传以文明中正之徳应九五阳刚中正之君宜得行其志然五居尊位时已既济无复进而有为在下贤才岂有求用之志自古既济而能用人者鲜矣刚中反为中满坎离乃相为戾茀妇人出门以自蔽者丧其茀则不可行然中正之道无终废之理不得行于今必行于异时逐则失其素守勿逐自守卦有六位七则变矣○冯厚斋曰诗翟茀谓以翟为蔽车之饰○李隆山曰离为雉为文明有翟茀之象○胡云峯曰丧特失其在外者逐则失其在我者矣○郝京山曰六二离主为中女妇象上应九五为坎坎为盗为舆丧其车茀象
　　九三髙宗伐鬼方三年克之小人勿用　象传三年克之惫也
　　干令升曰髙宗中兴之君鬼北方国离为戈兵故称伐坎当北方故称鬼○侯行果曰上六闇极九三征之○张子上六险而应此处卦之未济以终乱者也故以比鬼方九三以阳居阳文明而正故用师虽久困而必克○吕蓝田曰九三备文明之徳宜伐闇者也髙宗有九三之徳然后可以伐鬼方犹至三年惫而后克是以明伐闇不可易也○本义当既济之时以刚居刚髙宗伐鬼方象久而后克戒占者不可轻动○徐进斋曰尽坎三爻而成既济三年克之象九三当既济之中以刚居刚欲兼举内外之治故有此象○杨诚斋曰未济求济者寜既济求过于济者倾九三当既治之世挟重刚之资居炎上之极有求过于济之心贤君伐逺夷宜易而难宜速而久而况其余乎○沈守约曰中兴之业既就逺方之伐既成逺近济矣而使小人预其间贪功逞欲必以乱终不可不戒离变为震离为戈兵震为威武克伐象卦变为屯屯利盘桓三年克之象○郑东谷曰三处欲变之位刚阳过于有为视在内之事已济必欲用刚以求功于外故为之戒无事之世舍内治而幸边功者皆小人倡之也故曰勿用○胡双湖曰鬼方唐帝纪注夏曰獯鬻商曰鬼方周曰猃狁汉曰匈奴魏曰突厥○龙观复曰小雅覃及鬼方通言夷方此卦下离故伐言于三后卦上离故伐言于四其象明甚○郝京山曰九三离坎之交水火相射克伐象进遇重险蹇蹇终济三年克之象○潘去华曰盖盛世勤民之难也小人居盛不虞其衰成功不虑其难故戒以勿用九三离日将昃刚得正而位不中圣人唯恐其失之躁动也致警深矣○髙忠宪曰人但知盛时物力之甚裕不知盛时举事之易惫故以髙宗伐鬼方犹克之于三年小人勿用当严之于明盛也
　　六四繻有衣袽终日戒　象传终日戒有所疑也陆君阳曰繻亦作襦饰之盛袽衣之敝六四得位于外名之美也险而乘刚行可疑也犹盛饰而衣有敝袽行有所疑而终不为累者以终日之戒善补其过故圣人许之○石守道曰大臣之位当既济之时则思未济言美服而敝如当既济则亦有未济大臣忧国故终日防慎而戒疑其有○郭白云曰既济思患预防而六四又为多惧之地近君居险是以有繻有衣袽之戒袽敝衣説文谓繻为缯采盖谓勿以新缯而忘敝袽亦犹勿以既济而遂忘未济之难也有所疑者虽未有患以多惧而预防之也○蔡进斋曰既济适中时且变矣故言繻虽美必至于有袽事虽济必至于未济必须终日戒慎则不至于终乱○赵复斋曰六四坎离杂故疑○林黄中曰説者谓败絮可以塞漏舟愚谓不然漏舟而待败絮非防患之道离为日三爻皆离终日象坎为忧戒惧象○呉草庐曰四为日将昃之时将昃则渐终○唐凝庵曰四当离终坎初虽有互离之文明而坎险已隐伏于中矣故曰繻有衣袽夫以防缯为衣人见其外之文明岂知其中藏敝絮乎坎本有疑又互离互坎其疑可知稍有不戒水便灭火焉得不戒○郝京山曰外繻而内袽乱伏于治坎隐之象○来矣鲜曰四变中爻为干衣之象又成兑为毁折敝衣之象
　　按王辅嗣以繻为濡以袽为塞舟之渗漏林氏驳之当矣繻袽二象诸儒或以先后言或以表里言虽小异可防防要于戒义警切
　　九五东邻杀牛不如西邻之禴祭实受其福　象传东邻杀牛不如西邻之时也实受其福吉大来也
　　王辅嗣曰牛祭之盛禴祭之薄祭祀莫盛修徳黍稷非馨明徳惟馨是以东邻杀牛不如西邻禴祭在于合时不在于丰也○崔氏憬曰五坎为月月出西方西邻之象应二在离日出东方东邻之象也离又为牛坎水克离火杀牛之象○鲜于侁曰东六二西九五杀牛用顺之道禴祭诚笃之理二居文明之中厚礼薄信虽用柔顺岂若荐诚○苏子瞻曰祭未有杀牛者禴时祭国之常事小人以为常事不足以致福故非时杀牛而求之不和时祭之福不求而大也既济之主在安常守法而已求功名于法度之外则易之所谓杀牛也○赵汴水曰牛为盛祭离言畜牝牛禴为杀礼犹坎言樽酒簋贰既济之时离主用坎困离而为用者也故其祭也东盛而西菲礼盛者诚或衰礼薄者诚必一以诚交神神实福之萃之大牲损之二簋各因其时○胡双湖曰程传东邻谓五西邻谓二本义从之横渠又谓东邻上六西邻六四愚谓东邻指离六二西邻指坎九五五以二为东邻二亦以五为西邻也坎为幽隂多説祭祀坎水又有禴薄之象实受其福九五阳爻为实也○唐凝庵曰既济之功虽盛于二之明享既济之福乃在于五之时盖五之得位即得时也吉大来五以阳大能来之也○郝京山曰丰不如俭言二不言五惧以获福既济忧不济斯为识时○髙忠宪曰此爻説者皆以五不如二故于东西之解穿凿弥甚不知实受其福只説本爻味象辞自见盖既济已过时只宜守俭自受其福不似初吉之时可为杀牛之祭也
　　上六濡其首厉　象传濡其首厉何可久也
　　王辅嗣曰处既济之极之于未济则首先犯焉过进不已则遇于难濡其首也将没不久危莫先焉○薛氏温其曰濡其尾者有后顾之义濡其首者不虑前也恃以为济遂至陷没歴险而不虞后患既济终乱其义见矣○冯厚斋曰首在前尾在后则既未济之六爻象皆横观也皆有坎水故首尾皆濡凡事之欲济者身在其外乃可济首尾皆濡则身在其中矣既济险在前未济乃出乎险者而卦义相反盖以水火相济不相济为象也然险终在前故既济终厉终出于险故未济终孚○沈守约曰爻变为巽巽入也上极而入于险濡首象○项平甫曰上六居济之终而复陷于险如病愈之后而复遇病其能久乎○王秋山曰不言凶而言厉者欲人知危惧而速改则济犹可保也○俞石涧曰上六已出坎水之上下应九三则又没入于坎岂不危厉
　　【坎下离上】　　中爻离坎
　　程传易者变易而不穷也未济则未穷也未穷则生生之义○赵复斋曰阳皆在上隂皆在下情未济隂阳皆不当位义未济○胡云峯曰上经首乾坤乾坤之后六卦皆主坎之一阳下经终既未济济因坎水取义而亨又皆主离之一隂天地终始皆水火相为用也易不终既济而终未济易不可穷也未济非不济也未焉尔水火不交而坎男下离女上男女之交也况既济下离互坎上坎互离既济之中互未济未济下坎互离上离互坎未济之中互既济非唯见时变之相为反覆而水火互藏其宅复于是见之○易外交为易之用不交为易之体体恒而用不恒易之道尚恒故易字日上月下有未济象未济者恒也
</div>
    <div class="pagination">
<a href="周易孔义集说_page13.html">上一页</a><span>...</span><a href="周易孔义集说_page9.html">9</a><a href="周易孔义集说_page10.html">10</a><a href="周易孔义集说_page11.html">11</a><a href="周易孔义集说_page12.html">12</a><a href="周易孔义集说_page13.html">13</a><span class="current-page">14</span><a href="周易孔义集说_page15.html">15</a><a href="周易孔义集说_page16.html">16</a><a href="周易孔义集说_page17.html">17</a><a href="周易孔义集说_page18.html">18</a><a href="周易孔义集说_page19.html">19</a><span>...</span><a href="周易孔义集说_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
