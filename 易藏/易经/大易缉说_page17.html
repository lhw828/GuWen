<!DOCTYPE html>
<html>
<head>
    <meta charset="UTF-8">
    <title>大易缉说 - 第 17 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 17 页/共 29 页</h1>
    <div class="content">　　上九肥遯无不利
　　上以刚健之至居一卦之外处遯之先而无系累是充然自足于一世之外者自非徳丰道腴安能如是而其进退岂不绰绰然有余裕哉故无不利
　　象曰肥遯无不利无所疑也
　　由其刚决爲遯之先故从容逺去而无所疑也
　　【干下震上】
　　大壮大者壮也阳爲大四阳壮而倍于隂阳刚壮盛也爲卦干下震上干刚震动刚以动也雷震于天上亦大者壮也亦壮之大也故爲大壮
　　大壮利贞
　　大壮之道利在贞正壮而不得其正则爲刚恶岂君子之壮哉亦以九四爲成卦之主不得其正故戒
　　曰大壮大者壮也刚以动故壮
　　释卦名义阳长过中爲大者壮以干之刚而动于上爲壮之大故曰大壮
　　大壮利贞大者正也正大而天地之情可见矣
　　释辞大壮之道利乎正不正则爲强暴爲狠恶岂大者之事乎大莫大于天地天地之所以不屈于万物之下者亦正而已唯正故大唯正大故壮故正大则虽天地之情亦可见矣人而不正大其能壮乎
　　象曰雷在天上大壮君子以非礼勿履
　　天下雷行爲无妄雷在天上爲大壮无妄震下干上其动皆天大壮干下震上以天而动故无妄之象曰先王以对时育物所谓诚者天之道圣人之事也大壮之象曰君子以非礼勿履所谓诚之者人之道贤者之事也非礼勿履者必以天而动也以天而动则所行一出于正大君子之壮也
　　初九壮于趾征凶有孚
　　卦虽以刚壮爲义然爻义皆贵于用柔盖以刚而动刚不可过也趾在下而主于行初干体而居刚用刚是壮于行而不顾者也在上犹爲过况在下乎其凶必矣有孚者信其凶之必然也
　　象曰壮于趾其孚穷也
　　居下而用壮任刚而决行信乎其穷而凶也
　　九二贞吉
　　九二居中而又以刚履柔刚而得中是处壮不用其刚而用其中者也用中而不过于刚乃用壮之正道二得之故吉
　　象曰九二贞吉以中也
　　以者用也言以九居二不用其刚而用其中也
　　九三小人用壮君子用罔贞厉羝羊触藩羸其角三体刚用刚不中不正以干体之健处大壮之时是过于壮者也小人尚力者用之则爲勇猛怙强好胜若固守此道而行危也君子尚徳者用之亦爲刚狠蔑视于事若固守此道而行亦危也故曰贞厉其象如羝羊触藩而羸其角锐于进而艰于反用壮之道不可过于刚也如是夫
　　象曰小人用壮君子罔也
　　言小人用此必以壮取败君子用此必以罔取困也
　　九四贞吉悔亡藩决不羸壮于大舆之輹
　　用壮之道贵乎得中而不过九二体刚用柔而居中故贞吉九四亦体刚用柔不足于中故虽贞吉而有悔有悔而后亡今四爲成卦之主得壮之时进无阻碍谓三前有四犹有藩也四前二隂则藩决矣无能害其壮者故藩不待触角亦不羸可以壮于大舆之輹而勇往言四处壮而得时用刚而不过可以任重而致逺也
　　象曰藩决不羸尚往也
　　尚往者阳刚君子之道可以往进而莫有阻之者矣
　　六五丧羊于易无悔
　　羊刚狠而羣行之物喻众阳也易和易言五以柔居中得和易之道也众阳用壮而并进岂无刚触之害五爲壮之主能以和易处之使丧其刚壮而不用是能以柔制刚而归于中者也故无悔
　　象曰丧羊于易位不当也
　　位不当者以六居五以柔居尊才不足而位有余也若阳刚中正则下亦无壮矣
　　上六羝羊触藩不能退不能遂无攸利艰则吉【羝字疑羡】上六虽隂柔而体震之极处壮之终震之极故不能自止壮之终故终于用壮所以亦有触藩之象然羊之触藩者至刚之角也今不言角者见隂柔而用壮也体震而极其用壮之心故不能退质柔而处大壮之穷故亦不能遂其进妄动如此何所利哉艰则吉者遇艰难则吉盖柔遇艰则止壮既终则变也
　　象曰不能退不能遂不详也艰则吉咎不长也
　　进退不能者但知用壮而不详审其可否也艰则吉者壮终则变若遇艰难而改其所爲则咎亦不长也
　　【坤下离上】
　　晋进也爲卦坤下离上明出于地有升进之象焉故曰晋进也盖明出地上犹可以进若明在天上则不可以进言矣六十四卦离上者八专取六五一爻以爲成卦之主者二晋大有也大有曰柔得尊位大中而上下应之晋则曰康侯柔进而上行是专以康侯之进者当此一卦之义明矣
　　晋康侯用锡马蕃庶昼日三接
　　易中辞未有如晋独取康侯爲义者且六十四卦无有无卦徳者地中生木升犹曰元亨用见大人南征吉况大明出地而爲晋冝曰亨曰吉曰利见大人曰利有攸往今皆不言独曰康侯是专以康侯之进者成一卦之义也何则明出地上足以照临一方不足以照临四海未至于天犹可以进若明丽乎天则何进之有或曰日者君之表康侯谓日可乎曰不然日月君臣之固不同而以明徳居上爲众所附丽则一况象之辞止曰明不曰日如明夷之取义乎以离明之徳居坤土之上以柔进而上行此象此义非诸侯之进者而何康侯治安其国之侯既能治安其国则其进也冝受天子之命矣车马之锡重赐也蕃庶赐之多文之盛也三接恩礼之勤也昼日取其光显明之盛也以见康侯晋进之时文明之盛也
　　曰晋进也
　　释卦名义愈进而愈明故爲晋
　　明出地上顺而丽乎大明柔进而上行是以康侯用锡马蕃庻昼日三接也
　　以成卦之主释辞明出地上者谓以离明之徳出于坤土之上也顺而丽乎大明者谓以坤顺之徳丽乎大明以进也柔进而上行者谓以隂柔之徳进而行于上以言成卦六五也是以二字接上文见康侯以如是之明如是之顺如是之柔以进冝其光膺锡赉之多显承恩礼之厚也锡马坤上取义昼日离上取义
　　象曰明出地上晋君子以自昭明徳
　　明出地上则无能掩其明矣君子体之以自昭其明徳昭明之也所谓明明徳也
　　初六晋如摧如贞吉罔孚裕无咎
　　初六柔而处下必于进不可也上有正应必于退亦不可也晋如升进也摧如抑退也进退无常唯正则吉若犹未爲上所孚信则唯寛裕以自处不躁不竞则亦无咎此君子当晋进之初处进退之正道也
　　象曰晋如摧如独行正也裕无咎未受命也
　　君子处进退之道无他唯独行吾正而巳且初进而未受命其孟子所谓无官守言责则进退岂不绰绰然有余裕者何咎之有
　　六二晋如愁如贞吉受兹介福于其王母
　　小过之五亦隂也二遇之曰过其祖遇其妣然又必曰不及其君今晋之五亦隂也而止曰王母王母即祖之妣也以谓五虽居尊而实隂犹居君人之位而实臣也六二处晋之时与五同徳其仕于诸侯之命卿命大夫欤方康侯晋进之时身爲国佐非社稷之守则羁絏之仆必同其忧故曰晋如愁如然二居中得正是能以中正自守之君子也故上爲天子所知而吉下爲其君所敬受此助增之福于其国之君也其者随其仕国之辞诗曰以介景福介助也
　　象曰受兹介福以中正也
　　受此介福以二中正故也
　　六三众允悔亡
　　三处下之上不中不正冝有悔者然居坤体之极顺之至顺曰顺而丽乎大明柔进而上行是三于柔进之时以其至顺先进而上行者也此众心之所信从故悔亡
　　象曰众允之志上行也
　　众志之所允者以其顺之至先进而上行也
　　九四晋如鼫鼠贞厉
　　昼而伏者鼠也贪而畏人者鼫鼠也鼫大也旋食旋惊故曰贪而畏人谓四以阳刚居晋昼之时而处于隂是质刚而伏于昼之鼠也不中不正而据髙位下忌三隂之进是又贪而畏人之鼫鼠也盖众方晋进而居不当之位怀贪畏之心隂伏自处当进不进贞固自守其危厉可知也
　　象曰鼫鼠贞厉位不当也
　　言四以阳居隂据非其位贪而畏人当晋进之时贞固隂伏而不动冝其厉也
　　六五悔亡失得勿恤往吉无不利
　　此爻成晋之主也圣人以康侯当之若曰明出地上未至于天位虽尊而明不及逺且居坤土之上君一国之君也今合以所谓顺而丽乎大明柔进而上行之康侯取义盖以柔体居一国之上不能无悔然以中顺尽臣之道故悔得亡且尺地一民皆天子所有处晋之时当进则进不可以患失患得爲心而怀顾望之意故曰失得勿恤但往而进则必获吉且于其身于其国亦无不利也
　　象曰失得勿恤往有庆也
　　不恤已之失得唯中顺以事其上则往而进也必受庶锡三接之宠矣故曰往有庆有庆者其孟子所谓则有庆庆以地之乎
　　上九晋其角维用伐邑厉吉无咎贞吝
　　以离之极处晋之极是刚明而进至于穷极者也明极者必穷物刚极者必触物故曰晋其角角者刚极于上而善触之物而以处晋故思攻伐乎人以自益此岂康侯所冝爲者维可用之伐巳邑以自治然亦当以危厉之心处之然后吉而无咎虽然亦不可以此爲正而固守之故又有贞吝之戒
　　象曰维用伐邑道未光也
　　以九之阳体离之明处晋之极而曰未光者征伐自天子出以诸侯而自伐巳邑虽无咎而于臣道亦未得爲光大也
　　【离下坤上】
　　夷伤也爲卦离下坤上爲大明伤夷之象其昏暗在上明者见伤之时也伤非毁其明特晦其明耳明固自若也故不曰夷明而曰明夷此明字亦犹晋明出地上之明言徳之明初不指大明之日以爲君象也
　　明夷利艰贞
　　明夷者圣贤处乱世而用晦之道也利艰贞者利于处艰厄而不失其正亦谓六二成卦之主虽处明夷之世而中正自若盖昏暗在上不晦其明则遭祸患艰厄之际不守其正则非君子也
　　曰明入地中明夷
　　释卦名义与大象同辞异乎诸卦入地中云者言暗君在上明者自晦其明故曰明夷
　　内文明而外柔顺以蒙大难文王以之利艰贞晦其明也内难而能正其志箕子以之
　　以卦徳引证以释义明夷一卦大抵主商之末造言之上爻爲不明晦之主纣是也五以下皆处明夷者也用一卦之义者文王也内卦离故曰内文明外卦坤故曰外柔顺文王内有文明之徳而外尽柔顺以事君故纣之大难足以及天下而不足以及文王此文王用明夷之力也故曰文王以之用一爻之义者箕子也以六居五自晦其明故能处艰厄而不失其正遭内难而不变所守故纣之内难足以及一家而不足以及箕子此箕子用明夷之力也故曰箕子以之
　　象曰明入地中明夷君子以莅众用晦而明
　　离之明而入于地中故爲明夷明虽夷而明固自若故君子以之莅众用晦而明谓于含容韬晦之中有条理密察者在也盖用晦而不明则失之暗不用晦而明则失之察皆非莅众之道
　　初九明夷于飞垂其翼君子于行三日不食有攸往主人有言
　　此刚正君子居明夷之初见几而作者也然君子所爲众人不识飞而垂其翼者逺去之志见伤于其所也君子于行三日不食者行而见伤于其途也往而主人有言者随所至皆曰不然是又见伤于其止舍之地也然君子不以翼之垂而不飞不以不食而不行不以有言而不往盖见之明知之审其义在所必去也世之处昏乱而不能决去以防于祸者亦多矣
　　象曰君子于行义不食也
　　夫子于三者之中止释于行一语以爲义所不食则于飞攸往义所当行亦明矣去之可不速乎其伯夷太公之事乎
　　六二明夷夷于左股用拯马壮吉
　　既曰夷于左股矣又必先之曰明夷所以甚悲六二之不幸也盖离之所以爲明者二也成明夷之卦者亦二也柔顺中正不幸而遇明夷之时斯时也唯晦可以免而二备文明中正之徳此暗主之所深忌者也唯去可以免而二居大臣之位此昏世之所不得去者也故有左股之伤股肱大臣之象左虽尊而于行之用不切犹位虽尊而于昏世之用不切也亦既伤矣用拯之道必健而顺乃可以免马健而顺乎人者也盖不顺则取祸不健则失则故曰马壮吉吉者亦免祸害而巳
　　象曰六二之吉顺以则也
　　六二之吉以柔顺处之而亦不自失其中正之则也昔者文王用明夷之道其如是乎
　　九三明夷于南狩得其大首不可疾贞
　　三离之上明之极也上坤之上暗之极也正相敌应是以至明遇至暗也南向明之方狩畋而去害之事是爲向明除害得其元恶之象故曰得其大首疾害也言上六虽极其隂暗而终下能爲九三之害者九三刚明贞正故也故曰不可疾贞
　　象曰南狩之志乃大得也
　　志在向明而除害故曰南狩之志犹曰九三之志所以大得者以晦之明害之除也昔武王处明夷之世其若是欤
　　六四入于左腹获明夷之心于出门庭
　　坤爲腹腹者不能用明之物左又无用之地六四柔而正下有阳刚之应而处上暗之时非不欲入而正救之奈遇不明而不用于是退而得明夷之道于心于出门庭而逺去之盖四爲近臣其入也不忘其君其出也不失其明其微子数谏不听抱祭器以归周之事乎
　　象曰入于左腹心意也
　　意者心之所发心意者因入不明而不见用有以发其逺去之心也
　　六五箕子之明夷利贞
　　五君位而曰箕子之明夷何也明夷之世日君象也而入于地是天下无君也六五柔徳得中独夫纣又不足以当之箕子者以徳而言则柔顺得中能逺九三而比上六以处而言则以隂居阳能正其志而晦其明以位而言则同姓世臣独与殷之天位相爲终始故以当之此箕子之处明夷利于不失其正也
　　象曰箕子之贞明不可息也
　　箕子之明虽夷而终不息者贞正常存故也
</div>
    <div class="pagination">
<a href="大易缉说_page16.html">上一页</a><span>...</span><a href="大易缉说_page12.html">12</a><a href="大易缉说_page13.html">13</a><a href="大易缉说_page14.html">14</a><a href="大易缉说_page15.html">15</a><a href="大易缉说_page16.html">16</a><span class="current-page">17</span><a href="大易缉说_page18.html">18</a><a href="大易缉说_page19.html">19</a><a href="大易缉说_page20.html">20</a><a href="大易缉说_page21.html">21</a><a href="大易缉说_page22.html">22</a><span>...</span><a href="大易缉说_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
