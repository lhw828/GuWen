<!DOCTYPE html>
<html>
<head>
    <meta charset="UTF-8">
    <title>周易辑闻 - 第 29 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辑闻 - 第 29 页/共 33 页</h1>
    <div class="content">　　解　　其来复吉乃得中也
　　小过　柔得中刚失位而不中
　　蹇　　往得中也
　　节　　刚柔分而刚得中
　　既济　柔得中也
　　同人　柔得位得中
　　小畜　柔得位
　　大有　柔得尊位
　　讼　　刚来而得中也
　　鼎　　得中而应乎刚
　　中孚　柔在内而刚得中
　　睽　　得中而应乎刚
　　渐　　进得位其位刚得中也
　　旅　　柔得中乎外
　　涣　　柔得位乎外
　　未济　柔得中也
　　噬嗑　柔得中而上行
　　八卦释第十三
　　干为天为阳为天徳为元为资始为刚健为纯粹精为首为龙为六龙为羣龙为
　　坤为地为隂为元为资生为厚载为柔顺为含光大为牝马为黄
　　震为雷为动为惊为振为频
　　巽为风为木为巽
　　坎为水为雨为云为泉为险为防
　　离为火为电为明为大明为文明为牝牛为丽为雉艮为山为止
　　兊为泽为说
　　六爻释第十四
　　初为初为始为出为出门为童于下为下为地为泥为干为牀为潜为隐为藏为履为借为浚为拔为入为民为足为趾为臀为屦校为车为轮为徒于外为郊为门为门庭为侯为拇于经卦为内为户庭于前为前趾于后为曳为尾
　　二为地上为田为耕获菑畬为井谷为磐为见为中为时中为舆为轮为輹为牀辨为门庭为鼎腹为机为幽人为腓于阳为大人为长子为子为大车于隂为女为中馈为黄牛为正比五为内同五为宗姤五为巷三为人为公为夤为心为股为乗为辐于阳为重刚于隂为弟子于经卦为上为外为终为陆为髙陵为上下卦之际
　　四为人之上为卦之革为墉为木为丘为輹为跃于阳为金车为鼫鼠于干为重刚于复为中三四为进退往复来之
　　五为天为陵为阶为正为中为辅车为脢为鼎耳为黄金为大君为王公为帝位为天位为王居为尊位为大中于隂为女君为帝子为帝女为宫人应二为宗上为天为天衢为上为亢为髙墉为城为巢为为幕为角为顶为首为何校为耳为辅颊舌为公为侯为髙尚于终为终为穷为盈为极为冥为迷于后为后于外为郊为野为出为征伐
　　隂阳释第十五
　　阳为九为天为日为雷为大人为祖为父为考为夫为夫子为长子为子为男为老夫为士夫为丈夫为丈人为君子为大师为龙为马为虎为羝羊为金为金车为金为黄矢为刚为显为富为实为贵为大为动为东北为右
　　隂为六为地为月为雷为夕为霜为冰为云为妣为王母为母为妻为妇为女妻为老妇为女子为童为弟子为小子为娣为妹为臣妾为小人为牝马为牛为童牛为牝牛为豹为鹿为豕为羸豕为鱼为鬼为林为丛为穴为渊为幽谷为血为囊为冥为不富为柔为含为贱为小为静为西南为左为八月
　　隂阳和为雨合为应为婚遇为夫妻【比爻同】否则为宼为敌非应为它刚柔节为玉
　　太极名义释第十六
　　今古有极乎曰有物变有极乎曰有然则恶乎极曰极于道夫浩乎万类纷如臧否使凡进修酬酢咸适厥宜一揆诸道而极虽天地髙厚鬼神幽变悉不逃是然则道者事之极也道为事极故即极而为之名【此一节明极之所以名】建于上曰皇极作于下曰民极体之三才曰三极【此一节明极随寓而异名】泝而上之八卦四象两仪之原曰太极触类引比则太极为天地隂阳之理而形气未着是生两仪则天地其形隂阳其气【太极之名始于大传本以推两仪四象八卦之原今假以明道故曰触类引比】天地奠其区隂阳交其精人物生焉人为万物之灵于是父子以续夫妇以耦长幼以序强弱争而作之君气禀偏而辅之友诚以为主知以明之勇以行之修诸身放诸四海达诸古今而不悖君极于君道臣极于臣道父子极于父子之道夫妇长幼朋友莫不各臻其极而人极立人极立而天地之极立三极立而大极之体用彰矣【此一节明太极流行之緼】然曰极足矣而复云太极何邪曰物物皆具者曰万化之极其为万化之极之极者曰太极犹尊于皇帝曰太上皇长于诸子曰太子【日为众阳之宗故曰太阳月为众隂之宗故曰太隂他称太者皆类此】太极云者所以别于万化之极而万化之极非于太极之外他有极也【此一节明极字上加太字之义】或曰周子太极图言无极殆几老列之论乎曰周子主于道老氏主于无御寇主于迹老氏未尝言太极而以无喻道其曰复归于无极谓复归于无而极以知白守黑常徳不忒为未极必欲复归于道而后极御寇于上下八方有极尽之问为无无极之对特驾为渺茫以肆其辩且极己极矣极之外何所求无无即无矣无之外安得更无若然则彼所谓极者未为极无者未为无也且御寇诚踈矣然有无非所以论道天地未判非无也有太极焉既判而物物皆具此极无声无臭非有也而老氏以无喻道故知御寇之言与老氏殊老氏之言与周子殊【此一节明老列无极之义】或曰周子加无极于太极之上而庄周云道在太极之先得无同乎曰不同庄周袭吾夫子太极之名而不明其体其曰在太极之先而不为髙在六极之下而不为深曰髙与深皆指形迹遂认太极为六极之俦彼盖习其师有物混成先天地生之说不知老氏曰无曰惚怳曰先天地生皆道之别名亦大传所谓太极也太极与道安有先后今云在太极之先是太极与天地皆有形之物其失逺甚【此一节明庄周太极之义】若周子云太极本无极未尝岐之而为二亦未尝以太极为有形而以无极加太极之上安得与庄周同乎学者必洞究三氏之所以失然后知周子之所以得【大抵读书当通一章上下文以绎其义今通三氏上下文则知与周子得失不同】呜呼太极者道之别名也有名斯有义名义得然后识太极之真体真体云何生生万化其前莫加范围万化其变莫外象数体用图释第十七
　　盈天地之间可见皆象可计皆数虽殊类异形千变万化曽莫越象数之外曰象曰数有体有用为图凡四干上坤下为象之体不必曰包牺先天离南坎北为象之用不必曰文王后天一六二七爲数之体不必曰河图一九三七爲数之用不必曰洛书各防其原于左象体【天地定位以至水火不相射】　象用【帝出乎震以至成言乎艮】
　　数体【天一以至地十】　　　　数用【履一以至戴九】












　　干上坤下天地之体巽离兊由干体而索本乎天者亲上故附干震坎艮由坤体而索本乎地者亲下故附坤此象之体也乾坤定位六子分行坎离自然当东西之中而八象对立亦合自然












　　天地位二气分分必合合必交乾坤交而为坎离离之外具干之体中则坤致其用坎之外具坤之体中则干致其用由外观之乾坤之体未尝变其中则交矣故天地之用莫妙于水火虽坎离也实乾坤也乾坤立天地之体而其用藏坎离具乾坤之体而其用着因乾坤之用而图之坎离居中乾坤居其旁非退乾坤也既交之后下皆干上皆坤布以为图乃见如是震艮从干父而聚于东北巽兊从坤母而聚于西南而隂阳之羣以分乾坤用交余卦布列自有出震成艮之序此乃圣人因类辨方随方命辞非私出意见以傅防其说也体图辨天地之体而人居中当立以观故言上下用图合天地之用以利斯世当偃以观故言方所












　　天地既交数体以立故天交于下一居之平视则北地交于上二居之平视则南三居东为阳四居西为隂五乃居中自是六合一七合二八合三九合四十合五一二三四五为自然之位六七八九十为自然之合自一至十而数体备由是而亿兆皆十而积也











　　体十而用九理之自然九可变十不可变今之因乘法可见也其数一北而二南阳三而隂二阳左旋隂右转一在北一而三之三在东三而三之九在南九而三之七在西七而三之一复其本二在西南二而二之四在东南四而二之八在东北八而二之六在西北六而二之二复其本隂阳数交自然定位不可易置其一而妙用无穷或曰一北二南今二何为在西南曰是亦南也阳数居四方故隂数居四维犹坎离居中而乾坤居其旁此图之形也识者当以理观八数析位因奠八方五运于中九位备矣
　　右泝未图之前而探其原其体用如此若防已图之后而演其流则象体图有八卦相错之用象用图定八方之体数体图有隂阳合徳之用数用图类五行之体体以致用用不离体体用二名实则一致【子百家凡合于此者皆图后之说非图前之理】
　　图书释第十八
　　浩浩元气精灵具存混沦既分昭乎日星之在上确乎川岳之在下自然之文若是孰为之者抑亦元气流精物物神竒尔河图洛书圣人则之东序陈之其来已乆形制不传其为文若数莫可臆知而圣人寳尚如此是亦自然之文非人力之所作为也典籍灰扬存者可考圣人不过曰河出图洛出书初未尝明着其文汉儒乃指为画卦叙畴之原刘歆谓洪范自五行至六极凡六十五字皆洛书本文是洛书不为数也扬雄明一六二七之数凿度述一九三七之叙不闻有图书之名是数不为图书也独孔安国谓神负文于背有数至九则以洛书为数矣夫安国歆皆汉硕儒歆又专佐符命冝见秘文其说之异同乃如此岂图书已亡于汉二子姑以意定言邪【郑康成谓河图九篇洛书六篇又别有三十篇后汉曹充李邰公沙穆之徒皆习之其文则刘昭注天文志足以槩见今案此乃图纬之书】后之学者缅企图书之名习安国之说而数不可见遂以扬雄凿度之数强名曰图书而圣人之所寳中古之所不传始断断乎为数矣雄之数十凡五位止于五十后人衍为五十五目之曰河图凿度之数九其位亦九后人因太乙游宫之次目之曰洛书至刘牧互易其名朱子虽复其旧迨今学者所主犹未一况陈希夷有未合已合之分邵康节有圆数方文之辨若画卦叙畴等论由汉以来纷纭诞异不可胜载奈之何哉且圣人侪图书于神物变化象之列箕子但云天锡九畴未尝指包牺则图而画卦大禹法书而叙畴也圣经所载炳然甚明何后人不之信而遽祖汉儒邪为则图画卦之说者以九六七八配隂阳老少谓圣人画卦盖本诸此不知九六七八为揲蓍策数乃先有卦而后揲蓍非先得数而后画卦况包牺仰观俯察近取逺取不过天地人物之象乎为法书叙畴之说者沿洪范天锡之语以为负数而出禹因第为九类使文不出则宇宙间无此九类邪况天锡勇智天锡纯嘏不知天命何物负之以锡诸人也呜呼河图洛书古必有是傥形制湮泯正可阙疑何至依縁髣像以一时臆见而断千古之疑邪若夫图或为书书或为图其无所取证于圣人则均也虽然此二数者如不名之为图书而直论其数则有不可废者一对二三对四而五居中六七合一二八九合三四而十合五竒耦胥对隂阳有合而数之体以立圣人所谓隂阳合徳而刚柔有体者此其类也体立矣不变则数不行故阳以三左行隂以二右行三其一为三而居东三其三为九而居南三其九为二十七而七居西三其二十七为八十一而一复居北等而上之至于亿兆其余数之位皆然二其二为四而居东南二其四为八而居东北二其八为十六而六居西北二其十六为三十二而二复居西南上而亿兆亦然【八方之名姑借以立辞】八位既列五仍居中而数之用以通圣人所谓参互以变错综其数者此其类也夫数虽有体用而贯于体用之间者一三五也一为数之始五为数之中三为竒耦之合故体用之图虽不同而一三五之位不易也或曰数一而已何有体用之殊吁数岂有二本哉曰体曰用咸肇乎一对布之以立体错布之以通用顾人所布如何尔凡天下之数虽有万不同皆始于一也或又曰然则易之数云何曰易书有衍数有积数自五衍而为五十者衍数也自一二三四五积而为五十五者积数也图书二数皆积数之俦不可以与于揲蓍也故舍图书之名而论二数则自有妙理强二数以图书之名则于经无据况欲牵合九六七八以为四象防五行生成以配八卦而谓之作易之原可乎








</div>
    <div class="pagination">
<a href="周易辑闻_page28.html">上一页</a><span>...</span><a href="周易辑闻_page24.html">24</a><a href="周易辑闻_page25.html">25</a><a href="周易辑闻_page26.html">26</a><a href="周易辑闻_page27.html">27</a><a href="周易辑闻_page28.html">28</a><span class="current-page">29</span><a href="周易辑闻_page30.html">30</a><a href="周易辑闻_page31.html">31</a><a href="周易辑闻_page32.html">32</a><a href="周易辑闻_page33.html">33</a><a href="周易辑闻_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
