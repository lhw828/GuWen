<!DOCTYPE html>
<html>
<head>
    <meta charset="UTF-8">
    <title>厚斋易学 - 第 95 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 95 页/共 103 页</h1>
    <div class="content">　　是故爱恶相攻而吉凶生
　　情之所爱者攻其所恶恶者亦攻其所爱爱胜恶则吉恶胜爱则凶
　　逺近相取而悔吝生
　　近取逺则多吝逺取近则多悔
　　情伪相感而利害生
　　情感伪则害生伪感情则利生或曰爻有情伪乎曰姑以此一端言匪寇婚媾寇乃伪婚媾乃情也
　　凡易之情近而不相得则凶或害之悔且吝
　　此又申言逺近相取而悔吝生未尽之意
　　右第十四章自彖象引而伸之专明爻义能明此数语则六爻之义粲然可见矣
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　右第十五章与易全不相关恐断简错见于此非说卦也或曰诸如此类易各准其情而为之辞然诬善失守恐不入卦爻王介父曰易之辞亦必不慙枝游屈也郭子和亦尝疑之不敢彊通



　　厚斋易学卷四十六
<经部,易类,厚斋易学>
　　钦定四库全书
　　厚斋易学卷四十七　　　　宋　冯椅　撰
　　易外传第十五
　　説卦下
　　郑少梅曰此篇岀扵汉宣帝之时而宣帝以前儒者亦多引援
　　昔者圣人之作易也幽赞于神明而生蓍
　　圣人谓文王此章専言揲蓍之术蓍声尸蒿属生千嵗以老故知吉凶天下和平王道得而蓍茎长一本生满百茎説见説文防传博物志然不常有故必文王演易而为之符如麟凤之类也易半其茎以茎为防衍卦生爻神明言能知吉凶而不能告人圣人生蓍以通神明之徳是幽赞扵神明也郑少梅曰有天地则有神明圣人以蓍为用以数为体则天地神明之理在吾掌握之内矣
　　参天两地而倚数
　　取五行之生数而积之则为五十适当蓍之半及揲之成爻又以五行成数计之为七八九六所以取九六以系爻而不取七八者九六又合参天两地之数也参天之一三五为九两地之二四为六则七八乃为成数而静无变动故不占也是之谓倚数倚依也林黄中曰用蓍之半参天两地而依五十之蓍以定大衍之数五而十之者五十也是参天两地之积也
　　观变于隂阳而立卦
　　观七八九六之变即前篇所谓变动不居周流六虚上下无常刚柔相易者也
　　发挥于刚柔而生爻
　　隂阳以气言刚柔以质言气生质犹父生子卦父也爻子也七八九六成质而为刚柔七八不变九六则变变者发挥也与干文言六爻发挥之防同耿睎道曰夫物发之则隠者见挥之则鬰者彰
　　和顺于道徳而理于义
　　道卦名是也徳彖辞是也元亨利贞即干之徳卦有二体七八九六之不同调和归一顺其义而立彖义六爻之义也逺近承乗爱恶之不同理之使有条中篇言卦之徳方以知六爻之义易以贡所指虽异其义则同道徳説见李子思
　　穷理尽性以至于命
　　穷一卦六爻之理尽一卦六爻之性乃至扵命自本至末自潜至亢消息盈虚天命存焉下章所谓隂阳刚柔仁义即性命之理也程正叔指柱而言曰此木可以为柱理也其曲直者性也其所以曲直者命也邵尧夫曰有义理有物理葢义理内象也物理外象也
　　右第一章朱子发曰参天两地蓍防数也观变扵隂阳揲蓍分卦也发挥扵刚柔爻有变动也
　　昔者圣人之作易也将以顺性命之理
　　申言上章穷理尽性以至扵命葢由圣人作易本顺性命之理是以能穷理则能尽性以至扵命也程可久曰干为君坤为臣者命也尽君道尽臣道者性也其他上下交际皆然闻之扵师云
　　是以立天之道曰隂与阳立地之道曰柔与刚立人之道曰仁与义
　　姑以大者言之天之道日北而寒日南而暑有隂有阳也地之道流而为川峙而为山有柔有刚也人之道理一而爱分殊而辨有仁有义也一则孤两则立道即理也隂阳刚柔仁义性命也先隂柔仁者自上而下上四二位隂五三初位阳也李子思曰天统元气隂阳者太虚聚而为气者也地统元形刚柔者气聚而有体者也人统元识仁义者生扵心充扵气体动而有知觉者也若夫谓天阳而地隂天刚而地柔亦各指其盛者而言之耳
　　兼三才而两之故易六画而成卦
　　三者之才八卦未重止为天地人体常也八卦既重则兼而两之分为隂阳柔刚仁义尽变也所以必六画而成卦也
　　分隂分阳迭用柔刚故易六位而成章
　　章叚数也六位各分隂阳既成六叚故迭用柔刚以尽其变隂阳位也刚柔爻也徳也又与天地隂阳柔刚所配不同位有隂阳无刚柔徳有刚柔无隂阳庐山周燔彦诚辨之甚明
　　右第二章言六爻郑少梅曰前章言圣人作易自蓍数卦爻以明性命之理此章论圣人作易自性命之理出为蓍数卦爻葢使人知蓍数卦爻即性命之理也
　　天地定位
　　干南上也坤北下也
　　山泽通气
　　异所而气相通艮西北兑东南相通也
　　雷风相薄
　　薄廹也今世俗相抟谓之相扑即薄字之变也巽西南震东北也林黄中曰雷薄风而震风薄雷而怒
　　水火不相射
　　射声亦读如诗无射亦保之射厌也离东坎西水火之用相资故不相厌射
　　此一节朱子发曰天地定位干上坤下也山泽通气艮兑以三相易也雷风相薄震巽以初相易也水火不相射坎离以中相易也邵尧夫曰干南坤北离东坎西兑东南震东北巽西南艮西北相交而成六十四此先天之学也葢谓包牺画卦之初如此
　　八卦相错
　　错七各反治鐡之名言相磨轧也毛伯玉曰八卦以两相从各以其配言之不可乱也及其交也山不専从泽水不専从火往来交错为六十四而天下之变滋矣郑少梅曰八物者八卦之物理也八卦者八物之义理也未画八卦之前八物亦交错也此孔子之所以赞大象有山中之天泽中之火之类以常情观之岂不诞乎是圣人物理之学如此其妙也
　　数往者顺知来者逆
　　数上声逆迎也周官凡逆皆训迎
　　是故易逆数也
　　数去声自初至上为顺自上至初为逆犹其初难知其上易知之义也毛伯玉曰往者可以顺数来者可以逆知所谓彰往察来也是故易用扵逆不用扵顺谓之知来谓之逆数谓前民利用皆一理也
　　右第三章
　　雷以动之风以散之雨以润之日以烜之
　　散去声烜又作晅今烜无此字京云干也之皆指万物震巽坎离发生之功也物之脉理闭塞雷以震动之而后物皆甲拆风以散之而后物皆敷荣一润一烜然后不淫不枯
　　艮以止之
　　胡翼之曰止扵万物而不使过分也
　　兑以説之
　　物各安其所利故説
　　干以君之
　　主宰万物
　　坤以蔵之
　　万物皆傅扵土所谓含万物而化光也
　　右第四章胡翼之曰明八卦生物之功也朱子曰卦位相对与上章同耿睎道曰八卦之用或纵衡相错也此章其序一阳一隂先后相继也程可久曰六子致用主扵干而动出归扵坤而敛藏物不足以举其用者则称卦毛伯玉曰雷风雨旸以形用故不名其卦而名其象万物之得雷风雨旸也杂然并作扵天地之间至秋而息兑之説也至冬而敛艮之止也资始扵干故君之生乎土归乎土故藏之郭子和曰动止説言其性散润烜言其功君其道蔵其徳也互言之互相备也窃谓此章之卦序即先天之易后四章卦称名者乃后天之易之序以此见先后天之易之序自有天地以来即有之意者先天之易造化之本体后天之易造化之致用也
　　帝出乎震
　　程正叔曰天者理也帝者以主宰而名程可久曰帝者神之应
　　齐乎巽相见乎离致役乎坤説言乎兑
　　战乎干
　　扵时为立冬则乾卦用事位乎西北六隂终乎亥以坤乗干隂阳相战万物扵是蛰蔵以待隂阳之定坤之上六龙战扵野是已耿睎道曰説而后可战亦説以犯难之义
　　劳乎坎
　　劳去声犹劳归士之劳扵时为冬至则坎卦用事位乎正北万物归根而复命坎有以劳之林黄中曰物息而相劳也
　　成言乎艮
　　扵时为立春则艮卦用事位乎东北万物之终而又将出震皆扵此成之胡翼之曰艮者动静之界也林黄中曰出而齐齐而相见见而致养养而后説説而后战战而后劳劳而后成成而后出自然之序也邵尧夫曰此后天之易河图之数文王之八卦之方也毛伯玉以为不然不为无见而辨之未尽河图洛书已扵上篇述之矣窃谓自河图出扵包牺之世故因之以画八卦之象视禹为先况包牺推测扵天地之先则谓之先天可也洛书出扵大禹之世故因之以定八卦之方视牺为后况所推在天地已判之后则谓之后天可也然此方位则决非文王之所定葢观夏正建寅为艮而谓之连山商正建丑以冲扵未首坤而谓之归蔵则此八卦之方位定扵神农氏以来自洛书出而合若符契文王特正乾坤之序尔则后篇序卦是也然则此编自昔所传之书孔子特述而为传耳
　　万物出乎震震东方也
　　此下孔子衍而传之者也郑康成曰万物出乎震雷发声以生之也
　　齐乎巽巽东南也齐也者言万物之洁齐也
　　郑康成曰洁犹新也
　　离也者明也万物皆相见南方之卦也圣人南面而聴天下向明而治葢取诸此也
　　郑康成曰万物皆相见日照之使光大王介父曰离为火为日故曰明聴平声聴天下之治也周官所谓眎治朝则赞聴治之聴今官舍谓之聴事亦此义也林黄中曰然则昧爽丕显向晦入息从可知矣
　　坤也者地也万物皆致养焉故曰致役乎坤
　　养去声物扵此成实犹子之致其养扵母也人子之役扵外而归必有以致养扵父母故致役有致养之义林黄中曰致役而遂养也
　　兑正秋也万物之所説也故曰説言乎兑
　　郑康成曰草木皆老犹以泽气説成之
　　战乎干干西北之卦也言隂阳相薄也
　　薄同雷风相薄之薄郑康成曰战言隂阳相薄西北隂也而干以纯阳临之犹君臣对合也
　　坎者水也正北方之卦也劳卦也万物之所归也故曰劳乎坎
　　归根复命扵坎之时故曰劳乎坎劳朱子发读作平声郑康成曰坎劳卦也水性劳而不倦万物之所归也万物自春初生扵地冬气闭蔵还皆入地
　　艮东北之卦也万物之所成终而所成始也故曰成言乎艮
　　郑康成曰成终成始言万物隂气终阳气始皆艮之用事
　　右第五章林黄中曰帝出乎震则万物不得不出万物成乎艮则帝之功亦成矣又曰圣人之言葢有所互明焉故曰离也者明也则坎之为幽震之为旦兑之为暮可知矣坤也者地也则干之为天艮之为山兑之为泽可知矣坎者水也则离之为火震巽之为木干兑之为金坤艮之为土可知矣坎劳卦也则离之为暇震之为作兑之为息可知矣圣人向明而治葢取诸此则昧爽丕显向晦入息从可知矣程可久曰帝与万物皆出乎震兑言正秋则四时可推坎言正北则四方可推坎言水坤言地则八物可知坤不言方致役不系扵方也干不言万物战不系乎物也圣人扵离有所取则他卦可以通其类焉窃谓奠方正时观象推理人事存焉以日言之则震朝兑夕离昼坎夜也日出而作则民析也命农勉作人力齐也日中为市相见离也日入而息致役坤也百谷收成兑言説也説以犯难战乎干也战胜而归劳归扵坎也曰为改岁成终始也终则有始天之行也
　　神也者妙万物而为言者也
　　妙古此章意属上章葢孔子述上章之义而及此也程可久曰为言者亦强名而已妙精理也
　　动万物者莫疾乎雷挠万物者莫疾乎风
　　挠乃教乃饱二反葢雷震则物之脉理开然后风以挠之则水潜上扵枝条而华叶生谚谓之撼条风亦谓花信风是也
</div>
    <div class="pagination">
<a href="厚斋易学_page94.html">上一页</a><span>...</span><a href="厚斋易学_page90.html">90</a><a href="厚斋易学_page91.html">91</a><a href="厚斋易学_page92.html">92</a><a href="厚斋易学_page93.html">93</a><a href="厚斋易学_page94.html">94</a><span class="current-page">95</span><a href="厚斋易学_page96.html">96</a><a href="厚斋易学_page97.html">97</a><a href="厚斋易学_page98.html">98</a><a href="厚斋易学_page99.html">99</a><a href="厚斋易学_page100.html">100</a><span>...</span><a href="厚斋易学_page96.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
