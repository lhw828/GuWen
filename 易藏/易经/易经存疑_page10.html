<!DOCTYPE html>
<html>
<head>
    <meta charset="UTF-8">
    <title>易经存疑 - 第 10 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 10 页/共 42 页</h1>
    <div class="content">　　象曰匪其彭无咎明辨晳也
　　言其明辨之晳然也所明者君尊臣卑之义进退存亡之理也
　　六五厥孚交如威如吉
　　六五当大有之世柔中居尊虚巳以应九二之贤是五之信有以孚于二也上下归之是天下之民见二五之相孚亦倾心信服于六五也五之孚感于上下上下之孚应乎五故曰交如言上下之相交也盖当天下无事之时不用刑威而以徳化民也然君道贵刚太柔则废时当大有衅蘖易生若一于孚信而严威不立则纪纲法度因之废弛人将慢易之而无畏避之心矣故必济之以威猛厉之意常行于寛恕之中神武之威常行于仁厚之内则天下之人不敢玩法以安肆所有之大可以长保而无虞矣何吉如之先王之明罚勅法周王之董正治官克诘戎兵皆是道也
　　象曰厥孚交如信以志也
　　言一人之信见于虚已以应九二之贤而上下归之是有以上下之志也
　　威如之吉易而无备也
　　易而无备是解威如吉是必用威严也愚谓大有之世天下既安且治无事乎有为盖享盈盛之治者也故人君但虚已下贤而上下自归之若非大有之世须费许多气力未必但如此而上下遂归之本义先下大有之世不为无意如此看方有着落不然只虚已下贤如何便上下归之
　　上九自天祐之吉无不利
　　履信思顺尚贤俱就以刚居上下従六五上取六五厥孚交如信也而上下従之是履信也谦退不居而下従六五是思顺也但不可谓履六五之信思六五之顺尚贤作尚六五之贤説
　　言上九以刚居上而能下从六五是能履信思顺而尚贤也如是则行合乎天矣是以自天祐之吉无不利
　　象曰大有上吉自天祐也
　　此是解上吉意要本爻徳説言大有上九吉无不利者是履信思顺又以尚贤行合乎天自天祐之也故吉无不利
　　【艮下坤上】
　　谦亨君子有终
　　谦者有而不居之义有徳而不以徳自居有功而不以功自居也止乎内其心敛戢不自大也顺乎外卑以自牧无骄亢也
　　以山之髙而处于卑地之下故为谦之象总是居髙能下之意初非实象岂真有个山在地下之理哉人能谦卑降屈则随其所至而人皆爱敬之而行无不得故亨始虽不居其有所有终不可没而名成功立故有终亨是目前通达无碍如所谓在邦必达在家必达州里可行蛮貊可行意有终是将来有结果成就如所谓汝惟不矜天下莫敢与争能汝惟不伐天下莫敢与争功意彖传尊而光卑而不可逾系辞传曰谦也者致恭以存其位皆是此意
　　彖曰谦亨天道下济而光明地道卑而上行
　　彖传不释卦名义径释卦辞此一例也其云天地之谦亨亦与卦辞本义不甚相贴要圣人之精因卦以者尔
　　天虽在上其气常下交于地以生万物是下济也然气一嘘而万物以生气一吸而万物以成是其道则光明也下济谦也光明则亨矣
　　地以形言则处万物之下以徳言则无成而代有终可见其卑也然其气则上腾以交于天而生物是其道则上行也卑谦也上行则亨矣
　　似此解谦亨与人皆爱敬行无不得意稍差此孔子之易也
　　天道亏盈而益谦
　　日中则昃月盈则食寒极则暑暑极则寒此亏盈也日入而升月缺而圎暑生于寒极之后寒生于暑极之后是益谦也
　　地道变盈而流谦
　　盈满者倾变而反防如髙岸为谷潮汐之大极而渐小草木之荣而悴开而落是也卑下者流注而益増如深谷为陵潮汐之小极而渐大草木之悴而荣落而开是也
　　鬼神害盈而福谦
　　鬼神要不外天地之道盖天地之功用造化之迹也然依此説则与上文无分别当以福善祸滛言蒙引欲兼动植之物説愚按草木之荣悴开落总在地道变盈流谦之内矣惟当从福善祸滛之説为是
　　人道恶盈而好谦
　　人之盈满髙亢者则人情之所恶柔逊谦屈者则人情之所好故曰谦受益满招损徳日新万邦惟懐志自满九族乃离
　　谦尊而光卑而不可逾君子之终也
　　承上言天地人鬼俱好乎谦故人而能谦若其位居尊则其徳因之而愈光若其位居卑则人终不可得而逾盖谦者徳本自光其位之尊其徳因之而愈光也卑者位本可逾因其卑而能谦其徳则髙而卒不可逾也何谓谦尊而光盖君子居尊则下民之所承载而瞻仰者于是而能谦焉其瞻仰又当何如哉书曰汝惟不矜天下莫敢与争能汝惟不伐天下莫敢与争功是也九三象传劳谦君子万民服也可以见尊而光矣何谓卑而不可逾盖居下位之人不足以起斯人之景仰而有慢易之心是可逾也于是而能谦焉则人尊仰之而不敢生慢易之心矣故曰不可逾所谓瞻其顔色而弗与争也望其容貌而民不生慢易焉是也
　　光是徳光不可谓谦徳之光蒙引説
　　象曰地中有山谦君子以裒多益寡称物平施
　　地中有山地本卑而中却有山是胷中有许多髙处乃自掩其髙而卑以自牧也故为谦之象此与本义山至髙而地至卑乃屈而止于其下不同此説本之蒙引
　　凡人待己之心常多故巳有片善便自以为无前待人之心常寡故人虽有许多善视之若不足如此则在巳者多在人者寡而不得其平矣非谦也故体谦之君子裒去在巳之多以益在人之寡巳有善不大自张皇而深自贬损人有善不过于贬损而必加称于以称量事物之宜而平其施使待巳者犹待人待人者犹待巳人巳一致无复有多寡之异焉则人巳各得其平而谦在是矣此君子所以体谦之道也本义损髙増卑以趣扵平是就本文裒多益寡称物平施上贴入谦上去观下文曰亦谦之意字可见
　　初六谦谦君子用渉大川吉
　　柔既能谦而又处下谦而又谦者也故曰谦谦君子本义曰谦之至也用此以渉险则得众力之助而险可济故吉渉大川是虚象凡人之渉险难皆是与需讼诸卦渉大川不同
　　象曰谦谦君子卑以自牧也
　　程传曰自牧自处也言以卑下自处也释谦谦君子
　　六二鸣谦贞吉
　　六二柔顺中正谦徳之盛者也由是积于中而着于外矣故为鸣谦夫谦而有闻巳无不正事无不成吉也占者能如六二之鸣谦焉则亦正而吉矣处巳处人不失其道正也动而不括行无不得吉也
　　贞吉是占本义正而且吉是就鸣谦上先贴出占意然后正言占者如是则如其应
　　象曰鸣谦贞吉中心得也
　　言六二之鸣谦贞吉由其中心之自得也谦徳得于中则自闻于外矣即本义柔顺中正意
　　九三劳谦君子有终吉
　　卦惟一阳居下之上则其时为独尊无有出其上者此位之隆也刚而得正刚既足以有为而得正又为之尽善此徳之隆也徳位兼隆而为上下所归是功业足以盖世如唐之郭子仪是也乃劳而不伐有功而不徳以其功下人故为劳谦夫虽不有其功其功终不可掩虽不伐其劳其劳终不可没所谓汝惟不矜天下莫敢与争能汝惟不伐天下莫敢与争功是也故曰君子有终吉吉即君子有终
　　象曰劳谦君子万民服也
　　万民服其功劳不是服其有功劳能谦即天下莫敢争能争功意此释君子有终
　　六四无不利防谦
　　柔而得正柔谦徳也得正不过乎谦也居上而能下亦谦也如是则在彼无恶在此无射在邦必达在家必达矣故无不利然居九三功臣之上功不过于九三而位乃过之恐三不能甘而衅蘖所由起也故戒以更当发挥其谦以示不自安之意则为之上者嘉其谦为之下者安其让而利可永保矣防谦如何谦让之意恐无以表白于三或见之言辞或见之动作或有意外之恩殊常之宠皆先彼后巳再三推让于三而巳不敢当焉务使此意表白于三此之谓防谦若蔺相如之让亷颇寇恂之屈贾复彷佛此爻之义
　　象曰无不利防谦不违则也
　　此为六四之防谦恐人疑其太过故为之解释如此言六四之防谦似乎过于卑巽而违其法则矣然四以无功而处九三有功者之上理当如是虽过于卑巽而不为过似乎违则而实不违则也
　　六五不富以其邻利用侵伐无不利
　　六五居尊富本其所有而能以其邻者亦其常事也此曰不富以其邻者明六五之以其邻不以富而以徳也以柔居尊在上能谦是其徳也既曰不富以其邻又曰利用侵伐者执谦之人于武事多非所乐如汉文帝之屈于匈奴与和亲是其騐也故曰利用侵伐以济其不及也蒙引曰此亦君道贵刚不可一于柔之意无不利放开説言凡事皆利不但侵伐之利也以其能谦故也
　　象曰利用侵伐征不服也
　　此恐后世之好兵者泥利用侵伐之辞而失之至于黩武殃民故为之解释如此言六五之利用侵伐是因其不服而征之也若苖民逆命而舜征之淮夷背叛而宣王伐之是也
　　上六鸣谦利用行师征邑国
　　于谦而着行师之利何也盛言能谦之效所以劝也利用行师矣又曰征邑国者为其质柔而无位也质柔则才有所不及无位则力有所不足故不能征伐四方但可征巳之邑国而巳无位是无君位不然説不得征邑国
　　象曰鸣谦志未得也可用行师征邑国也
　　依本义志未得只是个过文尔其志之未得以隂柔无位才力不足故也此与爻辞意少异
　　【坤下震上】
　　豫利建侯行师
　　豫和乐也是泛解字义人心和乐以应其上是説此卦之所以为豫盖豫有二义有一人自和乐者有众人共和乐者而此则是众人共和乐也
　　九四一阳上下应之其志得行即人心和乐以应其上也以卦体言是言卦具有此义也以坤遇震为顺以动以卦徳言是所以致人心和乐以应其上也顺以动顺理而动也夫天下之人不同所同者心天下之心不同所同者理既顺理而动则动合乎人心矣故人心和乐以应之论语曰举直错诸枉则民服孟子曰得道者多助即其义也
　　建侯立君以治民也若非素得民心则民不服从非立君之利也故屯初九以贵下贱而大得民则利建以为侯行师戡乱除暴也然人心不乐未有不激变而生灾者故曰多助之至天下顺之以天下之所顺攻亲戚之所畔故君子有不战战必胜矣
　　彖曰豫刚应而志行顺以动豫
　　説见卦辞下志行属九四蒙引曰彖传志行二字只贴应字意非如俗説上下之和乐也愚谓其志得行毕竟是谁志若説上下之志如何谓之得行必是九四上下应之方其志得行故爻辞谓之大有得象传谓之志大行蒙引之説愚未敢从识者择之
　　豫顺以动故天地如之而况建侯行师乎
　　天地如之是天地和乐以应之也人君顺理而动则行合乎天地天地有不和乐以应之者哉如宋景公有君人之言三而荧惑为之退舎商髙宗因雉雊而脩徳则天祐之而商道复兴汉髙帝败于彭城而以大风脱汉光武逼于王郎而以氷合渡是皆天地之应处天地如之是举其大者以况其余故曰而况建侯行师乎言必得人心之和应而建侯行师无不利也顺以动是举其平日言天地如之人心之应乃平日顺动之所召致
　　天地以顺动故日月不过而四时不忒
　　天地顺动气机之动静阖辟也不可专就天左旋上説为地説不得左旋也日月星辰寒暑昼夜之运转皆在天地之动内天位乎上地位乎下其间气机之阖辟往来皆有常则日月五星各有纒度次舎所谓顺动不过循其常则而运行依其度数而旋转尔天地若不顺动则七政之行皆失其度四时之行皆失其序欲其不过不忒不可得也若以顺动则日月之行秋冬而南陆春夏而北陆自春分而夏至昼浸长自秋分而冬至昼浸短何尝有过差乎气一舒而为春为夏气一敛而为秋为冬四时代谢通复相仍何尝有差忒乎
　　圣人以顺动则刑罚清而民服
　　圣人在上礼乐刑政之施皆合乎天理而当乎人心是以顺动也将见此以理感彼以理应从欲以治四方风动不用刑罚而民自服矣
　　豫之时义大矣哉
　　此承上言顺以动豫之时义也在天则以顺动而日月不过四时不忒在圣人则以顺动刑罚清而民服天地之化圣人之治皆不外乎是然则豫之时义不其大哉
　　象曰雷出地奋豫先王以作乐崇徳殷荐之上帝以配祖考
　　雷始伏声于地及出地而奋震则所以鼔天地之和气而发万物之生意者在是和之至也故有豫之象先生作乐一则象其出地之声一则取其至和之义为之诗歌宣以琴瑟钟鼓而乐于是乎有声为之舞蹈饰以干戚羽旄而乐于是乎有容声容皆有而乐之制于是乎备矣然乐非无因而强作也先王文以经治武以戡乱治功既成于是述其功徳形之诗歌被之声音效之舞蹈以为功徳之形容则先王之文徳武功昭彰乎人之耳目而不可掩矣是乐之作所以崇徳也先生之作乐也自闺门而邦国而宗庙朝廷无非用乐之所在也而其大者则冬至祭天于圜丘以是乐荐之上帝而配以祖季秋享帝于明堂以是乐荐之上帝而配以考焉
　　作乐以崇徳则人和乐矣作乐以享神则神和乐矣乐所以和神人也
　　初六鸣豫凶
　　初六是隂柔小人与九四为应是其强援也九四方得时主事初六依时附势其志因之得行説乐之极不能自胜至于自鸣所为如此其取败也必矣故其占凶如唐顺宗朝王伾王叔文用事韩泰栁宗元刘禹锡等采聴谋议汲汲如狂互相推奬僴然自得以为伊周管葛复出是鸣豫也
　　象曰初六鸣豫志穷凶也
　　志穷是解鸣豫志意满极不胜其豫而以自鸣凶之道也
　　六二介于石不终日贞吉
　　豫虽主乐然易以溺人言此以起六二之不溺于豫也六二居中得正当可乐之地独以中正自守不溺于豫故其象为介于石言其坚确如石也凡人溺于富贵逸乐之中其心遂为昏蔽而昧乎吉凶祸福之几六二不溺于豫则心无所蔽而不昏昧故吉凶祸福之未来而几先动即能早见而预图之故又为不终日吉不俟终日而见凡事之几防也介于石二之贞也不终日二之吉也占者能如二之贞则亦吉矣
　　象曰不终日贞吉以中正也
　　此推不终日本于介于石言六二不终日而见凡事之几防得正而吉者由其以中正自守其介如石也本义卦独此爻中而得正是取诸此
　　六三盱豫悔迟有悔
　　六三隂不中正是小人也位近于四四为卦主得时主事三依时附势窃取宠位而以自乐名节顿丧祸败将及可悔也占者处此惟当速悔若悔之迟则凶咎随至而有悔矣
　　象曰盱豫有悔位不当也
　　只是本义隂不中正意
　　九四由豫大有得勿疑朋盍簪
　　九四卦之所由以为豫是天下之豫由四致之如伊尹周公其人也举天下之人跻之寿富安逸之域丈夫之事业志愿无不遂矣所得孰大焉故其占为大有得然天下之豫虽由已而致非巳所能独保所頼以共保天下之豫者实在于天下之贤天下之贤非猜忌嫉妬者之所能致必也任之勿贰用之勿疑如所谓开诚心布公道集众思广忠益者焉则同类之朋合而从之如髪之聚于簪众贤毕集群策悉用而豫可永保矣勿疑以下是戒占之辞
　　象曰由豫大有得志大行也
　　志大行是解大有得盖君子所志常欲举一世而生全之天下由九四以致豫则平生之志于是乎大得矣
　　六五贞疾恒不死
　　以柔居尊则不能自振而沈溺于豫又乘九四之刚九四方得志于下众皆归之而不附巳巳之颠危频于死亡故为贞疾之象贞常也物以得正为常故谓贞为常常疾言久疾而不痊愈也然以所处得中善道犹有存者故又为恒不死之象衰周之君汉魏末世之主皆然也
　　象曰六五贞疾乗刚也恒不死中未亡也
　　乘刚即本义乘九四之刚众不附而处势危此解贞疾不及以柔居尊沈溺于豫意
　　中未亡虽时势巳去善道犹有存者頼此一脉生意犹在故又为恒不死之义
</div>
    <div class="pagination">
<a href="易经存疑_page9.html">上一页</a><span>...</span><a href="易经存疑_page5.html">5</a><a href="易经存疑_page6.html">6</a><a href="易经存疑_page7.html">7</a><a href="易经存疑_page8.html">8</a><a href="易经存疑_page9.html">9</a><span class="current-page">10</span><a href="易经存疑_page11.html">11</a><a href="易经存疑_page12.html">12</a><a href="易经存疑_page13.html">13</a><a href="易经存疑_page14.html">14</a><a href="易经存疑_page15.html">15</a><span>...</span><a href="易经存疑_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
