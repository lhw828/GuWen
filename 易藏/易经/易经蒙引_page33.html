<!DOCTYPE html>
<html>
 <head>
  <meta charset="utf-8"/>
  <title>
   易经蒙引 - 第 33 页/共 37 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   易经蒙引 - 第 33 页/共 37 页
  </h1>
  <div class="content">
   亦以其本于阴阳之变而肆其事也旧说易中所敷言者直而无隠事则肆矣然上则根乎阴阳之变下则酌乎人事之宜于显之中而有隠者寓焉如坤之辞曰元亨利牝马之贞矣又曰君子有攸往先迷后得主利又曰西南得朋东北丧朋又曰安贞吉何肆如之屯之六二曰屯如邅如乗马班如而又曰匪冦婚媾又曰女子贞不字十年乃字又何肆如之然坤之辞【云　云】阳全阴半之至理实于此乎寓也屯六二之辞【云　云】者柔顺中正之至理实于此乎寓也此以上特举其一二要之卦爻中多多说得方是○其言曲而中杂而不厌也其事肆而隠展而不浮也以上通六十四卦三百八十四爻俱要说得方是不可指何卦为称名小取类大何爻为防逺而辞文
　　因贰以济民行以明失得之报
　　易之所以开示于人者如此其周至何也葢因民心之狐疑而决之使民之行有以济而明其事理得失之报以示人耳得失之报谓吉凶也得则吉失则凶报犹应也
　　第七章
　　易之兴也其于中古乎作易者其有忧患乎
　　易之兴也其于中古乎以时言也作易者其有忧患乎以其人言也○葢当中古之时世态日新之日而作易者又身厯乎忧患之事其操心也危虑患也深而其所以反身脩徳者自无所不用其至耳故今易卦之中多是处忧患之事○临川吴氏曰盖于其名卦而知其有忧患也下文举九卦之名以见其忧患之至愚按临川是以卦名为出于文王故云今据朱子以卦名为出于伏羲则易之兴于中古为指文王与纣之事不可谓其于名卦而知其有忧患决矣所谓作易者其有忧患乎作易指系辞也○易本兴于伏羲今曰兴于中古盖夏商之末易道中微此则复兴者也
　　是故履徳之基也【一条】
　　履徳之基基与本不同基就积行上言本就心言是乃善端之根也履所以为徳之基者葢人之脩徳必以力行实践为先而所行之际必借上下尊卑亲疎降杀之礼文以为凭藉依据之地故张子教人以礼而入即此意也本义上天下泽定分不易必谨乎此愚按既济大象本义曰水火异物各居其所故君子观象而审辨之与此本义相类彼本义或因以况其辨物为辨水火二物然则此所谓必谨乎此亦为谨上天下泽邪葢彼一之字是承上异物字而言此一此字是承上分定不易字而言谦徳之柄柄人所执者也谦乃为礼者之所当执持而不可失者也继以复徳之本者凡人之脩徳必先有以制其外然后有以养其中故必先以礼与谦二者脩饬把持于其外然后善端可得而复于内不然外之不恪内亦随亡矣复者一阳复于众阴之下在人则善心复于内扩充之则众善无不备矣故曰徳之本也复者心不外而善端存不必谓是恶极而善至此承上立礼秉谦而来非恶极始复者矣只是心不外驰而存养得善端在耳善端善心所发者也如云善念孟子四端是也恒所以次复者善端之存于我者犹不能保其长存而不失也徳虽可乆然人欲之私或未能尽去本然之善或未能尽充损之惩忿窒欲所以尽去其人欲之私也益之迁善改过所以益充其本然之善也此恒之后所以继之以损益人欲尽而天理纯矣非困无以验其然也故困为徳之辨所谓周于徳者邪世不能乱辨者自辨也故本义云困以自验其力论语岁寒然后知松柏之后凋也是从傍人说徳可以处困则确然有定而外物不能移矣井所以次困也外物不能移则既有立矣能立然后可进于权巽之所以次井也○九卦之序当云先以礼为基而应物之际必持谦能如是则善心复于内而又当守之不变然犹未敢必已私之尽去也故惩忿窒欲以脩身未敢必已徳之全备也故迁善改过以长善由是验之于困穷之时困而亨可以验吾学力之未至若困穷动他不得则无丧无得常永贞固所谓可以立矣然后能巽顺于理而用权以制事变也徳至巽以行权乃学问之极功圣人之能事故称而隠者毫厘丝忽无不由中酌量也自有不容言之妙则所谓精义入神也
　　履和而至谦尊而光【一条】
　　履和而至先王因人情而制礼礼本非强世之事似若非其至者然一皆天理之节文人事之仪则加之锱铢则太过减之毫发则不及所谓似易而实难者故曰和而至也犹中庸章句所谓天命所当然精防之极致者○谦尊而光本义自卑二字在谦字内是以谦对尊且光说夫谦宜若不尊且光也然既有是徳亦终不容自冺人益加敬恭矣故尊且光○尊为人所尊则已亦自然尊矣此尊字与光字一类皆指我而言此尊而光与彖传不同彖传是对下句卑而不可逾说此处本义分明用一且字带下谦尊而光谦本自卑而人自尊之谦本自晦而徳自光显此尊而光所以与彖传不同○复小而辨于物善端之发虽防然终非众邪所能蔽本义云复阳防而不乱于羣阴是就阴阳上说善亦如上节上天下泽定分不易例○恒杂而不厌虽处轇轕之地而常徳如一日也○损先难而后易惩忿窒欲所谓克己最难者但猛省一着则渐渐熟而安之矣○益长裕而不设葢着力处都在损之先难时了至于益则是据我所自有者而益加充长不用他求而外索矣所谓不设也○困穷而通穷者其身通者其道也○井居其所而迁俱要说徳至其徳安然不动而其泽自有以及乎物或曰忧患中自救不暇又安得有及物之事邪曰忧患中亦有能为人利害处狄梁公为地官侍郎为来俊臣诬搆下狱狱吏抑公诬引杨执柔公曰天乎吾何能为以首触柱血流被面彼惧而谢焉范文正公曰嗟乎陷阱之中不义不为况在庙堂乎见范文正公狄梁公碑况此所谓忧患亦不必皆是遭横逆堕陷阱乃为忧患只是与世龃龉所谓撡心危虑患深者皆是矣岂可谓全不容有及物之功耶○巽称而隠巽称物之宜然义由中出其所以裁制酌量之妙有非人之所能窥者矣不亦隠乎潜隠不露只是善入则如是
　　履以和行谦以制礼【一条】
　　履以和行凡事依礼而行便无所乖戾以行已言也○谦以制礼亦自己之持身言是见于应物之间者制节谨度不敢纵逸盖礼有贵贱上下之分谦则卑以自牧而礼由我行矣葢虽居上接下亦要谦厚故曰正位居体况在下乎况忧患乎○复以自知善端之存独知之地也○恒以一徳乆于其道也所谓履也谦也复也皆有其常也○损以逺害惩忿则无亡身及亲之灾窒欲则无求利得害之虞○益以兴利迁善改过则日进于髙明而希贤希圣矣何利如之○困以寡怨困穷而亨则素患难而行乎患难无入而不自得矣何怨之有不曰无怨而曰寡怨是圣人寛缓辞气语録尽说作无怨尤也○井以辨义自家守得定则事至物来自然是是非非而有以审其当矣○井徳之地而曰以辨义若渉于巽以行权者也曰不重在辨义重在所以辨义也义是常经权是变道○巽以行权至此则义精仁熟凡事能优游以入之不必拘拘于循途守辙而自有以适其轻重之宜矣○此章三陈九卦首段举大纲说九卦之徳第二段方指说其所以为徳处抑扬其辞者以见其徳之周也第三段则言其徳之为用处皆说向处忧患上去也看以字可见○朱子曰三陈九卦初无他意观上面其有忧患一句便见得是圣人说处忧患之道圣人于这里偶然看得这几卦有这个道理所以就这个说去天下道理只在圣人口头开口便是道理偶说此九卦意思自足若更添一卦也不妨更不说一卦也不妨只就此九卦中亦自尽有道理且易中尽有处忧患底卦非谓九卦之外皆非所以处忧患也后世拘于象数之学者以为九阳数圣人之举九卦葢合此数也尤泥而不通观圣人之经正不当如此若以困为处忧患底卦则屯蹇非处忧患而何又曰今之谈经者往往有四者之病本卑也而抗之使髙本浅也而凿之使深本近也而推之使逺本明也而必使至于晦○此九卦非独可处忧患亦正可以处富贵也而孔子乃指作易者而言其尽为处忧患之道何哉大抵当时孔子落落不遇畏于匡伐木于宋削迹于卫厄于陈蔡饱经忧患而三絶韦编之际其自得于此九卦多矣故以己之心上体文王之心而有是论耳程史丹陵巽岩序曰易六十四卦仲尼掇其九而三陈之起乎履止乎巽此讲学之序也论语曰可与共学未可与适道可与适道未可与立可与立未可与权夫人各有所履善恶分焉惟能谦方可与共学惟能复方可与适道知所适而无以自立则莫能乆故取诸恒使乆于其道或损之或益之至于困而不改若井未始随邑而迁则所以自立者成矣虽然吉凶祸福横发逆起有不可知将合于道其惟权乎然非巽则权不可行学而至于巽乃可与权此圣贤事业也
　　第八章
　　易之为书也不可逺【一条】
　　易之为书也不可逺以其为道也屡迁何也易只是六十四卦而已六十四卦只是三百八十四爻而已三百八十四爻只是九六两画而已是九六也变动不居周流六虚在此卦为刚上而柔下在彼卦又为柔上而刚下在此卦则此爻为刚在彼卦此爻又为柔在此卦此爻为柔在彼卦此爻又为刚不可为典要而惟变之所适夫在此卦为此卦之变在彼卦又为彼卦之变在此爻又为此爻之变在彼爻又为彼爻之变彼卦之变为彼卦之道此卦之变又为此卦之道彼爻之变为彼爻之道此爻之变又为此爻之道道之屡迁如此则体事而无不在体物而不可遗矣易之为书其可逺乎哉○易所以重乎变者何也葢如一初九也干之初九与屯之初九需之初九岂不同一初九耶然变不同矣变不同则各一其道矣惟各一其道故其道足以冒天下之道而周斯民之用余仿此此可见易之变之所系其重且大如此变之外再无易矣故曰为道也屡迁为书也不可逺○易之为书也不可逺为道也屡迁惟其为道屡迁故其为书不可逺也其为道屡迁如何葢卦爻之变迁不定一阴一阳流行于卦之六位或自下而上或自上而下或刚易乎柔或柔易乎刚皆不可为典要惟其变之所趋而已道之屡迁如此但见上下无常则吉凶随以分刚柔相易则吉凶随以异是宜随其卦爻而观象玩辞观变玩占之不暇而其书庸可逺乎故朱子小注曰有阳居阳爻而吉底亦有凶底有阴居阴爻而吉底又有凶底有有应而吉底有有应而凶底是不可为典要之书也是有那许多变所以如此○但说易字更加书字便是兼卦爻辞亦有不尽然者但此处可就兼说不必到又明于忧患与故处方说是有辞葢总统之于易之为书也一句内矣○不可为典要典要犹言定则也自此以上数句皆以卦爻之变言而辞即随之矣愚故曰兼卦爻与辞也葢卦爻之变如此辞亦随之而如此卦爻之变如彼辞亦随之而如彼卦爻之变而吉辞亦随之而吉卦爻之变而凶辞亦随之而凶辞岂能自为辞哉此条上言易之为书下数句只言卦爻之变者以此也○惟变所适凡其变之所在皆道之所在也君子于此要当随时变易以从道故曰其为书也不可逺而朱子亦云惟变所适便见人人皆用得下二节亦是此意○此变字与刚柔相推之变字正同刚柔相推正所谓变动不居周流六虚上下无常刚柔相易也○惟变所适此正是人之于易随取而各足易之于人周徧而不穷者也所以见其书之不可逺若非屡迁则有定在而各适其用矣安能如是其广大悉备而无所不应哉
　　其出入以度外内使知惧
　　本义云此句未详疑有脱误今且承上文畧解过盖卦爻所说者皆利用出入之事其出入也皆必以其法法者事理当然之则也使人入而在内出而在外皆知有法而不敢妄为是使知有惧也知惧者必以度也即上文道也此句塲屋中可以命题葢朱子既阙其疑若主司挟已见强为之说以命题试士则亦主司之妄耳传曰疑以传疑古之道也○下文无有师保如临父母亦必以道也此皆变之所为也
　　又明于忧患与故无有师保如临父母
　　上文其出入以度兼有忧患无忧患者言也○易中凡于凶咎危厉等处便都吃以示人是明于忧患也而必言其所以致忧患之故如此则虽无有师保在前以训戒之然易既明于忧患与故自然能使之常懐兢惕若临之以父母之尊严矣奚待师保也如屯之六三曰陷入于林中明于忧患也曰即鹿无虞则其故也蒙之六三曰勿用取女明于忧患也曰见金夫不有躬则其故也需九三之致冦至则以过刚不中之故讼上九之终朝三禠则以终讼必胜之故既有忧患便有其所以忧患之故此皆以辞言者辞所以发明其象也○独言忧患者圣人之作易只要免人于忧患凡人之占易亦要避个忧患而已避凶所以趋吉也亦不为不尽矣
　　初率其辞而揆其方【一条】
　　夫易不可为典要似若莫测其常理所在矣然圣人既系之辞学者于此但一循其辞以度其理则见一卦爻之间莫不各有定理矣然理虽有定苟非其人能率其辞以度其理而见之行事则是理之在易者亦不能以自行也所谓神而明之存乎其人也○既有典常者其理有常也然非其人则是理之有常者亦不能自达于事为之间也所谓非道人苟非其人谓必有黙而成不言而信之人也○易之为书也不可逺一章说第一条只是为道也屡迁之意主画言也第二第三条主辞而言故曰其出入以度又曰明于忧患与故若非主辞则块然之画何有于出入之度何有于忧患又何有于忧患之故此二条者皆隠然指其有典常者也故末条则承之曰【云　云】此说似是而非盖縁将变动不居数语只认作有画无文之时不知易之为书也一句连卦爻画与辞俱有了其变动不居周流六虚时凡辞俱已粘带在卦爻上了正如今日揲得某卦某爻何卦何爻而无见成之辞在其画卦惟变所适其辞亦无往而不随之矣若只是块然绷定之画而已则又何足谓之其道屡迁而不可逺哉但细味之自见矣○下二条则辞意较显然辞左右是发那画中所具之象其究一而已矣○此章众说甚纷纷但以此意融发之自然归一惟出入以度一句上下疑有阙文误字耳○其曰不可为典要者通六十四卦三百八十四爻言也其曰既有典常者析各卦各爻而言也不必谓向也无典常而今方有典常耳
　　第九章
　　易之为书也原始要终以为质也
　　言始终则中四爻在其中矣不可谓下三画为始上三画为终卦必举其始终而后成体则见其有初有二有三有四有五有上而一卦之体于是乎成矣体谓全体六爻则得其体之一节也此皆以后之观易者言若论伏羲画卦则一每生二一时都了又何常一一原始要终而后得卦也哉○一说只是析各卦逐一观之便见是原始要终以为质不必以后之观易言原字要字不用十分重看只是有始无终俱不成卦必兼备始终方成个卦耳只以下句惟其时物也对照看益见原字要字之不用力也○始终即初上也此言始终至下文方言初上者葢未成质之时只得谓之始终及既成卦之后则就卦言谓之初上矣○始终二字或分属内外体者决非也观干彖传大明终始本义云始即元也终谓贞也则举元贞而该亨利在其中矣又何尝以始终二字分属四徳乎更以下文其初难知其上易知本末也初辞拟之卒成之终较之尤明矣
　　六爻相杂惟其时物也
　　时不是变通趋时之时物则干阳物坤阴物也之物此物字泛刚柔便是物也所以与趋时之义不同者盖时物就指此卦中逐爻言趋时是自此卦变入彼卦也○惟其时物也言即其中间之时物耳○其初难知其上易知以后人观易言也初辞拟之卒成之终亦以后人逆推圣人之系辞而然也○初爻之义难知者以初爻之义为本方有初爻而一卦之形体未成是其质未明所以难知也上爻所以易知者上爻为卦之末卦至上爻则一卦之象已备是其质已着何难知之有○卒成之终谓既拟初辞又二三四五而至于上则所拟议类不啻过半矣故但成之终而已○初辞拟之卒成之终惟初爻之难知也故圣人系初爻之辞亦必拟议其为何象当用何占而后系之以辞也惟上爻之易知也故圣人系上爻之辞不过因下爻之辞要其所终之何如而成之耳○卒字对初字指上爻也○互体之说到宋儒方说破他不取今世所传邵子观梅卦法俱用互体推每每多中恐互体亦未可尽破但未知此条本文实说互体否耳
　　若夫杂物撰徳辨是与非则非其中爻不备
　　杂物杂布其事物也撰徳详明其事物所以然之理也有是物则有是徳也杂物犹前所谓类万物之情撰徳犹前所谓通神明之徳二义立而卦爻之蕴尽之矣但彼以卦言此以爻言○杂物如潜龙见龙之谓撰徳则初九刚阳在下九二刚健中正之类○谓非中爻不备者见初上二爻亦能杂物撰徳但未为备耳○辨是与非是非只据爻中所见有者言如初潜二见各以其时是也上九之亢则非矣坤初六小人将为君子之害非也六二直方大不习无不利则是矣葢六爻之间非是则非非非则是非凶则吉非吉则凶此是非只据理之是非而言亦承上句所杂之物有是有非所撰之徳亦有是有非也大传曰方以类聚物以羣分则物有是非明矣孔子曰天下之道二仁与不仁而已则徳有是非又明矣爻中所具只是物与徳二者而已故是非只入上二义说易之所有只是理与象二者至防者理也即所撰之徳也至著者象也即所杂之物也○一说辨是与非谓如干初九当潜而潜是也若当潜而不潜则非矣九三当干干而干干是也若当干干而不干干则非矣愚按此说则是人之是非非爻之是非矣只当用前说○自其初难知至非中爻不备以六爻之辞言也其原始要终至惟其时物特以卦爻言未有辞在以互体论杂物撰徳者曰如震下坎上其体为屯杂而撰之自二至四互坤也其物为地有顺之徳焉自三至五互艮也其物为山有止之徳焉互阳位也而以阳居之则当位而吉固可辨其是互阴位也而以阳居之则不当位而凶亦可辨其非按此说虽若可通但夫子此章于正体中爻俱未有一言及之乃独区区于互体何耶且互体之易果何据也
　　噫亦要存亡吉凶则居可知矣
　　此一段尤见圣人易学之髙妙有非常士所能窥测者葢上文以六爻之辞言之曰初辞拟之卒成之终又曰杂物撰徳辨是与非则非中爻不备是则吉凶存亡之理一借圣人所系之辞以发明防圣人之辞则人将贸贸焉者矣然天地间原自有一部见成易书在具眼者开眼便当自见之故夫子于此独有所感乃发诸叹声而云天地间自有个吉凶存亡之理苟能一其心思只求其所以存亡吉凶者则已居然可知不待求之于易矣如必求之于易在智者惟取彖辞观之则一卦六爻之体已具而其思已过半矣亦不必徧求之六爻中也
　　存亡吉凶
　　天下贞胜只是吉凶二者而已此兼存亡如何曰存亡就天道阴阳之消息言吉凶就人事之得失言○一说存亡吉凶俱以人事言存亡其大者也此说不如前说盖变化云为实兼举天人况吉凶本自存亡消息而来所谓行以数神者也故从前说意为周备○一说存亡正谓卦之消息也爻辞吉凶皆就爻位消息上取故曰存亡吉凶云○或曰存亡吉凶可知谓一卦有初有上又有中四爻则杂物撰徳辨是与非举无一不备矣故人惟据此以要其吉凶存亡之理则居然可知葢以其备故也如云观象玩辞观变玩占则正是要存亡吉凶之实事也然在智者则又不必于各爻而要其存亡吉凶也只观其彖辞亦几矣此说与上说不同然上说较此为甚长○则思过半矣不曰足矣而只曰过半虽是圣人辞气之从容然道理亦只到此故后世虽有圣人者出亦不能独观彖辞而全不观爻辞也
　　二与四同功而异位【二条】
　　二与四同功而异位其善不同二多誉四多惧近也此所谓同功而异位也三与五同功而异位三多凶五多功贵贱之等也则其异位又可见矣此以本义味之是如此说故一曰异位谓逺近不同又曰三五同阳位而贵贱不同○二多誉四多惧则所谓其善不同○其善不同二多誉四则多惧者近刚也然柔非倚刚则亦不立固不利于逺也而二乃大要无咎而多誉者葢不但以其逺也以其用之柔中也若徒柔而不中虽逺亦不能致誉用者徳之用也柔中之徳行之于身而措之事为即谓之用也○四多惧者以其近君而有陵廹之嫌也然而柔之为道非得阳以为之依附则无以自立亦不利于逺也而二乃大要得无咎而有誉者独何也以位柔而中故也此柔字不可主六字言通此一条书皆不可说出六字只据二四之位言若九二九四亦如此论三五亦然故其末乃云其柔危其刚胜耶言以柔居之则危惟刚则能胜之可见上文全据位而言也○贵贱之等以位言柔危刚胜兼爻言不可不辨○其柔危其刚胜兼三五言三五阳刚之位是个大事任也此非阳刚之才何以能胜如吏兵二部尚书或巡抚都御史之位任甚重也若以平常之才居之旦夕就见庸驽故曰其柔危也○上条其用柔中柔以位言此言柔危刚胜刚柔以爻言二与四同功二条本义是论中爻或者便以为正是申非中爻不备之意愚谓彼是承上条初上二爻而言其非中爻不备此以下虽云论中爻然却是以二对四以三对五而评之葢因其所同而别其所异故一则曰同功异位二则曰同功异位其与杂物撰徳辨是与非之意又少异矣读书析理亦当不使有毫厘之差如云此所谓天地之道贞观者也所谓逺取近取之类皆不可就以此实彼○彼以为申上段者言或逺或近或贵或贱此所谓爻有等故曰物也者是谓杂物或柔中或不中或多誉或多惧或多凶或多功又或柔危而刚胜此所谓撰徳也而辨是与非举具其中矣据此说于杂物撰徳之义亦几于详明可备一说也但上文则备矣所该自广此两节意只是以二对四三对五论中爻徳物之义犹未备
　　第十章
　　易之为书也广大悉备【一条】
　　广大统言之也悉备析言之也何以见其广大悉备且据八卦言之卦有三画上一画象天则天道也中一画象人则人道也下一画象地则地道也天道地道人道皆具于易如此不既广大而悉备乎然犹未也圣人又因八卦而重为六十四卦则兼此天地人之三才而加一倍焉是两之也两之故有六画焉其六画者非有他也亦不过只是三才之道耳盖上二爻为天则阴阳成象矣中二爻为人则仁义成徳矣下二爻为地则刚柔成质矣夫易之为书也不惟有天道而又兼有天道之阴阳不惟有人道而又兼有人道之仁义不惟有地道而又兼有地道之刚柔夫道之在宇宙间者要不出此矣易之广大悉备何如哉○此一章亦只是后天之易若伏羲作易先立一意以象三才则画八卦不成纵画亦不得如此之妙矣盖圣人之精画卦以示者是以其心胸囊括尽天地人事物理而无遗却以其精意之该括无所不尽者画之于易以象之若夫既画之后左看右看纵看直看各有其象○兼三才而两之兼字与两字不同兼者言不但两其天而又两其人两其地是兼此三才而两之也此即因而重之之义故混而观之则上二爻为天中二爻为人下二爻为地所谓六者非他也三才之道也○一说有天道焉有人道焉有地道焉此道字已该天之阴阳人之仁义地之刚柔○此道字即一阴一阳之谓道故上道字该阴阳刚柔仁义一画当太极三才各一太极三画亦只当一画看一之分也合阴阳而为道也
　　道有变动故曰爻【一条】
　　夫六画皆三才道所在也然是道有变动故谓之爻云者七八九六俱谓之爻交变之义也爻有逺近贵贱之等差故云物物云者物之不齐物之情也是物也刚柔之位相间故曰文凡文必相间而后成若纯一其色则不为文矣然其文却不必皆当初三五刚位也以刚居之未必皆当也二四上柔位也以柔居之亦未必皆当也其变参差不齐而其义有得有失于是乎吉凶生矣○朱子曰道有变动不是指那阴阳老少之变是说卦中变动如乾卦六画初潜二见三惕四跃这个便是有变动所以谓之爻○葢阴阳老少则就蓍而言此正就卦言为是○本义道有变动谓卦之一体见其不兼六画言各据一画言也如初自为初一节之变动二自为二一节之变动三自为三一节之变动易道至变故云然也○本义云不当谓爻不当位爻九六也位初二三四五上之虚位也须要辨此二字○文不当有以刚居刚而得者【如屯初九】有以刚居刚而失者【大壮初九】有以柔居柔而得者【坤六二】有以柔居柔而失者【同人六二】不可谓当便吉不当便凶朱子亦有明注在前○一说有以刚居柔为不当者亦有以刚居刚为不当者柔亦然盖随时之义不同而吉凶随以异矣其曰物者即所以名其爻之等也曰文者即所以名其位之刚柔相间也非爻之外他有所谓物与文也要看三个故字而以本文相因读之其义自见语録所谓父子君臣之类皆是泛论不必用也○大抵爻物文字皆是从来有此名目故于此解之【云云】
　　第十一章
　　易之兴也其当殷之末世【一条】
　　其辞危与危者使平两危字不同其道甚大此道字与易之道也同夫危者使平易者使倾易之道也此易道最大凡百物皆然物犹事也危必平易必倾何事而能外此道邪如此说非惟与上文文意相承亦与下文气势相接且于全章之意亦为一贯况道字与末句道字及本义道字皆相凑合何必别立一意语録云易之书于万物之理无所不具故曰百物不废此恐是在前未定之说○易中所言百物之理盖亦所谓冒天下之道要皆是惧以终始者○惧以终始惧易惧之也其辞危故为惧以终始使人始终一惧而不敢少有慢易之心也如云终日干干夕惕若之意易中所言善者固欲使人惧以承之所言不善者亦欲使人惧以更之所谓其要无咎也朱子语类于某卦甞云圣人作易只是要教人敬而已○其道甚大百物不废与惧以终始其要无咎语意一开一合一叫一应其道甚大道字不必泥同是起下词○其要无咎朱子曰要字若作去声则是要约之义若作平声则是要其归之意又曰其要只欲无咎第十二章
　　夫干天下之至健也【一条】
　　至健至顺是说他性情如此恒易恒简是说他所行如此知险知阻是说他临事之变如此故本义特举出忧患字○夫干天下至健夫坤天下至顺此只是举称号之辞要之至健至顺之实则便是徳行恒易恒简矣本义至健则所行无难故易至顺则所行不烦故简虽如此解学者尚当以意逆之故天下至圣究其实则止是聪明睿智寛裕温柔【云　云】矣本义云然其于事皆有以知其难而不敢易以处之也此事字犹是泛说到下云是以其有忧患则方引向知险知阻说去葢必其临事有不敢易以处之之心然后能知险知阻而不陷于险不困于阻也○天下之至健天下之至顺犹中庸云天下至诚天下至圣相似皆以人言君子行此四徳者故曰乾元亨利贞此天下之至健者也安贞之吉应地无疆此天下之至顺者也○健者如自髙临下而知其险二句只是体味他意思如此见得圣人下字各有攸当先儒乃以干在上坤在下为解非本防矣大抵须于健顺二字内体防出乃得其理○同一忧患也以干视之则为险以坤视之则为阻朱子曰自山下上山为阻故指坤言自山上观山下为险故指干言因登山而明险阻之义○本义于干则曰虽易而能知险是转折言于坤则曰既简而又知阻是直承说极不苟且盖坤至顺自是谨畏宜其不越夫阻矣若干至健而不惧疑夫险者然却乃知险而不往葢皆是当忧患之际故也○至健圣人也至顺亦大贤以上人物要皆圣人也其知险知阻皆所谓不假卜筮而知吉凶者也○尧舜性之汤武反之皆圣人也○所以能危惧而无易者之倾也危字承上章危者使平而言惧字承上章惧以终始言危与惧一也故上章本义云危惧故得平安○既云葢虽易而能知险【云　云】而又曰所以能危能惧而无易者之倾似乎重词大抵所以二字只承本文知险知阻而言
　　能説诸心能研诸侯之虑以定天下之吉凶成天下之亹亹者
　　能説诸心理与心防也能研诸虑却又于事上更加研审故一属干一属坤此乾坤与上文乾坤二字大不同语録自有明说此如所谓克己复礼乾道也主敬行恕坤道也○说诸心故有以定吉凶而凡险与不险阻与不阻皆先知之矣研诸虑故有以成亹亹则其于险阻者而避之其于不险阻者而趋之而不陷于险不困于阻矣此承上文言天下之至健至顺者然也是推本所以知险知阻处合乾坤而同一道也
　　变化云为吉事有祥象事知器占事知来
　　此是指言理之所在所谓心与理防防乎此也所谓理因虑审审乎此也其所谓防所谓审即下文象字占字意所谓定吉凶成亹亹即下文知器知来意此理在天道为变化如日月星辰寒暑风雨之类在人事为云为则大而出处进退防而日用应酬之类皆理之所在也吉事有祥又兼造化人事言独言吉事有祥则凶事亦可知矣如天垂象见吉凶者变化中之祥也国家将兴【云　云】动乎四体者云为中之祥也亦皆理之所在也○云言也为动也所该广矣又此祥字不可兼休咎为上有字从此该彼例看可也○象事知器之说甚当无破绽即所谓仰观俯察逺取近取无往而不可以见阴阳消息两端者人事之是非得失刚柔隠显表里精粗之类亦所谓皆有两端者○变化云为圣人即此以象事则其事理之一定者可以知矣所谓智以藏往也吉事有祥圣人即此以占事则其事应之未至者可以应矣所谓神以知来也○孟子曰天下之言性也则故而已矣故者以利为本此即所谓器者欤○如因夏潦而知秋之必旱因础润而知雨之必至岁星所在其国有福太白经天其应主兵箕可知风毕可知雨之类皆以变化象之而知器也在人事则如孔子以禄之去公室而知三桓之必防以南容三复白圭而知其不废而免戮孟子以盆成括之小有才而知其身之必死见杀以辞之诐滛邪遁而知其心之蔽陷离穷之类此以云为象之而知器也○如周人以山崩川竭而知宗周之必灭此以变化之祥而知来也子贡以执玉髙卑而知二君之将亡此以云为之祥而知来也○器与来俱有吉有凶知之所以趋吉而避凶也即上文险阻之义葢险阻亦有一定之势者亦有从暗地生者○大抵象事知器一句特以起下句之占事知来耳如乐则行之忧则违之之例占事知来即所谓存亡吉凶则居可知矣○凡事物已然之迹一成而不移当然之迹一定而不易者器也而其未然之吉凶者来也知来是于其几之将然者而得之
　　天地设位【一条】
　　礼记冠义篇方氏注曰六礼首以纳采次以问名此资人谋以达之也谋既达矣则宜鬼谋以决之故次以纳吉焉人谋鬼谋皆协从矣然后纳币以征之请日以期之此可以证人谋鬼谋之说○人谋鬼谋朱子曰犹洪范之谋及乃心卿士庶人相似○问此只说圣人作易功用何故兼人谋言曰人谋是带说凡卜筮问易者亦先须谋诸人然后乃可问易虽圣人亦然故洪范曰谋及卿士谋及庶人然后曰谋及卜筮又曰朕志先定询谋佥同然后鬼神其依龟筮协从是也○书传所说人谋无限恐难以谋字当实字看也○皇极外篇第四十五板有曰人谋人也鬼谋天也天人同谋而皆可则事成而吉也愚按此亦书传之意○百姓与能前所言知器知来者圣人独擅其能也言易既作则百姓亦得与其能矣○按纲目汉献帝兴平元年书陶谦卒刘备兼领益州牧下集览释分注百姓与能云易系辞人谋鬼谋百姓与能韩康伯注人谋况议于众以定得失也鬼谋况寄卜筮以考吉凶也洪武正韵况善也又兴况也又临访曰来访此盖取访义寄托也古人之卜必先人谋而后证之鬼神且国将兴听于人将亡听于神安可以一任鬼神哉○魏文侯之卜相视唐明宗之置名瓶中而祝箸挟之者大相逺矣万一失人将何委哉故人谋为先
　　八卦以象告【二条】
　　此八卦与八卦定吉凶之八卦同通指六十四卦之八卦也以象告未有辞也指伏羲之画言○爻谓爻辞彖谓彖辞文王周公之易也情是卦爻之情非圣人之情也情亦象中所具○刚柔杂居而吉凶可见矣通承上二句八卦以象告则刚柔杂居矣爻彖以情言则吉凶可见矣○八卦以象告至吉凶可见矣此是以卦言变动以利言吉凶以情迁此是以蓍言此皆圣人作易以成天地之能而使百姓得与其能者也○易中只有卦与蓍二者而已上一节如爻也者效此者也象也者像此者也下一节如爻象动乎内吉凶见乎外也○变动以利言爻象动乎内也吉凶以情迁吉凶见乎外也○变动以利言葢蓍之变动乃是推明出事之利与不利以示人也其时虽未有言言在其中矣其言利者固以利人其言不利者亦所以利人也○吉凶以情迁变动之后其所遇之占有吉有凶则又随其卦爻之情而迁也○是故爱恶相攻以下皆是吉凶以情迁之实曰悔吝曰利害亦皆吉凶之属也曰爱恶相攻曰逺近相取曰情伪相感者情也
　　近而不相得则凶或害之悔且吝
　　平庵项氏曰凡爻有比爻有应爻有一卦之主爻皆情之当相得者也今称近者正据此爻言之反以三隅则逺而为应为主者亦必备此三条矣○爱恶相攻而吉凶生三句其相攻相取未为不好字相攻相取之义与下文相感同类此数句专以爻言其实兼卦观彖传所取如中正而应刚应志行之类可见○或爱相攻而吉或恶相攻而凶或相取逺而免于悔吝或相取近而悔吝或以情相感而利或以伪相感而不利此三句平等说下文却合言之曰大抵凡易之情近而相得者为贵不相得而逺者亦无害惟是近而相恶不相得者则凶又有害而悔且吝矣如明夷六五切近上六之阴而九三又正与暗主为应是以都费思量以比之四五观之可见近而相得者为贵也以需之初九观之可见逺而不相得者亦无害也○逺近相取而悔吝生此句专说不好者逺近相取而悔吝生情之合者近相取而免于悔吝逺相取而致夫悔吝情之睽者逺相取而免于悔吝近相取而致夫悔吝○有近相取而悔吝者有近相取而免悔吝者有逺相取而悔吝者有逺相取而免悔吝者此其情然也○情之相宜者近免悔吝而逺则悔吝不相宜者逺免悔吝而近则悔吝此其所以然也逺近相取而悔吝生之说宜无以易此此说颇为正大而周宻求之于经亦多合也○吉凶悔吝利害六字大抵吉凶重于利害利害重于悔吝故末句先凶次害又次悔吝而凡曰吉凶见乎外曰吉凶以情迁曰明吉凶曰吉凶生则皆该利与悔吝矣○项氏曰利害商畧其事宜有利不利也悔吝则有迹矣吉凶则其成也相感者情之始交相取则有事矣相攻则其事极矣○凶事已败也不利失所求也悔吝者忧虞之象○爱恶亦重于情伪其逺近一句畧在中间却亦不可晓但难说不相得为近不相取耳俟更详之此亦无难晓者再专举逺近而论其义甚周至本义不相得谓相恶也相恶兼以伪相感言举其重者也曰近而不相得则逺近相取之意又不待赘矣○逺近相取一句专说不好者而悔吝生又带不悔吝意在内此节小注宜细勘之项氏呉氏二说俱有理○项氏曰命辞之法必各象其爻之情故观其辞可以知其情利害者商畧其事宜有利不利也悔吝则有迹矣吉凶则其成也故总而名之曰吉凶相感情之始交故以利害言之相取则有事矣故以悔吝言之相攻则其事极矣故以吉凶言之逺近情伪姑就浅深分之若错而总之则相攻相取相感之人其居皆有逺近其情皆有情伪其情皆有爱恶也故总以相近一条明之近而不相得则以恶相攻而凶生矣以伪相感而害生矣不以逺相取而悔吝生矣是则一近之中备此三条也凡爻有比爻有应爻【云　云】此三条矣○吴氏曰夫子之已言者三其未言者三总之为六条然此据近之比爻言耳若逺之应爻及主爻亦当各备六条总之为十八条矣愚甞以此十八条之例考之爻辞皆合乃知作传圣人以此该括易之辞情至为精宻而诸家注释惟项氏能究其底蕴焉
　　将叛者其辞慙【一条】
　　此言人之辞因情而异也卦爻之辞亦犹是大概说不可就易上取贴○平庵项氏数句好曰仁者黙勇者哗能言者少信善巽者寡决智人多险文士罕守人情大约不出乎六者又曰刚柔之变其尽于此矣○又曰六辞之中吉一而躁叛疑诬失居其五愚谓此见天地间好人自少好事亦自少也故先儒又曰吉凶悔吝皆生乎动者吉一而已耳昔人有诗云不如意事甞八九可与语人无二三葢亦造化之所吝也吾徒稍有天资者其可不深自珍爱哉○所以谓卦爻之辞亦犹是者非谓亦有此六者也谓人之辞皆以情而迁卦爻之辞亦以卦爻之情而迁谓有相似者也









　　易经蒙引卷十一下
&lt;经部,易类,易经蒙引&gt;
　　钦定四库全书
　　易经蒙引卷十二上
　　明　蔡清　撰
　　说卦传
　　第一章
　　昔者圣人之作易也【一章】
　　此章大抵主蓍言故首之以生蓍而下文节节皆承此説去○易惟卦与蓍二者而已耳非卦则蓍之体不立非蓍则卦之用不行二者实相须而不可相无也大传説卦处既偹矣而未有详及于蓍者此章畧偹焉设无此章亦赞易之缺事也○昔者圣人之作易也一句大槩虚説搃起下文也○惟圣人王道之行天下和平黙有以赞乎天地之化育于是和气充塞精英有在自生个蓍之神物来是蓍也所以为求卦之用也而揲蓍求卦之数则起自天地天员员者一而围三三各一竒圣人因参乎天而为三焉地方方者一而围四四合二偶圣人因两乎地而为二焉三二之数既立于是蓍防七八九六之数皆倚是而起矣揲蓍三变之末其余三竒则三三而九三偶则三二而六两二一三则为七两三一二则为八是数皆倚着三二以起也参天两地未是指蓍言倚数之数字则是蓍数矣○圣人既参天两地而倚数于是用以求卦于十有八变之余统而观之看有几画隂防画阳成甚个卦而卦于是乎立矣却又就其中间逐一看某爻是刚某爻是柔某是太刚少刚某是太柔少柔却一一发挥得明白则爻于是乎生焉本文倚数之倚逆説也本义倚此而起之倚顺觧也已能随物之随字亦此例○观变于隂阳语意与观象于天观法于地相类此隂阳盖就卦言为长朱子小注有二説后一説似优○天数本三从而定其为三即为参天矣地数本二从而定其为二即为两地矣三各一竒为三阳主乎进四合二偶为二隂主乎退参天两地不甚着力也○天之生蓍未必専为卦用然同一天地之理同一天地之数此数之外无复他数此理之外无复他理其理数适与相符而可以演卦妙哉不是天因圣人设卦乃特设一蓍以为之用也如药之有佐使亦是自然之凑合也○夫圣人之作易也肇蓍之生起蓍之数卦因以立爻因以生如是故凡吉凶消长之理进退存亡之道盈天地间所有物事易皆一一依他様子模冩出来在里许多不见有一之或遗是和顺乎道徳也而于其中何者为吉何者为凶何者为存何者为亡何者为进何者为退随在各有其条理而不相混是理于义也但见天下事物之理无一之不穷天下人物之性无一之不尽而于天命之本然又与之脗合而无间圣人作易之功何以加于此哉甚矣蓍之功用大也○本义此圣人作易之极功也就蓍上説作易方与首句昔者圣人之作易也同可见自观变隂阳以下皆主蓍言○穷理尽性至命难言姑即一卦言之乾元亨利贞者在干之理当然也教人如此做去者尽人物之性也如此则与乾道之大通而至正之本然者合矣至命也六十四卦三百八十四爻俱当以此法看○穷理尽性以至于命合之搃为和顺于道徳和顺于道徳即所谓顺性命之理也○观变于隂阳一条朱子第二节小注当从与头注不同但谓发挥刚柔时方见是老阳少阳老隂少隂此説恐亦记者之误何则观变于隂阳而立卦时何者为老何者为少俱已详了故得老阳则画个口得老隂则画个乂得少阳则画个一得少隂则画个岂待发挥方见得何者为老何者为少乎的是一时之言有未甚计较者而记者不能以意逆志遂记【云　云】耳○此则搃是一则统观其全体看是何卦一则细观其一节看是何爻当动耳
　　和顺于道徳【云　云】至于命
　　易书之作也其规模之大有以贯三才之道而无所乖戾焉此其所以和顺于道徳也其条理之宻有以辨事物之宜而无所迷谬焉此其所以理于义也葢道徳者义之统体义者道徳之发用乃离合言之也至于万物之宜万事之变易皆有以覈之非所以穷天下之理乎大而人伦小而一物易皆有以处之非所以尽人物之性乎然曰理曰性皆天道也而易能穷之尽之以合于天道之自然又非所以至于命者乎葢理性者天命之散见天命者理性之木原其始穷之尽之功犹人也其终合于天道则人而天矣是又以浅深而言也先儒梁氏之説
　　第二章
　　昔者圣人之作易也将以顺性命之理【一章】
　　昔者圣人之作易也将以彂挥乎性命之理而已以性命之理言之天道所以立者曰隂与阳也地道之所以立者曰柔与刚也人道之所以立者曰仁与义也性命之理如此作易圣人则兼举三才之位而各两之故易六画而成卦不止三画而成也且于六画之内分初三五为阳位二四上为隂位则初刚而二柔三刚而四柔五刚而上柔而刚柔之迭用矣故易之六位自以隂阳相间而成章焉夫既六画而成卦又六位而成章则以天道言之五为天之阳上为天之隂以地道言之初为地之刚二为地之柔以人道言之三为人之仁四为人之义尽天地人之道皆不出乎卦之六爻矣故曰圣人之作易将以顺性命之理○分隂分阳迭用柔刚要开交得明白葢一卦有六位初三五为阳二四上为隂隂阳分半是分隂分阳也初刚而二柔三刚而四柔五刚而上柔一刚一柔之相间此迭用柔刚也曰兼而两之曰分曰迭用是皆以圣人言也此程文之説未当也本义云兼三才而两之搃言六画又细分之则隂阳之位又间杂而成文章也分隂分阳即见刚柔之迭用矣岂可分为二意哉○分隂分阳迭用刚柔本义谓将六画而分其何者为隂何者为阳则见初刚与二柔相间三刚与四柔相间五刚与上柔相间隂阳相间杂即成文章矣重在迭用刚柔上要切于成章字意○立天之道曰隂与阳是隂阳立天之道也非隂与阳则天道废而不立矣是天之所以为天者全是这个隂阳而已地道人道仿此○顺性命之理顺之为发挥者葢是依他模様而传冩出来不谓之顺而何如今人教小儿按本影出字来亦谓之顺字即此义也○发之也仁裁之也义曰仁曰义仁阳徳也为寛裕为温柔为慈惠为爱敬为哀矜之类义隂徳也为发强为刚毅为威武为断制为贱恶之类二者并用然后人道立焉葢性命之理太极之全体也不然便是仁者见之谓之仁智者见之谓之智则非大极之全体也岂所以立人道乎二者如车之两其轮缺一则不立葢道者只是时出之而已时乘六龙以御天亦此道也
　　昔者圣人之作易也将以顺性命之理
　　性命之理即一隂一阳之道其理固未尝外于隂阳也故自易而观之则三才各具一理亦各具一隂阳也葢两不立则一不可见一不可见则两之用息一者其理也两者所以载其理也已上先儒梁氏之説○曰仁与义若推其极则尧舜之揖逊仁也汤武之放伐义也何所不该○此章若虚心以本文玩之则似兼三才而两之与分隂分阳迭用柔刚皆承上文三才之道言即性命之理也其故易六画成卦故易六位成章露出易字方是就易言即顺性命之理也○本义云兼三才而两之搃言六画者葢举上以该下如畅于四肢复释居体该发于事业也此不惟朱子觧经省文之法自孔子已然包荒得尚于中行之类则该中句如王居无咎之类则该上句如王用出征以正邦也引吉无咎中未变也之类则往往该下句故此下文承之曰又细分之则隂阳之位相间襍而成文章也却是又就六位成章上例该分隂分阳説亦足以相发矣○此章所谓立天之道非有以立之者也谓天道之立以隂阳也余仿此其曰分隂分阳者隂阳之自分也其曰迭用刚柔者刚柔之自迭用也非有分之用之者也兼三才而两之兼犹搃也两之虽是着力字其实正如朱子所谓两其五行之例何足深疑○序例载朱子论河图曰盖其所以为数者不过一隂一阳一竒一偶以两其五行而已两其五行即是兼三才而两之也此惟达者信之第三章
　　天地定位山泽通气雷风相薄水火不相射八卦相错天地间无一物无对其曰天地定位者【云　云】特其大端耳学易者当以是推其余乃足以尽先天之蕴○伏羲之布八卦圆图也是以天地定位之序乎是以起震而歴离兑以至于干之序乎二序不同当审所先曰当以起震之序为是序了便见得是天地定位【云　云】矣起震一义最重葢震一阳离兑二阳干三阳然后接以巽一隂坎艮二隂坤三隂隂盛又阳生阳盛又隂生只管循环不已也○朱子尝答叶永卿曰先天图须将六十四卦画作一横图则震巽复姤正在中间先自震复而却行以至于干乃自巽姤而顺行以至于坤便成圆图而春夏秋冬晦朔望昼夜昏旦皆有次第此作图之大防也○又曰数往知来之説大抵以卦画之已生者为往未来者为来亦当以先天之横图观之而后其义可见此八卦相错而成六十四卦即首章所谓八卦相荡者也但彼以横图言此以圆图言至其次序则一也○天地定位四句对待者也数往者顺四句流行者也讲此者当先言伏羲始画八卦干一兑二离三震四【云　云】此是横图乃作易之根原也为其无以象浑天之形隂阳消息之数故以此规为圆图取乾坤而南北之取兑艮而东南西北之【云　云】○邵子曰数往者顺若顺天而行是左旋也皆已生之卦也知来者逆若逆天而行是右行也皆未生之卦也愚谓此所谓左旋右行者与他所谓左旋右行者不同何则既以起震歴离兑以至于干为左旋则自巽而歴坎艮以至于坤者皆左旋矣而乃谓之右行何哉大抵是就图之中央分为左右方而言也自震至干皆左方也由北转东而南也实左旋也自巽至坤皆右行也由南转西而北也是为右行也不曰右旋而独曰右行似有辨矣若夫所谓天道左旋日月五星右旋者其言虽得失相半然实以自东而西者为左旋以自西而东者为右旋义固不同矣○山泽通气者葢泽之气通于山乃能融结许多人民草木鸟兽昆虫若无泽之气以通之徒山不能生物也山之气通于泽乃能融结许多鼋鼍鱼鼈蛟龙之类无山之气以通之徒泽不能生物也此下章山泽通气而变化既成万物也余仿此○定位通气之类不必十分致详此节大意只是发明圆图八卦之位而末句连带其所以成六十四卦者耳○水火不相射一説以日月言日往则月来月往则日来也故曰日生于东月生于西○于天地曰定位于山泽曰通气于雷风曰相薄于水火曰不相射者盖天地元是定位之物故乾坤相对为天地定位山泽元是通气之物故艮兑相对为山泽通气至若雷风则元是相薄之物也水火则元是不可相射之物也此可见用字之不苟○张子曰隂阳凝聚阳气在内者不得出则击而为雷霆在外者不得入则周旋不舎而为风史伯璿曰风火属也故知是阳气火极明处风必盛近世风大作空中火飞无数故史载风赤如血赤阳色也火气大盛○八卦相交错而成六十四者如干之未交止于干也交于坤兑则成泰成夬矣交于离震则为大有为大壮矣交于巽艮则为大畜小畜也【云　云】坤之未交止于坤也交于干兑为否也为萃也交于坎艮则比也剥也【云云】析而观之一卦各与八卦相交合而观之但见乾坤坎离相为上下震兑巽艮互为错综而成六十四卦之交耳○数往者顺数句只是话皮耳话心都在震之初为冬至离兑之中为春分【云　云】本义所谓先天之学也先天者即天之所未为而我肇为之也如伏羲作易是也若文王则只是将伏羲所已画而更列改置之故为后天○皇极外篇曰尧之前先天也尧之后后天也葢言尧以上人生日用之类多有未备圣人皆先天而为之尧以后则人文已着世道已备出而御世者多后天事矣○又曰先天之学心也后天之学迹也○武夷熊氏禾作启蒙通释曰先天方位对待之体也天上地下日东月西山镇西北泽注东南风起【起字有酌】西南雷动东北质之一定而不可易者也后天位序则流行之用自春而夏而秋而冬气之相推而不可穷者也双湖亦云然或疑风莫盛于西及北而乃谓风起西南何耶曰起字有防矣春东风夏南风皆未盛也风之盛起于西南始秋之侯也但未审熊説信否○原夫八卦生出之序则有干一而后有兑二有兑二而后有离三有离三而后有震四巽五坎六艮七坤八以次而生是即易之所以成者也固有横图以象之矣而伏羲于此乃更置其位而圆之者何欤葢论造化万物生生之序而横图所象尽矣兹欲以象夫浑天之形气序之运若一用横图所列则乾坤相并寒暑不分而无以法乎造化万物消息之数故伏羲于画卦既成之后取乾坤而南北之取坎离而东西之取兑艮而东南西北之取震巽而东北西南之又因八卦而相错以六十四之如上节所云所谓规而圆之者也上节既详列之于此又申觧之所以明其为卦气之运也○夫干一兑二离三震四巽五坎六艮七坤八横图之序皆逆也今圆图从中起左方起震而歴离兑以至于干由是四而三三而二二而一皆进而得其已生之卦犹自今日而追数昨日数往者顺也右方自巽而歴坎艮以至于坤由是五而六六而七七而八皆退而得其未生之卦犹自今日而逆计来日知来者逆也夫据此图而言则一顺一逆固如此矣然本易之所以成则其先后始终一如横图及圆图右方之序而已即所谓干一兑二离三震四以至于坤八者也○夫孔子既别言其位序之逆顺而又必终以易逆数云者葢圆图乃卦气之所以运而非卦画之所以成也卦气之所以运者易卦既成之后所以为象者也卦画之所以成者乃易卦生生自然之次第而易书之祖宗也此夫子所以既列圆图之位又必列其位序之顺逆而一以所由成之序归之于逆以示人当知易卦之所自出者欤臆见如此姑记所以明圆图是即横图规而圆之者也其防明矣据伏羲所以立圆图之意实为卦气设孔子此章之言寔所以发其意也但辞语且从位序説故一则曰数往二则曰逆数云凡有图皆有所象卦气之説不可诬但卦本无气又不应以卦画对卦气説学者惟可以意逆志斯得之矣○上节天地定位之末有八卦相错一句而此独以逆顺分判八卦而不及相错而为六十四卦者何也葢八卦之位既定则一卦各自管领个八卦而六十四卦皆概于其中矣不可以相错为六十四者为皆逆数也朱子明有个本字又有个所以字不可不知○此章但云何为已生之卦何为未生之卦便见得是先有横图了未有横图据何处説起震而歴离兑以至于干为已生之卦自巽而歴坎艮以至于坤为未生之卦方知易逆数也一句有所属○必立圆图方见隂阳消长次第震一阳也由震而离而兑则二阳至干则三阳矣所谓自冬至而春分以极于夏至也巽一隂也由巽而坎而艮则二隂至坤则三隂矣所谓自夏至而秋分以极于冬至也此圆图之所象者也故曰卦气之运○天地之间无独必有对故先天之易两两相对圆图干与坤对自乾坤而生者夬对剥大有对比大壮对观小畜对豫【云　云】以至大过对颐姤对复方图自下而上序如横图自西北之东南干之坤自东北之西南泰之否纵横错综亦皆相对天下之理有刚必有柔有进必有退有善必有恶六十四卦皆歴三十二位而变而其机则在坤复干姤之间复至干阳自少而多极于干则一变为姤矣姤自坤隂自少而多极于坤则一变而复矣坤而复干而姤乃隂阳变易之机得其机则安不忘危治不忘乱进必思退吉必虑凶可以体常尽变先天之学其明天道以騐人事之防与【出山堂考索】○伯温曰先天图干兑离震在天为阳在地为刚在天则居东南【圆图】在地则居西北【方图】巽坎艮坤在天为隂在地为柔在天则居西北【圆图】在地则居东南【方图】隂阳相错天文也刚柔相交地理也○先天圆图分明是一太极隂静阳动之全体也子位震初为冬至一阳始生也歴离兑二阳卯位为春分至干三阳午位而交夏至矣阳盛则隂生也巽自一隂歴坎艮而二隂为酉位是为秋分至坤三隂而极矣隂极则阳又生而为震只常循环不已一嵗之运一月之数大而元防运世小而旦昼暮夜一以贯之耳易逆数也一句二説似难决但只据邵子云此一节直觧图意若逆知四时之谓也则当是圆图之八卦相错而为六十四者无疑若主横图则非直觧图意矣及观朱子本易之所以成一句虽若似指横图然下文所谓一如横图【云　云】如之一字终可以明其非指横图也然则易逆数者要指在圆图之内矣【此説未可从】○圆图八卦之生六十四者左方皆数往者顺之序右方皆知来者逆之序不皆逆数也○启蒙所载潜室陈氏一説甚近真【云云】自巽至坤这一半是元生次序仍是未生之卦故言知来者逆谓合图本生法可逆数而知也葢因此而及夫易逆数也○一説先天圆图只以天地定位一条为正其数往者顺三句只以明其本自横图规而圆之耳故曰此一节直觧图意若逆知四时之谓也数往者顺知来者逆二句本泛説以起下易逆数也一句而本义必如此觧者就本图而稽其实也○自四而三自三而二自二而一何以谓之顺葢循其故迹之谓顺推其未然之谓逆不然以一二三四为顺亦可也○邵子曰此一节明伏羲八卦也又云此一节直觧图意两个一节似不同上一节字葢指通章与后章此一节明文王八卦也相应下一节字恐専指数往者顺一条故继之曰若逆知四时之谓也葢数往知来二句轻逆数一句重故只继之云若逆知四时之谓也○或説此章兼员图方图皆在下章亦然其说已觉牵强今观启蒙序例大注小注朱子语録言员图者先后相望则此节只为员图后章特为方图明矣二章分方图员图之説决不移矣若以前兼方员则方员又全是逆安得分顺逆而谓与下章同耶○先儒曰图皆从中起此图起天地定位员图从中起也下章起雷以动之风以散之方图亦从中起也分明是两个图只看皆之一字亦明白矣○数往者顺一节既只説得员图该不得方图则雷动风散一节何谓不可専指方图况上章雷风相薄已説了又用雷动风散何为恐圣笔不暇如此之赘也且大传説论一经之大体凡例故有言横图者矣有言员图者矣又有言后天之易者矣亦有専论蓍数者矣独无一言及方图者乎圣人賛易宜不如此之踈漏也
　　第四章
　　雷以动之风以散之【云　云】坤以藏之
　　夫方图震巽居中巽居左而向于东南震居右而向于西北震之象则为雷巽之象则为风是雷以动乎物不发其生意风以散乎物而觧其鬱滞也次巽者坎次震者离坎之象为雨离之象为日是雨以润乎物物由是而滋长也日以晅乎物物由是而发荣也次乎坎者艮也次乎离者兑也艮以止乎物物之生意由是而収敛也兑以悦乎物使物各得其所而欣鬯者也又次乎艮而位极于东南者坤也次乎兑而位极于西北者干也干于万物无所不统是君之也干以君之则夫雷之动风之散雨之润日之晅艮之止兑之悦者皆干之一职也坤于万物无所不容是蔵之也坤以蔵之则夫雷之动风之散雨之润日之晅艮之止兑之悦者皆归之于坤也小注居上而临下居下而括终之説有泥○雷以动之物气自内而达于外风以散之物气自外而敛于内此犹兵以鼓进以金退之类○本义云此卦位相对与上章同者谓其卦位之相对同也非谓卦位同也盖震与巽相对坎与离相对艮与兑相对干与坤相对一一与上章同也或者以为章意与上章同则误矣葢误将本句一义断作两句读也或者据彼説只当云卦相对不当云卦位相对曰非也何不曰此卦位与上章同而必曰卦位相对与上章同乎其相对非以其居之位相对而何○邵子曰天地定位否泰反类山泽通气损咸见义雷风相薄恒益起意水火相射既济未济四象相交成十六事八卦相错为六十四邵子此诗特为方图言其举天地定位【云　云】者亦以其卦位相对与上章同故借而用之耳固不甚拘也若拘之甚则水火不相射今乃转而为相射非借用而可乎其中节目甚多详之当无厌烦记之○此章亦只言八卦以概夫六十四卦故或疑易逆数也不是指员图内之小卦以为所援在图外且有朱子本易之所以成一句本者员图八卦之所本非本诸员图内小卦也○以六子观之乾坤初爻相交而为震巽故雷以动物而物萌风以散物而物具乾坤中爻相交而为坎离故雨以润物而物滋日以晅物而物舒乾坤终爻相交而为艮兑故艮以止物而物成兑以悦物而物遂此岂非隂阳之为用而生万物者乎然干父坤母纯隂纯阳而不交者也故气之方通而物之方生则主于干而动气之既复而物之既成则归于坤而蔵干居上而临下故曰君坤居下而有终故曰蔵此岂非隂阳之不用而统万物者乎然震巽坎离取象义多故以象言之艮兑乾坤取卦义多故以卦言之天地定位一节首乾坤此一节则先六子者葢前乃先天八卦之体也故先言不用者而后言用如文王八卦専以用言之亦始于震巽而退干于西北于此见八卦之体用先后固当不同也【先儒梁氏之説】
　　第五章
　　帝出乎震【一条】
　　后天之易乃文王取伏羲先天卦位而更置之以八卦之位当一嵗之运起震终艮为造化流行之序也此节主帝言下节主万物之随帝言葢万物之生成必有所以生之成之者所以生之成之者帝也帝者天之主宰也究竟亦无他只是气机耳气机之所在而万物随之要之帝之出入亦于万物之出入而见之耳观下文数个故曰字可见后天乾坤乃偏言之乾坤与六子同例者也统之以帝矣帝主造化之柄而始出乎东方之震洁齐乎东南之巽相见明盛乎南方之离致役乎西南之坤説言乎西方之兑交战乎西北之干慰劳乎北方之坎而成言乎东北之艮此后天八卦方位之意也此亦觧图意耳起震终艮者一嵗之周也而循环之妙在其中矣○梁氏谓邵子以此为文王八卦葢因坤蹇觧三卦象辞而推之也伏羲八卦乃对待之体而谓之先天文王八卦乃流行之用而谓之后天二者之次序固为不同而亦未尝不相须也○又曰帝者天之主宰而万物之生成无不由之其神运于四时游乎六合固不得而测也诗曰昊天曰明及尔出王昊天曰旦及尔游衍此帝之出入可以见之也○又曰震于方为东于时为春于五行为木而曰帝出乎震者帝于是时而始出廼令之方行气之方动而万物萌露之时也巽于方为东南于时为春夏之交于五行亦为木而曰齐乎巽者【云　云】离于方为南于时为夏于五行为火而曰相见乎离者当是之时万物明盛皆聚而相覩也坤于方为西南于时为秋夏之交于五行为土而曰致役乎坤者言地能役己以养物而不自以为能也父母养子亦是为子所役故曰生我劬劳兑于方为西于时为秋于五行为金而曰悦言乎兑者物至此时则形色充盈而欣説也干于方为西北于时为秋冬之交五行亦为金而曰战乎干者自巽至兑皆隂卦而忽与干遇故隂疑于阳而必战也坎于方为北于时为冬于五行为水而曰劳乎坎者物于此时皆归蔵故慰劳之也葢得所归息便有慰劳意艮于方为东北于时为冬春之交坎水非土则不能以生震木故艮于五行亦为土而曰成言乎艮者万物皆止于此也然止不终止至震而复出矣故下文又言成终而成始也后天八卦之序如此○又曰以方言之则有周游之意以时言之则有迭旺之理以五行言之则得相生之次又自震至坤为元亨诚之通自兑至艮为利贞诚之复自东南至西皆母与三女之位自西北至东皆父与三男之位
　　万物出乎震【一条】
　　此言万物随帝以出入而上文所云者其义偹见于此葢以相发也○万物始出乎震葢震东方之卦也于时为春万物发生之时也故为出乎震震东方也所以明其为正春也巽东南方也亦所以明其为春夏之交也方位与时相符观十二律可见○齐乎巽巽东南之卦也于时则春夏之交齐也者言万物之鲜洁而齐整也葢向也方春始生而未齐至将交于夏则生意毕达而整齐矣○离也者明之谓也于时为正夏万物至此形形色色无不相见见则明也葢离乃南方之卦也南方明之地也意古者圣人南面以聴天下之政向乎明以为治是葢有取乎南方之离也此句意轻葢孔子附説万物皆相见一句须先説出时来南方之卦也一句承上以起下也若上文震东方也巽东南也则就此句内见得时在此句则有之卦二字若不先説时无以见万物之所以为相见处离也者明也以明字未尽又继以万物皆相见又继以南方之卦也皆以下句申明上句之意今向中原盛夏之时一目山林非惟植木相见之意筭羣动亦然○次离者坤也坤于象为地万物此时皆致养乎地以坤位西南于时为夏秋之交正万物涵养生意以向于实之际也故曰致役乎坤前之生长者至是而止后之収敛者于是乎起正致养成遂之时也一説万物为坤所致养也语意正是致养于坤也致者毕其役之义言坤役己以利物也人子常致役于其父母父母养子为子所役也故曰生我劬劳栁子厚送河东薛存义序得致役之意坤也者地也地者土也非天地之地也战乎干亦此例○兑位西方正秋之时也秋则万物生意已足収敛将归于实之日皆若油然而欣鬯自适矣故曰说言乎兑说言乎兑言语词也古人多有此类诗经言归言旋言采其芹之类不可胜计又如神之格思不可度思度思亦语词也与成言乎艮之言同系辞上传徳言盛礼言恭两言字疑亦只是语词本义所觧欲其字意恐亦在言字意外见得○次兑者干也战乎干干西北之卦也于时为秋冬之交当此之时隂盛阳衰隂疑于阳必战战乎干者正谓其隂阳相击也隂阳二气相薄而万物皆此气之流行于此之时亦必内有所战焉故曰战乎干万物随隂阳之相薄而内战焉此理只可以意防而不可以目击也雷以动之亦然○次干者坎坎之象为水水居北坎正北方之卦也正是四正之正在八卦中此卦便是安好慰劳之卦于时为正冬万物至此保合太和乃其归宿之地也故曰劳乎坎坎也者水也水意轻特以起下文正北方之卦也北方之卦又所以起下句劳字及万物所归也○次坎者艮东北之卦也于时为冬春之交今嵗之生意至此而将终来嵗之生意又从此而起是乃万物之所以成终而成始者也故曰成言乎艮也成言乎艮此动静之所以无端隂阳之所以无始造化之所以流行而不穷者也始于出震终于成艮后天之易妙矣妙矣一隂一阳之谓道尽之矣尽之矣盖与先天二而一者也或谓先天専主体固未尽谓后天専主用亦未尽也○此节八卦或言位或言象或言徳或言时震巽离干坎艮言位坤坎言象兑言时离独言徳错互不一然离言徳八卦之徳可推矣坤坎言象八卦之象可推矣兑言时八卦之时可推矣震巽诸卦皆言位坤兑不言位亦可推而见矣犹干言圜而坤不言方之类所以互见○此主后天位言言位者多然位之所在皆气机流行所寄之地也有其位必有其时而徳与象亦在其中况此以造化流行之用言分明四时交代之义不可不知也○朱子以为此章所推卦位之説多未详者葢实未能释然于心耳今姑即文求义俾于理为通可也○艮何以成终而又成始曰艮本成终也然终则有始天行也不终无以为始或曰万物出乎震是震乃成始者也而艮安得以混之曰朱子于复卦本义不云乎剥尽则为纯坤十月之卦而阳气已生于下矣积之逾月然后一阳之体始成而来复故艮之成始者即纯坤之阳气之已生者也震之出物者即所积而成一阳之体者也理岂不彰彰者哉圣人若非真见此理之实安得其言如此之同皆于其不同处乃见其同也○致养于坤此养字独全于出齐相见及説劳等字盖无物非坤所养养字固重也
　　第六章
　　神也者妙万物而为言者也
　　此章之防若曰神也者妙万物而为言者也是故以雷动之以风散之以火熯之以泽悦之以水润之以艮终始之然向防风雷也水火也艮兑也则何以能变化而成万物哉大防如此○神也者竗万物而言者也此一句只管到后天之六子以用而言也如雷动风挠之类六子各有所为也神则无为而无乎不为也此之谓神妙万物也○雷动风挠之类所谓变化既成万物者也然必本于先天之隂阳各得其偶然后能变化既成万物耳如有雷有风雷风得其偶矣然后雷以动风以挠而动挠之功行有水有火水火得其偶矣然后水以润火以燥而润燥之功行余仿此此后天之流行所以为本于先天之对待也○何谓神无为而无不为如动万物则雷为之神无为也挠万物则风为之神无为也然动万物固以雷而所以运雷之动者神也是雷之所在亦神之所在也挠万物固以风而所以鼔风之动者神也是风之所在亦神之所在也此所谓无为而无不为无在而无不在也○雷只説得动万物説不得妙万物风只説得挠万物亦説不得妙万物然非动挠等之外别有个妙万物也郑康成曰共成万物不可得而分故合而谓之神张子曰一故神两故化曰合一不测之谓神○如雷専于动风専于挠则滞于一隅不得谓之妙天地则役使六子以造化乎万物而六子之伸缩变化皆天地之为也所以谓神当乾坤也于此葢可以騐合一不测之义无在而无不在之意葢神如君后六子则六官之分职也六官所施行皆帝后所主宰必须六卿各有其人然后六职交举而治功成矣○又曰神妙万物一句便就说向后天去所谓动万物等之所以运用者是也不必兼先天而谓先天亦有神也葢先天只是六子各得其耦以立其体而未见于用见于用时便是雷动风挠而神不外是矣岂非妙万物只属后天耶或曰先天如雷风相薄独非作用时耶曰只言雷风是相薄之物耳未重在相薄字面也○先天言六子之交合后天言六子之分治其造化万物处全是后天其曰相逮曰不相悖曰通气者交合之义也水火相逮逮及也言其相济也○燥万物者莫熯乎火火葢指日言天地阳明之精也即日以烜之改日为火者明日之为火也○润万物者莫润乎水水葢雨露之属先天只言雨以润者举其最也或者不察仅以水火为日用之水火不思日用之水火只可用于万物既成之后而非其变化以成万物之功也○此处水与泽有分雨露之属自天而下者为水之润凢地中之水不流者皆泽也凡今一草一木之油然发荣者皆得土中之水气○火者日也水指雨露地中之水有兑泽居之火必指日乃是造化万物者火既为日则水非指雨露而何哉正与火耦○雷风山泽水火各得天地之一体故动万物者虽为雷然雷则天地之雷也挠万物者虽为风然风则天地之风也水火山泽皆然故曰此去乾坤而专言六子以见神之所为也○朱子曰风雷水火自不可唤作神神者乃所以动所以挠者是也○六子搃于乾坤乾坤共成万物不可得而分故合而谓之神亦所谓一故神也至于六子之致用皆其化处此又神化之别必有先天之隂阳各得其偶然后有后天之变化正所谓两故化也○此章承文王后天之后而推本归重于伏羲之先天葢合先天后天而一之也语録是此意启蒙以此章连上二章为文王之易葢主神妙万物之化特推本先天如员图之推本横图耳○本义于此章为未详其义而今却如此解得似通通透透者据语録而衍之也○有先天对待之体方成后天流行之用推类而言之日属阳月属隂日月相对待者也必有日有月然后往来相推而明生又如文属阳武属隂文武相对待者也必有文有武然后徳威交济而治功成夫属阳媍属隂夫媍相对待者也必有夫有妇然后内外相得而家道成推之万事亦莫不先有对待之体然后有流行之用也易道固无所不该○按张子有一神两化之说与此章所云千古一符也葢先天之六子各得其偶者所谓两也两者体之立也后天之变化成物者即所谓两者之化也两者之化用之行也就此两化之合一不测处即所谓神也故曰一隂一阳之谓道隂阳不测之谓神也宇宙不更理圣贤不改心千古之上有圣贤出焉此理同也千古之下有圣贤出焉此理同也然则圣贤之心圣贤之身圣贤之口圣贤之笔全自做主张不得一聴于理之所使也
　　第七章
　　干健也坤顺也【一章】
　　此言八卦之性情必先有此章然后下章干为马为首之象方有所自取也云峯亦云夫子欲于下文言八卦之象故先言其性情如此象者其似性情其真也下章独父母六子之象无与于性情又自一义也性情二字亦要分明八卦之理各有动情如干其静也専静时之健也性也其动也辟动时之健也情也诸卦皆然故朱子曰谓之性者言其性如此又谓之情言其发用处亦如此愚按今六十四卦所説卦徳处概是就情上説然情无不出于性者故于此兼言之徳即性情之徳也○此言八卦之性情谓干之性情健也坤之性情顺也【云　云】彼前本义所云干者健也阳之性也则干即健义而以阳之性也一句通承之此之健也即彼三阳之性也又曰艮止也一阳止于二隂之上【云　云】则以止字当艮字看皆与此小异第八章
　　干为马坤为牛【一章】
　　干数竒而徳健马蹄圆而能致远是干为马也○坤数偶而性顺牛蹄折而驯伏以引重是坤为牛也○震阳动隂下龙以动奋之身而静息于地势重隂之下震为龙也○巽隂伏阳下鸡以入伏之身而出声于天气重阳之内是巽为鸡也○坎外柔内刚豕外汚浊而内刚躁象之○离外刚内柔雉外文明而内柔怯象之○外刚能止物而内柔媚者狗也艮以一阳止于二隂之上故似之○外柔悦而内刚狠者羊也兑以一隂説于二阳之外故似之
　　第九章
　　干为首【一章】
  </div>
  <div class="pagination">
   <a href="易经蒙引_page32.html">
    上一页
   </a>
   <span>
    ...
   </span>
   <a href="易经蒙引_page28.html">
    28
   </a>
   <a href="易经蒙引_page29.html">
    29
   </a>
   <a href="易经蒙引_page30.html">
    30
   </a>
   <a href="易经蒙引_page31.html">
    31
   </a>
   <a href="易经蒙引_page32.html">
    32
   </a>
   <span class="current-page">
    33
   </span>
   <a href="易经蒙引_page34.html">
    34
   </a>
   <a href="易经蒙引_page35.html">
    35
   </a>
   <a href="易经蒙引_page36.html">
    36
   </a>
   <a href="易经蒙引_page37.html">
    37
   </a>
   <a href="易经蒙引_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
