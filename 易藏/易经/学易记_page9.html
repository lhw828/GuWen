<!DOCTYPE html>
<html>
<head>
    <meta charset="UTF-8">
    <title>学易记 - 第 9 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易记 - 第 9 页/共 27 页</h1>
    <div class="content">　　白云曰易言利渉大川非刚健之才则虚中有济之象而蛊言其易于有为也
　　彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　蛊刚上而柔下谓在上者刚在下者柔刚柔不交所以致蛊坏也巽而止蛊言治蛊之道也艮止于上巽顺于下无为而尊于上者父之道服劳而顺于下者子之道故在爻多言子干父事虽然由朝廷至闾里孰非事而独举父子何哉天下之本在国国之本在家王者虽曰有天下自其本观之亦家而已故家人之九五亦曰王假有家为天下之倡莫先于一家居一家之责者莫重于子能尽子道则家齐矣由是而之焉则国可治天下可平故曰蛊元亨而天下治也夫皿有虫蠧则为器之蛊身安宴溺则为人之蛊朝有小人则为天下之蛊凡蛊则不可不治蛊所以有干事之象也故圣人于蛊弊之时未尝忧其不治特患干之无其人耳在卦五以柔中居尊倚任九二刚中之臣利渉大川往有事者九二之任也先甲后甲则天行终始之道循环然耳易于泰终言其命乱于蛊言元亨而天下治皆先甲后甲之常也【集南轩诸先生语】
　　象曰山下有风蛊君子以振民育德
　　山下有风振物之象也蛊之时民德败矣败而育之必振动之使离其故习可也犹风之挠物适所以养之也振民风象育德山象【集单氏軰说】
　　初六干父之蛊有子考无咎厉终吉象曰干父之蛊意承考也
　　治蛊非创始之事非若屯难之难济否塞之难倾也当家道弊坏之初故六虽柔弱之才亦能干焉能干父之蛊则为有子矣有子则考乃无咎谓前人之过庶可补也厉惕厉也孟子所谓操心危虑患深之意也能如是终乃获吉意承考者善继父之志也【参取白云说】
　　九二干母之蛊不可贞象曰干母之蛊得中道也伊川曰九二以刚阳为六五所应是以刚阳之才在下而干夫在上隂柔之事也故取子干母蛊为义以阳刚之臣辅柔弱之君义亦相近二巽体而处柔顺义为多干母之蛊之道也以妇人言之则隂柔可知若伸已刚阳之道遽然矫拂则伤恩所害大矣亦安能入乎在乎屈已下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事二巽体而得中是能巽顺而得中道合不可贞之义得干母蛊之道也
　　九三干父之蛊小有悔无大咎象曰干父之蛊终无咎也
　　九三刚而过中虽克干其事不无小小之悔有小悔已非善事亲也然巽体得正故能终无大咎【节伊川语】
　　六四裕父之蛊往见吝象曰裕父之蛊往未得也胡氏曰夫父以柔懦以至蛊坏其家而四又以柔弱之质承其蛊坏之后无刚明果决之才不能干家事也然而以隂履正故但少能寛裕其父之事耳夫承蛊坏之后而以柔弱之质将有往必见悔吝无所成也初亦隂柔而能干者居坏败之始也治家之法当在于始
　　六五干父之蛊用誉象曰干父用誉承以德也
　　伊川曰干父之蛊而用有令誉者以其在下之贤承辅之以刚中之德也
　　上九不事王侯髙尚其事象曰不事王侯志可则也伊川曰上九以刚明之才无应援而处无事之地是贤人君子不偶于时而髙防自守不累于世务者也诚斋曰上九之不事王侯非志也时也志在我时在天君子不以我违天亦不以天丧我舍之则藏不可则止时也不事王侯非以为高尚人也高尚其事也故曰不以我违天虽然畎畆不忘君江湖存魏阙志也曷常去于心乎故曰不以天丧我此其事虽外为天下之所高而其志实为天下之可法
　　【兊下坤上】
　　白云曰临以大临小上临下为义序卦曰临者太也盖临为大而所临者小故也
　　临元亨利贞至于八月有凶
　　伊川曰元亨利贞以卦才言也如卦之才则大亨而正也二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永久若既衰而后戒亦无及矣自古天下安治未有久而不乱者盖不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也
　　白云曰自一阳生而为复长而为临凡八变而得遯遯临之反也有临之大亨是以知遯之有凶也有凶不必凶至盖有凶之理也与随有获其义凶同意易于临言月于复言日者日月皆一也论天道则称日论人道则称月从其类也
　　彖曰临刚浸而长説而顺刚中而应大亨以正天之道也至于八月有凶消不久也
　　伊川曰浸渐也二阳长于下而渐进也下兊上坤和説而顺也刚得中道而有应助是以能大亨而得正合天之道也刚正而和顺天之道化育之功所以不息者刚正和顺而已以此临人临事临天下莫不大亨而得正也八月谓阳生之八月阳始生于复自复至遯凡八月自建子至建未也二隂长而阳消矣故云消不久也
　　象曰泽上有地临君子以敎思无穷容保民无疆泽上之地岸也岸髙于泽而俯临之有含容止畜之象君子体之临于民则有敎导之意敎思无穷至诚无斁也容保民无疆谓含容安集之意广大无疆限也敎之无穷者兊也容之无疆者坤也【集伊川晦庵语】
　　初九咸临贞吉象曰咸临贞吉志行正也
　　臣之临民临事与夫君之临天下均临也幼而学壮而行人岂不欲有临哉四近君之臣初得正位与之感应是以正道为当位者所信任而有临也初之与四相感非茍求见知期于进达也其志在行其所学之正道耳故曰志行正也以正应正故曰贞吉
　　九二咸临吉无不利象曰咸临吉无不利未顺命也伊川曰二方阳长而渐盛感动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗跖之所树欤是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下盖以刚德之长而又得中至诚相感非由顺上之命也是以吉而无不利五顺体而二説体又隂阳相应故象特明其非由説顺也
　　白云曰未顺者有献可替否之义非以顺命而后利也
　　六三甘临无攸利既忧之无咎象曰甘临位不当也既忧之咎不长也
　　六三以隂柔不中不正之才而居二阳之上是处不当位也夫位者人之所欲六三虽甘説此位亦安足以有临乎故曰无攸利既能知而忧之强勉自改退避贤者之路如是则过咎不长也
　　六四至临无咎象曰至临无咎位当也
　　伊川曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也
　　六五知【音智】临大君之宜吉象曰大君之宜行中之谓也知临谓知大君所以临御天下之道也临御之道奈何用九二刚中之贤立大中之道使天下得以共行之而已夫子恐人以任察为明故賛之曰大君之宜行中之谓也
　　上六敦临吉无咎象曰敦临之吉志在内也
　　临与复皆刚长之卦乃君子之道寖长之时也敦者厚之至也相应而相从理之常也复之六五非应而中以自考临之上六无感而志在于内不曰厚之至乎故在复则曰敦复在临则曰敦临
　　【坤下巽上】
　　伊川曰凡观视于物则为观【平声】为观于下则为观【去声】如楼观谓之观者为观于下也观去声示也不音者皆如字
　　观盥而不荐有孚颙若
　　伊川曰予闻之胡翼之先生曰君子居上为天下之表仪必极其庄敬则下观仰而化也故为天下之观当如宗庙之祭始盥之时不可如既荐之后则下民尽其至诚颙然瞻仰之矣盥谓祭祀之始盥手酌郁鬯于地求神之时也荐谓献腥献熟之时也盥者事之始人心方尽其精诚严肃之至也至既荐之后礼数繁缛则人心散而精一不若始盥之时矣居上者正表仪以为下民之观当庄敬如始盥之初勿使诚意少散如既荐之后则天下之人莫不尽其孚诚颙然瞻仰之矣颙仰望也
　　注故孔子曰禘自既灌而往者吾不欲观之矣
　　彖曰大观【去声】在上顺而巽中正以观【去声】天下观【去声】盥而不荐有孚颙若下观而化也观天之神道而四时不忒圣人以神道设敎而天下服矣
　　白云曰大观在上以巽顺之徳居中正之位初未尝有心于示人也其诚明之着睟然见于面盎于背施于四体有不可揜者焉观之者至于不期化而自化是之谓神道神道之谓大观且观之天则天亦无所示也特四时不忒而已因四时不忒而万物自生自化故知四时不忒是谓天之神道由人言之亦曰天之大观也圣人大观其道同天则下观而化也宜矣曰设敎者天无敎圣人主敎虽以不敎敎之亦曰设敎可也帝尧之则天孔子之欲无言皆是道也雷氏曰顺者以顺动也巽者以风敎入于人心非威刑以率之也中者如极之建而民取中正者如表之立而民取正人君以此而示天下天下观而化之矣在上而中正者九五也隂阳不测之谓神天何言哉四时行焉百物生焉莫非自然此天之神道也圣人观天之神道以设敎不怒而威不言而信天下之民不知所以然而心自服也
　　象曰风行地上观【去声】先王以省方观民设敎
　　伊川曰风行地上周及庶物为游歴周览之象故先王体之为省方之礼以观视民俗而设为政敎也如奢则约之以俭俭则示之以礼是也省方观民也设敎为民观也
　　初六童观小人无咎君子吝象曰初六童观小人道也伊川曰六以隂柔之质居远于阳是其观见者浅近如童稚然故曰童观阳刚中正在上圣贤之君也近之则见其道德之盛所观深远初乃远之所见不明如童蒙之观也小人下民也所见昬浅不能识君子之道乃常分也不足谓之过咎若君子而如是则可鄙吝也所观不明如童稚乃小人之分故曰小人道也
　　六二闚观利女贞象曰闚观女贞亦可丑也
　　注六二所见者狭故曰闚观犹有应焉不为全蒙伊川曰二应于五观于五也五阳刚中正之道非二隂暗柔弱所能观见也故但如闚觇之观耳闚觇之观虽少见而不能甚明也二既不能明见刚阳中正之道则利如女子之贞虽见之不能甚明而能顺从者女子之道也君子不能观见刚阳中正之大道而仅能闚觇其彷佛虽能顺从乃同女子之贞亦可羞丑也
　　龟山曰大观在上而二以隂柔在下卦之内五之宗庙之美室家之好非二之所能见也闚观而已夫视不出闺门之内为女子之正则利矣居大观之时而为女子之正是亦可丑也
　　六三观我生进退象曰观我生进退未失道也
　　伊川曰观我生谓动作施为出于己者
　　白云曰六三顺而应上可以进也柔不当位可以退也观我道之可进而进可退而退则为不失进退之道矣
　　诚斋曰必进忘其身必退忘其君皆失其道也欲进退不失其道其惟观我生乎生出也才德自我出者也我之才德可以进而不进是使赤子不得乳其母也未可以进而进是未能操刀而制锦也此亦学者事也若夫圣人仕止久速唯其可而已何必量已哉六三九五皆曰观我生辞同而德异六三察已以从人九五察人以修己
　　雷氏曰子使漆雕开仕曰吾斯之未能信其是之谓乎
　　六四观国之光利用賔于王象曰观国之光尚賔也九五刚明中正居尊履帝位而不疚光明者也而又体巽故有乐善忘势尚贤之象尚賔者尚贤也四切近之观见其道故云观国之光观见国之盛德光辉也夫圣明在上则怀抱才德之人固宜仕于王朝効其智力上辅其君以施泽于天下故云利用賔于王古者贤有德之人则人君賔礼之故士之进仕于王朝则谓之賔忠臣嘉賔贤有徳之称也爻言利用賔于王而象言尚賔者夫子恐人贪国之光不待礼至而往也爻恐失时象恐轻进圣人之心可谓委曲丁宁矣【采伊川语】
　　九五观我生君子无咎象曰观我生观民也
　　伊川曰九五居人君之位时之治乱俗之美恶系乎已而已观已之生若天下之俗皆君子矣则是已之所为政化善也乃无咎矣我生出于己者王辅嗣云观民以察已之道是也
　　汉上曰中庸曰君子之道本诸身徴诸庶民
　　上九观其生君子无咎象曰观其生志未平也
　　上九道之已成处观之极不当其任者非若小人女子之童闚又无进退之疑无賔王之利者也故观其生九五之君六四之臣皆在所观也昔武王既已革命天下归心四方英贤云集幅辏放牛归马垂拱无为盛德光辉烂然可覩所谓童闚之观者可胜言哉用賔于王者为不少矣然伯夷守节甘采薇于首阳者何哉盖观其武王之革命羣贤之趋时赴功若有不足者焉遂作歌曰神农虞夏忽焉殁兮我安适归其志未能平也欤夫观之时天下既定人知趋时赴功观其国之光华为急而不知趋时之弊又有甚焉是以后世风俗奔竞委靡不振去道日远矣孟子称伯夷百世之师也圣之清者也所谓君子无咎者也或曰以此为説通则通矣与蛊之上九无乃相类乎曰不然蛊之时天下方弊六五以柔居尊下有阳刚之臣为之应足以干蛊而用誉上九以刚明之才无应援而处无事之地是贤人君子负经济之才不偶于时不见知于当世之君者也非遇其时不出也非志有所未平也观之时天下既定九五以刚居尊下皆隂柔奉命之臣国之盛德光辉争先覩之为快上九以刚明之才处一卦之上观其时之所尚惧后世不能无弊将以振起风俗清介自守不屑天下之事其志有所未平也虽然武王周公急于救当世者也伯夷之心将救后世者也或疑汤武之事见于革卦不知革之时是方革命之时也观之时是天下既平之时也










　　学易记卷二
<经部,易类,学易记>
　　钦定四库全书
　　学易记卷三　　　　　　　元　李简　撰
　　上经
　　【震下离上】
　　伊川曰噬啮也嗑合也口中有物间之齧而复合之也卦上下二刚爻而中柔外刚中虚人颐口之象也中虚之中又一刚爻为颐中有物之象口中有物则隔其上下不得嗑必啮之则得合故为噬嗑圣人以卦之象推之于天下之事在口则为有物隔而不得合在天下则为有强梗或谗邪间隔于其间故天下之事不得合也当用刑法小则惩诫大则诛戮以除去之然后天下之治得成矣凡天下至于一国一家至于万事所以不和合者皆由有间也无间则合矣噬嗑者治天下之大用也去天下之间在任刑罚故卦取用刑为义在二体明照而威震乃用刑之象也
　　噬嗑亨利用狱
　　伊川曰噬嗑亨卦自有亨义也天下之事所以不得亨者以有间也噬而嗑之则亨通矣不云利用刑而云利用狱者卦有明照之象利于察狱也狱者所以究察情伪得其情则知为间之道然后可以设防与致刑也
　　白云曰唐虞之民不犯成周刑措不用方是时则不以用狱为利也故知利用特在于有间之时
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　伊川曰颐中有物噬而嗑之乃亨通也刚柔分以卦才言也刚爻与柔爻相间刚柔分而不相杂为明辨之象明辨察狱之本也上离下震动而明也雷震而电曜相须并见合而章也照与威并行用狱之道也能照则无所隠情有威则莫敢不畏上既以二象言其动而明故复言威照并用之意六五以柔居中为用柔得中之义上行谓居尊位虽不当位谓以柔居五为不当而利用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也以柔居刚为利用狱以刚居柔为利否曰刚柔质也居用也用柔非治狱之宜也又曰雷电者阴阳相轧也轧者如石相磨而火光出有电便有雷
　　白云曰雷动也电明也雷与电合则天威于是乎章动而且明则圣人之威于是乎立此圣人法天之道而用狱也
　　象曰雷电噬嗑先王以明罚敕法
　　伊川曰先王观雷电之象法其明与威以明其刑罚饬其法令法者明事理而为之防者也
　　兼山曰噬嗑先动而后明初未明也故不敢折狱致刑丰则先明而后动初已明也故不待明罚勅法而后用也
　　雷氏曰传曰刑罚威狱以类天之震耀也故明其罚之轻重而又勅正其法令使人晓然而知惧则迁善逺罪而不犯矣此明罚勅法之意也
　　初九屦校灭趾无咎象曰屦校灭趾不行也
　　伊川曰系辞云小惩而大戒小人之福也言惩之于小与初故得无咎也
　　白云曰夫以圣人仁覆天下于小罪轻刑固宜赦宥而此初九屦校灭趾不以为过何哉盖小惩于早所以大戒于后使恶不进是为无刑之本此圣人之大仁也不然姑息不忍长恶孰甚焉校者械之通名在足云校屦校而灭其趾大其校也使之不能行也乃所以戒其恶之不行也
　　晦庵曰初在卦始罪薄过小又在卦下故为屦校灭趾之象止恶于初故得无咎
　　六二噬肤灭鼻无咎象曰噬肤灭鼻乘刚也
　　山曰六二以中正之徳处用狱之时则刑当而罪得矣故有噬肤之象焉肤言噬之易也鼻者息之出入往来而不穷也九四为间者也而初应之二刚合则为间大而难噬矣故乘之絶其往来乃无咎单氏曰灭趾者止其行也灭鼻者絶其通也奸人得行则其志通矣噬肤而絶其通用狱之功也故无咎晦庵曰祭有肤鼎葢肉之柔脆噬而易嗑者也
　　六三噬腊肉遇毒小吝无咎象曰遇毒位不当也山曰柔不当位而当九四之刚犹噬腊肉而遇毒也雷氏曰腊肉全体而干噬之最难者也九四之象也九四有刚强炎上之势处近君之位不中不正在所刑者也六三柔而在下欲以刑法正之宜其若噬腊肉之难非特正之难必反见伤也故曰噬腊肉遇毒夫治奸恶不胜而反被毒则至于防身者多矣而曰小吝无咎何也不幸而不能成诛不仁之功何大过之有哉故曰小吝其志在于诛不仁于义何愆哉故曰无咎
　　九四噬干胏得金矢利艰贞吉象曰利艰贞吉未光也伊川曰九四居近君之位当噬嗑之任者也四已过中是其间愈大而用刑愈深也故云噬干胏胏肉之有聨骨者干肉而兼骨至坚难噬者也噬至坚而得金矢金取刚矢取直九四阳徳刚直为得刚直之道利在克艰其事而贞固其守则吉也九四刚而明体阳而居柔刚明则伤于果故戒以知难居柔则守不固故戒以坚贞刚而不贞者有矣凡失刚者皆不贞也凡言未光其道未光大也戒于利艰贞盖其所不足也不得中正故也
　　诚斋曰九四自为梗而曰噬干胏噬之者谁也以九四噬九四也以九四刚直之大臣噬九四强梗之大臣也居大臣之位而近君者一人而已哉
　　雷氏曰夫以寛服民刑措不用此圣人光大之徳也九四猛于用刑以除邪虽曰刚直岂曰光大之道乎故象曰未光也孔子为鲁司冦而诛少正卯不得已也孔子岂以为光哉
　　六五噬干肉得黄金贞厉无咎象曰贞厉无咎得当也噬干肉难于肤而易于腊胏者也二三五之所噬皆指四而言也六二居中得正故有噬肤之易以九居五正也以六居五非正也故不若六二之易管蔡之于周为间者也周公之诛得六二之义矣成王则未免于疑也故后世议成王之才不及汉之昭帝得黄金贞厉无咎者勉之之辞也黄中色金刚物五虽中然实柔体故必刚中正固而怀危厉则得当而无咎也王氏曰得当谓刑戮得当也
　　上九何校灭耳凶象曰何校灭耳聦不明也
　　白云曰小人不积小善不去小恶终至于不可揜不可解之际故有何校灭耳之凶则其聪之不明可知也然初六灭趾上九灭耳孔氏以为灭没也盖屦校何校则刑也屦校桎其足也桎大而没趾也何校械其首也械大而没耳也初则无咎上九则凶盖戒于早故终为无咎上九已极虽戒亦晚矣然则械其首者安知终不丽于大辟乎
　　【离下艮上】
　　伊川曰贲序卦嗑者合也物不可以茍合而已故受之以贲贲者饰也物之合则必有文文乃饰也如人合聚则有威仪上下物之合聚则有次序行列合则必有文也
　　贲亨小利有攸往
</div>
    <div class="pagination">
<a href="学易记_page8.html">上一页</a><span>...</span><a href="学易记_page4.html">4</a><a href="学易记_page5.html">5</a><a href="学易记_page6.html">6</a><a href="学易记_page7.html">7</a><a href="学易记_page8.html">8</a><span class="current-page">9</span><a href="学易记_page10.html">10</a><a href="学易记_page11.html">11</a><a href="学易记_page12.html">12</a><a href="学易记_page13.html">13</a><a href="学易记_page14.html">14</a><span>...</span><a href="学易记_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
