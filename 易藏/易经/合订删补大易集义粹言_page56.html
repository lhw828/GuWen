<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 56 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 56 页/共 65 页
  </h1>
  <div class="content">
   合订删补大易集义粹言卷七十四
　　钦定四库全书
　　合订删补大易集义粹言卷七十五
　　头等侍卫纳喇性德编
　　子曰夫易何为者也夫易开物成务冒天下之道如斯而已者也
　　明道先生曰开物成务有济时之才【游定夫所录】
　　横渠先生曰开物成务物凡物也务事也开明之也成处之也事无大小不能明何由能处虽至麄至小之事亦莫非开物成务譬如不深耕易耨则稼穑乌得而立唯深也故能通天下之志唯几也故能成天下之务是则开物成务者必也有济时之才【易説】广汉张氏曰此尧帝之命羲和厯象日月星辰推此以敬授人时者也武王之访箕子以陈洪范以立九畴演此以相协民居者也万物所听者命命此而已万物所由者道道此而已而易果何为哉未尝赘亏于其间也未尝损益于其间也易之开物则因其数之自生者从而与之开也如出乎震相见乎离説言乎兑劳乎坎俾之流通而无所壅遏者欤易之成务则因其数之自成者从而与之成也如制礼于履作乐扵豫明政扵贲设教于临俾之就绪而无所坠废者欤夫开物则物咸得其性成务则物咸有成功凡道之在范围之中者莫不冒之而无所遗此易所以用数而不役于数者欤【易説】
　　白云郭氏曰易之道难穷不可以一言尽故此章又明其开物成务冒天下之道也以言乎天地之间则易无不备故能冒天下之道盖言天下之道无不具扵其中也【易説】
　　汉上朱氏曰万物在天地间不离乎五十有五之数圣人虽不言其能逃乎然则易之为书何为者也物有理易则开之事有时易则成之圣人冒天下之道所谓易者如斯而已者也冒天下之道者日月所照霜露所坠舟车所至凡有血气者必待此道而后覆冒【易传】
　　新安朱氏曰开物成务谓使人卜筮以知吉凶而成事业冒天下之道谓卦爻既设而天下之道皆在其中【本义】○问易开物成务冒天下之道是易之理能恁地而人以之卜筮又能开物成务否曰然○读系辞须见得如何是开物如何是成务又如何是冒天下之道须要就卦中一一见得许多道理然后可读系辞也葢易之为书大抵皆因卜筮以设教逐爻开示吉凶包括无遗如将天下许多道理包藏在其中故曰冒天下之道如利用为大作一爻象只曰下不厚事也自此推之则凡居下者不当厚事如子之于父臣之扵君僚属之扵官长皆不可以逾分越职纵可为亦须是尽善方能无过所以有元吉无咎之戒系辞自大衍数以下皆是説卜筮事若不晓他尽是説爻变中道理则如所谓变动不居周流六虚之类有何凭着今人説易所以不将卜筮为主者只是嫌怕小却这道理故凭虚失实茫昧臆度而已殊不知由卜筮而推则上通鬼神下通事物精及扵无形粗及扵有象如包罩在此随取随得居则观其象而玩其辞动则观其变而玩其占者又不待卜而后见只是体察便自见吉凶之理圣人作易无不示戒乾卦才説元亨便説利贞坤卦才説元亨便説利牝马之贞大畜干阳在下为艮所畜三得上应又畜极必通故曰良马逐可谓通快矣然必艰难贞正又且曰闲舆卫然后利有攸往设若恃良马之壮而忘艰贞之戒则必不利矣干之九三君子终日干干固是好事然必曰夕惕若厉然后无咎也凡读易而能句句体騐毎存兢栗戒谨之意则扵己为有益不然亦空言尔【并语录】
　　是故圣人以通天下之志以定天下之业以断天下之疑
　　横渠先生曰能通天下之志者为能感人心【易説】广汉张氏曰惟天地之数能开物也故圣人用之其深足以通天下之志惟天地之数能成务也故圣人用之其几足以定天下之业惟天地之数能冒天下之道也故圣人用之其神足以断天下之疑【易説】
　　白云郭氏曰孔子言易道扵上必继以圣人用易于下以见圣人无适而非易也此章先言开物成务冒天下之道继之以通天下之志本乎易之开物也以定天下之业本乎易之成务也以断天下之疑本乎易之冒天下之道也故圣人有为有行未当不本扵易【易説】
　　汉上朱氏曰闗子明曰象生有定数吉凶有前期变而能通则治乱有可易之理天命人事其同归乎故圣人以此通天下之志谓其极深也以此定天下之业谓其成务也以此断天下之疑谓其受命如响也天下之业定则务既成矣【易传】
　　新安朱氏曰是故圣人以通天下之志以定天下之业以断天下之疑此只是説蓍若不是蓍如何通之定之断之【语录】○又曰自夫易何为者也至以断天下之疑此言易之书其用如此【文集】
　　是故蓍之德圎而神卦之德方以知六爻之义易以贡康节先生曰蓍德圎以况天之数故七七四十九也五十者存一而言之也卦德方以况地之数故八八六十四也六十者去四而言之也蓍者用数也卦者体数也用以体为基故存一也体以用为本故去四也圎者本一方者本四故蓍存一而卦去四也○圎数有一方数有二竒耦之义也六即一也十二即二也天圎而地方圎之数起一而积六方之数起一而积八变之则起四而积十二也六者常以六变八者常以八变而十二者亦以八变自然之道也八者天地之体也六者天之用也十二者地之用也天变方为圎而常存其一地分一为四而常执其方天变其体而不变其用也地变其用而不变其体也六者并其一而为七十二者并其四而为十六也阳主进故天并其一而为七隂主退故地去其四而止扵十二也是阳常存一而隂常晦一也故天地之体止于八而天之用极扵七地之用止于十二也圎者刓方以为用故一变四四去其一则三也三变九九去其三则六也方者引圎以为体故一变三并之四也四变十二并之十六也故用数成于三而极于六体数成于四而极于十六也是以圎者径一而围三起一而积六方者分一而为四分四而为十六皆自然之道也○圎者一变则生六去一则五也二变则生十二去二则十也三变则生十八去三则十五也四变则二十四去四则二十也五变则三十去五则二十五也六变则三十六去六则三十也是以存之则六六去之则五五也五则四而存一也四则三而存一也三则二而存一也二则一而存一也故一生二去一则一也二生三去一则二也三生四去一则三也四生五去一则四也是故二以一为本三以二为本四以三为本五以四为本六以五为本也方者一变而为四四生八并四而为十二八生十二并八而为二十十二生十六并十二而为二十八十六生二十并十六而为三十六也一生三并而为四也十二生二十并而为三十二也二十八生三十六并而为六十四也○圎者六变六六而进之故六十变而三百六十矣方者八变故八八而成六十四矣阳主进是以进之为六十也○圎者星也厯纪之数其肇扵此乎方者土也画州井地之法其仿于此乎葢圎者河圗之数方者洛书之文故羲文因之而造易禹箕叙之而作范也【并观物外篇】
　　横渠先生曰圎神故能通天下之志方知故能定天下之业爻贡所以断天下之疑易书成三者备民患明圣人得以洗濯其心而退藏扵密矣【易説】
　　广汉张氏曰甚哉天地之数所以成变化行鬼神大而日月寒暑微而草木昆虫未有不冒于此者圣人之意以谓青黄黼黻吾固见之也谓天下皆离娄可乎金石丝竹吾固闻之也谓天下皆师旷可乎将欲家至户晓而形之于言则言有不可传者将欲雄编大防而载之于书则书有不可尽者于是生蓍立卦而着其六爻之义者是乃示天下后世以天地之数者也故蓍之四十九其分其挂其揲以四归竒于扐运量无穷者此圎而神也卦之六十四或竒或偶有小大之异别隂阳之殊致吉凶已定者此方以知也至于六爻或征而吉则以动而有功者贡于人也或征而凶则以动而有咎者贡于人也其得失存亡忧虞悔吝杂然贡扵人而均获其利者此六爻之义交易而贡于人也【易説】
　　白云郭氏曰蓍卦六爻各言其德固非易道之大全圣人用之亦所以通志定业断天下之疑也圎而神故能通志方以知故能定业易以贡故能断疑圣人之于易也取而用之左右逄其原矣贡犹告也【易説】
　　新安朱氏曰圎神谓变化无方方知谓事有定理易以贡谓变易以告人【本义】○蓍之德圎而神以下却是从源头説而未是説卜筮○蓍与卦以德言爻以义言只是具这道理在此而已故圣人以此洗心退藏于密○六爻之义易以贡今解贡字只得以告人説但神知字重贡字轻却晓不得【并语录】○蓍以七为数是未成卦时所用未有定体故其德圎而神所以知来卦以八为数是因蓍之变而成已有定体故其德方以知所以藏往卦惟三易有之皆筮法也若灼而卜则谓之兆见于周礼可考也【答何京叔书】
　　圣人以此洗心退藏于密吉凶与民同患神以知来知以藏往其孰能与于此哉古之聪明叡智神武而不杀者夫
　　伊川先生曰安有识得易后不知退藏于密密是用之源圣人之妙处【河南语录】○离了隂阳便无道所以隂阳者是道也隂阳气也气是形而下者道是形而上者则是密也○退藏于密密是甚○知不专为藏往易言知来藏往主蓍卦而言【并入闗语录】
　　横渠先生曰吉凶可以正胜非圣人之患也○开物于几先故曰知来明忧患而弭其故故曰藏往○示人吉凶其道显矣知来藏往其德行神矣语蓍之用也○神武不杀神知之大者使知惧而不犯神武者也【并易説】
　　山杨氏曰六经不言无心惟佛氏言之亦不言脩性惟扬雄言之心不可无性不假脩故易止言洗心尽性记言正心尊德性孟子言存心养性【荆州语录】
　　广汉张氏曰夫蓍之四十九乃衍天地之数也卦之六十四乃备天地之数也爻之三百八十四乃通天地之数也圣人以此而示天下之人其心休焉一疵不染涤除澡雪无遑遽之劳无迫之患退藏于密恬淡无为是乃善与人同患者也非以蓍卦六爻济斯民之患而洗心退藏者乎大抵厥初生民不知多寡也圣人为斗量以畀之则不必为之较龠合而民咸知其多寡矣民不知轻重也圣人为权衡以畀之则不必为之较锱铢而民咸知其轻重矣夫民之扵吉凶其甚于多寡轻重也圣人为之蓍为之卦为之六爻以济民行使天下之人咸知其是非利害得失臧否吾又何必营为以忧其故耶以此洗心退藏于密是乃吉凶与民同患者乎説者云屏思虑而安其厥躬者圣人同患于民而不汩其身也察安危以存其古训者天下知其吉凶而均获其利也如此天下之民皆即蓍之神以知其来可以探赜而索隐可以钩深而致逺见不见之形抽不抽之绪三揲而一爻具十八变而一卦成衍忒以是而决臧否由是而着此神以知来蓍可以穷天地之数也即卦之知以藏其往可以鉴古昔之兴衰可以察前日之得失尧舜致衣裳之治汤武成炳蔚之文考明夷而知箕子观既济而知髙宗囊括大始包裹太极此知以藏往卦可以该天地之数也能尽此以推之天下与来世乃古之聪明叡智神武而不杀者夫今夫伏羲之始作八卦神农之制耒耜黄帝之迎日推防尧之厯象日月星辰舜之在璿玑玉衡以齐七政夏禹之连山成汤之归藏文王之重卦武王之洪范孔子之十翼皆觉之于心悟之扵性其聪所以闻天下之不闻其明所以见天下之不见其叡则黙识心通不待教而能者乎其知则神解意悟不待学而知者乎夫聪明叡知则智周乎万物必思道济天下此神武而不杀俾民知惧无有师保如临父母甲兵不施刑措不用而人为君子之归者此圣人济民行者乎【易説】
　　白云郭氏曰以此洗心者以易洗心也圣人之用易也随用随取随取随足故能无思无虑以涤其心葢其酬酢应变在易不在心则心无留事亦无应变之方非洗心而何故其脩身齐家治国治天下之道莫不一本于易微而至于耒耜舟楫杵弧矢之用亦必取诸益取诸涣取诸小过取诸睽圣人皆无容心焉是所以能洗心而退藏于密也彼愚而好自用者虽竭精神逞智力而天下之志未必能通天下之业未必能定天下之疑未必能断又安知圣人通天下之志者用易开物之道也定天下之业者用易成务之道也断天下之疑者用易冒天下之道也天下之事不过于志业疑三者而已圣人用易亦不过三者之道也所谓洗心用易者如此虽圣人吉凶之患不得不与民同然无心受之亦无妄之道也夫何患焉若是者非神之妙足以知方来非知之崇足以藏已往又安能与于洗心之道哉古之聪明叡智之君神武不杀而天下治者葢得洗心退藏之道也是知心之为物用之则尘滓不用则清明众人不知不用之术而圣人独明不用之道故圣人洗心在此而众人莫之知也【易説】
　　汉上朱氏曰圣人于天地五十有五之数葢有超然独得而遗乎数者是故蓍运无穷可以前知其德圎而神也圣人以此洗心酬酢万变一毫不留于胷中卦成不易爻见而防藏其德方以知也圣人以此退藏遁扵无形深不可测六爻之义唯变是适上下内外相易以告吉凶圣人以此吉凶与民同患夫洗心退藏若絶伦离类则过矣是以吉凶与民同患开物于几先故曰知来所谓可以前知也明忧患而弭其故故曰藏往所谓爻见而防藏也惟吉凶与民同患是以有开物成务冒天下之道此所谓不与圣人同忧者也若舍是道唯数而已则易于天地为赘矣上言蓍神卦知爻义而总之以神知者言卦则爻在其中孰能与于此者哉古者聪明不蔽于耳目叡知不蔽于思虑有武而不杀者夫有武不杀万物自服故谓之神武【易传】○又曰闗子明曰接物者言接之而已非同之也故濯物心无所渎污谓之洗心言洗濯其接物之心无所渎污故谓之洗心而注者误以为洗濯万物之心【丛説】
　　新安朱氏曰圣人体具三者之德而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓【本义】○圣人以此洗心退藏于密是以那易来洗濯自家心了更没些私意小智在里许圣人便似那易了不假蓍而知卜筮所以説神武而不杀这是他有那神以知来知以藏往下又説个斋戒以神明其德皆是得其理不假其物○前面一截説易之理未是説到蓍卦卜筮处后面方説卜筮圣人之心浑只是圎神方知易贡三个物事更无别物一似洗得来净洁了前面此字指易之理言武是杀底物事神武却不杀便如易是卜筮底物事这个却只是説他理未到那用处到下面是以明于天之道方是説卜筮○以此洗心者心中浑然此理别无他物退藏于密只是未见于用所谓寂然不动也下文説神以知来便是以蓍之德知来知以藏往便是以卦之德藏往洗心退藏言体知来藏往言周然亦只言体用具矣而未及使出来处到下文是兴神物以前民用方挥许多道理以尽见于用也然前段必结之以聪明叡知神武而不杀者只是譬喻蓍虽未用而神灵之理具在犹武是杀人底事圣人却存此神武而不杀也○以此洗心注云洗万物之心若圣人之意果如此何不直言以此洗万物之心乎大抵观圣贤之言只作自已作文看如本説洗万物之心却止云洗心于心安乎○退藏于密时固是不用这物事吉凶与民同患也不用这物事用神而不用蓍用知而不用卦全不犯手退藏于密是不用事时到他用事也不犯手事未到时先安排在这里了事到时恁地来恁地应○退藏于密密是主静处万化出焉者动中之静固是静又有大静万化森然者○神以知来知以藏往一卦之中凡爻卦所载圣人所已言皆具已见底道理便是藏往占得此卦因此道理以推未来之事便是知来○圣人此心虚明自然具众理洁净精微只是不犯手卦爻许多不是安排对副与人看是甚人来自然撞着易如此圣人也如此所以説个蓍之德卦之德神明其德○圣人胷中都无纎毫私意都不假卜筮只是以易之理洗心其未感物也湛然纯一都无一毫之累更无些迹所谓退藏于密也及其吉凶与民同患却神以知来知以藏往是谁人防恁地非古人聪明叡知神武而不杀者不能如此神武不杀者圣人于天下自是所当者摧所向者伏然而他都不费手脚○如揲蓍然当其未揲也都不知揲下来底是隂是阳是老是少便是知来底意思及其成卦了则事都絣定在上面了便是藏往下文所以云是以明于天之道察于民之故设为卜筮以为民之郷导故只是事圣人于此又以卜筮而斋戒以神明其德【并语录】○又曰此言圣人所以作易之本也蓍动卦静而爻之变易无穷未画之前此理已具于圣人之心矣然物之未感则寂然不动而无联兆之可名及其出而应物则忧以天下而所谓圎神方智者各见于功用之实矣聪明叡智神武不杀言其体用之妙也○心具众理变化感通生生不穷故谓之易此其所以能开物成务而冒天下也圎神方知变易三者阙一则用不妙用不妙则心有所蔽而明不遍照洗心正谓其无蔽而光明耳非有所加益也寂然之中众理毕具而无联兆可名其密之谓欤必有怵惕恻隐之心此心之宰而情之动也如此立语何如○圣人以此洗心此字指蓍卦之德六爻之义而言洗心言圣人玩此理而黙契其妙也退藏扵密但言未感物之时耳及其吉凶与民同患则所用者亦此理而已其所以知来者向之所谓圎而神者也其所以藏往者向之所谓方以知者也神武不杀言圣人之不假卜筮而知吉凶也是以明扵天之道以下乃言教民卜筮之事而圣人亦未尝不敬而信之以神明其德也此章文义只如此程先生説或是一时意到而言不暇考其文义今但玩味其意别看可也若牵合经防则费力耳【并答王子合书】
　　是以明于天之道而察于民之故是兴神物以前民用圣人以此斋戒以神明其德夫
　　明道先生曰圣人斋戒敬也以神明其德恶人斋戒亦敬也故可以事上帝【朱公掞问学拾遗】○易要玩索斋戒以神明其德夫【刘绚师训】
　　横渠先生曰言天之变迁祸福之道由民之逆顺取舍之故故作易以先之○民患除忧疑亡用利身安故可退藏于密穷神知化以崇髙其德也自此而下又歴言其德之出而异名也【并易説】
　　广汉张氏曰今夫变化之推迁隂阳之运量七宿轸转六甲内驯无非天之道也祸福之倚伏利害之相摩进退存亡吉凶悔吝无非民之故也圣人知幽明之故知死生之説知鬼神之情状所谓天之道固已明之也乆矣吉事有祥象事知器占事知来所谓民之故固已察之也熟矣奈何知进而不知退知存而不知亡昧于消息盈虚者又乌能明扵天之道邪安其危而利其灾乐其所以亡暗于得失利害者又乌能察扵民之故邪圣人忧之是兴神物以前民用乃所以为天下后世设也蓍植物也足以揲天地之数动物也足以见天地之象故天能生之而不能兴之惟圣人用其四十九而幽賛于神明者所以兴其蓍也鑚之七十二而置之前者所以兴其也天下之民其终不倦而乐于有为亹亹不忘而勇于行者以其有蓍以前之也圣人深居简出利用安身斋以去其不一之思戒以防其不测之患神明其德有莫知其所以然者矣【易説】
　　白云郭氏曰圣人明天之道察民之故无或不通故兴神物以前民用则无有逺近幽深遂知来物圣人初无与焉是以能斋戒其心休休然以神明其德也神物易也前言圣人用易而不自用其心故曰洗心此又追本而言圣人作易之时亦无容心焉因神物固有独能兴之而已故既兴神物以前民用是乃所以斋戒神明其德夫斋戒所以洗心也洗心所以神明其德也【易説】
　　汉上朱氏曰物之蒙蔽动违诸理不得已而用刑至于杀之岂得已哉圣人忧之是以明扵天之道察于民之故明扵天之道而不察于民之故知天而已非圣人也无非物也天地五十有五之数见于蓍故谓之神物是兴神物前百姓之日用示之以吉凶之理使知违顺取舍其効至于刑措不用兵革不试何杀之有然非聪明叡知岂能明察如此圣人以此斋洁戒慎恐惧于不闻不覩所谓诚也神明其德者配天地也故其民有肃心而不欺民至于不欺至矣【易传】
　　新安朱氏曰神物谓蓍湛然纯一之谓斋肃然警惕之谓戒明天道故知神物之可兴察民故故知其用之不可不有以开其先是以作为卜筮以教人而于此焉斋戒以考其占使其心神明不测如鬼神之能知来也【本义】○明于天之道以下方説蓍乃是用处是兴神物以前民用圣人既具此理又将此理复就蓍上明出来使民亦得前知而用之也圣人以此斋戒以神明其德德即圣人之德又即卜筮斋戒以神明之圣人自有此理亦用蓍之理以神明之○圣人见得天道人事都是这道理蓍之灵都包得尽扵是作为卜筮使人因卜筮知得道理都在这里面○问明扵天之道而察扵民之故天之道便是民之故否曰论得到极处固只是一个道理看时须做两处看方看得周匝无亏欠处问天之道只是福善祸淫之类否曰如隂阳变化春何为而生秋何为而杀夏何为而暑冬何为而寒皆要理防得问民之故如君臣父子之类是否曰凡民生日用皆是若只理防得民之故却理防不得天之道便即民之故亦未是在到得极时固只是一理要之须是都看得周匝始得○是兴神物以前民用此言有以开民使民皆知前时民皆昏塞吉凶利害是非都不知因这个开了便能如神明然此便是神明其德又云民用之则神明民德圣人用之则自神明其德蓍之德以下三句是未渉于用圣人以此洗心是得此三者之理而不假其物这个是有那神以知来知以藏往○明道爱举圣人以此斋戒以神明其德夫一句虽不是本文意思要之意思自好干因问此恐是君子笃恭而天下平之意曰否只如上蔡所谓敬是常惺惺法又问此恐非是圣人分上事曰便是説道不是本文意思要之自好【并语录】○又曰洗心圣人观象玩辞理与心防也斋戒圣人观变玩占临事而敬也【答何京叔书】○洗心斋戒特观象玩辞观变玩占之大者但方其退藏而与民同患之用已具及其应变则又所以斋戒而神明其德此则非圣人不能与精义致用利用崇德亦颇相类此下所言阖辟往来乃易之道易有太极则承上文而言所以往来阖辟而无穷者以其有是理耳有是理则天地设位而易行乎其中矣两而生四四而生八至于八则三变相因而三才可见故圣人因之画为八卦以形变易之妙而定吉凶至此然后可以言画耳前所谓易有太极者恐未可以画言也【答蔡季通书】○圣人以此斋戒以神明其德夫此言用易之事也斋戒敬也圣人无一时一事而不敬此特因卜筮而言尤见其精诚之至如孔子所慎齐战疾之意也湛然纯一之谓斋肃然警惕之谓戒玩此则知所以神明其德之意也【文集】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　明道先生曰阖辟便是易一阖一辟谓之变【罗氏拾遗】伊川先生曰凡物之散其气遂尽无复归本原之理天地间如洪鑪虽生物销铄亦尽况既散之气岂有复在天地造化又焉用此既散之气其造化者自是生气至如海水潮日出则水涸是潮退也其涸者已无也月出则潮水生也非却是将已涸之水为潮此是气之终始开阖便是易一阖一辟谓之变○又曰眞元之气气之所由生不与外气相杂但以外气涵养而已若鱼在水鱼之性命非是水为之但必以水涵养鱼乃得生耳人居天地气中与鱼在水无异至于饮食之养皆是外气涵养之道出入之息者阖辟之机而已所出之息非所入之气但眞元自能生气所入之气止当阖时随之而入非假此气以助眞元也【并入关语録○后一条増】
　　横渠先生曰阖户静密也辟户动逹也形开而目覩耳闻受于阳也一动一静是道之常专于动静则偏也一阖一辟谓之变人之有息葢刚柔相摩乾坤阖辟之象也○因其变而裁制之以教天下圣人之法也○用之不穷莫知其郷故名之曰神【并易説】○物之所以相感者利用出入莫知其郷一万物之妙者欤○虚明【一作静】照鉴神之明也无逺近幽深利用出入神之充塞无间也【并正蒙】
　　广汉张氏曰夫自太极既判两仪肇焉故阖户之坤所以包括万物而得隂也辟户之干所以敷生万物而得阳也即乾坤之一阖一辟所以谓之变即乾坤之往来不穷所以谓之通夫乾坤者生成万物之体也变化者乃乾坤生化万物之用也其覆载范围之中可得而见者谓之象也可指其形者谓之器也有圣人制而用之所以谓之法也利用出入民咸用之而不可测者谓之神也【易説】白云郭氏曰系辞论变通最为易之要道而人多略之变通者易之道也用易之道也故孔子扵系辞三致意焉葢其义微而难知也因其微而难知故以阖户辟户言之葢圣人举近人而易晓者莫若户之为用也固非乾坤之道止于阖户辟户而已也因阖户辟户以明变通则又并及象器法神而言者以见乾坤变通以至制法尽神之妙举一户之义足以兼明之则圣人所以探赜索隐钩深致逺者如是其至也然一户至末也犹必尽此道而后可用于天下后世则圣人所以治天下者其可不尽变通之道乎故易曰神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利然则变通之道是乃黄帝尧舜氏得之以治天下者也可不务乎且坤隂物也故有阖户之象干阳物也故有辟户之象既能阖复能辟是所谓变也朝辟之暮阖之日复一日往来阖辟不穷是所谓通也通也者通其变也至于其户之可见则曰象也其有形则曰器也制而用此者则曰法也利于出入之用而天下之民无不用之者又其所以为神也如是则一户之设岂茍徒哉故治天下之道无它焉如制一户之法使之变通可乆斯得之矣虽黄帝尧舜之治不过于此【易説】
　　汉上朱氏曰坤自夏至以一隂右行万物从之而入故曰阖户谓之坤干自冬至以一阳左行万物从之而出故曰辟户谓之乾坤阖则阳变而隂干辟则隂变而阳故一阖一辟谓之变阖者往也辟者来也一阖一辟往来相感其机有不得息者故往来不穷谓之通气聚而有见故谓之象象成而有形故谓之器利用此道以动静出入而蚩蚩之民咸日用之莫知其然故谓之神七者同出而异名其变化之道神之所为乎知阖辟变通者明于天之道知利用出入民咸用之者察于民之故干天坤地而曰明扵天之道者干兼坤也阖辟以一嵗言之寒暑也以一日言之昼夜也以一身言之出入之息死生之变也无阖则无辟无静则无动此归藏所以先坤欤【易传】○圣人用易立法制器变通不倦故曰利用出入民咸用之谓之神【丛説】新安朱氏曰阖辟动静之机也先言坤者由静而动也乾坤变通者化育之功也见象形器者生物之序也法者圣人脩道之所为而神者百姓自然之日用也【本义】○问阖户谓之坤一叚只是这一个物以其阖谓之坤以其辟谓之干以其阖辟谓之变以其不穷谓之通见而未成形谓之象成形谓之器圣人脩礼立教谓之法百姓日用则谓之神曰是如此又曰利用出入者便是人生日用都离地不得又曰民之于易随取而各足易之扵民周徧而不穷所以谓之神所谓活泼泼地便是这处○阖辟乾坤理与事皆如此者亦如此这个只説理底意思多知礼成性横渠説得别他道是圣人成得个性众人性而未成【并语录】
　　是故易有太极是生两仪两仪生四象四象生八卦八卦定吉凶吉凶生大业
　　康节先生曰太极既分两仪立矣阳下交于隂隂上交扵阳四象生矣阳交扵隂隂交扵阳而生天之四象刚交扵柔柔交扵刚而生地之四象扵是八卦成矣八卦相错然后万物生焉○隂阳生而分二仪二仪交而生四象四象交而成八卦八卦交而生万物故二仪生天地之类四象定天地之体四象生日月之类八卦定日月之体八卦生万物之类重卦定万物之体类者生之序也体者象之交也推类者必本乎生观体者必由乎象生则未来而逆推象则既成而顺观是故日月一类也同出而异处也异处而同象也推此以往物焉逃哉【并观物外篇】○樵者谓渔者曰子可谓知易之道矣吾敢问易有太极太极何物也曰无为之本也太极生两仪两仪天地之谓乎曰两仪天地之祖也非止为天地而已也太极分而为二先得一为一后得一为二一二谓两仪曰两仪生四象四象何物也曰大象谓隂阳刚柔有隂阳然后可以生天有刚柔然后可以生地立功之本于斯为极曰四象生八卦八卦何谓也曰谓乾坤离坎兊艮震巽也迭相盛衰终始于其间矣因而重之则六十四卦由是而生也而易之道始备矣【外书】
　　濂溪先生曰无极而太极太极动而生阳动极而静静而生隂静极复动一动一静互为其根分隂分阳两仪立焉阳变隂合而生水火木金土五气顺布四时行焉五行一隂阳也隂阳一太极也太极本无极也五行之生也各一其性无极之眞二五之精妙合而凝乾道成男坤道成女二气交感化生万物万物生生而变化无穷焉惟人也得其秀而最灵形既生矣神知矣五性感动而善恶分万事出矣圣人定之以中正仁义而主静立人极焉故圣人与天地合其德日月合其明四时合其序鬼神合其吉凶君子脩之吉小人悖之凶故曰立天之道曰隂与阳立地之道曰柔与刚立人之道曰仁与义大哉易也斯其至矣【太极图説】
　　伊川先生曰范文甫问四象曰左右前后杨中立问四象曰四方【时氏拾遗】
　　横渠先生曰四象即干之四德四时之象故下文云变通莫大乎四时尽吉凶之理则能尽天人之助而成位乎其中矣故下云崇髙莫大乎富贵有吉凶利害然后人谋作大业生若无施不宜则何业之有【易説】山杨氏曰问易有太极莫便是道之所谓中否曰然若是则本无定位当处即是太极邪曰然两仪四象八卦如何自此生曰既有太极便有上下有上下便有左右前后四方有左右前后四方便有四维皆自然之理也【南都语录】
　　广汉张氏曰易有太极者函三为一此中也如立天之道曰隂与阳而太极乃隂阳之中者乎立地之道曰柔与刚而太极乃刚柔之中者乎立人之道曰仁与义而太极乃仁义之中者乎此太极函三为一乃皇极之中道也是以圣人作易所谓六爻者乃三极之道故三才皆得其中是乃顺性命之理也爰自太极既判乃生两仪者在天为隂阳在地为柔刚在人为仁义虽曰隂阳不可指为隂阳虽曰柔刚不可指为柔刚虽曰仁义不可指为仁义乃仪则具存而有对代者也夫有两仪则一与六共宗二与七共朋三与入同道四与九相友存一而六具有二而七存有三而八着有四而九生此七九八六乃易之四象天一之水得六而居北于卦为坎地二之火得七而居南扵卦为离天三之木得入而居东扵卦为震地四之金得九而居西于卦为兑是以坎之数六去三而余三此三画之干所以生扵西北离之数七去三而余四此四画之巽所以生扵东南兊之数九去三而余六此六画之坤所以生扵西南震之数八去三而余五此五画之艮所以生扵东北乃四象生八卦也及夫八卦既具则干之防乃四九三十六防坤之策乃四六二十四防震坎艮之防乃七之防也巽离兊之防乃四八之防也道之妙也由是而显德之粗也由是而神可与祐神可与酬酢则吉凶岂有不定者乎吉凶既定则知其利之可兴害之可除伏羲之兴网罟神农之制耒耜黄帝尧舜之垂衣裳与夫帝之所兴王之所成所以举而措之天下之民者无非本于此也【易説】○垂谕太极之説某妄意以为太极所以形性之妙也性不能不动太极所以明动静之蕴也极乃枢极之义圣人扵易特名太极二字葢示人以根柢其义微矣若只曰性而不曰太极则只去未上认之不见其用曰太极则性之妙都见矣体用一源显微无间其太极之蕴欤所谓太极天地之性语意亦未圎不若云天地亦形而下者一本于太极○又曰易也者生生之妙也太极者所以生生者也曰易有太极而体用一源可见矣【并答吴晦叔书】○太极动而二气形二气形而万物化生人与物俱本乎此者也【存斋记○并南轩集】
　　五峰胡氏曰易有太极是生两仪故天地之间物必有对感则必应出则必反不易之理也是以禹汤保天下而天下归之桀纣虐天下而天下弃之【文集】
　　白云郭氏曰太极者三才未分之名统三才之道者也两仪犹曰二象也谓有乾坤天地之二象而未为乾坤天地也四象者九八七六隂阳老少之象此与大衍之序同大衍太极也分而为二两仪也揲之以四四象也四象既生然后太极分而为三才两仪定而名乾坤入卦以成吉凶以定而大业生焉吉凶者入卦之所有而非八卦之所生大业者圣人之所造吉凶定则易道成矣易道成故圣人用之以崇德广业也【易説】
　　汉上朱氏曰此以下言是兴伸物极中也太极中之至欤易有太极四十有九合而为一乎四象八卦具而未动谓之大极在人则喜怒哀乐之未者也隂阳匹也故谓之仪太极动而生阳阳极静而生隂隂极复动而生阳始动静者少也极动静者老也故生四象干老阳也震坎艮少阳也坤老隂也巽离兊少隂也故四象生八卦卦有爻爻有位刚柔相交有当否故八卦定吉凶有吉凶则有利害人谋用矣故生大业八卦定吉凶者开物也吉凶生大业者成务也【易传】○又曰太极者中之至也天地之大本也所以生天地者也天地分太极万物分天地人资天地之中以生观乎人则天地之体见矣故曰惟皇上帝降衷于下民而人之心者又人之中也寂然不动太极含三也感而遂通则天地位矣万物育矣自一嵗言之冬至也自一日言之夜半也此太八十一首所以起于中欤○太极者隂阳之本也两仪者隂阳之分也四象者金木水火土也八卦者隂阳五行布扵四时而生万物也故不知八卦则不知五行不知五行则不知隂阳不知隂阳则不知太极人孰知太极之不相离乎不知太极则不可以语易矣故曰易有太极○两仪生四象孔氏谓金木水火禀天地而有土则分王四季且金木水火有形之物安得为象哉孔氏失之逺矣○郑康成言四象曰布六扵北方以象水布八扵东方以象木布九扵西方以象金布七扵南方以象火备为一爻而正谓四营而成【并丛説】
　　新安朱氏曰一每生二自然之理也易者隂阳之变太极者其理也两仪者始为一画以分隂阳四象者次为二画以分太少八卦者次为三画而三才之象始备此数言者实圣人作易自然之次第有不假丝毫智力而成者画卦揲蓍其序皆然○有吉有凶是生大业【并本义】○易者隂阳之变太极其理也○太极中全是具一个善若三百八十四爻中有善有恶皆隂阳变化以后方有○周子康节説太极和隂阳滚説易中便擡起説周子言太极动而生阳静而生隂如言太极动是阳动极而静静便是隂动时便是阳之太极静时便是隂之太极葢太极即在隂阳里如易有太极是生两仪则先从实理处説若论其生则俱生太极依旧在隂阳里但言其次序须有这实理方始有隂阳也其理则一虽然自见在事物而观之则隂阳函太极推其本则太极生隂阳○问易有太极是生两仪两仪生四象四象生八卦曰此太极却是为画卦説当未画卦前太极只是一个浑沦底道理里面包含隂阳刚柔竒耦无所不有及各画一竒一耦便是生两仪再于一竒画上加一耦此是阳中之隂又于一竒画上加一竒此是阳中之阳又扵一耦画上加一竒此是隂中之阳又扵一耦画上加一耦此是隂中之隂是谓四象所谓八卦者一象上两卦毎象各添一竒或一耦便是八卦尝闻一朋友説一为仪二为象三为卦四为象如春夏秋冬金木水火东西南北无不可推矣○易有太极便有个隂阳出来隂阳便是两仪仪匹也两仪生四象便是一个隂又生出一个阳是一象也一个阳又生出一个隂是一象也一个隂又生一个隂是一象也一个阳又生一个阳是一象也此谓四象四象生八卦是这四个象生四个隂时便成坎震坤兊四卦生四个阳时便成巽离艮干四卦○以物论之易之有太极如木之有根浮图之有顶但木之根浮图之顶是有形之极太极却不是一物无方所顿放是无形之极故周子曰无极而太极是他説得有工夫处太极之所以妙太极却不离乎两仪四象八卦如一隂一阳之谓道指一隂一阳为道则不可而道则不离乎隂阳也○太极如一木生上分而为枝榦又分而生花生叶生生不穷到得成果子里面又有生生不穷之理生将出去又是无限个太极更无停息只是到成果实时又却少歇不是止到这里自合少止正所谓终始万物莫盛乎艮艮止是生息之意○林黄中论易有太极是生两仪两仪生四象四象生八卦就一卦言之全体为太极内外为两仪内外及互体为四象又顚倒取为八卦先生曰如此则不是生却是包也始画卦时只是个隂阳竒耦一生两两生四四生八而已方其为太极未有两仪也由太极而后生两仪方其为两仪未有四象也由两仪而后生四象方其为四象未有八卦也由四象而后生八卦此之谓生若以为包则是未有太极已先有两仪未有两仪已先有四象未有四象已先有入卦矣林又曰太极有象且既曰易有太极则不可谓之无濂溪乃有无极之説何也曰有太极是有此理无极是无形器方体可求两仪有象太极则无象林又言三画以象三才曰有三画方看见似个三才模様非故画以象之也○卦画既立便有吉凶在里葢是隂阳往来交错扵其间其时则有消长之不同长者便为主消者便为客事则有当否之或异当者便为善否者便为恶即其主客善恶之辨而吉凶见矣故曰八卦定吉凶吉凶既决定而不差则以之立事而大业自此生矣此圣人作易教民占筮而以开天下之愚以定天下之志以成天下之事者如此【并语录】○又曰此一节乃孔子明伏羲画卦自然之形体次第最为切要古今説者惟康节明道两先主为能知之故康节之言曰一分为二二分为四四分为八八分为十六十六分为三十二三十二分为六十四犹根之有榦榦之有枝愈大则愈小愈细则愈繁而明道先生以为加一倍法其明孔子之言又可谓最切要矣葢以河圗洛书论之太极者虚其中之象也两仪者隂阳竒耦之象也四象者河图之一合六二合七三合八四合九洛书之一含九二含八三含七四含六也八卦者河图四正四隅之位洛书四实四虚之数也以卦画言之太极者象数未形之全体也两仪者一为阳而一为隂阳数一而隂数二也四象者阳之上生一阳则为□而谓之太阳生一隂则为□而谓之少隂隂之上生一阳则为□而谓之少阳生一隂则为□而谓之太隂也四象既立则太阳居一而含九少隂居二而含八少阳居三而含七太隂居四而含六此六七入九之数所由定也八卦者太阳之上生一阳则为而名干生一隂则为而名兊少隂之上生一阳则为而名离生一隂则为而名震少阳之上生一阳则为而名巽生一隂则为而名坎太隂之上生一阳则为而名艮生一隂则为而名坤康节先天之説所谓干一兊二离三震四巽五坎六艮七坤八者葢谓此也至于八卦之上又各生一隂一阳则为四画者十有六经虽无文而康节所谓八分为十六者此也四画之上又各有一隂一阳则为五画者三十有二经虽无文而康节所谓十六分为三十二者此也五画之上又各生一隂一阳则为六画之卦六十有四而入卦相重又各得干一兊二离三震四巽五坎六艮七坤八之次其在图可见矣今既以七八九六为四象又以揲之以四为四象疑或有未安也河图洛书愚窃以大传之文详之河图洛书葢皆圣人所取以为八卦者而九畴亦并出焉今以其象观之则虚其中者所以为易也实其中者所以为洪范也其所以为易者已见扵前段矣所以为洪范则河图九畴之象洛书五行之数有不可诬者恐不得以其出于纬书而略之也【与郭冲晦书】○邵子云太极既分两仪立矣阳上交于隂隂下交扵阳而四象生矣阳交扵隂隂交扵阳而生天之四象刚交于柔柔交于刚而生地之四象八卦相错而后万物生焉此来教所引邵先生説也今子细辨析奉呈幸详考之方可见其曲折未遽可轻议也然此亦是就六十四卦已成之后言之故其先后多寡有难着语处乍看极费分防猝然晓防不得若要见得圣人作易根原直截分明却不如且看卷首横图自始初只有两书时渐次看起以至生满六画之后其先后多寡既有次第而位置分明不费辞説扵此看得方见六十四卦全是天理自然挨排出来圣人只是见得分明便只依本画出元不曽用一毫智力添助葢本不烦智力之助亦不容智力得以助扵其间也及至卦成之后逆顺纵横都成义理千般万种其妙无穷却在人看得如何而各因所见为説虽若各不相资而实未尝相悖也葢自初未有画时説到六画满处者邵子所谓先天之学也卦成之后各因一义推説邵子所谓后天之学也今来喻所引系辞説卦三才六位之説即所谓后天者也先天后天既各自为一义而后天説中取义又多不同彼此自不相妨不可执一而废百也若执此説必谓圣人初画卦时只见一个三才便更不问事由一连便埽出三画以拟其象画成之后子细看来见使不得又旋划壁添出后一半截此则全是私意杜撰补接岂复更有易邪来喻条目尚多然其大节目不过如此今但于此看破则其余小小未合处自当迎刃而解矣○据邵氏説先天者伏羲所画之易也后天者文王所演之易也伏羲之易初无文字只有一图以寓其象数而天地万物之理隂阳始终之变具焉文王之易即今之周易而孔子所为作传者是也孔子既因文王之易以作传则其所论固当专以文王之易为主然不推本伏羲作易画卦之所由则学者必将误认文王所演之易便为伏羲始画之易只从中半説起不识向上根原矣故十翼之中如八卦成列因而重之太极两仪四象八卦而天地山泽雷风水火之类皆本伏羲画卦之意而今新书原卦画一篇亦分两义伏羲在前文王在后必欲知圣人作易之本则当考伏羲之画若只欲知今易书文义则但求之文王之经孔子之传足矣两者初不相妨而亦不可以相杂来教乃谓专为邵氏觧释而于易经无所折衷则恐考之有未详也【并答袁机仲书】
　　东莱吕氏曰太极图义曰无声无臭而造化之枢纽品彚之根柢系焉窃谓太极即造化之枢纽品彚之根柢也恐多系焉两字○太极图义曰太极道也隂阳器也窃谓此固非世儒精麤之论然似有形容太过之病○太极图义曰太极立则阳动隂静而两仪分窃谓太极无未立之时立之一字语恐未莹【并答朱侍讲】
　　是故法象莫大乎天地变通莫大乎四时县象着明莫大乎日月崇髙莫大乎冨贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍
　　广汉张氏曰夫易有太极而降以生两仪两仪生四象四象生八卦八卦定吉凶吉凶生大业此易之兴乎世圣人之兴乎易易所以垂之天下后世者也虽然物固有法象至于法象之大者莫大乎天地物固有变通至扵变通之大者莫大乎四时水火固着明矣然垂象着明惟在天之日月为莫大也爵齿固崇髙矣然崇髙之极惟寳位之冨贵为莫大也以至备物致用立成器以为天下利俾民养生丧死仰事俯育用之不穷者所以莫大于圣人也探赜索隐钩深致逺定天下之吉凶俾民避害趋利去危即安以前民用者所以莫大扵蓍也【易説】
　　白云郭氏曰自论乾坤变通至天生神物四事皆首以是故为言葢因洗心斋戒用易而有是四事明文义相属也圣人洗心斋戒用易以应天下之务葢用易不用心故用乾坤变通而至于利用出入之神用太极两仪之道而至扵生大业由圣人用易备物致用为天下利故与天地四时日月蓍同为莫大神明之德终言圣人效象天地神物皆不自用其心皆有所则象亦洗心用易之道也且天下物理有形名气象者固不可槩举也然有法象者非一而莫大扵天地变通者非一而莫大于四时县象着明者非一而莫大扵日月崇髙者非一而莫大扵冨贵备物致用者非一而莫大于圣人探赜索隠者非一而莫大于蓍冨贵者人君之势位道必假此而后行也故位为大寳圣人亦人也以能用易故莫大也然法象变通着明崇髙备物致用探赜索隐皆易之道而天地四时日月冨贵与圣人蓍得之皆成莫大之德又以见易之开物成务冒天下之道无乎不备如是之大也【易説】
　　汉上朱氏曰法象莫大乎天地故定乾坤也变通莫大乎四时故明六爻也县象着明莫大乎日月故用坎离也积而崇髙者冨贵也冨贵然后可与人共位食禄行道爻之尊位是也故莫大乎冨贵备百物致民用立成器如网罟耒耜之类以为天下利唯圣人能之象言先王大人君子之所以者是也故莫大乎圣人天地鬼神之奥幽赜隐伏深逺而难穷探取之搜索之钩出之使自至之以定吉凶之未形以成亹亹之不已唯蓍能之故莫大乎蓍圣人观天地四时日月又考之蓍而作易以通神明之德以类万物之情处崇髙之冨贵备物致用立成器建卜筮然则通天下之志定天下之业断天下之疑非圣人其孰能之是以成位两间与天地并立故曰大哉人谟舍此而能覆冒天下者未之见也【易传】
　　新安朱氏曰冨贵谓有天下履帝位立下疑有阙文亹亹犹勉勉也疑则怠决故勉【本义】○以定天下之吉凶成天下之亹亹莫大乎蓍人到疑而不能自明处徃往便放倒不复能向前动有疑阻既有卜筮知是吉是凶便自勉勉住不得其所以勉勉者是卜筮成之也○筮虽出于自然然一爻成则止有八卦四爻成则止有四卦五爻成则止有二卦这二卦便可以着意揣度了不若卜文一兆则吉凶便见更无移改全不可容心所以古人言筮短长○易占不用而毎言蓍皆具此理也筮即蓍也筮短长不如从长者谓有鑚灼之易而筮有扐揲之烦之卦一灼便成亦有自然之意洪范所谓卜五占用二者卜五即用二即蓍曰雨曰霁曰蒙曰驿曰克即是五行雨即水霁即火蒙即土驿即木克是金曰贞曰悔即是内外卦也○占土兆大横木兆直【或曰火兆直只周礼曰木兆直】金兆从右邪上火兆从左邪上【或曰木兆从左邪上】水兆曲以大小长短明暗为吉凶或占凶事又以短小为吉又有旋者吉大横吉大横庚庚庚庚是爆起恁地庚庚然不是金兆也○程沙随説大横庚庚为金兆取庚辛之义他都无所据只云得之卜者不知大横只是土兆葢横是土言文帝将自诸侯而得天下有大土之象也庚庚乃是文爆出也【卜兆见洪范防云横者为土】○汉卿説鑚云先定四向欲求甚纹兆顺则为吉逆则为凶正淳云先灼火然后观火之纹而定其吉凶曰要须先定其四向而后求其合从逆则凶如亦惟洛食乃先以墨画定看食墨如何筮短长古人固重此洪范谓从筮逆若筮共违于人则用静吉用作凶○卜必先以墨画【看是卜何事要得何兆都有定例或火或土便是墨画之】要拆【鑚处拆痕】依此墨然后灼之【以火鑚鑚鑚略过乆】求其兆【拆痕】顺食此墨昼之处谓之食○熟读六十四卦则觉得系辞之语直为精密是易之括例要之易书是为卜筮而作如云定天下之吉凶成天下之亹亹者莫大乎蓍又云天生神物圣人则之则专为卜筮也鲁可几曰古之卜筮恐不如今日所谓火珠林之类否曰以某观之恐亦自有这法如左传所载则支于纳音配合之意似亦不废如云得屯之比既不用屯之辞亦不用比之辞却自别惟一法恐亦不废这理也○易中言帝乙归妹箕子明夷髙宗伐鬼方之类疑皆当时帝乙髙宗箕子曽占得此爻故后人因而记之而圣人以入爻也如汉书大横庚庚余为天王夏啓以光亦是啓曽占得此爻也火珠林亦如此○火珠林犹是汉人遗法【并语録】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　伊川先生曰孔子感麟而作春秋然麟不出春秋岂不作大抵须有端处如画八卦因见河图洛书果无河图洛书八卦亦须作【入闗语録】○因见卖兔者曰圣人见河图洛书而画八卦然何必图书只看此兔亦可作八卦数便此中可起古圣人只取神物之至著者耳【刘元承手编】
　　横渠先生曰天生书圣人则之以占兆【一云占之以兆】天地变化圣人作易以着效之故曰圣人效之作易以示人犹天垂象见吉凶作书契效法犹地出图书【一云犹河洛出图书○易説】○造化所成无一物相肖者以是知万物虽多其实一物无无隂阳者以是知天地变化二端而已○万物形色神之糟粕性与天道云者易而已矣【并正蒙】
　　广汉张氏曰天生神物谓蓍之探颐索隐钩深致逺者是也圣人则之以明易之象数天地变化谓隂阳之消息盈虚往来进退者是也圣人效之而为六十四卦天垂象谓天之经纬错杂纵横昭著者是也圣人象之而为三百八十四爻夫易之象数卦爻圣人皆得于心而必参之天地者葢圣人之心与天地之心相似其爱人之心初未尝不同也然天欲雨山川必先云气况易之兴也岂无先至之祥乎是以圣人必终之以河出图洛出书而又则之者其则皇天以兴其易者乎又况河图不出吾已矣夫孔子尝有是叹九洛之事治成德备庄周尝有是言圣人则之度其时以卜其道之将以兴于世也大抵通扵天者河也有龙马负图而出此圣人之德上配扵天而天降其祥也中扵地者洛也有神载书而出此圣人之德下及扵地而地呈其瑞也圣人则之故易兴于世然后象数推之以前民用卦爻推之以济民行而推之天下后世也而世儒之説乃谓伏义得河图洛书以作八卦果如是则不当曰伏羲始画八卦也而郑康成溺扵纬书乃云河图有九篇洛书有二篇而孔安国又以河图为八卦洛书为九畴此皆芜秽圣经者矣甚者以天生神物天地变化与夫天垂象河出图洛出书为四象者此尤不经学者不可不辨【易説】
　　屏山刘氏曰河图昧乎太极则八卦分而无统洛书昧乎皇极则九畴滞而不通【文集】
　　白云郭氏曰圣人用易无它焉欲不自用其心耳葢自用其心则是有心扵成败好恶皆私心也不自用其心则酬酢万变皆取诸易成败好恶圣人无容心焉此所谓洗心也圣人不独用易以酬酢万变也凡天地万物可则象者皆则而象之故天生神物则则之天地变化则效之天垂象则象之河图洛书则则之以见洗心之道皆有则象未尝自用其私智如此河图洛书先儒之説多不同至于取纬为证者尤非学易之事也然河出图而后画八卦洛出书而后定九畴故河图非卦也包牺画而为卦洛书非字也大禹书而为字亦犹箕子因九畴而陈洪范文王因八卦而演周易其始则肇于河图洛书书画于八卦九畴成于周易洪范其序如此【易説】
　　汉上朱氏曰蓍一根而百茎具八卦五行天地之数神物也故圣人则之天地变化四时行焉万物生焉故圣人效之日月五星天象也天不言示之以象吉凶见矣故圣人象之河图九宫洛书五行圣人则之效之者效之以六爻之动故曰爻者效天下之动者也象之者象也故曰象也者像也扵蓍图书言则之者大衍之数八卦五行作易者则之故乾坤坎离震巽艮兊三画之卦爻合皆九六七八数皆十五水六火七木八金九五行之数具焉传曰圣人以蓍而信天地四时日月之象数以河图洛书而信蓍之象数信矣其不疑也扵是乎作易【易传】○又曰水一火二木三金四土五五行之生数也水六火七木八金九土十五行之成数也一三五七九竒数二十五二四六八十耦数三十竒耦之数五十有五此五行分天地五十有五之数也太三八为木四九为金二七为火一六为水五五为土五五者十也洛书之数也【丛説】
　　新安朱氏曰此四者圣人作易之所由也【本义】○论虽以四十五者为河图五十五者为洛书然序论之文多先书而后图葢必以五十五数为体而后四十五者之变可得而推又况易传明有五十有五之文而洪范又有九位之数邪【答程防之书】○数日病中方得防绎所云图书卦书二説初若茫然不知所谓因复以妄作啓蒙考之则见其论之之详而明者偶未深考是以致此纷纷多説而愈致疑耳夫以河图洛书为不足信自欧阳公以来已有此説然终无奈顾命系辞论语皆有是言而诸儒所传二图之数虽有交互而无乖戾顺数逆推纵横曲直皆有明法不可得而破除也至如河图与易之天一至地十者合而载天地五十有五之数则固易之所自出也洛书与洪范之初一至次九者合而具九畴之数则固洪范之所自出也系辞虽不言伏羲受河图以作易然所谓仰观俯察近取逺取安知河图非其中之一事邪大抵圣人制作所由初非一端然其法象之规模必有最亲切处如鸿荒之世天地之间隂阳之气虽各有象然初未尝有数也至于河图之出然后五十有五之数竒偶生成粲然可见此其所以深圣人之独智又非泛然气象之所可得而拟也是以仰观俯察逺求近取至此而后两仪四象八卦之隂阳竒偶可得而言虽系辞所论圣人作易之由者非一而不害其得此而后决也【答袁机仲书】
　　易有四象所以示也系辞焉所以告也定之以吉凶所以断也
　　广汉张氏曰易自太极既判两仪生四象夫四象既具而列于四方分为五行而七九八六之数乃生八卦此易所以示者言其示扵人也是以圣人当辨物正言而又断之以辞故为繇辞而又为爻辞为之彖辞而又为之象辞皆系续其辞所以告者言其告扵人也夫易有四象以示其人示其吉凶也至于不得已而有辞以告其人者告其吉凶也夫示人以吉凶告人以吉凶无非俾人自探也然犹有安其危而利其菑乐其所以亡者故定之以吉凶如画一之易知如白黒之易辨断然使人易知也故征吉贞凶贞吉征凶大吉终吉之类有凶终凶之类圣人至此可谓至矣尽矣【易説】
　　白云郭氏曰四象所以示变系辞所以告得失吉凶所以断行事自易有四象以下与前文不相属又非别章疑其错简【易説】
　　汉上朱氏曰易有四象圣人所以示吉凶也系辞焉而命之所以告吉凶也易扵吉凶有以利言者有以情迁者有义命当吉当凶当否当亨者一以贞胜而不顾非圣人不能定也定之者所以断之也【易传】○又曰易有四象所以示也此象谓爻卦之象也【丛説】
　　新安朱氏曰四象谓隂阳老少示谓示人以所值之卦爻【本义】○天地之间只是隂与阳两个字看是甚麽物事都离不得只就身上体看才开眼不是隂便是阳宻拶拶在这里都不着得别物事不是仁便是义不是刚便是柔只自家要做向前便是阳才收退便是隂意思才动便是阳才静便是隂未消别看只是一动一静便是隂阳伏义只因此画卦以示人若只就一隂一阳又不足以该众理于是错综为六十四卦三百八十四爻初只是许多卦爻后来圣人又系许多辞在下如他书则元有这事方説出这个道理易则未曽有此事先假托都説在这里如书便有个尧舜有个禹汤文武周公出来做许多事便説许多事今易则元未曽有圣人预先説出时人占考大事小事无一能外扵此圣人大抵多是垂戒又曰虽是一隂一阳易中之辞大抵阳吉而隂凶间亦有阳凶而隂吉者何故葢有当为有不当为若当为而不为不当为而为之虽阳亦凶又曰圣人因卦爻以垂戒多是利扵正未有不正而利者如云夕惕若厉无咎若占得这爻必是朝兢夕惕戒谨恐惧可以无咎若自家不曽如此便自有咎如云直方大不习无不利若占得这爻须是将自身已体看是直是方是大去做某事必得其利若自家未是直不曽方不曽大则无所徃而得其利此是本爻辞如此到孔子又是添説了如云敬以直内义以方外本来只是卜筮圣人为之辞以晓人便説许多道理在上今学易非必待遇事而占方有所戒只平居玩味看他所説道理于自家所处地位合是如何故云居则观其象而玩其辞动则观其变而玩其占孔子所谓学易正是平日常常学之想见圣人之所谓读异乎人之所谓读想是胷中洞然于易之理无纎毫蔽处故云可以无大过又曰圣人系许多辞包尽天下之理止縁万事不离乎隂阳故因隂阳中而推説万事之理今要占考虽小小事都有如占得不利有攸往便是不可出路利渉大川便是可以乗舟此类不一【语录】
　　右第十一章【新安朱氏本义曰此章専言卜筮】
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　伊川先生曰履信谓履五五虚中信也思顺谓谦退不居尚贤谓志从于五大有之世不可以盈丰而复处盈焉非所冝也六爻之中皆乐防权位惟初上不处其位故初九无咎上九无不利上九在上履信思顺故在上而得吉葢自天祐也【易传】
　　横渠先生曰自易曰自天祐之此篇冝在立心勿恒凶下葢上言莫益之故此言多助也【易説】
　　广汉张氏曰在天有理惟顺以循其理则天必眷顾而不违在人有心惟信以结其心则人必归往而来辅大有上九以为吾之信固足以感乎人矣然贤者人之所望也讵可不以吾之信以信其贤乎我之顺固足以格乎天矣然贤者天之所赉也讵可不以吾之顺以顺其贤乎始焉尽信顺之德获天人之助终焉推信顺之德以之而尚贤如此则其谦足以格天其诚足以动天自天祐之吉无不利固其冝也由此观之则天不妄祐人而人当反求诸已如大有之上九庶几获祐而无所愧也【易説】
　　白云郭氏曰已顺故天助之以顺已信故人助之以信大有之君履不失信下足以感人思不失顺上足以动天又以尚贤是以吉无不利也横渠张先生谓此章冝在立心勿恒凶之下亦疑与前文义不相属也若然则当在易曰憧憧往来之前葢自易者象也至小人之道也结句助辞多称也与所以示也所以告也所以断也皆相类自憧憧往来因于石公用射隼皆称易曰故自天祐之冝在其前也上篇拟议七爻自鸣鹤在隂皆不称易下篇十一爻自憧憧往来皆称易曰与自天祐之文意同【易説】
　　汉上朱氏曰易曰自天祐之吉无不利大有上九辞也干为天为人祐助也坤为顺五与二孚信也天之所助者顺理也人之所助者信相与也六五履信而思乎顺又自下而尚贤是以自天祐之吉无不利言此者明获天人之利然后吉无不利圣人明于天之道察于民之故合天人者也【易传】新安朱氏曰释大有上九爻义然在此无所属或恐是错简冝在第八章之末【本义】
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　康节先生曰易有意象立意皆所以明象统下三者有言象不拟物而直言以明事有像象拟一物以明意有数象七日八月三年十年之类是也○象起于形数起于质名起于言意起于用天下之数出扵理违乎理则入于术世人以数而入术故失扵理也○有意必有言有言必有象有象必有数数立则象生象生则言着言着则意显象数则筌蹄也言意则鱼兔也得鱼兔而谓必由筌蹄可也舍筌蹄而求鱼兔则未见其得也【并观物外篇】
　　明道先生曰鼓动万物圣人之神知则不可名【游定夫所录】
　　伊川先生曰言贵简言愈多于道未必明杜元凯却有此语云言髙则防逺辞约则义微大率言语须是涵养而有余意所谓书不尽言言不尽义【精义】
　　横渠先生曰理势既变不能与时顺通非尽利之道○鼓天下之动者存乎神【神一作辞】○天下之动神鼓之也神则主于动故天下之动皆神为之也辞不鼓舞则不足以尽神辞谓易之辞也于象固有此意矣又系之以辞因而驾説使人向之极尽动之义也歌舞为巫风言鼓舞之尽神者与巫之为人无心若风狂然主于动而已故以好歌舞为巫风犹之如巫也巫主于动以至于鼓舞之极也故曰尽神因説鼓舞之义故取巫以为言语其动而已【并易説】
　　广汉张氏曰言蔓衍而无穷非书之简册所能载意幽深而罔测非言之声音所能穷也然则圣人之意其不可见乎此立象所以尽意也又况以言告人告之愈切而认其言者求之愈逺不若立象而示人以意是以瞽者不识日问人而人告之曰日之明也如烛他日有扪其籥以为日者又告之曰日之圆如盂他日有扪其盘以为日者矣夫告之以其明如烛其圎如盂言之切者也奈何认其言而失之逺者乃扪籥以为日而扪盘以为日焉此言不能尽意也圣人忧之所以立天以象干立地以象坤以至以雷以水以山而象震坎艮焉以风以火以泽而象巽离兊焉凡易者象也象也者像此者也无适而非象者欲其即象以求其意非吝于言也虑天下后世求之扵言而失之逺也赜不易见也圣人见赜而立象此象所以尽意也变不易观也圣人观变而立卦此卦所以尽情伪也情不易知也圣人逹情而为辞此系辞所以尽其言也凡此三者圣人作易而寓于书者也若夫变而通之者俾民仰事俯育养生送死耕而食织而衣舟楫以济其川涂室宇以御其风雨一日不可无万世不可易均获其利者此推其卦象系辞变而通之以尽其利者欤鼓之舞之其道密庸其化防测动静变化易其思虑德威之震叠德风之摇荡由之而防觉用之而不知咸妙于神者此推其卦象系辞鼓之舞之以尽其神者欤【易説】
　　白云郭氏曰圣人作易所以尽言意易之一书为言亦备矣为意亦尽矣犹曰书不尽言言不尽意者言意岂苟然哉所以明乎道于以见道之难明也如此若是则圣人之意其不可见乎葢夫子又欲明言意之尽也且意不可以言尽也故立象以尽之情伪不可以徧举也故设卦以尽之言非一説可尽也故卦爻彖象文言互为之辞以尽之若是则易道明矣于是乎极其变通又尽其美利穷其鼓舞又尽其至神则易之为道无遗蕴矣然立象设卦系辞皆圣人作易以尽道者也变通鼓舞又明圣人用易之尽其道者也变而通之则经所谓通其变使民不倦之意鼓之舞之所谓神而化之使民冝之也圣人以书必不能尽其所欲言言必不能尽圣人之意故立象系辞智者观之则见其可尽也昧者亦未之知【易説】
　　汉上朱氏曰言之难论者不能尽形之扵书意之难传者不能尽见之于言然圣人之意终不可见于天下后世乎夫有意斯有名有名斯有象意至赜也圣人于无形之中建立有象因象而得名因名而得意则言之所不能尽见者尽矣君子小人情伪而已矣情则相应伪则相违圣人陈卦以示之断之以中正而君子小人见然后着情去伪而其意诚矣系之卦辞又系之爻辞以吉凶明告之与卦象相则书之所不能尽形者尽矣隂极变阳阳极变隂当变而变则通不变则穷穷非道也变而通之则无所不利而道行矣鼓舞者鼓之扵此舞之扵彼动止应节莫知其然神也【易传】
　　新安朱氏曰言之所传者浅象之所示者深观竒耦二画包含变化无有穷尽则可见矣变通鼓舞以事而言两子曰字疑衍其一葢子曰字皆后人所加故有此误如近世通书乃周子所自作亦为后人每章加以周子曰字其设问答处正如此也【本义】○问书不尽言言不尽意一章曰立象尽意是观竒耦两画包含变化无有穷尽设卦以尽情伪谓有一竒一耦设之于卦自是尽得天下情伪系辞便断其吉凶变而通之以尽利此言占得此卦隂阳老少交变因其变便有通之之理鼓之舞之以尽神未占得则有所疑既占则无所疑自然使得人脚轻手快行得顺便如大衍之后言显道神德行是故可与酬酢可与祐神定天下之吉凶成天下之亹亹皆是鼓之舞之之意乾坤其易之緼邪乾坤成列而易立乎其中这又是言立象以尽意设卦以尽情伪易不过只是一个隂阳竒耦千变万变则易之体立若竒耦不交变竒纯是竒耦纯是耦去那里见易易不可见则隂阳竒耦之用亦何自而辨问在天地上如何曰关天地什麽事此是説易不外竒耦两物而已化而裁之谓之变推而行之谓之通这是两截不相干化而裁之属前项事谓渐渐化去裁制成变则谓之变推而行之属后项事谓推而为别一卦了则通行无碍故为通举而措之天下谓之事业便只事定天下之吉凶成天下之亹亹者极天下之赜者存乎卦谓卦体之中备隂阳变易之形容鼓天下之动者存乎辞是説出这天下之动如鼓之舞之相似卦即象也辞即爻也神而明之一叚却是与形而上之道相对説自形而上谓之道説至扵变通事业却是自至约处説入至麤处去自极天下之赜者存乎卦説至于神而明之则又是由至麤説入至约处黙而成之不言而信则説得又微矣○问书不尽言言不尽意是圣人设问之辞曰也是如此亦是言不足以尽意故立象以尽意书不足以尽言故因系辞以尽言又曰书不尽言言不尽意是元旧有此语又曰立象以尽意不独见圣人有这意思冩出来自是他象上有这意设卦以尽情伪不成圣人有情又有伪自是卦上有这情伪但今晓不得他那处是伪如下云中心疑者其辞枝诬善之人其辞游也不知如何是枝是游不知那卦上见得又曰看来情伪只是个好不好如剥五隂只是要害一个阳这是不好底情便是伪如复如临便是好底卦便是眞情○问立象设卦系辞是圣人其精意见于书变通鼓舞是圣人推而见扵事否曰是○尝谓伏羲画八卦只此数画该尽天下万物之理阳在下为震震动也在上为艮艮止也阳在下自动在上自止欧公却説系辞不是孔子所作所谓书不尽言言不尽意者非葢他不曽看立象以尽意一句惟其言不尽意故立象以尽之学者于言上防得者浅于象上会得者深○变而通之以尽利鼓之舞之以尽神立象设卦系辞皆谓卜筮之用而天下之人方知所以避凶趋吉奋然有所兴作不知手之舞之足之蹈之之意故曰定天下之吉凶成天下之亹亹者莫大乎蓍犹催迫天下之人勉之为善相似○问变而通之如礼乐刑政皆天理之自然圣人但因而为之品节防范以为教于天下鼓之舞之葢有以作兴振起之使之迁善而不自知否曰鼓之舞之便无所用力自是圣人教化如此又曰政教皆有鼓舞但乐占得分数较多自是乐防如此而不自知因举横渠云云巫其舞之尽神者巫从工两边人字是取象其舞巫者托神如舞雩之类皆须舞葢以通畅其和气逹于神明【并语录】
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣
　　明道先生曰生生之谓易天地设位而易行乎其中矣乾坤毁则无以见易易不可见则乾坤或几乎息矣易毕竟是甚又不只是这一部书是易之道也不要将易又是一个事即是尽天理便是易也【吕与叔东见录】伊川先生曰干健坤顺人亦不曽果是体认得乾坤毁则无以见易【经説】
　　横渠先生曰隂阳刚柔仁义之本立而后知趋时应变乾坤毁则无以见易感而后有通不有两则无一故圣人以刚柔立本乾坤毁则无以见易○乾坤既列则其间六十四卦爻位错综以为变易苟乾坤不列则何以见易易不见则是无乾坤乾坤天地也易造化也圣人之意莫先乎要识造化既识造化然后有理可穷彼惟不识造化以为幻妄也不见易则何以知天道不知道则何以语性【并易説】○见易则神其几矣【正蒙】
　　山杨氏曰或问乾坤毁则无以见易如此则易不属无矣曰易固非无张横渠深辟老子有无之论莫有见于此否曰然才説无便成断灭去如释氏説空又曰非空到了费力圣人只説易最为的当因言孟子论养气到此方见有功于前圣曰如孟子者方是能晓易如説必有事焉非见得分明此説如何撰得【南都语录】
　　和靖尹氏曰乾坤成列而易立乎其中矣圣人便是易【师説】
　　广汉张氏曰乾坤其易之门邪言易出入于乾坤也乾坤其易之緼邪言易含畜于乾坤也故干成位乎上坤成位乎下而易立乎其中矣故乾坤者人之四支而易者人之精神也方其首圎足方胷南背北则精神有所托而立乎其中矣若夫四支隳废则精神散而之他而手足亦几乎息矣夫乾坤初未尝毁而易亦未尝不可见也圣人设此辞者欲天下后世求易者当即乾坤以求之欤【易説】白云郭氏曰乾坤与易其名虽异其道一也易之道緼于乾坤故易之书成则乾坤成列而易立乎其中如是则乾坤有体而易无体也有体则成毁从之故上言成列下言乾坤毁易以无体托于乾坤故乾坤之卦毁则无以见易易不可见则乾坤之道亦因以息矣此葢言易之道固不系于有书无书而无书则易不可见而乾坤之道亦息以明圣人不得不作易之意也【易説】
　　汉上朱氏曰横渠曰辞不鼓舞则不足以尽神爻至于变通以尽利辞至于鼓舞以尽神则圣人之意几无余緼矣乾坤成列则象爻变动緼于其中乾坤体也象爻变动用也体毁则用不可见用不可见则体因是息矣【易传】
　　新安朱氏曰緼所包蓄者犹衣之着也易之所有隂阳而已凡阳皆干凡隂皆坤画卦定位则二者成列而易之体立矣乾坤毁谓卦画不立乾坤息谓变化不行【本义】○向论衣敝緼袍緼是绵絮胎今看此緼字正是如此取义易是包着此理乾坤即是易之体骨耳○乾坤成列便是干一兊二离三震四巽五坎六艮七坤八都成列了其变易方立其中若只是一阳一阳则未有变易在又曰有这卦则有变易无这卦便无这易了又曰易有太极则以易为主此一叚文意则以乾坤为主○乾坤成则易立乎其中矣乾坤只是説二卦此易只是説易之书与天地定位易行乎其中之易不同行乎其中者却是説易之道理○问天地设位而易行乎其中乾坤成列而易立乎其中如易行乎其中此固易晓至如易立乎其中岂非乾坤既成列之后道体始有所寓而形见其立也有似如有所立卓尔之立乎曰大抵易之言乾坤者多以卦言易立乎其中只是乾坤之卦既成而易立矣况所谓如有所立卓尔亦只是不可及之意后世之论多是説得太髙不必如此説○乾坤毁则无以见易此乾坤只言卦易只是隂阳卦画没这几个卦画凭个甚写出那隂阳造化何处更得易来这只是反覆説易不可见则乾坤或几乎息矣只是説揲蓍求卦更推不去説做造化之理息也得不若前説较平【并语录】○自易道统体而言则干阳坤隂一动一静乃其緼也自乾坤成列而观之则易之为道又不在乾坤之外惟不在外故曰乾坤毁则无以见易然易不可见则干自乾坤自坤故又曰易不可见则乾坤或几乎息矣【答张敬夫书】
　　是故形而上者谓之道形而下者谓之器化而裁之谓之变推而行之谓之通举而错之天下之民谓之事业明道先生曰如形而上者谓之道不可移谓字在之字下此孔子文章【朱公掞问学拾遗】○洒埽应对便是形而上者理无大小故也故君子只在愼独○佛氏不识隂阳昼夜死生古今安得谓形而上者与圣人同乎【并刘绚所录】○形而上为道形而下为器须着如此説器亦道道亦器但得道在不系今与后己与人【李吁师训】○气形而下者【谢显道记平日语】○形而上者之谓道形而下者之谓器若如或者以清虚一大为天道则乃以器言而非道也○有形皆器也无形为道○系辞曰形而上者谓之道形而下者谓之器又曰立天之道曰隂与阳立地之道曰柔与刚立人之道曰仁与义又曰一隂一阳之谓道隂阳亦形而下者也而曰道者惟此语截得上下最分明元来只此是道要在人黙而识之也【并刘绚师训】
　　横渠先生曰一隂一阳不可以形器拘故谓之道乾坤成列而下皆易之器乾坤交变因约裁其变而别之故谓之变推而行其变尽利而不遗【遗一作匮】可谓通矣举尽利之道而错诸天下之民以行其典礼易之事业也○运于无形之谓道形而下者不足以言之○形而上是无形体者也故形以上者谓之道也形而下是有形体者也故形以下者谓之器无形迹者即道也如大德敦化是也有形迹者即器也见于事实如礼义是也○凡自形以上者皆谓之道惟是有无相接与形不形处知之为难须知气从此首葢为气能一有无无则气自然生是道也是易也○约裁其化而指别之则名体各殊故谓之变○圣人因天地之化裁节而立法使民知寒暑之变故谓之春夏秋冬亦化而裁之一端耳【并易説】○变则化由麤入精也化而裁之谓之变以着显微也谷神不死故能微显而不掩【正蒙】
　　广汉张氏曰道不离形特形而上者也器异于道以形而下者也试以天地论之隂阳者形而上者也至于穹窿磅礴者乃形而下者欤离形以求道则失之恍惚不可为象此老庄所谓道也非易之所谓道也易之论道器特以一形上下而言之也然道虽非器礼乐刑赏是治天下之道也礼虽非玉帛而礼不可以虚拘乐虽非钟鼓而乐不可以徒作刑本遏恶也必托于甲兵必寓于鞭扑赏本扬善也必表之以旂裳必铭之于钟鼎是故形而上者之道托于器而后行形而下者之器得其道而无弊圣人悟易于心觉易于性在道不泥于无在器不堕于有微妙并观有无一致故化而裁之者明乎道器穷而能变也推而行之者察乎道器变而能通也举而措之天下之民以至于为网罟为耒耜作舟车作书契天下后世不可无万世不可易乃推其道器举而措之天下而世之人指之为事业也【易説】
　　五峯胡氏曰形而上者谓之道形而下者谓之器更曽细观语录入思虑否隂阳亦形而下者此语如何理趣须是自通贯随人言语不可也某见侯先生説此句信以为是更不致思前日顿省犹未是也经可易读乎如尹先生语解亦未可轻易恐髙明之人有蚍蜉撼大树之笑也如何【与彪美书】白云郭氏曰道无形故言形而上器有形故言形而下形而上者杳然而难知形而下者炳然而易见其不同如是其为变通则一也化而裁之谓如一阖一辟不执一也推而行之谓可运行无穷也如是则可以举而措之天下矣前言乾坤变通自言易道之变通也此言道器变通言圣人用易道之变通也曰化而裁之推而行之圣人之事也下言象爻卦辞言易书之中象爻卦辞各有变通也其化而裁之推而行之言用易之象爻卦辞亦存乎圣人之变通也且大而天地细而万物物物各具变通之理天地不变通则不能长且乆人与万物不变通则死矣故举人而言之朝而作辟之道也暮而息阖之道也一作一息变也与日无穷通也苟朝而不能作暮而不能息非死则病矣然则圣人尚象制器制法以利天下不知变通之道其可乎故包牺神农黄帝尧舜之王天下所以大过人者无他焉能通其变而已是以圣人以此洗心不敢自用其私智也【易説】
　　汉上朱氏曰干健也坤顺也健顺者意也谓之乾坤者名也干竒坤偶者象也象成而著者形也形而上者谓之道变通也形而下者谓之器执方也然则变通者易之道执方者易之器是故语道而至于不可象则名言亡矣变通一也离而言之则二今天地之化一息不留圣人指而裁之则谓之变故昼夜六时寒暑六气刚柔六位因其化而裁之以着其变之微故曰化而裁之谓之变昼夜相推为一日寒暑相推为一嵗刚柔相推为一卦推之则通故曰推而行之谓之通故曰刚柔相推变在其中矣知此则知变通一也举此道而措之扵天下谓之事业又曰通变之谓事知此则知事业通变一也【易传】
　　新安朱氏曰卦爻隂阳皆形而下者其理则道也因其自然之化而裁制之变之义也变通二字上章以天言此章以人言【本义】○形是这形质以上便为道以下便为器这个分别得最亲切故明道云惟此语截得上下最分明又曰形以上底虚浑是道理形以下底实便是器○问形而上下如何以形言曰此言最的当设若以有形无形言之便是物与理相间断了所以谓截得分明者只是上下之间分别得一个界止分明器亦道道亦器有分别而不相离也○道是道理事事物物皆有个道理器是形迹事事物物亦皆有个形迹有道须有器有器须有道物必有则○形而上谓道形而下谓器这个在人看始得指器为道固不得离器扵道亦不得且如此火是器自有道在里○形而上者指理而言形而下者指事物而言事物可见而其理难知即事即物便要见得此理只是如此看但要眞实于事物上见得这个道理然后于己有益为人君止于仁为人子止于孝必须就君臣父子上见得此理大学之道不曰穷理而谓之格物只是使人就实处穷竟事事物物上有许多道理穷之不可不尽也○问如何分形器曰形而上者是理才有作用便是形而下者问隂阳如何是形而下者曰一物便有隂阳寒暖生杀皆见得是形而下者事物虽大皆形而下者尧舜之事业是也理虽小皆形而上者○问形而上者谓之道一叚只是这一个道理但即形器之本体而离乎形器则谓之道就形器而言则谓之器圣人因其自然化而裁之则谓之变推而行之则谓之通举而措之则谓之事业裁也行也措也都只是裁行措这个道曰是○化而裁之化是因其自然而化裁是人为变是变了他且如一年三百六十日须待一日日渐次进去到那满时这便是化自春而夏夏而秋秋而冬圣人去这里截做四时这便是变化不是一日内便顿然恁地底事人之进德亦如此三十而立不是到那三十时便立须从十五志学渐渐化去方到横渠去这里説做化而裁之便是这意柔变而趋于刚刚变而趋扵柔与这个意思也只一般自隂来做阳其势寖长便觉突兀有头面自阳去做隂这只是渐渐消化去这变化之义亦与鬼神屈伸意相似○变化二者不同化是渐化如自子至亥渐渐消化以至于无如自今日至来日则谓之变变是顿断有可见处横渠説化而裁之一段好○横渠説化而裁之谓之变一句説得好不知本义中有否曰无但寻常看此一句只如自初九之潜而为九二之见这便是化就他化处截断便是变曰然化是个亹亹地去有渐底意思且如而今天气渐渐地凉将去到得立秋便截断这已后是秋便是变问如此则裁之乃人事也曰然【并语录】○大传既曰形而上者谓之道矣而又曰一隂一阳之谓道此岂眞以隂阳为形而上者哉正所以见一隂一阳虽属形器然其所以一隂而一阳者是乃道体之所为也故语道体之至极则谓之太极语太极之流行则谓之道虽有二名初无两体周子所以谓之无极正以其无方所无形状以为在无物之前而未尝不立于有物之后以为在隂阳之外而未尝不行乎隂阳之中以为通贯全体无乎不在则又初无声臭影响之可言也今乃深诋无极之不然则是直以太极为有形状有方所矣直以隂阳为形而上者则又昧于道器之分矣又于形而上者之上复有况太极乎之语则是又以道上别有一物为太极矣此又理有未明而不能尽乎人言之意者四也○若以隂阳为形而上者则形而下者复是何物更请见教若愚见与其所闻则曰凡有形有象者皆器也其所以为是器之理者则道也如是则来书所谓始终晦明竒偶之属皆隂阳所为之器独其所以为是器之理如目之明耳之聦父之慈子之孝乃为道耳如此分别似差明白不知尊意以为何如【并答陆子静书】
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
  </div>
  <div class="pagination">
   <a href="合订删补大易集义粹言_page55.html">
    上一页
   </a>
   <span>
    ...
   </span>
   <a href="合订删补大易集义粹言_page51.html">
    51
   </a>
   <a href="合订删补大易集义粹言_page52.html">
    52
   </a>
   <a href="合订删补大易集义粹言_page53.html">
    53
   </a>
   <a href="合订删补大易集义粹言_page54.html">
    54
   </a>
   <a href="合订删补大易集义粹言_page55.html">
    55
   </a>
   <span class="current-page">
    56
   </span>
   <a href="合订删补大易集义粹言_page57.html">
    57
   </a>
   <a href="合订删补大易集义粹言_page58.html">
    58
   </a>
   <a href="合订删补大易集义粹言_page59.html">
    59
   </a>
   <a href="合订删补大易集义粹言_page60.html">
    60
   </a>
   <a href="合订删补大易集义粹言_page61.html">
    61
   </a>
   <span>
    ...
   </span>
   <a href="合订删补大易集义粹言_page57.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
