<!DOCTYPE html>
<html>
<head>
    <meta charset="UTF-8">
    <title>易酌 - 第 25 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 25 页/共 33 页</h1>
    <div class="content">　　上承九五下比六三一中正一柔邪两者之相去逺矣质刚故欲从五位柔故欲从三反覆拟议未能归一故注疏以疾为三以介为隔谓三为佞说将近至尊故四以刚德截而隔之于义亦通传曰两间谓之介分限也地之界则加田义乃同也故人有节谓之介若介然守正而疾逺邪恶则有喜也从五正也说三邪也四近君之位若刚介守正疾逺邪恶将得君以行道福庆及物为有喜也若四者得失未有定系所从耳其义甚确如此则当作介于石之介
　　象曰九四之喜有庆也
　　杨诚斋曰六三者君心之膏肓也九四者膏肓之鍼艾也故九四者六三之所甚不喜也六三不喜则九四有喜矣非九四之私喜也天下国家之大庆也甚是痛快
　　九五孚于剥有厉
　　五以刚健中正之德居尊位在朝宜以喜起为说而圣人复设有厉之戒何也传曰虽圣贤在上天下未尝无小人然不敢肆其恶也圣人亦说其能勉而革面也彼小人者未尝不知圣贤之可说也如四凶处尧朝隠恶而顺命是也圣人非不知其终恶也取其畏罪而强仁耳五若诚心信小人之假善为实善而不知其包藏则危道也小人者备之不至则害于善圣人为戒之意深矣又曰以说之时而宻比于上六故为之戒虽舜之圣且畏巧言令色安得不戒也说之惑人易入而可惧也如此诸家多援此为惧不复着解以其义固曲尽也葢隂能消阳曰剥以五之阳而孚上六之隂则必以上之隂而剥九五之阳损盛德而亏至治故有厉也
　　象曰孚于剥位正当也
　　孚于剥以五所处者正当说体之中位而宻比上六有相说之道故设此戒也以明太祖之刚明而孚于胡惟庸肃宗之刚明而孚严嵩非其验与
　　【谨按明皇之于李林甫德宗之于卢杞亦孚剥之厉也】
　　上六引兊
　　上成兊之主居说之极不引其君以当道而引其君以容恱者也故曰引兊引兊与来兊不同来者移己之身以就人者也引者移人之心以就己也葢其才情智力大有动于人者使人不觉堕其术中也不言凶者传曰未见其所说者善恶也本义曰二阳相与为说而不能必其从也余谓五言厉指上六故上六不复言凶
　　象曰上六引兊未光也
　　引者牵引诱引之意曰未光言其心事之暗昧也
　　【坎下巽上】
　　涣亨王假有庙利渉大川利贞
　　为卦巽上坎下风行于水上水遇风则涣散所以为涣也兊说之极必舒缓放肆故宜有以散之散其偷安之气则严肃收敛故亨也王假有庙申涣义利涉大川申亨义利贞则总申涣亨之义也假庙之说颇多或以巽为隠为伏坎亦为隠伏取幽隠之义有鬼神象其说近似然亦未确所以朱子说这处都见不得且作因涣散而立庙说朱氏广其义曰天下离散不安其居圣人将以聚之故以宗庙为先宗庙者收其心之涣散而存之也人孰不有父母知报本则知祭祀出于人心复其本心则离散者可合而天下无事矣治涣之道也利涉大川只本义巽木坎水舟楫之象二语最精利贞承上二句说祭祀不以正如鲁用郊禘季氏旅泰山之类则有非分之讥涉川不以正行险以徼幸也故利贞当作戒辞
　　彖曰涣亨刚来而不穷柔得位乎外而上同
　　涣亨以卦变言也传曰涣之成涣繇九来居二六上居四也刚阳之来则不穷极于下而处得其中柔之往则得正位于外而上同于五之中巽顺于五乃上同也四近五居臣之位当涣而比其义相通同五乃从中也当涣之时而守其中则不至于离散故能亨也本义主渐卦变存之别作一义可耳
　　王假有庙王乃在中也
　　在中本义以为庙中传以为摄其心之中张南轩以为中天下而立定四海之民窃意王谓九五在中谓以刚居中也以刚中之德对越神明所谓不荐之孚无言之假故能与祖考相为感假也如此看中字即三儒之说并存可也
　　利涉大川乗木有功也
　　乗木有功乗巽木涉坎水必有济涣之功也胡氏曰易以巽言利涉大川者三皆以木言益曰木道乃行中孚曰乗木舟虚涣亦曰乗木有功其义最明
　　象曰风行水上涣先王以享于帝立庙
　　风行水上解散离披涣之象也先王观其象而以享于帝立庙不曰王者以享帝立庙而曰先王以享于帝立庙享于帝为先王言也立庙不独为先王言也享帝于郊王者之事帝以主宰言曰帝尊之也立庙有差等天子七庙诸侯五庙大夫三庙士一庙庶人祭于寝先王所以创制立法也繇天地而推及祖宗繇祖宗而推及人人之祖宗所以广孝思而一天下之心萃天下之涣也唐时大臣有不立庙者朝廷为立庙以愧之后世此义废而萃涣之道阙如矣奈何欲望先王之治乎
　　初六用拯马壮吉
　　以隂柔居涣之初才不足以济涣也但涣之方始拯救颇易为力且上比九二刚中之才若倚之以拯其涣如得壮马然任重致逺罔不济矣故吉也传曰六爻独初不云涣者离散之势辨之宜早方始而拯之则不至于涣也为教深矣
　　象曰初六之吉顺也
　　顺谓顺乎九二以隂从阳以柔从刚故曰顺也
　　九二涣奔其机悔亡
　　二当涣之时而在险中能无悔乎悔则舍危就安其所愿也机木之有足可凭以为安者也奔即奔而殿之奔谓反而趋走也以刚中之才反就初而安之如机然出险而得凭倚之具故悔可亡也
　　象曰涣奔其机得愿也
　　得愿得其舍危就安之愿也愿者悔之反悔亡则愿得矣二与初本非应而刚柔有相济之理初以二之刚为马二以初之柔为机其用各有攸当也使非相比而相求则二徒立无依初又何以行之哉
　　六三涣其躬无悔
　　曰三在涣时止于其身无悔而已恐未安本义云隂不中正有私于己之象也然居得阳位志在济时能散其私则可无悔此说较长凡人情所以益入于险中者以形骸为之障也撤去其障则大同矣何悔之有
　　象曰涣其躬志在外也
　　三以上为外志在应上见有上不见有身也无我之谓也三当涣时视诸爻独有正应故以克己之道勉之
　　六四涣其羣元吉涣有丘匪夷所思
　　曰天下涣散而能使之羣聚误矣朱子曰如此说是羣其涣非涣其羣也信然是以独取老苏之说曰羣者圣人所欲涣以混一天下者也涣小人之私羣成天下之公道此所以元吉也此说极好自古朝廷之治恒败于朋党东汉党锢之祸朝野互相标榜以至唐之牛李宋之朔洛蜀皆羣也四居柔得正处大臣之位与五咸有一德为能剖破其藩篱浑一其门戸所谓天下为公者何吉如之繇是小羣往则大羣来如有丘然丘者巍然髙大之意所谓舜合二十二人为羣武王合三千人为羣也此岂寻常之见所及乎订诂云指下二隂而言二隂以四为同类方且以私心窥四谓四必俯而与我相系援也今乃望之峩峩若髙山此岂其夷辈思虑之所及哉巽风为散险之主六四为巽卦之主卦之所以成涣者在此一爻朱子谓六四一爻未见有大好处今其辞恁地浩大皆不可晓葢繇其不详于卦主之义故也此说颇有理
　　象曰涣其羣元吉光大也
　　人自为羣必有暗昧未光者矣必有偏私未大者矣涣其羣无些子暗昧偏私之意思光明正大元吉岂偶然哉
　　九五涣汗其大号涣王居无咎
　　五以刚健中正之德居尊位宻比六四柔正之臣合力同心以济涣者也然居巽中有号令四方之象故曰涣汗其大号人君合天下为一体号令未出疾痛相闗有不容顷刻待者号令既出举一世否塞郁隔之患愁苦呻吟之情莫不消释而解散之如汗出于毛髪腠理之微达于肌肤筋骸之防无微不彻无逺不被也大号谓大政敎大诰诫也涣王居朱子作散其居积而辨程之误非也五与四涣字俱两用之上涣字俱作解散不知伊川说下涣字只轻轻防过言处涣如是则有立则王居无咎也王居谓居王者之位为称伊川说正与象合必如本义象正位二字说不去矣于四爻曰元吉光大不在五而在四者二爻之义通言也于四言其施用于五言其成功君臣之分也于五爻曰在四已言元吉五唯言称其位也涣之四五通言者涣以离散为害拯之使合也非君臣同功合力其能济乎爻义相须时之宜也此义亦须晓得
　　【谨按此爻来氏集注似比诸家之说为长葢天下当涣之时土崩瓦解非早正位号无以系属人心故汉光武之洛阳唐肃宗之灵武宋髙宗之江南皆王居之无咎者也近若明之景泰初亦无咎后则贪位蔑义为有咎耳九五阳刚中正得六四柔顺公正之臣合力同心以济涣天下可檄而定也光复旧物混一土宇其号可不谓大其居又何咎之有哉孔子恐人不明王居二字之义故小象解之曰正位也】
　　象曰王居无咎正位也
　　正位者居重驭轻所谓恭己正南面也
　　上九涣其血去逖出无咎
　　程朱俱作血去惕出与小畜六四同至象辞解不去程云脱去字朱云节去字非也涣其血当为一句去逖出当为一句此与三应三坎终为血卦上若应之则入险中不免于沾濡矣故曰涣其血又云去逖出者上居涣之极逺出涣外故不特言出又言逖出去之逺也余意如此诸家亦有作此解者似确不可易【谨按折中之解正合此意读易者辨之】
　　象曰涣其血逺害也
　　害字解血字逺字解逖字正自分明奈何迁就小畜而强以逖为惕也
　　【兊下坎上】
　　节亨苦节不可贞
　　涣者散乱而无统故须用节节则有次第有界限无过分逾量之为故亨若夫矫激以为名枯寂以为髙节而苦矣非所以为训也是可固守一隅之见而不进之大中乎如二氏之流絶而声色薄而滋味弃而伦理徒自苦耳虽贞亦奚以为他若季札之让而孔子贬之陈仲子之防而孟子非之皆苦节不可贞之类也
　　彖曰节亨刚柔分而刚得中
　　节之所以亨者三刚三柔各分其一以相济二五皆刚而得中也此以卦体言也分者谓分干三之刚于五以济坤之柔分坤五之柔于三以济干之刚也
　　苦节不可贞其道穷也
　　节适中则甘过中则苦甘则不穷苦则穷道固然也故本义云又以理言
　　说以行险当位以节中正以通
　　兊说坎险说以行险也曰人于斯说则不知已遇艰险则思止方说而止为节之义其说甚当朱子亟称之九五居尊当位也在泽上故曰以节居坎中而得正位中正也蓄极而流故曰以通此以卦体卦德言也
　　天地节而四时成节以制度不伤财不害民
　　以下又因节道而推极言之天地之道寒极则以暑节之暑极则以寒节之分至启闭望晦朔四时不忒而嵗功成矣圣人法天地之节立限制轨度如春夏秋冬之不可易则不至伤财而害民也周官大学俱不讳言财财者民间之大利大害也苟非节则侈肆奢丽民不堪命即以俭德自安而出入无艺酌盈无道亦必匮之术也惟多寡疾舒之间各中其节则家给人足而无萧索困惫之忧矣或以伤财害民平说曰量入为出不伤财也时使薄敛不害民也亦好
　　象曰泽上有水节君子以制数度议德行
　　泽上有水其容受有限节之象也君子观其象以节数度则制之以节德行则议之其曰制数度者何也考诸礼宫室衣服器用有以髙为贵者有以下为贵者有以多为贵者有以少为贵者有以大为贵者有以小为贵者有以文为贵者有以素为贵者尊卑之序贵贱之等截然不可逾越斟酌损益以归于至当所谓制也其曰议德行者何也如伊尹而以清为德行栁下惠而以任为德行伯夷而以和为德行皆非矣是故宋襄之仁申生之孝子路之死以语于德行均未也后世大节亏丧而欲以他长自解免即有清白之德卓异之行岂足称乎商量审度以合于大中所谓议也
　　初九不出戸庭无咎
　　传以初为不能节本义曰初阳刚得正能节而止者也本义为是然处卦之下居节之初所宜养晦也往则有二刚以蔽之应则有四险以陷之可轻出乎不出戸庭庶免于咎欲其韬藏隠黙以自全也戸庭戸外之庭指九二二阳竒故有戸象
　　象曰不出戸庭知通塞也
　　一通一塞惟义所在通则出塞则不出若时方否塞而强欲通之是不知也爻敎以守身之义象许以保身之交相发也传曰尾生之信水至不去不知通塞也故君子贞而不谅系辞所解独以言者在人所节惟言与行节于言则行可知言当在先也此义尤不出戸庭者所当知
　　【谨按此爻所该者广不可混于系辞谓专指言语一节也】
　　九二不出门庭凶
　　二以刚中之德居臣位上应阳刚中正之君出而制数度议德行与有责焉且二柔当其前无遮隔之者与初九异矣乃闭门守拙无志于时所谓邦有道贫且贱焉耻也故凶门庭门内之庭指六三六隂耦故有门象传曰二五非隂阳正应故不相从本义曰九二当可行之时而失刚不正上无应与知节而不知通此义亦须知之
　　象曰不出门庭凶失时极也
　　立节者不可以不知时时方有为而以隂柔自安上负其君下负所学失时甚矣故曰极传曰不能上从九五刚中正之道成节之功乃系于私昵之隂柔是失时之至极所以凶也失时失其所宜也尤为显切梁溪先生曰不出戸庭与不出门庭两爻人时时用得着如事之当做者不做便是不出门庭之凶矣事不当做而做便是出戸庭而咎矣须如此乃可云善用易也
　　【谨按此爻在禹稷之位执顔子之行故凶】
　　六三不节若则嗟若无咎
　　大过之上六作无所归咎本义直云无咎萃之上六传作无所归咎本义直云无咎独于此爻主程说曰与诸爻异言无所归咎也焦氏仍以无咎为许之之辞非矣六三隂柔而不中正乗刚临险安得无咎本义曰以当节时非能节者是也
　　象曰不节之嗟又谁咎也
　　不节之嗟咎其所自取耳传明云又谁咎也则无咎自是无所归咎若曲为之辞是不以孔子解易矣
　　六四安节亨
　　四居柔居正当水泽之交最先受节顺其自然而无所勉强者也故曰安节安则亨矣传曰节以安为善强守而不安则不能当岂能亨也冯氏曰节中其节之义在学为不陵节在礼为节文在财为樽节在物为符节在臣为名节在君师为节制唯其时物耳其义最为明备
　　象曰安节之亨承上道也
　　上谓九五道谓刚中正之道四以柔承之故安节而亨也传曰四能安节之义非一象独举其重者余善亦不出于中正也
　　九五甘节吉往有尚
　　当位以节中正以通九五当之其制度之恱心如刍豢之恱口也故曰甘节吉甘者嘉美而无艰苦之谓以此节天下往制数度则恱而守之往议德行则恱而从之其可嘉尚为何如也
　　象曰甘节之吉居位中也
　　甘者味之中五者位之中居得中位则发而皆中节矣故人之于五有同好犹口之于味有同嗜也
　　上六苦节贞凶悔亡
　　上居节之极险之终过于节而已甚者也故曰苦节凡处已以不情强人以难堪皆是也曰凶曰悔亡【原木阙】
　　类能坚忍刻厉直行其意而不顾使一旦悟其过苦而悔心生焉则化凶为吉一转念间耳医家所谓不足之症难治有余之症易治也传曰悔损过从中之谓节之悔亡与他卦之悔亡辞同而义异也此解最确本义依例作悔亡而以礼奢宁俭之意解之恐未是
　　象曰苦节贞凶其道穷也
　　爻辞即本彖辞故象传亦即用彖传义不厌重
　　【兊下巽上】
　　中孚豚鱼吉利渉大川利贞
　　孚之为言实也中孚一卦兼取中虚中实二义传曰中虚信之本中实信之质朱子曰一念之间中无私主便谓之虚事皆不妄便谓之实不是两件事柔曰敬则内欲不萌外诱不入自其内欲不萌而言则曰虚自其外诱不入而言则曰实只是一时事不可作两截看非伊川不能说的如此确当非晦翁不能解的如此分晓豚鱼吉只宜就感格上说从来一人一念之诚而致禽兽驯扰者多矣况至诚乎蒙引云不曰感豚鱼而曰豚鱼吉承中孚云也中孚便有以孚于物矣说的好或云江豚有信或云饲之以物则不期而集俱不必信以渉险虽在波涛汹涌之中如履平地故曰利渉大川然须以贞正为本孚而不以正如宗鲁効忠于主人死被恶名郭解征死于死党生陷大戮其何利之有焉
　　【谨按尾生之抱柱而死荀息之不食其言亦是此类】
　　彖曰中孚柔在内而刚得中说而巽孚乃化邦也以全体言之三四在内柔也中虚之象以二体言之二五居中刚也中实之象虚者所以受信实者所以为信皆中孚之义也此以卦体言也下兊说也说则孚其上上巽顺也顺则孚其下上下交孚不言而喻乃可以感化乎万邦也传曰若人不说从或违拂事理岂能化天下乎此以卦德言也
　　豚鱼吉信及豚鱼也利渉大川乗木舟虚也
　　豚鱼冥昧无知之物信及此则无有不信者故吉也信及豚鱼即仁及草木诚动金石之意上巽木也下兊泽也乗巽木于泽水之上济川之象三四二柔虚舟之象以虚舟济川则渡水不溺厯险不惊岂有覆没之患哉此以卦象言也
　　中孚以利贞乃应乎天也
　　天之所以为天者信而已矣无爽时故信也正而已矣无私覆故正也信而正则与天合体故曰乃应乎天也
　　象曰泽上有风中孚君子以议狱缓死
　　风之性善入水虚而能顺承之故为中孚之象君子观其象以议狱使生者不寃缓死使死者不憾生死交孚也曰议曰缓便有与其杀不辜宁失不经之意所谓好生之德洽于民心也民心洽然后可以言中孚传曰君子之于议狱尽其忠而已于缓死极于恻而已于天下之事无所不尽其忠而议狱缓死最其大者也或曰议狱兊象缓死巽象或曰元恶大奸不在是典故四凶无议法少正夘无缓理此又从象外说理也
　　初九虞吉有他不燕
</div>
    <div class="pagination">
<a href="易酌_page24.html">上一页</a><span>...</span><a href="易酌_page20.html">20</a><a href="易酌_page21.html">21</a><a href="易酌_page22.html">22</a><a href="易酌_page23.html">23</a><a href="易酌_page24.html">24</a><span class="current-page">25</span><a href="易酌_page26.html">26</a><a href="易酌_page27.html">27</a><a href="易酌_page28.html">28</a><a href="易酌_page29.html">29</a><a href="易酌_page30.html">30</a><span>...</span><a href="易酌_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
