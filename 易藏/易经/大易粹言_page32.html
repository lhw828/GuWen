<!DOCTYPE html>
<html>
<head>
    <meta charset="UTF-8">
    <title>大易粹言 - 第 32 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 32 页/共 42 页</h1>
    <div class="content">








　　大易粹言卷五十八
<经部,易类,大易粹言>
　　钦定四库全书
　　大易粹言卷五十九　　　宋　方闻一　编
　　【坎下巽上】
　　伊川先生曰涣序卦兊者说也说而后散之故受之以涣说则舒散也人之气忧则结聚说则舒散故说有散义涣所以继兊也爲卦巽上坎下风行于水上水遇风则涣散所以为涣也【易传】
　　涣亨王假有庙利涉大川利贞
　　明道先生曰萃涣皆亨于帝立庙因其精神之聚而形于此爲其涣散故立此以收之【谢显道録】
　　伊川先生曰涣离也人之离散由乎中人心离则散矣治乎散亦本于【一作必由】中能【一有利贞字】收合人心则散者可聚也故卦之义皆主于中利贞合涣散之道在乎正固也【易传】
　　横渠先生曰萃王假有庙涣然后聚道乃久故王假有庙互见于此凡言有庙者聚道之极也【易说】
　　龟山杨氏曰或问禘之说孔子曰不知也则其说盖有言论之所不能及也非求之度数之末所能知也惟先王报本反始之义与夫观盥不荐涣萃假有庙之象则圣人所以自尽其心者于是爲至非深知鬼神之情状其孰能知之知此则于治国乎何有【中庸解】白云郭氏曰涣者离散之义天下离散爲涣而散天下之难亦爲涣居涣得散而亨散天下之难亦亨也王道至而有庙则难散矣萃与涣其义相类难涣则萃萃则涣难故当萃聚难涣之时宜莫先于有庙以致孝享也利涉大川木行水上之才也利贞者涣难以是爲徳之先也经曰孝莫大于严父严父莫大于配天王者有庙孝享必至于严父配天而后其道尽故象又言享于帝立庙所以终王假有庙之义也【易说】
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　伊川先生曰涣之能亨者以卦才如是也涣之成涣由九来居二六上居四也刚阳之来则不穷极于下而处得其中柔之徃则得正位于外而上同于五之中巽顺于五乃上同也四五君臣之位当涣而比其义相通同五乃从中也当涣之时而守其中则不至于离散故能亨也○王假有庙之义在萃卦详矣天下离散之时王者合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而已孟子曰得其民有道得其心斯得民矣享帝立庙民心所归从也归人心之道无大于此故云至于有庙拯涣之道极于此也○治涣之道莫济于险难而卦有乘木济川之象上巽木也下坎水大川也利涉险以济川也木在水上乘木之象乘木所以涉川也涉则有济涣之功卦有是义有是象也【并易传】
　　横渠先生曰财散则民聚王乃在涣中之一也【易说】白云郭氏曰涣之成卦自否来故刚自四来而爲二柔自二升爲四刚来得中而不穷柔自内升位乎外而上同此成卦之义也王乃在中者以王居于涣难之中故难散而后假有庙也大川难也乘木济难之方也济难有功则难散矣此涣之所以亨也【易说】
　　象曰风行水上涣先王以享于帝立庙
　　伊川先生曰风行水上有涣散之象先王观是象救天下之涣散至于享帝立庙也收合人心无如宗庙祭祀之报出于其心故享帝立庙人心之所归也系人心合离散之道无大于此【易传】
　　白云郭氏曰水难也风行水上则无不散矣此涣难之象也享于帝立庙者天地祖考王祭之大也难涣之时莫急于此也能此则治天下可运诸掌不能此则乱将复矣是以先王不敢后也【易说】
　　初六用拯马壮吉象曰初六之吉顺也
　　伊川先生曰六居卦之初涣之始也始涣而拯之又得马壮所以吉也六爻独初不云涣者离散之势辨之宜早方始而拯之则不至于涣也爲敎深矣马人之所托也托于壮马故能拯涣马谓二也二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马以致逺必有济矣故吉也涣拯于始爲力则易时之顺也○初之所以吉者以其能顺刚中之才也始涣而用拯能顺乎时也【并易传】
　　横渠先生曰处险之下故必用拯无应于上顺比九二之刚拯而马壮其吉宜也【易説】
　　白云郭氏曰初六难之始也方难之始而能竭其至健之才以拯之则难无不济矣是其所以吉也天下之事辨之于早则顺而易举故象曰初六之吉顺也卦以初二四五皆爲涣难者初能比二四能比五故也三与上私于其应能免其身幸矣明夷用拯马壮吉曰顺以则也此言顺也是知马以健顺爲义故坤之彖有取于马也【易说】
　　九二涣奔其机悔亡象曰涣奔其机得愿也
　　伊川先生曰诸爻皆云涣谓涣之时也在涣离之时而处险中其有悔可知若能奔就所安则得悔亡也机者俯凴以爲安者也俯就下也奔急徃也二与初虽非正应而当涣离之时两皆无与以隂阳亲比相求则相赖者也故二目初爲机初谓二爲马二急就于初以爲安则能亡其悔矣初虽坎体而不在险中也或疑初之柔微何足赖盖涣之时合力为【一作而】胜先儒皆以五为机非也方涣离之时二阳岂能同也若能同则成济涣之功当大【一有吉字】岂止悔亡而已机谓俯就也○涣散之时以合爲安二居险中急就于初求安也赖之如机而亡其悔乃得所愿也【并易传】横渠先生曰奋于险中进而之前则难解悔亡故曰奔其机三四皆险故曰得愿若退累于初则险不能出具悔终存【易说】
　　白云郭氏曰九二之刚自外来而得中得去危就安之义故有奔其机之象焉刚不得中则不可有为而其道穷道穷则其志失矣唯得中就安故彖所以言不穷而象言得愿此悔之所以亡也言奔与悔亡皆去危之义【易说】
　　六三涣其躬无悔象曰涣其躬志在外也
　　伊川先生曰三在涣时独有应与无涣散之悔也然以隂柔之质不中正之才上居无位之地岂能拯时之涣而及人也止于其身可以无悔而已上加涣字在涣之时躬无涣之悔也○志应于上在外也与上相应故其身得免于涣而无悔悔亡者言本有而得亡无悔者本无也【并易传】
　　横渠先生曰援上而进惟求自脱于险无悔而已非能及物者也【易说】
　　白云郭氏曰涣离之时六三知应于上而不知有所择而比之以行涣难之志是其志之小者也故其爲道止及其身而已终无济时之义然不失正应终亦不爲悔也志在外者志应上九也【易说】
　　六四涣其羣元吉涣有丘匪夷所思象曰涣其羣元吉光大也
　　伊川先生曰涣四五二爻义相须故通言之彖故曰上同也四巽顺而正居大臣之位五刚中而正居君位君臣合力刚柔相济以拯天下之涣者也方涣散之时用刚则不能使之懐附用柔则不足爲之依归四以巽顺之正道辅刚中正之君君臣同功所以能济涣也天下涣散而能【一无能字】使之羣聚可谓大善之吉也涣有丘匪夷所思赞美之辞也丘聚之大也方涣散而能致其大聚其功甚大其事甚难其用至妙夷平常也非平常之见所能思及也非大智贤孰能如是○称元吉者谓其功徳光大也元吉光大不在五而在四者二爻之义通言也于四言其施用于五言其成功君臣之分也【并易传】
　　横渠先生曰已处险外无私其事常以拯众爲心则其志光大获吉若志在所归之地近累于五则非能平均其虑者也【易说】
　　白云郭氏曰六四之柔自下而升故有上同之义夫以柔道上行而辅君爲臣之至美故君臣相济能涣天下之难也羣者天下罹于难者也能涣天下之难则其道大矣非止于其躬而已故元吉难虽涣散犹若有丘焉勿谓难之小而弗戒也有丘则匪夷矣有丘匪夷之思其可一日忘乎此虽已济难不敢忘难之意也是亦其亡苞桑之义昔禹平水土成汤伐夏救民皆涣其羣者也成王惩而毖后患所谓匪夷之思也元吉光大之义于夏商可见然易之象变屡见于彖至涣尤明见于二爻之辞不然则九二刚中自无奔机之象而六四至柔岂能具涣羣之吉乎唯究成卦之变则二爻之辞可得也【易说】
　　九五涣汗其大号涣王居无咎象曰王居无咎正位也伊川先生曰五与四君臣合徳以刚中正防顺之道治涣得其道矣唯在浃洽于人心则顺从也当使号令洽【一作浃】于民心如人身之汗浃于四体则信服而从矣如是则可以济天下之涣居王位爲称而无咎大号大政令也谓新民之大命救涣之大政再云涣者上谓涣之时下谓处涣如是则无咎也在四己言元吉五惟言称其位也涣之四五通言者涣以离散爲害拯之使合也非羣臣同助合力其能济乎爻义相须时之宜也【一作而已】○王居谓正位人君之正位也能如五之爲则居尊位为称而无咎也【并易传】
　　横渠先生曰为涣之主使物徧被其泽正位凝命可以免咎不私于应故能均布其大号也涣然廓大以王道自居乃无咎【易说】
　　白云郭氏曰令出唯行弗唯反则号令之出犹其涣汗乎一出不反之义也是以王者重慎之四五君臣合徳以涣天下之难其号大矣故涣之大号则王居之涣羣之功则六四主之王居涣号则正位以令天下得君道也故无咎六四主涣羣之功则宣力四方尽臣职也吉孰大焉故元吉此君臣之义不同也【易说】
　　上九涣其血去逖出无咎象曰涣其血逺害也
　　伊川先生曰涣之诸爻皆无系应亦涣离之象惟上应于三三居险陷之极上若下从于彼则不能出于涣也险有伤害畏惧之象故云血惕然九以阳刚处涣之外有出涣之象又居巽之极为能防顺于事理故云若能使其血去其惕出则无咎也其者所有也涣之时以能合爲功独九居涣之极有系而临险以能出涣逺害为善也○若如象文为涣其血乃与屯其膏同也义则不然盖血字下脱去字血去惕出谓能逺害则无咎也【并易传】
　　横渠先生曰乘刚在上若系于三害不可免能絶弃隂类逺去其害则可免咎【易说】
　　白云郭氏曰难不能散则伤之者至矣上九知见伤之忧故涣其血去逖出而后无咎也逖逺也违难必逺乃可免害此与涣其躬者无以异盖止于一身之谋非天下之大计也夫同声相应同气相求二爻之应亦其志同耳然涣之六爻皆无凶悔者以皆知济难及保身之道也苟不能有道以济天下之难又不能明哲以自保其身是皆凶悔之徒与此盖不必六爻有象而后知之故易之辞观吉可以知凶由凶可以见吉斯得知微知彰之义矣【易说】







　　大易粹言卷五十九
　　钦定四库全书
　　大易粹言卷六十　　　宋　方闻一　编
　　【兊下坎上】
　　伊川先生曰节序卦涣者离也物不可以终离故受之以节物既离散则当节止之节所以次涣也为卦泽上有水泽之容有限泽上置水满则不容为有节之象故为节【易传】
　　节亨苦节不可贞
　　伊川先生曰事既有节则能致亨通故节有亨义节贵适中过则苦矣节至于苦岂能常也不可固守以为常不可贞也【易传】
　　白云郭氏曰天下之理有过则有节不及无节也过而不知节则伤害随之节无伤害是以亨也节之过与无节同非亨之道故苦节不可贞如是则节无它道适中而已然节独以过为主中由过与不及言也此其所以异者【易説】
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　伊川先生曰节之道自有亨义事有节则能亨也又卦之才刚柔分处刚得中而不过亦所以为节所以能亨也○节至于极而苦则不可坚固常守其道已穷极也○说以行险以卦才言也内兊外坎说以行险也人于【一作之】所说则不知己遇艰险则思止方说而止为节之义当位以节五居尊当位也在泽上有节也当位而以节主节者也处得中正节而能通也中正则通过则苦矣○推言节之道天地有节故能成四时无节则失序也圣人立制度以为节故能不伤财害民人欲之无穷也苟非节以制度则侈肆至于伤财害民矣【并易传】
　　横渠先生曰以苦节为贞其道之穷必矣【易说】
　　龟山杨氏曰易曰节以制度不伤财不害民盖侈用则伤财伤财必至于害民故爱人必先于节用【语解】白云郭氏曰节之成卦自泰三五而来刚柔分而上下刚上而得中故为节且贲之与节皆自泰来其义相类贲则柔来而文刚刚上而文柔节则柔来而节刚刚上而节柔夫泰为天地纯刚柔之卦贲以刚柔纯质而无文故文之节以刚柔过盛而无节故节之彖言刚柔分而刚得中则知节之名卦以刚柔皆过盛为义也是以泰之象曰后以财成天地之道而节则终其义者也然天下之理申则可乆不及与过皆非可乆之道苦节过中是以其道易穷而不能乆也说以行险非苦节也中道也九五居尊位有能节之势而行甘节之道道与位当故言当位以节居中得正其道乃通此节亨之义也人知过盛之可节而不知天地非节亦不能有成是非独人事而已故圣人因明天地节而四时成为君者必法之以制度故不伤财不害民也天地节者刚之节柔柔之节刚也刚节柔犹冬之有春柔节刚犹夏之有秋不然则大冬大夏而已安能成四时乎泰之六五以刚节之则成坎少阳也春之象也泰之九三以柔节之而成兊少隂也秋之象也天地之节于此可见故易之卦变于节为尤详然易卦虽以人事为主亦未有不本于天地而来者盖上下二体三才亦皆具天地之象圣人明人道本于天地故象之所言或取变或取二体三才其称天地亦非一道也革节是已【易说】
　　象曰泽上有水节君子以制数度议德行
　　伊川先生曰泽之容水有限过则盈溢是有节故为节也君子观节之象以制立数度凡物之大小轻重髙下之质皆有数度所以为节也数多寡度法制议徳行者存诸中为徳发于外为行人之德行当议则中节议谓商度求中节也【易传】
　　白云郭氏曰泽无水困则为不足泽上有水则为有余不足则为困有余则当节理之常也在人之节则制数度所以节于外议徳行所以节于内也为国为家至于一身其内外制节皆一也【易说】
　　初九不出户庭无咎象曰不出户庭知通塞也
　　伊川先生曰户庭户外之庭门庭门内【一作外】之庭初以阳在下上复有应非能节者也又当节之初故【一无故字】戒之谨守至于不出户庭则无咎也初能固守终或渝之不谨于初安能有卒故于节之初为戒甚严也○爻辞于节之初戒之谨守故云不出户庭则无咎也象恐人之泥于言也故复明之云虽当谨守不出户庭又必知时之通塞也通则行塞则止义当出则出矣尾生之信【一无信字】水至不去不知通塞故君子贞而不谅系辞所解独以言者在人所节惟言与行节于言则行可知言当在先也【并易传】
　　横渠先生曰见塞于九二故不出【易说】
　　白云郭氏曰六爻惟初为有应而曰不出户庭无咎者所以节之也不知有节则出入无时而失慎宻之道且通则行塞则止当出则出初不系于有应无应也应者助其外而已而在我之节其可废乎故象以不出户庭为知通塞而系辞又明慎密不出之义圣人之防深矣节之议徳行于此可见伊川曰户庭户外之庭也门庭门内之庭也【易说】
　　九二不出门庭凶象曰不出门庭失时极也
　　伊川先生曰二虽刚中之质然处隂居说而承柔处隂不正也居说失刚也承柔近邪也节之道当以刚中正二失其刚中之德与九五刚中正异矣不出门庭不之于外也谓不从于五也二五非隂阳正应故不相从若以刚中之道相合则可以成节之功惟其失徳失时是以凶也不合于五乃不正之节也以刚中正为节如惩忿窒欲损过益有余是也【一作益不及】不正之节如啬节于用懦节于行是也○不能上从九五刚中正之道成节之功乃系于私昵之隂柔是失时之至极所以凶也失时失其所宜也【并易传】
　　横渠先生曰体柔位隂故不出门庭凶【易说】
　　白云郭氏曰初为不当有事之地而二以刚中居有为之位其道不可同也故初以不出户庭为知塞而二以不出门庭为不知通知塞故无咎不知通则有失时之凶矣极至也有初故可以节二有二则可以节初二者亦相济之道欤【易说】
　　六三不节若则嗟若无咎象曰不节之嗟又谁咎也伊川先生曰六三不中正乘刚而临险固宜有咎然柔顺而和说若能自节而顺于义则可以无过不然则凶咎必至可嗟伤也故不节若则嗟若己所自致无所归咎也○节则可以免【一作无】过而不能自节以致可嗟将谁咎乎【并易传】
　　横渠先生曰处非其位失节也然能居不自安则人将容之故无咎兊说也故能嗟咨取容○王弼于此无咎又别立一例只旧例亦可推行但能嗟其不节有过之心则亦无咎也若武帝下罪己之诏而天下恱夫人过既改则复何咎之有【并易説】
　　白云郭氏曰自成卦之初论之则六三所以节刚也自生爻之后论之则六三居不中正乘刚履险不知节者也不知节则伤嗟且至咸其自取又谁咎乎【易说】
　　六四安节亨象曰安节之亨承上道也
　　伊川先生曰四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也○四能安节之义非一象独举其重者上承九五刚中正之道以为节足以亨矣【一作是以亨也】余善亦不出于中正也【并易传】
　　白云郭氏曰以隂比阳以柔从刚安行承上之节而无勉彊矫为之意此六四之所以亨也亨自亨也未足以及人古之所谓守节之士也欤【易说】
　　九五甘节吉徃有尚象曰甘节之吉居位中也
　　伊川先生曰九五刚中正居尊位为节之主所谓当位以节中正以通者也在已则安行天下则说从节之甘美者也其吉可知以此而行其功大矣故徃则有可嘉尚也○既居尊位又得中道所以吉而有功节以中为贵得中则正矣正不能尽中也【并易传】横渠先生曰以刚居中得乎盛位优为其节者也守之不懈富贵常保故曰徃有尚【易说】
　　白云郭氏曰安节自安而已而人未必安甘节则施之于己施之于人皆不以为苦故无徃不可所以为人君之道九五居中履正以甘节节天下上下同之其吉宜矣尽节之大者是以徃有尚也诗所谓如月之恒如日之升者其徃有尚之意与盖言日进而无已也【易说】
　　上六苦节贞凶悔亡象曰苦节贞凶其道穷也
　　伊川先生曰上六居节之极节之苦者也居险之极亦为苦义固守则凶悔则凶亡悔损过从中之谓也节之悔亡与它卦之悔亡辞同而义异也○节既苦而贞固守之则凶盖节之道至于穷极矣【并易传】横渠先生曰处险之极故曰苦节苦节而不贞悔也必贞而凶则道虽穷而悔亡苦节反若获吉取悔必多【易说】
　　白云郭氏曰上六居节之极盖节之过者以苦节人固不能于以自节亦非可乆之道如是为贞则凶矣夫苦节不可贞而上六固守之故凶而道穷也伊川曰上六之悔亡与它卦异盖言悔则凶亡矣【易说】






　　大易粹言卷六十
　　钦定四库全书
　　大易粹言卷六十一　　　宋　方闻一　编
　　【兑下巽上】
</div>
    <div class="pagination">
<a href="大易粹言_page31.html">上一页</a><span>...</span><a href="大易粹言_page27.html">27</a><a href="大易粹言_page28.html">28</a><a href="大易粹言_page29.html">29</a><a href="大易粹言_page30.html">30</a><a href="大易粹言_page31.html">31</a><span class="current-page">32</span><a href="大易粹言_page33.html">33</a><a href="大易粹言_page34.html">34</a><a href="大易粹言_page35.html">35</a><a href="大易粹言_page36.html">36</a><a href="大易粹言_page37.html">37</a><span>...</span><a href="大易粹言_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
