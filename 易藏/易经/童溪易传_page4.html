<!DOCTYPE html>
<html>
<head>
    <meta charset="UTF-8">
    <title>童溪易传 - 第 4 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>童溪易传 - 第 4 页/共 14 页</h1>
    <div class="content">　　童溪易传卷七　　　　宋　王宗传　撰
　　【干下坤上】泰小徃大来吉亨彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　邵康节曰至哉文王之作易也其得天地之用乎故乾坤交而为泰坎离交而为既济也夫天本居上地本居下而泰则干下而坤上此天地之用也亦犹火本炎上水本趋下而既济则离下而坎上此水火之用也程河南曰易变易也随时变易以从道也其是之谓乎学易者知随时从道之説则天地之用得之矣夫泰者通也天地之用交相通之谓也天地之道不能有阳而无隂人之道不能有君子而无小人故泰否二卦隂阳适平君子小人各相半焉虽然时乎泰通则阳为主而隂为客君子之势伸而小人之势屈故小者不能以病大徃者不能以遏来隂时出而佐阳小人日聴命于君子此泰之道所以吉且亨也故曰小徃大来吉亨亨即泰也关子明曰干来内坤徃外则君子辟小人阖故名之曰泰反是则名之曰否作易者其辟君子而通小人之阖也故以君子名其卦以天地言之干来居内天气之下降也坤徃居外地气之上腾也此天地之泰也故曰天地交而万物通也万物通生理遂也以君臣言之二上应五而五下之五下应二而二承之此君臣之泰也故曰上下交而其志同也其志同趋向一也以天地人事而兼言之内阳而外隂则发生自我而隂则顺承之内健而外顺则建立自我而众则皆退而聴之此天下之泰也故曰内君子而外小人君子道长小人道消也夫内外势也消长时也势然则时亦然时然则势亦然此天理人事所以无二道也
　　象曰天地交泰后以财成天地之道辅相天地之冝以左右民
　　朱子发曰泰者天地之交也财成辅相以人道交天地也以左右民立人道也夫天地之道隂阳四时是也天地之宜则春宜生夏冝长秋冝收冬冝敛之类是也财成其道辅相其冝则因天之时用地之利耕垦播殖疏导粪溉各有法制以授之人使之不失其利以尽生养之道此左右之也司马温公曰夫万物生之者天也成之者地也天地能生成之而不能治也君者所以治人而成天地之功也非君则天地何以得其通乎此以人道交天地之谓也
　　初九拔茅茹以其彚征吉象曰拔茅征吉志在外也君子之行违视时而已矣时乎泰则君子之道亦泰故以其彚征时乎否则君子之道亦否故以其彚贞此否泰之初皆有拔茅茹之象而以其彚征以其彚贞之随以异也茅之为物生于草野侧陋之地然以洁白为质君子在下之象也茹云者其根茹然而从引类之象也时乎泰亨则君子之类莫不上进故犹之茅也其所谓茹然者皆以类从也故曰以其彚征吉彚类也征进也当是时君子之类吉于上进故也九二九三乃初九之同类者也隂来下阳外有其应故象曰志在外也程河南曰君子之进必以其类不惟志在相先乐于与善实乃相赖以济
　　九二包荒用冯河不遐遗朋亡得尚于中行象曰包荒得尚于中行以光大也
　　六五泰之主也九二以刚中之才居相应之地所谓上下交而其志同者故当君子道长之时以天下人才为已任而君子之类兼收而并用之无有或遗之者然亦非有所谓朋比者一以大公为心故能以刚中之德而上配夫六五柔中之主以共成此泰亨之治何也初九之君子处草野侧陋之地有茅茹之象而九二则从而包之故曰包荒九三之君子以刚健过中之才艰难以守正而九二则从而用之故曰用冯河冯河云者谓其歴涉艰难之才也荒者不包歴涉者不用则有忌贤嫉能之失矣岂能亲近羣才而与之同升乎故曰不遐遗荒者能包歴涉者能用则有兼收并用之德又岂牵于私昵而有朋比之嫌邪故曰朋亡如此则九二以刚中为行得以上配夫柔中为行之主此岂浅中狭褊者之所能与哉故曰包荒得尚于中行以光大也谓其当君子道长之时能以天下人才为已任无所遗弃无所朋比一以大公为心大臣之道不狭且陋如是也象举包荒一语而下文之义亦兼举矣此亦省文之例也昔者伯禹之宅百揆传说之求俊乂周公之举百工皆以天下人才为已任者然也下至李唐之世房乔杜如晦为相如王魏善谏则逊以直英衞善兵则济以文夫王魏二子其初亦皆疎讐之臣尔英衞二将又非所谓冯河越险之勇者也皆得以行其志者盖以房杜为相故也
　　九三无平不陂无徃不复艰贞无咎勿恤其孚于食有福象曰无徃不复天地际也
　　呜呼吾观诸泰至于九三而知物理之变诚若循环然也又知易之为君子谋也何其深且至也夫物极则反天地之理也九三干之极也而当天地交际之地在下者必升在上者必降则泰极而必否矣夫何疑邪故当是时也为之戒曰无有安平而不险陂者谓泰道之无常也无有徃于外而不复于内者谓三隂之必复也平者陂而徃者复则泰反而为否矣此物理之循环也君子于此时以刚健过中之才处天地交际之地何脩而可以保泰之福哉曰当泰之时人情狃于乆安而不知安之将危人情惰于因循而不知时运之将徃而我乃不敢安逸艰难守正以人待天以义胜命如此则可以保其泰而无咎矣故又戒之曰艰贞无咎盖天人有交胜之理故也夫上下之相与不可以不孚亦不可以必孚三与上居相应之地夫苟恤上之孚已也则亦相胥而为否矣又何艰贞之云乎故又戒之曰勿恤其孚于食有福以言勿恤上之孚已而艰以自守焉则可以保泰而食有福矣易之为君子谋也又何其深且至也夫阳降于下必复于上隂升于上必复于下徃来升降之理有如循环如此九三当天地交际之地可不戒哉故象又申其戒曰无徃不复天地际也关子明曰象生有定数吉凶有前期变而能通故治乱有可易之理大哉人谟其与天地终始乎则九三之艰贞勿恤有福是也
　　六四翩翩不富以其邻不戒以孚象曰翩翩不富皆失实也不戒以孚中心愿也
　　夫泰之世君子在内小人在外在内则居中以制乎命在外则退聴乎我而不敢违君子小人各安其所此所以泰也然阳必求隂隂必求阳隂阳之情也上必应下下必应上上下之道也三阳道长相率而上故三隂失实各复于下六四当三隂志于下复之初故曰翩翩不富以其邻夫鸟之飞也非能有志于髙也翩翩然回翔四顾盖将卜物而即之焉尔当泰之时三隂志于下复以应乎阳也非能应乎阳以其乆此泰也应之者将以成否也夫阳以得隂为富隂亦以得阳为富小畜六四曰有孚惕出上合志也九五有孚挛如不独富也是也今六四之应初九也与其邻之六五上六皆志于下应而谓之翩翩不富以其邻则皆非以得阳为富也非以得阳为富则皆失其应阳之实矣故曰应之者将以成否也君子之借助于小人也其始虽若顺适吾志而未有深害遽患之可覩也迨其终也则小人为主君子为客为客者日负为主者日胜夫然后患害可见矣此隂阳之所以
　　易位奸人之所以逞毒【阙】　　　　　　而至于不可制也否泰升降之理如此吁可畏也原其初盖亦本于隂阳之情知相信而已而无有致其戒于其间也夫隂阳相求上下相应当通泰之时徒知相与交通以尽吾心之所愿欲而已曷尝致戒于其间而后为此相信也哉迨夫三阳上升三隂下复则否泰又反其类矣则所谓不戒以孚云者非隂之罪也乃阳之过也故曰四与初居隂阳相应之地而易则寓其防于四曰不戒以孚责初九也而九三之艰贞无咎则明以戒之曰勿恤其孚又何有于上六之应也哉张横渠曰易为君子谋不为小人谋于此益可见矣
　　六五帝乙归妹以祉元吉象曰以祉元吉中以行愿也程河南曰隂阳之升降乃时运之否泰或交或散理之常也泰既过中则时变矣故圣人于三之艰贞则曰有福盖知戒则可保至四理必变也故专言始终反复之道五泰之主也则复言处泰之义帝乙归妹泰之义也书曰自汤至于帝乙则汤至帝乙二王也而子夏传乃曰帝乙归妹汤之归妹也汤一曰天乙京房亦载汤归妹之辞曰无以天子之尊而乗诸侯无以天子之富而骄诸侯隂之从阳女之从夫天地之义也徃事尔夫必以礼义则帝乙归妹汤之归妹也六五以柔德居君位而下应于九二刚中之贤而顺从之故有帝乙归妹之象以祉元吉谓当泰之时去其骄泰之心而以礼义徃应乎二于以受其祉福而且元吉也象曰以祉元吉中以行愿也谓以柔中之德而行此志愿以合乎下故能受其祉福且元吉也夫惟六五中以行愿故九二得尚于中行矣所谓上下交而其志同如此
　　上六城复于隍勿用师自邑告命贞吝象曰城复于隍其命乱也
　　泰至上六极矣治极必乱髙极必危理之常也上六坤之终也坤之四积而至于上六髙而危危而覆矣故曰城复于隍夫穴土以为隍累土而髙之以为城亦犹治道积累以成泰也今也当泰之极将反于否则前日所累之土复反于隍之象也夫上失其道民散乆矣当泰之极习于晏安而民心日离思乱者众当此之时人谁我用哉故曰勿用师邑亲近之地也自邑告命谓既不我用方且从其亲近而告命之则其所告命也虽得其正而从之者亦鲜矣故曰贞吝夫令焉而莫不聴命焉而莫不从者上下之心一也今焉上有命而下从之者鲜则慢令而逆命者多矣故象曰城复于隍其命乱也
　　【坤下干上】否之匪人不利君子贞大徃小来彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　呜呼吾观否泰二彖君子小人之用心备见而无遗矣夫君子小人之相为徃来固也泰之彖特曰小徃大来吉亨而否之彖先之以否之匪人不利君子贞而后继之以大徃小来云者我知之矣夫君子之与小人其道固异其设心亦异乆矣君子得志则使小人各安其所吾之心未尝不利乎彼也故小者既徃则大者必来若天理之自然也故泰直曰小徃大来吉亨初无他事也故无他说也若否则不然矣彼小人者不与吾君子无龃龉不合之势则君子必不引去而小人亦未必果来也故其设心必先有所不利乎我而后君子尽去彼得以自肆矣故否曰否之匪人不利君子贞大徃小来也匪人所谓非君子人也人非君子则平时与吾君子如枘凿之不相入者正斯人也匪人得志则君子之道否塞而不行矣夫正道之在天下不可以一日无也今也吾君子之道否塞而不得行者皆否之匪人不利乎贞是也使小人而利君子之贞则天下不否矣盖小人之心同乎已者则利之异乎已者则不利也所谓不利云者非必害之也彼此之势若枘凿然而不相入故也夫惟彼已之势既不相入故大者徃而小者来也然则小人之心非不利吾君子也不利吾君子之正也使君子言非正言行非正道则彼固利之乆矣呜呼此吾于否泰二彖所以备见君子小人之用心也经曰否泰反其类也惟反其类故彖之所言一切相反以天地言之干徃乎上而天气不下降坤来乎下而地气不上腾天地之不交如此万物何由而通乎此天地之否也故曰天地不交而万物不通也以君臣言之三阳徃居于外各安其位于上三隂来居于内各安其位于下此上下之不交如此天下何由而有邦乎此君臣之否也故曰上下不交而天下无邦也不云其志不同而云天下无邦何也曰时乎泰也上下同志非志于逸豫也为民而已书云明王奉若天道建邦设都不惟逸豫惟以乱民当否之时上下不交则所谓邦者未尝无也然乱民之责属之谁乎故有邦犹无邦也曰无邦云者甚之之辞也犹诗人所谓周余黎民靡有孑遗是也以天理人事兼言之内隂而外阳则隂为主而阳为客隂阳之易位也内柔而外刚则柔为主而刚为客刚柔之易位也犹诗云枝叶未有害本实先拨是也不云内顺而外健而云内柔而外刚何也曰健顺以用言也至否则君子之正道否塞而不行非可以用言也此天下之否也故曰内小人而外君子小人道长君子道消也原其所以致此者无他也否之匪人不利君子贞而然尔吁彼小人者真可畏也哉
　　象曰天地不交否君子以俭德避难不可荣以禄否君子道消之时也圣人屡称君子云者亦犹坤之上六为其嫌于无阳故称龙焉之意也所谓天道不可一日而无阳天下不可一日而无君子是也然吾观易之于君子何其爱之之深而虑之之周也盖于否之时见之矣何也彖曰不利君子贞斯言也以小人之吾忌也吾独奈之何哉故有大徃小来之说以言当此时也吾不得不徃以听其来也至象又明告之曰以俭德避难告之以斯言尽之矣又继之曰不可荣以禄则爱之之深虑之之周如是哉故张横渠曰易为君子谋者此也夫天地闭贤人隠吾于此时祈于无咎无誉足矣若不避小人之锋而乃了然于人曰当斯世也非我不可也则难不可逃矣故当俭吾德如天地之闭焉而后可夫禄仕人之所荣也然有所可有所不可视时而已矣当此时也若干禄欲仕之心作于其中有不能已者则难亦何可避邪此惟寂惟寞之人所以不免于投阁之祸也
　　初六拔茅茹以其彚贞吉亨象曰拔茅贞吉志在君也程河南曰泰与否皆取茅为象者以羣阳羣隂同在下有牵连之象也泰之时则以同征为吉否之时则以同贞为亨始以内小人而外君子为否之义复以初六否而在下为君子之道易随时取义大抵然也夫否之初六虽有其应然当此之时上下隔絶而不通故初六无上应之义惟其以彚守吾正而已彚谓六二之类也吉亨泰之时为然也而初六以其类贞而亦吉且亨者诎身以伸道故无徃而不吉亦无徃而不亨也吉谓免祸亨谓信道也虽然君臣之义不可废也时方否塞故以彚守正于下若反否而为泰则亦如初九之以彚征也故初九之象曰志在外也而初六之象亦曰志在君也以言行止虽系于时而君子之志于君亦无徃而不在也
　　六二包承小人吉大人否亨象曰大人否亨不乱羣也六二处三隂之中其质则隂柔也其居则中正也当否之时小人欤大人欤小大之辨不可以一言判也故易于此两言之或曰小人吉大人否亨以言当此之时处此之地惟所择焉尔在已之下者包之初六是也在已之上者承之六三是也当上下不交之时五虽正应无由而通故取之左右以尽包承之义此亦小人之常态也故吉乃若大人则不然矣拔之羣流之中此身虽否不以非道而求合于众吾无所弃何以包为吾无所忤何以承为此身虽否而此道不否而亨也又岂务为小人包承之事以杂乱于羣流之中而不自知也邪夫大人之所为其与小人固不可同日而语乆矣易于此特兼言之者盖为否设故也然则善处否者非大人其孰能之
　　六三包羞象曰包羞位不当也
　　泰与否时虽不同而往来循环之理则一也泰至九三而否之形已兆于此时故曰无平不陂无徃不复否至六三而泰之形亦兆于此时则所谓无平不陂无徃不复亦可知也何也此皆天地交际之地故也然九三之在泰也艰难以守正而能食泰之福君子不以为愧六三以不中不正而居此地不知时运将变而有不当位之羞矣谓之包羞云者以言未罹于祸则其为羞也尚包蕴而未发若夫已罹于祸则向之包者发矣如卯金脩德之祥已兆于哀平之季为子云者妙极理数非不知也乃且著书立言以伊周安汉公至新室既成又且作为文章剧秦而美之此否之六三所谓包羞也俄而天禄之祸作于匪夕遂贻羞于千古君子以谓雄之所包者至是而发矣
　　九四有命无咎畴离祉象曰有命无咎志行也
　　否道至九四而革矣虽然非四与五同德相济君焉有命而臣行之臣焉有志而君命之则君子之类何所恃乎大抵古者君子有能为之才当可为之时居当为之地而天下之难固赖我以济天下之功亦赖我以成然非君命我焉则有专命之嫌矣此专谋专对专盟专伐春秋所为讥也今也九四有济否之才而九五之才又岂特十倍于四四也苟不禀命而行则上下不交之否又何时而已邪故曰有命无咎以言必待君命则无春秋之讥而济否之志可得而行矣畴类也离丽也祉福也夫一君子之志行则众君子皆得以行其志如泰之初九所谓以其彚征吉也孰不蒙其福乎程曰当君道方否之时处逼近之地所恶在居功取忌若能使动必出于君命威柄一归于上则无咎而志行矣
　　九五休否大人吉其亡其亡系于苞桑象曰大人之吉位正当也
　　虽有其位苟无其德不可已天下之否也虽有其德苟无其位亦不可已天下之否也以九居五其德与位称矣乎此天下之否所以己于九五之大人也故曰休否大人吉而象曰大人吉位正当也虽然休否易使天下终无否难其亡其亡系于苞桑此无否之戒也夫休否为泰者五也然去否未逺也去否未逺夫茍昩其所可戒而谓已安已治矣则否未可休也故心之危惧终日栗栗常虞否之复来而曰其亡乎其亡乎而后可也桑之为物也既条而复苞则亦既苞而复条其荣悴之不可常殆亦反掌之间尔譬之今日之否休矣又乌保来日之无否乎故其亡其亡常系于苞桑之戒而不敢少忘焉则否庶几乎其可无也唐太宗尝问侍臣曰创业守成孰难为元龄者则曰创业难为魏征者则曰守成难太宗曰元龄从我冐百死出一生故知创业之难征常恐我骄奢生于富贵祸乱生于所忽故知守成之难然创业之难既已徃矣守成之难方将与诸公谨之噫若太宗者其能系念苞桑之戒乎
　　上九倾否先否后喜象曰否终则倾何可长也
　　泰之上六城复于隍泰之倾也否之上九直云倾否而无所假象云者人心所在无待于旁引而曲喻也经曰圣人之情见乎辞为是故也夫方否之时人情壅塞而不通其亦可知也已忠言嘉猷不接于冕旒德意志虑不孚于兆姓民瘼不求也遗才不收也奸防佞嬖日与端人为仇也贪夫暴吏日与善类为蟊也则亦既已乆矣一旦否塞之患倾倒而无余则人之情孰不洒然而醒濯然而明如屈获信如絷获行矣故曰先否后喜而象曰否终则倾何可长也夫由否终则倾之言以观则否极而泰此固理之常也由倾否之言以观则上九倾否而不云否倾人力居多焉何者以阳刚之才而处否之终固所优为故也程河南曰反危为安易乱为治必有刚阳之才故否之上九则能倾否也屯之上六不能变屯也











　　童溪易传卷七
　　钦定四库全书
　　童溪易传卷八　　　　　宋　王宗传　撰
　　【离下干上】同人于野亨利涉大川利君子贞彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　昔者尝闻圣人建立之极也扶翼人道以配天地人道既植和气乃通周流磅礴不失一物济济有序逺近若一用能与天地相为无穷也盖自去古渐逺人伪日滋分三才而裂之不已也又并与人道尺寸而分剖之强者侵众者夺矜者忿愚者诈畦町尔汝德锄谇箕无所不至昔之所谓气之和者移而为锲薄矣昔之所谓序之济济者转而为贸乱矣若是不已则禽兽而后已又岂特【阙】　鬼蜮而已乎呜呼此易之所以作也此易之所以有同人也或问之曰同人之作其能已后世之睽异欤吾徒见其所以为卦者六二也而六二则曰同人于宗吝二之所应者五也而五之梗于三四未得以应乎二也则不免于号咷迨其相兵相克而获遇其应也则获笑焉彼三与四之无与于二命也曽不顾义分或伏于莽或乗其墉以与五立敌焉此何为也哉故程河南曰二同于系应有所偏与在同人之道为私狭矣故可吝也又曰五以私昵应于二先隔则号咷后遏则笑此乃私昵之情非大同之体也于君道无取诚如是说则同人之任属之谁欤应之曰子独不闻夫易之作也其衰世之意邪世道不衰则易可无作也故夫同人之三与四者乃上下之际而同异之分也所谓交争而迭攻之地也梗难不去则莫有能同之者故当是时也在下者常谨守其分以待乎上在上当去其强梗之难以通乎下强梗之难去则上下相与以施同人之化而天下大同矣彖所谓同人于野此其极也是之谓能任同人之责然则二何嫌于吝而五又何嫌于号与笑乎不然彖之所谓柔得位得中而应乎干曰同人者谁乎所谓文明以健中正而应君子正也又谁乎亦必曰二与五而后可也夫柔不得位则柔无以立柔不得中则柔至于过柔而不应于干则又无以济夫柔也有此三者此六二之所以能同人也盖无是三者则徒知同之为同而不知其所以为同矣岂不可为同人病邪故曰柔得位得中而应乎干曰同人同人之彖曰同人于野亨利涉大川云者此六二应乎干以有行之效也夫同人之道贵乎逺虽然不能近乌能逺同人之道可与处患难虽然不能处平易乌能处患难同人于野亨此同人之道贵乎逺也然近而三与四吾或昩其所之焉岂不害吾悠逺之道乎利涉大川此同人之道可与处患难也然出处语黙吾与五或相戾焉岂能处患难如平常乎然则同人于野必期于亨涉大川而必期于利非应乎干而与之偕行不可也文明以健中正而应此又合离与干二与五而賛六二应乎干之义也夫文明则能烛理刚健则能克已二以柔顺中正而应乎五五亦以刚健中正而应乎二此二五之君子咸以正道相与而然也故曰利君子贞又曰君子正也彼天下之人其所恶欲趋舍之志虽曰不同而吾以君子之正一以贯之则亦无有不同者矣故又终之曰唯君子为能通天下之志君子之所以通天下之志者以君子之正故也何谓君子之正曰其在卦爻则六二九五是也其在人则吾心之所同然常乆而不已者是也圣人所以扶翼人道者扶翼此者也
　　象曰天与火同人君子以类族辨物
　　夫同人之道其所以为同者初非混然无所区别之谓也天下有不同之物吾安能强之使同也则亦随夫物之不同也而与之为不同焉尔又何害其为同也昔者孟子尝设喻曰白雪之白无以异于白马之白夫雪与马俱是白也今将谓雪为马可乎不可也又曰长人之长无以异于长马之长夫人与马俱是长也今将谓马为人可乎亦不可也此同人之道所以欲类物之族而后物得所辨也物得所辨则以不同同之乃所以同之也夫天运乎上火亦炎上此雪与马俱白马与人俱长之谓也然指天而谓之火不可也指火而谓之天亦不可也两皆不可而乃以天与火为同人之象何也曰取其俱是上也而已矣苏东坡曰水之于地为比火之于天为同人同人于比相近而不同不可不察也比以无不比为比同人以有所不同为同斯言得之矣
　　初九同人于门无咎象曰出门同人又谁咎也
　　九以刚明之才方当出而同乎人之初外无其应无所决择内之诚敬方新而慢易之心不生此正夫子告仲弓所谓出门如见大宾之时也夫当出门而同乎人之初无所决择则亦无所不同无所不同则亦夫谁不我同也人既我同则亦将敬我之不暇矣所谓咎我者又其谁也然则此非人之不我咎也我其初未尝取咎于人也
　　六二同人于宗吝象曰同人于宗吝道也
　　易以卦为时以爻为人一卦而六爻则是同时也所以趋是时也不可以同是人也同人天下大同之时也故卦之德有取于同人于野虽然当是时也以六居二卦惟一隂众阳之志皆欲同之使二于此曽无决择于其间非所谓君子之正也故当此之时居此之位在夫静以有守谨其所之彼三与四当上下之交犯义命之戒我乃谨守其操自俭自啬如处子如贞妇而惟吾所宗者之是同焉可也故曰同人于宗吝宗云者已之所尊而敬者谓九五也如三与四则非二之所尊而敬者也然则六二之吝固其分也其可以吝道少之哉程河南曰二同于系应有所偏焉在同人之道为私狭矣故可吝也岂亦未之思邪
　　九三伏戎于莽升其髙陵三岁不兴象曰伏戎于莽敌刚也三岁不兴安行也
　　夫隂阳之情笃于相求又况当同人之时卦惟一隂众阳之志皆欲同之而三之与二又近而与之比故欲攻五以据其应或伏或升以伺其衅伏戎于莽将以中五也升其髙陵将以阻二也以九三之刚而俯以就其六二之隂伏戎于莽之象也三下卦之上也而以九履之升其髙陵之象也夫当同人之时无所与同不顾义命而徒恃其刚焉然则以刚敌刚安能行其所欲哉是冝三岁之乆终不能兴也大抵二与五以君子之正相同相应而三与四以小人间于其间冝其终莫能间之也三数之成也在爻为三故曰三岁然亦只取乆意
　　九四乗其墉弗克攻吉象曰乗其墉义弗克也其吉则困而反则也
　　四之弗顾义命与三同也然商其罪之轻重则困而反则与三岁不兴者有间矣夫墉内外之限也三与四交际之地也四隂在内九履其上故曰乗其墉其志亦欲阻二以攻五也虽然九三以刚敌刚犹不能行其所欲况九四之非全刚乎其弗克攻冝矣盖非全刚则不敢恃其刚也恃其刚者必其刚过也九三恃其过刚则必至于三岁不兴而终无知反之期九四不敢恃其刚故知其攻之弗克也则断之以义而反其在我之则焉初无待于三歳不兴失则而不知反也孟子曰困于心衡于虑而后作四之困而反则故圣人于此以吉予之予之以吉者盖亦以开小人知反之门也呜呼圣人之设心如此则反天下之睽异而为同也又何难欤
　　九五同人先号咷而后笑大师克相遇象曰同人之先以中直也大师相遇言相克也
　　易中以号笑兼其义者凡有三焉而已矣萃之于初六曰若号一握为笑以言乃乱乃萃之无常也亦犹中孚之六三云或泣或歌之谓也旅之上九与同人之九五则以号咷之先后相反为言者夫旅之上九身处乎外亢然居上下无应援非能与人同者而人亦弗之同焉故曰旅人先笑后号咷盖言初之嘻而终之戚也同人之五则异乎此矣五以君子之正下应六二二以君子之正上应九五二人同心乆矣九三九四以二刚间乎其间故二不得不自俭自吝谨其所守以待夫五而五亦不得不自恐自惧以克乎敌而下通夫二也夫夬决小人之卦也以五君子而夬一小人冝无甚难也而九二以莫夜之有戎也而不免于惕且号焉则同人之五虽居利势而三四二刚腹心之患不轻也乌能无号咷之惧邪惟能有恐惧于其先则能无恐惧于其后矣故曰同人先号咷而后笑大师谓其敌之刚也其曰相克则其恐惧冝多矣大师相克之后乃获与二相遇则先号咷者大师相克也后笑者与二相遇也夫二五之君子以正相与此所谓中直也当恐惧之初号咷之先二人之心未始不同而二刚不能间焉者以中直故也故系辞于此爻又释之曰二人同心其利断金谓克去者二刚也同心之言其臭如兰谓先号咷而后笑也司马温公曰德之未孚信之未光近者不服逺者不懐故号咷也中则不阿正则不私不阿不私天下归之始于忧勤终于逸乐故后笑也而程河南乃曰五以私昵应二先隔则号咷后遇则笑此乃私昵之情失大同之体也于君道无取岂亦未之思邪
　　上九同人于郊无悔象曰同人于郊志未得也
　　上九处不争之地不同乎人而亦不异乎人者也故曰同人于郊夫同人于郊固不若同人于野之广且逺也然与其争非其应而动九五之师者固有间矣故曰无悔曷不观诸九四乎九四之象曰其吉则困而反则也此有悔之谓也若上九处不争之地则未尝失则也亦未尝反则也何悔之云虽然当同人之时以刚健有行之才而处不同人之地亦岂其所愿欲然邪盖亦有不得已焉者矣故曰志未得也何谓有所不得已曰所居之位然也
　　【干下离上】大有元亨彖曰大有柔得尊位大中而上下应之曰大有其德刚健而文明应乎天而时行是以元亨
　　夫众不能治众也故善治众者不以众而以寡刚不能制刚也故善制刚者不以刚而以柔大有之有五刚有之亦难矣何难乎曰贤者之难乎以势屈之也材者之难乎以势驱之也然则孰有之曰非六五之柔不可也故五以言其位则尊位大中以言其应则上下俱应上而上九以吾能尚其贤也降其志而比乎我下而自初至四以吾能用其材也以其类而从乎我其所有岂不大矣哉噫此非以五之势而能有是大也以五之不自恃其势而能有是大也夫不自恃其势此岂君人有大之私术也天为刚德犹不干时人君之德本之以刚健济之以文明与时偕行而无以异于天焉则天之运动而天下亦莫吾遏矣此其所以元亨也故其在卦德则内刚健而外文明六五与九二居相应之地顺而应之无所违也故曰其德刚健而文明应乎天而时行是以元亨大舜之为君也其能尽此道欤不然何其有是大也盖昔者尝因孟轲氏大舜有大焉之言而参之以书与庄周之説然后信其有是大也书之称舜曰元德升闻乃命以位夫帝之位亦尊且大矣而语帝之处此者则温恭而已非柔得尊位而大中之谓乎然则其在当时朝觐归之讴歌归之讼狱归之无惑乎上下应之多且众也是以庄周氏得以诵其防言曰天德而出宁日月照而四时行元亨之效可见于此然则语大有之盛大舜有焉
　　象曰火在天上大有君子以遏恶善顺天休命光无不被然后防小无所遗大有之象有取于火在天上云者光无不被之谓也其所有岂不大乎君子观此象则吾之明不敢以私心用之惧其所有之不大也惟夫不自私其明故恶者遏之禁天下于未然使天下皆知小人之弃也善者之导天下于将然使天下皆知君子之归也夫天下之生是人也而命之以此性也固欲人君辅而成之也而人君乃能顺是命而不违则天之休命实得之矣大抵大有盛治之世也夫茍天下未能皆君子而犹有未免为小人之人者则亦未为治道之大成也故象有及于此
　　初九无交害匪咎艰则无咎象曰大有初九无交害也在下位而不援上此君子处下之道也然当大有之初则以无交为害何者当是时也六五柔德之主也得尊位大中而上下应之故二应于五三亨于天子四与上居近宻之地而初九则独处于下而无交焉岂不害于上下应之之义乎虽然亦非有咎也交道之难其来尚矣使初不知艰以自守而务以茍合茍进焉则虽知无交之为有害而不知茍合茍进之为有咎也故又曰匪咎艰则无咎盖予之也夫能务处其身于无过之地则其于交际之地必能谨其所予矣故象特谨之曰大有初九无交害也
　　九二大车以载有攸徃无咎象曰大车以载积中不败也
　　南丰曽子固曰夫所谓宰相者以已之才为天下用则为天下用而不足以天下之才为天下用则为天下用而有余大有九二有大车以载之象则以天下才为天下用之谓也故曰有攸徃无咎而象曰积中不败也此为天下用而有余也何则大车积集众材而成也大有众材辐凑之时也九二之材刚而中者也又处众刚之材之中则集众刚之材以防于中而成此荷载之功者也则其有所徃也夫何覆败之虞乎大有之世事崇而业钜者也六五之君方且体谦虚之德而以仰成众贤为心当是时也非有任事之材以荷载为职不可也九二以刚中之材处于相应之地固其任也然当众材辐凑之时使二也无赖乎众材之助而独以已之材为天下用焉宁无咎乎又宁无败乎然则其象有取于大车之载其防逺矣
　　九三公用亨于天子小人弗克象曰公用亨于天子小人害也
　　三盛位也而以九居之刚之胜也夫处刚胜之地当盛大之时上有谦虚之主而吾岂可以满盈而居此位乎惟不以满盈为心则存诸中者无非奉上之公故在上者无所疑而在下者亦无所嫌此九三之心所以获上通于天子也故称公焉若夫小人则不然处刚胜之地当盛大之时徒知骋私纵欲以违戾取害而已其能以奉上之心为心邪故曰小人弗克又曰小人害也夫大有之九三以公处之则能上通于君以非公处之则为小人之害易于此一爻亦兼设其义者所以示戒深矣
　　九四匪其彭无咎象曰匪其彭无咎明辨晳也
　　以九居三处刚胜之地大有之盛也固不得不设小人之戒若九四则不然也何也四隂位也以挹损为事故刚而不至于过四离之初也以明辨物理为智故刚而无待于戒则与九三固有间矣故曰匪其彭彭旁也谓三也以言非如九三之刚胜而复设小人之戒也如是则当大有之时处近五之地夫何咎乎夫大有于九三取其公复虑其不能公于九四与其明复虑其不能明则九四之明辨之晳贤于人逺矣
　　六五厥孚交如威如吉象曰厥孚交如信以志也威如之吉易而无备也
　　人君能使人不敢违不若使人不忍违夫使之不敢违非有号令隄防之不可也至于使人不忍违则非有所谓号令之烦也亦非有所谓隄防之素也一出于诚信云尔六五以一柔有众刚上下众刚惟我是应而无或违之者无他道也虚中无我扩然大公一以诚信之道感众志则天下之志亦还以此而应夫我矣此上下交相亲之道也故曰厥孚交如信以志也夫上下交相亲则强强则无山溪而固无甲兵而威夷然和易初无备御而不怒之威自孚于上下之间矣何吉如之此诚信待物之效也故曰威如之吉易而无备也然则六五能使人不忍违者曰孚而已大哉孚乎
　　上九自天祐之吉无不利象曰大有上吉自天祐也六五以一柔有五刚自初至四五能用之故以其类而从夫五上九独在五上五能尚之故降其志而比乎五系辞所谓履信思乎顺又以尚贤也则上九是也夫以九居五之上而五尚之此非尽处有之道而能以人应天也欤当大有盛治之极而能以人应天则祐之自天冝矣故动罔不吉而无所不利谓大有至此愈有隆而无替故也然则当大有之极莫大于得天而所以得天也又莫大于尚贤尚贤则所谓以人应天也
　　【艮下坤上】谦亨君子有终彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦者何不居其有之谓也夫既有其有矣而不复居其有者非以为伪也书曰有其善丧厥善矜其能丧厥功盖不居其有者则欲不丧其有故也亨通也司马温公曰人之将有为也将有行也施之以谦则无不通也程河南曰他卦皆有凶咎惟谦未尝有凶咎他卦有待而亨而谦则便亨盖谦有亨之道故也天道下济而光明地道卑而上行此以天地之道而明谦之所以亨也夫天气下降以济万物天之谦也化育之功光明着见则谦之亨也地势卑顺处物之下地之谦也其气上行以交于天则谦之亨也天地为大矣其道均不外于谦君子德盛如天业广如地而不以谦将之其何以保其终其曰君子有终则谦之亨也夫盈者谦之反也谦则不盈盈则不谦故又继之以天道之亏益地道之变流鬼神之害福人道之好恶与夫尊而光卑而不可逾之义以明君子之所以有终也朱子曰天地也鬼神也人也以分言之则殊以理言之则一故观日月之进退则知天道之亏益观山川之髙卑则知地道之变流观人道之得丧则知鬼神之害福观物论之取舍则知人道之好恶又曰谦之为德其至矣乎所处尊矣道则弥光也所执卑矣德则弥尊也君子观诸天地验诸幽明故处卑而不争居尊而能降愈乆而不厌乃能有终故曰君子有终其在六爻则九三是也故曰劳谦君子有终吉
　　象曰地中有山谦君子以裒多益寡称物平施
　　天下之物崇髙者莫如山卑下者莫如地地中有山则卑下外施而内蕴其崇髙者也夫崇髙蕴于内则髙者降卑下施于外则卑者升髙卑适平谦之义也君子之观此象也则裒取夫多増益夫寡称物而施适平而止以尽夫天理之所当然者朱子曰以贵下人则贵贱平矣以财分人则贫富平矣以德分人则贤不肖平矣程河南曰谦者治盈之道故裒多益寡又曰裒取其多増益其寡天理也
　　初六谦谦君子用涉大川吉象曰谦谦君子卑以自牧也
　　六谦德也初卑位也以谦德而处卑位谦而又谦者也故曰谦谦以言谦之至也夫躬至谦之事类非自恣自肆者之所能堪也而能堪人之所不能堪者必也有所养之君子也盖君子之心勇于自胜而不勇于胜物故能委蛇曲折行乎万物之间而与物无忤用此道以涉大难则众之所共与而难可济矣故吉也大抵自卑自牧而不与物争此涉大难之道也牧养也夫谦卑德也初卑位也养德之地未有不基于至卑之所所养也至则愈卑而愈不卑矣此自养之力也
　　六二鸣谦贞吉象曰鸣谦贞吉中心得也
　　大凡物之鸣者有出于中心之诚然者有出于不得其平而然者六谦之德也二下之正位也以谦德而居下之正位则得其所欲矣故其于声音也无非中心之诚然者故曰鸣谦贞吉中心得也乃若上六则不然六谦德也上谦之极位也以谦德而反居谦之极位岂得遂欲谦之志欤故其于声音也盖有不得其平而然者故曰上六鸣谦志未得也然则六二上六其鸣一也其所以鸣则不一也
　　九三劳谦君子有终吉象曰劳谦君子万民服也谦之成卦在此一爻也故卦之德曰君子有终而九三实当之夫谦以六为谦德也而三则以九居之独何欤曰所以成天下之功者非刚明之才不可故也然以九居三刚胜而过中也何以知其劳而能谦欤曰三实艮体而止诸坤顺之下所谓蕴其崇髙于卑下之地其在象则地中有山故也夫以刚明之才居下位之上上为君所任下为众所从信有劳矣劳而不伐有功而不德此君子致恭以存其位之道也故获有终之吉夫盈者谦之反也干上九之亢也而曰盈不可乆也则谦九三之有终冝矣亢既有悔则有终而吉冝矣体劳谦之德居下位之上为众隂之所宗故曰劳谦君子万民服也然则万民服也非服其劳也服其劳而能谦故也舜之贤禹也而曰洚水警予成允成功惟汝贤此服其劳也又曰克勤于邦克俭于家不自满假惟汝贤此服其劳而能谦也使禹也有是劳而无是谦则天下羣起而与之争矣故又继之曰汝惟不矜天下莫与汝争能汝惟不伐天下莫与汝争功夫功吾功也能吾能也天下何与焉矜伐之心一不克去则天下羣起而与之争故虽智如舜不敢谓无是也虽神如禹亦不能免是也故曰万民服也非服其劳也服其劳而能谦也
　　六四无不利防谦象曰无不利防谦不违则也
　　四当上下之冲而以谦德居之何所施而不利乎曰不一而足也其于上也利于恭畏以奉顺德之君其于下也利于卑巽以让劳谦之臣处近君之地据劳臣之上无动而非谦而后可也故曰无不利防谦防有动散之义京房曰上下皆通曰防谦王弼曰指防皆谦是也四之无不利防谦则当上下之冲无所不利于用谦故也夫居此之地无所不利于用谦焉则上尽奉上之道而君不吾嫌下尽接人之才而人不吾忌举动施为绳绳然莫不中度而无失则之愆矣故曰不违则也夫惟不违夫则此其所以无不利也
　　六五不富以其邻利用侵伐无不利象曰利用侵伐征不服也
　　隂以得阳为富以谦德居五下无其应不富也然四之与上五之邻也皆执谦顺以亲夫五而五与之同德焉多助之象也当是时也既多谦顺之助则以顺而动何徃而不利故曰利用侵伐无不利夫侵伐所以讨不顺也以至顺而讨不顺虽不免于征伐之事此乃抑髙举下仆强植弱之义而象所谓裒多益寡者也或曰谦至九三而万民服矣至六五则容有不服而征之何也曰九三万民服也服其谦也乃若人君之道则不可以专于谦柔汉之文帝其初盖谦逊仁柔之主也贾生流涕之防置而不用自以和亲之一防所以待单于也上古帝王之所未喻也然其后世不堪其侮励兵讲武一戎服而匈奴遁故后汉崔子真作为政论有曰文帝以严致平非以寛致平则其于不服也而征之此君道之冝也程曰文德所不能服而不用威武何以平治天下又曰威德并着然后尽君道之冝而无所不利也盖五之谦柔当防于过故此义
　　上六鸣谦利用行师征邑国象曰鸣谦志未得也可用行师征邑国也
　　六谦德也上谦之极位也以谦德而处极位此执谦者之所不安也故鸣其未得之志虽然当是时也顺五之命用坤之众行师于外以征邑国之不服者而不安其居于上焉则未得之志可以少纾矣又况当是时也谦柔既极不可过用谦柔过用谦柔则谦以取侮柔而不植非大中之道也故谦于六五上六皆以利用征伐为言盖所以救谦柔之过也








　　童溪易传卷八
<经部,易类,童溪易传>
　　钦定四库全书
　　童溪易传卷九　　　　　宋　王宗传　撰
　　【坤下震上】豫利建侯行师彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
</div>
    <div class="pagination">
<a href="童溪易传_page3.html">上一页</a><a href="童溪易传.html">1</a><a href="童溪易传_page2.html">2</a><a href="童溪易传_page3.html">3</a><span class="current-page">4</span><a href="童溪易传_page5.html">5</a><a href="童溪易传_page6.html">6</a><a href="童溪易传_page7.html">7</a><a href="童溪易传_page8.html">8</a><a href="童溪易传_page9.html">9</a><span>...</span><a href="童溪易传_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
