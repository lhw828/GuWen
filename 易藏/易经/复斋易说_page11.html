<!DOCTYPE html>
<html>
<head>
    <meta charset="UTF-8">
    <title>复斋易说 - 第 11 页/共 12 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>复斋易说 - 第 11 页/共 12 页</h1>
    <div class="content">　　六五来章有庆誉吉
　　六五来而与四隂阳杂成章
　　上六丰其屋蔀其家闚其户閴其无人三岁不觌凶九三之阳为上六所蔽故闚之不见
　　旅
　　【艮下离上】旅小亨旅贞吉
　　二隂居中故小亨隂托于阳得其所托也　刚上柔下贞也　丰有既济之义旅有未济之义　阳不得在内为主隂附于阳为客皆旅之义
　　六二旅即次懐其资得童仆贞
　　二者隂之次六居之即次也隂自守故懐其资隂为童仆所居正也
　　九四旅于处得其资斧我心不快
　　阳居隂暂遇尔非即次也离性上行阳刚能动有上从乎五以复于次之志得资斧可以剪除荆棘开通道路有其志而未上达故心不快
　　上九鸟焚其巢旅人先笑后号咷丧牛于易凶
　　髙者为巢鸟焚其巢即旅焚其次之象居上故先笑遭焚故后号咷五宜阳居大壮六五非阳故曰丧羊上宜隂居旅之上九非隂故曰丧牛壮之时不可以失刚旅之时不可以失柔
　　巽
　　【巽下巽上】巽小亨
　　柔与刚遇刚中柔顺故亨　重巽之卦刚柔杂居其情尤顺
　　刚巽乎中正而志行柔皆顺乎刚是以小亨利有攸徃利见大人
　　刚尽道柔乃服两者俱利反此俱失主在刚不在柔也
　　初六进退利武人之贞
　　欲进从阳有浸长之嫌故不果而退然卦重矣情与姤异故利决往
　　九二巽在牀下用史巫纷若吉无咎
　　巽在牀下谓初六也用史巫以诚接之也初六志疑故二接之
　　九三频巽吝
　　体巽也刚过故不安于巽有时不然故频巽也
　　六四悔亡田获三品
　　乗三有悔承五居柔故悔亡体巽故阳乐与之二得乎初矣四之所获三阳尔三五以近上以同体
　　九五贞吉悔亡无不利无初有终先庚三日后庚三日吉
　　巽之时体刚有悔巽乎中正故贞吉悔亡无不利也
　　上九巽在牀下丧其资斧贞凶
　　九二可以接初近也上九不可以接四亢也亢在外故丧资斧
　　兊
　　【兊下兊上】兊
　　说之情见乎外　隂居上故说又非説顺不能得阳又阳盛将决一隂故说　阳聚而不行故为泽隂为岸
　　是以顺乎天而应乎人
　　顺天应人方是说处
　　朋友讲习
　　讲见于言习见于行
　　初九和兊吉
　　纯卦无应取隂阳近逺言其情初九逺隂所说者阳故和而吉
　　九二孚兊吉悔亡
　　以九居二故不孚于六三自信而说以亡其悔九五本位无隂故孚于剥
　　六三来兊凶
　　以三画卦言之刚中柔外以六画卦言之隂来居内也刚中而说正也隂来而说邪矣
　　九四商兊未宁介疾有喜
　　体与初同而情异者卦重之六三在下也商度故未宁介于二体絶三说五乃有喜尔
　　九五孚于剥
　　信上六也
　　上六引兊
　　引三俱去成干则道光矣
　　涣
　　【坎下巽上】涣亨
　　聚散天地之大义也　阳散而下隂散而升二气絪緼交而生物故亨　九居二五故亨
　　利贞
　　阳尊隂卑其分明也
　　王假有庙王乃在中也
　　人之死魂气散王假有庙有事于散也
　　九二涣奔其机悔亡
　　上之二阳出险难已散隂阳之情更相得故初拯马壮二奔其机不须出险只就之而安也
　　六三涣其躬无悔
　　志在上应二无复险难之散已实为之
　　六四涣其羣元吉涣有丘匪夷所思
　　上附九五不连初三则二之难益解
　　九五涣汗其大号涣王居无咎
　　阳出险外汗散之象隂已听服可号也
　　上九涣其血去逖出无咎
　　不下应三去而逺之
　　节
　　【兊下坎上】节
　　内卦阳盛隂为之节外卦隂盛阳为之节
　　说以行险
　　险象交物说以行险则无恶于物而心亨也昧者困于物通者皆实理喜怒哀乐无不中其为节也不亦优乎
　　当位以节中正以通
　　当其可中正而已
　　天地节而四时成
　　天地之节播隂阳五行于四时是故阳复于子长于己而隂节之隂遇于午极于亥而阳节之二之分也春木气盛而传之夏夏火气盛而传之秋秋金气盛而传之冬冬水气盛而传之春四季之月土气时至五之纪也故厯有章蔀纪元岁有春夏秋冬月有晦朔望日有晨昏昼夜何莫非节推而言之金石丝竹乐声以和醯醢盐梅滋味以适黼黻丹青彩色以章万事尽然而况于四时乎　节止也所以止不中不正而归于中正也　竹有节故干耸水有节故盈科而进
　　节以制度不伤财不害民
　　制者谓以此制民之情度者谓以此为法则先王之礼经尽之矣
　　泽上有水节君子以制数度议徳行
　　泽上有水满而后流节之象　智者过之愚者不及贤者过之不肖者不及君子所以议徳行
　　初九不出户庭无咎九二不出门庭凶
　　二阳为隂所节不得上行外卦有隂以止之故皆不出得失异者初当潜二当见也
　　上六苦节贞凶悔亡
　　节道至五至矣不可加矣上又节之节之不当至于苦而难行以是为贞固常久之道则凶矣
　　中孚
　　【兊下巽上】中孚
　　隂盛而阳陷为坎阳盛而隂丽为离故小人胜君子则揜而害之君子胜小人则容而化之小过有坎象中孚有离象　中孚信也二五刚中有可信之实柔处卦中有信服之诚　全体隂得中二五阳得中阳画四隂画亦四卦之中者无及于是　至虚而实天理流行
　　柔在内而刚得中説而巽孚乃化邦也
　　柔在内而不揜刚得中而为主则隂说乎阳而巽顺以听此君子所以化小人也　下卦为内上卦为外又三四二爻有时为内于中孚见之二五为中又三四二爻有时为中于益于中孚见之又有随时取中者如复之六四　柔曰内刚曰中圣人立言精妙如此异乎诸儒之说矣　化邦之道如风之入如泽之润
　　豚鱼吉信及豚鱼也
　　阳有信以及隂致隂之信者阳也　隂从阳隂之利也故吉　豚鱼吉象也犹离言畜牝牛吉也
　　利渉大川乗木舟虚也
　　益巽在震上木之动者舟也涣巽在坎上中孚巽在兊上木浮乎水与泽者亦舟也中孚全体又有舟虚之象中孚隂在内而孚不为险矣故利渉大川
　　中孚以利贞乃应乎天也
　　孚而贞纯亦不已天徳也　隂丽于阳故曰利贞天之道四时不忒莫知其终周子曰利贞诚之复
　　君子以议狱缓死
　　贵感化也
　　初九虞吉有它不燕
　　六四孚于五矣初能度之不争应故吉有它不燕当安静也
　　九二鸣鹤在隂其子和之我有好爵吾与尔靡之阳物兊体处二隂之下故为鸣鹤在隂初九子也同类相孚故和之三四中虚九二一鸣闻于九五故有好爵以靡初九【初先孚而后孚五自迩及逺】
　　九四月几望马匹亡无咎
　　隂虚资阳月受日光也月几望受光为盛孚之至也既望则缺几望乃盛月之进退无一息间故不可言既望也
</div>
    <div class="pagination">
<a href="复斋易说_page10.html">上一页</a><span>...</span><a href="复斋易说_page6.html">6</a><a href="复斋易说_page7.html">7</a><a href="复斋易说_page8.html">8</a><a href="复斋易说_page9.html">9</a><a href="复斋易说_page10.html">10</a><span class="current-page">11</span><a href="复斋易说_page12.html">12</a><a href="复斋易说_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
