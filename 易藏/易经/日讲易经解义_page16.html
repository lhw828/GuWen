<!DOCTYPE html>
<html>
 <head>
  <meta charset="utf-8"/>
  <title>
   日讲易经解义 - 第 16 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲易经解义 - 第 16 页/共 21 页
  </h1>
  <div class="content">
   鼎重器也得之难守之不易必才德兼备辅相得人用以合天心而顺民志乃可以奠重器于无虞也鼎卦初应于四为所举用阴柔不足以胜任而当卦之初鼎未有实故无咎也二乘于初密迩阴柔幸刚中自守不爲所溺五居尊位虚中以应九二之贤上九复刚柔相济以佐之此所以上下之相成而保鼎之道得也九三越五应上舍可事之君从避世之士如鼎耳方革不可举移之象也然能以正自守则五终必求于三三亦必应于五终有明良相遇之吉此卦大约言有虚中之德养圣贤以辅佐之意且卦象臣之分多君之分少鼎有足臣任之鼎有腹臣实之鼎有臣备之君惟处两耳之间耳故鼎得所辅而势不孤鼎得所扶而器乃重此得中应刚之説尤爲急也
　　鼎元吉亨
　　此卦防下离上六爻有鼎之体二象有鼎之用故名爲鼎卦辞言人君得保鼎之道斯治化大通也鼎烹餁之器吉字衍文文王系鼎彖辞曰国家之重器莫若鼎自非德位兼隆而得贤才以辅之无以成保定之功今卦象本皇躬以建极而有其德卦变履大宝以出治而有其位卦体登俊乂以立政而有其辅三者兼备故能补偏救弊除旧布新跻斯世于文明措治理于尽善上焉而天命以凝下焉而民心以固永奠重器于磐石之安不亦元亨乎按帝王之抚有此鼎也创业固艰而守成尤不易传曰在德不在鼎书曰任官惟贤才言乎脩德乃保鼎之本而用贤实辅德之原也人主处丰亨豫大之时能常思神器之不易守势位爲不足慿而日以廸德简贤爲兢兢斯乃万世不拔之业也欤
　　彖曰鼎象也以木防火亨餁也圣人亨以享上帝而大亨以养圣贤防而耳目聪明柔进而上行得中而应乎刚是以元亨
　　此彖传是释鼎彖辞而极言其用之大以明得亨之故也象形象也防入也谓以木入火烹餁饮食之属孔子释鼎彖辞曰卦名鼎者何哉初阴下峙爲足二三四阳中实爲腹五隂对峙爲耳上阳横亘爲有鼎之象以防木入离火借以烹餁又有鼎之用故曰鼎也此岂直一物之微已哉报功之典莫大于享帝特牲以迓居歆而必用鼎以烹之始可以将其诚经邦之道莫重于养贤饔飱以明式燕而必用鼎以烹之始得以申其敬鼎之用洵大矣苐凝鼎必恃乎有德卦象上离为目而五爲耳是在内则心思防顺而在外则耳目聪明也主鼎必恃乎有权卦变从防来阴进居五是以温恭之主而居元后之尊也调鼎必恃乎有辅卦体得中应刚是以纯心之君而获刚明之臣也夫德位兼隆明良交济洵可永爲享帝养贤之令辟矣其元亨也不亦宜哉按敬天礼贤圣王致治之要道明堂宗祀所以享帝而本之曰夙夜畏威则格天卽以脩德笙筐燕飨所以优宾而终之曰视民不佻则吁俊卽以安邦有天下者其可不加之意乎
　　象曰木上有火鼎君子以正位凝命
　　此象传是言君子保鼎之道也凝命谓保有天命而不坠孔子释鼎象曰木上有火而烹餁有资鼎之象也君子体之以鼎乃天下之重器犹人君所居之位乃天下之重宝鼎不正则所受之实无以聚位不正则所受之命何以凝故敬愼以正其内而存于心者戏渝之必袪端庄以正其外而持诸躬者跛倚之必戒则所发皆正言所行皆正道于以上凝天命自然巩固而无倾危之患矣按正位凝命乃身世交尽之功天人合一之道葢朝廷正而百官万民罔有不正者矣百官万民正而天命罔有不凝者矣书言疾敬厥德而卽推之于祈天永命诗言颙卬令望而卽验之于四方爲纲亦此旨也夫
　　初六鼎顚趾利出否得妾以其子无咎象曰鼎顚趾未悖也利出否以从贵也
　　此一爻是言初才德不足以胜任戒其当自奋勉也周公系鼎初爻曰初六在卦之下上应九四乃四所举以登用者有鼎趾之象焉苐力不足以任重未免倾覆之虞犹鼎之顚而趾反居上也然能因其无德致败而翻然惕虑舍旧图新袪阴柔之习而振奋勉之功如鼎虽顚趾而旧日之否恶由之而出则得其利矣葢转败爲功犹得妾以其子因贱而致贵也何至终罹于咎哉孔子释初象曰克尽其职者人臣之道鼎而顚趾于道爲悖而实未爲悖者以其出否也葢初上应九四之阳刚从乎可贵之德而强毅有为自可不负所托如鼎之利于泻恶而受美未为悖也按易之理贵阳而贱阴可见柔靡之人不足以任事然苟能一念自奋发愤有爲则始屈终伸如管仲举于囚辱之余孟明用于累败之后因而成大名显当世者多矣自古明王用人本不求备马或奔踶而致千里士或有负俗之累而立功名由濯磨淬励之有道耳出否从贵之义寓意岂不远哉
　　九二鼎有实我仇有疾不我能卽吉象曰鼎有实愼所之也我仇有疾终无尤也
　　此一爻是言二能刚正自持而不爲小人所比昵也我仇谓初六怨耦曰仇不善之匹也周公系鼎二爻曰九二以刚居中是君子有充实之德足以承天养民而爲世用者爲鼎有实之象然近比初六隂柔之小人欲与我爲仇匹相求非正适爲已之疾害使于此而不能自守则陷于恶矣乃二秉刚中以禔躬分别甚严不爲所凂是虽密近小人而终不能我卽也如此则刚中之实德不亏而润身济物之大功可成吉之道也孔子释二象曰小人之得以累君子者未始非君子有以致之吾鼎有实而自加愼重不轻所往虽我仇有疾害之理而终不能凂自不至陷于匪类何有失身之尤乎按君子小人邪正之途势不竝立苟君子不愼所交则必有败德之累而爲酿祸之阶始之不谨终悔莫及故择善远恶爲守已处人之大防虞典曰惇德允元而难任人周书曰勿以憸人其惟吉士然则古帝王治天下之良法又孰不以弃斥小人爲保邦立政之本哉
　　九三鼎耳革其行塞雉膏不食方雨亏悔终吉象曰鼎耳革失其义也
　　此一爻是言三始虽不偶于君而有悔终当相遇而得吉也耳指五革谓不相属不肯就君也雉膏谓道德之美也方雨谓君臣之合犹阴阳和而雨作也周公系鼎三爻曰三爲鼎腹上承离体本有养民之腴也顾鼎之举行在耳士之致用在君三与五旣非正应情不相属不得乎君则道何由而行众何由而济如鼎耳方革不可举移而其行阻塞虽有雉膏之美而不能爲世饔飱之用上负吾君下负吾学为有悔也然能以正自守则五终必求于三而三亦必应于五阴阳相合明良交防如将雨然向者去君长往之失可无矣是初虽有不遇之悔终得相遇而吉也孔子释三象曰君子之仕原以行义鼎耳革则狷介而不爲时用自失其义也夫岂可哉按士君子处世诡随以希遇则失已独善以忘君则废伦惟自居中正之道不急急于功名亦不甘心于隐逸斯得之矣然自古圣帝明王尤重尊德乐义之士故士或守已以抗节而君必屈体以下贤未有怀才抱异而见弃于明时者此三所以终免不食之悔也
　　九四鼎折足覆公餗其形渥凶象曰覆公餗信如何也此一爻是爲大臣轻任匪人而悮国者戒也覆谓倾餗谓馔形渥作刑剭谓重刑也周公系鼎四爻曰九四居大臣之位任天下之重者也天下之事岂一人所能独任必当求天下之贤智与之恊力乃四反下应初六之阴柔则任托小人必至败坏天下国家之事为鼎折足而倾覆公餗之象刑剭之诛无所逃矣凶莫甚焉孔子释四象曰大臣见用于君其始所自许者未有不欲荐贤吁俊以成元亨之治今四悮用小人以至败事与向者相期许之意如何矣不亦自愧大烹之养乎按帝王欲用天下之人必先择一用人之人周礼六官其属各六十以人事君者大臣之职但须用得其人耳葢用人之得失实关大臣之休戚亦非独关大臣之休戚而实系国家之治乱用非其人自取刑戮祸止于一身凶犹可言也乃竟以此负圣主之托败朝廷之事祸并中于天下凶不可言也然则在上者欲择用人之人可不愼哉
　　六五鼎黄耳金利贞象曰鼎黄耳中以爲实也此一爻是美人君以虚中之德下贤也五于象爲耳而有中德故云黄耳金坚刚之物谓贯耳以举鼎者周公系鼎五爻曰六五虚中而应九二之坚刚是纯德之君而又得贤臣以助之明良喜起犹鼎黄耳而贯之以金也正位凝命不待言矣然必任贤之诚始终勿移以底于贞固焉斯贤者乐爲効用而鼎器之重可頼之以共举矣孔子释五象曰君必得臣以建功臣必得君以化五之取象于黄耳者以六五有虚中之实德故能忘已以任贤非矫饰于外而爲之也按天下重器非得人不可共济古之圣主一心用贤以致泰交之盛治者非有他术也惟其中之虚而任之诚耳葢虚则无予知自矜之失而贤者得以尽其才诚则无奸邪杂进之虞而贤者得以久其位书曰任贤勿贰去邪勿疑诗曰中心好之曷饮食之其虚与诚之谓欤
　　上九鼎玉大吉无不利象曰玉在上刚柔节也此一爻是美上臣德之纯也玉刚而能温之象节者制而不过也周公系鼎上爻曰上九耳目之臣佐君化犹鼎借之贯耳以举也苐辅鼎太刚则失爕理之宜今以阳居隂刚而能温是本其参和之德而出之爲剂量之施直栗而济以寛温惇大以成其明作有鼎玉之象焉如此则竞絿不偏事皆尽善而大吉且上可成致主之猷下可敷泽民之化而无所不利矣孔子释上象曰上九居辅弼之任其取象于宜矣然不徒曰鼎而曰玉者葢温润而栗玉之节也上九以阳居阴则刚不一于刚而又节之以柔夫其刚也一玉之栗也其柔节也一玉之温润也上之取象于玉其以此夫按五象鼎耳以上爲以九爲金虚中以纳之刚君之圣也上象鼎以九爲以上爲玉质刚而用之以柔臣之节也君之于臣惟恐其有所畏难而忠荩不尽故曰金卽大舜汝无面从之义也臣之于君虽効其直言而恪恭不替故曰玉卽文王小心翼翼之义也君不挟其亢心而谦抑于上臣不恃其正气而敬谨于下则天命凝而神器奠矣





　　日讲易经解义卷十一
&lt;经部,易类,日讲易经解义&gt;
　　钦定四库全书
　　日讲易经解义卷十二
　　【震下震上】
　　震取一阳生于隂之下有奋迅激发之意焉然当变动之时而能恐惧脩省则可致福而逺害故曰亨此卦以初为震主其余诸爻各就其位以明处震之义耳六二守正于震来故复得也六三去不正于震时故无也九四沈溺于二隂故未光也六五中徳自守以恐惧为心故能易乱为治以危为安使无丧而有事也人君致治也在一念之兢惕知其危则思保危忧其害则思弭害故虽如上之隂柔而处震极犹能早图而无咎也观震卦自上六之外别无凶者以其有危惧之心无逸豫之志也然与其临震而方惧不如未震而豫防故境之震出于猝至者未可知也心之震惕于平时者可自主也能以心御境境可无患矣
　　震亨震来虩虩笑言哑哑震惊百里不丧匕鬯
　　此卦上下皆震一阳始生于二隂之下有突如其来逃奋激发之义是当震而能动者也故名为震卦辞言人心常存恐惧乃为致福之道也震来当震之来时虩虩恐惧惊顾貌震惊百里以雷言也所以举鼎实荐则升于俎上鬯谓以秬黍酒和郁金以灌地降神不丧鬯存主有定也以长子言震为长男故有长子之象文王繋震彖辞曰时至于震则变动不寜若不可以得亨矣不知生全出于忧患而安乐得于艰危震葢自有亨之道焉震亨何如人当震之来时茍能虩虩然恐惧脩省而不敢有一毫慢易之心则图维之周虑事之熟始于忧勤终于安适而一笑一言皆哑哑自如矣虽或卒然之顷变起意外如雷之奋击百里之内莫不为之震惊然此中之主宰素定身心泰然无改常度不犹长子之主祭者恪守所主之重而不丧鬯乎震有亨道如此按震有自内出者则为恐惧脩省有自外至者则为忧患灾害然圣人不恃震之不来而恃我有处震之道故兢业日惕于神明抑畏时凛于夙夜葢惟惧乃可以不惧惟危乃可以不危诗曰敬天之怒无敢戏豫敬天之渝无敢驰驱言其敬也若不知敬惧而以慢易乗之则事变之来将惶惑而不知所措矣故临大事而不失者惟始终一敬而已此处震之道也
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　此彖传是释震彖辞以明震之所以亨也则法也出谓继世而主祭也出可以守宗庙社稷上当有不丧鬯四字孔子释震彖辞曰震而系以亨者葢人事之安危系于一心之敬怠心能震动则自有亨道不待言矣又云震来虩虩者葢忧患灾害自外而来惟心存戒惧不敢少宁则忧患消而安乐至恐虽非福乃所以致福也又云笑言哑哑者葢遇事而惧则审虑必极其精区画必极其当一举一动无不合于法则此所以得相安无事而笑言哑哑也所谓惊震百里者葢言国家事变卒临众志揺动如雷震百里之内逺迩皆为之惊惧也当此时而有长子之责者乃能处之凝定不失所主则持重之徳真足以负荷重器可以守宗庙社稷而为天地神人之祭主矣按易以干为人君之象震为储贰之象葢能成其为子斯无负其为君震之惧即干之惕震之动即干之健人情惧则畏威之念迫而省过之心生动则怠慢之气祛而明作之功奋乾道之乘时御天长子之主鬯宗庙干与震无二理也
　　象曰洊雷震君子以恐惧脩省
　　此象传是言君子畏天之学也洊再也孔子释震象曰雷声至重洊则加厉震之象也君子体之以为祸患之来皆人事所感召自非反身脩徳何以格天而弭灾于是内存恐惧而作于心者罔敢有怠忽之时外务脩省而见于事者罔敢有茍且之行战战兢兢实图率徳改行以无负天心之仁爱斯处震之道得矣按人未尝无恐惧之时而恒不能尽脩省之实葢徒恐惧而不脩省则变至而忧虑百出变已而怠缓自如矣君子则忧其变之来而恐惧以图之于先思其变之弭而脩省以救之于后所以能尽畏天之学也昔周宣王遇灾而惧侧身脩行宋景公一言合道荧惑退舎恐惧脩省诚人君挽囘天心之要道哉
　　初九震来虩虩后笑言哑哑吉象曰震来虩虩恐致福也笑言哑哑后有则也
　　此一爻是言人能先事而戒则可以无患也周公系震初爻曰初为成震之主处震之初是能常存敬畏而虩虩然恐惧脩省者如是则思患豫防始于惧而后可以不惧笑言哑哑安乐自如不亦吉乎孔子释初象曰初九震来虩虩者岂终于恐惧乎葢心存敬惕之念自获安适之休可以致福也笑言哑哑者岂出于幸致乎葢心当恐惧之后宰物之机已熟御事之权已定自有处震之法则也按周公系震初之辞即文王之彖辞先儒言震为长子有主器之责文王既以全彖当之周公专属之初九何也初阳在下即干之潜龙古者天子之元子与公卿大夫元士之子凡民之俊秀同齿让于学宫为有君父在则礼然此爻辞所以专属之初九欲令后世知早谕敎之道风愆之训无逸之篇师保日陈于前也其余诸爻则又各就其位以明处震之义焉
　　六二震来厉亿丧贝跻于九陵勿逐七日得象曰震来厉乘刚也
　　此一爻是言二为强暴所迫惟能自守则可以获安也十万曰亿谓大也九阳数之极九陵言其极高也七日者卦位有六七乃更始事既终时既易也周公繋震二爻曰六二阴柔乘初九之刚以柔弱之资而遇强梁之人是当震之来而危厉也且不但危厉而已因怖惧而大丧其所持之货贝且逺避而升于高陵之上其不皇自安如此幸柔顺中正足以自守所遭虽为不幸而此心不为之乱及时过事平其所丧者不待追求而七日自获矣孔子释二象曰震来厉者葢六二乘初九之刚以柔遇强力不相敌危厉之来势所必至岂徳不足哉按阳刚之人多震动有为阴柔之人多因循不振以柔乘刚往往得困固其宜耳然能居中履正以退为进始虽有不克自全之忧后自有复还故物之喜其丧也乃所以为得也六二之勿逐自得其殆善处震者欤
　　六三震苏苏震行无眚象曰震苏苏位不当也
　　此一爻是言三之无徳致危因示以善反之术也苏苏缓散自失之状周公繋震三爻曰六三以隂居阳不得其正是当危惧之时而犹行险侥幸罔知脩省以致灾难愈迫不胜其惊惧之心而精神涣散有苏苏之象若能以此惧心而震动激厉去其不正以从于正则难处之中尚有善处之术危者可以复安何至于眚乎孔子释三象曰凡人必有奋发之心斯无怠缓之失三之震苏苏者由其处位不当失中正之则是以皇恐失措至于苏苏也按三为危地当震惧之来即以刚居之犹虑弗胜隂柔处此宜其操持不固至于自失也然天下祸患之生无不可戡之道惟惧其自暴自弃畏难茍安则终于不振耳何如奋发有为而祛怠惰之习忧勤惕虑而励脩省之图安在乱者不可反而治亾者不可转而存乎圣人以震行之道励之其垂示者至矣
　　九四震遂泥象曰震遂泥未光也
　　此一爻是言四之溺于晏安而不能振拔也遂泥防溺而不振之象周公系震四爻曰九四处柔则失刚健之道居四则无中正之徳又陷于二隂之间载胥及溺不克自拔则其往也将遂沈溺而不复起矣孔子释四象曰当震时而能自奋发庶几不至于滞溺今震而遂泥则终于幽暗而已岂能自耀于光明乎按震为刚徳之首初以刚居刚振动有为震之所以亨也四亦为震之主而失刚不正锢于重隂处危难而无退守之徳欲震动而无奋励之行则日就沈沦终于柔闇震道亾矣春秋传曰晏安鸩毒不可懐也从古天姿髙絶者往往以一端之嗜好不足乱其聪明便辟之小人不足惑其神志而偶狎近之遂为所中而不及觉矣所以具生知之材又必加以克已之学然后性行光而功业彰庶几刚徳常全而动无不亨也乎
　　六五震往来厉亿无丧有事象曰震往来厉危行也其事在中大无丧也
　　此一爻是言五处危惧之时而徳尚足以有为也亿大也周公系震五爻曰六五以隂柔而当震之时是懦弱之人履国家之变才既不足以振拔而势又处夫艰虞宜其往来皆厉无时而不危也然其所处得中才虽不足以济时而徳犹足以自守故能易危而安君徳尚可复脩治道尚可复振大无所丧而又能有事也孔子释五象曰六五震往来厉者言以柔弱之才而当此多难之秋其所行皆危厉也所行危厉而犹能以有事者以其实有中徳于凡事之来皆恐惧脩省以处之知其危则思保其危忧其害则图弭其害惟事事乃其有备不但止于无丧而已按当震时非有才固不足以成功非有徳亦不能以自守六五居位得中虽不足于才而尚优于徳故能兢兢业业虽处厉而无丧葢往来皆厉则更患多而虑事久此多难所以兴邦也其事在中则脩省密而偏倚消此守正所以制变也惟其始于惧是以终于无惧人君之一心岂非治乱所从出也欤
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也此一爻是言六才弱不足以当祸患而教其防之于早也索索谓志气消阻矍矍谓瞻顾徬徨征往也周公系震上爻曰上六纯乎隂柔既无自守之操处乎震极又当事变之冲是无才而遇大变者也故当震动之来而志气索索然以消阻瞻视矍矍然而徬徨以是而往则中先自乱而无以御事之变其凶必矣所以然者由处震极不能图之于早也茍能思患预防于震未及躬而于其邻之时恐惧脩省则患可弭变可消自不至于索索矍矍之凶而可以无咎然以隂柔处震极虽能警戒预备亦不免于意外之虞即如婚媾乃相亲爱者且不免于有言况可晏然而不戒乎孔子释上象曰震索索之见于外者实原于心之危惧而不自安也若中有主则岂至于是哉虽凶而得无咎者葢天下之事防于未然者易为力制于已然者难为功今震方在邻乃邻所戒也及此时而畏之则有备无患又何咎矣按震卦自上六之外别无凶者以有恐惧之心而无逸豫之志然与其临震而方惧又不如未震而豫防晋士爕言惟圣人能内外无患自非圣人外宁必有内忧汉史称魏相在宣帝时勅椽史按事郡国辄白盗贼风雨灾变相辄奏言之欲其君知忧惧常如祸患之至可见圣明之主无时不凛渊冰之危忠爱之臣无日不陈绸缪之戒也全卦言处震之道莫切于此矣
　　【艮下艮上】
　　艮取得止之义物皆有止而以止于理者为大焉圣人欲人动静皆止于理而不夺于内外物欲之私以免于咎故卦辞予之以无咎六爻各不相应皆以人身取象以明止善不迁之意初六以隂居下自无妄动越分之失然其才柔质弱有不克终之虑非如四之外无所感内无所动时止而止者故四之占但曰无咎而初必利于永贞也若二之正已有余而正人不足三之强制于外而反动其心则又非止道之正矣至于六五曰艮其辅言有序悔亾者五为君位有训导天下之任本中正之徳而出言有章皆止机也然止之心力持之不永则止之功徳亦积之不厚上九能艮于终则通上下为一身合行止为一道有至刚之徳而不渝于久有至健之才而无倦于终艮之极盛也大抵止之义贵合乎时初四时止而止则得之二三时行而止则失之夫曰止其所者时即所之屡迁所即时之贞一有得于时即有得于所无二义也善止者随境取之而已
　　艮其背不获其身行其庭不见其人无咎
　　此卦上下皆艮一阳止于二隂之上阳自下升极上而止有止于是而不进之义故名为艮卦辞言君子动静皆得其所止也艮止也背所当止之处文王系艮彖辞曰天下之理合体用兼动静莫不有当止之所犹人之一身惟背为止也人惟不知所止往往内蔽于已私外夺于物欲斯不免于咎耳诚能惟理是主而止于其当止焉有若艮其背矣由是其静也止于所当静之理湛然一太虚之体而已纵耳目口鼻之欲为吾身不能无者终不得而累之也非不获其身乎何也知有理而不知有身即谓之忘身可也其动也止于所当动之理廓然一太虚之用而已纵声色臭味之感为人所易动者终不得而移之也非行其庭不见其人乎何也知有理而不知有人即谓之忘人可也动静皆定内外两忘无时无事不合于理有以尽已性而立人极矣复何咎哉按艮卦取象于山卦辞又取象于背天地之间雷风水火泽皆动惟山不动人身四体五官皆动惟背不动皆以明止之义也然所谓止者即止至善之义静有至善动亦有至善体用原不相离孔子称大舜无为而治恭已正南面固无为也举十六相屏四凶大赏大刑而我心不动天下不惊亦无为也此正程氏所云静亦定动亦定者圣学圣治至于艮而无以加矣
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　此彖传是释艮彖辞赞其能止之妙而推其得止之騐也艮体笃实故有光明之义上下谓内外卦之六爻敌应谓阳与阳敌隂与隂敌不相应也孔子释艮彖辞曰卦名为艮者葢艮则止于理而不迁于义为止也止之义何如人之行止各有其时而当止之理又随时而在故事物未交时乎当止则藏此理于无形止其所当止也事物既接时乎当行则顺此理以推运行其所当行也夫止与行各止其所而不容易故时行则行是动而止于理动不失其时矣时止则止是静而止于理静不失其时矣动静皆止一因乎时而不以已与焉尚安有意必固我之蔽其道不亦光明乎辞曰艮其背何哉凡人一身惟背为止艮其止者言止其当止之所也以卦体言之凡爻隂与阳应阳与隂应今卦之上下隂则皆隂阳则皆阳隂阳各以敌应不相为偶各止其所而不相与也夫惟各止其所是以内焉止于吾身之所知有理而不知其身外焉止于应物之所知有理而不知有人能尽乎止之道而无咎也按艮象独称光明者惟定乃明也而定必由于知止不知止则胸次烦扰而日见其昏昧如鉴之为尘所汚而不能照物也能知止则中有定向而日进于清明如水之不为风荡而万象皆涵也异端曲説非不曰宇泰定而天光发又曰戒生定定生慧然其所云定与戒者乃清净寂灭而不知格物穷理静而无以立体动而无以致用岂吾儒内外一贯之学也欤
　　象曰兼山艮君子以思不出其位
　　此象传是言君子能止其当止而心与理安也兼山重山也孔子释艮象曰上下皆艮两山竝峙各止其所艮之象也君子体之以道在天下凡内而身心外而事物莫不各有当止之所乃为位也君子即其所居之位而思之如君臣父子则各尽其道富贵贫贱则各行其素他如在上则不侵下职在下则不夺上权在左则不得渉右在右则不得干左自不至出乎其外而有所思也如是则有得于各止其所之义矣按生人所歴万有不齐而莫不有一定之位稍出其位即失其所当止然位虽一定而此中经纶变化与时推移其道无穷又不可以不思大学言止仁止敬止慈止孝止信视之似乎庸常而欲穷其理充其量则终身黾勉未能无歉于位之内安敢求多乎位之外哉故曰学然后知不足如此虽欲思出其位而有所不能矣
　　初六艮其趾无咎利永贞象曰艮其趾未失正也此一爻是言初能止于始而又勉以善终之道也周公系艮初爻曰初六隂柔则无妄动之失居下则无越分之思是身一于理而嗜欲不以汨其心心安于遇而外物不以移其性葢当止之地而能艮其趾者可以无咎矣然初隂才弱恬静有余而持守或不足又必即贞一之功而要之为终身之守一事一物此止推之万事万物亦此止庶几久暂无间乃永贞而不变也何利如之孔子释初象曰初六艮其趾者葢至正之理本人所当止惟不知所止而失正者多矣初有知止之明而择此正于始有钦止之功而守此正于终是能不失其正也按艮趾为止于初之象千里之行始于足下当其发轫之日止得其正由此事成功立可以坚久不废矣然人之常情有初鲜终始虽克慎厥止或半涂而偶丧焉故艮止非难永贞为难周公于初曰永贞于上曰敦艮合初终以观止乃见止道之光明也夫
　　六二艮其腓不拯其随其心不快象曰不拯其随未退听也
　　此一爻是言二能守已而尚歉于有相之道也腓足肚周公系艮二爻曰六二当腓之处乃人身之易动者也而居中得正能自止其腓而不动如此则恬静自守在我固止其所而无失矣然君子之学既贵于正已又贵于正人三为二之所随上下之分久已相属乃过刚不中以止乎上至于列夤熏心则匡救之责诚二之不可诿者顾以隂柔之资但能随之不能拯之于心岂能自安乎是以其心不快也孔子释二象曰不拯其随固二柔弱而力不足之故然亦岂尽其罪哉由三止于上不肻退听乎二则下虽欲諌不能使上之必从其諌若之何其拯之也按程传言士之处髙位则有拯而无随在下位则有当拯有当随有拯之不得而后随夫下之事上位无大小皆有持颠扶危之任有言不听勉而随之乃诡随矣其可乎然拯虽在二从则在三三不能虚已以受善二亦无如之何是二过三亦过此又在上者之不可不知也
　　九三艮其限列其夤厉熏心象曰艮其限危熏心也此一爻是言不当止而止欲强制其心而反动其心也限身上下之际即腰胯也夤膂脊骨列分裂也周公系艮三爻曰道在天下时行时止不可胶固而不通如限在人可屈可伸当上下之冲而不可一于止者九三过刚不中据其一偏之见执于止而不知变是艮其限者也如是则事势乖离物情睽隔若分裂其夤然夫却动求静心岂能静外既不合于人情内必不慊于心志其为危厉熏灼于心不安之甚矣孔子释三象曰止道贵乎得宜原不可以固执九三艮其限而不知变通自谓可以制心而岂知适以裂夤其危厉之势必至熏心也按寂然不动者心之体固不可以徇物感而遂通者心之用又不可以絶物所以心日应事而常泰然未尝以强制为止也九三以一竒横于卦中有艮限之象以一阳间乎四隂有列夤之象限分上下夤列左右各止其所无相资相待之意故此心危厉而不安也由此推之天下犹一身然君臣共治元首股肱谓之一体茍间隔不通则堂陛朝野之间判然为二君泽何由下济民隠何由上闻欲以兴起至治难矣其患可胜道哉
　　六四艮其身无咎象曰艮其身止诸躬也
　　此一爻是言四得其所止而无私欲之累也周公系艮四爻曰六四以隂居隂时止而止凡一身之中思不乱营官不乱役视听言动与夫欲恶得丧俱无所感于外亦无所动于中一于止而止者也为艮其身之象如是则心与理俱静不失时而此身皆止道光明之身矣何咎之有孔子释四象曰六四艮其身者岂必絶天下之物而后为得所止哉葢众动萃于厥躬而妄动亦起于厥躬惟是从躬之方动而有我之私即止之而不行奚有躁妄之失乎按艮六爻皆于人身取象而独以身属之四者以四入上体可合下体为全身趾与腓与限主行辅主言言行有不得其止者莫不归咎于身艮其身则一身之行止动静各止于至善而不迁矣卦以不获其身为无咎而爻以艮其身为无咎葢身失其所止则此身为味色声臭之身身得其所止则此身为践形尽性之身岂有二义哉
　　六五艮其辅言有序悔亾象曰艮其辅以中正也此一爻是美五之能谨言而推本于心之纯也辅谓辅颊言所从出周公系艮五爻曰六五当辅之处正言之所由出者而以隂居阳若不免有失言之悔今止之于辅则有所制而发不茍理之不当言者固止而不言也即当言而言亦得其先后之次时之不可言者固止而不言也即可言而言亦协其缓急之宜有序如此又安有出口之悔哉孔子释五象曰六五之艮其辅者由其以柔居中而有中徳是心安乎理而不偏故言当乎理而不紊则言之大固本于心之一耳按言者人之心声心之精微不能达者皆于言传之五为君位有训导天下之任布之为谟诰宣之为令甲其系尤重髙宗三年不言一言而四海咸仰威王三年不言一言而齐国震惊庶几此爻之艮其辅而言有序者所谓王言惟作令莫不尊而信之也乎
　　上九敦艮吉象曰敦艮之吉以厚终也
　　此一爻是言大人止于至善而不迁之学也周公系艮上爻曰上九以阳刚居艮之极则有诚实不妄之徳坚确固守之操但见心无一念不恊于理理无一息不安于心敦此止于静专而理之涵于退藏者安固而不揺敦此止于动直而理之达于时措者坚贞而不易为敦艮之象信乎大人止善之学而吉也孔子释上象曰敦艮而得吉者葢昧于所止不足以言艮废于半涂不足以言敦上九心纯而守固于理之止于初者愈久而不变葢不徒止于始而又能厚其终此其所以吉也按自初至五为趾为腓为限为身为辅莫不有当止之道圣人既各就其位而示其义矣然止之心力持之也不永则止之功徳积之也不厚上九能敦艮于终则通上下为一身合行止为一道有至刚之徳而不沦于久有至健之才而无倦于终书之钦厥止大学之止至善皆在是矣其斯为艮之极盛也夫
　　【艮下防上】
　　卦以渐进为义以进得其正为善物知止则进得其正循序有节所以止也从容积累所以进也彖取象女归爻取象鸿女归待聘鸿飞识时渐之义也卦本乾坤三四往来隂进而止乎四九居五而得中下应六二二四皆隂三五皆阳自二至五皆得正位而初上二爻九以阳居上六以隂居下刚上柔下亦当其位六爻中唯九三过刚无应所以有凶而尚有御冦之利以知君子立身处世凡事当以渐进学问以渐进必无躐等轻浮之患出处以渐进必无躁进失身之患然非有防顺从容之徳不能渐非有艮止为之主不能善防柔之用故同一防也中孚以防乗兑上九翰音登于天则凶以其知上不知下防而説也渐以防乗艮上九鸿渐于逵则吉以其自卑而髙防而能止也
　　渐女归吉利贞
　　此卦艮下防上其未进也自止而不茍于进其方进也防顺而不急于进有渐进之义故名为渐卦辞言君子之进当以渐而得其正也女适人为归故曰女归文王系渐彖辞曰天下进之有渐莫如女归六礼不备不敢行也君子之守已犹女子之守身其出身从人如女子之于归礼备而后行则出处之分明而可以得吉矣然天下固有渐而未必正者今卦体自二至五位皆得正故其进也又必以正自持无枉道以徇人无曲学以阿世乃为利而靡失身之悔也按君子欲以道重天下必先以道重一身使稍有茍且必至屈已以干时躐等而犯义大节一失虽有过人之才智而一遇存亾危急之秋其人必不可恃矣语曰不贞之女必孕而不育不贞之士必贱而见弃明君得此意以进退天下之士则人人皆以礼义廉耻自防而患得患失之鄙夫岂敢复立于其朝哉
　　彖曰渐之进也女归吉也进得位往有功也进以正可以正邦也其位刚得中也止而防动不穷也
　　此彖传是释渐彖辞以明渐与正之交重也之进当作渐进孔子释渐彖辞曰卦名渐者葢渐有渐进之义也天下之渐进莫如女子之于归君子渐进亦如女归然后可以得吉也辞言利贞者何哉以卦变言之自涣而来下卦之九本居二而今进居三是以阳居阳而得其位矣自旅而来上卦之九本居四而今进居五是亦以阳居阳而得其位矣夫臣得其位而无失其为臣君得其位而无失其为君则君臣道合庶绩咸熙而可以有功也所以然者以九得三位是臣进以正九得五位是君进以正君臣皆得其正则正朝廷以正百官正百官以正万民自上及下自近达逺不可以正邦乎夫进以正而可以成正邦之功则进其可以不正耶所以贵于贞也然利贞之义不独卦变有之也卦体亦有之以二五言则二体皆得其位之正止以五言则九五又得其位之中本诸身措诸政者一皆刚而不过威而不猛宁有过不及之差乎夫即其建中之善而表正之功自无不在矣是亦利贞之义也夫抑渐进之义不特女归有之也卦徳亦有之方其在下则自止而不妄动及其上进又防顺而不迫切以是而动则有以取重于天下而进无所阻宁有穷乎夫即其不穷之动而止防之徳往无不利矣谓非渐进之义也夫按国家登进人才本以正邦而善俗君子在位乃有尊主庇民之效未有不贞之士而可以图功者也然君者又为臣之表人君好尚一失其当守正持重者或见为迂疎而不喜倾险躁妄者反以为有才而骤用幸进之端一开士皆思争先防得躐踞髙位有弃礼让捐廉耻而不顾者矣谁肯自安于恬退哉此传既言二五之得位而又独重五之得中也故曰为政在人取人以身
　　象曰山上有木渐君子以居贤徳善俗
　　此象传是言君子脩已治人皆以渐而致也孔子释渐象曰山上有木以渐而长渐之象也君子体之以徳固不可不畜而至徳渊深未可以一蹴到也必优游厌饫深造不已以使之自达而无躐等妄进之弊则徳以渐而畜矣俗固不可以不善而习俗染汚未可以旦夕化也必薰陶渐染教思无穷以使之自化而无见小欲速之意则俗以渐而善矣按居徳为脩已之事善俗为治人之事徳以渐而至此所谓始于为士终于为圣也俗以渐而成此所谓日迁善而不知所以化之也渐之义大矣哉
　　初六鸿渐于干小子厉有言无咎象曰小子之厉义无咎也
　　此一爻是言始进之士无汲引之人也鸿水鸟往来有时先后有序故六爻皆以取象干水涯也艮为少男而居初故曰小子以喻士之新进者周公系渐初爻曰初六始进于下既未得其所安而上复无应则又失其所借为鸿渐于干之象葢鸿之行有序而进有渐水涯之地则非其所安也夫初以一介小臣渐进之初动多杌且蒙讥被谤而有言语之伤似难免于咎者然此乃遭时之穷于吾无所亏损虽不免于危厉而可以无咎也孔子释初象曰小子之厉似乎有咎矣然此乃时命之不偶上复无应而然非已有以致之也故于义为无咎耳按争名者于朝争利者于市相倾相轧无所不有此昔人以仕宦为危途也而在始进则尤难贾谊见嫉于绛灌京房被谗于牢石士方离蔬释蹻而遽欲与人家国之事虽有効忠之心安能免多口之惧哉士君子处此固宜量而后入勿越次以求进勿率意以妄言而圣君在上亦必念新进小臣易招尤谤常曲意以矜全之则孤立之士弗至蒙咎于盛世矣
　　六二鸿渐于磐饮食衎衎吉象曰饮食衎衎不素饱也此一爻是言二之徳足以安其位而享其禄也磐大石也衎衎和乐之意周公系渐二爻曰六二柔顺中正进以其渐是抱徳以待时而无躁进之失者上有九五之应则遭逢圣主而得以展布其谋猷矣故徳称其位而处之不危功以酬禄而享之不愧如鸿渐于磐石之安而饮食衎衎和乐而自适也如是则得君行道而正邦善俗勲业无以加焉其吉为何如乎孔子释二象曰六二之饮食衎衎非得之不以道也惟其有徳而得君则受禄于上皆其分之应得而不为徒饱矣不然能免窃禄之诮乎按人臣事君曷取乎渐进葢凉徳而居髙则有具瞻之愧无功而享厚则有尸禄之讥若渐之六二居天位享天禄而安之以为固然者以其能措国家于磐石之安纳人民于燕衎之乐也诗美羔羊之大夫曰退食委蛇嘉伐檀之君子曰不素餐兮其六二之谓欤茍或反是位则窃位也食则伴食也未有窃位而能致君泽民者也未有伴食而不妨贤黩货者也人可不审所自处乎
　　九三鸿渐于陆夫征不复妇孕不育凶利御冦象曰夫征不复离羣丑也妇孕不育失其道也利用御冦顺相保也
　　此一爻是言三之无徳无应而不得遂其进也陆高平之地周公系渐三爻曰九三过刚不中是鲜渐进之徳而上无正应又少与进之人如鸿乃水鸟在陆则不得所安为鸿渐于陆之象故拟之于夫则为征而不复矣何也征行之事惟集众可以成功而刚愎自用孰肻协力以从事其不复宜也拟之于妇则为孕而不育矣何也生育之功必隂阳之相济而过用其刚隂不足以辅乎阳其不育宜也是皆凶之道也过刚之道无适而可庶几用以御冦则刚勇之气或可成克敌之功耳其不当用于渐进可知矣孔子释三象曰夫征不复者以其刚愎自用违众独立与羣类乖离也妇孕不育者以其过刚不和如有阳而无隂失其生育之道也利用御冦者葢御冦以刚则能倡勇敢之气使众人同心协力以相保卫也按隂阳之理当相应之位者为正不当相应之位者为邪九三以刚而比六四之柔于夫妇之义为邪矣葢以卦体言防女有归艮男之象女归之所以吉也以爻象言四女无归三男之理相比之所以凶也推之君臣朋友之间莫不皆然正不正之所关夫岂细故哉
　　六四鸿渐于木或得其桷无咎象曰或得其桷顺以防也
　　此一爻是言四之危而能安示以寡过之道也鸿趾连不能握枝故不木栖桷平柯也周公系渐四爻曰六四以隂柔之资乗九三之刚是人进居高位不幸在刚暴小人之上未免见逼而不得所安为鸿渐于木之象然防体柔顺为能有以善处之则彼虽刚亦不得以加于我犹鸿渐于木而不得安或得木中之平柯而因以得所栖止也如是则始虽危而终不危亦可以无咎矣孔子释四象曰六四或得其桷者以四性顺而体防顺则谦冲而无忤于人防则沈潜而克周于虑遇难处之人而有善处之道此其所以渐进而得安也按天下之事以刚愎自用处之鲜有不偾者况对强暴之人居危惧之地乎惟贵而能下智而能愚从容以释其疑退逊以消其忌则不徒自全其一身而且克济夫大事非有识者岂能见及此哉
　　九五鸿渐于陵妇三歳不孕终莫之胜吉象曰终莫之胜吉得所愿也
　　此一爻是言五与二为正应始虽睽而终必合也陵高阜也妇谓二周公系渐五爻曰九五居尊以临天下鸿之渐于陵者也然君待臣以化犹夫待妇以生育六二为五之正应乃三四小人从中间之不得相合以成治功如妇之三歳不孕者然但邪不能胜正一时虽若阻隔久之自然防遇彼三与四岂能夺其正乎故终莫之胜而吉也孔子释五象曰上下交而徳业成五之素愿也特为三四所间未得即遂耳今终莫之胜而吉则君臣遇合而治化可成夙昔之志于是乎酬矣按三五二爻皆言妇三以四为妇非正也妇虽孕而不敢育故凶五以二为妇正也妇虽不孕而终莫胜故吉可见天下吉凶之理不越正不正两途而君臣遇合尤不可以或茍二当羣情躁进之时卓然自守是寜从正道之难而不肻趋捷径之易者正邦善俗非斯人奚頼五之得二其吉宜矣
　　上九鸿渐于陆其羽可用为仪吉象曰其羽可用为仪吉不可乱也
　　此一爻是言有徳而高蹈者其风世之功甚大也陆当作逵谓云路也周公系渐上爻曰上九居渐之极所处至髙出乎人位之外是真超然物表而为贤达之极致也有鸿渐于云逵之象虽天下之人未得蒙其实徳之惠然清风亮节足以激顽起懦而立斯世之坊表如鸿之羽可用为仪身虽不用而其道未尝无用吉何如哉孔子释上象曰其羽可用为仪吉者葢天下之人有志于富贵则富贵乱之有志于功名则功名乱之上之志卓然独立有非富贵功名所能乱者宜其节着于一时而风垂于后世也按时至末季士知进而不知退羡于宠利贪于势位习以成俗在上者非表章一二髙世絶俗皭然不淄之士不能起其防顽而消其奔竞古之帝王如唐尧让位于许由成汤问道于务光髙帝降心于四皓光武屈体于严陵岂徒崇尚匹夫之节已哉实见頽俗非斯人莫挽名教非斯人莫兴一人之制行而天下之治乱因之渐逵之功不在渐磐之下也人知有用之用而不知无用之用更大渐爻以是终焉有以也夫
　　【兑下震上】
　　兑女在内震男在外男动女説以女説男不得其正六爻二四隂位而居阳三五阳位而居隂自二至五位皆不正初与上虽当隂阳之位而阳下隂上亦为失位且三本柔而乗二之刚四本刚而为五所乗刚柔易位内外倒置故彖辞为征凶无攸利然归妹虽为凶占而归亦有辨所归果贤女归即是男女大义若非中非正之女其害乃不可胜言初九有阳刚之徳是处卑位而能尽其常职故彖云征凶而爻云征吉二五得中为归之正三不得位而乗刚上为女归之终而无应故皆不吉四虽震主而不得位故有愆彖辞之皆为凶占者乃防禁之辞究言其一失所归其害必至于此也按咸与归妹皆男女之説止而説则为咸动以説则为归妹情同而动止异是以咸则取女吉而归妹则征凶也
　　归妹征凶无攸利
　　此卦兑下震上以兑少女而从震长男男动而女説又以説而动皆有男説女女从男之义故名归妹卦辞言男女之合不以正也妇人谓嫁曰归妹少女也文王系归妹彖辞曰男女之交人道所不能无必求诸礼而允协然后可以无敝此卦以説而动既非吉利之道矣况自二至五位皆不正则是男不能肃倡导之纲女不能遵柔顺之范正家之节此其失矣征其免于凶乎三五两爻皆以柔乗刚则是阳不能制乎隂而隂乃敢陵乎阳尊卑之序此其紊矣又安往而利乎按王者正天下之道必托始于闺门闺门之事有取女必有归妹取女固欲其吉则归妹岂听其凶而此卦既言征凶又言无攸利者正欲使人知其凶则思所以去凶而从吉知其不利则思所以逺害而全利恐惧脩省以严制其説动之情而渐渍于礼义之化庶几他日无女谒之祸圣人系辞之意切矣
　　彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乗刚也
　　此彖传是释归妹彖辞以明归妹之义也孔子释归妹彖辞曰归妹之义岂细故哉葢男女配合古今不易之经天地之大义也何以见之天地不相交感则万物不兴男女不相交感则人道灭息是归妹虽为女道之终而生育实为人道之始归妹所系之重如此谓非天地之大义乎然此卦之名归妹者非以男室女家之常理而言也葢以顺为正者固妾妇从夫之道而有待后行者又女子于归之常卦惟以説而动则牵于情欲之私而不由于理义之合男女皆为不正而女尤为可丑此所以为归妹也辞曰征凶者葢人之相与正则吉不正则凶卦体自二至五位皆不当则男不能以正率乎女女不能以正从乎男而廉耻之闲将至废弃而不顾此所以凶也又曰无攸利者葢人之相与得其分则利失其分则不利卦体三五两爻皆以柔乗刚则男不能制乎女女反得制乎男而尊卑之分必致陵夷而莫救此所以无攸利也凡此皆失终始之道矣夫岂天地之大义哉按隂阳交感之常男女配合之理圣贤与凡庶岂有二致所重者发乎情止乎礼义耳有礼义以制其情则男正位乎外女正位乎内闺门肃而治化成无礼义以制其情则男牵欲而失其刚女恃宠而忘其顺徳业伤而身名壊一念之分而是非成败系焉其可不为之深儆哉
　　象曰泽上有雷归妹君子以永终知敝
　　此象传是言君子始合之当以正而后能永其终也孔子释归妹象曰泽上有雷雷动则泽随如女子之随男而动归妹之象也君子体此谨于夫妇之道必正其始而后可以善其终茍始合不以正知其终必有乖离之敝是以重以为戒而必谨始以善后也按天下之事莫不贵其有终以为可久之道然事之有终者不于其终之日而见也必有其所由始惟始之得正而不以不正继之则正其始而后无鲜终之忧矣故曰男女之合不以正以色幸者色衰而爱必弛君臣之合不以正以宠进者宠尽而恩必竭慎厥终惟其始岂不然哉
　　初九归妹以娣跛能履征吉象曰归妹以娣以恒也跛能履吉相承也
　　此一爻是言女子有贤正之徳虽不得位而亦可以着承助之功也娣从嫡以适人者所谓媵也周公系归妹初爻曰女子从人惟居上有应者乃为正嫡初九居下而无正应则其归于人也不过为娣之贱而已故徒有阳刚之徳亦止淑慎其身以承助其嫡而不能大有所为犹跛能履而不足以行逺也然虽止于承助其嫡而于分之所当然则已尽矣故征而吉焉孔子释初象曰女徳以恒为贵初在归妹之时固为娣矣然九为阳刚则是女子之有恒徳者也其跛能履吉者正惟有是恒久之徳则虽不得主其功而亦可以着承助之效此其所以吉也按生人所禀阳为淑而隂为慝故男子得隂必为柔媚之夫女子得阳亦称贤明之妇此阳之所以为可尊也圣人于隂阳之分必为之着其贵贱美恶者岂偶然哉
　　九二眇能视利幽人之贞象曰利幽人之贞未变常也此一爻是言贤女不得所配但当固守其正也周公系归妹二爻曰初九女贤而非正嫡仅能承助其上而已九二阳刚得中是女贤而为正室者也乃所应之五反隂柔不正则刑家无主而内助之功不能以大成矣如眇而视不及逺也然岂可以所应非良而遂易其贤正哉亦如幽人不偶于时而抱道以守其贞可也葢幽人不以时之不偶而变其道女子不以夫之不良而改其节一也孔子释二象曰抱道守正而不改其常此乃幽人之事今二亦固守其贤正之徳而不改其常与幽人之贞同也若或少改其常则亦何所取哉按圣主贤臣相得而彰哲夫淑女相资乃益此皆古今盛事所以读二典之书而忾慕乎都俞之风颂周南之什而企羡乎好逑之乐也然遇有不齐而节无可变从一而终者女子之常故绿衣之诗曰我思古人俾无訧兮席珍而处者士人之常故考槃之诗曰独寐寤宿永矢弗告亦尽其在我者而已
　　六三归妹以须反归以娣象曰归妹以须未当也此一爻是言女之不正而为人所贱也须待也周公系归妹三爻曰女子之徳莫善于正莫不善于不正六三隂柔不中正既非妇顺之善为説之主又动情欲之私是女徳不贞人莫之取故未得所适而姑待之待之不得而反归为娣也然则为女子者岂可不出于正乎孔子释三象曰归妹以须者以三隂柔而处位不当急于待人而字失女子之正道故人亦莫之取也葢贵贱之权操乎人而可贵可贱之理则实操于已是以天爵在我则予夺不能以外加人爵在人斯荣辱不能以自主六三本非贱者而急于从人则先自贱矣自贱而人不贱之者未之有也彼欲速而好进甘于卑下而卒为人所鄙者亦何异于反归为娣者欤
　　九四归妹愆期迟归有时象曰愆期之志有待而行也此一爻是言女之贤者不轻于从人而终得所配也愆期谓过期周公系归妹四爻曰九四阳刚有贤正之徳居上体有贵重之义而无正应未获佳配故不轻于从人而寕愆其婚姻之期也然其所以如是者葢在迟归以待所归之时庶几可得良偶不负夙昔之志而已孔子释四象曰九四所以愆期者岂终于不行乎葢天下无无偶之物时至有必行之理窥其隠志葢欲有待而后行也有待而行决不至有轻身之悔矣按女子守贞而后字士人抱道以待时其理一也夫人防而学之壮而欲行之得君行道岂不切于中懐而兢兢出处之际者正恐枉尺未必能直寻脩之数十年而壊之一旦也故曰君择臣臣亦择君惟其不轻于致身方能尽忠于所事古之人当拜爵之始而预卜其毕生建竖大过人者殆以此已
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　此一爻是美女徳之盛而能宜家也君女君也周公系归妹五爻曰六五柔中居尊下应九二是尚徳而不贵饰者为帝女下嫁而服不盛之象夫女子贵饰人情所同乃其君服饰之盛反不如其娣之盛者是但知谦降以从礼而不事乎容饰也夫以至尊贵之女尚礼而不事乎容饰则女徳之盛无美不备如月之几望而蔑以加矣宜家正位何吉如之孔子释五象曰富贵崇高之家莫不为骄奢美丽之饰而六五帝乙归妹反不如其娣之袂良何也葢内既重则视外必轻五居上卦之中是其中徳自有可贵者以其可贵之徳而行则不文之文足以贲其躬矣又何贵于饰乎按女之所贵者在徳而不在饰惟所贵在徳则情欲之感无介乎容仪宴私之意不形于动静诗美南国之夫人曰被之僮僮王姬之下嫁曰曷不肃雝皆所以言其徳之盛也推而言之人君屈已下贤以诚不以文者其意实同于此葢九二具刚中之徳本有素丝之风六五有柔中之徳克尽缁衣之好诚意交孚贤者未有不乐为之用者矣
　　上六女承筐无实士刲羊无血无攸利象曰上六无实承虚筐也
　　此一爻是言婚道之未成者大伦所由废也筐竹器承筐谓约婚之礼刲羊谓约娶之礼周公系归妹上爻曰上六以隂柔居归妹之终而无应隂柔则非贤正之女无应则过桃夭之时而莫有以之为家者矣夫婚姻之礼女子之嫁篚筐以庙见男子之娶刲羊以告庙今女之承筐是将而无币帛为之实士之宴其新婚而刲羊未见其血焉是则女不成嫁士不成娶违室家之愿而废天地之大义矣何所利乎孔子释上象曰上六承筐而无实则所承者虚筐而已虚筐足以成女之嫁乎此所以为约婚而不终者也其无攸利宜矣按先儒言曰士曰女未成为夫妇也先女而后士罪在女也其实出身从人责专在已隂险轻躁之夫但知进而不知退一旦为人所弃其不蒙玷而召辱者几希矣然使终于见弃不过其人之耻倘或误售于世譬诸鲜节之女忽操家政必至逾闲荡检不贻中冓之羞必启司晨之祸其害可胜道哉上六占辞无攸利与彖同是归妹之不利上六独当之矣
　　【离下震上】
　　卦以明动相资为义离明主之而震动将之致丰之本即保丰之道初九明之初九四动之初同为阳刚相须以成其用故曰配与他处之以应为配者不同他卦应爻皆贵隂阳相配独丰九三以至明之体应上六之至暗刚为柔掩故有见沬折肱之象也六五体本柔暗六二应之九四比之而皆有丰蔀见斗之象至六五本爻而曰来章有庆誉吉者葢六五为丰之主居震之中六二文明中正乃大贤在下者为之正应五能屈已下贤而来致之即有明动相资之益非丰蔀见斗之説矣按卦为丰亨之象而爻多警戒之辞深虑丰之不可长保必在明以善动动合至明撤蔀屋之蔽取来章之益则盈虚消息皆自我操而常如日中之照天下矣苏轼曰丰者至足之辞也足则余余则溢圣人处之以不足而安所求余故圣人无丰丰非圣人之事也
　　丰亨王假之勿忧宜日中
  </div>
  <div class="pagination">
   <a href="日讲易经解义_page15.html">
    上一页
   </a>
   <span>
    ...
   </span>
   <a href="日讲易经解义_page11.html">
    11
   </a>
   <a href="日讲易经解义_page12.html">
    12
   </a>
   <a href="日讲易经解义_page13.html">
    13
   </a>
   <a href="日讲易经解义_page14.html">
    14
   </a>
   <a href="日讲易经解义_page15.html">
    15
   </a>
   <span class="current-page">
    16
   </span>
   <a href="日讲易经解义_page17.html">
    17
   </a>
   <a href="日讲易经解义_page18.html">
    18
   </a>
   <a href="日讲易经解义_page19.html">
    19
   </a>
   <a href="日讲易经解义_page20.html">
    20
   </a>
   <a href="日讲易经解义_page21.html">
    21
   </a>
   <a href="日讲易经解义_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
