<!DOCTYPE html>
<html>
<head>
    <meta charset="UTF-8">
    <title>丰川易说 - 第 14 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丰川易说 - 第 14 页/共 26 页</h1>
    <div class="content">　　坎而受之以离何也序卦传曰陷必有所丽故受之以离离者丽也
　　离利贞亨畜牝牛吉
　　文王之彖离云云何也曰为卦上下皆离火之继续不絶者也而其占象则为利贞亨而忌飞扬躁扰为畜牝牛吉而喜柔顺安静耳然离之二五两隂爻俱在刚中原自有畜牝牛象而彖取于此易象往往有义象双融恰好合符者此类是也
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也孔子之传离彖云云何也曰言离者两相附而谓之丽也如日月则丽乎天而光明百谷草木则丽乎地而光华物固无不以丽而化成者况人为万物之灵明以继明丽乎至正则大明普照有不化成天下乎而为卦二五皆以柔体丽上下二卦之中是重明无偏倚邪曲而丽乎正者也何用不亨是以象占取于畜牝牛吉也而凡人生丽人宜得其正居心欲丽于正从可类推
　　他彖传皆以推广时用义之旨系于释彖辞后而丽独系于释卦名下圣人之立言得心写意固无成例有如是乎
　　象曰明两作离大人以继明照于四方
　　孔子之传离大象云云何也曰言离之为卦两明相继故成继明之离大人体此聪明睿智以照临天下使天下无不达之隠九重无不照之时徳则日新继以又新治则善政继以善教常使光明不息以坐照于四方如离之两明相继也呜呼其古之明明徳于天下者乎
　　初九履错然敬之无咎【错七各反】
　　周公之象离初九云云何也曰下卦之离取于日而初则日始出而未大晓有开户出门各营所事而视履错然参差之象当此时也能谨而不为所错乃得无咎故象占如此
　　初在下有履象以刚居之有敬之象
　　聪明每多躁扰则聪明反为自焚之具故宜于当初即敬
　　象曰履错之敬以避咎也
　　孔子之传离初九云云何也曰初九履端之始吉与咎之所由分人无不求吉而避咎者然庄敬日强安肆日偷天下之定理视履错然之初而能以敬持之所避咎之道莫外于是
　　六二黄离元吉
　　周公之象离六二云云何也曰六二履柔处中如日之方中所谓柔丽乎中正以化成天下者也故其象为黄离得中而其占为元吉大利呜呼其古之濬哲文明温恭允塞者乎宜其得无为而天下治之吉也
　　象曰黄离元吉得中道也
　　孔子之传离六二云云何也曰六二六五为离卦之主而二尤居中而得正文明之世而有用中之君含广大荡荡平平所以一世遵道遵路而元吉也后世如光武治天下以柔道行之之言庶几近之而秦之苛酷隋之操切适以自促其元气也
　　九三日昃之离不鼓缶而歌则大耋之嗟凶
　　周公之象离九三云云何也曰九三于日为既昃之离人之老耋时也正宜有以自娱以忘其老倘不能鼓缶而歌则戚戚于日暮之穷而昏作罔休是自速其亡也大耄之伤何能免乎故占为大凶呜呼世之耄耋而不知自乐者其尚鉴于此
　　象曰日昃之离何可乆也
　　孔子之传离九三云云何也曰言日昃之离时已过矣其能乆乎此正宜自乐以娱老时也噫合象以观而见周公孔子之为日昃者儆亦至矣故曰易圣人为忧患天下后世而作也
　　九四突如其来如焚如死如弃如【突如忽反】
　　周公之象离九四云云何也曰九四前火来迫后火相促而自已又以刚乗之其凶可想而知故象占特取于突如来如焚如死如弃如也人之处非其正而又辗转附丽益非其正者俱可作此观已
　　象曰突如其来如无所容也
　　孔子之传离九四云云何也曰言九四之突如其来如云云者谓其丽太不当无所容之象也
　　六五出涕沱若戚嗟若吉【沱徒何反】
　　周公之象离六五云云何也曰六五柔丽乎中与六二同而位则人君之位人君以一身坐照天下而自恃其聪明则昏蔽反多而大化不成必须时时有临渊履薄克艰忧厉之心乃为丽乎中正故象占特取于出涕沱若戚嗟若则吉也二若字亦即五如字之义极形其忧危戒惧之象耳不必于卦爻索象也呜呼其古知难之君乎一言兴邦是即其吉耳
　　象曰六五之吉离王公也【离音丽】
　　孔子之传离六五云云何也曰言六五之吉者所丽得王公之正位也葢居在上之势而明察事理畏惧忧虞以待之乃得吉耳所谓危乃保其存者六五其知之矣故六五正为柔丽乎中正以化成天下者耳
　　上九王用出征有嘉折首获匪其丑无咎
　　周公之象离上九云云何也曰上九居明之终履位之髙明之及乎至逺者也又离为甲胄有征象故象取于出征而嘉折首获匪其丑焉葢用兵欲其歼厥渠魁胁从罔治以正有罪而安四方耳然非王者真有不滥及胁从之仁察及首从之明则亦不能嘉折首而匪获丑也故于上九离之继明逺照发之呜呼王者固以恩威并用寛猛相济为明之至乎
　　象曰王用出征以正邦也
　　孔子之传离上九云云何也曰言王者用此上九之徳以出征而行罚乃所以正治其邦国刚明居上之道也然则圣王之出征固义取于正邦匪是即不以兴师动众从可知矣

　　丰川易说卷五
　　钦定四库全书
　　丰川易说卷六
　　鄠县王心敬撰
　　下经
　　咸【艮下兑上】
　　下经之首咸何也序卦传曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错葢天地者人物之本上经所以首乾坤夫妇者人伦之始下经所以首咸恒也
　　咸亨利贞取女吉
　　文王之彖咸云云何也曰咸之为卦山泽通气感应以无心之谓也凡物不感则不通咸则此往彼来相与偕适自有亨道故占有亨象然利于得正不然非道之悦不可亨矣故占又有利贞象卦以少男下少女相得以正佳耦之合故象占又为取女吉耳为卦六爻皆应有咸和通畅元气昕合自然而然之义其在人心则无欲之感应乎
　　咸本自亨自正故象占取于亨以赞之取于利贞以戒之然恒为夫妇之常经不先恒而先咸何也男女惟少则感之真而为卦二五相得男下女尤感之真也且天地感而万物生男女感而子女生易生道取其气通而行变化耳惟少男女感则生生则相感于无穷故首咸又所以明生生之道行变化之义也而取于艮兑何也女应以悦男止以感乃能恩义以笃倡随以辨节宣以时往来以中虽感而不失其正不然悦而不止即六气淫而灾沴生非其道矣圣人取象明义真是于天道人事观会通以行典礼至矣哉非明于天地人物之情者其孰与于斯
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　孔子之传咸彖云云何也曰言感者谓其男女相感也兑柔上而艮刚下二气感应以相与兑女上乎男而艮男下乎女是以亨利贞取女吉也而又推之天地感万物云云者则孔子观咸之象会咸之旨而见得此以正相感之义虽天地化生万物圣人和平天下皆不外此故终之曰观其所感而天地万物之情可见云尔也
　　观咸彖传可知霸者驩虞之感人心系应之感皆非其正故王者过化存神君子大公顺应也
　　象曰山上有泽咸君子以虚受人
　　孔子之传咸大象云云何也曰言卦艮下兑上是山上有泽泽通气于山而山受泽润以生物交感为咸耳君子体此知人心惟虚乃能容物受善于是大公无我虚以待感亦如山泽之通气也呜呼非大舜之舍己从人乐取为善孰能当之
　　寂然不动感而遂通可作咸义底本注脚廓然大公物来顺应乃为人心自然之感通
　　初六咸其拇
　　周公之象咸初六云云何也曰咸以人身取象初六感于最下咸拇之象是感之尚浅进不由己者也故卦不言吉凶以吉凶在人自取耳
　　艮为指拇乃足之大指初以柔居下其动甚微故为咸其拇象
　　象曰咸其拇志在外也
　　孔子之传咸初六云云何也曰言咸其拇者拇原非有心独以上与四应而四为心志乃拇所受命故曰志在外耳大扺感以无心为正初之志在外亦未合无心虚受之义但吉凶悔吝生乎动咸初感志尚未及动故吉凶悔吝尚不可见孔子亦只以志在外释之耳
　　六二咸其腓凶居吉
　　周公之象咸六二云云何也曰人身在下动莫若足其不动而动者惟拇与腓股二在足上正腓之地也自宜听命于心以为行止故徒咸其腓则感而成凶能止不动则吉无不利葢爻中原具此义故象占一一拈出也
　　二与五应故有咸腓之凶而居正柔中故亦有居贞之吉象义多通俱如此类总之教人知所以随处寡过耳
　　象曰虽凶居吉顺不害也
　　孔子之传咸六二云云何也曰言六二虽凶居吉者腓顺股止不自专行故不害也
　　九三咸其股执其随往吝
　　周公之象咸九三云云何也曰三于人身当股地处咸之时下乗腓拇故为咸其股象股不能行随足以运故为执其随象又三居止体而为止主原以静为正若往而从人则吝之道耳故象占皆取之
　　象曰咸其股亦不处也志在随人所执下也
　　孔子之传咸九三云云何也曰咸其股者处感之时股亦欲动而不处也志在随人所执者下所以往而见吝耳呜呼今之不能自立而志在随人者吾不知其所执何如也
　　九四贞吉悔亡憧憧往来朋从尔思
　　周公之象咸九四云云何也曰九四居股之上脢之下又当三阳之中心之象咸之主也然不言心者心无形不可以象言耳心之感物当正而固乃得其理而九四以阳居隂为失其正故因设戒以为能正而固则吉而悔亡若憧憧往来不能正固而累于私感则亦徒朋从尔思而至耳呜呼周公之于此爻既示以得吉免悔之道又戒以往来朋从之思圣人之为后世人心计者真详且周而其明于此心贞悔之机者亦至精且明几希之统信乎周公接四圣人后学亦可于此知操心养心之道矣
　　孟子养心莫善于寡欲心之官则思先立其大则小者不能夺可作此爻义疏而虞廷危微精一四语尤此爻之渊源防合欲读易者要须先明二帝三王周公孔孟之心传乃可耳
　　象曰贞吉悔亡未感害也憧憧往来未光大也
　　孔子之传咸九四云云何也曰言贞吉悔亡者以静正顺应而不以汨乱其本静之体虽感未有感之害也憧憧往来者谓以念虑之纷纭汨其虚灵之宅舍而不能廓然大公以遂其光明正大之体所以为害也呜呼心之为体岂能不感亦以静正顺应为光大耳谈心学者尚其于主静立极求之
　　九五咸其脢无悔
　　周公之象咸九五云云何也曰九五居心之上口之下为喉骨之地乃动而上行食息所必由者也然亦不能为主而悦体倚成于上故象取咸脢而占取无悔耳然益可知感以无心而善也
　　脢以取于喉骨之在口下心上者为近实故从之
　　象曰咸其脢志末也
　　孔子之传咸九五云云何也曰言咸其脢者志欲悦而宣乎口必由脢达于上之末耳故曰志末也上于象象末大过之上云末弱亦其证也
　　上六咸其辅颊舌【颊舌协反】
　　周公之象咸上六云云何也曰上六当感之终居兑之口有咸其辅颊舌象是以言感人者也呜呼感人以言不亦浅乎象虽不言凶而悔吝所不免矣
　　象曰咸其辅颊舌滕口说也【滕腾通用】
　　孔子之传咸上六云云何也曰言咸其辅颊舌者谓感人以言徒腾口説以悦人在我为感非其实在人亦徒听而心不感也呜呼其末世之文诰御人之口给乎庸何贵焉
　　恒【巽下震上】
　　咸而受之以恒何也序卦传曰夫妇之道不可不乆也故受之以恒恒者久也
　　恒亨无咎利贞利有攸往
　　文王之彖恒云云何也曰恒乃常久之义卦中自具亨通之道而亦自具无咎利贞利有攸往之义葢有咎则不亨而恒则循理无咎不利安贞则不亨而恒则自正而固不利攸往则不亨而恒则不穷而利有攸往故恒有亨道而彖占备取于无咎利贞利有攸往也恒固天下最善之事乎
　　彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　孔子之传恒彖云云何也曰言恒者乆也震刚以长男居上巽柔以长女居下男尊女卑分得常也一阳初动乎隂为震一隂初入于阳为巽阳动隂入相与得常也卦以巽承震动而能顺爻以柔应刚倡而有和感应得常也兼此数常乆之道故谓之恒也而其所以亨无咎利贞者亦只是取义于恒乆之得其道耳葢虽天地之道亦不过此恒久之得道况人而有恒有不亨通利贞乎故恒则亨无咎而利贞也所谓利有攸往者亦以恒则能随时变通终而复始耳葢天地间万物万事惟此恒之之道无为不成故日月得天终始而能乆照四时变化终始而能乆成圣人乆于终始之道而天下化成恒所以利攸往也观天地日月圣人所为恒而知天地万物惟是屈伸往来终始相循不已耳天地万物之情不可见乎甚矣恒之为贵也
　　象曰雷风恒君子以立不易方
　　孔子之传恒大象云云何也曰言卦乃震雷动而在上巽风入而在下二气得常不易之理所以谓之恒也君子体此以常乆其徳自立于大中常乆之道而不变其方所如雷风之有常焉呜乎恒之君子其即中庸和而不流中立不倚有道不变塞无道至死不变之君子乎而亦可知易理即中庸之理也
　　初六浚恒贞凶无攸利【浚荀润反】
　　周公之象恒初六云云何也曰初六巽体主入初又居巽最下而与四正应所谓不量其浅深而浚恒者乎以此望人凶终衅末所不免矣故象占取此
　　象曰浚恒之凶始求深也
　　孔子之传恒初六云云何也曰言常乆之道取其寛裕如天地不能遽春而必歴秋冬以至春月魄不能遽盈而必歴朔以至盈圣人不能遽仁天下而必世后仁今初六始即求恒是乃始即求深而浚恒之凶必不免耳呜呼学者之入世交人亦可推此而知恒之之道矣
　　九二悔亡
　　周公之象恒九二云云何也曰九二以阳居隂本当有悔而以其得中自得悔亡故象占取此
　　象曰九二悔亡能乆中也
　　孔子之传恒九三云云何也曰言九二悔亡者以其阳刚居中是能久于执中者也执中能乆尚何悔乎
　　九三不恒其徳或承之羞贞吝
　　周公之象恒九三云云何也曰九三位虽得正而过刚不中志从乎上是为不恒其徳之象徳而不恒则人皆得笑之薄之慢之而承之以羞矣虽居位得正吝所不免故象占取于或承之羞贞吝也九三在雷风之交躁极热中故为不恒其徳之象
　　象曰不恒其徳无所容也
　　孔子之传恒九三云云何也曰九三之不恒其徳而或承之羞者躁极热中行无所往此身无所容于天地之间也呜呼世之不恒其徳而不为人容者亦无致怨于人可矣
　　九四田无禽
　　周公之象恒九四云云何也曰九四以阳居隂既非正位又应初六之隂虚是田而无禽者也象取于此而占即可知
</div>
    <div class="pagination">
<a href="丰川易说_page13.html">上一页</a><span>...</span><a href="丰川易说_page9.html">9</a><a href="丰川易说_page10.html">10</a><a href="丰川易说_page11.html">11</a><a href="丰川易说_page12.html">12</a><a href="丰川易说_page13.html">13</a><span class="current-page">14</span><a href="丰川易说_page15.html">15</a><a href="丰川易说_page16.html">16</a><a href="丰川易说_page17.html">17</a><a href="丰川易说_page18.html">18</a><a href="丰川易说_page19.html">19</a><span>...</span><a href="丰川易说_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
