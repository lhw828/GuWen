<!DOCTYPE html>
<html>
<head>
    <meta charset="UTF-8">
    <title>大易择言 - 第 30 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 30 页/共 61 页</h1>
    <div class="content">　　【正义】伊川程子曰惟顺理则不害谓守道不先动也顾氏善伯曰虽凶而居则吉者盖能顺理以为感不为躁动害也居非专静特不妄动而已
　　九三咸其股执其随往吝
　　【正义】伊川程子曰股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所説而随之如此而往可羞吝也
　　童溪王氏曰九三居下体之上所谓股也夫股随上体而动者也以刚过之才不能为主于内而其所秉执者在于随上体而动焉则躁动而失正矣故曰往吝
　　【辨正】
　　折中曰案执其随本义以为随下二爻程传以为随上然随之为义取于鴈行相从则以三为随四者近是证之随卦初刚随二柔五刚随上柔可见也盖四者心位也心动则形随之而三直股位与四相近而相承故有咸其股执其随之象证之艮卦以三为心位六二亦曰不拯其随可见也
　　【存异】紫阳朱子曰下二爻皆欲动者三亦不能自守而随
　　之往则吝矣
　　象曰咸其股亦不处也志在随人所执下也
　　【正义】衡水孔氏曰所执下者既志在随人是其志意所执
　　下贱也
　　伊川程子曰不处谓动也有刚阳之质而不能自主志反在于随人是所操执者卑下之甚也
　　紫阳朱子曰言亦者因前二爻皆欲动而云也二爻隂躁其动也宜九三阳刚居止之极宜静而动可吝之甚也
　　【存异】会稽虞氏曰志在于二故所执下也
　　九四贞吉悔亡憧憧往来朋从尔思
　　【正义】紫阳朱子曰九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣
　　【辨正】愚案九四初交外卦又兼説体之隂柔故爻多戒辞贞吉悔亡言不系于外至之説则得其正然后吉而悔且亡也憧憧往来则系于説矣朋从尔思物之诱于外者将纷纭而至矣此爻即乐记所谓感物而动好恶无节于内而知诱于外者先儒但以人事之感应训之故终多影响浮防之论○朋以譬外诱也朋从尔思外诱扰扰于胷臆之象系辞传之何思何虑盖断章取义耳旧説以为所感之狭又曰朋类则从其思其説似皆未当也
　　【通论】伊川程子曰感者人之动也故皆就人身取象拇取在下而动之防腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四説体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨旸无不通无不应者亦贞而已矣贞者虚中无我之谓也憧憧往来朋从尔思夫贞一则所感无不通若往来憧憧然用其私心以感物则思之所及者有能感而动所不及者不能感也是其朋类则从其思也以有系之私既主于一隅一事岂能廓然无所不通乎
　　问憧憧往来朋从尔思莫是此感彼应憧憧是添一个心否朱子曰往来固是感应憧憧是一心方欲感他一心又欲他来应如正其义便欲谋其利明其道便欲计其功又如赤子入井之时此心方怵惕要去救他又欲他父母道我好这便是憧憧之病
　　问往来是心中憧憧然往来犹言往来于怀否曰非也又问是憧憧于往来之间否曰亦非也只是对那日往则月来底説那个是自然之往来此憧憧者是加私意不好底往来憧憧只是加一个忙迫底心不能顺自然之理方往时又便要来方来又便要往只是一个忙
　　云峰胡氏曰寂然不动心之体感而遂通心之用憧憧往来已失其寂然不动之体安能感而遂通天下之故贞吉悔亡无心之感也何思何虑之有憧憧往来私矣
　　象曰贞吉悔亡未感害也憧憧往来未光大也
　　【正义】伊川程子曰贞则吉而悔亡未为私感所害也系私意则害于感矣憧憧往来以私心相感感之道狭矣故云未光大也
　　紫阳朱子曰感害言不正而感则有害也
　　【通论】象山陆氏曰咸九四一爻圣人以其当心之位其言感通为尤至曰贞吉悔亡而象以为未感害也盖未为私感所害则心之本然无适而不正无感而不通曰憧憧往来朋从尔思而象以为未光大也盖憧憧往来之私心其所感必狭从其思者独其私朋而已圣人之洗心其诸以涤去憧憧往来之私而全其本然之正也与此所以退藏于宻而能同乎民交乎物而不堕于胶焉溺马之一偏者也
　　九五咸其脢无悔
　　【正义】衡水孔氏曰马融云脢背也郑康成云脢脊肉也王肃云脢在背而夹脊诸説不同大体皆在心上
　　愚案咸取无心为义惟九五一爻当之咸其脢者不以説感其心虽外有可喜可好之事而中之寂然不动者如故则谓之无心可矣无悔者人情为説所牵其极有至于放僻邪侈无所不为而多可悔者若九五之无心于説则必元是矣此爻较九四为逺胜先儒知脢字之训而不明于爻义亦可异也
　　【通论】西溪李氏曰悔亡是有悔而亡之也无悔是无复有
　　悔也
　　【存疑】紫阳朱子曰脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也
　　象曰咸其脢志末也
　　【辨正】愚案志者有心之谓盖既云感则不可以谓之无心而终不以有心为本故曰志末也先儒亦多误解
　　【存疑】资州李氏曰末犹上也五比于上故咸其脢志末者
　　谓五志感于上也
　　紫阳朱子曰志末谓不能感物
　　上六咸其辅颊舌
　　【正义】伊川程子曰上隂柔而説体为説之主又居感之极是其欲感物之极也故不能以至诚感物而发见于口舌之间岂能动于人乎辅颊舌皆所用以言也
　　紫阳朱子曰辅颊舌皆所以言者而在身之上上六以隂居説之终处咸之极感人以言而无其实又兑为口舌故其象如此凶咎可知
　　【通论】山斋易氏曰咸感也咸以心为主而偏体皆所感之一初咸其拇二咸其腓三咸其股五咸其脢上咸其辅颊舌皆感其偏体者也所感出于心故皆以咸字明之九四在上下之间其位在心故不言咸而言所感之道
　　建安邱氏曰咸六爻以身取象上卦象上体下卦象下体初在下体之下为拇二在下体之中为腓三在下体之上为股此下卦三爻之序也四在上体之下为心五在上体之中为脢上在上体之上为口此上卦三爻之序也
　　象曰咸其辅颊舌滕口説也
　　【正义】伊川程子曰唯至诚为能感人乃以柔説滕扬于口
　　舌言説岂能感于人乎
　　
　　恒亨无咎利贞利有攸往
　　【正义】伊川程子曰恒者常久也恒之道可以亨通恒而能亨乃无咎也恒所以能亨由贞正也故云利贞夫所谓恒守一隅而不知变也故利于有往唯其有往故能恒也一定则不能常矣又常久之道何往不利
　　紫阳朱子曰恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守贞则乃为得所常久之道而利有所往也
　　【通论】紫阳朱子曰恒是个一条物事彻头彻尾不是寻常字古字作□其説象一只船两头靠岸可见彻头彻尾
　　进斋徐氏曰恒有二义有不易之恒有不已之恒利贞者不易之恒也利有攸往者不已之恒也合而言之乃常道也倚于一偏则非道矣
　　云峰胡氏曰咸亨不以正徒为人欲之感恒亨不以正亦非天理之常故皆以利贞戒之
　　彖曰恒乆也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　【正义】衡水孔氏曰刚上而柔下者此就二体以释恒也震刚而巽柔震则刚尊在上巽则柔卑在下得其顺序所以为恒也
　　伊川程子曰震上巽下刚处上而柔居下乃恒道也雷震则风发二者相须交助其势故云相与乃其常也下巽顺上震动为以巽而动天地造化恒久不已者顺动而已动而不顺岂能常也刚柔相应理之常也此四者恒之道也卦所以为恒也恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其徳与恒于不正皆不能亨而有咎也天地之所以不已盖有恒久之道人能恒于可恒之道则合天地之理也天下之理未有不动而能恒者也动则终而复始所以恒而不穷唯随时变易乃常道也故云利有攸往明理之如是惧人之泥于常也日月隂阳之精气耳唯其顺天之道往来盈缩故能久照而不已得天顺天理也四时隂阳之气耳往来变化生成万物亦以得天故常久不已圣人以常久之道行之有常而天下化之以成美俗也观其所恒谓观日月之久照四时之久成圣人之道所以能常久之理则天地万物之情理可见矣
　　汉上朱氏曰易穷则变变则通通则久恒非一定而不变也随时变易其恒不动故利有攸往
　　紫阳朱子曰恒固能亨且无咎矣然必利于正乃为久于其道不正则久非其道矣天地之道所以常久亦以正而已矣
　　【辨正】紫阳朱子曰能常而后能变及其变也常亦只在其
　　中伊川却説变而后能常非是
　　愚案咸之柔上刚下取艮兑之气通也恒之刚上柔下取震巽之分定也刚柔皆以卦言非谓爻也至彖云刚柔相应上承巽而动之文亦以卦言与咸卦二气感应以相与下接止而説语意正同又岂可以偶合于爻位相应之説而以为指爻乎程不可从○利贞久于其道也道即贞也久于其道则合常变而皆不离乎正也正始是道常与变皆事也若谓变而后能常则指事以为道而失恒之主宰矣终则有始即上文不已之意以明经之所谓利有攸往者乃无往而不用其正彼以正用之于一时一事者不得谓之恒也本义以久于其道为终利有攸往为始不能无误
　　【通论】云峰胡氏曰咸恒皆言利贞咸止而説即是贞恒巽
　　而动动未必贞也故彖详焉
　　【余论】广川董子曰道之大原出于天天不变道亦不变紫阳朱子曰物各有个情有个人在此决定是有个恻隐羞恶是非辞让之情性只是个物事情却多般或起或灭然而头面却只一般长长恁地这便是观其所恒而天地万物之情可见之义
　　紫峰陈氏曰即其恒久之理而观之则天地万物之情可见矣盖大气浑沦充塞而太极为之纲维主张气有参差而理无不一故天髙地下万物散殊不特其声色貌象常久如此而其德性功用亦亘万古而不易少有变易则为怪异不祥矣此可见天地万物之情皆有恒也
　　象曰雷风恒君子以立不易方
　　【辨正】愚案恒益二象皆取诸风雷而有上下之分向来未有确解建安邱氏曰巽入也而在内震出也而在外二物各居其位则谓之恒故君子体之而立不易方若雷入而从风风出而从雷二物易位而相从则谓之益故君子体之而为迁善改过之义邱氏此説于益得之于恒则未尽也盖恒之所以为恒者本取于刚柔之有定分雷刚而常在上风柔而常在下亘古不易君子体其象虽刚柔不可以偏废而其一定之分则终不使之紊焉此之谓立不易方也解者又谓雷风变而不失其常虽若近理然于雷上风下之象未见精切而与益象不同之故亦究不可得而明矣
　　初六浚恒贞凶无攸利
　　【正义】陆氏【希声】曰常之为义贵久于其道日以浸深初为常始宜以渐为常而体巽性躁遽求深入是失久于其道之义不可以为常故贞凶
　　安定胡氏曰天下之事必皆有渐在乎积日累久而后能成其功是故为学既久则道业可成圣贤可到为治既久则教化可行尧舜可至若是之类莫不由积日累久而后至固非骤而及也初六居下卦之初为事之始责其长久之道永逺之效是犹为学之始欲亟至于周孔为治之始欲化及于尧舜不能积久其事而求常道之深故于贞正之道见其凶也无攸利者以此而往必无所利孔子曰欲速则不达是也
　　童溪王氏曰初巽之主也当恒之初而以深入为恒故曰浚恒犹之造事也未尝有一日之劳而遽求其事成犹之为学也未尝有一日之功而遽求其造道夫造事而欲其有所成为学而欲其有所造固所当然然望之太深责之太遽俱不免于无成而已故凶而无攸利也
　　秋山王氏曰恒久也天下可久之事岂一朝夕所能致者初六质柔而志刚质柔故昧于逺见志刚故欲速不达处恒之初是方为可久之计者而遽焉求深故曰浚恒非急暴而不能恒则必茍且而不可恒矣以此为恒取凶之道何所利哉【以上四説折中所定以为正义】
　　【存疑】伊川程子曰初居下而四为正应柔暗之人能守常而不能度势四震体而阳性以刚居髙志上而不下又为二三所隔应初之志异乎常矣而初乃求望之深是知常而不知变也浚深也守常而不度势求望于上之深坚固守此凶之道也无所徃而利矣
　　紫阳朱子曰初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽贞亦凶而无利矣
　　象曰浚恒之凶始求深也
　　【正义】白云郭氏曰进道有渐而后可久在恒之初浚而深
　　求非其道也
　　秋山王氏曰可恒之道以久而成始而求深是施诸己则欲速不达施诸人则责之太遽者也故凶
　　紫溪苏氏曰凡人用功之始立志太鋭取效太急便有欲速助长之病故曰始求深孟子言深造必以道正是此意
　　【通论】汉上朱氏曰初居巽下以深入为恒上居震极以震动为恒在始而求深在上而好动皆凶道也
　　九二悔亡
　　【正义】防稽虞氏曰处中多誉故悔亡也
　　愚案九二刚中而体巽刚为天徳巽者顺也有顺乎天徳而不失其常之象故以能久中释之悔亡者半途而废之悔其知免矣义谓阳爻隂位本当有悔又谓以中应中是以悔亡并非实义且何以处凡九二及九二之与六五应者乎
　　【通论】沙随程氏曰大壮九二解初六及此爻皆不着其所
　　以然盖以爻明之也
　　【存疑】伊川程子曰九阳爻居隂位处非其常本当有悔而九二以中徳而应于五五复居中以中而应中其处与动皆得中也是能恒久于中也能恒久于中则不失正矣中重于正中则正矣正不必中也九二以刚中之徳而应于中徳之胜也足以亡其悔矣人能识重轻之势则可以言易矣
　　象曰九二悔亡能久中也
　　【正义】伊川程子曰所以得悔亡者由其能恒久于中也人
　　能恒久于中岂止亡其悔徳之善也
　　【通论】云峰胡氏曰九二独提能久中诸爻不中故不久可
　　见
　　九三不恒其德或承之羞贞吝
　　【正义】山阳王氏曰徳行无恒自相违错不可致诘故或承
　　之羞也
　　兼山郭氏曰九三刚已过中而巽为不柔进退无常不恒其徳者也
　　紫阳朱子曰位虽得正然过刚不中志从于上不能久于其所故为不恒其徳或承之羞之象或者不知其何人之辞承奉也言人皆得奉而进之不知其所自来也贞吝者正而不恒为可羞吝申戒占者之辞
　　象曰不恒其徳无所容也
　　【正义】伊川程子曰人既无恒何所容处当处之地既不能恒处非其据岂能恒哉是不恒之人无所容处其身也
　　九四田无禽
　　【正义】衡水孔氏曰田者田猎也以譬有事也无禽者田猎不获以喻有事无功也恒于非位故劳而无功也
　　愚案田猎非可常之事九四偏刚而处震动之体以从禽为常其不能有获可知矣
　　象曰久非其位安得禽也
</div>
    <div class="pagination">
<a href="大易择言_page29.html">上一页</a><span>...</span><a href="大易择言_page25.html">25</a><a href="大易择言_page26.html">26</a><a href="大易择言_page27.html">27</a><a href="大易择言_page28.html">28</a><a href="大易择言_page29.html">29</a><span class="current-page">30</span><a href="大易择言_page31.html">31</a><a href="大易择言_page32.html">32</a><a href="大易择言_page33.html">33</a><a href="大易择言_page34.html">34</a><a href="大易择言_page35.html">35</a><span>...</span><a href="大易择言_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
