<!DOCTYPE html>
<html>
<head>
    <meta charset="UTF-8">
    <title>周易函书约存 - 第 59 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易函书约存 - 第 59 页/共 75 页</h1>
    <div class="content">　　须知初生之竒不离盛隂极盛之竒便含微隂初生之耦不离盛阳极盛之耦便含微阳便具隂阳相须之妙须知易有太极是孔子于两仪四象既生之后逆遡两仪四象之所由以生原有一种不可言説道理而因称为太极太者尊上之辞极者无以复加之谓是言两仪肇生先有尊上而无以复加者存故以为易之有也亦如干彖赞元不能明言其中所有但以为万物资始者然耳非可以图画者也果有图则孔子当即言之孔子当即传之矣
　　须知后儒所传太极一图是后儒所撰之图非孔子之所传也但明太极之理自知太极非图可画
　　须知太极既不可以图画则后儒无极一图加于太极之上益愈支离
　　须知后儒以无极二字与太极并称则竟以太极为有矣夫太极云者孔子特悬揣而尊重之以为有此极至无加之理耳其或有或无皆其所包其非有非无皆其所包乃忽挑出无之一字在太极之外是谓不知太极之理
　　须知太极既谓之极矣无极而复谓之极是两极矣太极之上犹有至极之理存焉太极而犹得谓为极乎须知函书所画循环一圗亦称为循环太极图者非谓太极竟可画也止是隂阳两象纠缪回环相须互根用以明内外徃来上下终始之妙耳
　　须知通书动而生阳静而生隂之説亦止是流行中道理非生天生地之太极便是如此盖太极初生便具两仪从无先生天后生地先生男后生女之説繋传曰天地絪緼万物化醇男女搆精万物化生是天地男女之交也如曰阳之极然后生隂则隂为阳子而阳之权已谢矣隂之极然后生阳则阳为隂子而隂之权已谢矣诚不解何时为隂阳得交之时也夫万物之生固皆隂阳交后之事因知此语不能无弊
　　须知无极之极与太极之极不同亦止説流行一边事盖此极字即动极而静静极复动之极非太极之极也因有阳极生隂隂极生阳之説故遂以生隂生阳者为极又因阳之未极原未有隂故以阳极之前为隂之无隂之未极原未有阳故以隂极之前为阳之无此是通书説流行之理耳若太极之极则隂阳同时俱生者也故孔子曰易有太极是生两仪不然何得有隂阳相交万物化生之事
　　须知生天生地之太极是可想而不可説可以意防而不可以图传者也
　　须知太极者静镇于中其出不穷不可思议不可言説者也所生之万物则有形有质不可互易者也其斡旋运转之能全是太极所生隂阳之力故曰一隂一阳之谓道又曰形而上者谓之道谓隂阳为形器则隂阳沦于万物是谓不知隂阳谓道为形器之所以然则达道又占却了大本地位是谓不知道请看六经四子书凡所言之道有不在作用一邉者乎
　　须知先天圆圗全本河圗洛书画出其中虚者便是太极此后两仪四象八卦以渐而分愈分而愈不可穷实皆由在内者生出此即河圗生数在内便含成数之象然既虚其中矣岂竟可把作圗看
　　须知太极生两仪两仪生四象有能生者即有能生之所成者生者内而成者外是即河圗内生外成之义须知所生之两仪不离太极所生之四象不离两仪此即河圗成数各附于生数之义
　　须知微阳初生于坤中微隂初生于干中即一竒之生于北内二耦之生于南内
　　须知盛隂盛阳然后外出此即七竒之成然后出外六耦之成然后出外也
　　须知盛阳终于西外盛隂终于东外此即九竒终于西外八耦终于东外也
　　须知一阳二阳三阳相连一隂二隂三隂相连然后以渐而终于外此即一三与七连二四与六连然后九竒八耦以渐而外终之义也
　　须知先天圗中既具循环不息之义而又可爻爻拆之以观其内合外分两仪四象八卦之不同也至其拆而为卦每爻各具一义到得上爻又以为穷极将反则是逐爻而论亦莫非循环不息之义也
　　须知河圗既为先天则未发之中岂能动着丝毫故河圗有连法无拆法
　　须知后儒拆河图之数各配以卦以为立法即在于此是未知先天二字之义也河圗而可拆也将未发之中亦可拆为喜怒哀乐乎后儒必拆河圗配以卦爻总为洛书之数各有卦爻相配而已然后天可以卦爻相配而先天则断不可也
　　须知十者河圗九者洛书此先天后天之分也谓十为书而九为圗非读书穷理者也至谓圗书与先天四圗为伪作者亦愈支离甚矣夫孔子繋传固已逐圗详释矣
　　须知先天小圎圗有内外三爻之拆法以其由内出外渐加而后生故太极两仪四象之妙悉具其中
　　须知先天小圎圗有上下左右之连法以循环不息相依互根之妙悉具其中
　　须知小圎圗有始微中盛末衰之三候所以文周立卦亦时有三候有内外上下之三等所以文周立卦亦位有三等
　　须知洛书便是拆河圗而成者如拆一六为干坎拆三八为艮震之类故知既有洛书则河圗断无拆法盖后天不容有两也
　　须知七九易位者金以从所畏而易其位针之指南是也火以太烈侵过其分而易其位盖火无实形丽于虚而易散唯入于金中分之合之唯其所便故金能留火之性此所由易其位也无寒火而有温泉阳能侵隂隂不能侵阳也又须知其数虽易而金火之性仍自各得其分非有易也
　　须知金以断制为性断则必分故分九而为二七火以融物为性融则必合故合二七而为九
　　须知一者体统之太极也其后每加一数而竒耦以变其所加之一则流行之太极也
　　须知隂阳五行俱是先气而后形水火以气用故居先土金以形用故居后木兼形气故中处焉其坚而实者形也而渐长渐大则气也
　　须知万物之生始于气而终于形故生数皆气而成数皆形也
　　须知伏羲八卦雷风始之始于气也山泽终之终于形也皆河圗中先气后形内生外成之义
　　须知雷风气而山泽形而坎离适居其中当交接之际故水火二者遂各具半气半形之用
　　须知万物将成形时皆由水始便是圗书中天一生水之义乾坤初爻皆象之以水序卦之初屯蒙六卦皆水悉此义也
　　须知乾坤初爻一象流动之水一象凝定之水便是隂阳不同之义
　　须知方图横图除乾坤覆载于上下者不论其在中者皆雷风之气在外者皆山泽之形以万事万物俱由中起莫非气始形终生中成外之义
　　须知方圗止以寓相交之义然犹在方交之始故亦以为先天而入于大圎之中
　　须知后天八卦由坎而始皆天一生水之义男女搆精説在天地絪緼之后絪緼者气之始搆精者形之始也精即水也
　　须知后天八卦即先天八卦一交而成者也四正交一爻者也四隅交两爻者也乾坤中交也坎离上下交也艮巽则下之两爻与上之两爻交也震兑则下之一爻既与上交而上之一爻又与下交也
　　须知隂始不能与阳始交隂终不能与阳终交者不克相续故也隂之始与阳之终交阳之始与隂之终交其气相续故耳此所以四隅之卦自相交也
　　须知伏羲八卦圎圗及六十四卦圎圗以卦象列者皆文王作易之圗随周易而并传者也非伏羲之本圗也须知伏羲之本圗止欲发明两仪四象八卦自太极生出之防故其东阳西隂原止两画非有八叚及六十四叚之别也
　　须知伏羲初画时阳东隂西连为一圈当止别以二色其四象八卦之皆连者亦如是也后世圣人开而为卦欲以一色分别隂阳则不得不以连断为文
　　须知三十六画之小圆圗文王之圗也十四画之小圎圗则伏羲之本圗也五百七十六画之大圎圗文王之圗也一百二十六画之大圎圗则伏羲之本圗也伏羲之圗久已失传今悉补之不然则是伏羲居四圣之最先为周易所自始乃反不得有伏羲之易矣
　　须知伏羲四圗以小圎圗为主大圎圗则小圎圗之重也至文王开而为卦则遂以大圎圗为主
　　须知大横圗即折大圎圗而成之者也小横图即折小圆圗而成之者也皆所以显加一倍之法及干始坤终包罗六子之义与干一兑二推衍八卦之数者也须知伏羲止于四圗而无穷之妙自具其中虽经歴圣阐扬莫之能殚今观太极之蕴含有能极尽而阐扬者乎两仪四象八卦之变化有能极尽而阐扬者乎今观命爻之法于两仪分得之爻用一初字非指其发源于太极借以解圗中之蕴乎彖之徃来上下内外终始非指其发源于中渐徃于外用以解圗中隂阳不息之机乎
　　须知伏羲止有四圗而万事万物之理已备是体用一如天人一致者也故不待开而为卦遂成伏羲之易须知伏羲之圗既未开而为卦则亦并未有八卦及六十四卦之名下繋第六章确有明证而从前未得其觧遂令学易者无处摸索
　　须知下系第六章説文王作易既有原本却与伏羲之圗不相混淆至后叚因贰以济民行则所以明作易之故也
　　须知第六章以称名为衰世之意便知卦之有名非称于伏羲盖伏羲时当中古不可谓为衰世况嗜欲未开无吉凶可趋避也
　　须知卦名之称各有义类黄帝蚩尤始造兵端伏羲之时安得遂有师乎至于井鼎噬嗑之始皆在伏羲之后如不稽类安得而知
　　须知彰徃八字皆是説伏羲之圗彰徃谓圗之在外者察来谓圗之在内者是分内外而言也微显者引外而入内阐幽者引内而出外是合内外而言也下靣当名八字方説文王作易当名之上加一开字便谓开圗为卦用以作易也此处方曰开圗则伏羲之时圗之未开亦已明矣开圗方曰当名则伏羲之时既未有卦并未有名亦已明矣
　　须知察来之来指太极之涵蕴而言便是圣人作易本意用以传心之的防文王于乾卦説出元字周公于卦爻説出初字孔子于系传説出太极皆是此防以此处非可言説但要人留神注意于此耳
　　须知衰世而谓之为意是言作易之心如此非竟以作易之时为衰世也
　　须知易中所有之卦既出先天圗则所系之卦辞即莫非表章圗蕴者矣故能于事物未起之先即具有前知之妙
　　须知文王之卦得于先天则全部周易无有一卦一爻不是先天则必无有一卦一爻为形器之可拘者矣须知揲筮求卦全是从太极隂阳将动欲动之时以探讨隂阳太少之气机隂阳太少有何形质有何体叚故知周易所有卦爻全是先天
　　须知东阳西隂南阳北隂之説皆所以释先天圗也东阳西隂者两仪也南阳北隂者谓东之南西之南东之北西之北也自四象八卦以后莫不如是此伏羲连而不断之圗也文王之圗虽亦具有此象然非以伏羲之圗证之不可得而辨矣若以文王卦圗认作两仪则两仪当为九十六画矣故知伏羲大圗两仪止得两画后之观圗者一卦止作一卦看乌得而辨之
　　须知先天一图立卦象之法即出于其中以其有初末微盛上下消息之防也以其时止三候位止三等也须知先天一图嵗令月窟之防悉出其中以晦朔望及十二辟卦其生隂生阳之时位无弗同也
　　须知先天一图天根之义亦出其中以天道圣学之大原天人合一之妙防皆蕴于圗其中之不可画者是也须知天根月窟之説非指复姤而言只是邵子指明先天圗中流行之气与相须互根之义耳是解三画之小图也若复姤则六画之卦矣
　　须知天根即天心之説但心以肆应不穷者言根以生生不息者言各有其防而其义则同也
　　须知天有何根只因上面象天之纯干由此震之一阳初生而始故谓为天之根
　　须知月有何窟只因月之本象全是隂体向为阳光所掩故不可见今幸阳光让得一分然后隂体的然呈露故以为月之窟
　　须知遇巽逢干全是向上下流转处説循环之气类而推之则震之遇离离之遇兑兑之遇干巽之遇坎坎之遇艮艮之遇坤其顺其逆莫不如是
　　须知既有顺遇必有逆遇皆此相亲之两卦而徃来之机寓焉矣故煦亦另设先天顺遇先天逆遇之圗须知顺遇逆遇皆在两卦缝中合前后两卦而成之者故遂名为缝卦圗此非意为之也因见周公爻辞每有邻遇二字用意推求既久而得之始知邻遇二字皆指始初相比之二卦既已分居而变动之爻复得相比故云然也
　　须知周易中言遇必在缝中之卦非此缝卦则无有言遇者矣譬诸逆旅虽无日不与人遇而终不可以言遇必与同乡同井最相亲厚者相值然后始可以云遇也周易立辞之精其妙如此岂略观大意所能辨哉详具函书各卦之中
　　须知易中言邻与言遇相似亦谓先天圗中本相亲比之卦详具函书各卦中
　　须知先天图中全是流行之气则称为对待不移者非也观天根月窟之妙及一阳二阳三阳相连而不断一隂二隂三隂相连而不断可知矣
　　须知先天大圆小圆既具流行之气则必无截然可分之界故虽文王开而为卦亦宜向连贯处留神体察所以周公爻辞有先天相连之二卦忽而相比遂以邻遇言之而发明先天连贯之防若后天则形质已成故四正四隅皆各安其位而不迁今以后天为流行不息是与论先天者均失其防矣其以后天为流行不息者不过因孔子説卦有帝出乎震一叚耳然此一叚是説天地生物之大道由中出外由外归中之妙特借有形有质之后显而可见者以指明之观震始艮终之説可知非谓后天图竟是流行者也然其位既定而流行之理自在其中
　　须知圣人立卦皆是发明变动之妙与天运之不息太极之日出而不穷相似故多注意于流行一边如万物本天则先天图后天图皆由干而始万物之生将欲成形莫不资水以始故后天之数遂以坎为一数而辟卦之先于子半亦是此义至于由水生木而其形已肇故孔子之于説卦发明震以始之艮以终之而三统之有取于建寅亦是此义凡皆流行之故也今谓后天为对待不移者为是各居其方耳然方虽各居而气实相通但不可以对待不移之一説拘也若先天在浑沦未发之中活泼泼地断不可谓为对待不移何也果其不移而如许之万物从何自生也
　　须知加一倍之説看来虽甚容易而四圣所阐莫非加一倍中变化之妙所以邵子曰天向一中生造化人从心上起经纶人之作事先从心中发出一念逮至做成事业则千态万状不可名言此即先天图中内合外分之象
　　须知文王比象洛书作为后天小圗却无后天大圗者以文王所用之卦皆开先天大圗而得之者也既本伏羲大圗之卦作为周易则所阐明皆伏羲图中之蕴又安用后天之大图为哉
　　须知大挠之造支干亦由先天四图始也五行出于四象四象出于两仪然五行之中莫不各有隂阳而隂阳之中莫不各有微盛今观先天四圗原具隂阳微盛之理支干既各有五行又于其中分别隂阳微盛其妙不已具于是乎
　　须知支干纳于爻中原具隂阳微盛之防则其验于时日亦止是隂阳微盛之防耳其甲子乙丑之类皆假立之名目也
　　须知大挠之造支干皆因卦爻动变实能取验于时日者故作为支干二十二字用以明卦中之爻如某嵗为甲子某嵗为乙丑某日为甲子某日为乙丑皆非妄设者也逮至后世支干之沿流于时日者既皆确有可验而壬乙禽遁之设遂不顾其验与不验而纷然起矣要彼小术虽或偶有所验率皆依傍时日庶几得之总不如周易虽极逺极幽之事莫不于吉凶之分际亲切着明断然而无悮也特其理幽深非粗浅之可学其徳妙契天道非防越者之可易言也
　　须知纳甲之设皆圣人借日月交光之防用以明易所谓仰观天文者是也然止称为纳甲者是因其所在之方用以纪六位时成之象耳其妙既与先天卦象相同其时亦与先天卦侯相准至若甲乙丙丁亦有何竒后之术数家但记其所纳之甲而不记其六成之象虚存此纳甲之名亦卒归无用焉耳
　　须知圣人仰观俯察作为周易则日月交光正仰观之事
　　须知日月交光皆天地自然之易而伏羲之圗正所以仿象其精蕴者也今以纳甲为术数者流则先甲先庚西南东北大明终始帝乙归妹已日乃孚之义文周之前实已有之亦可曰文周为术数乎且出震息兑盈干虚坤皆天地自然之隂阳相循无端终古不易无日不在眼前而常人视之尚莫能觧岂术数家所能窥其奥而妄拟者乎
　　须知天为一元之合地之必与天对者以人处地上资地以有其生故也然日月与地三物适为两仪何也竒一而耦两阳画连而隂画断连斯一断斯两隂阳之义也日阳故竒月与地皆隂故偶也坤之卦辞不言地而言月借其同类者而证之云耳又縁人处地上不能全见地靣而能全见月面故也若据理而论天之空悬寥廓不知大于地几万万倍矣岂地之所能配乎故易曰地道无成
　　须知火珠林中干之所纳絶无可取而支之所纳每有竒验其中皆有精义存焉要亦圣人深知隂阳始终微盛之情而比合于卦爻拟议于人事考验之于嵗时日月而觉某爻之动也与某支之义相符然后定某爻为某支又以此爻征诸嵗时其验于某嵗某时歴歴不爽也然后定其支于某嵗某时其于干也亦然然后知某嵗确为某干某嵗确为某支也其于日月也亦然所由谓支干之作与纳甲之设皆由周易始也后世以火珠林为术数置焉不讲亦未知数所由起原有至精之妙义存焉逮于占卜之家互相传授确有明验而术数者流推出生克制化之用是即易中当位不当位之説耳要其所以能然之故又岂术数家所能妄作者哉须知周易精粗不遗小大悉备所以能冒天下之道故干支之设悉从卦爻而起而文周之易亦遂有庚甲己乙之説
　　须知术家所传六合六冲亦出于周易八纯之卦占散事则宜为六冲也初世之卦除巽之在内者变去变来皆不成合者不论其余六卦并乾坤之三世皆为六合占成事则宜
　　须知术家因卦中之冲合亦遂有日月之冲合如日冲则动月冲则破是其冲也如日月生合则其事大利是其合也
　　须知旬空之説因在旬中则所动之爻不验此亦由周易始也
　　须知生旺墓絶之理亦由周易始也如用爻衰弱喜遇生扶用爻休囚喜当旺相用爻重叠则喜墓忌爻摇动则喜絶是也
　　须知纳支验而纳干不验者支曰地支静而有常故纳于爻中之位遂与爻同徳随之而定干曰天干流行不息纳于爻中之位而不定故一卦止纳一干
　　须知易冒天下之道本末内外大小精粗俱无所遗故卜筮者得借之以自神其实圣人寄天地之道于圗象文周发圗象之秘于卦爻既非浮窃者所能又惧其漫无可入或厌苦而弃去之又虞大道非此莫传又以百姓日用而不知则吉凶无所趋避终无以济民之行因寓意于占卜而纳支干于中使乐前知习术数者传其文以俟其人或知后世将有秦火一闗故借卜筮以永亦未可知当知圣人固前知者也
　　须知揲蓍之法是圣人仿象于易数以求合乎太极隂阳四象之妙者其妙在易而不在蓍但以为蓍中之妙与易理何干
　　须知卜筮之説是圣人导人学易之路至其精蕴则性命之原本天人之一致也第性与天道不可得闻敏求好学人又间不一出即出矣又或淹于文史莫探其本圣人惧易道深微或至中絶故寄其道于卜筮使永其传也若云周易止是占卜之书孔子何复有穷理尽性至命之説哉
　　须知揲筮之法分二挂一揲四归竒而要其所得遂有隂阳太少之四象而综其全数自具六十四种之形体非其拟议妙合天道那易有此也然后知圣人立法之精也










　　周易函书别集卷一
　　钦定四库全书
　　周易函书别集卷二　　　礼部侍郎胡煦撰易学须知
　　须知周公命爻用一初字其原皆出于先天圆图凡九皆东阳凡六皆西隂因在方加之始故以为初是初之一字既明其发原于太极又以见三十二卦咸得而资之故曰其初难知至于上爻各成其体各具一象故曰其上易知
　　须知初之一字最有闗系盖卦之方成尚未有象不能定诸位止可考诸时故前靣有太极唯此一初字始能标之后面有二三四五上唯此一初字始能统之须知时则以前统后者也位则以上临下者也
　　须知八卦圆图初加之一画皆从太极天心流衍而出原具生生不息之妙故周公命之为初而孔子彖辞因遂有来徃内外之説其上下则谓隂阳之位终始则谓隂阳之时也此八字见于彖中后儒每多错防故误认为卦变然此八字又由一来字而始故孔子欲人察来即周公用初字之义也
　　须知初加之两仪已在太极之外然非此两仪则太极无由以显故张子曰不有两则无一然非此两仪则后此之四象八卦皆无由以生故孔子谓一隂一阳之谓道而周公遂以初字标之言初则后此之无穷不可量矣
</div>
    <div class="pagination">
<a href="周易函书约存_page58.html">上一页</a><span>...</span><a href="周易函书约存_page54.html">54</a><a href="周易函书约存_page55.html">55</a><a href="周易函书约存_page56.html">56</a><a href="周易函书约存_page57.html">57</a><a href="周易函书约存_page58.html">58</a><span class="current-page">59</span><a href="周易函书约存_page60.html">60</a><a href="周易函书约存_page61.html">61</a><a href="周易函书约存_page62.html">62</a><a href="周易函书约存_page63.html">63</a><a href="周易函书约存_page64.html">64</a><span>...</span><a href="周易函书约存_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
