<!DOCTYPE html>
<html>
<head>
    <meta charset="UTF-8">
    <title>厚斋易学 - 第 70 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 70 页/共 103 页</h1>
    <div class="content">　　李仲永曰秋则百果皆剥
　　郑少梅曰九五言剥以见震夬离遘坎复之理朱子曰此爻与履五同六十四卦纵衡血脉皆相通贯故履中有夬兑中有剥此不可以目前之象数拘也
　　此爻则少梅之说得之震之终三月为夬兑之终九月为剥离之中五月为遘坎之中十一月为复坎离震兑在八卦未重言之则四卦各主一方一方各配一时汉儒卦气以四卦主四时盖本乎此而其失则依仿而托之者也兑中有剥象数如此
　　右明象
　　王介父曰有厉者不必厉而不能必无厉之辞郭子和曰居中正之位而有厉何哉盖兑之象上行上亲容说小人之徒是以危也
　　朱子曰阳刚中正然富说之时宻比上六故其占但戒以信之则有危
　　程正叔曰虽舜之圣且畏巧言令色孔壬安得而不戒
　　右明占
　　程可久曰九二九五同为隂所乗而所孚不同者二隂位不过刚故孚兑本爻以刚居阳故孚于剥孔子所谓位正当者如此
　　林黄中曰五虽当位而下无应上下虽说而未必随故上六之心未可保也若以六居二则当位而有应天下随之矣故随之五曰孚于嘉吉
　　李仲永曰五爻皆有所说而称兑此爻独不称兑是以为兑之主
　　案卦有君有主君五位也爻不系也主成卦之爻也位不系也震以初九九四为主离以六二六五为主六子之卦可例而知矣复以初九为主遘以初六为主大畜以上九为主需以九五为主五十六卦可例而知矣成兑之主内卦在六三外卦在上六故内卦则曰来兑外卦则曰引兑今九五特兑之君非兑之主也其不称兑者以剥易兑作易者之特笔也
　　右明爻义
　　上六引兑
　　赞曰未光也
　　朱子曰成说之主引下二阳相与为说而不能必其从也故九五当戒而此爻不言吉凶
　　杨廷秀曰贤人在上引其小人亦然上六兑说之小人必引六三来兑之小人
　　毛伯玉曰所以为兑者三与上也三为内卦故曰来上为外卦故曰引
　　案兑象上行前者引后者说而随之虽爻位承乘得失不同而大约如此上为兑主而莫先焉此引兑者也吉凶悔吝则系乎所引者也近而引之必随者五也五刚中正之君引之以当道可也以柔佞说之引之以非道不可也同徳而应引之可随者三也三之六本自五来今以引而复五可也复五则成大壮于隂柔小人不利而阳刚君子则利也其余相逺各有随也唯所引之而已矣
　　右明象占
　　朱子发曰引六三之小人也初九刚正不疑于三而行九二刚中孚于三也而悔亡九四以三为疾九五则孚于上矣然不引五而引三则小人以说进而为害其可不虑乎
　　右明爻义
　　王景孟曰兑为口六爻之辞皆简而严抑以腾口说为戒与
　　兰惠卿曰在兑之时又尚隂柔则是柔佞以求说者也唯刚正有守则为诚实而不陷于邪媚故六爻以阳刚为吉隂柔为凶
　　案泽水不下流以上出为利坎下一耦画闭塞成兑乃其象也初和二二孚三三疾四四商五五孚上上在前而引之其道上行也初和而四商二孚兑而五孚剥三来而上引所谓动于地之下则应于天之上也
　　右明六爻









　　厚斋易学卷二十九
<经部,易类,厚斋易学>
　　钦定四库全书
　　厚斋易学卷三十　　　　宋　冯椅　撰
　　易辑传第二十六
　　经下篇【涣节】
　　【坎下巽土】
　　涣
　　象赞曰风行水上涣
　　杂卦曰涣离也
　　李氏曰下坎上巽顺以免乎险也故卦有难离及离乎险之义
　　李去非曰物之凝结则聚散则涣人心如风之行于水上流放而未定也斯散矣此以坎险言涣也张舜元曰风行水上其水必释东风解冻之象王氏师心曰涣斯散矣所谓涣然氷释也散则离所谓泮涣也
　　都圣与曰人之遇难也对之以刚健则相攻而难成对之以柔巽则相和而难解此险而健所以讼险而巽所以涣也
　　冯当可曰否体升降而为涣亦忧患消释之时案干本上坤本下否塞之象也今坤之六自二而升四干之九自四而降二虽下成坎险而上成巽顺巽风行乎坎水之上水流涣散而巽之木行乎坎水之上险难以济此卦之所以为涣也
　　右明卦义
　　象賛曰先王以享于帝立庙
　　説卦曰刳木为舟剡木为楫舟楫之利以济不通致逺以利天下盖取诸涣
　　右明卦用
　　序卦曰兊者说也说而后散之故受之以涣
　　林黄中曰自兊涣下变为坎上反为巽三五不动而成也
　　程正叔曰人之气忧则结聚说则舒散故说有散义
　　石守道曰凡人既能和说于民必能散其患难李子思曰巽兊之后以巽遇坎而为涣以兊遇坎而为节此巽兊二女之渉险而其象如此也涣节之后继以中孚者巽兊二女之自相遇也继之以小过者震艮二子之自相遇也终以既未济者坎离男女之相遇而交与不交也故六十四卦之序演而至于既未济则乾坤六子相遇之象毕具而先后之相次义之相从莫不各有深意存焉今序卦之所论特举其一端以诏后世而其自然之画灼然之理则有不可胜穷者
　　右明卦序
　　亨王假有庙利渉大川利贞
　　赞曰涣亨刚来而不穷柔得位乎外而上同王假有庙王乃在中也利渉大川乘木有功也
　　李氏曰涣有难散及离险之义难散而离险则亨矣
　　冯当可曰涣未变则否矣四降为二得中正之位干体虽散而不失中二升为四有顺长之德坤体虽散而不失顺此涣之所以有亨理
　　案大抵否变而涣散其塞则通矣涣之所以为亨也右明亨
　　陆希声曰人气聚则生散则死圣人以神气涣散乃立宗庙以萃聚之是以涣萃二卦皆言王假有庙所以明聚散之理为教化之宗主也
　　李子思曰萃之时因民之聚而立庙以坚其归向之心所以为懐保之道而涣之时忧民之散而为之立庙以收其荡析之志所以为招携之术皆所以统摄人心而坚凝之也
　　李仲永曰莫不有家而王之有家者大故曰王假有家莫不有庙而王之有庙者大故曰王假有庙案假或读如格亦有此训以孔子赞家人涣萃观之则格之为至良是然易之称王假者四而丰又一言焉孔子乃曰王假之尚大也一经用字无二三之理故当以丰为正
　　林黄中曰萃之庙在四而涣之庙在五各应其时义也说者皆袭焦延夀之论以上一爻为宗庙愚谓不然宗庙者国之本也其在都邑之中矣涣自五以下有庙之象　又曰自五以下有七庙之象案七庙象想以画数三阴爻六画而一阳爻一画通为七也葢三爻之艮为门阙谓一阳爻在上为屋二阴爻在下为阙高巍之象也故萃自四以下互体为艮涣自五以下约象亦艮也则黄中谓萃在四而涣在五者以上一阳爻言也家人之上卦巽九五一阳为屋而六四耦画即为门象而非阙之高也同人之初九于门亦以六二一爻言之也故九五为有家然而家人之五涣之四萃之五上又皆一阳爻阳大也此所以三卦于有庙有家皆曰假与此卦九五为君位乃在庙故孔子曰王乃在中也
　　右明王假有庙
　　苏氏曰以坎为水巽木乘之所以利渉
　　程正叔曰治涣之道当济于险难而有乘木济川之象渉则有济涣之功
　　李子思曰十三卦之制器舟楫之利盖取诸涣则是黄帝尧舜之时已尝取此之象而为利渉之用矣
　　毛伯玉曰所以涣者风水相激也乘木利渉又所以济其涣圣人用卦用象用爻之法其变也如此右明利渉大川
　　毛伯玉曰利贞者九五之中正
　　陆希声曰物散则失正故利贞
　　程正叔曰合涣散之道在乎贞固
　　朱子曰其利贞者则占者之深戒也
　　案涣之时非以贞固之道行之则人心不复可収矣九五居中当位以阳居上皆贞之道也然以六画攷之则当位者四爻所不当位者三上两爻耳不正固不胜于正此其所以以贞为利也
　　右明利贞
　　李季辨曰九五涣之君也涣而欲萃必萃于五故卦爻皆归于五九自四来二与五为同德之应六自二往四上同于五而为同志之臣五之所以成涣之功首以此二爻
　　毛伯玉曰九二来而治其涣九五之命也六四得位乎外而收其涣者九五之故也
　　洪氏曰涣之所以亨难之所以散天下难散则神灵顾歆而民心爱戴以享先王则可以有庙以渉大川则可以有功非尽亨之道者孰能与此案观孔子之彖则全在二四两爻九六往来成夹辅九五之功所以亨涣而王者之有庙以之渉川以之贞固皆两爻之力也
　　赵氏曰天下之难非阳刚得位则莫能济故难之散也则为涣及其下之聚也则为萃二卦之辞略同然涣之言亨者一而萃则再言之涣之言利者二而萃则三言之涣言王假有庙而萃则加以用大牲吉之辞以是知涣而后萃诚有其序也右总明卦义
　　初六用承马壮吉
　　赞曰初六之吉顺也
　　程正叔曰二阳刚壮初阴柔弱两皆旡应旡应则亲比相求托于刚壮之材以出险必有济也程可乆曰九二刚健马之壮也本爻顺承用承马也
　　朱子发曰二为刚中之材坎为美脊之马
　　吕与叔曰乘车者马在前前遇九二刚健与明夷六二同义
　　洪氏曰初与二皆在险求以出险何患乎异心故九二听初之承已而初六资二以有行以动则壮以则顺孰能御之哉
　　案九二所以未出险者以二阴防之也然初六之阴在险下柔弱亦不能以出险二之材足以出险而防马者初之位应四而爻不应二之九本自四来而欲归四则正与己应是初与二之情同也同心以济而不为险防则六三之一阴在外岂能制初二之协力以进哉此其所以吉也
　　右明象占
　　刘氏曰六爻独初不言涣以当其时未涣也赵氏曰阴柔在坎险之下不足以涣难者也程正叔曰涣难之辩之冝早方涣而拯之不至于涣也
　　右明爻义
　　九二涣奔其杌悔亡
　　赞曰涣奔其杌得愿也
　　程正叔曰诸爻皆云涣谓涣之时也
　　王介父曰奔者速辞刚之为物能速者也
　　朱子发曰二本否四在二者涣散之时也二之情不忘乎四犹逃亡之人不忘故国　又曰二能奋身出险上奔于四是以悔亡震足动奔也互体震故也
　　张子厚曰奋于险中进而之前则难解而悔亡若退累于初则险不能出其悔终存【冯当可同】
　　案自初言则已欲应四而傅二以归故资二以为马承马而壮吉自本爻言之则已欲归四而恐初之累故傅初则有悔奔机而悔亡机之义说者以为所凭之几非也几说文象形所据者也杌说文木也二字义不相蒙周官五几亦不从木然则杌杌木也人之离家因于道途则依木以休息诗所谓南有乔木不可休息也【休文从人从木也】四者九之故居也今离之而在二人情涣散又防险中思归其故居则机之象也何也几象形四之六居九下竒耦之画有几之象而巽体木则木中之机也机可休息故奔而归之犹困于道途之人汲汲求木以休息也曰其者指爻之几也此机乃九之机今自二而奔归之也圣人立象以尽意精防如此或曰当涣之时人必求主爻义皆归五而今皆奔四何也曰至四则归五矣四近臣之位也二欲归其位者也初欲因之以逹于五者也
　　右明象占爻义
</div>
    <div class="pagination">
<a href="厚斋易学_page69.html">上一页</a><span>...</span><a href="厚斋易学_page65.html">65</a><a href="厚斋易学_page66.html">66</a><a href="厚斋易学_page67.html">67</a><a href="厚斋易学_page68.html">68</a><a href="厚斋易学_page69.html">69</a><span class="current-page">70</span><a href="厚斋易学_page71.html">71</a><a href="厚斋易学_page72.html">72</a><a href="厚斋易学_page73.html">73</a><a href="厚斋易学_page74.html">74</a><a href="厚斋易学_page75.html">75</a><span>...</span><a href="厚斋易学_page71.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
