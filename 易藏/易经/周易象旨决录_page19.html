<!DOCTYPE html>
<html>
<head>
    <meta charset="UTF-8">
    <title>周易象旨决录 - 第 19 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易象旨决录 - 第 19 页/共 19 页</h1>
    <div class="content">　　萃升皆四阴之卦萃一阴为上卦之主而三阴聚于下升一阴为下卦之主而三阴徃于上李鼎祚升五不来之二吴氏谓萃以观四徃上升以临三来初亦凿矣不来者主阴而言易以上为徃下为来也
　　谦轻而豫怠也
　　虞氏以怠作怡曰豫乐祖考故怡项氏曰此以怡时烖来叶尔怠亦未尝不叶平上去入之分自沈约始赞易时固未分也阳在下卦自抑而为谦之主故轻阳在上卦自亢而为豫之主故怠
　　噬嗑食也贲无色也
　　噬嗑贲皆三阴三阳之卦噬嗑中阳在頥居下卦震动之上食也贲中阳文刚而光辉于艮实之内无色也吴氏谓噬嗑自否变贲自泰变殆谬説也色谓一色文则无一色矣
　　兑见而巽伏也
　　关子明曰兑见也以其阴柔外形乎巽伏也以其阴柔内蕴乎朱义本之张文饶曰方阴交阳而生也兑二得离之三变巽之五及其成也巽五得坎之六离坎相遇老阳成物巽复反兑之二故为兑见巽伏夫张氏凿矣
　　随无故也蛊则饬也
　　吴幼清曰随初九为主聴二阴自随而无所作为蛊初六为主承干父体壊而有所整治
　　剥烂也复反也晋昼也明夷诛也
　　孙奕示儿编诛当作昧明出地上为昼明入地中为昧得反对之义关氏曰蒙昧者厥道求乎明明夷亦昧也非不明葢伤之尔孙义取此
　　井通而困相遇也
　　巽之上爻主塞坎水之下流而坎水乃出在上葢塞而后通者也兑之下爻主塞坎水之上源而坎水适在下正遇其塞所以困也吴幼清谓井初九升五而坎水上通困上九降二遇阴而揜亦非是也
　　咸速也恒乆也涣离也节止也解缓也蹇难也
　　吴幼清曰咸九三不上感正应而下感近比欲速感也恒初六以柔巽处卑下妻道之可乆者也涣九二坎水在巽风之下为风所离散节九五坎水在兑泽之上为泽所节止解九二坎防在内震则出险而动于外内险已解缓也蹇九五坎险在外艮则见险而止于内外险方艰难也
　　暌外也家人内也
　　虞翻曰离女在上故外女正位乎内故内谓二五阴爻也关朗曰明乎外者物自暌故曰暌外明乎内者家自齐故家人内也
　　否泰反其类也
　　括苍龚氏曰否泰以类相反故爻言畴言彚吴幼清曰否三四相易为渐泰三四相易为归妹渐四复反于三就其同类之阴为否归妹四复反于三就其同类之阳为泰故曰反其类以反训归予谓吴氏葢执主爻之説为支蔓矣
　　大壮则止遯则退也
　　大壮刚以动而曰止非其象矣止葢正之误字也大壮之势阳上而不已遯则阳退诸家之説纷纷悉牵防无足取也
　　大有众也同人亲也
　　项氏玩辞曰大有同人皆以离之中爻为主在上则人归乎我是之谓众在下则我同乎人是之谓亲隆山李氏曰离为火火性炎上上而趋干故曰同人亲
　　革去故也鼎取新也小过过也中孚信也
　　吴幼清曰革六二离火在内而兑泽燥渴尾闾沃之火去其泽之故者也鼎六五离火在上而巽木生之燧改薪传之火取其木火之新者也小过九四主也而为六五所过葢阴盛能过阳衰不反也中孚六四主也而为九五所信葢阳实能感阴虚能应也
　　丰多故亲寡旅也
　　荀本丰多故亲絶句者非依京氏本故下有也字丰以二四为主二为明之主而四为动之主动乎明中内文明则有所容为多故旅以三五为主三为止之主五为明之主止乎明下外文明则有所察故无徒吴幼清曰丰六二在内为主于明盛之中外与四相易而情相得初六徃上三亦来孚故旧之多也旅六五在外为主于覊穷之中内与三相易而情不相亲相亲者寡愚谓丰二四相得旅三五不相得本无所据也
　　离上而坎下也小畜寡也履不处也
　　吴幼清曰离六五为主火炎而上故上征而折上九之首坎九五为主水润而下故下比而纳六四之约小畜一阴畜藏于五阳之间所畜者寡少履六三履行于二阳之上所履者刚又不得正位非其所安故行去而不留处也
　　需不进也讼不亲也
　　需九五为主下三阳以险在前而不进讼以九二为主水性润下天髙违行而不亲
　　大过颠也姤遇也柔遇刚也渐女归待男行也頥养正也既济定也归妹女之终也未济男之穷也夬决也刚决柔也君子道长小人道忧也
　　大过以下朱义谓卦不反对或是错简以韵协之又似非误未详何义按郑康成时则已有是疑矣苏东坡易传改云頥养正也大过颠也姤遇也柔遇刚也夬决也刚决柔也君子道长小人道忧也渐女归待男行也归妹女之终也既济定也未济男之穷也以为相从之次相反之义洪迈随笔大以为然然亦时有失韵者矣其后节斋蔡氏易义改云大过颠也頥养正也既济定也未济男之穷也归妹女之终也渐女归待男行也姤遇也柔遇刚也夬决也刚决柔也君子道长小人道忧也丘氏云今依蔡易读之则八卦既得以类从而于韵亦叶但不当僣改经文耳今姑仍蔡旧文折之大过本末弱又以上应三如首向下皆颠义也既济六爻皆当位故定未济三阳皆失位是为男穷三阴亦失位不足言也吴氏既济必主六二未济主九二也者亦太泥哉归妹之义吴幼清曰六三女君之娣女之少者既归则女之事终也渐九三得男位之正而将徃迎六四之女女待其迎而后行也易终杂卦可反覆为两而刚柔吉凶相反变易之义也自乾坤至困三十卦当上经之数中杂下经十二卦自咸至夬三十四卦当下经之数中杂上经十二卦坎离以交中居上经今下附震艮巽兑以交偏居下今上附其无反对者上经六今附以二下经二今附以六又皆交易矣十二辟卦除乾坤上经泰否临观剥复阴多于阳者十二下经遯壮姤夬阳多于阴者十二移否泰于三十四卦之中而阴阳之多少复如之特在上经者三十六画今附者二十四下经者二十四画今附者三十六愈见其交易之妙尔若合论六十四卦上经三十卦阴爻之多于阳者八下经三十四卦阳爻之多于阴者亦八今附于三十卦者阴多三十六附于三十四卦者阳多亦三十六以反对论上经阴多者四下经阳多亦四今则附于上者阴爻多十八附于下者阳多亦十八或三十六或十八互为多少阴阳交易而三十六宫之妙愈可见矣伏羲之画文王周公孔子之言皆天也自大过以下杂物撰德指中四爻互体而言先天图之左互复頥既济家人归妹暌夬干八卦右互姤大过未济解渐蹇剥坤八卦此则于右取姤大过未济渐四卦于左取頥既济归妹夬四卦各举半可兼其余杂卦中取互体又其最杂者也上三十卦终以困柔揜刚下三十四卦终以夬刚决柔柔揜刚君子不失其所亨刚决柔君子道长小人道忧矣杂卦之末特别君子小人其意防矣始干终夬一阴决尽则干也考皇极经世干已防之终当尧世欲自夬而干如尧世者任贤去邪疑谋勿成以为夬耳胡仲虎言有可采者因括而附末简焉
　　周易象防决録卷七
</div>
    <div class="pagination">
<a href="周易象旨决录_page18.html">上一页</a><span>...</span><a href="周易象旨决录_page14.html">14</a><a href="周易象旨决录_page15.html">15</a><a href="周易象旨决录_page16.html">16</a><a href="周易象旨决录_page17.html">17</a><a href="周易象旨决录_page18.html">18</a><span class="current-page">19</span>
    </div>
    <div class="pagination"><a href="index.html">返回目录</a></div>
</body>
</html>
