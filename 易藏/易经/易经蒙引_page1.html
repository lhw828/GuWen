<!DOCTYPE html>
<html>
<head>
    <meta charset="UTF-8">
    <title>易经蒙引 - 第 1 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 1 页/共 37 页</h1>
    <div class="content">　　钦定四库全书　　　　经部一
　　易经蒙引　　　　　　　易类
　　提要
　　【臣】等谨案易经蒙引十二卷明蔡清撰清字介夫号虚斋晋江人成化甲辰进士官至南京国子监祭酒事迹具明史儒林传是书专以发明朱子本义为主故其体例以本义与经文并书但于本义每条之首加一圈以示别盖尊之亚于经也然实多与本义异同如经分上下朱子云以其简袠重大故分为上下二篇清则云六十四卦何以不三十二卦为上经三十二卦为下经而乃上经三十卦下经三十四卦也用九见羣龙无首朱子云用九是诸卦百九十二阳爻之通例见羣龙无首是此卦六爻皆用九者之占词清则云孔子象传及文言节节皆是主六爻皆用九者言但本义不主此説又云若依朱子之説则于用九下又当添六爻皆用九者一句知至至之知终终之朱子説上句知字重下句终字重清则云此未必是本文之意本文下句一知字岂偶然哉岂姑以对上句而无所当哉其他不肯委曲附和大率类此朱子不全从程传而能发明程传者莫若朱子清不全从本义而能发明本义者莫若清醇儒心得之学所由与争门户者异欤乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀




　　钦定四库全书
　　易经蒙引卷一上
　　明　蔡清　撰
　　周易
　　周代名也本国名在雍州境内岐山之阳盖周始祖后稷封于邰曾孙公刘迁邠至十三世孙太王乃迁于岐所谓岐周太王传子王李孙文王至曾孙武王遂克商而有天下因用其国之故名以为一代之名自古得天下者其代名率用故号如唐尧本唐侯也虞则舜之氏也舜封伯禹于有夏汤之先世居商丘是皆其故号也后世如秦并天下亦只称秦汉则项羽王之汉中曰汉王又如曹魏司马晋至宋齐梁陈歴代皆以本封为一代之号李唐则起自唐公赵宋则因所领归徳军为宋地惟元别取易经乾元之义不踵前代故事至我朝用大明实用元人之意也看来元人之意亦是盖不以偏方之名名天下也不可以为与古制异而非之但其改号诏词多出文人曲笔有曰唐之为言荡也尧以之而著称虞之为言乐也舜以之而作号驯至禹兴而汤造互名大夏以殷中则全非其实矣此文人之所以不足贵也我朝建号大明诏防独不然只曰于吴元年正月初四日告祭天地于钟山之阳即皇帝位于南郊定有天下之号曰大明以吴二年为洪武元年云再不援古以证今气象殊光明○岐周即今翔府因文王时凤鸣于岐山故名凤翔唐肃宗即位于灵武次于扶风郡因改扶风为凤翔见有岐山县谓之岐者以其山有两岐又谓之周者岐山下地名也故曰文王生于岐周
　　○其卦本伏羲所画有交易变易之义
　　交易变易在易有之在实体亦有之本是实体上物事模冩入易中耳本义主易言交易从卦圗上看变易从蓍防上看○造化之交易变易具见于朱子小注宜详玩之朱子曰交易是阳交于隂隂交于阳是卦圗上底如天地定位山泽通气雷风相薄水火不相射八卦相错是也○或曰交易是对待之定体如何见得是交处曰如天上地下相对也则天气下降以交于地地气上腾以交于天其实理固然矣推之山泽雷风水火皆然故山不得水不能生草木鸟兽泽不得土不能生鱼鳖蛟龙则相交之理亦昭然也以至雷风则相益者也水火则相济者也天地间盖无一物不然故曰天地暌而其事同也男女暌而其志通也万物暌而其事类也凡君臣父子长防朋友内外上下刚柔文武以至庶物之雌雄牝牡食味之酸醎凉等类凡其二者之对立而其理之相须者皆谓之交易也虽至防之物亦各有个面背内外面背内外则相须而不可相无者也是亦交易所在矣故程子曰天下无无对之物易之交易即所以像乎此也此理若实得于心而变通于事为之间亦真可以手舞而足蹈也愚谓若就逐卦六位言则初阳而二隂三阳而四隂五阳而六隂是亦有对待之义又以横圗言在两仪则阳与隂对在四象则太阳与太隂相对少隂与少阳相对在八卦则干阳与坤隂相对震阳与巽隂相对艮阳与兑隂相对坎阳与离隂相对其在员圗方圗皆然又以卦之反对言之则自干刚坤柔比乐师忧以下一一皆有交易之义也盖此理无处无之在易书皆然○朱子曰变易是阳变隂隂变阳老阳变为少隂老隂变为少阳此皆占筮之法盖卦爻之在圗书初无变之可言唯于占筮得卦之后有九六七八之数则九者变为八六者变为七于是有变易之义耳大抵易有卦有蓍有卦无蓍则易为无用有蓍无卦则易为无体交易大抵主卦爻言变易大抵主蓍言○朱子曰隂阳做一个看也得做二个看也得做两个看只是分隂分阳两仪立焉做一个看只是一个消长若专指流行者言如寒暑只是一气而分隂分阳亦有两仪象也朱子此段之言盖专指流行者○造化之交易所谓分隂分阳天地四方是其至明白易见者也故天阳与地隂相对南阳与北隂相对东阳与西隂相对交易则所谓一动一静互为其根者也故昼阳往而夜隂来夜隂往而昼阳来暑阳往而寒隂来寒隂往而暑阳来此气数之相推者也○交易变易在造化在易书俱要分合看得方是如天地定位合言之交易也专就天言则有南极北极之分专就地言则有南北髙深之辨此又分言之交易也如昼夜之相推合言之变易也昼午前为阳午后为隂夜则子前为隂子后为阳此又分言之变易也至于易卦亦然又交者亦有变变者亦有交交易者隂阳之质其定位也变易者隂阳之气其相为消长者也近取诸身逺取诸物无不皆然○交易者隂阳之相间变易者隂阳之相因交易即朱子原象賛中所谓交易为体往此来彼者也变易即賛所谓变易为用时静时动者也○举天地间物物皆是易不是变易便是交易二端之外更无他也此古之圣人所以用一易字以该括之而朱子又分为变易交易二义以发明之也呜呼尽之矣○虽然动静相生而无端故对待亦有肇于流行者所谓体在天地后用起天地先是也流行亦有对待者所谓太极动而生阳阳极而静静而生隂隂极复动者也
　　○以其简袠重大故分为上下两篇
　　简竹板也即汗青也谓之汗青者竹以大汗之则不蛀也袠书衣也积简而以韦贯其端故曰韦编其必为之衣以包裹之然后定也古者有青缣袠或布袠绢袠简袠本重大若通六十四卦及许多卦爻文字总为一篇是诚亦重大之甚而不便于举阅矣故从中断自咸恒以下为下经上经首乾坤终坎离下经首咸恒终既济未济两篇之分实亦有不徒然者且六十四卦何以不以三十二卦为上经三十二卦为下经而乃上经三十卦下经三十四卦何也先儒谓天地万物之父母故上经首乾坤夫妇人道之始故下经首咸恒此本孔子序卦传之意也至于下经之所以终既济未济者序卦传亦自有明説矣但上经之终于坎离先儒虽未有论及者愚意乾坤者造化之本体坎离者乾坤之大用坎为水隂也离为火阳也天地之所以造化万物者一隂一阳而已此即太极之隂静阳动也凡单言水火便当隂阳便包五行使乾坤而无坎离则乾坤或几乎息矣此上经之所以首乾坤而终坎离也欤观先天圗乾坤定上下之位坎离列左右之门亦为有意又后天圗从中起便是南离北坎纯以坎离作用为主也下至参同契悟真篇医方等书往往提掇个坎离或水火二字亦足以明造化之不外此两端矣○上经首乾坤终坎离造化之始终备矣下经首咸恒终既未济人物之始终备矣○上经终于坎离其理最妙若再择二卦以易之便不得如此之精意也此朱子感兴诗所谓昆仑大无外磅礴下深广隂阳无停机寒暑互来往者也与下经之终于既未济实同一意○何谓只言水火便该五行曰阳自天一生水为始而三生木以终之也隂自地二生火为始而四生金以终之也水实该木火实该金土则居四行之中此犹只言仁义而该礼智信也
　　经则伏羲之画文王周公之辞
　　此正经也并孔子所作之传十篇则皆所以释经者也传字对经字言周易上经经字内着不得十传盖古易上下经二篇十翼十篇各自为卷也以其皆所以释经之义故于开卷之初輙用经字并及之
　　○中间颇为诸儒所乱
　　乱者凡二次复古亦二次汉费直初以象传释经总附于卦爻辞之后郑王弼宗之又分附卦爻辞之下增入乾坤文言始加曰象曰文言曰以别于经而系辞传以后自如其旧歴代因之是为今易程子所为作传者是也自嵩山晁説之始考订古经为八卷盖上下篇卦爻辞合而为一上下系辞传亦合而为一上下传一上下象传一文言一説卦传一序卦传一杂卦传一通为八卷至东莱吕氏乃定为经二卷传十卷是为复古易而朱子本义所从者也上经
　　【干下干上】
　　乾元亨利贞
　　一者竒也阳之数也○只实处便是一虚则二矣○干一而实竒圎围三便见阳数竒矣○一或读为单者非也单只是少阳若以易用九言一是太阳所谓重也纵不専指太阳亦须兼得太阳方是若读为单音只作少阳看矣当考筮仪四象之异处筮仪老阳画为○重也少隂画为拆也少阳画为一单也老隂画为乂交也至今凡占卜者皆用之不知始于何人○一既不可读为单然则亦不可读为拆矣今人槩误读也不如读单为竒音读为耦音较无病也
　　○干者健也阳之性也
　　盖天地间凡阳皆动动而有常见阳性健也○胡氏曰一者竒也阳之数也从象上説干者健也阳之性也从理上説
　　○伏羲仰观俯察【云　云】一隂一阳之象
　　天地间不外乎隂阳隂阳之数不外乎竒耦以其大者言之天阳也何以见其竒盖天之形包乎地之外一而实者也故为竒地隂也何以见其耦盖地之为地尽能容载乎天之气以养育乎万物二而虚者也故为耦又以在天之日月言之日则本体自明且万古常盈而不亏一而实竒也月本体虚常受日之光以为光且有盈有亏亦二而虚耦也又以地之山水言之如水其体虚也故投之以物则随而没入有耦象焉山之视水则其体实矣非掘不入故虽只是地之隆起者然以对水看则亦竒象矣○或曰水能载舟万物投之俱不没何谓其虚曰投以实物无不没入者木性虚故不没非惟木也虽瓦石作巨物而虚其中以置之水亦不没入盖受实而不受虚也尝有以玛瑙碗置水面不沉者唯其中虚为阳气所聚故也今以银锡为盎置水上亦自不沉或曰阳实隂虚今乃以虚为阳何与曰以质而言则实者为阳虚者为隂厚薄之分也以气而言则中虚者为阳中实者为隂轻清重浊之分也○以日言之午前半日为阳午后半日为隂以月言之望以前一半为阳望以后一半为隂以山言之则山南为阳山北为隂山面为阳山背为隂如禹贡所谓岷山之阳与所谓至于华隂是也如海之水则潮为阳汐为隂如江河之水上流为阳下流为隂又凡奔流者为阳停涵者为隂亦各有隂阳也○今淮安府有山阳县绍兴府有山隂县又湖广有汉阳汉隂则以水分也○且隂阳之分在人在物无不有之如人之男女男阳而女隂也然男女之身各有血气血隂而气阳也所谓一物原来有一身一身还有一乾坤而人身之血气其界分亦自不同如医家诊脉法左右手寸闗尺三部左心小肠肝胆肾右肺大肠脾胃命左寸部轻按诊心重按诊小肠左闗轻按是肝重按是胆无往而无个隂阳之别虽一草一木之防其所以为形气性味者亦莫不分隂分阳故官桂味本辛热然用枝则气薄而开表用肉则生温而补肾若紫苏主下气开胃然煮汁饮之则除虫毒其子则又安喘为用不同者以其性味自有别也此皆是一分为二之理可见无物无对不是隂便是阳阳便变隂隂便变阳岂非一隂一阳有各生一隂一阳之象耶○以上皆以交易者言对待之隂阳也今更以变易者言之如气序之流行甲年为阳乙年为隂也在一年中春夏又为阳秋冬又为隂也自春夏言之春又为阳夏又为隂自春一令言之自立春至春分以前又为阳自春分之后至立夏之前又为隂余皆以此类推之虽一个时辰亦分上下四刻虽一息之微亦分一嘘一吸凡此类非只是苟且分析各有配属而已其理数之际各以类分至防至妙有不容以毫髪谬乱者故圣贤谨而辨之如象之胆则随四时所在不同如猫之目睛则随十二辰而变其理数之防妙有不可尽究诘者○竒者兼乎耦者也耦者分竒之半者也如举日则包夜竒也夜则得日之半耦也朱子谓天地间只是一个阳气下截便是隂阳全隂半又曰隂阳只是一气阳之退便是隂之生盖以下截对前一截看则有耦象矣此以气言者也若从此节节推去每一分为二亦自生生之数○问阳进隂退就造化人事言之则如何曰春夏气之嘘秋冬气之吸吸则退藏矣又如人身四十以前日向于壮进数也四十以后日浸以衰退数也然又须知阳全而隂半阳无终尽之理也而隂只是阳截后一半如今之和尚虽年八十而犹剃髪盖髪常长也但比四十年前不同耳○横圗六十四卦总是两仪界内截作六十四段只为要下次分明姑更画出上面来耳以实体言则所生之子只在母腹之中若以卦画言则所生之子不免在母腹之外○横圗纯阳纯隂所以独在两头者盖初画之始右边为阳左边为隂耳再画出时又右阳而左隂三画时又右阳而左隂右边节节得阳则积而为纯阳其次则杂乎阳矣右边节节得隂则积而为纯隂其次则杂乎隂矣此乾坤二卦所以独居两头而兑离震巽坎艮皆囿其中也
　　○三画已具八卦已成则又三倍其画以成六画而于八卦之上各加八卦者只是以象此隂阳之生生不已也朱子曰阳气便是六层只管上去上尽后下面空缺处便是隂愚谓此卦之所以有六画也其圗如左
　　子　　　　　　复
　　丑　　　　　　临
　　寅　　　　　　泰
　　　　　　　　大壮
　　辰　　　　　　夬
　　巳　　　　　　干
　　午　　　　　　姤
　　未　　　　　　遯
　　申　　　　　　否
　　酉　　　　　　观
　　戌　　　　　　剥
　　亥　　　　　　坤
　　成形之大者为天坤卦亦曰隂之成形莫大于地可见不可就以乾坤当天地看凡至健者皆为干凡至顺者皆为坤此乾坤所以足应万人之用而彖传之言所以为专以天道明干义以地道明坤义也
　　○乾道大通而至正
　　天地间凡柔者皆不足以有为惟刚健则有能为之资而物莫之阻况干又是至健者此乾道之所以为大通也○凡万物之刚者必正柔者必邪干则纯阳至健又正之至者也○乾道大通而至正最好玩味是此一句虽孔子后面许多言语皆在其中天之四徳一大中至正之道也圣人之四徳亦一大中至正之道也方知孔子主义理説不是易外意也○何谓天之四徳一大通至正之道曰正大而天地之情可见矣即此可知○何谓圣人之四徳亦一大通至正之道曰圣人之心廓然而大公物来而顺应中心无为以守至正即此可见○寻常尽説易是穷理尽性至命之书自今观之卦爻辞何处是説性命殊不知有形而下之便有形而上之道有至着之象便有至防之理如乾元亨利贞便是从乾道大通而至正上来坤利牝马之贞便是从阳全隂半地道无成而代有终上来干岂不是性命耶是以学须见到天人合一处
　　利在正固
　　事有未正必欲其正事之既正必守其正此正固二字之义也固所以全其正也如此説贞字之义乃尽○元亨谓其事可为也利贞谓须善为之也○易以道义配祸福故元亨而必利贞也○易虽主卜筮然以道义配祸福与他术数书不同所以为经也故无不效昔晋何晏闻管辂明易数请与论易邓飏在坐请作一卦当至三公不又问连梦青蝇数十来集鼻上辂告之曰元凯辅舜周公佐周皆以和惠谦恭享有多福今君侯位尊势重而懐徳者鲜畏威者众殆非小心永福之道愿君侯裒多益寡非礼弗履则三公可至青蝇可驱也后二人皆坐事诛夷按辂以易数名而其言如此是知以道义配祸福者矣当老庄虚浮之世而有如此等人物亦豪杰之士哉愚尝谓上有天下有地中有人天有时地有利人有为人为之功用亦大矣人为之善者或能吉其防其不善者则能防其吉愚故录辂之言以正易道之门户也○飏又尝问辂曰君自谓善易而语不及易何也辂曰善易者不言易也斯盖真知易之广大而悉备随时随处随物无往而不在不可以指摘而言也何也夫易以言乎逺则不御以言乎迩则静而正以言乎天地之间则备矣学者但能任理以应事动静不失时则何往而非易故邵子曰孟子善用易而七篇中未尝一言及易也程子曰易学后来曾子子夏煞曾到上面然曾子子夏之言传于后世者亦未尝有一言及易学者于此可以加思索工夫矣本义所谓保其终不可説是保得元亨盖元亨只是许他去做此事言无所阻碍而已未见有成功处有何可保语录有知其大通却守其至正以俟之之説此句恐有误字或未定之説也○此圣人所以作易教人卜筮而可以开物成务之精意专指文王系辞言不兼伏羲言文势是如此理亦是如此看精意二字正指卦辞也大传曰圣人之情见乎辞要之文王之辞亦所以发伏羲之蕴也
　　○开物成务之精意
　　如初占得干时知其元亨且利贞此是开物也从此去做事既元亨又利于贞便是成务矣○或谓开物以元亨言成务以利贞言此説新巧理则不通必若其説他卦有専言利贞者是无以开物矣又有专言元亨者是无以成务矣只看大传所谓开物成务者语意如何○乾卦卦辞只是要人如干様坤卦卦辞只是要人如坤様至如蒙蛊等卦则又须反其象此有随时而顺之之义有随时而制之之义易道只是时时则有此二义在学者细察之○或谓伏羲之时有画无文只是使天下之人观其象而已能如象焉则吉防应违其象则吉防反如乾道有大通而至正之象占者必如其大通而又能如其至正则善矣岂不亦明白耶然民不可使知之如上所云要是圣贤分上事先儒此説恐犹欠平实也○问圣人未系辞之前全无文字可凭恐终只是观象以断吉防曰观象以断吉防时在圣人亦须有个法则处之不是人人着他自观象以断吉防也洪范七稽疑曰择建立卜筮人乃命卜筮而传曰蓍者至公无私故能绍天地之明卜筮者亦必至公无私而后能传蓍之意必择是人而建立之然后使之卜筮为人断吉防也岂谓古者民淳但观象者尽能知吉防耶然求其能传蓍之意者亦不可多得是以后世圣人终不得已于系辞也今虽有卦爻辞而筮得之者往往有与所问之事全不相应者将如之何看来神而明存乎其人犹须观象以通其变也○先儒曾有因日食而筮者得大有之需大有干下离上需干下坎上干不动唯上离变为坎筮法三爻变者当占本卦及之卦辞此二卦辞将何以断此占乎渠未得其意只以卦象求之谓上体离日为坎月所变是日为月所掩日食之象也自以为得之而需卦辞所谓有孚光亨贞吉利涉大川大有卦辞所谓元亨者皆无所预矣然以愚意推之彼因日食而筮鬼神若只告以日食之故如此则万古日食之故皆然鬼神徒以此告之于时事何所闗耶于其人何所发耶盖鬼神所告之意殆谓上离为日君象也今离变为坎天上之日为月所掩是君徳为隂邪所蔽而失其明也此须人主修徳以弭之而修徳之道必如需之内有孚而光亨而外又事事以正则吉矣由是天灾可弭世难可夷是谓利涉乎大川也大川既涉大难既平则复为大有之元亨矣兹岂无预于卦辞耶信所谓受命如响无有逺近幽深遂知来物者也大抵盈天地间无处无隂阳二气隂阳之良知即其灵也有感必通不疾而速不行而至断亦非偶然者○乆于卜筮之际似乎实有神司之者尝闻宋髙宗防行遇善卜者谢石以杖于土上画一字令相之石思曰土上加一成王字殆非凡人耶疑信间令再出一字髙宗乃作问字笔势两直飞开石曰左看是君字右看是君字非主上莫此术矣遂拜伏帝归召而官之一日写春字命相之其上半体墨重石曰春头太重压日无光时秦桧专权秦字春头也日君象也桧闻其言以为为已发恨之求其罪窜逺州道遇一女子名能拆字卜石书谢字令相曰不过一术士耳是寸言中立身也更令相石字曰逢皮则破逢卒则碎盖押石之卒即皮姓石竟终贬所如此者岂非神运其笔动中肯綮乎断非偶然也凡今卜筮每毎有竒中者实皆神之所运也有其诚则有其神矣○参义曰干之为卦至大矣而其占辞之畧何也曰辞之畧者此其所以为大也诸卦之言亨也有曰元者矣有曰小亨者矣有曰某事亨者矣而干乃独曰元亨则无往而不大亨也诸卦之言贞也有曰利某事贞者矣有曰小利贞者矣有曰利艰贞者矣而干独曰利贞则无往而不利于正也非元亨利贞字大乃干字大也○愚谓贞之一字乃六十四卦三百八十四爻之枢纽也夫子所谓一言以蔽之者也比时字尤切然贞则时矣试观一易卦爻中凡贞则吉不贞则防贞则利不贞则不利贞则防害反为吉利不贞则吉利反为防害又凡言吉利者虽无贞字理则自贞中来也凡言防害者虽无不贞字理则自不贞中来也学易者要须识得
　　初九龙勿用
　　○凡画卦者自下而上
　　画卦自下而上不只是作易圣人然也凡众人占卦者之画卦皆然其自下而上则所以象气之消息及物之生生也盖天地之间只有气与形二者而已如井泉先温之类可见气实自下而上也万物皆以渐而长自卑而至髙可见其形亦自下而上也故画卦者以之更看十二月卦圗阳自复而临而泰以至于干自姤而遯而否以至于坤此其象之至著者也
　　○阳数九为老七为少
　　主蓍防言然其数之所由起则实自造化来也故曰参天两地而倚数○凡数之始只是三与二而已七八九六皆从三二而起所谓三三为九二三为六两二一三则为七两三一二则为八○隂阳象数决然有不可易者故九六七八等字最重且河圗水居北其数成于六故雪花便六出以此见雨类亦是六但以其融液不凝结不得而证耳如之文中五行次八卦次二十四气个个如此鲤鱼之背脊鳞六六三十六岂有一毫谬乱哉
　　○老变而少不变
　　天下之物凡至变处皆是老者其未老不变也花开到透时便须谢落人到老时便有死期矣自造化言寒到极处然后变为暑暑到极处然后变为寒亦老而变也昼到晡时老也乃变而夜夜到五更时老也乃变而昼○易占其变故谓阳爻为九不为七也○七九皆阳数六八皆隂数阳主进九者进之极也故九为老阳隂主退六者退之极也故六为老隂○问一二三四五皆数也而独用六七八九何欤曰河圗一二三四为四象之位六七八九为四象之数位其本身也数其作用也造化生成万物皆其作用处故易中只用六七八九亦造化之自然非人所能为也夫一连九为十二连八三连七四连六各为十此岂人之所能为哉人为者斯有窒而不合泥而不通者矣○六爻之在圗与书初无变之可言下不得九六字九六蓍防之变数也○今占卦如五爻皆九一爻独七则占其七是未尝不用七也但逐爻则皆用九以用者多也八六放此周公本就各爻系辞因竒耦各百九十二其画相类无以别也故姑以初九等字为则若得寛布六画而毎画下系之以辞则亦不用初九初六等字矣今之用初九初六等字以代其本画也因本其所以然作圗于左


　　○龙阳物也
　　龙纯阳之物也故极其轻清而能变化纯干之阳自与他卦不同盖龙物之灵变不可测者也○初九潜龙勿用此爻在士之未仕者得之则当隐约以待时在仕者得之亦当隐身而退避在庶民得之则不利有所往在商贾得之则宜深藏而不市若以天子之尊而得此爻亦或时当主静或事当谨宻也○周公之系爻辞或取爻徳或取爻位又或取本卦之时与本爻时位又或兼取应爻或有取所承所乗之爻有兼取乗应与时位兼全者有仅兼其一二节者又有一爻为众爻之主者则兼及众爻大槩取义不出此数端○或曰程子言爻才而子言爻徳何也曰程子于卦亦言卦才朱子本义改称卦徳夫卦有卦之徳爻亦有爻之徳矣徳字则兼得才字○易本义立象占二字尽蓍卦之始终矣象在卦占以蓍卦者易之体蓍者易之用缺一非易也故朱子之学易不敢只安于程传之成説也○邵子平日欲把一部易数传与二程二程全不问他邵子亦不曾与他说所以伊川后来作易传于象数上畧了只据胸中所得之义理来解説朱子服其理到但以其未得易之本防故别为之注而自名曰本义便见程传之説未为本义矣本义字字皆从画上味出亦多本之孔氏也
　　○潜龙勿用周公所系之辞
　　小注孔氏曰爻辞多文王后事升卦六五享于岐山明夷六五箕子之眀夷皆文王后事也故马融陆绩等皆以为爻辞出于周公○大抵非穷理尽性以至于命者不敢系易虽有谬为之亦不足以开物而成务此文王之后系辞者后世所以必其为周公也欤然在当时未必周公之外更无此心胸者○今据马融陆绩等以为爻辞出于周公不知马融陆绩之説果何所据又按大传曰于稽其类其衰世之意耶又曰易之兴也其当殷之末世周之盛徳耶当文王与纣之事耶槩皆是疑辞也而本文则断归文王盖别有据也或曰亦只是据史记云耳然史记出于谬传臆説者多矣况其本文亦曰其囚羑里盖益易之八卦为六十四卦盖之一字亦似未敢质言也且其益八卦为六十四卦之説今亦不之凭矣○或谓孔子所以疑其出于文王者盖在自我西郊之一句上来若以理度之文王既系了卦辞不应独缺了爻辞不系直周公后日来足成之且周公未系爻辞之前天下之人若占得爻者不知何所取决乎文王独不为虑及此是可疑也○唐王绩着负芩者传以为文王系辞不言其系卦辞似是连爻辞俱归诸文王者然以为爻辞亦文王所系则箕子眀夷之类有不通矣王绩所传尚欠分晓也○易经卦爻辞虽未必是文王周公之所作其亦圣人之徒也
　　○九二见龙在田利见大人
　　刚健中正以体而言则刚也兼用而言则健也居下体之中则中也中则无不正矣盖以九居二亦非正也但纯干之徳与他卦不同故朱子独自主张曰刚健中正云刚健从九字上看中正从二字上看下句出潜离隐亦从二字上看二是位也○出潜承潜龙而言离隐以出潜之义言○泽及于物物所利见大人不出则已出则泽必及物泽不及物则已泽既及物物必利见之此理势之自然也如龙既见则亦有云雨之被于物者矣○刚健中正以徳言出潜离隐以时言此之所谓刚健中正即文言所谓龙徳也此之所谓出潜离隐即文言所谓正中也此之中正与文言正中全不同○凡大人皆是徳位兼全之称九二虽未得位而大人之徳已着所谓居仁由义大人之事备矣故亦谓之大人○此以爻与占者相为主宾○谓爻为主而占者为宾也相字轻不要交互説但一主一賔之相对便自有相交之义非若他爻占者若占得此爻便自以其身当之也故自为一例易中用相字多如此如鼎九二本义曰隂阳相求而非正则相陷于恶而为讐矣按此爻本只是初求二二未尝求初也而本义亦曰相求相字之义可识矣○见龙在田还是伊传之俦不可指孔孟孔孟当时安得泽及于物而为物所利见乎其曰九二未得大人之位者言未得在上之位如九五耳其实徳施普也天下文眀非在大臣之位则不能如孔孟毕竟皆是卒老于行者安得天下文眀而为见龙也○按朱子语类文言九二条有曰九二却恰好其化已能及人矣又正是臣位所以处之而安○其下文又云九三居下卦之上位已髙了只得干干惕厉恐惧此便是伊周地位盖以伊周当时实居百僚之上而摄天子之事正为危地而当惕厉时也似与九二伊传之説自不相妨盖一则主得位而及物言一则主居乎危疑之地言
　　九三君子终日干干夕惕若厉无咎
　　夕字对终日言终日只是昼也夕是日没之○干干之义亦健也自强不息之意不然则頺堕放弛矣故继之曰夕惕若言终日干干虽至夕其心犹不放下也○重刚不中重刚本是过刚之资不中则所以用其刚者又不当也○居下之上则有重责在身所谓赫赫师尹民具尔瞻有国者不可以不慎者也所谓处乎忧患之域而行乎利害之途者也故曰乃危地也○乃危地也或专指居下之上看来亦带上一句盖居下之上本当有危然非重刚不中以居之未成其为危也○厉无咎既无咎则不厉矣○本义惕厉之厉与爻辞厉字死活不同故语録云厉旡咎是一句
　　九三重刚不中居下之上乃危地也既当懐干干惕厉之心且性体刚健又有干干惕厉之象故周公本其象以戒占者曰【云　云】○终日干干夕惕若则所以行之于身措之于事者必以其道而不敢肆矣信乎其无咎也○重刚不中以取危者此九三也性体刚健能干干惕厉者亦此九三也如晋周处膂力絶人不修细行尝问父老曰今嵗丰人乐否曰三害不除何乐之有曰三害云何曰南山白额虎长桥下蛟并子为三害处乃入山射杀猛兽投水斩蛟自厉志好学为善卒为晋名臣此可见过刚不中亦此人也干干惕厉亦此人也○此爻大意谓人能以危道处危地则终于不危矣此纯是占然亦自有象在故本义推出性体刚健有能干干惕厉之象云所谓凡言吉利者虽无贞字在然理却在贞中来者此类是也○九阳爻三阳位然七亦阳爻八亦隂爻也不可遂以此而专谓九六主变为爻也○干以惕厉无咎震以恐惧致福盖危者使平易者使倾易之道也不易之理也○一説易中之爻义以得中为安如蹇利西南往得中也涣刚来而不穷之类是也故三居下之上为危地然据朱子语类九二条云九三居下之上位已髙了所以只得忧惧则此説又不合矣大抵旧説为正且合此卦位有隐显之义○就九三重刚不中还就性体上説为是如之刚得中也涣之刚来而不穷都是就性体上説他有得安之理固非以得中为得地不穷谓不危也○云峯谓六爻惟三四为人位故言无咎不思易中言无咎者何限岂皆以人位取耶又不可谓惟乾卦分天地人位也○先儒又谓九三人位非龙之可据故言君子此又不通之论也以此卦九四观之四亦人位也而曰或跃在渊跃渊非龙而何以九三九五言之曰利见大人亦非人位也盖圣人下笔如化工因物付形如初可象龙之潜二可象龙之见至三之惕于龙有难于取象者则又就人事上直説至四五上有可象者则又象以跃飞亢何妨如蒙卦六爻皆言蒙至六三则不拘剥卦六爻皆言剥于六五则不拘又如坤卦纯隂而六龙战岂可为典要哉
　　九四或跃在渊
　　或者疑而未定之辞此一句最难防或説是就系爻圣人而言非也疑而未定者四也四自或圣人乃从而或之耳谓之或跃犹云欲跃故文言曰故或之或之者疑之也故无咎岂不是九四自疑如云吾将仕矣之意
　　本义龙之在是若下于田或跃而起则向乎天矣龙在渊一跃即升天得水故也若在田则势反有难者西北方但可种五谷之地皆谓之田不若南方人指有水种稻者为田也此田纵有水亦甚浅如今大禽鸟若在小天井里便难以腾身此虽非所以论龙然理亦彷佛是如此○二四之髙下当于见跃二字别之不可泥田与渊○跃本是起或跃则未便起也○夫四居二之上今二曰在田四曰在渊渊反下于田不称其位之髙下何也曰据田与渊言则渊若下于田据跃与见言则跃渊为髙于在田矣盖谓之见则其势已定谓之跃则其势方兴故本义云或跃而起则向乎天矣○此爻当重在或字上在渊犹云于渊耳云峯谓或者审于进在者安于退此恐未然盖进退未定之时或字上都有了在字宜疑看若泥在字则在渊乃潜矣其曰或跃在渊即是或跃于渊耳故曰重在或字九阳志于进四隂则不果于进居上可进居上之下则疑于未可进故曰改革之际进退未定之时也○九阳四隂本是能疑之人居上之下又是可疑之地下文所谓改革之际进退未定之时亦须兼此意不可专承居上之下说若不是九阳四隂则虽当疑而不能疑矣以此证之九三爻为危地也亦当兼重刚不中而不专承以居下之上説无疑○人惟进退不随时故或先时而有为则不免于躁进或后时而不为又不免于失时皆咎也
　　九五飞龙在天利见大人
　　干爻至九五盛之极也善之至矣至此宜为亢矣日中则昃月盈则蚀自人家言之尧之子不肖舜之子亦不肖亦盛极而衰也
　　上九亢龙有悔
　　阳极于此进之极也极则变矣故动必有悔吉防悔吝生乎动故本爻着个悔字悔是动处悔也○蔡泽谓易曰亢龙有悔此言上而不能下信而不能屈往而不能自反者也亦善言易矣泽相秦数日而归相印其庶几乎非苟知之者
　　用九见羣龙无首吉
　　据朱子本义谓用九是诸卦百九十二阳爻之通例见羣龙无首吉是此卦六爻皆用九者之占辞故本义下个因字
　　用九以此卦纯阳而居首故于此发之而必缀之六爻之后者盖道其所以然而总承之也○此爻本义愚窃有疑盖据周公于干六爻之后方着出用九二字似当指六爻皆九者言况其辞云见羣龙无首吉则分眀是説六爻皆用九者道理矣又据孔子象传及文言传节节皆是主六爻用九者言但本义不主此説○若依朱子之説则于用九之下又当添六爻皆用九者一句○愚谓自初九至上九爻之变也末乃缀之以用九者总六爻之变也而本义之意不然姑阙此疑○愚谓用九二字缀在初九至上九之后眀是六爻皆用九者言故于用九二字上看得有见羣龙无首之象如初九之潜龙勿用四字无一字不自初九二字出也九二之见龙在田利见大人亦无一字不自九二二字出也今以用九为诸卦百九十二阳爻之通例却又因系以此卦六爻皆变者之占辞实是气势隔越况象传及文言悉以用九二字当见羣龙无首亦可见矣本义若要眀通例盍于初九之下眀之是亦可疑○见羣龙无首此语最有斟酌不言无首不见其为变若只言无首又不见其本为龙如此立象见其本刚而能用柔也○见字与见豕负涂者畧同彷佛之辞无是实事
　　○刚而能柔吉之道也
　　朱子作张魏公行状末述其所论刚柔之义曰君道主刚而其动也用柔故干动则为坤矣臣道主柔而其动也用刚故坤动则为干矣夫必逺好色必去小人必安社稷必服四夷干之刚也至于礼臣下恤百姓虚心取善舍己从人其动莫非柔矣不敢倡始不敢争先循分守安进退之类坤之柔也至于犯顔敢谏捐躯尽节可杀而不可辱可用而不可使为不义托孤寄命正色立朝其动莫非刚矣善观易者必观刚柔之中而究其所以用则六十四卦三百八十四爻或得或失或吉或防皆可以类推不知刚柔之用不足以言易也愚按此説本干用九之刚而能柔及坤用六变而为阳之类亦有相发眀者且其所闗涉甚大也故备录之
　　彖曰大哉乾元
　　本义云彖即文王所系之辞传者孔子所以释经之辞也后凡言传者仿此此数句须安顿在何处且本文初无传字本义何以如此【云　云】读者当思之盖古易经自经传自传元不相混但未得见古易元本耳以意义度之此数处大抵当先立彖上传三字如周易上经四字例乃附其下云彖即文王所系之辞传者孔子所以释经之辞也后凡言传者放此然后提起书曰大哉乾元万物资始乃统天而去了彖曰二字不用即附其下云此専以天道眀干义又析元亨利贞为四徳以发眀之【云　云】其象传亦当如此例且彖曰象曰字全不可晓彖本指文王所系之卦辞今乃于孔子所释卦辞之上加之以彖曰象本指周公所系之爻辞今乃于孔子所释爻辞之上加之以象曰何也此今易之所以失而古易之所以不可不复也愚尝窃谓易经大全及今所刋行本义俱欠更张盖自国初诸老収大全时偶失权度而学者至今多不知有古易矣主司以此而搭题士子依之而缀文殊未安也
　　○彖象字解
　　彖象二字之义今之解者皆曰彖断也象像也相承一律不复究其所以然以为如此解过亦可已矣纵有别説眀训亦作大义所谓故皆畧之然古人迩言必察况大易卦爻辞所以立名之义乎愚尝考之直音彖字注曰豕走悦也盖豕走而悦则头昻唇仰而毛刺耸竪有开舒发扬之意又韵学集成及尔雅所解与此畧同皆有开舒发扬而无藏匿之意夫卦辞以断一卦之吉防其所以发扬卦蕴而开示乎人者固无所不尽也故曰知者观其彖辞则思过半矣圣人以彖名之岂徒然哉象之为物本草言其身备百兽肉皆有分数又曰象以十二种肉配十二辰胆不附肝随月在诸肉间则其为物固亦近于得天地之全气者而又有与时偕行之义焉爻言其变且广大悉备而不可为典要象其近也矣圣人取其字以眀爻辞者又安知其意不出于此乎此两义前人既畧之愚今亦未敢必其然然二字实皆兽名圣人之系卦爻辞于数千万字中独摘此二字以为之名且两义一类谓其全无所取不可也谓其不知二字之为兽名亦不可也故独笔所疑以俟后之人可否之其曰彖断也象像也此意固未大失但乃后人衍其义而云尔如能字本亦兽名也能多才力后人因以才义用之正犹彖辞以断一卦之吉防后人因解彖为断也若孔子所谓象也者像也又言象也者像此者也只着个也者字便觉活法矣非正解其义也如曰彖者材也亦遂以材字为彖之正义乎而或者不察又谬以孔子像也之言借口愚故未敢和同以为是也又古人有以梼杌名史者梼杌亦兽名也后人有以元名书曰元亦防类也此与彖象二字取义之意何异然则彖象之説未可忽也
　　大哉乾元万物资始乃统天
　　此専以天道眀干义又曰天徳之始终何谓天道何谓天徳大抵天道对地道等言天徳只是干本身言○徳字切而约道字虚而广此専以天道眀干义味此句意可见彖传纯主天道其言圣人四徳特用以配干耳○曰専者干一字所该尚广天特其成形之大者又析元亨利贞为四徳以发眀之此之字指干盖干之所以为干者四徳而已矣干天之性情性情不外乎四徳之序若不指干则是谓孔子以四徳发明占辞四字之意矣似不相涉一説此四字虽以四徳言然于所谓元大也亨通也利宜也贞正而固也其义则归于同但就人事之占言则为大亨而利于正就天之四徳言则为大始也亨嘉也物欲得其宜也各正而固也犹坤之安贞本义云安者顺之为也贞者健之守也故只以人事言则为安于正以地徳言则为安而且贞其理固自相融通也
　　元大也始也
　　天地间物凡大者皆为始始者便自大有生之初自然之理是如此有生之后当然之序亦如此彖辞元字只训大者以本文原无始字义也此以有万物资始一句故兼言之抑乾元之大亦于万物资始处见也
　　万物资始
　　非以万物之始处当元始者物之始也物之所资以始者元也元自是天徳○请问天徳之元在何处而万物则从何处而资之以为始耶曰此问甚善此理甚妙盖天之四徳黙运于冥漠之间而万物之所以为元亨利贞者惟其机之所动耳所以然者以物物各具一太极盖自其向日成始之时其隂阳防合冲和之气浑沦全具而所以为来日之元亨利贞者悉已该载于其中而无遗矣其来日之元亨利贞者不过只是应天之时而行耳今只以一粒粟言之各有一防生意即便是天徳之所在机之所伏也故其机发动之时一段滋温之气是得于干之元至其露生之时则得于干之亨既而得其利而向于实得其贞而实之成无他也气所至而物随之物固莫之能为也而天亦莫之为也总是体统一元之气流行贯通而无间然者也不然天虽不物物而雕之亦当一一而取之而天亦当一一而应之而造化亦劳矣亦当有时而息矣岂所谓天道无心而成化也哉岂所谓动静无端隂阳无始之妙道也哉○天之四徳帝出乎震【云　云】也万物之生长収藏万物随帝以出入之谓也故论天之四徳往往于物上观之
　　乃统天
　　性理大全四时篇朱子曰天地只是一个春气发生之初为春气长得过便为夏収敛便为秋消缩尽便为冬眀年又复从春起处浑然只是一个发生之气此可见元之统天○张子曰干之四徳终始万物逆之不见其首随之不见其后此即所谓四徳之循环而无间者也其曰元统天者亦曰就动之端而言耳乃统天天之所以为天者四徳而已矣统四徳即是统天矣○资始者偏言之元也统天者専言之元也○又朱子曰元亨利贞理也有此四段气也有此四段理便在气中若是説时则有那未涉于气底四徳要就气上看也得有是气则理便具愚按所谓未涉于气底四徳终未可晓耳一个四徳岂容分理气两端姑记所疑
　　云行雨施品物流形
　　不必依诚斋气亨形亨说干之亨只在品物流形上见云行雨施一句犹下段乾道变化皆唤起下文之辞品物与万物不同言万物则飞潜动植之类无不该品物只是植物指百果草木也若飞潜蠢动之类岂必皆云行雨施然后流其形耶且上句方言万物资始此即改万物为品物用字信不苟矣坤之品物咸亨姤之品物咸章类指植物圣人直以植物言亨者指其最易见者以示人耳学易者尚当推类以尽其余○品物之所以流形者干之亨也当依万物资始例看其曰云行雨施犹是在外可见者若不得那内面干徳之亨的道理在虽有云雨之施润亦无从而流其形矣○品物流形谓干之亨何如曰自品物观之向者乾元资始之时仅有其气而犹未有其形也坤元资生之时始有形而犹未流其形也至是则品物得云雨之滋润莫不畅然各流其形而生生不已出出不穷矣此可见干之亨也流字下得最不苟有生生不已之意品物露出形质便从此迤生去如一枝草既有个芽便发枝发叶抽心抽蕚自然续续出来故曰流形也○凡言流者俱是流行不滞之意此即是亨通处○形字对气字而言资始时还只是气到这里方有形却又在资生之后资生者胚胎于中流形者呈露于外○参议曰云行雨施犹所谓神气风霆也品物流形犹所谓庶物露生也
　　大明终始六位时成时乗六龙以御天
　　此条时之一字最重盖大明终始是圣人洞知得干之四徳终而复始一时焉而已耳六位时成则是见得卦之六位始于初而终于上者亦时焉而已耳至于时乗六龙以御天则其潜见惕跃飞亢应变而不穷者亦时焉而已耳此一节之大防也
　　不终则无始不贞则无以为元也
　　朱子下此二句明孔子之所以以终字居始字之上者良有以也○大明乾道之终始乾道不止谓天也凡万物皆有个终始其中便有个四徳此理天地间皆是故不曰天道而曰乾道圣人则于天地间此理无不晓畅到底无一之或遗非专止是晓得天之四徳循环而已也○或曰但只大明天道之终始则其余皆不外乎此理矣此説亦通终不如前説之周圣人大明乎乾道之终始则见此六位其为潜为见等个个都是见成的全无假些儿寻覔之功此理最妙要信得及○六位时成可就潜见惕跃飞亢字出盖潜见等字正从位上説不系于九字孔子作彖传时已有潜见惕跃飞亢之名矣亢虽有悔合羣龙而言亦槩作好者盖圣人之所乗便为亢而不亢也○六位时乗一説未说到潜见惕跃飞亢处且据位説初二三四五上皆有自然之次第一定之卑髙虽假于圣人之手其实非圣人能为之时也然此六位似当专主乾卦六位既只是乾卦六位便有潜见惕跃飞亢之义在矣盖就时成言则当曰六位就时乗言则当曰六龙成者六位自成乗者圣人乗之初位在下便当为潜二既出潜便当为见三既居下之上便当为惕【云　云】是皆自然而成者也故曰六位时成六位时成一説乾卦所以象乾道以乾道言则为四徳以乾卦言则为六位故小注云初九至九二之半为元九二之半至九三所谓亨也九四至九五之半为利九五之半至上九所谓贞也似不可非且朱子又曰潜见飞跃皆以时耳然皆四徳之流行也又曰乗此六爻之时以当天运而四徳之所以终而复始应变而不穷也朱子主四徳言亦明矣此更宜详之不可独任已见愚谓此説终是可疑朱子着本义时若果犹主此説则此义人所未易晓者当以入之本义矣其可畧乎如系辞传于六爻之动三极之道也本义则眀为初二为地三四为人五上为天而今本义寂无此意盖前説特一时之论耳又按朱子语类述此皆分注书之盖记者笺解之词义可见其非朱子之定説也今大全刻本却将此分注之言混刻在上了○又按朱子小注谓潜见飞跃之以时皆四徳之流行者亦尚可疑盖乾道四徳固是流行者元而亨亨而利利而贞贞而复元也若圣人之时乗六龙以御天岂必皆潜而后见见而后惕惕而后跃哉不过只是六者之时出耳既曰以时而出则或有终日是潜而不见者或见而居潜之先者亦有终日是惕而不跃者或跃乃居惕之先者岂得拘于四徳之流行哉故愚意其出于传録者之误也惟时之一字则是正义谓之乗者因龙字生也御者如御车之御故曰以见进退迟速之在我耳○时乗六龙只是潜见惕跃飞亢之时出耳非必谓始潜次见次惕又次以跃飞亢也小注当天运之説不必用他当御天二字意则是也若细求之则当天运之説更是也他义与本义不合○朱子当天运之説正与所谓潜见惕跃皆四徳之流行者同是一起议论如本义自精当矣○乗此六阳以行天道天道自圣人而行也○所谓圣人便是天圣人非天其道则天也○行天道乃能当天运若依当天运之説则天字与天道之天及御天之天俱不同矣须察识之○此天道与上文乾道不同上文乾道是造化的此天道是圣人的○御天者天道在其所御也眀其能行天道也不可以行字当御字○凡御车亦以行夫车也御以行之也车无御者莫行也○圣人之元亨只在时乗六龙以御天一句上此六龙全是説有位圣人事盖圣人虽在天子之位然亦有时当谨宻处此便是时潜而潜或时乎布徳泽以及物便是时见而见至于兢兢业业思患预防处便是时惕而惕或事有应机而发因时而动处便是时跃而跃时飞而飞则如开眀堂受朝贺之时是也时亢而不与之俱亢则如尧禅舜舜禅禹之时与凡髙而不危满而不溢处皆是也此便是时乗六龙乗六龙便是御天夫谓之乗龙御天则是圣人一身常驾驭乎干之六龙而干之六龙则常出没于圣人之一身矣此当想其变化无迹之妙处皇极经世书曰仲尼能尽三才之道者以其行无辙迹也○乗龙御天只是时中尧舜所谓允执厥中也○本义上言乾道者起下文卦字及避下文天道字也下言行天道不曰乾道者天道自圣人身上言又避上文乾道字也各有攸当又如坤卦本义上云柔顺利贞坤之徳也下云安而且贞地之徳也各就本文取字用也○就卦言只可谓之六位就圣人之乗而用之言则当曰六龙○一説六位时成泛指易六虚言时乗六龙専指干六画言三百八十四爻只是一时字此説似无害但终不稳盖六爻发挥旁通情也惟干为然他卦六爻岂足以周圣人之用哉○非但六十四卦三百八十四爻周流于宇宙之间足以供斯人之用而不穷只此干之六龙亦无一日不周流于天下而天下之人随其位分之尊卑大小用之皆无少有欠缺焉者也乃知圣人之御天以至万国咸宁者实不能有外于此也惟神而明之存乎其人耳
　　○此圣人之元亨也
　　圣人时乗六龙以御天则天下之人亦咸有生意如万物资始而品物流形者若曰各得其所而咸宁则未也但要见元亨是圣人的不是天下的若到利贞之时天下之人各得其所而咸宁则是圣人功业之结果成就处故为圣人之利贞也○一説圣人得天位行天道则是逹而大行者故以为元亨此説似更眀切然终非正意须细求之○六合间惟天地与圣人为大故乾卦彖传释四徳便以圣人配天道言之頥卦则曰天地养万物圣人养贤以及万民咸卦则曰天地感而万物化生圣人感人心而天下和平恒卦则曰日月得天而能久照四时变化而能久成圣人久于其道而天下化成至于姤于节等卦皆然大槩生万物者天地也参天地者圣人也易之六位本以天地人三才并立圣人则尽人道者也
</div>
    <div class="pagination">
<span class="current-page">1</span><a href="易经蒙引_page2.html">2</a><a href="易经蒙引_page3.html">3</a><a href="易经蒙引_page4.html">4</a><a href="易经蒙引_page5.html">5</a><a href="易经蒙引_page6.html">6</a><span>...</span><a href="易经蒙引_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
