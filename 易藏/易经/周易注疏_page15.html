<!DOCTYPE html>
<html>
 <head>
  <meta charset="utf-8"/>
  <title>
   周易注疏 - 第 15 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易注疏 - 第 15 页/共 16 页
  </h1>
  <div class="content">
   神也者妙万物而爲言者也注于此言神者明八卦运动变化推移莫有使之然者神则无物妙万物而爲言也则雷疾风行火炎水润莫不自然相与爲变化故能万物旣成也动万物者莫疾乎雷桡万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化旣成万物也音义【妙如字王肃作眇音妙董云眇成也桡徐乃饱反王肃乃教反又呼劳反熯王肃云呼但反火气也徐本作暵音汉云热熯也说文同盛是政反郑音成云里也不相逮郑宋陆王肃王廙无不字逮音代一音大计反悖必内反逆也】疏【正义曰此一节别明八卦生成之用八卦运动万物变化应时不失无所不成莫有使之然者而求其眞宰无有逺近了无晦迹不知所以然而然况之曰神也然则伸也者非物妙万物而爲言者神旣范围天地故此之下不复别言乾坤直举六子以明神之功用鼔动万物者莫疾乎震震象雷也桡散万物者莫疾乎巽巽象风也干燥万物者莫熯乎离离象火也光説万物者莫说乎兑兑象泽也润湿万物者莫润乎坎坎象水也终万物始万物者莫盛乎艮艮东北方之卦也故水火虽不相入而相逮及雷风虽相薄而不相悖逆山泽虽相悬而能通气然后能行变化而尽成万物也艮不言山独举卦名者动桡燥润之功是雷风水火至于终始万物于山义爲防故言艮而不言山也上章言水火不相入此言水火相逮者旣不相入又不相及则无成物之功明性虽不相入而气相逮及也上言雷风相薄此言不相悖者二象俱动动若相薄而相悖逆则相伤害亦无成物之功明虽相薄而不相逆也】
　　干健也坤顺也震动也巽入也坎陷也离丽也艮止也兑説也疏【正义曰此一节説八卦名训乾象天天体运转不息故爲健也坤顺也坤象地地顺承于天故爲顺也震动也震象雷雷奋动万物故爲动也巽入也巽象风风行无所不入故爲入也坎陷也坎象水水处险陷故爲陷也离丽也离象火火必着于物故爲丽也艮止也艮象山山体静止故爲止也兑説也兑象泽泽润万物故爲説也】
　　干爲马坤爲牛震爲龙巽爲鸡坎爲豕离爲雉艮爲狗兑爲羊音义【豕京作彘狗音苟】疏【正义曰此一节説八卦畜兽之象畧明逺取诸物也乾象天天行健故爲马也坤爲牛坤象地任重而顺故爲牛也震爲龙震动象龙动物故爲龙也巽爲鸡巽主号令鸡能知时故爲鸡也坎爲豕坎主水渎豕处污湿故爲豕也离爲雉离爲文明雉有文章故爲雉也艮爲狗艮爲静止狗能善守禁止外人故爲狗也兑爲羊兑説也王廙云羊者顺之畜故爲羊也】
　　干爲首坤爲腹震爲足巽爲股坎爲耳离爲目艮爲手兑爲口疏【正义曰此一节説八卦人身之象畧明近取诸身也干尊而在上故爲首也坤爲腹坤能包藏含容故爲腹也震爲足足能动用故爲足也巽爲股股随于足则巽顺之谓故爲股也坎爲耳坎北方之卦主聼故爲耳也离爲目南方之卦主视故爲日也艮爲手艮旣爲止手亦能止持其物故爲手也兑爲口兑西方之卦主言语故爲口也】
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女音义【索色白反下同马云数也王肃云求也长之丈反下同中丁仲反下同少诗照反下同】疏【正义曰此一节说乾坤六子明父子之道王氏云索求也以乾坤爲父母而求其子也得父气者爲男得母气者爲女坤初求得干气爲震故曰长男坤二求得干气爲坎故曰中男坤三求得干气爲艮故曰少男干初求得坤气爲巽故曰长女干二求得坤气爲离故曰中女干三求得坤气爲兑故曰少女】
　　干爲天爲圜爲君爲父爲玉爲金爲寒爲冰爲大赤爲良马爲老马爲瘠马爲驳马爲木果音义【圜音圆瘠在亦反下同王廙云健之甚者爲多骨也京荀作柴云多筋干驳邦角反】疏【正义曰此下歴就八卦广明卦象者也此一节广明乾象干旣爲天天动运转故爲圜也爲君爲父取其尊道而爲万物之始也爲玉爲金取其刚之清明也爲寒爲冰取其西北寒冰之地也爲大赤取其盛阳之色也爲良马取其行健之善也爲老马取其行健之久也爲瘠马取其行健之甚瘠马骨多也爲驳马言此马有牙如锯能食虎豹尔雅云锯牙食虎豹此之谓也王廙云驳马能食虎豹取其至健也爲木果取其果实着木有似星之着天也】坤爲地爲母爲布爲釡爲吝啬爲均爲子母牛爲大舆爲文爲众爲柄其于地也爲黒音义【釜房甫反吝京作遴啬音色柄彼病反】疏【正义曰此一节广明坤象坤旣爲地地受任生育故谓之爲母也爲布取其地广载也爲釡取其化生成熟也爲吝啬取其地生物不转移也爲均以其地道平均也爲子母牛取其多蕃育而顺之也爲大舆取其能载万物也爲文取其万物之色杂也爲众取其地载物非一也爲柄取其生物之本也其于地也爲黒取其极隂之色也】震爲雷爲龙爲黄爲旉爲大涂爲长子爲决躁爲苍筤竹爲萑苇其于马也爲善鸣爲馵足爲作足爲的颡其于稼也爲反生其究爲健爲蕃鲜音义【龙如字虞干作駹虞云苍色干云杂色旉王肃音孚干云花之通名铺爲花貌谓之薮本又作専如字虞同姚云专一也郑市恋反筤音郎或作琅通萑音九广雅云藡也藡音狄苇韦鬼反芦也馵主树反京作朱荀同阳在下的丁歴反説文作馰颡桑党反的颡白颠反生麻豆之属反生戴莩甲而出也虞作阪云陵坂也陆云阪当爲反蕃音烦鲜息连反】疏【正义曰此一节广明震象爲黄取其相杂而成苍色也爲旉取其春时气至草木皆吐旉布而生也爲大涂取其万物之所生也爲长子如上文释震爲长子也爲决躁取其刚动也爲苍筤竹竹初生之时色苍筤取其春生之美也爲萑苇萑苇竹之类也其于马也爲善鸣取其象雷声之逺闻也爲馵足马后足白爲馵取其动而见也爲作足取其动而行健也爲的颡白额爲的颡亦取动而见也其于稼也爲反生取其始生戴甲而出也其究爲健究极也极于震动则爲健也爲蕃鲜鲜明也取其春时草木蕃育而鲜明】巽爲木爲风爲长女爲绳直爲工爲白爲长爲髙爲进退爲不果爲臭其于人也爲寡髪爲广颡爲多白眼爲近利市三倍其究爲躁卦音义【臭昌又反王肃作爲香臭寡如字本又作宣黒白杂爲宣髪广如字郑作黄近附近之近倍步罪反究九又反】疏【正义曰此一节广明巽象巽爲木木可以輮曲直卽巽顺之谓也爲风取其阳在上摇木也爲长女如上释巽爲长女也爲绳直取其号令齐物如绳之直木也爲工亦皆取绳直之类爲白取其风吹去尘故洁白也爲长取其风行之逺也爲髙取其风性髙逺又木生而上也爲进退取其风之性前却其物进退之义也爲不果取其风性前却不能果敢决断亦皆进退之义也爲臭王肃作爲香臭也取其风所发也又取下风之逺闻其于人也爲寡髪寡少也风落树之华叶则在树者稀疎如人之少髪亦类于此故爲寡髪也爲广颡额濶爲广颡髪寡少之义故爲广颡也爲多白眼取躁人之眼其色多白也爲近利取其躁人之情多近于利也市三倍取其木生蕃盛于市则三倍之宜利也其究爲躁卦究极也取其风之势极于躁急也】坎爲水爲沟渎爲隐伏爲矫輮爲弓轮其于人也爲加忧爲心病爲耳痛爲血卦爲赤其于马也爲美脊爲亟心爲下首爲薄蹄爲曵其于舆也爲多眚爲通爲月爲盗其于木也爲坚多心音义【矫纪表反一本作桥同輮如九反王肃奴又反又女九反又如又反马郑陆王肃本作此王廙作揉宋云使曲者直直者曲爲揉京作柔荀作桡轮姚作伦脊精亦反亟纪力反王肃去记反荀作极云中也薄旁博反蹄徒低反曵以制反眚生领反王廙云病也】疏【正义曰此一节广明坎象坎爲水取其北方之行也爲沟渎取其水行无所不通也爲隐伏取其水藏地中也爲矫輮取其使曲者直爲矫使直者曲爲輮水流曲直故爲矫輮也爲弓轮弓者激矢取如水激射也轮者运行如水行也其于人也爲加忧取其忧险难也爲心病忧其险难故心病也爲耳痛坎爲劳卦也又北方主听听劳则耳痛也爲血卦取其人之有血犹地有水也爲赤亦取血之色其于马也爲美脊取其阳在中也爲亟心亟急也取其中坚内动也爲下首取其水流向下也爲薄蹄取其水流廹地而行也爲曵取其水磨地而行也其于舆也爲多眚取其表里有隂力弱不能重载常忧灾眚也爲通取其行有孔穴也爲月取其月是水之精也爲盗取水行潜窃如盗贼也其于木也爲坚多心取刚在内也】离爲火爲日爲电爲中女爲甲胄爲戈兵其于人也爲大腹爲乾卦爲鼈爲蟹爲蠃爲蚌爲龟其于木也爲科上槁音义【胄直又反干古丹反郑云当爲干阳在外能干正也董作干鼈卑列反蟹户卖反蠃力禾反京作螺姚作蠡蚌歩项反本又作蜯同科苦禾反空也虞作折槁苦老反郑作稾于作熇】疏【正义曰此一节广明离象离爲火取南方之行也爲日取其日是火精也爲电取其有明似火之类也爲中女如上释离爲中女也爲甲胄取其刚在外也爲戈兵取其刚在于外以刚自捍也其于人也爲大腹取其懐隂气也爲乾卦取其日所烜也爲鼈爲蟹爲蠃爲蚌爲龟皆取刚在外也其于木也爲科上槁朴空也隂在内爲空木旣空中者上必枯槁也】艮爲山爲径路爲小石爲门阙爲果蓏爲阍寺爲指爲狗爲鼠爲黔喙之属其于木也爲坚多节音义【径古定反蓏力火反马云果桃李之属蓏瓜瓠之类应劭曰木实曰果草实曰蓏说文云在木曰果在地曰蓏张晏云有核曰果无核曰蓏京本作果堕之字阍音昬寺如字徐音侍亦作防字黔其亷反徐音禽王肃其严反郑作黚谓虎豹之属贪冒之类啄况废反徐丁遘反坚多节一本无坚字】疏【正义曰此一节广明艮象艮爲山取隂在下爲止阳在于上爲髙故艮象山也爲径路取其山虽髙有涧道也爲小石取其艮爲山又爲阳卦之小者故爲小石也爲门阙取其有径路又崇髙也爲果蓏木实爲果草石爲蓏取其出于山谷之中也爲阍寺取其禁止人也爲指取其执止物也爲狗爲鼠取其皆止人家也爲黔喙之属取其山居之兽也其于木也爲坚多节取其山之所生其坚劲故多节也】兑爲泽爲少女爲巫爲口舌爲毁折爲附决其于地也爲刚卤爲妾爲羊音义【巫亡符反决如字徐音穴卤力杜反咸土也羊虞作羔○此六字依求索而爲次弟也本亦有以三男居前三女居后从干健也章至此韩无注或有注者非也荀爽九家集解本干后更有四爲龙爲直爲衣爲言坤后有八爲牝爲迷爲方爲囊爲裳爲黄爲帛爲浆震后有三爲王爲鹄爲鼓巽后有二爲杨爲鹳坎后有八爲宫爲律爲可爲栋爲丛棘爲狐爲蒺藜爲桎梏离后有一爲牝牛艮后有三爲鼻爲虎爲狐兑后有二爲常爲辅烦注云常西方神也不同故记之于此】疏【正义曰此一节广明兑象兑爲泽取其隂卦之小地类卑也爲少女如上释兑爲少女也爲巫取其口舌之官也爲口舌取西方于五事爲言取口舌爲言语之具也爲毁折爲附决兑西方之卦又兑主秋也取秋物成熟稾秆之属则毁折也果蓏之属则附决也其于地也爲刚卤取水泽所停则咸卤也爲妾取少女从姊爲娣也爲羊如上释取其羊性顺也】
　　序卦疏【正义曰序卦者文王旣繇六十四卦分爲上下二篇其先后之次其理不见故孔子就上下二经各序其相次之义故谓之序卦焉其周氏就序卦以六门往摄第一天道门第二人事门第三相因门第四相反门第五相须门第六相病门如干之次坤泰之次否等是天道运数门也如讼必有师师必有比等是人事门也如因小畜生履因履故通等是相因门也如遯极反壮动竞归止等是相反门也如大有须谦蒙稚待养等是相须门也如贲尽致剥进极致伤等是相病门也韩康伯云序卦之所明非易之缊也葢因卦之次托象以明义不取深缊之义故云非易之缊故以取其人理也今验六十四卦二二相耦非覆卽变覆者表里视之遂成两卦屯蒙需讼师比之类是也变者反覆唯成一卦则变以对之乾坤坎离大过颐中孚小过之类是也且圣人本定先后若元用孔子序卦之意则不应非覆卽变然则康伯所云因卦之次托象以明义葢不虚矣故不用周氏之义】
　　有天地然后万物生焉盈天地之闲者唯万物故受之以屯屯者盈也屯者物之始生也注屯刚柔始交故爲物之始生也疏【正义曰王肃云屯刚柔始交而难生故爲物始生也卢氏云物之始生故屯难皆以物之始生释屯难之义案上言屯者盈也释屯次乾坤其言己毕更言屯者物之始生者开説下物生必蒙直取始生之意非重释屯之名也故韩康伯直引刚柔始交以释物之始生也】物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼注夫有生则有资有资则争兴也音义【穉直吏反本或作稚争争鬬之争】讼必有众起故受之以师师者众也众必有所比故受之以比注众起而不比则争无由息必相亲比而后得宁也音义【比毗志反下注同】比者比也比必有所畜故受之以小畜注比非大通之道则各有所畜以相济也由比而畜故曰小畜而不能大也音义【畜勑六反本亦作蓄下及杂卦同】物畜然后有礼故受之以履注履者礼也礼所以适用也故旣畜则宜用有用则须礼也履而泰然后安故受之以泰泰者通也物不可以终通故受之以否物不可以终否故受之以同人注否则思通人人同志故可出门同人不谋而合音义【否备鄙反下同】与人同者物必归焉故受之以大有有大者不可以盈故受之以谦有大而能谦必豫故受之以豫豫必有随注顺以动者众之所随疏【正义曰郑云喜乐而出人则随从孟子曰吾君不游吾何以休吾君不豫吾何以助此之谓也王肃云欢豫人必有随随者皆以爲人君喜乐游豫则必爲人所随案豫卦彖云豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚淸而民服卽此上云有大而能谦必豫故受之以豫其意以圣人顺动能谦爲物所説所以爲豫人旣悦豫自然随之则谦顺在君说豫在人也若以人君喜乐游豫人则随之纣作靡靡之乐长夜之饮何爲天下离叛乎故韩康伯云顺以动者众之所随在于人君取致豫之义然后爲物所随所以非斥先儒也】故受之以随以喜随人者必有事故受之以蛊蛊者事也有事而后可大注可大之业由事而生故受之以临临者大也物大然后可观故受之以观可观而后有所合故受之以噬嗑注可观则异方合防也音义【以观之观官唤反】嗑者合也物不可以茍合而己故受之以贲贲者饰也注物相合则须饰以脩外也致饰然后亨则尽矣故受之以剥注极饰则实丧也音义【亨许庚反郑许两反徐音向同丧息浪反】剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过注不养则不可动养过则厚疏【正义曰郑云以养贤者宜过于厚王辅嗣注此卦云音相过之过韩氏云养过则厚与郑辅嗣义同唯王肃云过莫大于不养则以爲过失之过案此序卦以大过次颐也明所过在养子雍以爲过在不养违经反义莫此之尤而周氏等不悟其非兼以过失释大过之名已具论之于经也】物不可以终过故受之以坎坎者陷也注过而不已则陷没也陷必有所丽故受之以离离者丽也注物穷则变极陷则反所丽也
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错注言咸卦之义也凡序卦所明非易之缊也葢因卦之次托以明义咸柔上而刚下感应以相与夫妇之象莫美乎斯人伦之道莫大乎夫妇故夫子殷勤深述其义以崇人伦之始而不系之于离也先儒以干至离爲上经天道也咸至未济爲下经人事也夫易六画成卦三才必备错综天人以效变化岂有天道人事偏于上下哉斯盖守文而不求义失之逺矣音义【错七各反注同徐七路反缊纡粉反本又作蕴】疏【正义曰韩于此一节注破先儒上经明天道下经明人事于咸卦之初已论之矣】夫妇之道不可以不久也故受之以恒恒者久也物不可以久居其所故受之以遯遯者退也注夫妇之道以恒爲贵而物之所居不可以恒宜与世升降有时而遯也物不可以终遯注遯君子以逺小人遯而后亨何可终邪则小人遂陵君子日消也音义【逺袁万反】故受之以大壮注阳盛隂消君子道盛物不可以终壮故受之以晋注晋以柔而进也晋者进也注虽以柔而进要是进也进必有所伤故受之以明夷注日中则昃月盈则食夷者伤也伤于外者必反其家故受之以家人注伤于外必反脩诸内家道穷必乖注室家至亲过在失节故家人之义唯严与敬乐胜则流礼胜则离家人尚严其敝必乖也故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决注益而不已则盈故必决也音义【难乃旦反解音蟹下同】故受之以夬夬者决也决必有所遇注以正决邪必有喜遇音义【邪似嗟反】故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革注井久则浊秽宜革易其故音义【而上之上时掌反】故受之以革革物者莫若鼎故受之以鼎注革去故鼎取新旣以去故则宜制器立法以治新也鼎所以和齐生物成新之器也故取象焉音义【去起吕反和胡卧反又如字齐才细反又如字】主器者莫若长子故受之以震震者动也物不可以终动动必止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽注旅而无所容以巽则得所入也音义【长之丈反】巽者入也入而后说之故受之以兑兑者说也说而后散之故受之以涣注说不可偏系故宜散也音义【说音悦下及注同】涣者离也注涣者发畅而无所壅滞则殊趣各肆而不反则遂乖离也物不可以终离故受之以节注夫事有其节则物之所同守而不散越也节而信之故受之以中孚注孚信也旣已有节则宜信以守之有其信者必行之故受之以小过注守其信者则失贞而不谅之道而以信爲过故曰小过也有过物者必济注行过乎恭礼过乎俭可以矫世厉俗有所济也音义【行下孟反】故受之以旣济物不可穷也故受之以未济终焉注有爲而能济者以已穷物者也物穷则乖功极则乱其可济乎故受之以未济也杂卦疏【正义曰上序卦依文王上下而次序之此杂卦孔子更以意错杂而对辨其次第不与序卦同故韩康伯云杂卦者杂糅众卦错综其义或以同相类或以异相明也虞氏云杂卦者杂六十四卦以爲义其于序卦之外别言也昔者圣人之兴因时而作随其时宜不必皆相因袭当有损益之意也故归藏名卦之次亦多异于时王道踳駮圣人之意或欲错综以济之故次序卦以其杂也】
　　干刚坤柔比乐师忧注亲比则乐动众则忧音义【比毗志反下同乐音洛注同】临观之义或与或求注以我临物故曰与物来观我故曰求音义【观古乱反】屯见而不失其居注屯利建侯君子经纶之时虽见而磐桓利贞不失其居也音义【见贤遍反注及下皆同郑如字纶本又作论音伦又力门反】蒙杂而着注杂者未知所定也求发其蒙则终得所定着定也震起也艮止也损益盛衰之始也注极损则益极益则损大畜时也注因时而畜故能大也无妄灾也注无妄之世妄则灾也萃聚而升不来也注来还也方在上升故不还也音义【上时掌反下离上及注同】谦轻而豫怠也注谦者不自重大音义【怠如字姚同京作治虞作怡】噬嗑食也贲无色也注饰贵合众无定色也兑见而巽伏也注兑贵显説巽贵卑退随无故也蛊则饬也注随时之宜不系于故也随则有事受之以蛊饬整治也蛊所以整治其事也音义【饬音勑注同整治也郑本王肃作饰】剥烂也注物熟则剥落也音义【烂老旦反】复反也晋昼也明夷诛也注诛伤也音义【昼竹又反诛荀云灭也陆云伤也】井通而困相遇也注井物所通用而不吝也困安于所遇而不滥也咸速也注物之相应莫速乎咸恒久也涣离也节止也解缓也蹇难也睽外也注相疏外也音义【解音蟹难乃旦反】家人内也否泰反其类也大壮则止遯则退也注大正则小人止小人亨则君子退也大有众也同人亲也革去故也鼎取新也小过过也中孚信也丰多故也注髙者惧危满者戒盈丰大者多忧故也音义【众荀作终去起吕反】亲寡旅也注亲寡故寄旅也离上而坎下也注火炎上水润下小畜寡也注不足以兼济也履不处也注王弼云履卦阳爻皆以不处其位爲吉也需不进也注畏险而止也讼不亲也大过颠也注本末弱也姤遇也柔遇刚也渐女归待男行也注女从男也颐养正也旣济定也归妺女之终也注女终于出嫁也未济男之穷也注刚柔失位其道未济故曰穷也夬决也刚决柔也君子道长小人道忧也音义【长之丈反】

　　周易注疏卷十三
　　周易注疏卷十三考证
　　参天两地而倚数音义倚蜀才作竒○周礼注作竒干以君之○郭京曰居字误作君字此一节明八卦长养万物之功无君臣父子之义
　　帝出乎震疏帝出乎震至故曰成言乎艮康伯于此无注○【臣清植】按韩伯所以无注者盖古人阙疑之义以此所列卦位与上天地定位及雷以动之两节不相似故也至邵子朱子出以上二节爲伏羲先天卦位此二节爲文王后天卦位其义始明
　　艮爲狗○狗集解本作拘虞翻曰指屈伸制物故爲拘兑爲羊○集解本作羔虞翻曰羔女使取位贱旧读以震駹爲龙艮拘爲狗兑羔爲羊皆已见上此爲再出非孔子意也按仲氏易曰羊郑氏本作阳阳盖无家女行赁炊防贱于妾者郭璞引鲁诗阳如之何又曰巴濮之人自称阿阳卽此
　　屯者物之始生也注刚柔始交故爲物之始生也○生譌作交依古注本改
　　物生必蒙○郭京曰始字误作物字
　　蒙者蒙也○郭京曰蒙者蒙昧也脱昧字已于上经屯卦论讫
　　故受之以讼○【臣良裘】按僧一行易纂引孟喜序卦曰隂阳养万物必讼而成之君臣养万民亦讼而成之今无此
　　比者比也○郭京曰比者亲比也脱亲字
　　故受之以履○【臣良裘】按吴澄纂言本云此下宜有履者礼也四字今韩注有之而王弼畧例引此四字当是后人误以正文书作注字耳
　　履而泰然后安○晁说之云郑无而泰二字
　　物大然后可观○【臣良裘】按説文引易云地可观者莫可观于木今传无此
　　致饰然后亨则尽矣○然集解本作而
　　故受之以剥注极饰则实丧也○实举正本作贤剥穷上反下故受之以复○【臣良裘】按淮南子引易云剥之不可以遂尽也故受之以复与此不同
　　故受之以大畜○集解本无以字
　　然后礼义有所错注以崇人伦之始而不系之于离也○离譌作杂依古注本改
　　物不可以终遯注则小人遂陵君子日消也○举正本作则小人道胜君子道消也又集解本引韩注无此十字
　　决必有所遇○集解本无所字
　　物不可以终动动必止之○今本无动必二字此仍监本
　　有过物者必济注礼过乎俭○郭京曰用字误作礼字此引小过大象辞爲义误亦可知
　　杂卦○监本有注杂卦者杂糅众卦错综其义或以同相类或以异相明也二十二字古注本无盖因疏文而妄之也今削去
　　屯见而不失其居注虽见而磐桓利贞不失其居也○郭京曰见字下脱难字
　　蒙杂而着○郭京曰稚字误作杂字蒙昧幼稚之时心无所定非丛杂之义
　　履不处也注王弼云履卦阳爻皆以不处其位为吉也○郭京曰美字误作吉字此是畧例正文









　　周易注疏卷十三考证
　　钦定四库全书
　　周易略例序
　　唐　四　　门　助　教　郉　璹　撰
　　原夫两仪未位神用藏于视聼一气化矣至赜隐乎名言于是河龙负图牺皇画卦仰观俯察远物近身八象穷天地之情六位备刚柔之体言大道之妙有一阴一阳论圣人之范围显仁藏用实三元之胎祖鼓舞财成爲万有之蓍龟知来藏往是以孔丘三绝未臻枢奥刘安九师尚迷宗旨臣舞象之年鼓箧鳣序渔猎坟典偏习周易研穷耽玩无舎寸阴是知卦之纪纲周文王之言畧矣象之吉凶鲁仲尼之论备矣至如王辅嗣略例大则总一部之指归小则明六爻之得失承乘逆顺之理应变情僞之端用有行藏辞有险易观之者可以经纬天地探测鬼神匡济邦家推辟咎悔虽人非上圣亦近代一贤臣谨依其文辄爲注觧虽不足敷易道庶几有裨于敎义亦犹萤燐增辉于太阳涓流助深于巨壑臣之志也敢不上闻














　　总目
　　周易略例音义【此是辅嗣所作旣释经文故相承讲之今亦随世音焉或有题爲第十者后人辄加之耳】
　　明彖
　　明爻通变
　　明卦适变通爻音义【本又作明卦通变适爻又一本直云适变通爻】
　　明象
　　辩位
　　略例下音义【旧本如此本或无下字】
　　卦略音义【凡十一卦】






　　周易略例
　　魏王弼着　唐郉璹注　陆德明音义
　　略例者举释纲目之名统明文理之称略不具也例举竝也辅嗣以先儒注易二十余家虽小有异同而迭相祖述推比所见特殊故作略例以辩诸家之惑错综文理略録之也
　　明彖
　　夫彖者何也注将释其义故假设问端而曰何统论一卦之体明其所由之主者也注统论一卦功用之体明辩也辩卦体功用所由之主立主之义义在一爻明辩也夫众不能治众治众者至寡者也注万物是众一是寡众不能治众治众者至少以治之也夫动不能制动制天下之动者贞夫一者也注天下之动动则不能自制制其动者贞正之一者也老子曰王侯得一以爲天下贞然则一爲君体君体合道动是众众由一制也制众归一故静爲躁君安爲动主音义【动不能制动一本作天地不能制动夫音扶后皆同】故众之所以得咸存者主必致一也注致犹归也众皆得存其存者必归于一故无心于存皆得其存也动之所以得咸运者原必无二也注动所以运运不已者谓无二动故无心于动而动不息也物无妄然必由其理注物众也妄虚妄也天下之众皆无妄无妄之理必由君主统之也统之有宗会之有元注统领之以宗主会合之以元首故繁而不乱众而不惑注统之有宗主虽繁而不乱会之以元首虽众而不惑故六爻相错可举一以明也注错杂也六爻或阴或阳错杂交乱举贞一之主以明其用刚柔相乘可立主以定也注六爻有刚有柔或乘或据有逆有顺可立主以定之是故杂物撰德注撰数也杂聚也聚其物体数其德行辩是与非注辩明也得位而承之是也失位而据之非也则非其中爻莫之备矣注然则非是中之一爻莫之能备讼彖云讼有孚窒惕中吉刚来而得中也困彖云贞大人吉以刚中也之例是也故自统而寻之物虽众则知可以执一御也注无爲之一者道也君也统而推寻万物虽殊一之以神道百姓虽众御之以君主也由本以观之义虽博则知可以一名举也注博广也本谓君也道也义虽广举之在一也故处璇玑以观大运则天地之动未足怪也据要会以观方来则六合辐凑未足多也注天地虽大覩之以璇玑六合虽广据之以要会天地之运不足怪其大六合辐凑不足称其多音义【璇悉全反又作旋玑音机本又作机或作几辐音福凑千豆反】故举卦之名义有主矣观其彖辞则思过半矣注彖总卦义义主中爻简易者道也君也道能化物君能御民智者观之思过其半音义【思息吏反】夫古今虽殊军国异容中之爲用故未可远也注古今革变军国殊别中正之用终无疎远音义【远于万反】品制万变宗主存焉彖之所尚斯爲盛矣注品变积万存之在一夫少者多之所贵也寡者众之所宗也注自此已下明至少者爲至多之所主岂直指其中爻而己一卦五阳而一阴则一阴爲之主矣注同人履小畜大有之例是也五阴而一阳则一阳爲之主矣注师比谦豫复剥之例是也夫阴之所求者阳也阳之所求者阴也注王弼云夫阴阳相求之物以所求者贵也阳茍一焉五阴何得不同而归之隂茍只焉五阳何得不同而从之故阴爻虽贱而爲一卦之主者处其至少之地也注王氏曰阳贵而阴贱以至少处至多之地爻虽贱众亦从之小畜彖云柔得位而上下应之是也或有遗爻而举二体者卦体不由乎爻也注遗弃也弃此一爻而举二体以明其义卦体之义不在一爻丰归妹之类是也繁而不忧乱变而不忧惑约以存博简以济众其唯彖乎注简易者道也君也万物是众道能生物君能养民物虽繁不忧错乱爻虽变不忧迷惑乱而不能惑变而不能渝非天下之至赜其孰能与于此乎注万物虽杂不能惑其君六爻虽变不能渝其主非天下之至赜神武之君其谁能与于此言不能也音义【渝羊朱反赜仕责反与音预】故观彖以斯义可见矣注观彖以斯其义可见音义【观彖以斯亦作以彖观之】
　　明爻通变
　　夫爻者何也注将释其义假设问辞言乎变者也注爻者效也物刚效刚物柔效柔遇物而变动有所之故云言乎变者也变者何也情僞之所爲也注变之所生生于情僞情僞所适巧诈多端故云情僞之所爲也夫情僞之动非数之所求也注情欲僞动数莫能求故合散屈伸与体相乖注物之爲体或性同行乖情貎相违同归殊涂一致百虑故萃卦六二引吉无咎萃之爲体贵相从就六二志在静退不欲相就人之多辟己独处正其体虽合志则不同故曰合散干之初九潜龙勿用初九身虽潜屈情无忧闷其志则申故曰屈伸形躁好静质柔爱刚体与情反质与愿违注至如风虎云龙啸吟相感物之体性形愿相从此则情体乖违质愿相反故归妹九四归妹愆期迟归有时四体是震是形躁也愆期待时是好静也履卦六三武人爲于大君志刚也兑体是阴是质柔也志怀刚武爲于大君是爱刚也音义【好呼报反】巧厯不能定其算数圣明不能爲之典要注万物之情动变多端虽复巧厯圣明不能定其算数制典法立要会也法制所不能齐度量所不能均也注虽复法制度量不能均齐诈僞长短音义【量音亮】爲之乎岂在夫大哉注情有巧僞变动相乖不在于大而圣明巧厯尚测不知岂在乎大哉陵三军者或惧于朝廷之仪暴威武者或困于酒色之娱注陵三军暴威武视死如归若献酬揖让汗成霡霂此皆体质刚猛惧在微小故大畜初九有厉利己九二舆说辐虽复刚健怯于柔弱也音义【朝直遥反廷音定】近不必比远不必乖注近爻不必亲比远爻不必乖离屯六二初九爻虽相近守贞不从九五虽远十年乃字此例是也音义【比毗志反】同声相应高下不必均也同气相求体质不必齐也注初四二五三上同声相应不必均高卑也同气相求不必齐形质也召云者龙命吕者律注云水气也龙水畜也召水气者水畜此明有识感无识命阴吕者阳律此明无识感有识故二女相违而刚柔合体注二女俱是阴类而相违刚柔虽异而合体此明异类相应隆墀永叹远壑必盈注隆高也墀水中墀也永长也处高墀而长叹远壑之中盈响而应九五尊高喩于隆墀六二卑下同于远壑唱和相应也音义【墀本又作坻直其反坻螘冢壑火各反】投戈散地则六亲不能相保注投置也散逃也置兵戈于逃散之域虽是至亲不能相保守也遯卦九四好遯君子吉处身于外难在于内处外则超然远遯初六至亲不能相保守也同舟而济则胡越何患乎异心注同在一舟而俱济彼岸胡越虽殊其心皆同若渐卦三四异体和好物莫能间顺而相保似若同在一舟上下殊体犹若胡越利用御防何患乎异心音义【济一本作载】故茍识其情不忧乖远茍明其趣不烦彊武注茍识同志之情何忧胡越也茍知外散之趣不劳用其威武也能说诸心能硏诸虑注诸物之心忧其凶患爻变示之则物心皆说诸侯之虑在于育物爻变告之其虑益精音义【说音悦】睽而知其类异而知其通注睽象曰万物睽而其事类也男女睽而其志同也其唯明爻者乎注知趣舍察安危辩吉凶知变化其唯明爻者乎故有善迩而远至命宫而商应注善脩治也迩近也近脩治言语千里远应若中孚九二鸣鹤在阴其子和之鸣于此和于彼声同则应有若宫商也音义【善又作缮】脩下而高者降与彼而取此者服矣注处下脩正高必命之否之初六防茅贞吉九四有命畴离祉也与谓上也取谓下也君上福禄不独有之下人服者感君之德大有六五厥孚交如威如吉之例是也是故情僞相感远近相追注正应相感是实情蹇之二五之例不正相感是僞情颐之三上之例有应虽远而相追睽之三上之例无应近则相取贲之二三之例是也爱恶相攻屈伸相推注同人三四有爱有恶迭相攻伐否泰二卦一屈一伸更相推谢音义【恶乌路反次章同】见情者获直往则违注获得也见彼之情往必得志屯之六四求婚媾往吉无不利之例不揆则往彼必相违六三卽鹿无虞惟入于林中君子几不如舍往吝之例是也故拟议以成其变化语成而后有格注格作括括结也动则拟议极于变化语成噐而后无结阂之患也音义【语成而后有格旧本如此一本格作括】不知其所以爲主鼓舞而天下从者见乎其情者也注鼔舞犹变化也易道变化应人如响退藏于密不知爲主也其爲变化万物莫不从之而变是显见其情系辞曰圣人之情见乎辞又曰鼓之舞之以尽神是故范围天地之化而不过曲成万物而不遗注范法也围周围也模范周围天地变化之道而不过差委曲成就万物而不有遗失通乎昼夜之道而无体一阴一阳而无穷注阳通昼阴通夜昼夜犹变化也极神妙之道而无体可明一者道也道者虚无也在阴之时不以生长而爲功在阳之时不以生长而爲力是以生长无穷若以生长爲功各尽于有物之功极岂得无穷乎非天下之至变其孰能与于此哉注非六爻至极通变以应万物则不能与于此也音义【与音预】是故卦以存时爻以示变注卦以存时爻以应变
　　明卦适变通爻
　　夫卦者时也爻者适时之变者也注卦者统一时之大义爻者适时中之通变夫时有否泰故用有行藏注泰时则行否时则藏音义【否备鄙反】卦有小大故辞有险易注阴长则小阳生则大否卦辞险泰卦辞易音义【易以豉反章内同】一时之制可反而用也一时之吉可反而凶也注一时有大畜之制反有天衢之用一时有丰亨之吉反有羇旅之凶也故卦以反对而爻亦皆变注诸卦之体两相反正其爻随卦而变泰之初九防茅彚征吉否之初六防茅彚贞卦旣随时爻变亦准也是故用无常道事无轨度动静屈伸唯变所适注卦旣推移故道用无常爻逐时变故事无轨度动出静入屈往伸来唯变所适也故名其卦则吉凶从其类存其时则动静应其用注名其谦比则吉从其类名其蹇剥则凶从其类震时则动应其用艮时则静应其用寻名以观其吉凶举时以观其动静注寻谦比蹇剥则观知吉凶也举艮震则观知动静也则一体之变由斯见矣夫应者同志之象也位者爻所处之象也注得应则志同相和阴位小人所处阳位君子所处承乘者逆顺之象也远近者险易之象也注阴承阳则顺阳承阴则逆故小过六五乘刚逆也六二承阳顺也远难则易近难则险需卦九三近坎险也初九远险易矣内外者出处之象也初上者始终之象也注内卦是处外卦爲出初爲始上爲终是故虽远而可以动者得其应也虽险而可以处者得其时也注上下虽远而动者有其应革六二去五虽远阴阳相应往者无咎也虽险可以处者得其时也需上六居险之上不忧入穴之凶得其时也弱而不惧于敌者得所据也忧而不惧于乱者得所附也注师之六五爲师之主体是阴柔禽来犯田执言往讨处得尊位所以不惧也遯九五嘉遯贞吉处遯之时小人浸长君子道消逃遯于外附着尊位率正小人不敢爲乱也柔而不忧于断者得所御也虽后而敢爲之先者应其始也注体虽柔弱不忧断制良由柔御于阳终得刚胜则噬嗑六五噬干肉得黄金之例初爻处下有应于四者卽是体后而敢爲之先则泰初九防茅茹以其彚征吉之例是也音义【断丁乱反】物竞而独安于静者要其终也注物甚乎竞己独安静要其终也大有上九自天祐之吉无不利余并乘刚竞其丰富己独安静不处于位由居上极要其终也音义【要音邀】故观变动者存乎应察安危者存乎位注爻有变动在乎应有应而动动则不失若谦之九三劳谦君子有终吉之例爻之安危在乎位得位则安若节之六四安节亨之例失位则危若晋之九四晋如鼫鼠贞厉之类是也辩逆顺者存乎承乘注阴乘于阳逆也师之六三师或舆尸凶阴承于阳顺也噬嗑六三小吝无咎承于九四虽失其正小吝无咎也明出处者存乎外内注遯君子处外临君子处内远近终始各存其会注适得其时则吉失其要会则凶辟险尚远趣时贵近注遯之上九肥遯无不利此尚远也观之六四观国之光利用宾于王此贵近也音义【辟音避本亦作避下章同】比复好先干壮恶首注比初六有孚无咎上六比之无首凶复初九不逺复无祗悔元吉上六迷复凶干上九亢龙有悔大壮上六羝羊触藩不能退不能遂无攸利之例是也音义【比毗志反好呼报反】明夷务闇丰尚光大注明夷彖云利艰贞晦其明也丰繇云勿忧宜日中是也吉凶有时不可犯也注时有吉凶不可越分轻犯动静有适不可过也注动静适时不可过越而动犯时之忌罪不在大失其所适过不在深注若夬之九三壮于頄有凶得位有应时方阳长同决小人三独应之犯时之忌凶其宜也大过九四栋隆吉有它吝大过之时阳处阴位爲美九四阳处阴位能隆其栋良由应初则有它吝此所适违时也动天下灭君主而不可危也注事之大者震动宇宙弑灭君主违于臣道不可倾危若离之九四突如其来如焚如死如弃如之例是也侮妻子用顔色而不可易也注事之小者侮慢妻子用顔色若家人尚严不可慢易家人九三家人嗃嗃悔厉吉妇子嘻嘻终吝是也音义【侮亡甫反】故当其列贵贱之时其位不可犯也注位有贵贱爻有尊卑职分旣定不可触犯音义【当如字】遇其忧悔吝之时其介不可慢也注吉凶之始彰也存乎微兆悔吝纤介虽细不可慢易而不慎也音义【介音界本又作分扶问反】观爻思变变斯尽矣
　　明象
　　夫象者出意者也言者明象者也注立象所以表出其意作其言者显明其象若干能变化龙是变物欲明乾象假龙以明干欲明龙者假言以象龙龙则象意者也尽意莫若象尽象莫若言注象以表意言以尽象言生于象故可寻言以观象注若言能生龙寻言可以观龙象生于意故可寻象以观意注干能明意寻干以观其意音义【观意一本作见意】意以象尽象以言着注意之尽也象以尽之象之着也言以着之故言者所以明象得象而忘言象者所以存意得意而忘象注旣得龙象其言可忘旣得干意其龙可舍犹蹄者所以在兔得兔而忘蹄注蹄以喩言兔以喩象存蹄得兔得兔忘蹄音义【蹄音啼兔他故反又作菟】筌者所以在鱼得鱼而忘筌也注求鱼在筌得鱼弃筌音义【筌七全反筌蹄事见庄子】然则言者象之蹄也象者意之筌也注蹄以喩言筌以比象是故存言者非得象者也存象者非得意者也注未得象者存言言则非象未得意者存象象则非意象生于意而存象焉则所存者乃非其象也注所存者在意也言生于象而存言焉则所存者乃非其言也注所存者在象也然则忘象者乃得意者也忘言者乃得象者也注忘象得意忘言得象得意在忘象得象往忘言注弃执而后得之故立象以尽意而象可忘也重画以尽情而画可忘也注尽意可遗象尽情可遗画若尽和同之意忘其天火之象得同志之心防茅之画尽可弃也音义【重直龙反画胡麦反下同】是故触类可爲其象合义可爲其徴注征验也触逢事类则爲象鱼龙牛马鹿狐鼠之类大人君子义同爲验也义茍在健何必马乎类茍在顺何必牛乎注大壮九三有干亦云羝羊坤卦无干彖亦云牝马爻茍合顺何必坤乃爲牛义茍应健何必干乃爲马注遯无坤六二亦称牛明夷无干六二亦称马音义【应音鹰】而或者定马于干注唯执干爲马其象未也案文责卦有马无干则僞说滋漫难可纪矣互体不足遂及卦变变又不足推致五行注广推金木水火土爲象也音义【漫末半反】一失其原巧愈弥甚注一失圣人之原旨广爲譬喩失之甚纵复或値而义无所取盖存象忘意之由也注失鱼兔则空守筌蹄遗健顺则空说龙马音义【复扶又反】忘象以求其意义斯见矣
　　辩位
　　案象无初上得位失位之文注阴阳居之不云得失又系辞但论三五二四同功异位亦不及初上何乎注问其意也音义【繋户计反下同】唯干上九文言云贵而无位注阳居之也需上六云虽不当位注阴居之也若以上爲阴位邪则需上六不得云不当位也若以上爲阳位邪则干上九不得云贵而无位也阴阳处之皆云非位而初亦不说当位失位也注不论当位失位凶吉之由然则初上者是事之终始无阴阳定位也注初爲始上爲终施之于人爲终始非禄位之地也故干初谓之潜过五谓之无位未有处其位而云潜上有位而云无者也厯观众卦尽亦如之初上无隂阳定位亦以明矣夫位者列贵贱之地待才用之宅也注宅居也二四阴贱小人居之三五阳贵君子居之爻者守位分之任应贵贱之序者也注各守其位应之以序音义【分扶问反下同】位有尊卑爻有阴阳尊者阳之所处卑者阴之所履也故以尊爲阳位卑爲阴位去初上而论位分则三五各在一卦之上亦何得不谓之阳位二四各在一卦之下亦何得不谓之阴位初上者体之终始事之先后也故位无常分事无常所非可以阴阳定也尊卑有常序终始无常主注四爻有尊卑之序终始无阴阳之常主也音义【去羌吕反】故系辞但论四爻功位之通例而不及初上之定位也然事不可无终始卦不可无六爻初上虽无阴阳本位是终始之地也统而论之爻之所处则谓之位卦以六爻爲成则不得不谓之六位时成也音义【无六爻之无亦作损】
　　略例下
　　凡体具四德者则转以胜者爲先故曰元亨利贞也注元爲生物之始春也亨爲会聚于物夏也利爲和谐品物秋也贞能干济于物冬也干用此四德以成君子大人之法也其有先贞而后亨者亨由于贞也注离卦云利贞亨凡阴阳者相求之物也近而不相得者志各有所存也注旣济六二与初三相近而不相得是志各有所存也故凡阴阳二爻率相比而无应则近而不相得注比之六三无应于上二四皆非已亲是无应则近而不相得之例音义【率音类又音律又所律反比毗志反】有应则虽远而相得注同人六二志在乎五是有应则虽远而相得之例然时有险易卦有小大注否险泰易遯小临大音义【易以防反】同救以相亲同辟以相疏注睽之初九九四阴阳非应俱是睽孤同处体下交孚相救而得悔亡是同救相亲困之初六有应于四濳身幽谷九四有应于初来徐徐志意怀疑同避金车两相疎远也故或有违斯例者也然存时以考之义可得也注或有情僞生违此例者存其时考其验莫不得之
　　凡彖者统论一卦之体者也象者各辩一爻之义者也注彖统论卦体象各明一爻之义故履卦六三爲兑之主以应于干成卦之体在斯一爻故彖叙其应虽危而亨也注彖云柔履刚说而应乎干是以履虎尾不咥人亨也象则各言六爻之义明其吉凶之行去六三成卦之体而指说一爻之德故危不获亨而见咥也注六三履虎尾咥人凶彖言不咥象言见咥明爻彖其义各异也音义【行下孟反去羌吕反咥直结反】讼之九二亦同斯义注讼彖云有孚窒愓中吉刚来而得中注云其在二乎以刚而来正夫羣小断不失中应斯任矣九二不克讼归而逋其邑人三百戸无眚
　　凡彖者通论一卦之体者也一卦之体必由一爻爲主则指明一爻之美以统一卦之义大有之类是也卦体不由乎一爻则全以二体之义明之丰卦之类是也
　　凡言无咎者本皆有咎者也防得其道故得无咎也注干之九三君子终日干干无咎若防失其道则有过咎也吉无咎者本亦有咎由吉故得免也注师贞丈人吉无咎注云兴役动众无功罪也故吉乃免咎无咎吉者先免于咎而后吉从之也注比初六有孚比之无咎终来有它吉之例也或亦处得其时吉不待功不犯于咎则获吉也注需之九二需于沙小有言终吉注云近不逼难远不后时履健居中以待其会虽小有言以吉终也或有罪自己招无所怨咎亦曰无咎故节六三曰不节若则嗟若无咎象曰不节之嗟又谁咎也此之谓矣音义【怨纡万反又纡元反】
　　卦略
　　屯此一卦皆阴爻求阳也屯难之世弱者不能自济必依于彊民思其主之时也故阴爻皆先求阳不召自往马虽班如而犹不废不得其主无所冯也初体阳爻处首居下应民所求合其所望故大得民也注江海处下百川归之君能下物万民归之音义【难乃旦反遯明夷卦同冯皮冰反本亦作凭】
　　蒙此一卦阴爻亦先求阳夫阴昧而阳明阴困童蒙阳能之凡不识者求问识者识者不求所告闇者求明明者不谘于闇故童蒙求我匪我求童蒙也故六三先唱则犯于爲女四远于阳则困蒙吝初比于阳则蒙也音义【昧音妹谘本亦作资远袁万反观明夷卦同比毗志反】
  </div>
  <div class="pagination">
   <a href="周易注疏_page14.html">
    上一页
   </a>
   <span>
    ...
   </span>
   <a href="周易注疏_page10.html">
    10
   </a>
   <a href="周易注疏_page11.html">
    11
   </a>
   <a href="周易注疏_page12.html">
    12
   </a>
   <a href="周易注疏_page13.html">
    13
   </a>
   <a href="周易注疏_page14.html">
    14
   </a>
   <span class="current-page">
    15
   </span>
   <a href="周易注疏_page16.html">
    16
   </a>
   <a href="周易注疏_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
