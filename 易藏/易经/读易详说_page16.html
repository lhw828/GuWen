<!DOCTYPE html>
<html>
<head>
    <meta charset="UTF-8">
    <title>读易详说 - 第 16 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易详说 - 第 16 页/共 16 页</h1>
    <div class="content">　　曰或鼓或罢位不当也
　　六四月几望马匹亡无咎
　　曰马匹亡絶上也
　　九五有孚孪如无咎
　　曰有孚孪如位正当也
　　上九翰音登于天贞凶
　　曰翰音登于天何可长也
　　【艮下震上】
　　小过亨利贞可小事不可大事飞鸟遗之音不宜上宜下大吉
　　小过过之小者圣人涉世岂有过乎欲矫世励俗则不可无过过无大小过而得其正则君子也过虽小而不正则小人也小过所以利贞也小过自中孚而来六爻相变上下反合中孚则柔在内而刚得中小过则刚在内而柔得中皆指二五也小过柔在外而得中故可小事刚在内而不中故不可大事也小过之世隂柔得位而为主上下皆小人也君子于此时有飞鸟之象焉鸟飞而遗其音犹君子当遐举逺引而弃其声名之时也二刚在内君子也四虽上承于五而进则犯上故不宜上二能承三三退则得所承故宜下也因时乘理知难而退吉孰如之故大吉也
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之焉飞鸟遗之音不宜上宜下大吉上逆而下顺也
　　过而后亨不过则否矣周公诛管蔡以安王室盖不诛则王室危矣周公之过不亦宜乎故过而后能亨也过以利贞与时行者时可以过而不过则失其几趋时之宜其不正乃所以为正也二与五皆得中正之位阳为大隂为小故小往大来为泰而大往小来为否柔得中是小者得中故小事吉也三四处非其位刚失位故不可大事也若大过之世则二五得位故独立不惧遯世无闷刚过而中大者过也故可大事也卦体有飞鸟之象四隂据有为之地如鸟之翼二阳居内其腹背也冲举者翼也鸟之颉颃上下翼实制之小过之时君子处无用之地小人得时当斯时也知不可有为则消声匿迹安于卑位则吉矣
　　曰山上有雷小过君子以行过乎恭防过乎哀用过乎俭
　　豫卦言雷出地奋豫雷之出地物皆恱豫山上有雷则其声必震惊逺而惧迩所以为小过雷本以震物非过之大过恭过哀过俭无伤于徳特未中乎礼之宜耳行过乎恭万石君是也防过乎哀曾参是也用过乎俭晏平仲是也此过之小者君子有时而为之所以矫正一时诞谩流荡之俗是皆有于世教圣贤君子不可免之过也
　　初六飞鸟以凶
　　曰飞鸟以凶不可如何也
　　初以隂柔处于艮下可止者也而正应在四四为动初性复刚躁既牵于所应不能静止如鸟之飞未知所栖宿则有矰缴之祸凶之道也飞鸟迅疾其离网毕弋之患间不容髪其可救乎故曰不可如何也不可如何者吾末如之何也已
　　六二过其祖遇其妣不及其君遇其臣无咎
　　曰不及其君臣不可过也
　　六二以隂居隂臣子之道也当小过之世宜有过者小过之世以中为所遇也配祖者妣也承君者臣也皆谓二也二下配乎祖而上应于君二与初相比与五相应隂柔在下而不敢越故曰遇也为臣而能尽臣道不敢过而当臣之分何咎之有哉
　　九三弗过防之从或戕之凶
　　曰从或戕之凶如何也
　　九三以阳刚而处下卦之上上六以隂柔而为之正应此君子小人异趋而苟合者九三恃其刚正径情直行而不为过防之谋必为所害矣戕贼害之也小人常有害君子之心能深思虑患而过防之或可免咎不然其凶必矣故曰从或戕之凶也既为小人所害虽有明智之士不能为之计矣故曰从或戕之凶如何也如何者言末如之何也已
　　九四无咎弗过遇之往厉必戒勿用永贞
　　曰弗过遇之位不当也往厉必戒终不可长也小过之世上下四隂二阳处无用之地是刚不胜柔又履非其位惟晦迹同尘危行言逊避祸可也以阳刚而过于隂柔弗敢过也乃合其宜故曰无咎弗过遇之方羣隂用事小人得路之时求动而进则危矣故当戒慎恐惧亦勿固守其静贞而昧于几权也处小人之间求进则为所挤陷守节则为所忌嫉盖处位不当姑静以俟天道之复而已故曰弗过遇之位不当也往厉必戒终不可长也言小人之过其败不旋踵也
　　六五宻云不雨自我西郊公弋取彼在穴
　　曰宻云不雨已上也
　　小过四隂而二阳隂柔而处五为小过之时隂盛而不能有所施有宻云之西隂方也以隂柔而处小过之时虽得尊位岂能流寛大之泽于天下故如宻云不雨失来苏之望也小畜之曰宻云不雨尚往也自我西郊施未行也小过之时五为之主公谓五也王公皆尊称也公弋而取彼在穴失三驱之义夫三驱之礼禽逆未从已则舍之取其有向顺之心孔子弋不射宿今乃取彼在穴则物不得遁矣故去王而称公斯小过之义也言宻云不雨已上者隂气巳上至于盛极而阳不应所以不能雨成施物之功上而能下则及物矣雨自上下者也今上而不下不能成雨故曰已上也
　　上六弗遇过之飞鸟离之凶是谓灾眚
　　曰弗遇过之巳亢也
　　上六以隂柔而居震动之极弗当于位弗遇于理过之极也如鸟之飞必离矰缴之患凶其宜矣君子制行适于中而已太卑与亢皆致凶之道故初与上皆飞鸟之初太卑而上亢极也灾由外来眚自巳取皆凶之实也曰弗遇过之已亢者动而过之上下皆隂处于卦极于时为已亢也四以阳承隂知所尊事故弗过遇之上六以隂过中过其君也故弗遇过之四所以得无咎而上为已亢也
　　　【离下坎上】
　　既济亨小利贞初吉终乱
　　圣人身履险难以拨乱兴衰既定之后如乘舟已济此离下坎上卦之所以为既济也险难在上非明者孰与济之亨小言小者亨也既济之后大者已亨又能亨其小则物无不亨矣物无不亨则天下安定以正固守之则可以永保其安矣初吉终乱言治安之难保也此唐魏征对太宗以守成之难于创业也明皇用姚崇宋璟则治用李林甫杨国忠则乱徳宗用陆贽则安用卢则危以此知危亡之祸当在既济之后古人所以不畏多难而畏无难也欤
　　彖曰既济亨小者亨也利贞刚柔正而位当也初吉柔得中也终止则乱其道穷也
　　既济亨小非所亨者小盖无小而不亨也故曰小者亨也阳大而隂小故泰言小往大来既济三阳皆处三隂之下以阳下隂是大者既济而能亨其小者也当既济之时三隂三阳各当其位二与四以隂居隂三与五以阳居阳此君子小人各得其所之象故孔子释利贞曰刚柔正而位当也夫以明济险以柔济刚以隂济阳何往而不济乎故初吉也既济自泰卦而来干以二升而之五坤以五降而之二隂阳相易而成既济然水火之性燥湿不同非水灭火则火亦能耗水况水在火上炎上润下之性岂能终止乎惟道家龙虎颠倒之术肾水之真火心液之真水交之有时用之有数然亦危道也不然长生不死之术夫人而能为之矣盖既济之后复为未济循环无穷乃能成道未有止而不乱者非达乎进退存亡之几明乎消息盈虚之理者曷足以知此
　　曰水在火上既济君子以思患而豫防之
　　水在火上所以相济以成造物之功然水火之性本不同也若已济而不知治乱安危之几则水火相息有时而倾覆矣君子体此象以思患而豫防之故居安则虑危而不敢安其位当治而思乱则不敢有其治豫防者沉几先物必有超乎众人思虑之外者故危难既济之后又能消患于未萌之前鸱鸮之诗曰迨天之未隂雨彻彼桑土绸缪牖户周公可谓知此矣
　　初九曳其轮濡其尾无咎
　　曰曳其轮义无咎也
　　初以刚动之才履险涉深以应上者也当既济之初物皆求济故不避险难而曳其轮濡其尾故得无咎也轮运车中者履险故曳轮尾处兽后涉河故濡尾卦有自内适外者则以初为尾遯与既济未济是也曰曳其轮义无咎者圣人救时之志虽辙环天下人莫得而议之何咎悔之有乎
　　六二妇防其茀勿逐七日得
　　曰七日得以中道也
　　上水下火卦之为既济火之于水妻道也六二正应九五故有妇之焉茀者所以屏蔽而为容饰者也妇人欲有所行必有屏蔽之饰防其茀无以屏蔽勿可行也既济之时虽君臣相应然君当求臣以自济礼貎不至币聘不先虽退而穷处可也六二处中正之位人君欲共济天下舍我其谁哉故勿逐七日必得也言七日得以中道者所履中正志应在五君臣之义终无失也隂阳消长之理不过七日复卦言七日来复是也
　　九三髙宗伐鬼方三年克之小人勿用
　　曰三年克之惫也
　　九三虽非君位以阳寓阳刚健之至故以当髙宗威武之君也水火燥湿异性有战伐之象鬼方幽隂之方逺役也三年克之疲惫之甚傅说尝诲以干戈省厥躬则髙宗之失盖在于此使当时已有一傅説必能谏止之以此知髙宗尝用小人矣故易举以为万世之戒唐太宗伐辽之役其劳人费财后亦悔悮乃叹曰使魏征在必无此行然则兴衰拨乱之主既济之后乃欲贪土地求货财用兵不已以疲惫中国未有不乱亡者秦隋之末是已陆希声曰三年然后克之言其功之晚也君子居之其力犹惫小人用之则必防水火之性极则相反犹君子小人也岂不然哉
　　六四繻有衣袽终日戒
　　曰终日戒有所疑也
　　六四处近君之位人君恃以济难犹舟楫也善济莫如舟非有以预备之则有沉溺之变先儒以繻为濡衣袽所以塞舟漏也以危惧可畏之状圣人于既济之时思患而豫防之无所不至既有防患之具又终日戒慎惴惴然常若处漏舟之上则祸乱何由而至乎此处既济之时也四在髙位当既济之后功业已盛主所疑也非深自戒慎其能免乎自古人臣有济难之才功髙位重而主不疑者汉有张良唐惟郭子仪盖其自处有道也故象曰终日戒有所疑也
　　九五东邻杀牛不如西邻之禴祭实受其福
　　象曰东邻杀牛不如西邻之时也实受其福吉大来也九五为既济之主时方已济未有不湛溺者圣人于此致其防微杜渐之意故虽祭祀之间未尝不示以俭约故杀牛之丰不如禴祭之薄也古之祭者必有其时天地鬼神其可以非道于之乎九五以一阳而处坎之中中实而有孚信者也圣人求福之道孚信而已祭祀以时虽苹蘩之荐二簋之薄亦足以交神明若徒繁文而诚不至物丰而时未可神其吐之矣东西者隂阳之位东邻谓纣西邻谓文王也爻辞但言不如西邻之禴祭而孔子乃云不如西邻之时则知杀牛为非时矣使当其时岂必皆用禴祭乎时之既济守常足矣而求福于非常如祭之非时而徒事繁文者未必福茍有诚信吉大来也六五履尊居正其福必矣故曰实受其福吉大来也
　　上六濡其首厉
　　曰濡其首厉何可乆也
　　上以隂柔而处无难之极湛于宴安而不知变又无刚果能济之才以乘刚履险其危可知居既济之终水火二姓各欲返其位如泰之上六是已故有濡首之焉圣王兼济天下之道必为长久之计既济之终而濡其首若沉溺于宴安而不知返者其危亡可立而待也
　　【坎下离上】
　　未济亨小狐汔济濡其尾无攸利
　　未济虽隂阳各不当位而上下内外有应故有亨之理方时多难君臣同心上下恊力事无不济者此未济所以亨也狐虽多疑而小者勇决众皆疑而未济三隂得位而有应此几之可以自济也故曰小狐汔济也汔几也濡其尾无攸利者欲济而濡其尾是终不能济故无所往而利也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　未济以柔得中故亨六五以隂柔而居尊位为未济之主将以求济者也而下有九二为之正应当未济之时而得能济之臣如文王当纣之世得闳夭散宜生之流卒以济大难也小狐汔济未出中者此言九二虽有刚健之才而未能出乎险中故濡其尾无攸利也时之未可而意在必济故终之实难圣人所以贵乎有始有卒也然未济终于必济以有上下之助也水火之性本相违而实相济未济者既济之始而既济则未济之终坎离南北之正相为终始者也故曰未济男之穷也韩康伯曰刚柔失位其道未济故曰穷也而程氏谓三阳皆失位闻之成都者此说本因于康伯者之言适相契耳至王辅嗣释履卦曰履不处也亦谓阳爻皆以不处其位为吉其说岂不甚妙奚必它求哉
　　曰火在水上未济君子以慎辨物居方
　　火在水上为未济如干在坤上之为否水火相交所以致用今炎上者处乎上润下者处乎下水火各行坎离不为用何以成造化之功火在水上所以为未济也君子体此象以慎独而不敢交物各居其方而不相紊也天地絪緼万物化醇云雷屯乃君子经纶之时圣人退藏于无用之地何以慰生民之望乎然则未济者非圣人之得已也
　　初六濡其尾吝
　　曰濡其尾亦不知极也
　　险难之世民方涂炭非有絶人之才未易济也初以隂柔居未济之始志欲有为而才不足虽履危涉难奋不顾身而为之必有濡尾之忧为可吝也夫举事必有首尾终始之也善虑事者非始之难终之实难故曰有始有卒者其惟圣人乎不能度才量力徒勇于有为而卒于不见成功故可鄙吝也极终也既濡其尾则是不能克终故象曰亦不知极也
　　九二曳其轮贞吉
　　象曰九二贞吉中以行正也
　　人君当险难未济之时必资刚健中正之臣然后能克济大业轮者车所恃以行逺者也非刚健中正者能之乎九二之臣是也九二上应六五之君君之所恃犹之车有轮也险难未平能驱驰经营虽辙环天下必正而后吉也曳其轮者尽力于经营如周公之于成王是也观周公勤劳王家处危疑之地责深任重而成王卒无所疑非中以行正者能之乎
　　六三未济征凶利涉大川
　　曰未济征凶位不当也
　　处险之极以隂柔而居阳刚之位以此求济必不胜动则危矣然所应在上水火之性虽相克而相济应于未济之极乃有可济之道坎离处南北隂阳之正终必交际故以涉大川为利也
　　九四贞吉悔亡震用伐鬼方三年有赏于大国
　　曰贞吉悔亡志行也
　　九四当未济之时居近君之位当以柔顺为先而九刚健宜于有悔也然能以刚行正拯君之难以尽臣道故得吉而悔可亡也鬼方夷狄之险逺者也震用伐鬼方先声所至如雷之震动此人臣假君之威权以震慴遐方或不战而屈人兵者故虽三年之久而有赏于大国如李牧之守雁门以备匃奴是也异乎既济之时盖既济之时守成而已曰贞吉悔亡志行也人臣未尝无欲行之志非信任之专安能遂其素志哉
　　六五贞吉无悔君子之光有孚吉
　　曰君子之光其晖吉也
　　兴衰拨乱之主非刚健之才未易济也而六五当未济之时虽隂无断而赖九二刚健中正之臣为之正应四上二阳相为夹辅五处尊位有文明之徳能虚已而任用之故贞吉而无悔也无悔者直无可悔之事非止悔亡而已孟子以有诸巳之谓信积而至于充实而有光辉之大五体离之中有文明之故称其光而象曰其晖吉者光之发散为晖有君子之光其散而见于外者不可掩也吉孰大焉
　　上九有孚于饮酒无咎濡其首有孚失是
　　曰饮酒濡首亦不知节也
　　上九处未济之终当坎离之极理在必济盖无平不陂无往不复否终则当复泰矣当斯时也非可矫妄而处中心诚实尽夫乐天知命之道以饮食燕乐而已如此乃可无咎也虽然君子当未济之时安时处顺可也沉湎荒滛而不知止则失其有孚之道矣故曰饮酒濡首亦不知节也如阮嗣宗刘伯伦之徒岂足以济物哉








　　读易详説卷十
</div>
    <div class="pagination">
<a href="读易详说_page15.html">上一页</a><span>...</span><a href="读易详说_page11.html">11</a><a href="读易详说_page12.html">12</a><a href="读易详说_page13.html">13</a><a href="读易详说_page14.html">14</a><a href="读易详说_page15.html">15</a><span class="current-page">16</span>
    </div>
    <div class="pagination"><a href="index.html">返回目录</a></div>
</body>
</html>
