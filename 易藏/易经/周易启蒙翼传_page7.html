<!DOCTYPE html>
<html>
<head>
    <meta charset="UTF-8">
    <title>周易启蒙翼传 - 第 7 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易启蒙翼传 - 第 7 页/共 18 页</h1>
    <div class="content">　　崔浩周易注十卷【魏司徒】
　　卢景裕周易注【魏人字仲孺】
　　唐【五代附】
　　孔颖达【仲达冀州衡水人】周易正义十四卷又譔谈六卷初奉勅譔五经义训号义賛太宗诏改名正义亦称疏
　　陆徳明释文一卷【论见授】周易文句义疏二十卷文外大义二卷【见郑氏通志】
　　张道周易传疏十卷
　　薛仁贵周易新注本义十四卷
　　王勃周易发挥五卷
　　魏证周易义六卷口诀六卷【郑志】
　　宗大衍论三卷
　　李鼎祚集解十卷【唐艺文志作十七卷】皆避唐讳又取序卦各冠逐卦之首所集有子夏孟喜京房马融孙爽郑康成刘表何晏宋衷虞翻陆绩干寳王肃王弼姚信王廙张璠向秀王凯冲侯果蜀才翟韩康伯刘瓛何妥崔憬沈麟士卢士崔觐孔頴达三十余家又引九家易干凿度义蜀才者顔之推云范长生也其序云自卜商之后注百家唯王郑相沿颇行于代郑则多参天象王乃全释人事易岂偏滞天人哉
　　东乡助周易物象释疑一卷自序略云易以乾象龙以马明坤随事义而取象是故春秋辞多因物象而六十四卦三百八十四爻之文触类而长洎甲子以六十为运而卦则六十四为周六十四而参六十合九百六十年为一元纪助今采于注疏未释后学滞懵者标出目为周易释疑属象比事约辞伸理云尔朝散大夫守江陵少尹柱国赐紫金鱼袋东乡助上案宋徽庙时蔡攸上其书论之曰昔者圣人之作易也始画八卦而象在中象与卦并生以寓天下之赜故曰易者象也葢俯仰以观逺近以取神明之徳可通鬼神之情状可得而况于人乎况于万物乎及因而重之挥于刚柔而生爻则拟诸形容者其变不一而象亦为之滋矣故邑屋宫庭舟车器械服带簪屦下至鸟兽虫鱼金石草木之类皆在所拟至纎至悉无所不有所谓其道甚大百物不废者此也其在上古尚此以制器其在中古观此以繋辞而后世之言易者乃曰得意在忘象得象在忘言一切指为鱼兔之筌蹄殆非圣人作易前民用以教天下之意也助之作书尽推互体变卦之法以明爻象可谓有意于此矣而学之不明言之不择往往傅防牵合先后抵牾学者葢疑焉虽然后之学易而观象者必自助之故着其书以示来者愚案助説象好处亦多已采入本义纂注云
　　沙门一行周易十二卷朱汉上云一行所集京房易论卦气纳甲五行之类又曰孟喜京房之学其书槩见于一行所集大槩皆自子夏出唐艺文志云一行周易论卷亡又大衍图一卷义决一卷大衍论二十卷
　　崔良佐易忘象
　　元载周易集注一百卷
　　李吉甫注一行易
　　髙定周易外传二十二卷【郢子参军】
　　裴通易书一百五十卷【字又士淹子】文宗访以易义命进所撰书
　　卢行超易义五卷【字孟起六合丞】
　　陆希声易传十卷自序云予干符初任右拾遗嵗莫端居梦在大河阳旷野数百里有三人偃卧东首长各数十丈有告者曰上伏羲中文王下孔子也三圣皆无言意中甚愕寤而震悸伏而思之河与天通图之自出三圣衡列干之象也天道无言示人以象天将以易道畀予乎由是考覈少小以来所集诸家注説贯以自得之理着易传十篇上经为第一下经为第二所以列彖象之微辞测卦爻之奥义第三篇演文言之纯精以显圣人之赜第四篇伸繋辞之微意以彰易道之神第五篇原作易之始述列卦之序第六篇释説卦之义辨反对之相资第七篇穷画卦象之由生着竒偶之极第八篇明权舆律吕之本制作礼乐之原第九通天下之理第十成天下之务别撰作易图一卷指説一卷释变一卷微防一卷又以易经文字古今谬误又撰证一卷云云晁氏曰陆大顺中弃官居阳羡自号君阳遁叟冯氏曰本苏州吴县人近世之名家云
　　郭京唐苏州司户作周易举正略三卷今依洪氏所载二十处具于左坤初六履霜坚冰至象曰履霜隂始凝也【今本霜字下増坚冰二字】屯六三象曰即鹿无虞何以从禽也【今本脱何字】师六五田有禽利执之无咎【元本之字行书向下引脚类言字今误作言注义亦不作言字解】比九五象曰失前禽舍逆取顺也【今本误倒其句】贲亨不利有攸往【今本不利误作小利】刚柔交错天文也【注云刚柔交错而成文焉天之文也今文脱刚柔交错四字】坎习坎【上脱坎字】姤九四包失鱼【今本误作无鱼注二有其鱼故失之也】蹇九三往蹇来正【今本作来反】困初六象曰入于幽谷不明也【今本谷字下多幽字】鼎彖圣人亨以享上帝以养圣贤【今本多而大亨三字】震彖曰不丧匕鬯出可以守宗庙社稷以为祭主也【今本脱不丧匕鬯一句】渐彖曰君子以居贤徳善风俗【今文脱风字】丰九四象曰遇其夷主吉志行也【今本脱志字】中孚彖豚鱼吉信及也【今本及字下多豚鱼二字】小过彖柔得中是以可小事也【今本脱可字事字下误増一吉字】六五象曰密云不雨已止也【今本止字误作上字】既济彖曰既济亨小小者亨也【今本脱一小字】繋辞二多誉四多惧【注云惧近也今本误以近也字为正文】杂卦防稚而着【今本误作杂字】右见洪容斋随笔録郭京有举正三卷云得之王辅嗣韩康伯手写注定传授真本凡一百三节与今流行本不同予顷于福州道藏中见此书而之又见晁公武所进易解多引用之世罕有其书今略取其明白者二十处载于此【右蜀士杨鼎卿作六经图载此于易图上故具载于此愚后得其全本阅之其他多厘正王弼注不若此二十处之为明白也】
　　史文徴周易口诀义六卷【河南人】冯氏云直抄孔氏疏以便直讲故题曰口诀
　　成英周易流演穷寂图五卷
　　蔡广成周易啓源十卷【唐太子左谕徳】皆问对语以徳常徳言徳肤徳翰分为四目
　　王隐周易要削三卷题丘园子王隐自序云緫康成辅嗣辈所説曰要削者言撮其要也称天寳庚寅知为唐人
　　傅氏周易注十四卷　　王觊冲周易注十卷
　　张璠周易集解十卷略论一卷
　　谢平周易繋辞注二卷　何妥周易讲疏十三卷【国子祭酒】梁蕃周易文句义疏二十卷易开题义十卷开题论序疏十卷释序义三卷
　　刘巘乾坤义疏一卷繋辞义疏二卷【字子珪】
　　范氏周易论四卷　　　应吉甫明易论一卷
　　阮长成阮仲容难答论二卷
　　宋处宗通易论一卷　　宣聘通易象论一卷
　　沈熊易谱一卷杂音三卷
　　任希古周易十卷【以上艺文志】
　　崔篆周易林十六卷　　张满周易林七卷
　　许峻周易杂占七卷　　尚广周易杂占八卷
　　武氏周易杂占八卷　　徐苖周易筮占二十四卷伏曼容周易集林十二卷
　　伏氏周易集林一卷
　　杜氏新易林占三卷　　梁运周易杂占筮诀文二卷
　　宋
　　陈易龙图一卷自序云且夫龙马始负图出于羲皇之代在太古之先今存已合之位或疑之况更陈其未合之数耶然则何以知之答曰于仲尼三陈九卦之义探其防所以知之也况夫天之垂象的如贯珠少有差则不成次序矣故自一至于盈万皆累累然如丝之缕也且夫龙图本合则圣人不得见其象所以天意先未合而形其象圣人观象而明其用是龙图者天散而示之伏羲合而用之仲尼黙而形之始龙图之未合也惟五十五数上二十五天数也中贯三五九外包十五尽天三天五天九并五十之用后形一六无位【上位去一下位去六】又显二十四之为用也兹所谓天垂象矣下三十地数也亦分五位【言四方中央也】皆明五之用也【上位形五下位形六】十分而为六【五位六五三十数也】形地之象焉【坤用六也】六分而几四象【成七九八六之象也】地六不配【谓中央六也一分在南边六几少阳七二分在东边六几少隂八三分在西边六几老阳九惟在北边六便成老隂数更无外数添也所谓不配也】在上则一不用形二十四在下则六不用亦形二十四【上位中心去其一见二十四下位中心去其六亦见二十四以一嵗三百六旬周于二十四气也故隂阳进退皆用二十四】后既合也天一居上为道之宗地六居下为气之本【一六上下覆载之中进四十九数为造化之用也】天三干地二地四为之用【此更明九六之用谓天三统地二定四几九为乾元之用也凡干五行几数四十是谓大衍之数五十其用四十有九也】三若在阳则避孤隂在隂则避寡阳【成八卦者三位也谓一三五之三位二与四只两位两位则不成卦体是无中正不为用也○二与四在阳则为孤隂四二是也在隂则为寡阳七九是也三皆不处之若避之也】大矣哉龙图之变岐分万途今略述其梗槩焉愚案龙图序希夷正以五十五数为河图则刘牧乃以四十五数为图托言出于希夷者葢亦妄矣
　　王昭素撰易论三十三卷其书以注疏同异互相难诘蔽以已意愚谓此书専辨注疏同异往往只是文义之学而朱文公语録云太祖一日问王昭素干九五飞龙在天利见大人常人何可占得此爻昭素曰何害若臣等占得则陛下是飞龙在天臣等利见大人是利见陛下此説得最好以此观之解中説象占必有可观者【开封酸人】
　　麻衣道正易心法【宋志】四十二章章四句句四言题希夷先生受并消息李寿翁刋于当涂乾道间南康戴师愈孔文始为之跋以行未可据也案朱子云麻衣心易如所谓雷自天下而山自天上而坠之类皆无理之妄谈所谓一阳生于子月而应在卯月之类乃术家之小数所谓由破体炼之乃成全体则鑪火之末技所谓人间万事悉是假合又使者之幻语尔其他比比非一不容悉举要必近年术数末流道聴涂説掇拾老佛医卜诸説之陋者以成其书夫麻衣为方外之士然其为希夷所敬如此则其为説必有竒絶过人者岂若是之庸哉【跋麻衣易节文】又曰予为此説后二年假守南康有前湘隂主簿戴师愈者来谒即及麻衣易説其言暗涩殊无伦次问其师所自则曰得之隐者彼不欲世人知其姓名不敢言复问之邦人皆曰书独出戴氏莫知所自来后至其家见几间有所着杂书一编读之则辞语气象宛然麻衣易也予以是始疑伪作者即此老既归取观则最后跋语固其所为而一书四人之文体制规模乃出一手然后始益信所疑之不妄矣【再跋节文○又云戴既死某在他家借得渠所作易图看皆与麻衣相应将逐卦牵合取象画成图子需卦画作共食之象以坎卦一画作卓子两隂爻作饮食干三爻作三人向之食讼卦则三人背饮食坐蒙卦以笔牵合六如此小儿】
　　范谔昌大易源流图一卷其説先定纳甲之法以见纳音之数又譔证坠简一卷谓诸卦彖象爻辞小象乾坤文言并周公作自文言以下孔子述也朱汉上周易丛説极辨其非谔昌建溪人晁公武云如震卦彖辞内云脱不丧匕鬯四字程正叔取之渐上六疑陆字误胡翼之取之自谓其学出湓浦李处约李得于许坚其书类郭京举正【天禧中毘陵从事】
　　胡旦周易演圣通论十六卷其説多引记跋及王昭素论为之商确【旦字周父濵州人知制诰】
　　胡瑗周易口义十卷繋辞説卦二卷授其弟子记之为口义大抵祖王弼【字翼之号安定先生国子监直讲泰州人】愚案语録或问天行健朱子曰惟胡安定説得好因举其説曰天者干之形干者天之用天形苍然南极入地下三十六度北极出地上三十六度状如倚杵其用则一昼一夜行九十余万里人一呼一吸谓之一息一息之用天行八十余里人一昼一夜有三万三千六百余息故天行九十余万里天之行健可知观此则先生解中好处甚多也又案晁公武云此解甚详或云门人倪天隐所纂非其自着也无繋辞等解
　　石介周易口义十卷冯氏曰建本作解义説本王弼防【字守道号徂徕先生孙明复学直集贤院】
　　阮逸作易筌六卷凡三百八十四筌【太常丞】
　　欧阳修易童子问三卷愚案欧公不信图书以为怪妄又因图书之疑并与繋辞不信以为非夫子作见于童子问中朱子尝谓此是欧公无见处
　　王安石易解十四卷【宋志】案晁氏曰王安石三经义皆颁学官独易解二十卷自谓少作未尝以取士故绍圣后复有龚原耿南仲注易各二十卷并介甫易三书行屋又案程氏遗书介甫以武王观兵为九四大无义理兼观兵之説亦无此事又曰介甫以知至至之为九三知九五之位可至而至之太煞害事使人臣常懐此心大乱之道亦自不识汤武知至至之只知至其道也
　　司马温公光易説一卷繋辞説二卷案朱子云尝得温公易説于洛人范仲彪炳文尽随卦六二之半其后缺焉炳文言使人就誊公手藁适至而兴亡之故所存止此后数年乃得全书云好事者于北方互市得版本始亦喜其复全今不无疑然亦无以考真伪也
　　伊川先生程颐易传六卷晁氏曰朱震言颐之学出于周敦頣敦颐得之穆修亦本陈与邵雍本同然考其辞不及象数颇类胡瑗耳景迂云胡武平周茂叔同师润州鹤林寺僧寿涯其后武平其学于家茂叔则授二程与震言不同冯氏曰先生示门人曰止説得七分后人更须自体究也
　　康节先生邵雍皇极经世书十二卷朱文公语録曰经世以元经防以防经运以运经世又曰邵子之学只把元防运世四字贯尽天地万物又作叙篇系述二卷观物外篇六卷【门人张防记雍言】观物内篇解二卷【雍之子伯温作】辨惑一卷【伯温作】晁公武云经世起于尧即位之二十二年甲辰终于周显徳六年己未编年纪兴亡治乱事以符其学又有观物篇系于后其子伯温解
　　横渠先生张载易説三卷冯氏曰坐虎皮讲易不知此书子厚晚年以所得删正耶或好学者以门人所记偶与正防类为此书也多所明二程有所未到处
　　苏轼易传九卷晁氏谓东坡毘陵易传十一卷其学出于父洵且谓卦不可爻别而观之其论卦必先求其所齐之端则六爻之义未有不贯者未尝凿而论也冯氏曰洵作此未竟疾革命轼卒其业愚案文公有辨苏氏易即此书也尝观闻见録晁以道问东坡曰先生易传当传万世曰尚恨其不知数学耳东坡亦可谓不自欺者矣
　　刘牧周易解十二卷【晁氏志作十五卷】又譔卦徳通论一卷【宋志有】又譔钩隐图一卷【晁志作三卷】案晁氏曰仁宗时言数者皆宗之庆厯初吴秘献其书于朝田况为序【此易觧也】又曰钩隐图五十四图并遗事九欧公序其文不类愚尝见其钩隐一书自易置河图洛书二图外余皆破碎穿凿江西李觏泰伯只存其图书及八卦三图余尽删去且云牧又注易所谓新意者合牵象数而已其余则援辅嗣之意而徃徃改其辞此即所谓易解十五卷是也
　　宋咸易补注十卷易训三卷王刘易辨二卷至和中咸以既补注易以其余百余篇大可疑者三十有六题曰易训谓训其子而已康定元年自序易辨曰近世刘牧既为钩隐图以画象数尽刌文王直用己意代之业刘者实繁谓刘可専门王可焚窜咸闻骇之摘乾坤二卦中王刘义及钩隐图以辨之也凡二十篇为二卷题曰王刘易辨云案宣和四年蔡攸上其书曰咸引正义以辨然頴达専以弼为宗非所以辨二家之得失至谓孔子不繋小象于乾卦以尊文王周公不知易本各自为篇岂孔子防哉咸尝注子法言纠李轨之误五百余义葢亦工于诃人者
　　白云子述周易元统十卷不著名氏其书成于庆厯乙酉嵗大略谓乾坤隂阳之根本坎离隂阳之性命坎为干之游魂离为坤之游魂仲尼云游魂为变神机泄矣易道明矣乃作元统其一明混元其二明五太其三明天地其四述乾坤其五示龙图其六画八卦其七衍揲蓍其八明律候其九敷礼乐之元其十説序卦之由凡二十八宿五行十日十二辰四时八节六律六吕三统五运以至一人之身五藏六气皆緫而归之于易故备存之以广异闻云臣蔡攸谨上
　　徐庸周易意蕴凡例緫论一卷周易卦变解二卷庸东海人皇祐初撰以注疏漶漫故著论九篇始于易蕴终于大衍又卦变序云皇祐初述周易凡例粗验彖辞然未罄万事之变阅唐李氏所集诸儒易注遂成周易卦变解二卷益明卦有意象爻有通变以矫汉魏诸儒旁通互体推致之失
　　鲜于侁周易圣断七卷【字子骏】晁氏云本王弼刘牧时辨其非云众言殽乱折诸圣故曰圣断
　　吕大临易解一卷有统论数篇无诠次未成书也蓝田人学出程氏【字与叔号芸阁先生微仲亲弟】
　　游广平易説学出程氏【酢字定夫建安人】
　　杨山易説学出程氏【时中字中立諡文靖公延平人】
　　朱震集十一卷易卦图三卷丛説一卷【字子号汉上居蒙泉】宋艺文志序易云汉以来言易者局于象数王弼始据理义为言李鼎祚宗郑排王弼国朝邵雍亦言象数及程颐出理义彰明而弼学浅矣张载游酢杨时郭忠孝雍皆祖颐髙宗时朱震为集其学以颐为宗和防雍载之论合郑王之説为一兼取动爻卦变互体五行纳甲至郑刚中为窥余兼象义冯氏曰毛伯玉力诋其卦变互体伏卦反卦之失谓如干五为坎坎变离离为飞故曰飞龙之类切中其膏肓云愚谓变互伏反纳甲之属皆不可废岂可尽以为失而诋之今观其取象亦甚有好处但牵合走作处过多且是文辞烦杂使读者茫然不能晓防朱文公尝谓汉上解如百衲袄相似以此进读教人主如何晓防来汉上自是一老儒无书不读无事不晓只是不善作文窒塞不通尔汉上进表谓起政和丙申成于绍兴甲寅首尾十九年噫亦难矣读者未可甚忽诸
　　郭忠孝易解二卷四学渊源论三卷凡四十篇曰緫论曰诸卦论曰诸卦杂説【字立之号兼山先生河南人】
　　郭雍易説【字子和号白云山人兼山子也】冯氏曰雍放浪长杨山谷间尝诏不起亦着易説自序云其先人受业伊川二十余年念其学殆将泯絶于是濳稽易象以述旧闻绍兴辛亥嵗序不以彖为卦辞而直循王弼之名以为孔子自言其彖泥于卦变毛伯玉不以为然窃谓郭氏虽尝学于程门而其学不着至其子自相祖述为一家之学未为无得于易而非伊洛之旧闻和靖云忠孝自党事起不与程先生往来卒亦不致奠
　　郑汝谐周易翼传二卷葢谓孔子翼文王之经此则翼伊川之【字舜举自号东谷】
　　陈希亮制器尚象论一卷长于易谓韩康伯着十三象徒释名义莫得尚象之制故作论以明之【蜀人天圣中第进士仕至太常少卿】又辨刘牧易一卷【郑志】
　　陈良献周易隐二十卷嘉祐中自序云第一卷首序乾坤至十二卷有疑义者辄着于篇所以尊卦徳也自第十三卷至末明天地之数隂阳五行之变所以终其要也
　　石汝砺干生归一图十卷嘉祐中譔取干为生生之本万物归于一也画图著论晁氏志作二卷云先辨卦彖爻象之别后列数图颇杂释老之説【英州人】
　　鲍极周易重注十卷治平中譔右司諌郑獬表进秘阁校理钱藻序宣和秘书少监孙近重行改定取賛附经之末以全一家之书【极建昌军司户】
　　王逢易传十卷学宗王弼为介甫客【号广陵为国子直讲】
　　龚原易续解义十七卷【晁志云二十卷】一十五卷后乃杂义有释卦释彖释象辨重卦辨上下位辨上下繋等学者多师之【字深之工部侍郎括苍人】
　　耿南仲周易讲义十卷冯氏曰建本题进周易解义【南仲字晞道为国子祭酒开封人】
　　邹浩易繋辞义二卷【字志完兵部侍郎常州人】
　　陈瓘易説一卷冯氏曰窃尝从其孙大应见了翁有易全解不止一卷也多本卦变与朱子之説相类【字莹中号了翁諌议大夫南剑人】愚案刋本只题云了翁易説亦不分卷其子正同绍兴十二年知常州刋于官舎
　　李觏易论十三篇自序云援辅嗣注以解义急乎天下国家之用而已又删定刘牧易图复详説成六论愚谓不过文义之学象数槩乎其未有闻也【觏字泰伯旴江人此解与钩隠图同刋宋志不载】
　　黄黎献略例义一卷又室中记师隐诀一卷献学于刘牧采摘其纲宗以为略例又以易学于牧笔其隐诀目为室中记又郑氏通志云有续钩隐图一卷
　　常豫易源一卷范阳卢泾序云易之蕴数世莫得刘既窥其端常乃善纪其绪緫斯大防着乎六篇命曰易源刘谓牧也【字伯起太常博士】
　　叶昌龄周易图义二卷治平中譔以刘牧钩隐图之失遂着此凡四十五门【职方员外郎钱塘人】
　　郑夬时用书二十卷明用书九卷易传辞三卷易传辞后语一卷晁氏曰夬字庭姚嗣宗谓刘牧之学授之吴秘秘授之夬夬又作明数明象明道明次例明范五篇康节子言夬窃其父学于王豫沈括亦言夬之学似雍云愚案邵伯温辨惑云夬江东人客游懐卫欲受教先君先君以其志在口耳又多慕外不许秦玠在河内【玠字伯镇知懐州长于先君一嵗亦自称门人先亦从先君学以其好任数未详】尝语夬以王天悦【名豫】先君学有所记録夬力求之天悦恶夬浮薄不与不幸天悦感疾且卒夬赂其仆就卧内窃得之遂以为己学初着易传易测宋范五经明用数书皆破碎穿凿后以卦变图示秦价沈存中笔谈云夬书皆荒唐独此卦变説未知是非【其説曰乾坤大父母复姤小父母干一变生复得一阳坤一变生姤得一隂干再变生临得二阳坤再变生遯得二隂干三变生泰得四阳坤三变生否得四隂干四变生大壮得八阳坤四变生观得八隂干五变生夬得十六阳坤五变生剥得十六隂干六变生归妹本得三十二阳坤六变生渐本得三十二隂乾坤错综隂阳名三十二生六十四卦】后因见兵部员外郎秦价论之价骇然曰夬何处得此法又谓自得之异人玠曽遇一异人授此数厯推往古兴衰运厯皆验西都邵某闻其大略已洞吉凶之变此人乃形之于书必有天谴此非世人得闻也夬窃书秦实知之乃为此言亦近乎自欺矣夬入京师补国子监得解省试防问八卦次序夬以所得説对擢优等登第调太原府司録以赃败遇赦复事游谒卒以穷死
　　房审权集易义海一百卷集郑至王安石凡百家摘取其専明人事者为一编或诸家説有异同辄加评论附之篇末【宋志不载冯氏谓熙宁间蜀人】
　　李衡易义海撮要十二卷愚案婺州教授周汝能楼锷识其书曰乾道间江都李公衡属意于易得蜀房生义海删之以为撮要经繋辞説序杂集解凡五始以家名者百公略其半以卷计亦百今十有一第十二卷杂论一是又创于公手以补房生之阙者公自御史来守婺锓诸版教授周某刘某识之乾道六年十一月望日也今宋志载撮要而不登房生百卷使湮没无亦可惜哉然曰义海専明人事则象数之学必非所备矣
　　张汝明易索十三卷每卦以索曰释经外有观象观变玩辞玩占丛説通十三卷【字舜文登元祐壬申第知岳州卒游定夫志其墓其説支离葢以意逆之也吉州左利人】
　　张汝弼易解十卷绍圣中撰【字舜元泉州教授莆阳人】冯氏曰案绍圣二年章惇劄进其周易解义九卷今建本二十五卷赐葆光处士三年授福州司户军充泉州州学教授黄裳龚原皆序之称其明于象数古今之説阅之殆尽未能当意黙诵繋辞二十年一日释然而悟得大例几百条毛伯玉云其易専主辅嗣今观其义亦主卦变如朱子
　　王晢周易衍注四卷周易纲防二十篇名卦在第二谓伏羲作八卦则八卦之名伏羲所制也因而重之则六十四卦葢亦然也或假其象或举其义或以一言而定或以二字而成随义象名之也蔡攸上其书曰晢着易衍注又撮纲要成此书其论名易之义信能不惑于多岐者末有脱误一篇大率稽述郭京范谔昌之説间出已意断以去取【晢兵部郎中集贤校理】
　　太学十先生易解林疑独慎微吴子进袁志行李元量刘仲平路纯中洪成季陈子明郑正夫阎彦升共成一书凡十二卷又有説卦以后论三卷亦有明处
　　四李先生周易全解十卷説卦以后三卷李彦章元达李端行圣与李舜由彦安李士表元卓合成一书宣和四年序者不着其名谓四人者俱有职于庠序则大学讲义也
　　太学周易新讲义三十七篇统例一卷不着其人绍圣丁丑中都本
　　太学直解繋辞十二卷不着其名
　　右四书皆三舎时学舍讲义也
　　刘郑注周易六卷集刘牧郑夬二家所着集者不知名李平西河图一卷【政和中】
　　牛师徳撰先天易铃太极寳局两卷自云康节学于温公而説近术数【宋志不载】
　　晁説之譔古周易八卷【已见前】太极传五卷【晁志作六卷】因説一卷太极外传一卷其学本康节自云初学京房后遇杨寳宝得其初着商瞿亡之建炎中再作此又有星纪谱一卷【撰温公厯及康节太凖易图合而谱之以见雄以首凖卦非出于私意葢有星候为之机栝且辨古今诸儒之失并晁氏读书志晁氏名説之字以道号景迂济北人得康节学东坡以著述科荐之官至徽猷阁待制兼侍读乃公武之从父也】
　　晁公武易故训十八卷【宋志名公武字子政彭城人髙孝朝官至尚书直敷文阁】张根解义九卷序论五卷杂説泰论【字知常号吴园先生鄱徳兴人】夏休周易讲义九卷冯氏曰其説以言动制器卜筮四尚之説综而通之以乗承比应为例【会稽人中兴时绍兴府进士】
　　李授之周易经解通义三十卷毎卦之首各著论一篇以言一卦之大要又著论十篇明易之防趣【绍兴初知简州】
　　李庄简易详説十卷【名光字秦諡庄简】绍兴初谪岭南著书自号读易老人淮漕钱冲之序其后云其学自刘元城【名安世字器之】元城学于司马君实
　　沈该易小传六卷毎卦别为一论案宋艺文志序云该本春秋左氏传占法论爻变桧党之鹰犬者以主和议绍兴中桧死髙宗首召相该为左仆射【字元约湖州人】
　　都洁周易变体十六卷【宋志冯氏作周易説义十四卷】冯氏曰洁父为一邦师法尤粹于易以所闻于父者为之先于理而次以象义毎卦终又为统论程可久云都圣与少卿作周易变体推广沈丞相小传如观之九五不言观我生君子无咎独论剥六五贯鱼以宫人宠推广过当亦不皆然也【洁字圣与知徳庆府其父郁字子文终恵州教官丹阳人】
　　胡铨周易拾遗十卷【宋志冯氏作周易传十卷字邦衡号澹庵敷文阁直学士吉州人】郑东卿大易约解九卷又易説二卷【宋志冯氏作周易疑难图解三十卷】冯氏曰一本称合沙渔父绍兴丁巳自序云为朋友讲习而作始得富沙丘先生告东卿曰易理皆在画于是日画一卦置坐右周而复始厯五朞而得有所入医算卜筮之书神仙丹灶之説经传子史凡与易相涉者皆博覧之不泥其文字而一味其防意以求吾之卦画丘先生尝有诗云易理分明在象中谁知易道画难穷不知画意空笺注何异丹青欲画风【东卿字少梅丘先生名程字宪古建阳人】宪古之学郑东卿东卿之学潘冠英潘説十三卦处内象极当而少梅所譔无之葢闻之乡人于公梁国辅于亲受之潘也
</div>
    <div class="pagination">
<a href="周易启蒙翼传_page6.html">上一页</a><span>...</span><a href="周易启蒙翼传_page2.html">2</a><a href="周易启蒙翼传_page3.html">3</a><a href="周易启蒙翼传_page4.html">4</a><a href="周易启蒙翼传_page5.html">5</a><a href="周易启蒙翼传_page6.html">6</a><span class="current-page">7</span><a href="周易启蒙翼传_page8.html">8</a><a href="周易启蒙翼传_page9.html">9</a><a href="周易启蒙翼传_page10.html">10</a><a href="周易启蒙翼传_page11.html">11</a><a href="周易启蒙翼传_page12.html">12</a><span>...</span><a href="周易启蒙翼传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
