<!DOCTYPE html>
<html>
<head>
    <meta charset="UTF-8">
    <title>御纂周易折中 - 第 50 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂周易折中 - 第 50 页/共 81 页</h1>
    <div class="content">　　无妄之往，得志也。
　　程传 以无妄而往，无不得其志也，盖诚之于物，无不能动，以之修身，则身正，以之治事，则事得其理，以之临人，则人感而化，无所往而不得其志也。
　　不耕获，未富也。
　　本义 “富”，如非富天下之富，言非计其利而为之也。
　　集说 丰氏寅初曰：“未”，犹非也。“富”，谓利也。不于力耕之际，遽有望获之心，乃仁人不计功谋利，而天德全矣，其行之所以利也。
　　行人得牛，邑人灾也。
　　程传 行人得牛，乃邑人之灾也，有得则有失，何足以为得乎。
　　集说 丰氏寅初曰：“邑人之灾”，所谓“无妄之灾”，然无故被诬者，反己无怍，君子求其无妄而已，祸福听之于天，悉置度外也。
　　可贞无咎，固有之也。
　　本义 “有”，犹守也：程传 贞固守之，则无咎也。
　　集说 苏氏轼曰：“固有之”者，生而性之，非外掠而取之也。
　　王氏宗传曰：正者人之性也，非外铄我者，我固有之也。因其固有而不失之，故曰“可贞无咎”。
　　无妄之药，不可试也。
　　本义 既已无妄，而复药之，则反为妄而生疾矣。“试”，谓少尝之也。
　　程传 人之有妄，理必修改，既无妄矣，复药以治之，是反为妄也，其可用乎，故云“不可试也”。“试”，暂用也，犹曰少尝之也。
　　集说 林氏希元曰：既无妄，而复药，则为以“无妄之疾”，试无妄之药，反为妄而生疾矣，然则所处既当于理，岂可因非意之事而改图乎。
　　钱氏志立曰：九五阳刚中正，本无致疾之道而有疾焉，此“无妄之疾”也，唯守正安常以处之，疾且自去。而试之药焉，则必以吾之常者为非，而悉反其道，斯纷纷召疾之方至矣，故曰“无妄之药，不可试也”。
　　无妄之行，穷之灾也。
　　程传 无妄既极，而复加进，乃为妄矣，是穷极而为灾害也。
　　集说 赵氏玉泉曰：无妄之行，宜无灾矣，但处时之穷，则有其德而无其时，故有灾也。
　　何氏楷曰：“无妄之行”，犹《彖传》所云“无妄之往”，上九《乾》之“穷”，与《乾》“亢龙”义同，故二《小象》亦同，以其意于行，故曰“眚”，以其时位使然，故曰“灾”。
　　天在山中，大畜，君子以多识前言往行，以畜其德。
　　本义 “天在山中”，不必实有是事，但以其象言之耳。
　　集说 杨氏时曰：君子多识前言往行，非徒资闻见而已，所以畜德也。畜德则所畜大矣，世之学者，夸多斗靡以资见闻而已，亦乌用学为哉。
　　邱氏富国曰：《大畜》言“畜”“德”，《小畜》言“懿文德”，“畜”“德”虽同，而“文德”则德之小者也。
　　张氏清子曰：天在山中，畜其气也。凡山中有雷雨云风之气，皆天也。
　　有厉利已，不犯灾也。
　　程传 有危则宜巳，不可犯灾危而行也。不度其势而进，有灾必矣。
　　舆说輹，中无尤也。
　　程传 “舆说輹”而不行者，盖其处得中道，动不失宜，故无过尤也。善莫善于刚中，柔中者，不至于过柔耳；刚中，中而才也。初九处不得中，故戒以有危宜已，二得中，进止自无过差，故但言“舆说輹”，谓其能不行也，不行则无尤矣。初与二，乾体刚健而不足以进，四与五，阴柔而能止，时之盛衰，势之强弱，学《易》者所宜深识也。
　　集说 吕氏祖谦曰；二以刚而居中，能度其宜，见其不可，自说其舆輹而不行也，故曰“中无尤”。
　　利有攸往，上合志也。
　　程传 所以“利有攸往”者，以与在上者合志也，上九阳性上进，且畜已极，故不下畜三，而与合志上进也。
　　集说 赵氏汝楳曰：它卦阴阳应为得，此则为畜，它卦阴阳敌为不胥与，此则为合。
　　六四元吉，有喜也。
　　程传 天下之恶已盛而止之，则上劳于禁制，而下伤于刑诛，故畜止于微小之前，则大善而吉，不劳而无伤，故可喜也，四之畜初是也，上畜亦然。
　　六五之吉，有庆也。
　　程传 在上者不知止恶之方，严刑以敌民欲，则其伤甚而无功，若知其本，制之有道，则不劳无伤而俗革，天下之福庆也。
　　集说 吕氏大临曰：六四六五，皆以柔畜刚，止健者也。牛之刚健在角，豕之刚健在牙。初九居健之始，其健未著，若童牛然。禁于未发，以牿闲之，及其长也，无所用其健，岂特不暴而已。安于驯柔，可驾而服，故有喜也。九二居健之中，其健已具，若豕之牙，渐不可制。六五居尊守中，能以柔道杀其刚暴之气，若豮豕然，其牙虽刚，莫之能暴，可以养畜而无虞，故“有庆也”。
　　蔡氏清曰：五不如四所处之易者，时不同也，四不如五所济之广者，位不同也。
　　何天之衢，道大行也。
　　程传 何以谓之天衢，以其无止碍，道路大通行也。以天衢非常语，故《象》特设问曰：何谓天之衢？以道路大通行，取空豁之状也，以《象》有“何”字，故爻下亦误加之。
　　集说 游氏酢曰：畜道之成，贤路自我而四达矣，故曰“何天之衢亨”，《彖》曰“刚上而尚贤”，则大畜之义，主于上九也。崇俊良以列庶位，摧毂贤路，使天下无家食之贤者，上九之任也，天下至于无家食之贤，则道之大行，孰盛于此。
　　沈氏该曰：“何天之衢”，尚贤也。大畜之时，已独居上，五以柔尚之，畜盛德而处上，止众贤而聚王庭，以天衢之亨，为己之任，畜道至此，贤路不塞，其道盛矣，故曰“道大行也。”吕氏祖谦曰：畜极则散，如伊尹乐尧舜之道，居亩犬亩之中，其畜可谓大矣，必佐汤以发其所蕴，是得时如天之衢也，故曰道行，得时行道之谓也。
　　何氏揩曰：备于身之谓德，达于世之谓道。道可大行，其亨可知，《彖》所谓“不家食吉”而“利涉大川”者此也。
　　山下有雷，颐。君子以慎言语，节饮食。
　　本义 二者养德养身之切务。
　　程传 以二体言之，山下有雷，雷震于山下，山之生物，皆动其根荄，发其萌芽，为养之象；以上下之义言之，良止而震动，上止下动，颐颔之象；以卦形言之，上下二阳，中含四阴，外实中虚，颐口之象。口所以养身也，故君子观其象以养其身，“慎言语”以养其德，“节饮食”以养其体，不唯就口取养义，事之至近而所系至大者，莫过于言语饮食也。在身为言语，于天下则凡命令政教，出于身者皆是，慎之则必当而无失。
　　在身为饮食，于天下则凡货资财用，养于人者皆是。节之则适宜而无伤，推养之道，养德养天下，莫不然也。
　　集说 《朱子语类》：或云谚有祸从口出，病从口入，甚好。曰：此浯前辈曾用以解颐之象：“慎言语，节饮食。”冯氏椅曰：法雷之动，以慎其所出，法山之止，以节其所入。
　　赵氏汝楳曰：雷之声为言浯，山之养为饮食，言语饮食出入乎颐者也。
　　俞氏琰曰：颐乃口颊之象，故取其切于颐者言之。曰“慎言语，节饮食。”充此言语之类，则凡号令政教之出于己者，皆所当慎，而不可悖出，充此饮食之类，则凡货财赋税之入于上者，皆所当节，而不可悖入。
　　观我朵颐，亦不足贵也。
　　集说 杨氏简曰：明其本有良贵，今观夫“朵颐”，则失其所谓贵矣。
　　俞氏琰曰：孟子云：“养其大体为大人，养其小体为小人。”又云：“饮食之人，则人贱之矣，”今初九阳德之大，本有可贵之质，乃内舍其大而外观其小，岂不为人所贱，故曰”亦不足贵也”。
　　六二征凶，行失类也。
　　本义 初上皆非其类也。
　　程传 征而从上则凶者，非其类故也，往求而失其类，得凶宜矣。行，往也。
　　十年勿用，道大悖也。
　　程传 所以戒终不可用，以其所由之道，大悖义理也。
　　集说 项氏安世曰：“拂颐贞”三字当连读。《颐》之卦辞曰：“颐贞吉。”三之爻辞曰：“拂颐贞凶”。卦中唯此一爻，与卦义相反，故曰“道大悖也”。
　　颠颐之吉，上施光也。
　　程传 颠倒求养而所以吉者，盖得刚阳之应以济其事，致己居上之德施，光明被于天下，吉孰大焉。
　　集说 谷氏家杰曰：养逮于下，则上施光，是养贤及民也。
　　居贞之吉，顺以从上也。
　　程传 “居贞之吉”者，谓能坚固顺从于上九之贤，以养天下也。
　　集说 张氏清子曰：五能柔顺以从上九之贤，赖之以养天下，真圣人养贤以及万民之事也。
　　由颐厉吉，大有庆也。
　　程传 若上九之当大任如是，能兢畏如是，天下被其德泽，是大有福庆也。
　　集说 王氏宗传曰：《豫》之九四，天下由之以豫。故曰“大有得”。《颐》之上九，天下由之以颐，故曰“大有庆”。
　　项氏安世曰：六五上九二爻，皆当以《小象》解之，六五之“居贞”，非自守也，贞于从上也。故曰“居贞之吉，顺以从上也”。上九之“厉吉”，非能自吉也，得六五之委任而吉也，故曰“由颐厉吉，大有庆也”。
　　泽灭木，大过。君予以独立不惧，遯世无闷。
　　本义 “泽灭于木”，大过之象也。不惧无闷，大过之行也。
　　集说 刘氏牧曰：用之则“独立不惧”，舍之则“遯世无闷”。
　　赵氏汝楳曰：“独立”如巽木，“无闷”如兑说。
　　李氏简曰：君子进则大有为，“独立不惧”可也。或迟而穷居，则坚贞不移，“遯世无闷”可也，皆大过之事。
　　藉用白茅，柔在下也。
　　程传 以阴柔处卑下之道，唯当过于敬慎而已。以柔在下，为以茅藉物之象，敬慎之道也。
　　集说 钱氏志立曰：以卦象论之，初与四应而在下，初者四之本也，本弱而藉茅，则敬慎之至以善处者，故四之栋不至于倾也。
　　案 高以下为基，刚以柔为本，柔在下，对刚在上。
　　老夫女妻，过以相与也。
　　程传 老夫之说少女，少女之顺老夫，其相与过于常分，谓九二初六阴阳相与之和，过于常也。
　　集说 王氏申子曰：老夫而女妻，虽过乎常，然阴阳相与，以成生育之功，则无不利也。
　　栋桡之凶，不可以有辅也。
　　程传 刚强之过，则不能取于人，人亦不能亲辅之，如“栋桡”折，不可支铺也。
　　栋当室之中，不可加助，是“不可以有辅也”。
　　集说 杨氏时曰：栋居中而众材辅之者也，九三以刚居刚，过而不中也，刚过而不中则不可以有辅，此栋之所以桡也。
　　项氏安世曰：全卦有“栋桡”之象，而九三乃独有之，全卦有利往之象，而九二乃独有之，盖九二当刚过之时，独能居柔而用中，在六爻之中，独此一爻不过，故“无不利”也，卦体本以中太强而本末弱，是以为“桡”，九三以刚居刚，在六爻之中，独此一爻为过，故栋愈桡而不可辅也。
　　栋隆之吉，不桡乎下也。
　　程传 “栋隆”起则吉，不桡曲以就下也，谓不下系于初也。
　　枯杨生华，何可久也。老妇士夫，亦可丑也。
　　程传 枯杨不生根而生华，旋复枯矣，安能久乎！老妇而得士夫，岂能成生育之功， 集说 苏氏轼曰：“稊”者，颠而复蘖，反其始也；“华”者，盈而毕发，速其终也。
　　项氏安世曰：二五皆无正应，而过以与阴者也。二所与者初，初，本也，故为“稊”。
　　稊者，木根新生之芽也，过而复芽，故有往亨之理。五所与者上。上，末也，故为华。
　　木已过而生华，故无久生之理也。
　　王氏申子曰：木枯而华，是速其枯，老妇士夫，是过乎常，而为柔邪所惑。
　　何氏楷曰：盛极将枯而又生华以自耗竭，不能久矣。二以刚居柔，初以柔居刚，此未甚过者也，又在卦初，故过以相与，可成生育之功：五以刚居刚，上以柔居柔，皆过者也，又在卦终，故阴阳相比，只以为“丑”，其相反如此。
　　过涉之凶，不可咎也。
　　程传 过涉至溺，乃自为之，不可以有咎也，言无所怨咎。
　　集说 苏氏轼曰：过涉至于“灭顶”，将有所救也，势不可救，而徒犯其害，故凶。
</div>
    <div class="pagination">
<a href="御纂周易折中_page49.html">上一页</a><span>...</span><a href="御纂周易折中_page45.html">45</a><a href="御纂周易折中_page46.html">46</a><a href="御纂周易折中_page47.html">47</a><a href="御纂周易折中_page48.html">48</a><a href="御纂周易折中_page49.html">49</a><span class="current-page">50</span><a href="御纂周易折中_page51.html">51</a><a href="御纂周易折中_page52.html">52</a><a href="御纂周易折中_page53.html">53</a><a href="御纂周易折中_page54.html">54</a><a href="御纂周易折中_page55.html">55</a><span>...</span><a href="御纂周易折中_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
