<!DOCTYPE html>
<html>
<head>
    <meta charset="UTF-8">
    <title>周易传义大全 - 第 29 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 29 页/共 41 页</h1>
    <div class="content">　　传震自有亨之【一无之字】义非由卦才震来而能恐惧自脩自慎则可反致福吉也笑言哑哑言自若也【一作哑哑笑言自若也】由能恐惧而后自处有法则也有则则安而不惧矣处震之道也本义恐致福恐惧以致福也则法也【董氏曰致福云者见君子常以危为安也有则云者见君子不以忽忘敬也○西溪李氏曰有则谓君子所履出处语黙皆有常则不以恐惧而变也】
　　震惊百里惊逺而惧迩也
　　传雷之震及于百里逺者惊迩者惧言其威逺大也【建安丘氏曰惊者卒然遇之而动乎外惧者惕然畏之而变于中也惊逺惧迩甚言雷威之可畏也】
　　出可以守宗庙社稷以为祭主也
　　传彖文脱不丧匕鬯一句卦辞云不丧匕鬯本谓诚敬之至威惧不能使之自失彖以长子宜如是因【一有以字】承上文用长子之义通解之谓其诚敬能不丧匕鬯则君出而可以守宗庙社稷为祭主也长子如是而后可以守世祀承国家也本义程子以为迩也下脱不丧匕鬯四字今从之出谓继世而主祭也或云出即鬯字之误【朱子曰震亨止不丧匕鬯作一项看传云出可以为宗庙社稷又做一项看震便自是亨震来虩虩是恐惧顾虑而后便笑言哑哑震惊百里便也不丧匕鬯文王语已是解震亨了孔子又自説长子事文王之语简重精切孔子之言方始条畅须折开看方得○诚斋杨氏曰震雷能惊百里而不能失匕鬯于主祭之手者葢执匕鬯以祭则一敬之外无余念一鬯之外无余物当是之时白刃前临猛虎后廹皆莫之觉故震雷惊百里亦莫之闻敬有所甚而惧有所忘也○中溪张氏曰出者犹诗云明天子出矣即説卦帝出乎震之谓也曰主者犹诗云百神尔主矣即序卦主器莫若长子之谓也若舜之烈风雷雨弗迷可以出而嗣位肆类于上帝矣而刘备闻迅雷失匕箸者其可出为祭主乎○隆山李氏曰序卦曰主器莫若长子以太子而主器是必以戒惧存心以威重为质而其徳望素着足以畏服斯人之心则以之守宗庙社稷而为祭祀之主岂不固宜作易者以干为人君之象震为太子之象庻防其可见云○云峯胡氏曰彖本义能恐惧则致福而不失其所主之重尽之矣尧舜巍巍荡荡事业自兢兢业业致之人须臾不可不知戒惧出而主宗庙社稷者其可惧尤甚焉】
　　象曰洊雷震君子以恐惧脩省【洊在荐反】
　　传洊重袭也上下皆震故为洊雷雷重仍则威益盛君子观洊雷威震之象以恐惧自脩饬循省也君子畏天之威则脩正其身思省其过咎而改之不唯雷震凡遇惊惧之事皆当如是【建安丘氏曰两震相重故曰洊雷雷天威也方其仍洊而至闻之者莫不恐惧而君子于恐惧之后必以脩省继之者所以尽畏天之实也徒恐惧而不脩省则变至而忧变已而休犹无惧尔恐惧者忧其变之来初震象脩省者思其变之弭洊震象○诚斋杨氏曰恐惧以先之脩省以继之脩省者恐惧之功用也脩其身省其过则恐无恐惧无惧矣○泸川毛氏曰恐惧者作于其心脩省者见于行事○西山真氏曰洊雷震君子以恐惧脩省诗云敬天之怒无敢戏豫敬天之渝无敢驰驱乡党所载孔子迅雷风烈必变皆此意也○中溪张氏曰宣王周盛世之君也遇灾而惧侧身脩行景公宋小国之君也反身脩徳荧惑亦为之退舎此皆恐惧而能脩省者也】
　　初九震来虩虩后笑言哑哑吉
　　传初九成震之主致震者也在卦之下处震之初也知震之来当震之始若能以为恐愳而周旋顾虑虩虩然不敢宁止则终必保其安吉故【一作然】后笑言哑哑也本义成震之主处震之初故其占如此【朱子曰震来虩虩是震之初震得来如此○中溪张氏曰初恐惧虩虩而后笑言哑哑葢先震而后定先恐而后安宜其吉也爻辞与卦彖辞同者以初九为成卦之主也以二体而观初九九四俱为震动之主爻其余四隂爻皆闻震雷而恐惧者也○平庵项氏曰震有二义有震动之震有震惧之震初九九四二爻乃震之所以为震者震动之震也二三五上四隂爻乃为阳所震者震惧之震也○云峯胡氏曰二隂一阳则一阳为主初九在内卦之内震之主也故辞与卦同乾坤之后为屯便以震之初爻为主故彖辞曰利贞利建侯周公之爻辞曰利居贞利建侯只加一居字至本卦彖辞言震来虩虩笑言哑哑而爻辞亦只加一后字葢震之用在下而重震之初又最下者所以为震之主者也彖之占曰亨爻之占曰吉一也】
　　象曰震来虩虩恐致福也笑言哑哑后有则也
　　传震来而能恐惧周顾则无患矣是能因恐惧而反致福也因恐惧而自脩省不敢违于法度是由震而后有法则故能保其安吉而笑言哑哑也【临川呉氏曰恐谓虩虩致福谓致笑言哑哑之福有则谓不以恐惧而失其常度也】
　　六二震来厉亿丧贝跻于九陵勿逐七日得
　　传六二居中得正善处震者也而乗初九之刚九震之主震刚动而上奋孰能御之厉猛也危也彼来既猛则己处危矣亿度也贝所有之资也跻升也九陵陵之高也逐往追也以震来之厉度不能当而必丧其所有则升至高以避之也九言其重冈陵之重高之至也九重之多也如九天九地也勿逐七日得二之所贵者中正也遇震惧之来虽量势防避当守其中正无自失也亿之必丧也故逺避以自守过则复其常矣是勿逐而自得也逐即物也以已即物失其守矣故戒勿逐避逺自守处震之大方也如二者当危惧而善处者也卦位有六七乃更始事既终时既易也不失其守虽一时不能御其来然时过事已则复其常故云七日得本义六二乗初九之刚故当震之来而危厉也亿字未详又当丧其货贝而升于九陵之上然柔顺中正足以自守故不求而自获也此爻占具象中但九陵七日之象则未详耳【朱子曰六二不甚可晓大槩是丧了货贝又被人赶上高处去只当固守便好○中溪张氏曰初九震之主也以九之刚威动而上奋孰御之者而六二乃以至柔当其锋岌岌乎殆哉○临川呉氏曰六二因怖畏而有丧失又且辟易逺避可谓怯懦无所守矣然居中得正苟有堕甑弗顾之逹则当有去珠复还之喜故曰勿用追寻至七日而所丧之贝可得也○云峯胡氏曰常人之情震惊则多丧失故丧匕鬯丧贝每毎言之二当初九动而方来其势甚危大丧其贝事之危也跻于九陵地之危也其危如此二中正自守不以己即物始也有丧而不追其丧末也有得亦其数穷而自得之也或曰互艮有陵象九即初九跻于九陵二进在初之上也七日得既济六二占同皆于六二言之者自二至上又自上而二七数二中正故始虽失而终复得之】
　　象曰震来厉乗刚也
　　传当震而乗刚是以彼厉而己危震刚之来其可御乎【临川呉氏曰柔乘初刚廹近雷威故危○云峯胡氏曰屯六二豫六五噬嗑六二困六三震六二皆言乗刚也惟困六三乗坎之中爻其余皆乗震之初也皆不以吉称】
　　六三震苏苏震行无眚
　　传苏苏神气缓散自失之状三以隂居阳不正处不正于平时且不能安况处震乎故其震惧而苏苏然若因震惧而能行去不正而就正则可以无过眚过也三行则至四正也动以就正为善故二勿逐则自得三能行则无眚以不【一有中字】正而处震惧有眚可知本义苏苏缓散自失之状以隂居阳当震时而居不正是以如此占者若因惧而能行以去其不正则可以无眚矣【云峯胡氏曰二当震初之来虽有所丧戒以勿逐三去初逺而勉之以行何也六二中正自守三不中正故也故戒之曰与其惧而苏苏自失不若因其惧而能行以去不正庻乎可以无眚耳○隆山李氏曰阳爻震物隂爻被震隂被震而不敢轻犯其锋必须逃避而后获免故二则欲其跻于九陵三则欲其行无眚】
　　象曰震苏苏位不当也
　　传其恐惧自失苏苏然由其所处不当故也不中不正其能安乎【临川呉氏曰所居之位不当故宜行而去之】
　　九四震遂泥【泥乃计反】
　　传九四居震动之时不中不正处柔失刚健之道居四无中正之徳陷溺于重隂之闲不能自震奋者也故云遂泥泥滞溺也以不正之阳而上下重隂安能免于泥乎遂无反之意处震惧则莫能守也欲震动则莫能奋也震道亡矣岂复能光亨也本义以刚处柔不中不正陷于二隂之闲不能自震也遂者无反之意泥滞溺也【云峯胡氏曰初与四皆震之所以为震者然震之用在下四溺于阴柔之中故震之亨在初而不在四亨者初之刚当上逹泥者四之刚不能逹也】
　　象曰震遂泥未光也
　　传阳者刚物震者动义以刚处动本有光亨之道乃失其刚正而陷于重阴以致遂泥岂能光也云未光见阳刚本能震也以失徳故泥耳【中溪张氏曰九四亦震上之主爻以一阳陷于四阴之间不能自奋震遂泥矣虽则阳明亦未能光大也】
　　六五震往来厉亿无丧有事
　　传六五虽以阴居阳不当位为不正然以柔居刚又得中乃有中徳者也不失中则不违于正矣所以中为贵也诸卦二五虽不当位多以中为美三四虽当位或以不中为过中常重于正也葢中则不违于正正不必中也天下之理莫善于中于六二六五可见五之动上往则柔不可居动之极下来则犯刚是往来皆危也当君位为动之主随宜应变在中而已故当亿度无丧失其所有之事而已所有之事谓中徳苟不失中虽有危【一有终字】不至于凶也亿度谓图虑求不失中也五所以危由非刚阳而无助若以刚阳有助为动之主则能亨矣往来皆危时则甚难【一作艰】但期于不失中则可自守以柔主动固不能致亨济也本义以六居五而处震时无时而不危也以其得中故无所丧而能有事也占者不失其中则虽危无丧矣【朱子曰六五是生于忧患死于安乐也○云峯胡氏曰或曰二在初阳之上阳之来甚急必至于丧其所有五在四阳之上四方溺于二阴之中或往或来而未定其来也犹缓故不特无丧而又且有事功五得中所以如此○双湖胡氏曰证以六二爻则五乗乎四往来正指四言葢此爻实与二爻相似而相反二曰震来厉五曰震往来厉二曰亿丧贝五曰亿无丧有事所以相似者以重卦言之上卦之五实即下卦之二所以相反者二乗乎初初之来也有可畏之势故其爻厉而有丧五乗乎四四既下牵于柔来而复往以至遂泥则其震缓矣故其爻虽厉而无丧所以不同○中溪张氏曰四之震往来厉不如初震来厉之可畏而五之亿无丧又异乎二之亿丧贝也】
　　象曰震往来厉危行也其事在中大无丧也
　　传往来皆厉行则有危也动皆有危唯在无丧其事而已其事谓中也能不失其中则可自守也大无丧以无丧为大也【临川呉氏曰上行下行皆危故曰危行有事者在固守其中柔中居刚为大中故能有守而亿无所丧也与六二之柔中居柔小而非大者不同矣】
　　上六震索索视矍矍征凶震不于其躳于其邻无咎婚媾有言【索桑落反矍俱防反】
　　传索索消索不存之状谓其志气如是六以阴柔居震动之极其惊惧之甚志气殚索也矍矍不安定貌志气索索则视瞻徊徨以阴柔不中正之质而处震动之极故征则凶也震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎苟未至于极尚有可改之道震终当变柔不固守故有畏【一作见】邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众【一作震】动之首乃今畏邻戒而不敢进与诸处震者异矣故婚媾有言也本义以阴柔处震极故为索索矍矍之象以是而行其凶必矣然能及其震未及其身之时恐惧脩省则可以无咎而亦不能免于婚媾之有言戒占者当如是也【朱子曰上六不全好但能恐惧于未及身之时可得无咎然亦不免他人言语○进斋徐氏曰索索志气不存之貌当震而惧气索然也矍矍不定之貌气索而目亦为之动也三行则无眚而上征则凶言不当行也躬谓上邻谓五四震来势缓不能及上故曰不于其躬仅能及五故曰于其邻与三无应故婚媾有言○云峯胡氏曰三苏苏神气散缓上索索矍矍神气无复存矣葢以阴柔处震惧之极故其行也必凶犹幸四震之来也缓上之惧不于其身之时而已惧于及五之际则庻乎可以无咎然亦终不免于婚媾之有言者近于五而无应于二也爻言虩虩哑哑苏苏索索矍矍与二五言亿诸卦皆无其义虽多恐惧之貌亦于爻义各有辨也六爻惟初言吉唐房乔曰震之初九谨始恐惧所以致福豫之初六倡始逸豫所以贻凶也除上六征凶外皆无凶者皆有恐惧之福而无逸豫之凶也○缙云冯氏曰六爻皆无凶者恐惧则为福泰侈则为祸也】
　　象曰震索索中未得也虽凶无咎畏邻戒也
　　传所以恐惧自失如此以未得于中道也谓过中也使之得中则不至于索索矣极而复征则凶也若能见邻戒而知惧变于未极之前则无咎也上六动之极震极则【一作之终】有变义也本义中谓中心【云峯胡氏曰程传曰中道本义谓中心葢六隂柔处震惧之极中心有所未安故见于外者如此○建安丘氏曰震动也以一阳动于二阴之下也故震六爻以初四为主而四之震下牵二柔有互艮之体失其所以为震矣而全震之时用者独在乎初故初震来虩虩而四震遂泥也其上四阴爻则皆为阳所震者二乗初刚不可犯也故震来厉亿丧贝而三逺之则震苏苏而声渐缓矣五乗四刚已无足畏故但震往来厉亿无丧而上逺之则震索索然而无声矣合二体观之而重震之义明矣】
　　【艮下艮上】
　　传艮序卦震者动也物不可以终动止之故受之以艮艮者止也动静相因动则有静静则有动物无常动之理艮所以次震也艮者止也不曰止者艮山之象有安重坚实之意非止义可尽也乾坤之交三索而成艮一阳居二阴之上阳动而上进之物既至于上则止矣阴者静也上止而下静故为艮也然则与畜止之义何异曰畜止者制畜之义力止之也艮止者安止之义止其所也
　　艮其背不获其身行其庭不见其人无咎
　　传人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也【一无也字○或问伊川解艮其背云止于所不见又云不交于物则是无所见无所交方得其所止而安若有所见有所交时是全无所止之处矣朱子曰这处无所见底意思濂溪也恁地説是他偶看这一处错了相传如此又问伊川云内欲不萌外物不接如是而止乃得其止似只説得静中之止否曰然○明道云与其非外而是内不若内外之两忘也説得最好便是不获其身行其庭不见其人不见有物不见有我只见所当止也如为人君止于仁不知下面道如何只是我当止于仁为人臣止于敬不知上面道如何只是我当止于敬只认我所当止也以至父子兄弟夫妇朋友大事小事莫不皆然从伊川之説到不获其身处便説不来至行其庭不见其人越难説只做止其所止更不费力○问恐外物无有絶而不接之理若拘拘然务絶乎物而求以不乱其心是在我却无所守而为外物所动则奈何曰此一叚亦有可疑外物岂能不接但当于非礼勿视听言动四者用力○伊川谓艮其背为止于所不见窃恐未然据彖辞自解得分晓曰艮其止止其所也上句止字便是背字故下文便继之云是以不获其身更不再言艮其背也止是当止之处下句止字是解艮字所字是解背字葢云止于所当止也所即至善之地如君之仁臣之忠之类大槩看易须谨守彖象之言圣人自解得精密平易又曰伊川説艮其背是止于所不见其意如説闲邪如所谓制之于外以安其内如所谓奸声乱色不畱于聪明滛乐慝礼不接于心术此意亦自好但易之本意未必是如此○兰氏廷瑞曰艮六爻皆止艮其背不获其身我不应人也行其庭不见其人人不应我也人我不交悔吝何从而生是以无咎○双峯胡氏曰人以面前为身面后为背卦体似人背面而立是为艮其背不获其身矣艮其背既不获其身则行其庭亦不见其人矣若分二体言则艮其背不获其身忘我也亦为人不见我之象以内体言行其庭不见其人忘人也是我不见人之象以外体言人我两不相应何咎之有○郑氏曰象言辅不言口言身不言腹言夤限不言脐有背面而立之象○兼山郭氏曰人之耳目鼻口皆有欲也至于背则无欲矣】
　　本义艮止也一阳止于二阴之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也葢身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也【朱子曰艮其背背只是言止也人之四体皆能动惟背不动故取止之义各止其所则廓然而大公○艮其背便不获其身便不见其人行其庭对艮其背只是对得轻身是动物不道动都是妄然而动斯妄矣不动自无妄○艮其背一句是脑故彖中言是以不获其身行其庭不见其人也四句只略对○艮其背浑只见得道理合当如此人自家一分不得着一些私意不得不获其身不干自家事这四句须是説艮其背了方静时不获其身动时不见其人所以彖传中説是以不获其身至无咎也○不获其身不得其身也犹言讨自家身已不得又曰欲出于身人才要一件物事便须以身已去对副他若无所欲则只恁地平平过便似无此身一般○不获其身如君止于仁臣止于忠但见得事之当止不见此身之为利为害才将此身预其间则道理便壊了古人所以杀身成仁舎生取义者只为不见此身方能如此○此叚分作两截却是艮其背不获其身为静之止行其庭不见其人为动之止总説则艮其背为止之时当其所止了所以止时自不获其身行时自不见其人此三句乃艮其背之效验所以彖传先説止其所也上下敌应不相与也却云是以不获其身行其庭不见其人也○艮其背不获其身是只见个道理不见自家行其庭不见其人是只见个道理不见个人也又曰此叚工夫全在艮其背上人多将行其庭对此句説便不是了行其庭即是轻説过縁艮其背既尽得了则不获其身行其庭不见其人矣艮其背是止于所当止之地不获其身行其庭不见其人万物各止其所便都统一是理也不见有已也不见有人都只见此理○云峯胡氏曰人身唯背不动此艮止象不获其身内艮象不见其人外艮象四五两爻在门阙之中行其庭象人之所当止者义理而已止其所当止则唯知有义理不知有人我不获其身理所当止止而止也行其庭不见其人理所当行行而止也如是则其止其行可以无过矣文王彖震艮又自是一例震来虩虩以下三句只是明虩虩之效验艮其背以下三句亦只明艮背之效验唯本义为能之】
　　彖曰艮止也时止则止时行则行动静不失其时其道光明
　　传艮为止止之道唯其时行止动静不以时则妄也不失其时则顺理而合义在物为理处物为义动静合理义不失其时也乃其道之光明也君子所贵乎时仲尼行止久速是也艮体笃实有光明之义本义此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言之【朱子曰时止则止时行则行行固非止然行而不失其理乃所以为止也○问艮之象何以为光明曰定则明凡人胷次烦扰则愈见昏昧中有定止则自然光明庄子所谓泰宇定而天光是也○问止有两义得所止之止是义理之极行止之止则就人所为而言曰然时止之止止字小得其所止之止止字大○双湖胡氏曰艮一阳见于二阴之上阳明着见阴莫得而掩蔽之故艮独称光明】
　　艮其止止其所也
　　传艮其止谓止之而止也止之而能止者由止得其所也止而不得其所则无可止之理夫子曰于止知其所止谓当止之所也夫有物必有则父止于慈子止于孝君止于仁臣止于敬万物庻事莫不各有其所得其所则安失其所则悖圣人所以能使天下顺治非能为物作则也唯止之各于其所而已【程子曰动静不失其时皆止其所也艮其背乃止也背无欲无思也故可止○艮其止止其所也各止其所父子止于恩君臣止于义之谓艮其背止于所不见也○艮其止止其所也八元有善而举之四凶有罪而诛之各止其所也○易之艮言止之义曰艮其止止其所也言随其所止而止之人多不能止葢人万物皆备遇事时各因其心之所重者更互而出才见得这事重便有这事出若能物各付物便自不出来也○艮卦只明使万物各有其止万物各止其所分无不定矣○艮其背止欲于无见若欲见于彼而止之所施各异若艮其止止其所也止各当其所也圣人所以应万变而不劳者事各止当所也若鉴在此而物之妍媸自见于彼圣人不与焉时止则止时行则行时行对时止而言亦止其所也○朱子曰程传云圣人能使天下顺治非能为物作则也惟止之各于其所而已此意却最解得分明艮其背恐只当如此説艮其止便是艮其背经文或背字误作止字或止字误作背字或以止字解背字不可知○艮背之用固在止其所然能止其所乃知至物格以后事】
　　上下敌应不相与也
　　传以卦才言也上下二体以敌相应无相与之义阴阳相应则情通而相与乃以其敌故不相与也不相与则相背为【一作与】艮其背止之义【一有同字】也【朱子曰上下敌应不相与犹言各不相管只是各止其所○八纯卦都不相与只是艮卦是止尤不相与内不见己是内卦外不见人是外卦两卦各自去○李氏曰艮之象两人相背而行两不相见故其爻为上下敌应不相与也○平庵项氏曰卦象虽相敌情自相与唯艮则上下卦阴阳各正其性而无外求之情故有不相与之义阳上而阴下一阳而统二阴皆天下之定理不可复加损也】
　　是以不获其身行其庭不见其人无咎也
　　传相背故不获其身不见其人是以能止能止则无咎也本义此释卦辞易背为止以明背即止也背者止之所也以卦体言内外之卦阴阳敌应而不相与也不相与则内不见已外不见人而无咎矣晁氏云艮其止当依卦辞作背【进斋徐氏曰彖言艮其止即释卦辞艮其背之义君子之止其所者犹北辰之居其所也君止于仁臣止于敬父止于慈子止于孝事事物物莫不各止其所此于止而知其所止也上下重艮皆以阴阳敌应而无相与之义彖辞先言艮其止然后曰是以不获其身行其庭不见其人无咎也以此见止则不获自见其身行则不见其人者是皆艮其背之效验也○建安丘氏曰艮其背止也行其庭行也止而不获其身不知有己也行而不见其人不知有人也无人无己唯见义理之当止所谓止其所也所者止之地也得其所而不止固为不知止不得其所而止又岂止其所之义哉又曰有止之时有止之所止之时如夫子之仕止久速各当其可是也止之所如大学之仁敬孝慈各得其分是也释彖自艮止也而下言止之时自艮其止而下言止之所○云峯胡氏曰不获其身以下三句皆从背説背则自视不获其身行于庭则不见其人本义所谓止而止行而止即程子所谓静亦定动亦定也内不见已外不见人所谓内外之两忘也】
　　象曰兼山艮君子以思不出其位
　　传上下皆山故为兼山此而并彼为兼谓重复【一作复】也重艮之象也君子观艮止之象而思安所止不出其位也位者所处之分也万事各有其所得其所则止而安若当行而止当速而久或过或不及皆出其位也况逾分非据乎【董氏曰两雷两风两火两水两泽皆有相往来之理惟两山竝立不相往来此止之象也○中溪张氏曰君子观艮止之象如山之寂然不动而罔敢越思故曰思不出其位○建安丘氏曰位者止之所也思不出其位则于止知其所止有两山对峙不相侵越之意大学言君仁臣敬父慈子孝与中庸言素富贵行富贵素贫贱行贫贱之类皆其义也凡人所为所以易至于出位者以其不能思也思则心有所悟知其所当止而得所止矣○云峯胡氏曰不出位身止也思不出位心止也亦兼山之象】
　　初六艮其趾无咎利永贞
　　传六在最下趾之象趾动之先也艮其趾止于动之初也事止于初未至失正故无咎也以柔处下当趾之时也行则失其正矣故止乃无咎阴柔患其不能常也不能固也故方止之初戒以利在常永贞固则不失止【一作正】之道也本义以阴柔居艮初为艮趾之象占者如之则无咎而又以其阴柔故又戒其利永贞也【临川呉氏曰初当下体之下象趾趾能行者也六阴画能静止于下而不行故曰艮其趾又曰位不当有咎也止而不行故无咎○涑水司马氏曰君子于其所止不可不谨择也止于永贞利莫大焉○云峯胡氏曰事当止者当于其始而止之乃可无咎止于始犹不能止于终而况不能止于始者乎初六阴柔惧其始之不能终也故戒以利永贞欲常乆而贞固也其即上九之敦艮乎】
　　象曰艮其趾未失正也
　　传当止而行非正也止之于初故未至失正事止于始则易而未至于失也【临川呉氏曰能止于下则位虽不当犹未至于失其正也不止而行则失正矣】
　　六二艮其腓不拯其随其心不快
　　传六二居中得正得止之道者也上无应援不获其君矣三居下之上成止之主主乎止者也乃刚而失中不得止之宜刚止于上非能降而下求二虽有中正之徳不能从也二之行止系乎所主非得自由故为腓之象股动则腓随动止在股而不在腓也二既不得以中正之道拯救三之不中则必勉而随之不能拯而唯随也虽咎不在己然岂其所欲哉言不听道不行也故其心不快不得行其志也士之处高位则有拯而无随在下位则有当拯有当随有拯之不得而后随【中溪张氏曰股动则腓动股止则腓止是动止之权不在腓也九三居下体之上为艮之主二既不得以柔中之道而拯救九三过刚之失而亹亹随之又岂其心之所欲哉故其心不快也○诚斋杨氏曰六二有艮其腓之象九三居艮体之上则犹背也九三阳也六二阴也阳唱则阴和今以六二之柔而欲止九三之刚以六二之腓而欲止九三之背吾知六二不拯其随也王曰好色而轲亦曰太王好色王曰好货而轲亦曰公刘好货轲岂不拯其随者哉轲之心则不快也况以九三而躐居六二之上六二力不能拯不得已而随之又岂其心之所快然亦未肯退而听其上之轻动也君子于艮之六二可以察其迹而哀其心矣】
　　本义六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也此爻占在象中下爻放此【或问艮六二不拯其随程子谓二不得以拯三之不中则勉而随之不拯而唯随也恐唯字未的当若不拯而唯随则如乐正子之于子敖冉求之于季氏也当只言不拯其所随故其心不快如孔孟之于时君谏不行言不听则去而已勉而随之恐非时止之义朱子曰得之○艮其腓咸其腓二卦皆就人身上取义而皆主静如艮其趾能止其动便无咎艮其腓腓亦是动物故止之不拯其随是不能拯止其随限而动也所以其心不快限即腰所在艮其限是截做两叚去○进斋徐氏曰二有中正之徳宜止不动然艮主在刚故其随在三三刚列夤不得止之宜二不能拯救其失故曰不拯其随以二之中正而柔弱不能拯其所随岂其所欲哉故其心不快○云峯胡氏曰咸六二与艮六二皆象腓咸下体即艮也艮以三为主咸于二言腓三言随随二而动者也三为下卦之主不能自守而下随于二故往吝艮于二言腓又言随随三而止者也三列夤不得止之宜而二阴柔不能救其所随故其心不快虽然视咸之执其随者有间矣】
　　象曰不拯其随未退听也
　　传所以不拯之而唯随者在上者未能下从也退听下从也本义三止乎上亦不肯退而听乎二也【云峯胡氏曰二与三占皆在象中皆有一心字二不能拯乎三故心不快三不肯下听乎二故厉薰心】
　　九三艮其限列其夤厉薰心【夤引眞反】
　　传限分隔也谓上下之际三以刚居刚而不中为成艮之主决止之极也已在下体之上而隔上下之限皆为止义故为艮其限是确乎止而不复能进退者也在人身如列其夤夤膂也上下之际也列絶其夤则上下不相从属言止于下之坚也止道贵乎得宜行止不能以时而定于一其坚强如此则处世乖戾与物睽絶其危甚矣人之固止一隅而举世莫与宜者则艰蹇忿畏焚挠其中岂有安裕之理厉薫心谓不安之【一作其】势薫烁其中【一有心字】也本义限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉薰心不安之甚也【泸川毛氏曰三处上下之间故为限人身荣衞流通则泰而无疾上痞下结则危矣○郑氏刚中曰限上下体之际虞翻谓束带之处夤马融谓夹脊肉肉附脊则身有主而可立分列其夤则百体无以相属心处中背处阴夤在背与心密相向列其夤则忧危之厉安得不薰灼及其心也○沙随程氏曰限分上下夤列左右各止其所无相资相待之意故危薰心○云峯胡氏曰震所主在下初九下之最下者也九四虽亦震所主而溺于四柔之中有泥之象故不如初之吉艮所主在上上九上之最上者也九三虽亦艮所主然界乎四柔之中有限之象有列其夤之象故不如上之吉二曰其心不快三曰厉薰心葢寂然不动者心之体如之何可以狥物感而遂通者心之用如之何可以絶物二阴柔随三而不能拯之是狥物者也二本中正故其心犹以为不快三过刚确乎止而不能进退以至上下隔絶是絶物者也三不中唯见其危厉薰心而已○进斋徐氏曰艮二柔爻也而曰我心不快艮三刚爻也而曰厉薰心何也葢六二之柔为刚者所制故我心不快也九三之刚为柔者所限故厉薰心也】
　　象曰艮其限危薰心也
　　传谓其固止不能进退危惧之虑常薰烁其中心也【云峯胡氏曰震上六中未得动之极而心未安艮九三危薰心止之极而心亦未安】
　　六四艮其身无咎
　　传四大臣之位止天下之当止者也以阴柔而不遇刚阳之君故不能止物唯自止其身则可无咎所以能无咎者以止于正也言止其身无咎则见其不能止物施于政则有咎矣在上位而仅能善其身无取之甚也【鲁斋许氏曰六四以柔止之才承柔止之君虽己身得正而于君事则有不能自济者必借阳刚之才而后可以成功故离九应之则终得婚媾震九应之则颠颐获吉至于止干之健纳兑之説皆可成功而有喜不尔处剥见凶处防蛊见吝矣艮以能止为义能止其身则无咎可也】
　　本义以阴居阴时止而止故为艮其身之象而占得无咎也【胡氏曰自止其身使不妄动不为物迁故无咎○中溪张氏曰诸卦唯咸与艮以身取象此近取诸身者也艮四正当心位不言心而言身者葢心不可见而身者心之区宇也观其身之止则知其心之止又安有妄动之咎哉○云峯胡氏曰咸九四憧憧往来以心之动言此不言心而言身兼动静言也身止则知心得其所止矣○杨氏曰六四居上体能自止其身而无咎者也然爻既曰身而象又曰躬者葢身者伸也躬者屈也伸屈在我而不在物以六居四屈而不伸止而不行此君子知出处之大义也】
　　象曰艮其身止诸躳也
　　传不能为天下之止能止于其身而已岂足称大臣之位也【白云郭氏曰止诸躳者谓成己而已未能成物也】
　　六五艮其辅言有序悔亡
　　传五君位艮之主也主天下之止者也而阴柔之才不足以当此义故止以在上取辅【一有之字】义言之【一无之字】人之所当慎而止者唯言行也五在上故以辅言辅言之所由出也艮于【一作其】辅则不妄出而有序也言轻而无序则有悔止之于辅则【一作故】悔亡也有序中节有次序也辅与颊舌皆言所由出而辅在中艮其辅谓止于中也本义六五当辅之处故其象如此而其占悔亡也悔谓以阴居阳【中溪张氏曰辅者颊辅也言之所由出也五以柔居尊而得中则为丝纶之言故与其言未中伦孰若止其辅而不言非不言也不轻言也言不妄出则秩秩徳音自然有序而其悔乃亡故咸上六曰咸其辅颊舌而夫子亦以滕口説为戒也○云峯胡氏曰辅颊之两傍骨背后可得而见者咸言其面故并见颊舌艮其背故止言辅初艮趾止其行也五艮辅止其言也能止其言者必能止其所行故悔亡○隆山李氏曰人所见于外者不过言行二者在下有腓趾以象其行在上有辅颊以象其言所以明艮之义则一也】
　　象曰艮其辅以中正也
　　传五之所善者中也艮其辅谓止于中也言以得中为正止之于辅使不失中乃得正也本义正字羡文叶韵可见【诚斋杨氏曰高宗三年不言一言而四海咸仰威王三年不鸣一鸣而齐国震惊六五所以能艮其辅而言有序者以其徳之中正而已所谓有徳者必有言也】
　　上九敦艮吉
　　传九以刚实居上而又成艮之主在艮之终止之至坚笃者也敦笃实也居止之极故不过而为敦人之止难于久终故节或移于晚守或失于终事或废于久人之所同患也上【一无上字】九能敦厚于终止道之至善所以吉也六爻之徳唯此为吉本义以阳刚居止之极敦厚于止者也【中溪张氏曰上九在艮山之极刚健笃实可谓敦厚于艮终者也故六爻之中唯此独吉○建安丘氏曰艮以人身取象艮止体身动物也六爻自初之趾至五之辅皆囿于一体而未能尽止道之善仅止于无咎悔亾而已独上九为成艮之主于当止之地而能止焉所谓止于至善者圣人以为非形之可拘故曰敦艮吉其与悔亾无咎之辞异矣又曰艮者震之反也艮之三即震之四震之用在下故震阳最下者独吉若震四之阳则下连二阴为互艮之体失所以为震矣艮之用在上故艮阳最上者独吉若艮三之阳则连上二阴为互震之体失其所以为艮矣○云峯胡氏曰咸艮皆以身取象咸言人前艮言人背艮其腓咸亦言腓腓虽在后而前亦可见也咸其辅艮亦言辅辅虽在前而后亦可见也故咸得兼艮之腓而不得兼艮之限夤艮得兼咸之辅而不得兼咸之颊舌其取象可谓精矣上独不言象何哉敦临敦复皆取坤土象艮山乃坤土而隆其上者也其厚也弥固故其象为敦其占曰吉凡上爻除井鼎外鲜有吉者惟艮之在上体者凡八而皆吉人可不自厚哉厚于始可不厚于终哉】
　　象曰敦艮之吉以厚终也
　　传天下之事唯终守之为难能敦于止有终者也上之吉以其能厚于终也【云峯胡氏曰震以下一爻为主故九四在上卦之下而未光不如在下卦之下者之致福艮以上一爻为主九三在下卦之上而薰心不如在上卦之上者之厚终也非特艮上九为然贲上九上得志大畜上九道大行蛊上九志可则颐上九大有庆损上九大得志防上九上下顺皆艮之以厚终者也○朱子曰艮卦是个最好底卦动静不失其时其道光明又刚健笃实辉光日新其徳皆艮之象也艮居外卦者八而皆吉唯防卦半吉半凶如贲之上九白贲无咎上得志也剥之上九君子得舆民所载也大畜上九何天之衢道大行也蛊上九不事王侯志可则也颐上九由颐厉吉大有庆也损上九弗损益之大得志也艮卦敦艮之吉以厚终也防卦上九击防不利为宼利御宼虽小不利卦爻亦自好又曰防学者之事始之之事也艮成徳之事终之之事也○复卦静中有动艮卦又是动中要静复卦便是一个大翻转底艮卦艮卦便是两个翻转底复卦复是五阴下一阳艮是二阴上一阳阳是动底物事隂是静底物事凡阳在下便是震动意思在中便是陷在二阴之中如人陷在窟里相似在上则没去处了只得止故曰艮其止阴是柔顺底物事在下则巽顺阴柔不能自立须附于阳在中则是附丽之象在上则説葢柔媚之物在上则欢悦○艮就人身取象上一画有头之象中二阴有口之象所以艮其辅于五爻见内卦之下亦有足之象又曰咸艮皆以人身为象但艮卦又差二位○建安丘氏曰艮六爻以三上为主而九三连上二阴有互震之体失其所以为艮止之义矣而全艮之时用者独在乎上故上敦艮吉而三艮其限厉薰心也其下四阴爻则皆随阳而止者五近上艮故艮其辅言有序四逺之则亦艮其身而无咎也二近下艮故艮其腓不拯其随初逺之则但艮其趾未失正而已合二体观之而重艮之义可识矣】
　　周易传义大全卷十八
<经部,易类,周易传义大全>
　　钦定四库全书
　　周易传义大全卷十九　明　胡广等　撰
　　【艮下巽上】
　　传渐序卦艮者止也物不可以终止故受之以渐渐者进也止必有进屈伸消息之理也止之所生亦进也所反亦进也渐所以次艮也进以序为渐今人以缓进为渐进以序不越次所以缓也为卦上防下艮山上有木木之高而因山其高【一有而字】有因也其高有因乃其进有序也所以为渐也
　　渐女归吉利贞
　　传以卦才兼渐义而言也乾坤之变为防艮防艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以【一作有】渐者莫如女归臣之进于朝人之进于事固当有序不以其序【一作渐】则陵节犯义凶咎随之然以义之轻重廉耻之道女之从人最为大也故以女归为义且男女万事之先也【一有利贞字】诸卦多有利贞而所施或不同有渉不正之疑而为之戒者有其事必贞乃得其宜者有言所以利者以其有贞也所谓渉不正之疑而为之戒者损之九二是也处阴居説故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也葢其固有非设戒也渐之义宜能亨而不云亨者葢亨者通达之义非渐进之义也本义渐渐进也为卦止于下而防于上为不遽进之义有女归之象焉又自二至五位皆得正故其占为女归吉而又戒以利贞也【中溪张氏曰渐者进以序而不廹之义女防也适人为归故曰女归以二体言艮男下于防女亦为女归之义故圣人取女归以明渐进之象所以为吉然女归固以渐为吉而其利尤在于得正也以中四爻而观虽阴阳皆当位而三四相比非正应也唯二五相应为正故曰利贞○汉上朱氏曰女谓嫁曰归自内而外也渐专以女归为义葢礼义廉耻之重天下国家之本无若女之归也○白云郭氏曰女归不以渐则奔也渐则为归故女归以渐为吉○临川呉氏曰防女在外将入而来归艮男在内方止而未往迎有女归以渐之象聘则为妻奔则为妾自纳采问名纳吉纳徴请期亲迎六礼备而后成婚女归之以渐如此○云峯胡氏曰咸取女吉取者之占也渐女归吉嫁者之占也然皆以贞艮为主艮止也止而悦则其感也以正是为取女之吉止而防则其进也以正是为女归之吉】
　　彖曰渐之进也女归吉也
　　传如渐之义而进乃女归之吉也谓正而有渐也女归为大耳他进亦然本义之字疑衍或是渐字【泸川毛氏曰易未有一义明两卦者晋进也渐亦进何也渐非进以渐而进耳】
　　进得位往有功也
　　传渐进之时而阴阳各得正位进而有功也四复由上进而得正位三离下而为上遂得正位亦为进得位之义【一有是往而有功也六字】
　　进以正可以正邦也
　　传以正道而进可以正邦国至于天下也凡进于事进于徳进于位莫不皆当以正也本义以卦变释利贞之意葢此卦之变自涣而来九进居三自旅而来九进居五皆为得位之正【杨氏曰圣人于渐以敦风化乎执此道仕进则无干禄慕位之耻无假涂防径之患以此而进则得位以此而往则有功】
　　其位刚得中也
　　传上云进得位往有功也统言阴阳得位是以进而有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之本义以卦体言谓九五也【中溪张氏曰进以正可以正邦者家道正而天下定也非五居尊位刚而得中能如是乎】
　　止而防动不竆也
　　传内艮止外防顺止为安静之象防为和顺之义人之进也若以欲心之动则躁而不得其渐故有困竆在渐之义内止静而外防顺故其进动不有【一作至】困竆也本义以卦徳言渐进之义【东平刘氏曰夫物未有进而不上竆者动而不竆者惟渐为然止乎下而防以行之是以动不竆也○中溪张氏曰艮止于内而防以行之动而不暴则不至于困穷也】
　　象曰山上有木渐君子以居贤徳善俗
　　传山上有木其高有因渐之义也君子观渐之象以居贤善之徳化美于风俗人之进于贤徳必有其渐习而后能安非可陵节而遽至也在己且然敎化之于人不以渐其能入乎移风易俗非一朝一夕所能成故善俗必以渐也本义二者皆当以渐而进疑贤字衍或善下有脱字【朱子曰山上有木木渐长则山渐高所以为渐○杨氏曰地中生木以时而升山上有木其进以渐君子知木者至微之物犹不可以不渐而况于居贤徳善俗乎居贤徳而以渐修而后至勤而后精此杨子云所谓始乎为士终乎为圣也善俗而以渐期而始变久而后成此孔子所谓善人为邦百年可以胜残去杀矣○云峯胡氏曰居徳象艮之止不渐岂能遽止善俗象巽之入不渐岂能遽入○建安丘氏曰夬居徳则忌而渐言居贤徳何也葢夬以溃决为义渐以积累为义故也】
　　初六鸿渐于干小子厉有言无咎
　　传渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可谓渐矣行而以时乃所谓渐渐【一无渐字】进不失渐得其宜矣六居初至下也阴之才至弱也而上无应援以此而进常情之所忧也君子则深识逺照知义理之所安时事之所宜处之不疑小人幼子唯能见已然之事从众人之【一有所字】知非能烛理也故危惧而有言葢不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣本义鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也【中溪张氏曰渐之六爻皆以鸿取义鸿水鸟也木落南翔氷泮北徂其往来也有时其先后也有序渐之象也干者水之湄也鸿为水宿之物初在卑下有鸿渐于干之象○建安丘氏曰当渐之始以水鸟而止于水湄其进不骤得渐之义矣○张子曰鸿渐之始出至于干鸿鹄之志非小小所量见其出陆争欲危之且疑其所处之非君子信己而行义无咎也○云峯胡氏曰三至四互坎故初有水涯之象艮少男故有小子象或曰鸿之飞长在前而幼在后幼者惟恐失羣故危之而号呼长者必缓飞以俟之故为小子厉有言之象以占者则小子在下未可遽进而进鸿之幼者不若也】
　　象曰小子之厉义无咎也
　　传虽小子以为危厉在义理实无咎也
　　六二鸿渐于磐饮食衎衎吉【衎苦旦反】
　　传二居中得正上应于五进之安裕者也但居渐故进不速磐石之安平者江河之滨所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也本义磐大石也渐逺于水进于磐而益安矣衎衎和乐意六二柔顺中正进以其渐而上有九五之应故其象如此而占则吉也【云峯胡氏曰艮为石故有磐象互坎有饮食象鸿食则呼众饮食衎衎和鸣二柔顺而有应之象初始进于下未得所安二则自干进于磐未安者安矣初之小子厉有言危而伤也二饮食衎衎安且乐矣时使之然也在初则无应在二则柔顺中正而上有九五之应也○中溪张氏曰凡禽鸟之食也俛而啄仰而四顾一或惊心则飞而去之今鸿渐而进由于干而处于磐之上高而不危饮食衎衎何其吉也二与五为正应进居大臣之位犹鸿渐于磐也安然饮食有衎衎和乐之意其吉可知】
　　象曰饮食衎衎不素饱也
　　传爻辞以其进之安平故取饮食和乐为言夫子恐后人之未喻又释之云中正君子遇中正之主渐进于上将行其道以及天下所谓饮食衎衎谓其得志和乐不谓空饱饮【一无饮字】食而已素空也本义素饱如诗言素飡得之以道则不为徒饱而处之安矣【临川呉氏曰待可进而进非徒饱于饮食以自养而已○诚斋杨氏曰鸿自干而至于磐石之上则安而高矣此六二渐进而居大臣之位也食君之禄又岂素飡云乎亦欲置国家于磐石之安纳人民于和衎之乐而已故傅説之志在中兴有商而非后则不食其禄孟子之志在平治天下而食前方丈则得志不为】
</div>
    <div class="pagination">
<a href="周易传义大全_page28.html">上一页</a><span>...</span><a href="周易传义大全_page24.html">24</a><a href="周易传义大全_page25.html">25</a><a href="周易传义大全_page26.html">26</a><a href="周易传义大全_page27.html">27</a><a href="周易传义大全_page28.html">28</a><span class="current-page">29</span><a href="周易传义大全_page30.html">30</a><a href="周易传义大全_page31.html">31</a><a href="周易传义大全_page32.html">32</a><a href="周易传义大全_page33.html">33</a><a href="周易传义大全_page34.html">34</a><span>...</span><a href="周易传义大全_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
