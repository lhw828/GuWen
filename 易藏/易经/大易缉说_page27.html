<!DOCTYPE html>
<html>
<head>
    <meta charset="UTF-8">
    <title>大易缉说 - 第 27 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 27 页/共 29 页</h1>
    <div class="content">　　时虽既济然居坎体不能无疑虑也
　　九五东邻杀牛不如西邻之禴祭实受其福
　　王童溪曰东邻既济之九五西邻未济之六五以小象不如西邻之时也见之今从之盖既济未济反对卦也圣人于观象系辞之际多互取以相发明如濡尾曳轮濡首及伐鬼方两卦皆有之则东邻既济之九五西邻未济之六五是矣盖九阳也故爲东六隂也故爲西谓既济之时财物丰盛骄蹇之心易生虽有杀牛盛礼而诚意不加故不如未济之时仪物虽微而骄蹇之心不作禴祭虽薄而诚意有余足以受大来之福也何也时使然也此皆自其君致之故于既济九五兼发此义言人君处既济如未济而后有受福之实不然虽极其丰盛而济道衰矣故曰不如西邻之时也
　　象曰东邻杀牛不如西邻之时也实受其福吉大来也未济之时其福方来而未艾人君处既济如未济则亦受大来之福矣
　　上六濡其首厉
　　上以隂柔暗懦之资处既济治安之极居坎体之上而怀宴安之志是溺于目前而忘终乱者也至濡其首其凶可知不言凶而言厉者欲人知危惧而速改则济犹可保也坎体故濡在上故曰首
　　象曰濡其首厉何可久也
　　既济之终而以小人无远虑者处之冝其败坏之速济不可久也
　　【坎下离上】
　　未济事之未济也爲卦坎下离上与既济相反水火不交不相爲用隂阳六爻皆失其位以互体循环观之一卦之象重坎又坎若无可济之理故爲未济既济矣而受以未济以终六十四卦见盈虚消息之理治乱安危之变无穷已也穷则非易
　　未济亨小狐汔济濡其尾无攸利
　　未济者事之未济而求其济者也济则亨矣五爲成卦之主柔而得中亦有致亨之道故曰未济亨狐善渡而性多疑疑则不济阳皆居乎柔故小弱性多疑才小弱故欲济而未济汔几也今多疑则志不勇小弱则才不逮故几济而濡其尾兽济必掲其尾尾濡则不能济此未济之象也将何利哉故曰无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　以成卦之主释彖辞未济所以能亨者成卦六五体柔用刚得柔之中且得位之中也是以能亨小狐几济而不能济者成卦九二以刚居柔而陷于险而阳刚皆未出于坎之中也汔济而濡其尾如事之几成而败前功俱废不续终也将何所利哉然六爻虽不当位而一刚一柔亦各相应尚可有爲若加以勇爲之志克终之才则终须济矣
　　象曰火在水上未济君子以慎辨物居方
　　火炎上而复居上水润下而复居下此卦所以爲未济也六爻阳上隂下亦各正隂阳之位故君子以之慎辨物居方谓使物类各有辨所居不乱方也
　　初六濡其尾吝
　　初以隂柔处坎之下上应乎四处坎则不安有应则必进然四非中正之才不足与济是时未可也而初不量力不度时冒然轻进至濡其尾何益哉故吝吝其不自度量也
　　象曰濡其尾亦不知极也
　　极终也谓冒险直前以图济而不思其终之难也
　　九二曳其轮贞吉
　　既济初九曳其轮者竭力助上以毕其济也未济九二曳其轮者竭力爲上以求其济也未济乃君道艰难之时九二以阳刚居大臣之位受六五孚信之知其可坐视乎故乗其中正之车牵曳其轮而进虽未济保其必济此二居中行正之吉也故曰贞吉
　　象曰九二贞吉中以行正也
　　以九居二爲得中居中故能行其君臣之正道而获吉也
　　六三未济征凶利涉大川
　　三处未济之时既曰征凶而又曰利涉者何也盖以其隂柔不中不正往而济天下之难决无可济之理故凶以其得刚应之助而身已出险则渉而济一己之溺亦利也
　　象曰未济征凶位不当也
　　若阳刚中正则出险可以济矣尚何征凶之有
　　九四贞吉悔亡震用伐鬼方三年有赏于大国
　　四居隂应隂将有悔者故戒以贞谓能正固以守其阳刚之志则吉则悔可亡也处既济者利于静处未济者利于动震动也鬼方远也三年久也亦谓厯三变而至上则济也盖四以刚明之才居近君之位上辅虚明中顺之君以济世艰难若能贞固其志虽劳虽久而不惮则必有功而受大国之赏矣四已出险而又得君故有此象
　　象曰贞吉悔亡志行也
　　九四所以吉而悔亡者贞固之志得行也故天下之建功立业者以志爲尚
　　六五贞吉无悔君子之光有孚吉
　　五以柔居刚柔而能刚也居中得中中则能正也以此而居尊位冝其吉而无过柔之悔况又有文明之德虚其中以任阳刚之贤是君子而谦光者也虚中故有孚孚则人信之虽未济而可以毕其济也故德业皆吉
　　象曰君子之光其晖吉也
　　离故有光晖者光之散光盛则有晖然则晖生于光光生于谦此未济六五非既济九五自满自大者所能及欤
　　上九有孚于饮酒无咎濡其首有孚失是
　　夫济终则变而济盈虚消息之理然也况初濡尾以图济二曳轮以必济三有涉川之利四有受赏之功至五吉而又吉是除大难爲无难变未济爲既济矣然则上九岂非风涛既息舟楫达岸棹夫奏功之时欤九又能以至刚至明处之冝乎上下有孚信其已济欢然交欣于饮酒以乐其乐也然乐而不过则无咎若过于乐如既济上六濡其首则于方济之初所信者非所信矣故曰有孚失是失是者非也谓先信其已济者皆非也是以圣人系辞分明于无咎之后曰濡其首再言有孚而以失是二字解之
　　象曰饮酒濡首亦不知节也
　　既济坎上故濡首此离上而亦曰濡首者谓亦如既济之上六溺宴安而不知节也今夫子着一亦字于濡首下益见圣人互取二卦以相发明何也诸卦小象言亦者皆继彼之辞如颐初九亦不足贵言隂朶颐已不足贵而阳亦不足贵也小畜九二亦不自失言初已自道二亦不自失也咸九三亦不处也言初与二已动三亦不处也则此亦字系于濡首之下是继既济上六之辞明矣不然圣人于不知节也之上加一亦字不几赘乎







　　大易缉説卷八
<经部,易类,大易缉说>
　　钦定四库全书
　　大易缉説卷九　　　　元　王申子　撰
　　系辞上
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼔之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之德可大则贤人之业易简而天下之理得矣天下之理得而成位乎其中矣
　　系辞上下夫子之辞而门人记之也故有子曰字此节言未画之前易之理在天地伏羲氏仰观俯察得之于心天不閟道龙马负图而出于河伏羲之心黙与之契遂因之以画八卦即天之尊地之卑以见乾坤之义乾坤者易中纯阳纯隂之卦也乾坤定而八卦成八卦成而六十四卦亦自此而生矣又即天地之卑高以见卦爻之贵贱故卑高陈而贵贱位矣即隂阳之动静以见卦爻之刚柔故动静有常而刚柔断矣方者事情之所向物者品彚之不齐也即天地间事物之分合善恶之相形而卦爻吉凶之变生矣即天地间日月星辰变化之象山川草木变化之形而卦爻隂变而阳阳化而隂之道见矣此自然之易也摩交错也荡推荡也卦之初也一隂一阳两画而已两相摩而成四四相摩而成八谓以刚摩柔则爲震爲坎爲艮以柔摩刚则爲巽爲离爲兊而成八卦八卦又相荡而成六十四此易卦之变化也雷霆风雨日月寒暑此变化而成象者也干交于坤而成男坤交于干而成女此变化而成形者也此承上文变化而言也易始于乾坤干又坤之始故爲大始始以气言干天也知犹知州县之知主也天主于始物而已非生也生而成之者地也成以形言故曰干知大始坤作成物然干之所以始万物者因物之自然健而动故易故其知者以易而知坤之所以成万物者因干之自然顺而静故简故其能者以简而能易者不难之谓简者不繁之谓惟其易而不难也故人亦易知惟其简而不繁也故人亦易从此则圣人即乾坤易简之道以用于天下事物之间莫不易知而易从也惟其易知也故天下之人附而相亲惟其易从也故天下之事顺而有功有亲者人皆乐其易也易则可常而久有功者事皆成于简也简则可充而大法乾坤之易简至于可久可大则其德业过人远矣德足乎已业着于外此又圣人法乾坤之易简而得天下自然之理天下自然之理既得则可以与天地参而成位乎天地之中矣贤贤于尧舜之贤非贤者过之之谓
　　右第一节言未画之前易之理在天地既画之后天地之理在乎易圣人又用易以参賛乎天地也
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　象者有事物之理可见无事物之形可执者也易之初也有象而未有卦及八卦既设而象寓焉象者一竒一耦似像乎事物之形者也及八重而六十四圣人又观是卦有如是之象则系之以如是之辞盖卦以象而立象又以辞而见也明吉凶者谓有是象而吉凶之理已具系之辞而吉凶之象始明也如隂阳竒耦相交相错顺则吉逆则凶当则吉否则凶因其顺逆当否而系之辞吉凶明矣其卦爻之中一刚一柔又相推荡或隂变爲阳或阳化爲隂则吉凶又起于刚柔之变化矣吉凶悔吝者易之辞也失得忧虞者事之变也是故得则其辞吉失则其辞凶事理可忧可虞则其辞有悔有吝失得忧虞虽未见观吉凶悔吝之象则可知矣盖吉凶者失得之象也悔吝者忧虞之象也凡此者易所以明人道而天地之道存焉变者自无而有如隂极则阳生退极而进之象也化者自有而无如阳极则隂生进极而退之象也是变化者进退之象也刚动而明昱乎昼也柔静而昏昱乎夜也是刚柔者昼夜之象也凡此者易所以明天地之道而人道存焉三极者天地人之至理三才各一极也卦之始也初爲地中爲人上爲天及其既重则初二爲地三四爲人五上爲天是故六爻之象一动而三极之道皆着见于易中矣动即变化交错之谓也序者六位时成之次序时与事当然之所也用易君子所居而安者得其序也所乐而玩者有其辞也故平居无事观卦爻之象而玩其辞则可以察吉凶悔吝之故及动而应事观卦爻而玩其占则可以决吉凶悔吝之几故有不动动无不吉虽天祐之亦用易之功也
　　右第二节言圣人设卦观象系辞以明吉凶悔吝使用易者观玩之以避凶趋吉也
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辩吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　彖者总言一卦事理已具之全体也故曰象象者如物有象全具而未成形也爻者错言六位刚柔进退之无常也故曰变变者言刚柔变易而不可爲典要也其凶其吉所以言其事之失得也悔未纯乎吉吝未纯乎凶如物之有疵瑕也无咎本有咎者能以善而补其过故咎得无也谓诸卦彖辞爻辞所着吉凶悔吝无咎者皆以此也列分也阳贵隂贱上贵下贱亦有贵而无位有位而在下者故曰列贵贱者存乎位位者六爻之位也齐均也阳大隂小阳卦多隂则阳爲之主隂卦多阳则隂爲之主虽小大不齐而得时爲主则均也故曰齐小大者存乎卦卦者全卦之体也辩明也辩一卦一爻之吉凶者辞也故曰辩吉凶者存乎辞介者善恶已动而未形之几也于此而忧之则不至悔吝矣故曰忧悔吝者存乎介震动也知悔则有以动其补过之心故可以无咎故曰震无咎者存乎悔是以圣人于隂阳小大之卦系之以危险安易之辞各不同者所以指人所之使去危而就安趋吉而避凶也
　　右第三节释卦辞爻辞之通例以示人也
　　易与天地准故能弥纶天地之道仰以观于天文俯以察于地理是故知幽明之故原始反终故知死生之説精气爲物游魂爲变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体
　　易之作也法乎天地及既作也与天地准准者具其道而与之齐也故易能弥纶天地之道弥者周遍之意极其体统之大也纶者经理之意尽其节日之详也天地之道者隂阳进退消息盈虚之理也此言易道之大也故圣人仰观日月星辰之所以运行俯察山川草木之所以形着而知形象则明其理则幽之故故者其事理之已然也又推原气形之所始反而求气形之所终故知阳伸而生隂屈而死之説説者其事理之明着也隂阳至精之气聚而成形则爲物散而无形则爲魂而变矣即此可以知鬼神造化之情状情者可以意而求状者可以理而测也此言圣人作易本乎天地天地之道不出乎隂阳之进退屈伸也故易与天地相似而彼此无一毫之相违相戻也盖易也其知足以周徧乎万物其道足以辅相于天下虽变通无穷而不过乎中正虽旁行天下而不流于邪僻使人乐其天而顺其理知其命而安其分故无不足之忧故曰乐天知命故不忧使人随所处而安其居笃所性而推其仁故能不忘其济物之心故曰安土敦乎仁故能爱盖易之道知仁而已极而范围裁制天地之运化而无或过委曲成就万物之生息而无所遗昼夜者即幽明生死鬼神之谓也通而知之则消息盈虚之理又在易而不在天地矣此易之神妙无有方所之可指易之变化无有形体之可执也
　　右第四节言易道之大圣人用之亦极其大也
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣显诸仁藏诸用鼓万物而不与圣人同忧盛德大业至矣哉富有之谓大业日新之谓盛德生生之谓易成象之谓干效法之谓坤极数知来之谓占通变之谓事隂阳不测之谓神
　　隂阳未分爲太极太极既分爲隂阳故天地一隂一阳而已而所以爲一隂一阳者道也故曰一隂一阳之谓道道安在哉即易是也易者生生不穷之理也故继此道者谓之善善即元也成之在人谓之性性则各具是道也善自道而出道由性而成然性之而能成之者圣人也自非圣人有性之而得其一二各随所见者仁者谓之仁知者谓之知是也有得之而行不着习不察者百姓日用而不知者是也此君子之道所以全之者鲜也然天地生生不穷之至理着于万物其迹可见者显诸仁也天地生生不穷之妙用运于一元无迹可见者藏诸用也此天地所以鼔动万物而变化无穷也然物有不能遂其生者天地则不顾圣人则忧一物之不得其所是天地不与圣人同其忧盖天地无心圣人则有心故也此易之所以作也天地虽不与圣人同其忧而德业盛大则一万物盈天地天地之富有万物备于身非圣人之富有乎造化生生而无穷天地之日新易道变通而无穷非圣人之日新乎故圣人德业与天地同其盛大也何以能然圣人用易而已易者生生不穷之理也是理也具于太极未判之先散于天地有形之后着于易而用于圣人故易之初于无象而首成有象者干也法乎干而效之者坤也乾坤一隂阳易之象也隂阳一奇耦易之数也因其象推极其数以知方来者占也穷则必变变则通以应无穷者事也此隂阳之道可测而知者至于隂阳之妙用不可测而知者其易之神乎故曰隂阳不测之谓神
　　右第五节言道不外乎隂阳而隂阳之理则备于易至其所以然则又不可窥测而未尝倚于隂阳也
　　夫易广矣大矣以言乎远则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至德
　　乾坤易之蕴也而广大生焉大则无外故于干曰大广则有方故于坤曰广合干与坤而言则所谓广矣大矣云者易也故曰易广矣大矣以言乎远则不御谓易道散于天地之间无往不可行也以言乎迩则静而正谓易道寓于人心之中至正而可守也是道也无物不有无时不然故天地之间备矣专专一也直直遂也干阳也静则专一动则直遂盖其体健其用无所不周是以大生焉翕敛聚也辟发逹也坤隂也静则翕聚动则发达盖其体顺其用无所不至是以广生焉然乾坤广大未易见也配以天地而言则广大可知矣乾坤之变通未易知也配以四时而言则变通可见矣隂阳往来之义配以日月之代明则可见矣中庸至德愚夫愚妇与知与能即易知易从之道故乾坤易简之善配以中庸之至德而言则易简亦可见矣
　　右第六节言求易广大之道当求之乾坤
　　子曰易其至矣乎夫易圣人所以崇德而广业也知崇礼卑崇效天卑法地天地设位而易行乎其中矣成性存存道义之门
　　上言广矣大矣此复言至矣皆以言易之道无以加也易之道何道也在天曰隂阳在地曰柔刚在人曰仁义之道也有生之所固有圣人唯能尽之故德崇业广圣人德业所以崇广又有其由以言其知则高明高明所以效乎天也以言其礼则卑逊卑逊所以法乎地也崇也卑也非圣人强爲之盖天地设位卑高以陈而易之道已行乎其中圣人之知与礼亦不过取易而用之耳是易之道具于有生之初而固存者也固存者性也存其固存者成其性也能成其性则天下道义皆从此出矣故曰道义之门
　　右第七节言圣人用易之道以成其德业
　　圣人有以见天下之赜而拟诸其形容象其物冝是故谓之象圣人有以见天下之动而观其防通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化
　　圣人之説卦系爻也有以见天下之赜赜者理之含畜未露幽深难见者也圣人有以见之于是远取诸物近取诸身拟其形容象其物冝立爲之象以示人拟犹比也象犹像也如拟干健之形容而象以马拟坤顺之形容而象以牛之类取物之冝以此而像彼也既有此象则天下之赜人皆可得而见矣又有以见天下之动动者事之变化无穷至不一者也圣人有以见之于是观其要而有纲之防变而无穷之通行其典之有常焉行其礼之有节焉而系之以辞谓如是而吉如是而凶将以处其事之失得而断其报之吉凶故即诸爻以示人既有此爻则天下之动人皆可得而见矣故其言天下之至赜也若虚若诬然皆理之所有不可厌而恶也其言天下之至动也若参若错然皆隐然有绪不可纷而乱也是以圣人于一言一动之间必拟之得其当而后言议之得其冝而后动其所以拟议而不敢忽者所以成其变化也变化谓隂阳进退消息之时义不可爲典要者即易也
　　右第八节賛圣人设卦象系爻辞之极功也
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子所以动天地也可不慎乎释中孚九二爻义专以言行爲辞者以兊体而处中孚故也
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　释同人九五爻义言私昵六二而不能大同故不以君道言止言二人同心不可间隔之义
　　初六借用白茅无咎子曰茍错诸地而可矣借之用茅何咎之有慎之至也夫茅之爲物薄而用可重也慎斯术也以往其无所失矣
　　释大过初六爻义见本卦下
　　劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也
　　释谦九三爻义见本卦下
　　亢龙有悔子曰贵而无位高而无民贤人在下位而无辅是以动而有悔也
　　释干上九爻义见本卦下
　　不出户庭无咎子曰乱之所生也则言语以爲阶君不密则失臣臣不密则失身几事不密则害成是以君子愼密而不出也
　　释节初九爻义此以慎密言语爲辞者兊体故也
　　子曰作易者其知盗乎易曰负且乗致宼至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致宼至盗之招也
　　释解六三爻义见本卦下
　　右第九节以上文言圣人设卦象系爻辞使人拟议以用易故此举七卦中爻义敎人以拟议之法盖所谓拟议者随所居之位及所遇之时以其辞观其象以其象求其意以其意处其事变而通之神而明之然后爲得也
　　大衍之数五十其用四十有九分而爲二以象两挂一以象三揲之以四以象四时归竒于扐以象闰五岁再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之防二百一十有六坤之防百四十有四凡三百有六十当期之日二篇之防万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神德行是故可与酬酢可与佑神矣子曰知变化之道者其知神之所爲乎
　　晦庵更次此节首以天一至地十次以天数五至行鬼神也次以大衍之数五十至再扐而后挂然后次以干之防至其知神之所爲乎文理虽顺今且依本文释之大衍之数其防有七已详着于衍数图下然数之本一二三四五而已谓天地眞元之数不出此五者此五者小衍之爲十五大衍之爲五十故曰大衍之数五十其用四十有九者虚其一也盖天数地数皆生于一一者太极也故揲者虚其一分而二以象两仪挂其一以象三才四揲之以象四时归其余于扐以象闰谓一挂一揲一扐以象三岁一闰又再揲再扐通前凡五以象五岁再闰盖闰之积以周天三百六十五度四分度之一而日止日行一度有奇朞三百六旬以成数约言是岁余六度朔又虚其六是岁余十二度积三岁而余三十六度积五岁而余六十度故三岁一闰五岁再闰此天道所以运行而无穷易一归余而易之道亦与天地同其变化而无穷也天一至地十二十字合在天数五上简编失其次此即五十有五河图数也天数五者一三五七九竒也积之爲二十有五地数五者二四六八十耦也积之爲三十天数地数五位各有合而生五行其隂阳之一生一成即一变一化也造化功用实行乎其间故曰成变化而行鬼神干老阳九也揲过而得四者九四因九是爲三十六六因三十六是爲二百一十有六此干一卦之防也坤老隂六也揲过而得四者六四因六是爲二十四六因二十四是爲百四十有四此坤一卦之防也总乾坤二卦之防凡三百有六十当期之日期周岁也举成数耳二篇谓上下经阳爻一百九十二干之属也以三十六因之得六千九百一十二隂爻一百九十二坤之属也以二十四因之得四千六百零八合之是万有一千五百二十也少阳七也以四七二十八因之少隂八也以四八三十二因之二篇亦万有一千五百二十也以象万物之数此三才之内大而天地微而万彚所不能逃者也四营者分二挂一揲四归竒也易者变也成易成一变也三变成爻十有八变而成卦由八卦而言则爲小成引而伸之触类而长之而成六十四卦三百八十四爻尽天地古今事物之理以极天下之情僞以定天下之吉凶易之能事于是毕矣此其道甚显而其德行甚神也其显也可与酬酢乎事物之变其神也可与佐佑乎造化之功故夫子賛之曰知变化之道者其知神之所爲乎
　　右第十节言圣人即天地自然之象数以爲揲蓍求卦之法示人以用易之神也
　　易有圣人之道四焉以言者尚其辞以动者尚其变以制器者尚其象以卜筮者尚其占是以君子将有爲也将有行也问焉而以言其受命也如响无有远近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无爲也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也易者无形之圣人圣人者有形之易故指易以言圣人亦可指圣人以言易亦可故曰易有圣人之道尚者尊之贵之之谓辞者所以明易之理或吉或凶或悔或吝之不同故以言者尚之则言无不当矣变者所以通易之用或凶变而吉或吉变而凶故以动者尚之则动无不冝矣象者像其物宜也故制器者尚之则可以尽制物之智占者极数知来也故卜筮者尚之则可以穷先知之神四者易之道亦圣人之道也是以君子将有所爲也将有所行也以蓍问易求其卦爻之辞而以发言而以处事则易受人之命而告之其速也如响应声虽远而六合之外近而目之间幽如鬼神深如渊海皆有以烛其未然之朕兆决其未来之吉凶此非至精至一者孰能与此此尚辞尚占之事也参【音三】伍以变者参【音叅】三爲参【音三】伍五爲五也盖天地之数立于三而成于五也干之画三坤参【音叅】之而爲巽离兊坤之画三干参之而爲震坎艮是参【音防】其参【音三】而成八卦八卦又各参【音叅】之而成六十四此参【音三】以变也天一地六伍而生水地二天七伍而生火天三地八伍而生木地四天九伍而生金天五地十伍而生土此伍以变也错者交而互之一左一右之谓综者总而挈之一低一昂之谓错综以通其隂阳之变遂成天地刚柔相杂之文错综以极其竒耦之数遂定天下五行生成之象非天下之知变通不穷者孰能与于此此尚变尚象之事也然精则犹有思也变则犹有爲也易则无思而无不思无爲而无不爲故其不动而寂然也天下事物吉凶悔吝之理已具于中及其有感而动也天下事物吉凶悔吝之故无不通者此则易之神也故曰非天下之至神孰能与于此深者理之奥能极深则先知先觉而有以通天下之志矣几者事之微能研几则审是择非而有以成天下之务矣合深与几而至于利用出入而不知其所以然而然则神矣此其所以不疾而速不行而至也此易之道亦圣人之道故曰易有圣人之道四焉者此之谓也
　　右第十一节掲辞象变占四者示人以求易而造其神也
　　天一地二天三地四天五地六天七地八天九地十此合在天数五地数五上简编失其次也一二三四五天地之数止此五者六七八九十各因五而得数以配上五者而已二五配合遂成水火木金土之象即河图数也然天一而帝乃出于震之三不出于坎之一者何也盖天地之数皆生于一是一不专爲天之数故天必包二而用三天用三者亦以天之象圆圆者径一围三竒圆用全故也地即用二者地不能包乎天又以地之体方方者径一围四耦方用半故也用半者上与左非隂也是以天之体常动地之体常静阳之中有隂隂之中有阳独阳不生独隂不成皆本于此今析此十数言之一太极也天地之数皆生于一也二地之耦也三天之奇也五三二之合天地之数皆中于五也六三耦老隂数也七二耦一竒少阳数也八二竒一耦少隂数也九三奇老阳数也十天五地五天地之数皆终于十也然则十数之中四独无所当何也盖以体数言天三而虚其一地二而虚其二以用数言一四二三积之则十已具河图全数故用一则二三四之九在矣用二则一三四之八在矣用三则一二四之七在矣用四则一二三之六在矣是四乃天地体用之全数也故二篇之防万有一千五百二十必以四四揲之而后十数皆得其用是以由四而往五五天数也六六干之防也七七大衍之用数也八八卦数也九九数也厥用无不周矣愚故曰三才之数莫备于河图伏羲因而画之此易之所以爲易也
　　右第十二节言易中象数所由生也
　　子曰夫易何爲者也夫易开物成务冒天下之道如斯而已者也是故圣人以通天下之志以定天下之业以断天下之疑是故蓍之德圆而神卦之德方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此齐戒以神明其德夫昔者圣人之作易也果何爲乎是必有以用之也天地间有形者皆物也有爲者皆务也所以开有物之始成有务之终者易也何也包括理气象数以生生化化于无穷者易之道也故曰冒天下之道如斯而已故圣人以之通天下隐而未发之志定天下爲而未成之业断天下然而未然之疑其兴蓍也七七而四十九唯竒故圆其设卦也八八而六十四唯耦故方蓍则变化莫测故圆而神卦则一事有一理存故方以知而又交错刚柔以成六爻之义尽其变易之道以贡于人贡献也然则蓍卦爻未立之先天下之志有未通业有未定疑有未断也圣人未免有忧世之心蓍卦爻既立之后圣人忧世之心可以涤除而泯智虑于无思无爲之表故曰以此洗心退藏于密洗者洁然而无一尘之累也密者寂然而人莫能窥之也至是则与民同其患者不在圣人而在易之吉凶矣故曰吉凶与民同患盖蓍之神有以知未来之吉凶卦之知有以藏已往之吉凶也孰能使之然哉其古之聪明睿知神武不杀之圣人爲之也聪明睿知则能烛理神武则能明断不杀则心乎爱物所以能爲天下后世致其忧也是以上而明于天之道下而察于民之故以筮则兴蓍以卜则兴蓍神物也故民之用有以开其先是兴神物以前民用也然圣人岂但用诸民而已哉亦用之于身斋以去其不一之思戒以防其不测之变以神明其德神明其德即所以神明夫易之德也
　　右第十三节言圣人爲天下后世虑故作易以爲天下后世用也
　　是故阖戸谓之坤辟戸谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
</div>
    <div class="pagination">
<a href="大易缉说_page26.html">上一页</a><span>...</span><a href="大易缉说_page22.html">22</a><a href="大易缉说_page23.html">23</a><a href="大易缉说_page24.html">24</a><a href="大易缉说_page25.html">25</a><a href="大易缉说_page26.html">26</a><span class="current-page">27</span><a href="大易缉说_page28.html">28</a><a href="大易缉说_page29.html">29</a><a href="大易缉说_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
