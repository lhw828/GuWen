<!DOCTYPE html>
<html>
 <head>
  <meta charset="utf-8"/>
  <title>
   周易函书约存 - 第 55 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易函书约存 - 第 55 页/共 75 页
  </h1>
  <div class="content">
   引解六三爻以拟议行不慎之感隂故称小卦中人位故称人隂有形故称器阳称君子坎为舆为隐伏伏离兵戈故称盗上下两阳为主于内外此爻一负一乗负犹不失承阳之义乗阳非隂所宜故有此象坎水尅离火故言伐负乗相形不能自掩若教之使然故言诲变承言负有防狎之意故言慢上谓四下谓二乗而且负便与借白茅者不同故以为慢隂乗阳故为暴慢上则不礼于上暴下则不亲于下众叛亲离故致盗伐诲盗诲淫言盗之伐皆自己所致非人所爲故曰盗之招藏宜深宻既欲藏又似不欲藏则怠缓其事故为诲盗冶所以陶铸方员容而冶则餙之过盛故诲淫淫坎象
　　右第八章　首言拟议之由始于象爻欲言行之凖易下七节皆拟议之事而中孚为主见言行足以感人感天地不可不慎同人说到同心见能感之由大过谦言慎感之术在自卑而尊人干上则尊贵而不能慎者节初则言之不慎解三则行之不慎皆感非所感者













　　周易函书约注卷十三
　　钦定四库全书
　　周易函书约注卷十四　　礼部侍郎胡煦撰
　　系辞上传
　　天一地二天三地四天五地六天七地八天九地十【古本在十一章首班固卫元嵩引合天数五之上程子并以此二节移在大衍一节之前煦按天数五节不言旧在何处】
　　前八章言易凖天地之道发天人合一之防已详此下明先天河图之数及揲蓍之法言卦爻所由成因推以致用也一二三四五五行之生数在内者也六七八九十五行之成数在外者也内体也成数由之而生故为生数外用也生数由之而成故为成数生者气之始成者形之始隂阳之理肇于竒偶始于竒终于偶此干始美利地道无成代终之义故隂无首阳无尾无首者以阳为首无尾者不可穷极也孔子以天地二字间之据人之易见者明此为隂阳二气之流运耳故予作循环图以明之万物之生悉由水始天之生物莫不先气后形水火以气用木则半气半形金土则形之成矣其妙悉具首卷河图中自此以下方言占
　　天数五地数五五位相得而各有合天数二十有五地数三十【今石经作卅】凡天地之数五十冇五此所以成变化而行鬼神也
　　天数五五竒象阳之健也地数五五偶象隂之顺也五位谓四方并中央相得如一与二三与四相因而序又如一与二三与四相对谓时与位皆不相背也有合者一六居北二七居南如夫妇隂阳配合也二十有五五竒之积三十五偶之积变自无而之有化自有而之无生成二数皆有之此章发明河图言数之所由来而因及其积是要说大衍明河图之大用也河图为万物之大本原无变化可言其云然者见得其中所具大难量耳故下遂添说成行二字鬼神即变化灵妙处行字本变化来变化不居便是行神则阳之行于无形而成变化者鬼则隂之行于有象而成变化者皆指揲蓍言
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂【京作卦】
　　河图之数本五十有五今止曰五十盖取河图之中数相乗而得之又以五为生数十为成数相乗而得之也其用四十有九诸家纷纷其说唯荀爽曰卦各六爻六八四十八加乾坤二用凡有五十干初九潜龙勿用故用四十九也【煦】按加乾坤二用其说最当孔子初说河图特标天地二字便是指说乾坤据形神有无而论则形有而神无故可见者止于四十九而无形之神不可见也故返于椟以象之又卦爻之设不离隂阳隂阳有老少少静而老动静者不用故返于柜其动而用者与爻偕行亦四十九也先儒谓除一以象太极果有太极可象孔子既有象二象四之说顾独遗太极一象何欤当知此句独提用字便是太极以后事故从分二象两说起亦如伏羲之图全说隂阳既形之事故从两仪起文王之卦从乾坤起周公之爻从九六起其在先者皆不能明言其所以然此圣圣相传至微极妙者也太极何形而固有象乎盖揲蓍乃用时之事故唯用九用六一动一静与一用一不用之说为至当荀爽此论唯潜龙之说未合他皆不可易也盖既已有蓍便已有象太极非象也既云五十便已有数太极非数也其数既分便属隂阳便是乾坤二用安得取数中之半指为太极之象乎分而为二谓分此四十九也如以返一为象太极则此四十九数又何所象乎可象而无象非缺乎分而为二者分此四十九防以半置左以半置右此则如两仪之对待故曰象两挂一以象三者次以左手取左大刻之防执之而以右手取右大刻之一防挂于左手之小指间三者三才也左为天右为地所挂之防象人故曰象三揲之以四间数之也谓先置右手之防于一处而以右手用四四为数以除左手之防又置左手之防于一处而以左手用四四为数以除右手之策用左右交数其策者象隂阳往和之义其必四数之者天有四时地有四方人有四德隂阳之动则有刚柔太少之四象也竒零也所揲四数之余也扐勒也左右四揲必有零数或一或二或三或四左手先数归于第三第四指之间右手后数归于第三第二指之间而扐之也象闰者以两手所归之余策象天道归残聚余分成闰也五嵗再闰者再积日而再成月故五嵗之中必有再闰然后别起积分如一挂之后左右各一揲一扐故五者之中凡有再扐然后别起一挂再扐而后挂者再扐后合左手一挂二扐之策置于格上第一小格是为一变所余之策左一则右必三左二则右必二左三则右必一左四则右亦四通挂一之策不五则九五以一其四而为竒九以两其四而为偶竒者三而偶者一也然后以两手复取左右所余之防合而为一再分再扐再揲为第二变独言挂者分二揲四皆在其中三变既毕所得挂扐过揲之策五四为竒八九为偶挂扐三竒合十三策则过揲三十六策而为老阳其画○所谓重也挂扐两竒一偶合十七策则过揲三十二策而为少隂其画所谓拆也挂扐两偶一竒合二十一策则过揲二十八策而为少阳其画一所谓单也挂扐三偶合二十五策则过揲二十四策而为老隂其画防所谓交也防者之动而交也○者一之动而终始相循也二变三变其妙在挂非挂则纯而不入矣每三变成爻十有八变成卦凡爻变之隂阳皆以所少者为主如震男防女之类是也老阳阳之动资始而不息故以数少者象之老隂隂之动资生而不穷故以数多者象之
　　干之策【马作荚】二百一十有六坤之策百四十有四凡三百有六十当期之日【徐作朞】二篇之策万有一千五百二十当万物之数也
　　二百一十有六老阳六爻之策数百四十有四老隂六爻之策数万有一千五百二十乃一百九十二阳一百九十二隂之总策数三百八十四爻而万物之数尽矣故以策数当万物之数不及少隂少阳静隂静阳盈虚未极也然少隂少阳之策数亦是此数期一嵗也凡三百六十五日四分日之一此举成数槩言之耳当适相当也非以彼凖此也二篇谓上下经该六十四卦言也
　　是故四营而成易十有八变而成卦八卦而小成引而伸之【古作信】触类而长之【长上声】天下之能事毕矣显道神德行【去声】是故可与酬酢【京作醋说文作畴醋按国策作讐柞周礼注作詶借声也】可与祐神矣【荀爽祐作佑】子曰【吴幼清以后人分此节属下章而増也程朱俱属上章】知变化之道者其知神之所为乎【举正作不为】
　　易变易也四营成易谓分二挂一揲四归竒四变营求方成此一变而为一爻十有八变而成卦者三变成一爻十八变成六爻也八卦而小成谓九变成三画得内卦也此八卦未尽万物情理故曰小成若引此八卦而伸之至于六爻以成六十四卦触类而长之谓视其隂阳老少征其动静则一卦可触其类而长之而为六十四变如此则成四千九十六卦吉凶趋避悉具于中天下之能事毕矣能事即下显道神德行酬酢佑神所能之事道大用也大用出于大本其初甚微至彰为参赞位育皆能事有以显之德行者躬行实践本有迹可观乃蓍防则探微索隐于各正保合之初是能事有以神之显谓筮象之昭示不隐于茫昧神谓卦爻之探索深极其精微交互见意与显仁藏用同义唯其显道神德行则受命如向故可酬酢万变如賔主之相接言亲切也神不能以吉凶告人唯有筮策之象则可代鬼神而祐助其不及故可与祐神见为功于幽也与神明相接而祐助其不及天下之能事岂不毕哉变化者即上数法之变化两在不测人莫得而知之故曰神言蓍策精知变化之妙故两在不测之所爲皆能妙契隐深而有以精知之也
　　右第九章　言天地大衍之数揲蓍求卦之法而因推究其大用以赞其神也自天一以下河图之数揲蓍之法必古有其文故末加子曰以别之可知凡加子曰其前文必先儒已有者也
　　易有圣人之道四焉【明僧绍作君子之道】以言者尚其辞以动者尚其变【古本此下三句或无以字】以制器者尚其象以卜筮者尚其占
　　易之为书无过辞变象占四者而皆有圣人之道四字指辞变象占道一而已非谓圣人之道见于易中者仅此四种谓其该括于此四种也以用也尚取也辞卦辞乾元亨利贞是也动者动作营为也变爻变也制器者结绳网罟之类尚象者离与鼎井之类占谓周公爻词如干九勿用之类辞变象占皆具圣人之道故用者取而尚之辞有圣人之道用以言则取其辞而尚之变有圣人之道用以动则取其变而尚之象有圣人之道用以制器则取其象而尚之占有圣人之道用以卜筮则取其占而尚之以字指人之所用辞变象占皆指易辞象指卦言变占指爻言
　　是以君子将有为也将有行也问焉而以言其受命也如向【古作响】无有逺近幽深遂知来物非天下之至精其孰能与于此【与去声】
　　矣鲜以至精为尚辞之事至变为尚变尚象之事至神为尚占之事旧注谓此节指尚辞尚占而言今观以言二字则专承尚辞可知至变节言变言象则承尚变尚象可知至神节言感通则承尚占可知问者将筮而告蓍之辞以言二字虽与上以言相应然在问焉之下受命之上当是筮卦时非发言处事时也盖此节只说辞之可尚不必较量言字故下曰受命如向见其象如聆其言矣向谓如相向之近言亲切也本义作响之应声亦可来物未来之吉凶也逺近幽深无不周悉蓍之至精如此非圣人至精之道其孰能与于此乎故以言者尚其辞
　　参伍以变错综其数通其变遂成天地之文极其数遂定天下之象非天下之至变其孰能与于此
　　来矣鲜曰此尚象尚变之事参伍错综皆古语三人相杂曰参五人相杂曰伍参伍以变是借字以言蓍变乃分揲挂扐之形容也三变成爻兼以分揲挂扐再扐五事而竒偶殊矣故曰参伍以变盖十八变中或多或寡或前或后彼此相杂有参伍之形容故言参伍错综谓参伍之数杂乱颠倒之妙错谓相并而交错如乾坤坎离也综谓上下往复如屯蒙需讼也通之而成文谓爻也极之而成象谓卦也如此则竒偶老少不滞于一端内外贞悔不胶于一定而变化无穷矣蓍之至变如此非圣人至变之道其能与于此乎故以动者尚其变以制器者尚其象【煦】按参伍非借字也九六隂阳之动也参伍九六之合即十五之数也隂阳各居则九自九六自六不成参伍九六既合而参伍之象成故参伍者九六之变动也变而通之以此之有余补彼之不足而卦爻之象殊矣故曰参伍以变参伍在多寡不齐处求之错在比并相借处求之综在颠倒上下处求之皆九六之交皆揲蓍时变化以求数之妙参者一二之合三才之义也一竒阳而二偶隂也伍五行也参其伍为十五伍其参亦十五十五者河图之中土生成之全数也洛书一图左右前后上之下之中之交互之兼三而论皆参也皆不离河图中数则其伍也皆此参伍也十五日而圆十五日而亏月之参伍也一月三十日参伍之再合重卦之义也又挂一以象三者参也而分揲挂扐再扐共五事故曰伍天地隂阳也成文成隂阳老少之文也盖竒偶中有隂阳纯杂中有老少阳之老少即天文隂之老少即地文物相杂始成文也初言参伍犹是九六相交未始有分参伍变而隂阳老少之文成成在变后者也故下遂说出定字非有象莫能定也文言爻象言卦如干马坤牛震雷艮山是也变者象之未定象者变之已成
　　易无思也无为也寂然不动感而遂通天下之故【故戴侗作□从乆古为□】非天下之至神其孰能与于此
　　此尚占之事蓍卦本无心情故曰无思无为无思无为则寂然不动矣感者人问卜筮通天下之故者知吉凶祸福也寂体也感用也蓍之至神如此非圣人至神之道其孰能与于此故以卜筮者尚其占也按此章从圣人之道说起末复结以圣人之道四其中虽说辞变象占皆当知有圣道在也今观至精三节用一様结语盖此字皆指筮卦言即本节之上文而蓍卦之精变神亦即在此字中其非至精至变至神而莫克与者则圣人之道也故曰易有之也见非平常之道所能与耳
　　夫易圣人之所以极深而研几也【蜀才作揅郑元作机】唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　极深究极其精深也探赜索隐钩深致逺通神明之德类万物之情知幽明生死鬼神之情状是也研几研审其几微也履霜而知坚氷剥足而知蔑贞是也唯精故极深唯变故研几深通天下之志者人之深隐莫如志而易之极深有以通之即发言处事受命如向也几成天下之务者几能择所向而定其趋故其务可成即举动制器成文成象也不疾不行即寂然不动而速而至即感而遂通天下之故也旧注以极深承至精研几承至变所以通志而成务则神之所为此以神字总承极深研几盖因有为节说尚辞尚占参伍节说尚变尚象而无思节止言体用不曰象占便是承上二节故此处神字遂以为承极深研几而言要当分承三段为是
　　右第十章　承上章揲蓍求卦来见得至精至变至神皆圣人之道而易皆有之盖据圣人作易言则易非寻常小道而圣人之道即有于易中据易之大用言则至精至变至神之圣人始克有此至精至变至神之道
　　子曰夫易何为者也夫易【古一本无此二字】开物成务【王肃本作阖务】冒天下之道如斯而已者也是故圣人以通天下之志以定天下之业以断天下之疑
　　何为问辞也如斯而已答辞也物即吉凶之实理开物者人未知开发之也务者趋避之事人所欲为者也成成就也开以知言即上深通之义故下文遂言通志成以能言即上章几成之义故下文遂言定业冒道者谓天下之道悉覆冒包括于卦爻中虽不专指占而占亦在中也以者以易也易开物故物理未明易则明之以通天下之志易成务故事业未起易则成之以定天下之业易冒道故志通而心之疑决业定而事之疑决以断天下之疑吉凶定而趋避之疑决也
　　是故蓍之德圆而神卦之德方以知【去声】六爻之义易以贡【京房陆绩虞翻本作工荀爽本作功】圣人以此洗心【石经京荀虞董张蜀才作先心】退藏于宻吉凶与民同患神以知来知以藏往【刘瓛本作臧往】其孰能与于此哉古之聪明睿知神武而不杀者夫圆者蓍数七七四十九象阳动而圆变化无方肇形未卦之先而通于卦所由来故圆而神即上文开物通志之义方者卦数八八六十四象隂静而方爻位各居定于有象之后而通于卦所由往故方以知即上文开务定业之义蓍动卦静故也易者一隂一阳交易变易变迁不常也贡献也以吉凶献诸人也即上文断疑之义洗心谓洁净精微之心非心有私而洗之也退藏于宻此心未发也同患谓与民同吉凶之患也凡吉凶肇端之地是所由来故谓为来非以未至之地说将来凡吉凶趋避之宜皆后此所往故谓为往非以过去之时说已往在前者肇于未形通于极隐极微之地故唯蓍之神为能上遡而知之而显之于象在后者必待由此而往始彰吉凶趋避之宜故唯卦之知为能豫见而藏之而兆其将然然此二句在圣人分上即彻始彻终有始有卒之说此圣人之神与知又非有待于蓍卦也孰能句问辞也古之二句答辞也蓍圆而神圆则变动不居神则妙用不测故能于未始有物而开物卦方以知方则有定知则洞明朗照故能于未始有务而成务六爻易以贡易则不烦思维经画贡则自然显露故能不执一道而冒天下之道圣人以此洁浄精微之心退藏于秘宻之地寂然不动而圆神方知之妙亦偕以俱藏此时虽未有吉凶之形而吉凶之情民所患者圣人亦同患之殆于既感而圆神方知之妙偕以俱发正以吉凶与民同患故也神宻而不测者也故凡由来之地极精极深之秘皆有以知之而为肇见之几知周于事者也故凡将有所往无穷无尽之变皆有以藏之而为豫照之事此显微无间体用一如之妙其孰能与此则唯聪明睿知神武而不杀者盖聪明睿知则坐照无遗故能察幽而知来神武不杀则生机内含故能发育而藏往有具也一曰神武不杀得其理而不假其物之谓一曰洗心以下全说圣人
　　是以明于天之道而察于民之故是兴神物以前民用圣人以此斋戒以神明其德夫【古一本无夫字】
　　天道者隂阳刚柔盈虚消长原具有吉凶之道民故者爱恶情伪相攻相感此所由以致吉凶之故神物蓍也明天道故知神物之可兴察民故又知神物不可不兴是字顶上二句缘是之故故兴也前民用即通志成务断疑也卜筮在前民用在后故曰前斋戒者敬也圣人敬之则蓍之德本神明是亦圣人有以神明其德矣一说圣人聪明睿知眀而察之者恐人不知天道民故实相感通吉可趋而凶可避于是兴神物以前民用使之趋吉避凶又恐民不知通于天道而或防也圣人乃先敬而信之以神明蓍之德则民亦敬信而神明之以前民用而民用不穷矣
　　是故阖户谓之坤辟户谓之干一阖一辟谓之变往来不穷谓之通见乃谓之象【见音现下见吉凶同】形乃谓之器制而用之谓之法利用出入民咸用之谓之神
　　此即一户以明物物各具隂阳动静之理其妙正在阖辟盖阖隂而辟阳隂静而阳动无一物无动静则无一物无乾坤先言坤者由静而动也乾坤变通者化育之功见形象器者生物之序法者圣人修道之为神者百姓自然之日用也此本兴神物前民用来变通以上泛就造化流行上说道理是圆神边事象器法神方就物说亦是就户推开说是方知边事意则专主蓍物却不止蓍出入皆用则无往不利民咸用之则无人不利至不知其所以然则神也是故易有乾坤有变通有象器有法神即今取户譬之户一也阖则谓坤辟则谓干又能阖又能辟一动一静不胶固于一定则为变阖矣而复辟辟矣而复阖往来相续不穷则为通得见其阖辟非无声无臭可比则为象既有形体必有规矩方圆则为器古圣人定其方圆酌其长短制为阖辟之机则为法度利此户之用一出一入百姓日用而不知则谓之神即一户而全易之理已该易虽神明岂深逺难知哉象器以下是由户之阖辟不穷推开说不可以制用句方作圣人制户说阖户谓坤者纯坤从艮象来艮为门阙坤为敛也辟户谓干者纯干从兊来兊伏艮干有开舒之义也
　　是故易有太极是生两仪两仪生四象四象生八卦八卦定吉凶吉凶生大业
　　周易卦爻开伏羲大圆而得之乃伏羲圆图但从两仪始今孔子添太极于两仪之上后儒因两仪四象以后伏羲既画而成图则孔子太极之说必当言图也审矣不知太极不可图也太极二字是孔子言理最精最宻之妙防太者尊上之称极者至极无加之谓言两仪肇生之始本有此至尊至贵极至无加之道理原在两仪之先此时理数未起是万物之大原立于无思无为之先周通于有作有为之后不容思议难可名言故特以太极二字赞之赞两仪肇生之由也非谓两仪之上又有此图也亦如乾元无可称说特赞以大坤元无可称说特赞以至耳后人但目为图与言有言无皆偏执而未达其妙也徒索诸空杳者既全无着落而指为实有与云理在其中皆不免为实理所滞毕竟太极本体非有无可言不得已姑就流行之太极解之此极字即阳极生隂隂极生阳之极盖隂阳二者原属两仪肇生之名然阳所由生必从隂极来今既有阳仪之生则其先必具有隂极之妙不然则何能生阳隂所由生必从阳极来今既有隂仪之生则其先必具有阳极之妙不然则何能生隂夫隂极生阳阳极生隂此流行之隂阳即太极之循环不息者也然敦化之太极在隂阳未生以前本非有隂极阳极之事且隂阳之生一时俱有故其上不得便称隂阳而但谓为极以隂阳所从生原有大中至正而建之极者然后两仪由此肇也是由隂极阳极之理从其后而遡之遂目为极也然极则极矣又非隂极阳极流行迁转者可比故直称之为太太者尊而无上之称若子孙尊称祖父以上者然也至周子加以无极则是无可复加者而竟可加矣非极之义也且极而又极不两极乎共位而两极必有一焉不得称极就令无极而太极原具有无浑合之妙然无之一字毕竟着相终不若以太之一字赞之为浑沦该贯也周易本传道之书但能领会太极则圣人之道思过半矣既有隂阳始可形见故谓为仪仪形也即干彖流形之形中庸形则着之形故系传有形上形下之说有形则可图矣然隂阳一生俱生实无先后故曰太极生两仪非如动生阳而静生隂说作两截如流行之太极也至于无极二字虽能矫实理在中之弊要亦不能无悮此何等处所而竟可言无谓无极在太极上乎谓无极与太极并乎有层累之见乎有同位之见乎太极而谓为无也则后此之两仪四象八卦何自生乎是未察孔子说有字之义也生也者即邵子加一倍之说仪犹在恍惚之际象则确有可见卦则象之既定矣八卦定吉凶该六十四卦而言定者定天下之志生者成天下之务既有八卦则刚柔迭运时位错陈故吉凶定吉凶定则趋避可施故大业生
　　是故法象莫大乎天地变通莫大乎四时县象着明莫大乎日月崇髙莫大乎富贵备物制用立成器以为天下利【荀悦汉纪作立象成器】莫大乎圣人探赜索隐【九家作探册】钩深致逺以定天下之吉凶成天下之亹亹者莫大乎蓍【说文斖字书所无不知所从或当作娓杨易以为不然】
　　法象者有象而可法也天地即周易首列之乾坤二用相交六十四卦之象悉由此生故法象莫大于此万物之生各有终始至于四时未尝无终始却未尝有终始故曰变通莫大于此县象句虞翻以出震见兊为言其理最当盖法象句言两仪变通句言四象县象句言八卦与上节易有太极三句正相发明而崇髙句则卦中之爻也富言爻之备贵言爻之尊九五及主爻是也崇髙及备物二句说到天下利正所谓八卦定吉凶探赜以下正所谓吉凶生大业也定吉凶而属之圣人吉凶由圣人显也成大业而属之蓍吉凶既定而后成也备物即山泽水火金玊牛马之类成器即耒耜网罟之类此皆卦象中事不曰卦象而曰圣人卦象由圣人作也事为之多者曰赜事机之幽者曰隐理之不能尽测者曰深事之不可骤至者曰逺探者精入而试之索者逼近而求之钩者委曲而取之致者推至而极之索谓入其中以相求钩谓曲其节以相取亹亹勉勉不已也盖人之情疑故怠决故勉也
　　是故天生神物圣人则之天地变化圣人效之天垂象见吉凶圣人象之河出图洛出书【王肃作雒】圣人则之易有四象所以示也系辞焉所以告也定之以吉凶所以断也
　　神物蓍也谓具前知之妙故神之法则之以为卜筮也天变化日月寒暑往来相推也地变化山峙川流万物生长收藏也四时百物终古无一相同故为变化河出图生成之数合处而不分数之体也洛出书分竒于四正分偶于四隅数之用也则竒偶而别隂阳则四方而分四象则四方皆有生合及四正四隅而为八卦其隂阳老少之称乃则之之时蓍卦所呈之象其在图中止有四方及分合全缺之象耳非图书中便有隂阳太少也小圆大圆是取则图书一加再加画成者耳其中原无八卦之象汉儒未加考正谓伏羲时龙马负图出于河则以作易大禹时神负书出于洛禹则以作范而图书遂分不知二图皆出伏羲无洛书之分必无以显河图浑沦之体无河图之合必无以显洛书四达之用故孔子并说归易中果属作范之具孔子犹缀言于易非误乎且周公固父子相师者也文王既凖洛书画出后天一图武亦文子顾从箕子而访洛书乎今观洪范亦止是天人合一之理与周易相同天下无二道非周易一道洪范又一道也则之之说详具函书上三段圣人法天地以作易下三段圣人作易以教人四象即隂阳老少是作易时事
　　右第十一章　专言蓍卦既成圣人作易之事
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也【又郑元作有】是以自天祐之吉无不利也
　　释大有上九爻义天人一理故言天即言人顺则不悖于理是以天祐之信则不欺于人是以人助之顺信本五之中徳上既履顺则行顺矣比五而不离则心专属乎信矣尚贤言圣人在上也上履信思顺而六五又尚贤所以有天祐之吉上居天位天象应居人位人象离中虚信象中坤顺象变震动思象变震为足上乘五履象
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　书不尽言二句当是先儒之言孔子引而释之书本所以载言然书有限不足以尽无穷之言言本所以尽意然言有限不足以尽无穷之意古言如此然则圣人之意其在不可见之中乎此乃直决之词非疑问也盖因极深极隐而不可见自非言所可尽故于此甚费踌躇其下复加子曰则后时之言也夫言可尽意言之而已何待立象其必立象而意始可尽正以其隐深不可见又以见其非言可尽也谓之为象正以不可见者在其中也葢象有隂阳老少包含变化无有穷尽蓍中象二象三象四象闰皆象也而精粗大小有形无形无不悉包其中其意既尽而其中不可见者当亦无勿尽矣情实也伪不实也设卦句即在上句中抽出言之特更显露耳盖象则犹包仪象而卦则有定矣意犹浑沦而情伪则更切当矣人心有情有伪圣人设为八卦又设为重卦卦中各有性情性情又各有美恶观其爱恶相攻逺近相取卦之情伪得而人之情伪亦因以尽矣情伪既尽而其中之不可见者何勿尽也文王周公又虑言之不尽则立象设卦之意仍然未尽故又随其卦之大小象之得失忧虞系之辞以尽其言使夫观象玩占咸可因言得意而前圣不可见之精蕴益阐矣夫易辞最简何能尽言盖事物之理求尽于一爻虽连篇累牍其爻防必不能尽唯该之以象而不见之隐悉传此上言易体所由立下尽利尽神则言易用所由行也变通鼓舞皆是补说尽意尽言之妙不是说人变通云者如阳变之隂隂变之阳如两仪变通为四象四象变通为八卦之例不变则不通不通则其利不尽因其可通而通之而莫予云阻故曰尽利鼓舞即在变通中如六爻之变通于六十四卦而又有刚来柔来刚上柔上之机又有序卦之序杂卦之覆中爻之互皆所以动荡机缄曲畅其至神之妙而意与言于此乎尽彼不可见者当愈昭然显露矣
　　乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣
　　易变易言易理非言易书乾坤即生天生地之隂阳在周易则首易之二卦易即乾坤之二用也总言干坤自具变易之理而变易莫非乾坤之用乾坤无一时不用亦无一时一物之用不是乾坤緼者衣中所着之絮此句言乾坤二体充牣于变易之中乾坤成列易立其中见有乾坤二体即具有此变易之二用乾坤毁无以见易见无乾坤则无变易易不可见则乾坤息见无变易则是无乾坤总见易中卦爻皆乾坤二用之充周古今六合无时无物不有变易则乾坤安有息时向谓乾坤不宜说向有形天地上去然有形无形安有二理故天地亦在其中乾坤非妙入无间安能偕有形无形而使之变易哉当知全部周易皆是先天无一卦一爻可以形器相拘故无形有形皆能毕达张子曰两不立则一无可见正緼中之妙也今观揲蓍中所得两仪四象八卦而有形无形可知矣
　　是故形而上者谓之道形而下者谓之器化而裁之谓之变推而行之谓之通举而措之【古作醋】天下之民谓之事业
　　上节乾坤易緼便是说一隂一阳之谓道盖乾坤即隂阳易即道也此节形上形下皆本乾坤说仍是一隂一阳之道此形字即干彖流形之形中庸形着之形非如形体可言器也必待形下乃始言器耳形下句轻止是衬贴上句盖太极初动原不可以体论隂阳既判乃始有形可肇如风云雷电水火之类是也太极体也隂阳用也天地间发挥太极之能斡旋太极之用使之弥纶充周若甚藏宻若可显露全赖隂阳之运精入乎无声无臭之表故曰形而上者谓之道道也者太极之大用行也散布于有体有质之中故曰形而下者谓之器二形字皆作用边事若使隂阳滞于形器则滞于有体止能形下而不能形上矣谓隂阳为形器谓道为所以然则侵入太极之体而未解道在用边皆非圣言之防子静固知言者哉此二句说乾坤之大用化裁以下方言圣人体易之大用然虽说圣人却本形上二句来化也者流通浑融之妙裁也者分际各得之宜其分际各得必从流通浑融来故曰化而裁之化而裁则其理不可执故曰变其化若涂埴者合青黎白壤黒坟赤埴而搀和之其裁若成而为瓦为甓为瓶为缶也又若镕金银铜铁于釡而或裁为方或裁为圆也如一年裁为四时一月裁为六候一日裁为十二时是也前后不同故以为变俱说人事不可搀入卦爻下二节方说卦爻中道理推而行之向作以卦爻之理推行于事为之间竟与举措句犯重当知变通二句只就人事泛说道理举措句说到事业方是圣人经纶参赞之实变自其同中有异截然可分者言通自其异中有同引伸无滞处言化不必其皆一裁而制之则不必其皆同故曰变推行不必其皆同然其流通无滞则彼此又不必其互异故曰通事者业之方行业者事之已着事业是圣人之举措不指民言化裁三句所明皆圣人形上之道若器则拘于有形何能变通
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻
　　按此非重出也因上节全本易緼来说形上为道之事则变通举措皆圣人形上之道为之此节说观其会通行其典礼皆圣人变通举措以尽道之事然会通典礼非象无由以见非爻莫与察也故遂举象爻而言之见圣人之变通举措与爻象非有殊耳周易乃天人合一之书言天道当知有人道言人道当知有天道然观此二节上用是故起之或系古语孔子引之也观下节以赜动二字承之可知必非重出
　　极天下之赜者存乎卦鼓天下之动者存乎辞化而裁之存乎变【裁古一作财】推而行之存乎通神而明之存乎其人黙而成之不言而信存乎德行【行去声】
　　上四存言周易卦爻之事即前节形上之道所蕴者也下二存说前节变通举措之事见非圣人之德莫克与此前三句本象爻来上句言象次句言爻化裁句又言爻极究也赜多也夫唯象因天下之赜而立故天地万物之数虽多而卦象则穷极而形容之唯爻因天下之动而立故天地万物之事理变动无恒吉凶靡定而爻辞则鼓舞其动而决断之卦辞俱本易说即上节形上之妙五谓六存语意虽同而大防则异谨按周易两系不尽孔子之言多杂记先儒之说故语意不无重复五谓六存可以观矣其加以子曰则孔子之言也化裁推行本卦辞说与上节属人者不同化而裁之存乎变如大衍五十而裁为分二挂一揲四归竒又因蓍数多寡而裁为隂阳老少皆变动不居之妙也推而行之存乎通如一卦而通于六十四卦一爻而通于三百八十四爻皆其推行而无滞者也此上本卦辞说神而明之以下方始属人以发五谓中变通举措之妙神而明之言无所执也存乎其人谓圣人也黙而成之三句见有圣人之盛德斯有圣人之大业到得黙而成之不言而信便与易理浑同而无间矣此即在神明句中德行即在其人二字中神者运用之莫测即黙与不言也明者坐照之无遗即信也无所作为之谓黙黙则无事极天下之赜之卦矣见诸辞说之谓言不言则无事鼓天下之动之辞矣此言字分明对上辞字说成者我自成其变通之事即前节举措之事业信者人自信之如蓍如将神明以下就常人说则神而明之便是要不凝滞于卦辞黙成而信便是要不扰不杂且不疑贰即所谓疑而筮之则必信之也
　　右第十二章　全说形上之道见圣人之经纶参赞与易为体也


　　周易函书约注卷十四
&lt;经部,易类,周易函书约存__周易函书约注&gt;
　　钦定四库全书
　　周易函书约注卷十五　　礼部侍郎胡煦撰
　　系辞下传
　　八卦成列象在其中矣因而重【平声】之爻在其中矣刚柔相推变在其中矣系辞焉而命之动在其中矣吉凶悔吝者生乎动者也
　　成列言三画之卦象谓隂阳之或多或寡或上或下也重之言六画之卦刚柔相推本爻言如一卦而变六十四六十四而变四千九十六是也系三百八十四爻之辞皆因其动而命之命者命其吉凶悔吝也动即变也据象而观则为变指所之言也据辞而言则为动指能变之本爻言也葢圣人所命之辞皆指当动之爻言也
　　刚柔者立本者也变通者趋时者也吉凶者贞胜者也【姚信本胜作称】天地之道贞观【去声】者也日月之道贞明者也天下之动贞夫一者也
　　爻在卦中故此节言爻而不及卦立本二句申上文刚柔相推二句贞胜二句申上文系辞而命之四句然从刚柔说起则三画六画之卦皆在其中上节刚柔本卦爻来而此不及卦爻以刚柔句该之也上节吉凶本系辞来而此不及系辞以吉凶句该之也上以刚柔相推为变通此又曰趋时即变通之时也上言系辞而命吉凶此又言贞胜谓吉凶相胜也非刚柔则变化无自而出故曰立本逮于相推而有变化如初中末时也动始变终皆时也贞成也正也定也正而定则旣成矣凡卦言贞正定之义居多然必旣成始能正定三义原不相离然一成字又实能该正定两义葢天地之大化由一元之亨而起至利而贞则万物之旣成矣故此处之贞皆言成也如吉象成于此卦此爻中则凶者不得而争之而吉遂成其胜凶象成于此卦此爻中则吉者不得而争之而凶遂成其胜爻象旣定隂阳旣殊若刚柔之不同质香臭之不同气故能各成其胜然吉凶之理生于隂阳乾坤之德比象天地天地成位于上下而升降徃来各有定理是即成此观示之理以昭示于人故隂阳徃复亦遂若此相胜之理而一清一寕一升一降何非以相胜之理相观示也日月代天宣化其昼夜明昧晦朔望旣各成其明亦遂各有相胜之理日阳而月隂而隂必资阳故日以自明而成其明月以借明而成其明终古不易故为贞明葢易之为道不外隂阳天地日月皆隂阳则皆乾元所统故易中之刚柔变通吉凶悔吝此道也天地亦此道日月亦此道其由亨而利旣有所成而正定于此虽不尽同然同此一元则亦同此一贞葢据不齐者而论则吉凶有相胜之理天地有上下之分日月有明晦之别而莫不各贞其贞要其所由然者莫非太极之所分一气之斡运葢天下之动皆成于此一者也是周易从出之大原也
　　夫干确然示人易矣【确说文作寉】夫坤隤然示人简矣【隤孟作退陆董姚作妥】爻也者效此者也象也者像此者也爻象动乎内吉凶见乎外功业见乎变圣人之情见乎辞
　　本上贞胜来言吉凶之所以贞胜者以干刚坤柔其理原不相侔乾元至尊健运不息冝若不易然其体流行无滞变化各正万物资之则至易坤道资生万物杂然并见冝若最繁然顺承天德无成代终则至简葢唯健则难者不难唯顺则繁者不繁确然者理定而不移隤然者体定而不费圣人效法乾坤作为易象非能有外于易简也法乾道之不息而徴时法坤体之镇静而定位爻之有时位效此易简之理也干德运行而无阻故健健则刚坤道承天而代终故顺顺则柔象之有刚柔像此易简之理也至爻象动于内而吉凶遂见于外莫非易简之呈露而吉凶安得不贞胜乎吉凶既定则趋避有几故圣人叅赞位育之功业遂因其变而可见至于因爻象而系之辞又所以审吉凶而定功业者故圣人之情遂见乎辞而乾坤易简之蕴亦遂不能掩矣葢易书未作爻象之理具于乾坤易书既作易简之理备于爻象则圣人之以吉凶事业显于辞者皆显此易简之精蕴而已
　　天地之大德曰生圣人之大宝曰位【孟喜宝作保】何以守位曰仁【朱子曰今本作仁吕氏从古作人今按陆徳明作人王肃王伯玉桓元明僧绍本皆作仁】何以聚人曰财理财正辞禁民爲非曰义
　　本上功业来遂言圣人之功业圣人功业本乎易简故遂从天地说起大德者易简之着见无物不资也生者天资生物之始地资生物之成也位天位资之以叅赞位育故称大宝仁字本义从古作人谓非众罔与守邦来氏从王肃作仁即保合之太和元善之长也然无人不可以言位故位字中便已兼有人字非有仁以得其心则众非其众而位不可守还当作仁字为正况下言聚人之财禁民之义则此仁字自当与下文一例财者仁民之具理财者富之也九赋九式是也义者辅仁之术正辞与正名相似即所以禁民爲非也教之也一说理财正辞禁非作三项按财有冝有不冝故须理辞欲其正欲其合于冝也非欲其禁防其不合于冝也故皆曰义凡仁之与义要皆功业所在所以守位而与生生之造化同德者也右第一章　上系首章由天地隂阳说出易简知能而继之以圣人之成位见圣人之克配天地此作易之源易之体也下系首章从卦中之爻象说出天地易简贞一之德而因及圣人之功业见圣人之叅赞位育同符于天地是易道之大用周易之究竟也
　　古者包牺氏之王天下也【包聚也鸟兽全具曰牺包本宓字读作庖古作庖牺孟京作伏戏云伏服也戏化也马作虙羲或云庖牺以网兽爲食名古呼包如孚故孚俯付伏通】仰则观象于天俯则观法于地【汉书作察法睹鸟兽之文】观鸟兽之文与地之宜【干凿度引孔子曰中观万物之冝王昭素谓是与天地之冝司马贞史记补引此无天字】近取诸身逺取诸物于是始作八卦以通神明之德以类万物之情
　　上文说到功业便是叅赞边事便具类情通德之义此言圣人之易所以能叅赞位育者因易卦之作非意爲之也其始观而取之务期与天地人物不违于以类情通德故能建功立业而叅赞位育也观者理蕴于中则观之而玩其理取者象着于外则取之而合其象观象于天如日月有升沉星辰有显晦又如日月有出庚见丁满甲之异皆隂阳之消息也又震巽象风雷坎离象日月皆象也法法象山陵爲阳川泽爲隂艮山兑泽坎水离火五行八卦一隂阳之消息也象之法之如三画之卦上天下地中人六画之卦五上象天之隂阳初二象地之刚柔又如初中末之相循凖乎天而徴时上中下之不移准乎地而定位又如静爻明位动爻徴时皆是也鸟兽之文如禽飞兽走马健牛顺是也又如林栖者羽如叶地行者毛如草水游者鳞如波涛及希革毛毨之类皆隂阳之消息也又如鳯啓文明龙图龟书皆是也地之宜来氏以爲兖漆徐桐谓伏羲犹尚鲜食非有髙黍下稻九家易曰四方四维八卦之位山泽髙卑五土之宜谓地之南北隂阳寒暑各有所宜皆隂阳之消息也橘不逾淮鸜鹆不逾济天津闻鹃皆是也近取诸身如首圎象天足方象地外而五形内而五性又如干首坤腹皆隂阳之消息也逺取诸物如动有飞潜植有夭乔又如干爲金玉坤爲布帛又如龙鳞八十一鲤鳞三十六龟板中直分隂阳左右各五纹分五行其中十二空象十二支十二月皆隂阳之消息也凡此皆卦画未起观之取之以爲画卦之资不得将观取之后画成之卦配言明矣上尽天文下尽地理中尽人物见夫一隂一阳者对待之体交易之义所由生或消或息者流行之用变易之义所由着于是据其阳息而隂消则画一竒以象阳而干兑离震从阳而生者因以次而列左据其隂息而阳消则画一偶以象阴而巽坎艮坤从阴而生者因以次而列右又阳动阴静阳神阴形阳明阴暗阳有隂无皆于观取中得之神明之德即观取中所得阴阳之理精微而不测者也八卦成列器具而道存健顺之德乾坤通之动止之德震艮通之悦丽险入之德兑离坎巽通之万物之情即观取中所得隂阳之迹散殊而不一者也八卦成列则爻成而象备天地之情乾坤类之雷风之情震巽类之山泽水火之情艮兑坎离类之德者阴阳之含蕴情者阴阳之形见德潜而难见故曰通情显而易见故曰类按神明之德即太极之妙隐寓于天文地理鸟兽人物中者今观而取之故可通万物之情即吉凶悔吝得失忧虞卦皆有以象之故可类
　　作结绳而爲网罟【今石经作罔】以佃【古作田】以渔【古作鱼防】盖取诸离上文通德类情皆说卦所由起然观而取之则通德之义已明此后说制器尚象全是类情之事兼说通德亦可上取字是取之以画卦此取字则卦画旣成通德而类情凖之以合于物理达于人事者也离为目互巽爲绳重目而系以绳网罟之目目相承者似之易遡曰二巽顚倒爲结绳两目相丽爲网罟兑兔巽鱼爲网罟中物以之取兽曰佃取鱼曰渔云峰胡氏以爲非取于离盖似离耳果然则取字说不去矣上文旣曰类情则圣人卦画一成而制器尚象由此以兴有何不可何必曰非取离也
　　包牺氏没神农氏作【农虞本作□盖古文】斲木爲耜揉木爲耒【揉食货志作煣】耒耨之利以教天下盖取诸益
　　耒耜今之犁也耜者耒之首斲木使鋭而爲之今加铁铧谓之耒头耒者耜之柄揉木使曲而爲之其动也在下之耜能入者在上之耒以象言则二体皆木以德言则上入下动天下之利莫大于耕于益之名义亦有合矣艮爲手互坤土木入土而动耒耜象又艮手揉木故曲
　　日中爲市致天下之民聚天下之货交易而退各得其所盖取诸噬嗑
　　离日在上日中象互艮径路震大涂又爲足致民象互见坎水艮山羣珍所出又伏巽市利三倍聚货象巽爲进退退象艮止各得其所之象货合于市以所有易所无各得其所亦犹物之有间者噬而嗑之也合沙郑氏曰始离次益次噬嗑所取者食货而已食货生民之本也
　　神农氏没黄帝尧舜氏作通其变使民不倦神而化之使民宜之易穷则变变则通【古一本无此三字】通则乆是以自天祐之【古作佑】吉无不利黄帝尧舜垂衣裳而天下治盖取诸乾坤
　　通谓行而无阻变谓阴阳互易阴阳相循无端所以能乆凡事执持太坚旣乆而不安必倦圣人利导而通之使不安于故常变易新机故民鼓舞而不倦由之而莫知其所以然神也以渐而相忘于不言化也凡事用功旣乆多不相冝予之以不可知从之以无所事所以致冝也冝字便含可乆意下文穷变通乆泛论其理正发此四句之防盖使民不倦是方爲时使民冝之便说乆逺后矣周易之理事势穷极必当更变然后流通旣流通然后安而可乆夫穷变通乆乃理之循环而根极天命者惟能奉若天道当其时而通变冝民则与天合德是以自天祐之不倦于始冝民于终而吉无不利矣然其通变冝民非圣人创爲之洪荒之世草衣鲜食风气未开人文未着礼义未兴故黄帝尧舜因其变而通之唯垂上衣下裳之制以明尊卑贵贱之分而天下自治者盖取诸乾坤爲乾坤本循环而不已实上下定位而不紊也乾坤易蕴在上而覆故象衣在下而顺故象裳垂衣以下正通变宜民之事本义曰乾坤变化而无爲变化指前段无爲指后段朱子发曰二老合者无爲也六子自用也十三卦独乾坤合爲一卦按上衣下裳止具尊卑之义而天下治三字中含有变通冝民在内
　　刳木爲舟【陆德明作桍】剡木爲楫【陆作掞古楫作檝】舟楫之利以济不通【句】致逺【句】以利天下【古一本无此一句】盖取诸涣【刳口姑切剡以冉切】
　　本义致逺以利天下疑衍来氏以济不通句絶致逺句絶刳剜也刳木中虚可以载物剡斩削也剡木末锐可以进舟济不通者横渡水谓东西南北之阻絶者也致逺者或放而下或逆而上谓千里百里之逺道也济不通与下文引重同致逺与下文致逺同下致逺本引重来此致逺本济不通来取诸涣者艮手干金入木刳剡象坎水巽木互震动而流行若风舟楫象又艮手震楫亦舟行象
　　服牛乘马【说文作犕马一作备】引重致逺以利天下【古一本无此四字】盖取诸随
　　上古牛未穿鼻因性顺而穿其鼻驯而服之上古马未络首因性健而络其首驾而乘之虞翻曰否坤爲牛艮爲鼻中互巽绳缚而牵于前服象巽绳缚物在牛背上入而下动服牛引致象震爲马爲道路否干爲逺艮爲手爲背震爲足爲动巽股在马上而行于道路乘马引重象震由坤变坤爲牛一竒在后阳实而大引重象兑由干来干爲马一偶在前大道开张致逺象牛非不可致逺引重者爲其力也马非不可引重致逺者爲其防也此分承也引致相连说亦可取诸随者下动而上悦也牛马随人而动则可谓悦矣隅通曰牛生望前则子行母前望后则子行母后随其天也马劣喜前驽者喜后随其性也
　　重门击柝【说文作又作橛】以待暴客【郑本作□干宝作古文】盖取诸豫互艮门震覆艮亦门重门象豫一阳界五阴间关象震动善鸣有声之木柝象艮爲手手动而鸣击象坎爲盗暴客象艮爲守门阍人坤爲阖待暴客象豫逸也备也谦轻豫怠逸也恐逸豫故豫备待也者豫备也
　　断木爲杵掘地爲臼臼杵之利万民以济盖取诸小过互兑毁折震木遇兑金艮手震动断木象艮手持木入坤土掘地象艮止于下象臼震动于上象杵震出巽入艮手持杵出入臼中舂象美利天下者干也本无干故不言利天下
　　木爲弧剡木爲矢弧矢之利以威天下盖取诸睽木使曲剡木使锐互坎木坚离木稿坎弓矢离戈兵兑毁折木直而柔以水火则曲木坚而削以金加以镞则利水火相息皆有征伐义故既未济皆伐鬼方所以威天下者爲其睽乖不服也黄疏曰兑金离火相见杀机也兑金射离甲而穿其中心故睽有弧象
　　上古穴居而野处后世圣人易之以宫室【世说文作代】上栋下宇以待风雨盖取诸大壮
  </div>
  <div class="pagination">
   <a href="周易函书约存_page54.html">
    上一页
   </a>
   <span>
    ...
   </span>
   <a href="周易函书约存_page50.html">
    50
   </a>
   <a href="周易函书约存_page51.html">
    51
   </a>
   <a href="周易函书约存_page52.html">
    52
   </a>
   <a href="周易函书约存_page53.html">
    53
   </a>
   <a href="周易函书约存_page54.html">
    54
   </a>
   <span class="current-page">
    55
   </span>
   <a href="周易函书约存_page56.html">
    56
   </a>
   <a href="周易函书约存_page57.html">
    57
   </a>
   <a href="周易函书约存_page58.html">
    58
   </a>
   <a href="周易函书约存_page59.html">
    59
   </a>
   <a href="周易函书约存_page60.html">
    60
   </a>
   <span>
    ...
   </span>
   <a href="周易函书约存_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
