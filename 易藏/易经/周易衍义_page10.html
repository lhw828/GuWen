<!DOCTYPE html>
<html>
 <head>
  <meta charset="utf-8"/>
  <title>
   周易衍义 - 第 10 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易衍义 - 第 10 页/共 17 页
  </h1>
  <div class="content">
   巷者委曲之涂非邪僻由径也遇者逢遇之谓非枉道诡遇也在睽乖之时隂阳相应之道衰而刚柔相失之意胜二以刚中之徳在下上应六五之君道合则志行成济睽之功然当睽之时须至诚以感动之以善道宛转将顺其美以觊其合故曰遇主于巷如此则无咎夫得君于治世易得君于乱世难直情而不失道者易委曲而不失道者难衞鞅以景监而遇吕不韦以美姬而遇悖理伤道遗臭万世皆委曲相求之失道也今九二遇主于巷不失道而无咎者何哉以二之遇也非逢迎以求合非屈道以伸身其委曲之中不外乎中正之道也伊尹当夏桀之世而五就汤太公当商纣之世而遇文王非委曲之涂欤然二公辅佐之功后世不见有咎者以其委曲之中未尝离乎道也若夫委曲相从而枉尺直寻不能逃君子之讥逾墙相从其取贱于国人者又不知其何如也象曰未失道也睽乖之中而未尝失道非君子不能也孟子于战国之时杨墨塞路仪秦纵横因齐王之好色也亦对以太王好色之说好货也亦对以公刘好货之说好勇也亦对以文武好勇之说此委曲宛转以觊其遇合者然也比遇主于巷何失道之有商鞅之说秦帝不入则王王不入则霸此虽有遇合失道多矣能无咎乎杨氏曰九二刚正之大臣遇六五寛柔之明主宜其君臣相得而止曰无咎者何也有三不幸也当睽之时一也主弱二也诸爻皆睽而寡助三也其平王晋文侯之事乎此所谓小事吉也不然髙宗得一傅说武宗得一徳裕无失而已乎未失道路也必相得而不相失也
　　六三见舆曳其牛掣其人天且劓无初有终象曰见舆曳位不当也无初有终遇刚也
　　不正而合未有久而不离合以正道自无终睽之理夫睽异之世人情之难合久矣我欲倡明道学而遵乎义理彼乃耽惑异端趍赴功利我欲存心养性而规矩礼法彼乃纵情荡性而斁伦败俗我欲诚实相孚而入乎圣贤彼乃奸宄相尚而妬贤嫉能甚矣合睽之难也六三当睽离之时以隂柔之体而介乎二阳之间逺求上九之应将进而求合则后为九二之牵制如车舆之曳于后也前有九四之阻遏如牛之执掣于前也一行之间后有挽者前有御者况上九方懐见豕负涂之惑方懐载鬼一车之疑方懐张弧相向之怒其心迹不能自明是其上之于三又有髠首截鼻之伤于此时也三之欲求正应甚矣其难也虽然天地久闭忽泰则通人情久睽忽通则合三之于上正应当合始为二阳所厄是无初也终必得合是有终也象曰位不当也又曰遇刚也始之睽乖者以其柔之居刚位不正也终之能合者以柔应以正也吁黄泉之誓母子之睽也至于其乐泄泄则天合之正者本不可以终睽防墙之变兄弟之睽也至于外御其侮则天合之正者本不可以终睽昔者舜之睽也父顽母嚚象傲然克谐之孝既至底豫之效亦至有庳之封既闻亲爱之效亦闻则是正理不可以终睽也信矣睽之诸爻大抵始睽而终合以睽者合之本如使本合则非睽矣程氏曰三力进犯四故遭天劓重伤也横渠曰乗刚遇敌舆卫皆困杨氏曰无故而合者无故而离本合而偶离者其终必有所遇三之与上本合而偶离者也
　　九四睽孤遇元夫交孚厉无咎象曰交孚无咎志行也九四睽时处不当位介二隂之间五应二三应上四独无应在睽而又孤故曰睽孤初九守正不援乎上处睽之至善者也谓之元夫可谓善士也四与初同徳相遇是遇元夫也必须至诚相与交孚则可合睽又懐危厉之心乃得无咎夫君子处睽孤之时不贵于苟合必合于善士可也善士不可徒合必交之以诚心可也诚意不可以不尽必存之以戒心可也故萧望之与周堪张猛可谓同徳相信矣而不知戒朋党之祸褚遂良与长孙韩瑗可谓同徳相信矣而不知避则天之难其焉能免无咎之累象曰志行也谓必有孚知厉然后其志得行也昔狄仁杰以一身徇唐非孤立于睽离之世乎荐一柬之而五柬之合与仁杰而使周复为唐仁杰之志行矣岂惟无咎又何厉焉童溪曰在四则目初曰元夫贵初也在初则目四为恶人愧四也此易奨善嫉恶之微防四之厄三非恶人而何程氏曰君子以阳刚之才至诚相辅何所不济唯有君则能行其志尔
　　六五悔亡厥宗噬肤往何咎象曰厥宗噬肤往有庆也噬肤噬囓其肌肤言易入也厥宗指二也六五以隂居阳本当有悔居中而下应九二之贤以辅翼之故悔亡与九二合如噬肤之易合复何过咎之有以周成之幼稚而兴盛王之治以刘禅之昏弱而有中兴之势盖由任圣贤之辅而周公孔明所以入之者深也象曰往有庆也言不徒悔亡而往复无咎而有庆也虽然噬嗑之六二以中正用刑故用刑以去间如噬肤之易合睽之六五以柔中而应二故得贤而去间亦如噬肤之易合也
　　上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也
　　上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应本不孤而其才性如此实自取睽孤也故始之于六三见之如豕负涂恶其污也见之如载鬼一车以无为有怪之甚也张弧射之怒之极也上六睽乖之极疑心羣起而不可解者未有若此之甚然三之所处者正理失道既极则必反正理上之于三始疑而终合后脱之弧疑心释焉匪冦婚媾知其非冦而实亲也往遇雨则吉彼此之和合如隂阳畅而成雨夫上九始而是人也终而是人也其于六三何其前疑后信之不同如此耶盖疑心之蔽真心之晦也人欲之梏天理之微也凡物之逆其天者其终必还譬之物焉动者水之天止者土之天浮者羽之天沈者石之天一逆其天水可壅而止土可垦而动羽可积而沈石可载而浮迨夫壅者穷则水动之天自若垦者穷则土止之天自若不积之则羽还其天而浮不载之则石还其天而沈有限之人力焉能胜无穷之天理哉上九于六三羣疑者非天也睽极刚过其始之疑正应而若有污秽者特其天之未定耳及其疑既释相亲相合则天理之定也象曰羣疑亡也始睽而终合无所疑也又曰三以说体而疑于人上以明极而疑人三以柔顺而恶于人上以刚恶而恶人三之睽其咎在人上之睽其咎在已为六三则当顺理而安行为上九则当克己而复礼为六三则当知几而固守为上九则当迁善而改过上下交尽其责回睽乖之风于和合之域夫何难焉守道复性者其鉴于兹杨氏曰过于明故过于疑过于疑故无所往而不疑然惟天下之至明为能生天下之至疑非天下之至明亦不能释天下之至疑当上九之始疑于三似唐徳宗之于萧复姜公辅及其疑之亡也又似成王于周公要之皆不及昭帝之于霍光先主之于孔明也






　　【艮下坎上】
　　蹇利西南不利东北利见大人贞吉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　蹇者险阻之义故为蹇难处蹇之事有三所以行之者二趍平易避险阻亲大徳此三者处蹇之事也守正志行正道此二者所以行乎三者之间也大凡人之遇险难非蹈履实地趍就乐土则不足以济蹇非出险而往知难而退则不足以济蹇非亲大徳之臣以辅其治亲大徳之君以行其道则不足以济蹇然平易固当趍苟失其正则有趍利以便已私者矣险阻固当逺苟失其正则有辞难而害义者矣大徳固当亲苟失其正则有自任私意而不能与同志者矣且蹇之时以卦名言犹足之不能进行之难也以序卦言睽必有难而受之以蹇以卦象言坎水在上为前有险陷艮山在下为后有阻峻险在前而止不能进也阻在后而止不能退也皆为蹇义西南坤方坤体顺而易东北艮方艮体止而峻蹇难之时处顺易则难可纾止险峻则难益甚故利西南不利东北蹇难之时必有圣贤之人则能济天下之难故利见大人济难者必以大正之道而坚固其守行乎三者之间故贞则吉也彖曰蹇难也险在前也见险而能止知矣哉此以卦徳释卦名义程氏曰蹇难时唯能止为善故诸爻除五与二外皆以往为失来为得蹇利西南往得中也不利东北其道穷也此以卦变四五相易言济蹇之道卦变本自临来歴九变而为小过小过一变而为蹇四阳上往于五而得中道可以济难四之一阳不可退入于艮体而入于险难也利见大人往有功也此指二五言济蹇也当位贞吉以正邦也二四隂位也而柔居之三五阳位也而刚居之当位而正也初六虽以隂居阳而处下亦隂之正也此必以正道然后能正身以正四国也蹇之时用大矣哉赞其用之大也蹇之时非小难之时蹇之人非小才小知小徳之所可用故曰时用大矣哉此卦其变为睽卦其象坎险艮阻蹇难之象其占利贞也
　　象曰山上有水蹇君子以反身修徳
　　山上有水阻险而不行蹇难之象君子之徳有推之而不行者必反身而修之使可推而行孟子曰爱人不亲反其仁治人不治反其智礼人不答反其敬行有不得者皆反求诸己所以济蹇也困心衡虑皆所以为进徳之助贫贱忧戚皆所以为成徳之资艮为躬而在内卦有反身之象坎为矫揉有修徳之象
　　初六往蹇来誉象曰往蹇来誉宜待也
　　来者对待之辞上进则为往不进则为来六居蹇之初隂柔无援往进则益入于蹇止而不进则有见几知时之美誉来则有誉也夫君子之学为已而已非为人也时乎可进则往而沃君心安社稷利生民亦为己也时乎可退则来而守志节逺声势安分义亦为己也苟有一毫求名誉之心是为人也今初六以往为蹇以来为誉得无近于求名而为人乎曰君子之出处本非为名而设而出处之有其道则出处之有誉亦自然之理也君子之见几知时本非为名计也苟有见几知时之实则有见几知时之誉亦自然之理也况天下之理不过行止两端而已其行也为非则来而止也为是其进也为失则其退也为得矣初六君子固未尝有干誉之心然在我知几而来无取辱之事则闻望昭著亦理之自然耳象曰宜待也宜待时可往而后往也专城曰在邦必闻在家必闻固非君子之容心切切而逃名恐恐而避荣亦非君子之所容心也故徳业未着而畏人知则可有其实而必欲避其名则不可君子之论惟其中而已矣杨氏曰初逢难之始宜静退以待时之平而已获誉于乱世不若无誉之安也
　　六二王臣蹇蹇匪躬之故象曰王臣蹇蹇终无尤也二以中正柔顺上应九五为君所任故曰王臣九五在大蹇之中二隂柔之才岂能胜其任故为蹇蹇然二之蹇蹇而求济非为身故也圣人取其志义而谓无尤所以劝忠荩也夫臣之于君犹子之于父子不与父同难则为不孝臣不与君同难则为不忠臣之蹇蹇而赴君之难者岂曰为一身之故盖以不如是则无以尽吾心所谓天之经地之义民彝之懿吾不敢不尽其道耳自小人之心言之其偷生以全首领者固不足道间有赴君之难其本心不免有希君要宠之心是亦私而已耳若谓天经地义安知其果能终不叛去也昔者周天子蒙尘于外晋文纳王似亦能济君于难然其处心乃在于伯诸侯秦人方罹荆难而王翦伐楚似亦能解国之难然其立心乃在于富田宅呜呼是诚何心哉象曰终无尤也唯其非为身之故所以终无尤也虽然人臣敢死亦有为公而死者亦有为私而死者比干之谏而死子路之为义而死皆出于公谓之匪躬之故可也狼瞫之死敌师意则在于愧先轸不明之过荀息之死奚齐意则私于献公不正之托是皆出于私谓之匪躬之故可乎呜呼非克己复礼之君子安知匪躬之大义欤
　　九三往蹇来反象曰往蹇来反内喜之也
　　九三当位与上为应上柔无位不足与济难故曰往蹇来归于内反就二隂得其所安阳者隂所宗处蹇而得下之心可以求安也夫日往则月来此天象之大经也当来而往则天象紊其经寒往则暑来此天时之大序也当来而往则天时失其序君子之在当世进退周旋行止动静莫不各有当止之理时当往进止乎往进之理可也时当来反止乎来反之理可也诗曰邦畿千里维民所止又曰绵蛮黄鸟止于丘隅曽谓九三为艮体之主而不知止乎此九三为艮之主而得止之义故不往入于坎险而来就于二隂得其所安一来一往自当然之外无容心也象曰内喜之也二隂附阳而喜慕之是反而得其所也杨氏曰三与上为应而上六隂柔不能主三以共济此陈蕃劝窦武速断大计而武不从之事也二子往而不反其济否何如也
　　六四往蹇来连象曰往蹇来连当位实也
　　六四近君往从乎五隂柔不足以济五之蹇惟下连九三之牵引以进初二附三亦相连合力以进乃克有济夫蹇难之世非合力固无以济也然石显在中书下合五鹿诸葛之徒而不能免斯民之议王凤握大柄下连杜钦谷永之徒而终于立祸乱之基牛僧孺居唐朝下连皇甫湜李宗闵之徒而终于召朋党之变居大臣之位而下合同类得无近于立党以孤人主之势而得罪于名教耶曰非此之谓也彼之与众合者以邪合也此之与众合者以正合也植私党以窃国宠结私交以固权位彼之所以连众心者然也招同志以济国难合正人以寛主忧此吾之所谓来连也彼以邪合召蹇之祸此以正合处蹇之道也六四所谓往蹇来连夫子释之曰当位实也是谓正位而得正道之实其来连之有其道也杨氏曰往则无应来则乗刚往来皆难故曰往蹇来连得位履正当其本实虽遇于难非妄所招也杨氏曰此公果与郈孙接连以伐季氏而昭公出训与注接连以去宦寺而唐室乱之事也可轻往乎
　　九五大蹇朋来象曰大蹇朋来以中节也
　　大蹇者非常之蹇九五处尊位而居蹇之中所以为大蹇所谓遗大投艰于朕身人君当此之时须集羣策用羣力乃可济也故利于朋助之来或曰九五刚健中正固无召难之理而天下之难有适遭其时者亦圣贤之所不免也文王之圣而蒙大难宣王之贤而遇灾岂非君之大难乎然徳如文王则庶民子来徳如宣王则徐方来庭亦必然之理也若夫奉天之难至尊犯险蹇可谓大矣当时贤人戮力効忠扶持者辇复于故都祀唐配天倘非从陆宣公之言而有徳音之宣布则人心之朋来亦未知其何如也以徳宗之言难而动天下之来助者如此况不为徳宗者也象曰以中节也五有中正之徳而二亦有中正之徳也程氏曰自古圣王济天下之蹇未有不由贤圣之臣以为之助汤武得伊吕是也中常之君得刚明之臣而能济大难者刘禅之于孔明唐肃宗之郭子仪徳宗之李晟是也自古守节秉义而才不足以济大难者汉李固王允晋周顗王遵之徒是也此臣贤于君则辅君以所不能臣不及君则赞助之而已矣不能成大功也
　　上六往蹇来硕吉利见大人象曰往蹇来硕志在内也利见大人以从贵也
　　蹇无常蹇蹇极则解上六居蹇之终处险之极往则入于蹇来则比近阳刚正大光明得君行道故其吉在于利见大人昔孔子穷于春秋而大业不成孟子厄于战国而大道不行以世无大徳之君可以利见耳象曰志在内也以其志在应三而从五也曰以从贵也以其从九五之贵也或曰在五不言济蹇之功而上六利见之何也曰五居坎险无刚阳之臣故无济蹇之义上六蹇之极有出险之时而见大徳之人则能济于蹇故为利也程氏曰硕大也寛裕之称来则寛大其蹇纾矣纾则吉也朱子曰守而不进则为来程传之说是上六往蹇来硕只是蹇极有济之理既是不往唯守于蹇则必须见九五之大人与共济蹇而有硕大之功也




　　周易衍义卷九
&lt;经部,易类,周易衍义&gt;
　　钦定四库全书
　　周易衍义卷十　　　　　　元　胡震　撰
　　【坎下震上】
　　解利西南无所往其来复吉有攸往夙吉彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉
　　解者蹇难已散之时西南坤方坤之体广大平易难之既解不事烦扰尚于寛大简易则人心懐而安之故利于西南平易之地无所往则宜来复其所而安静处之若尚有所往当解之事则宜早复不可久为烦扰也夫解之为义有二有运动之规模有安静之规模难之未解非有运动之规模则不足以致解难之既解非有安静之规模则不足以处解昔者成汤解夏民之难代虐以寛而万邦懐武王解商室之难反商由旧而四海清解难而处之以安静者其治有如此髙祖救秦民于汤火其拨乱反正之功亦髙矣天下既定而犹为攻击之谋是以有白登之辱太宗掲隋民于涂炭其功亦足以扬矣海内已平而犹贪战伐之功是以有辽东之败解难而不处以安静者其祸又如此彖曰解险以动动而免乎险解此以卦徳释卦名而言其动以致解也坎险震动不陷则非难不动则不能出难唯动而出于险外是免乎险也故为解解利西南往得众也以卦变言之则卦自升来巽之九三入于坤体是入于西南安静之域坤为众朱氏曰蹇难之后人皆厌乱四以平易之道往顺乎众而众与之是以得众也其来复吉乃得中也有攸往有功也皆指九二言也谓无所往而来反乃可以得中道趋乎安静也有所往而夙为乃可以成功业图其安静也此以卦变释卦辞而言静以处解也程氏曰天下国家必纪纲法度废壊而后祸乱生圣人释其难而安平无事矣是无所往也当正纪纲明法度追复先代明王之治所谓来复也此天下之吉也自汉以下乱既除则不复有为姑随时维持而已故不能成善治盖不知来复之义也有攸往夙吉尚有当解之事则早为之乃吉也当解而未尽者不早去则将复盛事之后生者不早为则将渐大故夙吉也天地解而雷雨作雷雨作而百果草木皆甲坼解之时大矣哉既明处解之道复言天地之解以见解时之大天地之气开散交畅和达则成雷雨雷雨作则万物皆生发甲坼天地之功由解而成故賛解之时大矣哉一瞬息间物之甲坼无不解如此其速者不失时也以卦气言之解为春分雷始发声王者法天道行寛宥施恩惠养育兆民至于昆虫草木乃顺解之时与天地合徳也其卦变为家人其象坎雨震雷雷雨交作万物解发舒之象其占利安静则吉当往而往亦吉也
　　象曰雷雨作解君子以赦过宥罪
　　雷雨之作隂阳和畅敷散而为解此天地之所以解万物之屯而万物被其泽也君子体之过轻则释赦之罪重则寛宥之此君子所以解万民之屯而民被其泽也盖赦宥者固难解之后与民更始也难之作皆起于小人所以开其自新之路以解天下之难也天地与物为新故雷雨作君子与民为新故赦宥行
　　初六元咎象曰刚柔之际义无咎也
　　初居解之初难既解矣唯自处得宜则为无咎初六自处以柔则休息安顺而无轻动刚躁之过卑下自牧而无好髙生事之过上应乎刚则无弱柔寡助之失无昵比柔邪之愆自处安静以休息之上应刚徳以依倚之何咎之有象曰刚柔之际义无咎也得其宜之谓义以柔顺如初六应刚如初六刚柔得宜义无咎也杨氏曰六当患难解散之初以柔道处刚位适刚柔之宜得来复之义此光武谢西域礼匈奴却臧宫马武之请之事也
　　九二田获三狐得黄矢贞吉象曰九二贞吉得中道也田者去害之事狐者邪媚之物三狐卦之三隂黄中色矢直物九二以阳刚得中之才上应六五之君用于时者也蹇难虽解天下小人常众六五隂柔之君其明易蔽其威易犯其断不果而易惑小人一近之则移其心矣二既当用必须去小人如田获三狐则可以正君心而行其刚中之道乃贞正而吉也夫物之相资者不可以相无物之相害者不可以相有邪佞者中道之蠧也曲学者直道之贼也一邪之种类未絶则前难方解而后难复生矣叔牙既诛若可解鲁难矣庆父在季友之掌握而不窜之逺土未几而复有簒弑之祸欲得黄矢而贞吉可乎五王黜武而兴唐若可以解唐之难矣武三思在其刃下而不即置之典宪未几而反毙于奸恶之手欲得黄矢而贞吉可乎是知邪媚未去则中直之道未有得行者也象曰得中道也谓得中以行正也或曰天下之难已解小人之焰已灰尚安有三狐之小人乎曰解难固本于去小人之险然天下之小人已众其可谓难解而遂无小人之可险乎唐尧至圣失之于四凶汉祖深仁失之于陈豨光武聪明失之于逢萌魏武勇略失之于张邈九二君子其可遽谓难已解而无小人之可虑耶霜简与秋典共清忠臣与鹰鹯并撃一洗奸邪凶恶而空之此人臣之大节也杨氏曰田者力而取之也去邪媚不力则虽去必来不直则虽行必格不中则虽甚必乱力直中三者尽矣又能贞固以守之则吉
　　六三负且乗致冦至贞吝象曰负且乘亦可丑也自我致戎又谁咎也
　　六三以隂柔之质险诈之极而位乎九二大臣之上何异市井负贩之小人一旦乗公卿大夫之路车乗马以行于大逵乎此窃位僣上之甚者也孰不羞薄而丑之其致冦也必矣小人窃盛位虽勉为正事而气质卑下本非在上之物终可吝也夫服之不身之灾也以一衣服之不称犹足以致灾孰谓小人而可以乗君子之器乎匹夫无罪懐璧其罪一璧之不称犹足以贾祸孰谓小人而可以乗君子之器乎况乗器之贵于天下也久矣君子来朝何以赠之路车乘马君所赐也百两彭彭八鸾锵锵不显其光人所荣也徳不足称盗斯夺之固其所也以负人而夸乗是履舄之升于冠冕朽木之登于宗庙盲者而用公输之寻引聩者而听师旷之乐器处非其据不亦甚乎有其徳而无其器于我何损乗其器而薄其徳人其谓我何昔赵髙僣秦而致胜广胜广至而髙与秦皆亡赵忠张让擅汉而致董卓卓至而二竖与汉俱防盗斯夺之六三谁咎也象曰亦可丑也负荷之小人而且乗载可丑恶也又谁咎也徳不称而致冦戎无所归咎也然则人之无媿于君子之器者宜如之何曰必有夫子至圣之徳然后无媿于正立执绥之礼必有仲山甫既明且哲之徳然后无媿于锵锵喈喈之美必有韩侯防恭尔位之徳然后无媿簟茀错衡之懿不然处非其据国人疾之其祸殆有甚于懿公乗轩之鹤矣徐氏曰负谓上负九四乗谓下乗九二三以柔处二刚之中顽然不解故有负且乗致冦至之象贞固守此岂不吝系辞夫子释之曰作易者其知盗乎易曰负且乗致冦至负也者小人之事乗也者君子之器也小人而乗君子之器盗思夺之矣慢藏诲盗冶容诲淫易曰负且乗致冦至盗之招也
　　九四解而拇朋至斯孚象曰解而拇未当位也
　　拇指初与三也四虽阳刚然以阳居隂于正道不足若复亲比小人则其失正必矣故戒必解其拇解去其初与三之小人然后君子信其忠正而朋至矣夫稂莠之除嘉谷之合也萧艾之衰兰芷之集也异类之踈同类之亲也逺邪党则正人亲去凶人则吉士合今以刚徤如九四协比大君如九四而下应初隂如一拇之在足是小人也近比六三如一拇之在手是小人也四于比时能解而去之斥而逺之则阳刚之朋胡为而与我不相信哉象曰未当位也唯其不当位故圣人有此戒于正不足复比小人则与君子之诚有所不至也安能使君子之朋至斯孚乎防子冯比八人而申叔畮逺之郭子仪信吴曜而僚佐去之此失解拇之义也
　　六五君子维有解吉有孚于小人象曰君子有解小人退也
　　五居君位为解之主以君子之道而解难虽小人亦信而服之也夫水至平而邪者取法鉴至明而丑者亡怒此天下之至理也解之六五以柔顺而得中以得中而应刚君子之道也以君子之道而解难岂不能斥逺邪党以寛天下之忧岂不能去斁伦败法之士以消吾道之祸于斯时也不特抱道之士与我相信其反道败徳者犹信其无私心也不特在位在职之士与我相信其失位失职者亦信其非滥罚也殆如天地雨露万物而枯木朽栎之不被其泽亦信其无偏润昔管仲夺伯氏骈邑三百而没齿无怨言何也以其足以信服其心也诸葛废廖立于没后而反使之垂泣思慕何也以其足以信服其心也故君子有解之道孚于君子未足见其大孚于小人乃足见其大也象曰小人退也小人虽退而有以孚之服其心也虽然燕雀之不可为凤凰昆虫之不可为龙固局于气质之偏而不可变人为万物之灵其中其秉彛其性命小人与君子其初本一也使小人因其信服之顷悔悟自新未有不可为君子者何苦自贱其贵自贱其天甘为小人而歆羡仰慕君子哉程氏曰君子之所解去者小人也可验之于小人小人之党去则是君子能有解也
　　上六公用射隼于髙墉之上获之无不利象曰公用射隼以解悖也
　　隼六三也髙墉六三之负乗而窃髙位者也射而获之者上六也公者大臣之称即上公也六三之悖乱遇上六射而获之悖乱涣然离散而无余矣此解之终也其周公归自东山之时乎嗟夫小人之为害其与鹰隼无以异也口含王宪手持王爵而冒据天位之尊者即隼之整翮当云霄也贪而窃禄嗜利无厌下以撃搏一世之生灵即隼之防身思狡兎也固位持久穷极不去至于终有永其老奸巨猾之名者即隼之真骨老崖嶂也其不可以居髙位亦犹隼之不可以立髙墉隼在髙墉盍以弓矢而去之小人在髙位盍以直道而去之吁此上六居解之终而有去小人之功其犹射隼于髙墉而无不利欤象曰以解悖也隼居髙墉是小人在髙位而悖乱者也公用射之所以解其悖乱也徐氏曰公五也用谓五用上也隼惊害之物谓三也墉内外之限三所居之地也解之不解者唯三用其所应而解之必矣故曰无不利杨氏曰当解之时九二欲其获狐六三戒其致冦九四欲其解拇六五欲其退小人上六欲其射隼一卦六爻而去小人者居其五然则召天下之多难者果谁乎君人者亦何利于天下之多难而何乐于近小人以踈君子哉狐者小人之妖恭显是也拇者小人之防贱通嫣是也隼者小人之鸷宪冀是也负乗者小人之僣莽卓是也一卦之中圣人五致意焉其防难也不亦详乎系辞夫子释之曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也






　　【兑下艮上】
　　损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损之为义有克己之义有制物之义损伪而尽诚克己之损也损文而就质制物之损也损伪而尽诚则可以为大善可以絶悔尤可以固守而弗去可以常行而无害皆损其所当损者也损文而就质则可以抑奢侈之过可以节浮靡之可以遏世变之浮可以反诚敬之实是亦损其所当损者也以损而有孚言之是损而至诚顺理乃损人欲以复天理自然元吉无咎可贞利有攸往也以二簋可用享言之则反本从俭损节上素略多仪而崇敬诚虽二簋可交神明不必陈馈八簋每食四簋也虽然损而克己则推之制物皆足以得宜未能克己则推之制物皆有以失其宜是克己之损与制物之损实一事也噫天一之水用之以润五谷则为善用之以溃城郭则为恶地二之火用之以烹九鼎则为善用之以焚宫室则为恶大易之损用之于君子则为善用之于小人则为恶自损道之不明于后世于是有穷征极敛损天下以奉一人者矣于是有严刑峻法损民命以逞己威者矣于是有峻宇雕墙酒池肉林损民财以供耳目口腹者矣于是有穷兵黩武好大喜功损民力以事外夷者矣于是有防情荡性损天性以益人伪者矣呜呼使其知损有孚之防闻二簋可用享之説则能遏人欲以存天理絶浮华以尚质素岂至于是耶此择善之不可不精也程氏曰先王制其本者天理也后人流于末者人欲也损之义损人欲以复天理而已彖曰损损下益上其道上行此以卦徳释卦名义也以兑泽之深而益艮山之髙是损下益上之义损下卦上画之阳益上卦上画之隂是亦损下益上之义故云其道上行损而有孚元吉无咎可贞利有攸往损而有至诚则有此元吉以下四者损道之尽善也曷之用二簋可用享二簋应有时损刚益柔有时夫子以后人不达遂以为文饰当尽去故详言之有本必有末有实必有文父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则无别文之与实本相须也及夫文之胜末之流逺本丧实乃当损之时也故云曷所用哉二簋足以荐其诚矣又恐人之泥于言也故复明之曰二簋之质用之当有时非所用而用之不可也刚为过柔为不足损益皆损刚益柔也必顺时行不当时而损益之则非也损益盈虚与时偕行过者损之不及者益之亏者盈之实者虚之与时偕行也杨氏曰其损七其所以损之者一二簋可享损奢以从俭也惩忿窒欲六四之损其疾此损不善以从善也初九九二六三之益六四六五上九此损己以益人也六五虚己以从诸爻之益此损己而取人之益也初九以己益人而又酌损之此损之损也六三以一人之损而得友六五为损之主而得益此损之益也九二上九之弗损此不损之损也故曰其损七然所以损者一损之有孚损之不可不诚也然圣人所谓损不出于圣人之意而出于天下之时圣人何容心哉国奢示之以俭国俭示之以礼故曰二簋应有时彊弗友刚克爕友柔克故曰损刚益柔有时凶歳不祭肺施之丰年则隘平国用中典施之乱国则弛故曰损益盈虚与时偕行此卦其变为咸卦其象损泽益山有损下益上之象其占元吉也
　　象曰山下有泽损君子以惩忿窒欲
　　损兑泽之深以益艮山之髙损之象也君子体之其惩忿也如山之止定而不移而忿怒不行也其窒欲也如泽之窒塞罅漏而嗜欲不流也是亦克己之要道也
　　初九已事遄往无咎酌损之象曰已事遄往尚合志也损之义损刚益柔损下益上也初以阳刚居下上应六四之隂四頼初之益者也初乃辍所为之事而速往以益上无咎之道也然损者人之所难而初又最下不可过损损之太过则其本伤矣必斟酌其义之浅深而不失损己益人之道可也夫下之益上如子弟之卫父兄手足之捍头目有疾敬趋事之心则可以无咎有惰慢避事之意则不可以免咎先天下之事而后一己之事则可以无咎先一己之私而后天下之事则不可以免咎此已事遄往所以无咎也然下之益上有当为者有不当为者忧国爱君之志固不可缓损己节以媚时君亦非所当为也仗节死义扶衰拯溺之事固不可缓杀身而无益于君损吾道而贪近功亦非所当为也此酌损之而后往乃所以无咎也荀息受献公不正之托至于身死无名吴起急于立功至于屠其妻子其于酌损之义何如哉遄往之义勇于卫上者皆可为酌损之义非精于察理者不能为象曰尚合志也与四合志而速往益之乃所以为酌损也程氏曰下之于上当损己而不自以为功所益于上者事既已则速去之不居其功乃无咎又当酌度其宜而损己以益人过与不及皆不可也鲁连郤秦而辞其封四皓安汉而不居其位庶几损初九之义欤
　　九二利贞征凶弗损益之象曰九二利贞中以为志也九二以阳刚之贤而应六五柔中之君此亦损下益上也然二以兑説之资而以刚居柔不正以柔説不正之道适所以损之也圣人固戒九二利于贞正以柔説之道而进则凶不自损其刚贞则能益其上乃益之也夫下之益上于柔邪则宜于自损于刚中则不可自损如其益上而损其刚贞则谀唇佞舌谄媚上心柔邪巽説逢迎风防将何益于君徳奔竞成风败壊名教将何益于人心上无道揆自我惑之下无法守自我倡之将何益于国家如能刚贞自守则以此道而启沃君心圣徳之益也以此道而镇安社稷国家之益也圣人于九二示劝戒谓之利贞者欲其守正不自损其道以益上也谓之征凶者戒其妄动自损其道而无益于上也象曰中以为志也中以为志则知征凶之戒而弗损益之之义得矣魏元忠再相而变其公清裴度晚节而安于浮沉皆损其刚而不知弗损益之之义也
　　六三三人行则损一人一人行则得其友象曰一人行三则疑也
　　一隂一阳之谓道此造化之枢纽品彚之根柢天下无独立之道亦无不一之理以一友一致一之义也以一友二杂乱之道也干以动直而下交乎坤坤以动辟而上承乎干此两仪之絪緼而致一者也日昱乎昼而资乎月以成其质月昱乎夜而资乎日以发其光此两曜之交而致一者也男正位乎外女正位乎内此刚柔之相应而致一者也曽谓人道匹配可得而三之耶所谓忠臣不事二君烈女不事二夫亦致一之义也自此义不明于天下君臣之间至有一国三公而召政出多门之祸夫妇之间至有娣媵争宠而致嫡庶争立之祸是皆不知致一之道也今损之为卦下体为干是三人同行也而乃损上爻以益坤是三人行而损一人也三以一隂而应乎阳上以一阳而应乎隂是一人行而得其友也三而损一以其杂乱而不専也一而得友以其専一而不分也象曰三则疑也一人行而得一人是得友也三人行则疑于与是宜损一人也呜呼天下致一之理自隂阳两者之外不可以有加也阳变隂合而生水火木金土此二而一者之本原阳一嘘而万物生隂一翕而万物成此二而一者之功用苟知两之为致一则知三之不得不损矣系辞夫子释此爻曰天地絪緼万物化醇男女搆精万物化生易曰三人行则损一人一人行则得其友言致一也
　　六四损其疾使遄有喜无咎象曰损其疾亦可喜也四以隂柔居上与初之阳刚相应在损时而应刚能自损以从阳刚也损不善以从善也故曰损其疾人之损过唯使之遄速则有喜而无咎夫人心之病不知其几也有所谓忿懥之疾有所谓忧患之疾有是疾而速损之可也如曰今日不治而有待于明日是犹戴盈之知非义而请轻之以待来年齐王好货好色终其身不见其有瘳亦可哀也已呜呼悠悠之害道也久矣圣如成汤不曰无过而曰改过不吝贤如顔子不曰无过而曰不贰过勇如子路不曰无过而曰闻过则喜此皆有喜而无咎也使齐宣王戴盈之速损其疾则其为成汤为顔路也孰御象曰亦可喜也无疾上也有疾而喜之亦其次也徐氏曰柔过为疾忿欲之类是也才柔者往往怠于为善初刚在下亦难于益己苟非自损其过自治其私汲汲然以好善求益为心则应者缓而益者寡也能无咎乎凡言有喜有庆者皆内外相应之情也南轩曰当损而不损过也不当损而损之亦过也酌损之弗损益之言不过损也三人行损一人损其疾皆理之所当损也
　　六五或益之十朋之弗克违元吉象曰六五元吉自上祐也
　　或益之者言益之者不一也元直二十大贝双贝曰朋十朋元也国之大寳六五柔顺中正虚己以居尊位当损之时受天下之益者也或益之者非一人也十朋之亦协从故元吉夫损之六五以柔中之徳当损之时是能谦虚以下人也是能柔顺以从善也是能脩己而从阳刚之辅者也由是勇者効其力智者効其谋近者通其明逺者献厥聪天下孰不损己自尽以益乎上其曰或益之者谓益之以众知所以见人心之从矣天下之以心感者既服协助矣鬼神之以气感者岂不叶助乎合而言之有天下之益斯有元之吉无天下之益者亦无元之吉矣呜呼询谋佥同虞书可以知鬼神之必依卿庶皆从洪范可以知筮之协从秦誓之协卜必决诸同心同徳之众大诰之并吉必先之以十夫予翼之助吾固谓人心既从鬼神未有不从者也象曰自上祐也言自上天而降之福祐也杨氏曰一人益之十人朋而从之筮亦从而弗违人谋鬼谋百姓与能此其所以为大吉而自天祐之欤此大舜舍己从人之盛徳也
　　上九弗损益之无咎贞吉利有攸往得臣无家象曰弗损益之大得志也
　　上九当损下益上之时居卦之上受益之极而欲自损以益人也然居上而益下有所谓惠而不费者不待损己然后可以益人也能如是则无咎然亦必以贞则吉而利有攸往惠而不费其惠广矣故曰得臣无家得人心归服无有逺近内外之限夫尧舜之博施济众与侨之乗舆济人其事同也而郑政不得班帝朝何也武王之散财散粟与梁王之移民移粟其事同也而梁徳不足以侔周徳何也盖无所损而益人者其惠广有所损而益人者其惠狭古人之与后世其事业不同抑以此而不同欤使圣人必待自损以益民是由以一炬之火而照万里之晦以一巵之水而填万仭之渊四方万里羣黎百姓安能周徧而无遗乎今损之上六所以无咎所以其占贞吉所以利有攸往得臣无家皆有得乎惠而不费之义上六之弗损益之不过因民之所利而利之耳象曰大得志也言弗损益之有是四者之效是大得行其志也虽然所谓弗损而益之果何道哉五畆之宅树之以桑不待解衣而衣帛已足以益天下百畆之田勿夺其时不待推食而糓粟已足以益天下谨庠序之教申孝悌之义不待损吾心之理而自有以益人心之理也有以惠民而无伤惠之过则其无咎者此道也立中正之法而不离乎善亦此道也助彻之法可通万世所以利有攸往此道也所欲与之聚之所恶勿施尔也所以得臣无家亦此道也则弗损益之之说其圣人治平天下之大法乎上之人欲行弗损益之之道盍于井田学校而追思焉虽然好行小惠而不明大体者固不可与语弗损益之之义若夫当损而不损则涂有饿莩而不知发老弱转于沟壑而仓廪实则又有悖于损上益下之义而为圣经之罪人也程氏曰以阳刚居上若用刚以损削于下非为上之道其咎大矣若不行其损变而以阳刚之道益于下则无咎而得其正且吉也如是而往则有益矣在上不损其下而益之天下孰不服从之无有内外故曰得臣无家



　　【震下巽上】
　　益利有攸往利涉大川彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　益之为义有履常之义有济变之义可以履常而不可以济变者非益之义盖义者天理之公人事之宜益之所以为利者亦义焉而已耳非计功谋利之私也非利家利国之陋也约己厚下而有以富天下屈己利民而有以厚民心忘我为民而有以济世难彖曰益损上益下民説无疆自上下下其道大光以卦体卦才释卦名义也损上卦初画之阳益下卦初画之隂是损上益下也自上卦而下于下卦之下是自上下下也损于上而益下则自然民説之无疆自上而降己以下下之贤自然其道大光显利有攸往中正有庆以卦体释卦辞也五以阳刚中正居尊位二复以中正应之是以中正之道益天下天下受其福庆也故利有攸往可以常行者无非理义之当然也利涉大川木道乃行以卦象释卦辞也震巽为木木主仁益之道可以济险难扶颠危震木动于下巽木动而顺于上顺理而利涉大川亦无非仁道之流行耳益动而巽日进无疆天施地生其益无方凡益之道与时偕行此又即卦徳卦体以賛卦义之大也无疆以悠久言无方以广大言与时偕行又言凡益之道当适乎时也程氏曰下动而上巽动而巽也为益之道其动巽顺于理则其益日进广大无有疆限也天地之益无穷者理而已圣人利益天下之道应时顺理与天地合与时偕行也此卦其变为恒卦其象风雷有相益之象其占利于处常应变也
　　象曰风雷益君子以见善则迁有过则改
　　风烈则雷迅雷激则风怒则风雷之势交相助益发生之功又足益物所以为益之象君子体之迁善改过所以求益于己也闻义不能徙虽曰见善无益也不善不能改虽曰知过无益也君子体风之巽入而入于正道所以必迁于善也体雷之震动而动其悔心所以必改其过也其所以益己者自尽如此则推之益物亦自此而推之耳
　　初九利用为大作元吉无咎象曰元吉无咎下不厚事也
　　吉是事咎是道理初九当损上益下之时在下为四所任而作大故必大善而后无咎夫成大厦者非小材之所能支镕大器者非小范之所能成君子着大有为之设施必着大有为之抱负立大事而恃区区之小智小善非惟不足以立事而过咎或由之而致矣初九震动虽居下无位上有正应动而有为者也然动而为天地立极必有参天地之大善斯可也动而为生民立命必善足以普民生可也动而为往圣继絶学必真足以圣人之大道则无咎孔子孟子虽不得位六经之书七篇之训立万世之标凖植纲常于千古其功反有大于帝王之君臣者亦以大善而已耳此初九之利用为大作必元吉而后无咎也象曰下不厚事也在下者本不当处重大之事所以大作必元吉乃能无咎耳程氏曰在下者不能有为得在上者应从之则宜以其道辅于上作大益天下之事利用为大作也居下而得上之用以行其志必须所为大善而吉则在上者任之为知人在己者当之为胜任自无过咎也伊周以之
　　六二或益之十朋之弗克违永贞吉王用享于帝吉象曰或益之自外来也
　　徳足以受幽明之益其身守之则有正己之善其君用之则有格天之善六二以柔顺中正之徳而当受益之时虚中无我中正无偏于人心则乐告之以善道于鬼神则乐告之以福祐反之吾身其正道可以终身而不渝正论可以终身而不变正行可以终身而不悖谓之永贞吉者此也何也幽明之所以不违者理而吾身守之又焉有不吉乎一日君用我耶则其徳足以共天位其才足以治天职其功足以共天禄以之享帝而可协吉也何也幽明之不能异者理耳用之享帝又安有不吉徳在六二永贞而吉也王用六二享而吉也一贯之妙人即神也神即我也我即天地混融乎一天理之妙耳象曰自外来也言皆自外而益之也程氏曰满则不受虚则来物理自然也二中正虚中能得众人之益众人所是理之至当至是人朋而益之亦不能违也然质本隂柔故戒在常永贞固则吉也二之虚中而能贞固用以享上帝犹当获吉况与人接物其意焉有不通乎求益于人焉有不应乎损六五以柔居刚故曰元吉益六二以柔居柔故戒以永贞吉祭天天子之事故云王用也杨氏曰惟尹躬暨汤咸有一徳克享天心六二虚中有受则或人益之人朋益之亦弗违而益之为吾王所用与之享上帝天而天亦益之以吉也
　　六三益之用凶事无咎有孚中行告公用圭象曰益用凶事固有之也
　　此言益道用之于患难之时而无过者不外乎有孚中行告公三者而已夫无难则信有难则诈无难则正有难则邪无难则守礼有难则擅权此习俗之常情也今益之六三居下之上处震动之极不中不正又居多凶之地而六三乃欲益民于多凶之际欲其无咎不亦难乎使其以诡道而无爱民之诚虽一匡天下不能无欺伪之咎使其勇往而乏中和之道虽天下可均非所以为中庸使其専意为民而不禀达于君上则忠自己出而非所以宣布君徳今六二果于救民勇于济难而无咎者正以孚诚而无矫伪之失中行而无过正之失告公而无専僣之失也象曰固有之也谓其困心衡虑而固有之也虽然有孚而不中行则诚非所当诚中行而不告公用圭则中非其所中告公用圭而不中行则所以通其上者或非其道中行而不有孚则所谓中行者或不得其实三者之事反复言之实则一理也朱氏曰救焚拯溺果于益可也然非有诚心爱民见信于上中道而行亦不可圭者通信之物
　　六四中行告公从利用为依迁国象曰告公从以益志也
　　三四皆不得中故以中行为戒六四以益下为心而合于中行则告公而见从矣古者建国有不便于民则视民利用迁然必有所依以立国依谓近五也以益下为任而合于中道以此告上无不从以此顺动无不利也益民之事自狂者行之则亢言激论而无优游巽入之辞勇往直前而无相时度力之虑固不足以益下自狷者行之则迂濶缓慢而不足转移上心畏怯苟安而不足以成就大业亦不足以益下唯中行之士所以告公者必其告之以避险趋易之説告之以均田制禄之説告之以易地便民之説嘉谋嘉猷真足以入上聴而利用为依迁国也如此象曰以益志也以其有益于天下之志告于公也程氏曰六四以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也昔者盘庚三迁亦顺民而动也
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　阳实在中有孚之象益莫大于信惠莫大于心九五阳刚中正居尊位又得六二中正以行其益何所不利上有信以惠于下则下亦有信以惠于上不问而元吉可知夫上帝降衷生民秉彛实理所在非惟君有之民亦有之上智有之下愚亦有之以吾之有觉彼之有机动籁鸣何有一之间断君以至诚益下之心而临乎下先之也民以至诚懐徳之心而顺乎上应之也上之施益元吉之效固勿问之矣下之懐徳其为吉也亦在兹象曰言勿问元吉而大得志则元吉可知也蔡氏曰心二也惠顺也我以有孚而顺二之心洪范所谓皇建其有极用敷锡厥庶民者也有不待形诸言语而获元吉也二亦以有孚而顺吾之徳洪范所谓锡汝保极者是也杨氏曰益之九五二帝三王之事也损六五言益不言损损之至也益九五言惠不言益益之盛也
　　上九莫益之或击之立心勿恒凶象曰莫益之偏辞也或击之自外来也
　　上九处益之极过盈者也求益无己心无恒者也无恒者无厌之求人弗与也独倡莫和是偏辞也人道恶盈怨者非一故曰或击之或字众无定主之辞非但一人撃之也夫人心惟危道心惟微惟精惟一允执厥中凡厥有生同得天地之气以为性故虽尧舜未常无人心同得天地之理以为性故虽桀纣未尝无道心但人心生于形气故私欲易流而易危道心隠于人心故妙理难见而甚微唯精以察之而明人心道心之别一以守之而使道心常为一身之主人心每听命焉则危者安微者着如是则立心有恒一人之心可以贯千万人之心也使其私意交营莫有定主蔽于私心而不能益人汨于利心而反求损下以益己则物我相形攻之者至矣程氏曰利者众人之所同欲苟公其心不失正理则与众同利无侵于人人亦欲与之若切切好利专于自私求自益必损于人则人亦与之力争莫肯益之有或撃夺之者矣立心勿恒凶圣人戒人存心不可専利也象曰偏辞也又曰自外来也利之所在可均而不可偏上九不均之以益人而偏之以益己所以争之者至矣唯其立心之偏利而不知均利之常理此其所以凶自外来也中不偏外敢来乎朱氏曰人道彼我相益而后安莫益之有我而已一偏之辞不知道之大全也系辞夫子释此爻曰子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
  </div>
  <div class="pagination">
   <a href="周易衍义_page9.html">
    上一页
   </a>
   <span>
    ...
   </span>
   <a href="周易衍义_page5.html">
    5
   </a>
   <a href="周易衍义_page6.html">
    6
   </a>
   <a href="周易衍义_page7.html">
    7
   </a>
   <a href="周易衍义_page8.html">
    8
   </a>
   <a href="周易衍义_page9.html">
    9
   </a>
   <span class="current-page">
    10
   </span>
   <a href="周易衍义_page11.html">
    11
   </a>
   <a href="周易衍义_page12.html">
    12
   </a>
   <a href="周易衍义_page13.html">
    13
   </a>
   <a href="周易衍义_page14.html">
    14
   </a>
   <a href="周易衍义_page15.html">
    15
   </a>
   <span>
    ...
   </span>
   <a href="周易衍义_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
