<!DOCTYPE html>
<html>
<head>
    <meta charset="UTF-8">
    <title>汉上易传 - 第 9 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉上易传 - 第 9 页/共 23 页</h1>
    <div class="content">　　九四悔亡有孚改命吉象曰改命之吉信志也
　　九居四宜有悔然当水火相革之际有其时矣其才也以柔济刚其动也革而当是以悔亡革五爻皆正四动初应则上下靡不信不动有悔故曰有孚动而正近与五相得逺与初相应故抗君之命反君之事解国之大难除国之大害无招权擅事之凶巽为命四动改命也故曰改命之吉信志也易传曰四非中正而至善何也曰唯其处柔也故刚而不过近而不逼顺承中正之君而上下信其志矣
　　九五大人虎变未占有孚象曰大人虎变其文炳也干为大人兊为虎虎生而具天地之文然未着也既变则其文炳然易见京房谓虎文疎而着是也六二离变兊为文明虎变也九五刚健中正而得尊位大人之革也其举事无悔其应曲当文理彰著天下晓然知之犹虎变也岂俟于既革而后孚哉盖未革之先在窔奥之间簟席之上其文章固已敛然而具矣不假占决质之鬼神其下既孚二五未易而应未占有孚也二离为兊干为决兊干变离决龟也决谓之占非天下之至诚不言而信能如是乎文王之不长夏以革而虞芮质厥成是已
　　上六君子豹变小人革面征凶居贞吉象曰君子豹变其文蔚也小人革面顺以从君也
　　陆绩曰兊之阳爻称虎隂爻称豹考之天文尾为虎火也箕为豹水也而同位于寅虎豹同象而异爻也离二文之中也故二交五其文炳明离三文已过故三交上其文蔚茂繁缛文之过也三交上成九九君子豹变也干为首兊为说干首而说见于外面也上交三成六小人革面也向也君子韬光逺害小人自狥其面今也君子豹变其文蔚然小人革面向顺从其上革面非谓面从也旋其面目也如是则革道大成坤顺也兊口顺之从也成则不可复动故三征凶上居贞吉下三爻革弊弊去当守以惧上三爻革命命定当复其常故曰征凶上六革道大成柔戒于不守故曰居贞吉上有伏艮居之象也
　　【巽下离上】鼎元吉亨彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　以全卦言之初六足也二三四腹也腹而中实受物也六五耳也上九也有鼎之象以二体言之虚者在上其足在下而承之亦鼎之象有是象而又以木巽火木入而火出亨饪之象在他卦虽有木火而无鼎象不为亨饪矣于此言象则他卦以爻画为象者可以类推故曰鼎象也以木巽火亨饪也此以六爻两体言乎鼎也圣人在上尊之则亨以享上帝大之则亨以养圣贤天帝一也以其宰制万物而为之主则谓之帝圣人者贤人之极得天之道而能尽天之聪明者也干为天在上为帝指上九也在下为圣贤指二三四爻也以享上帝之心推之以养圣贤人有不乐尽其心者乎鼎器也极其用则道也故曰圣人亨以享上帝大亨以养圣贤此复以六爻言鼎之用也观干之象则知天帝圣贤一也圣贤之任即天帝之任其任岂不重乎鼎自遯三变而成一变讼坎为耳在下听卑聪也再变巽离为目在四三变鼎离目在五其视愈逺明也所以聪明者圣人卑巽下人兼天下之耳以为听故其耳聪兼天下之目以为视故其目明六二之柔进而上行至于五居尊位而得中下应九二之刚柔履尊位则无亢满之累得中则无过与不及之咎应乎刚则君臣道合万物皆得其养具此四者是以元亨坤柔之亨始于六二之正元吉亨也故不曰大亨曰巽而耳目聪明柔进而上行得中而应乎刚是以元亨言元亨则吉在其中矣此以卦爻三变言鼎之才也在卦气为六月故太凖之以灶
　　象曰木上有火鼎君子以正位凝命
　　郑三月铸鼎士文伯曰火见郑其火乎火未出而作火以铸刑器周三月夏之正月也火以三月昏见于辰上故司爟以季春出火月令季春之月命工师令百工而金防在焉则古者铸鼎以火出而作火矣辰东方木也火在木上其铸鼎之时乎兊干为金而又火在木上亦铸鼎之象也鼎有趾腹耳其位不可易故正位尊卑上下用之各有数故凝命离南面正位也巽为命九三独正凝命也定命之谓凝木火铸金巽风入之有凝之象正位凝命所以趋鼎之时
　　初六鼎颠趾利出否得妾以其子无咎象曰鼎颠趾未悖也利出否以从贵也
　　初六在下体之下动而应足趾也干为首四来下初首在下颠也初往四成震为足颠趾也否者不善初不正否之象初四得正未悖也古者鼎足空洁鼎者颠趾出否则能致新虽曰颠倒于鼎之用未为悖乱也干为君兊为妾震为子妾不以正合以其有子故无咎无咎者正也妾奔女在女体之不善者秽也利出否者出秽纳新以贱从贵而后得子也公羊谓妾以子贵非也嫡妾之分岂可乱哉以君臣言之以贵下人卑有时而逾尊矣得贱臣者苟利于宗庙社稷则或出于屠贩奴夷裔俘虏不问其素可也
　　九二鼎有实我仇有疾不我能即吉象曰鼎有实慎所之也我仇有疾终无尤也
　　阳为实九二刚实得中其可为鼎用二之五鼎有实也怨耦曰仇子夏曰仇谓四也九二九四匹敌也九二据初九四比五二四失其应故相与为仇四近君与我为仇二之五其可不慎所之乎二动成艮艮止也欲动而止慎之象九居四阳失位仇有疾也我仇有疾不能之初则不能即我二之五鼎得实而吉不丧其实终无尤也四兊为口尤之者也五往兊毁故终无尤也
　　九三鼎耳革其行塞雉膏不食方雨亏悔终吉象曰鼎耳革失其义也
　　三动成离坎坎为耳鼎耳也三应上九也耳虚受则举鼎而行九三当刚柔相应之时刚正自守以动为不正且有悔故上来之三而不受是鼎耳距所以行鼎者塞絶而不亨矣离兊革之象鼎耳革失其为鼎耳之义也其能成亨饪之功乎离为雉兊泽为膏雉膏食之美者兊口在上不食也九三自守虽有美而不食五安知其防哉夫君子不为巳甚与其独善其身曷若兼善天下然刚正自守人必有知者上感而动坎水上兊泽流方雨而其悔亏矣坎变兊兊为毁亏悔也始不正而正终吉也
　　九四鼎折足覆公餗其形渥凶象曰覆公餗信如何也四近君九处不当位既不堪其任矣下信初六之小人又无助徳与智力皆不足安能谋大事任重寄哉故动则倾败覆其所有矣四动之初成震兊震为足兊折之鼎折足也餗鼎实也李鼎祚曰雉之属虞仲翔曰八珍之具鼎祚指五离言雉雉八珍之一也三公位初之四干首在下三见离毁覆公餗也其形渥凶郑康成虞仲翔本作其刑剭凶王防曰古之大刑有剭诛之法周官掌戮凡爵者杀之于甸师氏子夏传作握盖传之久字误而音存也王辅嗣作其形渥易传従辅嗣既曰其刑剭则凶可知矣如离之九四焚如死如弃如不言凶也离为目震动也干首在下俯也目动首俯羞赧之象兊为泽兊干为面巽为股泽流被面霑濡其体其形渥也如是者必害于家凶于国岂唯戮辱之凶哉四不智信任小人祸至于覆公餗信任如何也如何兊口发声与大畜何天之衢亨同象
　　六五鼎黄耳金利贞象曰鼎黄耳中以为实也离坤为黄黄者坤之中言有中徳也伏坎为耳耳虚而纳者也二自遯九五变干为金金刚徳也二应五举鼎耳而行为金故曰鼎黄耳金五之二巽变艮艮手为也六五有中徳虚中而纳九二九二刚中而实举五而行以中为鼎之实也鼎之行在耳刚中为耳之实则刚柔得中而鼎道行矣故曰鼎黄耳中以为实也中以为实释金也五虽虚纳二应之不以正失耳之实君正相合不正其可乎故利贞九二之五正也言中以为实则正在其中矣
　　上九鼎玉大吉无不利象曰玉在上刚柔节也上九遯干之不变者也故为玉三动坎为耳上来应三举鼎耳而上行玉也盖上九不变则九三之刚正应之其道上行矣故曰鼎玉上九之三坎变成兊水泽节也九居三而正大者吉也言上九为三而屈则大者吉小者无往不利上下之道行矣故曰大吉无不利鼎道既成九三复位玉在上而处成功夫上九动而下三知柔也静而在上知刚也动静适宜刚柔有节是以动则吉无不利斯所以能保其成功欤
　　【震下震上】震亨震来虩虩笑言哑哑震惊百里不丧匕鬯彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　自临来二之四也震动于积隂之下奋击而出亨也天威震动畏而恐惧乃所以致亨故曰震亨此以重震言亨也震来者九四来也虩许慎曰蝇虎也易传曰蝇虎谓之虩者周旋顾虑不自寜也四动于坎中动而止止而复动离目内顾未尝宁息虩之象震动之来恐惧如此初九守正所以致福福者阳之类谓九四来也故曰震来虩虩恐致福也此以震四之初言震亨也四来之三成离离目动也之二成兊兊口动言也自二之三且言矣之四声达于外哑哑也惟震动恐惧必有笑言哑哑理之所不能违也故曰笑言哑哑后有则也此再以九四往来言震亨也传曰千里不同风百里不共雷雷震于百里之逺宜若不闻而犹恐惧于迩者惊于逺惧于迩所谓恐惧于其所不闻也自初之四乾坤之策百有二十百里举大数也惊逺四也惧迩初也故曰震惊百里惊逺而惧迩也此以初二三四言震也坤为肉坎为棘艮为手以棘载肉而升之者匕也坎震为酒离为黄酒黄郁鬯也惊逺惧迩乃能不丧匕鬯则出可以守宗庙社稷以为祭主故曰不丧匕鬯徐氏谓彖文脱不丧匕鬯一句是也六宗庙也艮为门阙坤土在上为社震为谷稷者百谷之长宗庙社稷之象古者诸侯出而朝觐防同世子监国以奉宗庙社稷之粢盛匕牲体酌郁鬯二者皆亲之长子主器也不丧匕鬯则不失职矣四者诸侯位长子居之监国之象艮为手不丧匕鬯也临二之四出也横渠曰此卦纯以君出子在为言则震之体全而用显故曰出可以守宗庙社稷不杂君父共国时也在卦气为春分故太凖之以释
　　象曰洊雷震君子以恐惧修省
　　上下皆震洊雷也震动为恐惧坎为加忧亦恐惧也初九正震为行得一善而行之之象故曰修九四不正有过而思改之象故曰省
　　初九震来虩虩后笑言哑哑吉象曰震来虩虩恐致福也笑言哑哑后有则也
　　初九先画之爻九四后也于爻言后笑言哑哑与卦辞互发之
　　六二震来厉亿丧贝跻于九陵勿逐七日得象曰震来厉乗刚也
　　九四震自上来而下乗初九之刚此六二所以危厉不安二动成兊离兊为口亿也亿虞氏本作噫于其反虞翻曰惜也兊离为蠃蠃贝也贝货贝也古者货贝而寳贝者二之所利九四艮山在大涂之下陵也九阳之极数七之变太曰九也者祸之穷也二惜其所利避初之五震足升于四之上跻于九陵逐利而往然离毁贝丧复乗四刚其祸愈大何所避哉震为作足之马初之四四亦为马逐之象也六二不逐所丧中正自守则所丧不逐而自得矣自二数至上又自初数至二其数七二复成兊离得贝之象离为日勿逐七日得也易传曰守其中正而不自失过则复其常矣
　　六三震苏苏震行无眚象曰震苏苏位不当也
　　六三在坎陷中处不当位震惧自失故震苏苏震为反生三震之极震极反生苏也春秋外传杀秦谍三日而苏若太谓震于利颠仆死则不复苏矣易传曰苏苏神气缓防自失之处不当位震惧自失而不知动其祸自取也故曰眚若因震惧而行出险就正何之有易传曰三行至四正也
　　九四震遂泥象曰震遂泥未光也
　　坎水坤土泥也震足陷于泥中滞泥也阳有可震之刚动则有光而四自二进遂行而不反四失位陷于泥中处则莫能守动则莫能奋震道未光也知其不可遂反而处三震惧得正俟时而动则光矣坎离正光也二三两爻相易取义夫初九九四均震也六二丧贝六五无丧当位不当位之异也荀本作隧或云遂隧古通用
　　六五震往来厉亿无丧有事象曰震往来厉危行也其事在中大无丧也
　　五往而上则柔不可居动之极来而下则乗刚往来皆危行也亿虞氏作噫五动成兊巽兊口噫也惜之辞巽为事五之所有事在中而已五刚大乃能无丧有事柔则危刚大守中虽甚危之时可以致亨五无丧有事则二往助之矣易传曰诸卦虽不当位多以中为美三四虽当位或以不中为过盖中则不违于正正不必中也天下之理莫善于中于二五见之矣
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也上六过中处震之极穷而气索将下交于三三亦过中而穷莫助之者是以恐惧失守穷之又穷故曰震索索中未得也使得中自持不至于穷索矣惧而动成离离为目动而不正则否或动或否目不安定视矍矍也视矍矍者以震索索也恐惧如此当守其正征则凶征者以正行亦动也坤为身四折之为躬邻谓五五有乗刚之危所以无丧者得中也上六未尝乗刚而畏之苟知邻之无丧者在于得中能自戒惧不动则虽处凶地而无咎矣无咎者得正也五震而动兊为口戒也上六六五隂也九四阳也六九相配有婚媾之义上六不得乎三或来交四则五必有言四五相比上安得而配之上既不可以交三又不可以交四以此见上六终不可动故曰征凶横渠曰五既附四已乃与焉则招悔而有言矣能以邻为戒则无咎易传曰圣人于震终示人知惧能改之义为劝深矣
　　【艮下艮上】艮其背不其身行其庭不见其人无咎彖曰艮止也时止则止时行则行动静不失其时其道光明艮其止止其所也上下敌应不相与也是以不其身行其庭不见其人无咎也
　　以三画卦言之阳止于二隂之上止也以重卦言之上下内外各得其止故曰艮止也止非一定之止也行止相为用所以明道也犹寒暑之成岁昼夜之成日时焉而巳矣艮者震之反艮止也静也震动也行也艮直坤之初六可止之时也震直大壮之九四可行之时也不可止而止犹不可行而行其失道一也是以一动一静震艮相反而不失其时则其道光明矣坎月在东光明之时也夫子可以仕则仕可以止则止又曰无可无不可者此也彼入而不出往而不反者岂知道之大全哉故曰时止则止时行则行其道光明此以震艮反复言乎艮也艮之所以能止者止之于其所也背止之象韩愈曰艮为背夫动生于欲欲生于见背止于其所不见也上下两体爻不相应譬则两人震之初九越五而之上一人背而往也九四去四而之三一人背而来也五四中爻体艮中在门阙之中庭也庭交际之地两人背行于庭虽往来于交际之地然背行则不与物交无所见也且自顾其后不其身矣安能见人乎不获其身忘我也不见其人忘物也所以能各止其止也以人伦言之君止于仁臣止于敬父止于慈子止于孝以至万物庶事各有所止古人绣于裳两已相背其艮之象乎故曰艮其止止其所也上下敌应不相与也是以不其身行其庭不见其人无咎也上下敌应不相与可止之时故无咎若施之于他卦则有咎矣此以震艮相反推明艮其背也在卦气为十月故太凖之以坚
　　象曰兼山艮君子以思不出其位
　　两山相兼而峙然各止其所焉位者所处之分君子据正循分亦各止其所而已周公之忠大舜之孝皆分当然也横渠曰如素夷狄行乎夷狄素患难行乎患难也二四坤爻在中而正思不出位也夫易言思者皆坤也故太以五五土为思或曰心火也脾土也心乃有思以为土何也曰心火也有所思则系之于土犹悲主肺怒主肝悲怒有不由于心者乎故曰心居中而治五官
　　初六艮其趾无咎利永贞象曰艮其趾未失正也初在下体之下动而应足者趾也四震为足艮其趾者止其动之初也六居初不正宜有咎事止之于初其止早矣未失正也可动而动则正矣利永贞者非永止也动而正也正则行止一也不能止则亦不能行矣初四相易成巽巽为长永贞也初六隂柔患不能久故戒之以利永贞
　　六二艮其腓不拯其随其心不快象曰不拯其随未退听也
　　二动成巽巽为股二艮之柔肤也肤在下应股腓也腓膊肠也二不能动三刚而失中止之于上不获往应于五艮其腓也九三止矣六二亦随而止则所谓其随者随九三也三震二动成兊泽雷之象故曰随拯一作抍音承马融曰举也三震起也三若之五成艮为手有举之象二未能使三退处于二而听从于已不能上行一举手以济五之柔不抍其随也其随犹言其事当随也三坎为耳退处于二退听也易传曰退听下从也故曰未退听也二又不能自动应五故其心不快二动成兊兊为决其心快也二不能动坎为心病不快也六二止于下制于九三之彊而拳拳然不忘纳忠于君非中正君子孰能如是乎孟子出吊王驩辅行之时乎易传曰言不听道不行也故其心不快不得行其志也士之处髙位则有拯无随在下位则有当拯者有当随者有拯之不得而后其随者也
　　九三艮其限列其夤厉薰心象曰艮其限危薰心也薰子夏传王弼本同孟喜京房马融王肃作熏马王曰熏灼其心虞翻本作阍虞曰艮为阍阍守门人坎盗动门故厉阍心古阍作熏字又曰马君言熏灼其心未闻易道以坎水熏灼人也荀爽曰以熏为勲或误作动盖古本当作动心动心二字传者误并作勲字耳再传者又脱其偏傍作熏而后来者又加草遂成薰字故荀以熏为薰虞亦曰古阍作熏字今以象考之宜作动心三在上下体之际限也限腰也带之所限三止之极止而不动艮其限也夤膐也一作防马融曰夹脊肉郑氏本作古之人不动其心者善养吾浩然之气而巳进退绰然有余裕故其心不动九三知止之止而不知无止之止坚强固止与物睽絶无安裕之理譬之一身下体欲静上体动而争之则上下不相属列絶其危厉动其心宜矣坎为心病故曰厉动心观此知孟子之不动心非体易者不能也
　　六四艮其身无咎象曰艮其身止诸躬也
　　坤为身三坎折之为躬四在大臣之位而六五柔中不足于刚健故不能止天下之当止惟止其身自止于正故无咎若责以天下则安得无咎夫身有大身万物与我同体者是也六四下不能止天下之当止上不能正其君局局然自止其身不亦小哉故夫子易身为躬王弼谓自止其躬不分全体辅嗣其知之欤易曰仅能善其身岂足称大臣之任乎
　　六五艮其辅言有序悔亡象曰艮其辅以中正也三至上体颐五动成巽五应二五成兊艮在首下动而上止为辅兊为口舌言之象五巽而出之与二相应答艮其辅言有序也六五不正宜有悔施止道于其辅颊言必中正斯可以止天下之动矣是以悔亡
　　上九敦艮吉象曰敦艮之吉以厚终也
　　艮为山笃实也动成坤厚也笃实而厚敦之象上艮之极止极者有不止焉九以刚居上动而必正能厚其终知止于至善之道正故吉非笃实之君子能之乎易传曰人之止难于久故节或移于晚守或失于终事变于久人之所同患也
　　【艮下巽上】渐女归吉利贞彖曰渐之进也女归吉也进得位往有功也进以正可以正也其位刚得中也止而巽动不穷也
　　渐否一变三之四成卦九四之刚下柔六三之柔上进渐柔之进也故曰渐之进也此以否六三之四言渐也女谓嫁曰归自内之外也三坤之四成巽女往也四干之三成艮男下女也艮男下女然后巽女往而进艮阳居三巽隂居四男女各得其正矣夫渐之进不一也臣之进于君人之进于事学者之进于道君子之进于徳未有犯分躐等而能进者而渐专以女归为义者礼义亷耻之重天下国家之本无若女之归也故娶妻者非媒则不得非卜筮则不従纳采问名纳吉纳征请期亲迎莫不以渐女子之嫁也母醮之房中父命之阼阶诸母戒之两阶之间三月庙见而后成妇亦必以渐如是而归则正正则吉故曰渐女归吉利贞彖曰女归吉也言女归之所以吉者利于贞也此以三四易位各得其正言渐之进也易传曰在渐体而言中二爻交也横渠亦曰九三六四易位而居盖后之传易者自伊川横渠二先生渐以卦变言之矣渐之进其徳有四进得位往有功也进而正可以正邦也其位刚得中也止而巽动不穷也四者隂之位六往居之得位也位者待才用之宅进而不得其位则无所施位过其才则力不胜进而得位往必有功故曰进得位往有功也四者诸侯之位坤土在上为邦君子之进正已而巳已不正未有能正人者其始不正终必不正三以正进四以正交则四爻皆正邦国正也犹女得所归男女既正家道不期于正而自正故曰进以正可以正邦也此两者以六居四言渐也或曰刚得中谓九五误也在九五当曰刚中而应如无妄萃是也当曰中正而应如同人是也此谓九三也刚阳徳也其位在六爻为一三五一始进也五进已极三得中也已极则不复进矣太曰月阙其不如开明于西刚得中其进未极渐如是可进矣故曰其位刚得中也此以九三言渐也内艮止也外巽巽也易传曰人之进也以欲心之动躁而不得其渐则有困穷矣在渐之义内止静而外巽顺其动不穷也故曰止而巽动不穷也动言三四动动而正所以不穷此以两体二爻言渐也在卦气为正月故太凖之以锐
　　象曰山上有木渐君子以居贤德善俗
　　山上有木止于下渐于上也君子进德以渐善俗亦以渐九五易而可久贤人之徳也居贤德则安之而不动矣居亦止也坤为民坎险也民险者恶俗之象然二三四正正为善艮止也君子在上进德以渐安其德而不动则恶俗自善险者渐止矣善俗之道也王肃本作善风俗
　　初六鸿渐于干小子厉有言无咎象曰小子之厉义无咎也
　　初动离为飞鸟坎为水之二巽为进退水鸟而能进退者鸿也二坎水之厓干也三艮为少男小子也初之二艮变兊兊为口小子有言也初在下柔而无应自小子见之以为危厉者也不知在下所以有进之渐君子之柔其动也刚离隠处卑非援乎上也于义无咎夫明夷之初君子于行则主人有言渐之初鸿渐于干则小子厉有言进退之初非深识逺照不能处之而不疑岂常情之能窥测哉故曰君子所为众人固不识也
　　六二鸿渐于磐饮食衎衎吉象曰饮食衎衎不素饱也自二至五有巽离坎鸿之象二之五坎变巽为艮艮坎为石巽为髙坤为平石髙且平磐也磐大石也五之二坎变兊坎为水饮也兊为口食也兊为和说衎衎而乐也二五以中正相应进而安裕饮食衎衎而乐诗鹿鸣是也巽为白离为大腹二之五巽离毁不素饱也素饱者无功食禄徒饱也君子之进岂饮食而已哉上则道行于君下则泽加于民不徒饱也
　　九三鸿渐于陆夫征不复妇孕不育凶利御宼象曰夫征不复离羣丑也妇孕不育失其道也利用御防顺相保也
　　三至二有坎离巽鸿之象三艮为山四变三为坤坤为平地髙者平矣陆之象鸿离于水渐进于陆三若守正待时而不妄动则得渐之道三四无应隂阳相比而易合守正者戒之横渠曰渐至九三六四易位而居坎为夫离为妇为大腹征以正行也三不守正而合四夫征不复也夫征不复者以离羣丑也三隂爻为羣隂为丑言不正则离乎羣众而往不能反也四不守正而合三则离毁矣妇孕不育也妇孕不育者不以正合而失其交之道也夫人所以致非道之交者罔不自已求之我无隙以乗之彼何自来乎故三不动则四坤不来矣君子自守其正不唯君子无失已之累而小人亦不陷于非义是以顺相保利用御冦之道坎为盗离为戈兵宼也象以三为君子又以坎为冦者反以戒三也坤为顺各得其正顺相保也
　　六四鸿渐于木或得其桷无咎象曰或得其桷顺以巽也
　　六四之柔进而介于二刚之间犹鸿渐于木也鸿足蹼不能握木渐于木非所安之地四离飞鸟而有坎巽鸿之象巽为木渐于木也然上承五以巽事之下得三以顺接之得所止焉惟顺以巽故介于二刚之间得位而无咎犹或得其桷也桷椽之方者巽为长木艮为小木离为丽坤为方木小而方可丽于长者木之材中乎椽桷者也易传曰横平之柯也
　　九五鸿渐于陵妇三岁不孕终莫之胜吉象曰终莫之胜吉得所愿也
　　二至五有坎离巽鸿之象五巽为髙二艮为山二之五自山而进于髙复有山焉陵也大阜曰陵二进于五得尊位也鸿水鸟进至于陵其位髙矣然非所乐君子之乐王天下不与存焉故曰鸿渐于陵巽为妇离为大腹干为岁二五相易三至五厯三爻离毁巽见妇三岁不孕渐之时道不可遽行其功未见于上下之间以三四相比而胜之也二艮为土三四为震木胜之五巽为木三四为兊金胜之胜之则四比五三比二而君臣离矣然二五相应中正之德同其合乃中心之所愿欲岂三四所能间哉其行有渐功成而复其所则孕矣故终莫之胜吉吉正也
　　上九鸿渐于陆其羽可用为仪吉象曰其羽可用为仪吉不可乱也
　　鸿渐于陵已髙矣又升而至于上穷而不知反则亢是以君子不居焉进九三之贤升之于上已变而退之三艮为山上动之三成坤艮山变坤为平地陆也自下进上渐也上反三亦曰渐者进退相为用无退则无进之渐一进一退其动不穷矣离巽飞类也刚羽翰也柔其毛也九三之上成巽羽刚爻也所贵乎君子者谓其进退不失其时上九进退有序不失其时可用为仪也三隂爻羣也上九变而正退处而顺不乱羣也亦可用为仪吉
　　【兊下震上】归妹征凶无攸利彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　诸卦先释卦名此彖先言天地之大义人之终始者明夫妇之道原于天地重人伦之本也归妹自泰来三之四为震四之三为兊天地相交而成坎离坎离者天地之用也天地以坎离交隂阳隂阳之义配日月干天也干纳甲壬坤地也坤纳乙癸离日也坎月也故观月知日观日月而知天地以一月论之日迟月速东西相望震兊也月至于晦则自东而北乃与日防东乙也北癸也消乙入癸会于干壬壬癸北方气之所归十有二会万物毕昌而月复见于震兊矣故曰归妹者天地之大义也天地不交则万物不兴天地交而后有震震者天地之始交万物兴之时也夫坤终乙癸则干始震庚终者干终于坤也前者以是终也始者坤终而干始也后者以是始也夫妇始终之际也父命子而醮之代父之道终之也壻受女于主人人道之始始之也终始相续化生无穷是乃月晦生自震而兊之象故曰夫妇者人之终始也此以三四相易言归妹之义也九三六四正也三四相易而天地各得其宜义也故曰天地之大义也诸儒以爻位不当谓所归之妹为侄娣误也爻变矣乃有侄娣之象古者男三十而娶女二十而嫁故所归以妹言之妹少女也男説女以动者以其所归者妹也说少女者人之情慕少女也干上交坤坤下交干震兊相交以说而动与咸同意故曰说以动所归妹也言归则兊女在内従震夫之外矣此合两体而言归妹之义也婚姻之礼隂阳交际天地之大义也故三四皆不当位退而各复其所乃吉六之四九之三征也征而不已必凶古者昏礼冕而亲迎壻御妇车男下女也壻乗其车待于门外女从男也男下女则天地之义明女従男则天地之位定是以位虽不当而无征凶斯道之并行所以不偏废欤若以说而动所履不正其凶必矣氓是也故曰征凶位不当也六三六五柔也九二九四刚也以柔乗刚则其柔日长刚为柔所乗则其刚日消夫弱妇强不能正室必至于夫妻反目其道不可以推行矣三不利于内四不利于外故曰无攸利此以中爻言说以动之戒也在卦气为霜降故太凖之以内
　　象曰泽上有雷归妹君子以永终知敝
　　震雷也为东方兊泽也为西方天运八月东方如西方泽上有雷也为男下女之象二月西方如东方泽中有雷也为女从男之象始于下女终于从男天地之正未始有敝也故嫁娶者法之然人之于夫妇不能如震兊相从久而不息者何哉不能正其初也説少而动衰则弃之其能永终乎君子知其然必谨于夫妇之际下之者有义率之者有礼而其初正其初正则其末必正故永终而无敝归妹初九上六之义也坎离合为知知敝者其唯君子乎
　　初九归妹以娣跛能履征吉象曰归妹以娣以恒也跛能履吉相承也
　　三兊者震所归之妹也初在三后无应三以巽下之初九自卑而进说以从之归妹以娣也三下初成巽初九应震有雷风相与之象恒也嫡巽而娣说动故能归妹以娣如有嫡不以其媵备数岂能以娣哉初九正进之从三又正能恒者也故曰归妹以娣以恒也震为足兊折其左跛也跛者不足以行而从三则有应可行跛能履也跛能履故征吉征以正行也正则吉所以吉者以从三而承四四震夫道也三成四初又从三相与以承内事相承也是以吉
　　九二眇能视利幽人之贞象曰利幽人之贞未变常也九二离为目兊毁其右眇也眇者不足以明然二有应之五能视也女待男而行六五未下二二以刚中自持处内而不动不足以明也有眇之象初动而二不动在坎中坎为隠伏二贞于五处内而说为幽人幽人者女在窈窕幽闲之中五下之则二行复成兊女自若也故利幽人之贞利幽人之贞者五下之而后兊变坤为常此爻无娣象此以女子守常为义
　　六三归妹以须反归以娣象曰归妹以须未当也初至五体需需须也须待也初从三得应二与五应三独无应须也天官书须女四星贱妾之称织女三星天女也陆震曰天文织女贵须女贱则须为贱女可知盖二应五已行矣三往无应而犹须之女之强顔而不见售者也故曰归妹以须夫女之可贵者为其正也顺也动以理也六三居不当位徳不正也柔而上刚行不顺也为说之主以说而归动非理也上无应无受之者也如是其贱矣故曰未当也易传曰未当者言其处其徳其求归之理皆未当故无取之反归以娣何也女谓嫁曰归自内之外也三本泰之四爻三无所适反归于四则得正其应在初初正也娣之位也诸娣从妇同行者也故应初乃有以娣之意鲁春姜之女三往三逐春姜召其女留之三年乃复嫁之卒知为人妇之道春姜知反归以娣之义也六四既曰所归之妹又曰须何也自变卦言泰四之三成兊兊者震所归之妹也自爻位言之二往归五矣三无所归须也故曰曲而当
　　九四归妹愆期迟归有时象曰愆期之志有待而行也离为中女九四居上体女贵髙之象九刚明而守柔静女之贤者也六五归妹九二往从之而九四不行成兊兊正秋是以愆期女归以仲春为期秋不行愆期也四本泰之九三六四以坎男下之而后三之四成震女以外为归震仲春也迟归以时也观九四待坎男下之得仲春而后行则愆期之志有待而行也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　女以外为归五君位九二兊女归五干天为帝兊少女自长男观之为妹帝乙归妹也归妹自泰变故六五同象子夏曰汤之嫁妹也五坤居君位嫡夫人小君位也袂衣袖手饰也所以为礼容二干为衣离为文章二之五离毁变坎成兊坎为水兊有伏艮为手小君之袂无文而加澣濯之象初九娣之位干兊伏艮为衣袂而初九不动君之袂不如其娣之袂良也为小君如是善矣良至善也干美为良贵女之归惟以谦降从礼为尊髙之徳不以容饰为说故曰帝乙归妹不如其娣之袂良也九二下也何以为帝女之象以其所归之位在五而二以贵行也五位在中二亦中也贵者阳也古者王姬嫁于诸侯车服不系其夫下王后一等以贵行也不谦降从礼则亢而失中不称其位矣譬之天道月几望矣其可盈乎坎月在震东离日在兊西日月相望隂之盈也二之五坎离象毁月几望也月几望而不盈则不亢其夫故吉不然凶之道也夫消长之理阳消则隂生故日下而月西见隂盛则敌阳故既望则月东出妇道巳盛圣人于此深虑之后世犹有以列侯奉事舅姑通问盈满之祸可胜言哉
　　上六女承筐无实士刲羊无血无攸利象曰上六无实承虚筐也
　　震为竹上六坤动为方竹器而方筐也六三兊女之上隂虚无实承虚筐也三兊为羊四坎为血上动之三坎毁兊见兊为刑杀士刲羊无血也祭祀之礼主人割牲而主妇佐之房中牲体在俎乃设两铏而芼之女承虚筐者以士刲羊无血无以为筐之实也故史苏曰士刲羊亦无也女承筐亦无贶也无血则无以贶女矣何以奉祭祀哉震兊夫妇也而曰士女言夫妇之道不成也女不得其所承矣退而归三三亦失位无攸利也上六女归而无终者也故其象如此子夏传曰血谓四士刲羊三而无血是则自子夏以来传易者以互体言矣













　　汉上易传卷五
<经部,易类,汉上易传>
　　钦定四库全书
　　汉上易传卷六　　　　　宋　朱震　撰
　　下经
　　【离下震上】丰亨王假之勿忧宜日中彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰泰九二之四也干变离明坤易震动明以动则亨亨则大丰大也故曰丰亨彖曰丰大也明以动故丰此合两体言致丰之道也假至也干在上之象王者明以动其道亨乃能至于丰大九二上行至四王假之也王假之者尚大也四海之广万物之众无一物不得其所无一夫不获自尽非小道之所能至故曰王假之尚大也此以九四言乎丰之才也二四失位为忧离下有伏坎为加忧离见坎伏勿忧也然明以动勿忧其至于大也进而至于五则得位矣故曰勿忧此以九二之四言乎丰之才也离日震动日当五为中日动于下升于东方明动不已九四进五何忧乎不至于中而无所不照哉日之大明万物咸覩宜照天下也干为天五离应二照天下也太曰日正于天何为也曰君子乘位为车为马车軨马可以周天下故利其为主也宜日中则正于天利其为主之谓也故曰勿忧宜日中宜照天下也此以九二进而至五言乎丰之才也五复降四坎离象变离成兊日在西日中则昃也坎成兊巽兊为口月阙于巽辛月盈则食也四干阳长于震二坤隂生于离阳长盈也息也隂生则盈者虚消者息矣有天地然后有人有鬼神鬼神往来于天地之间者也丰大之时所宜忧者不在乎未中而常在乎日之既中也何则日中俄且昃矣月盈俄且食矣盈者必虚息者必消天地之所不能违者时也而况天地之间聚而为人防而为鬼神乎明动不己未有能保其大者也保此道者其唯中乎故曰日中则昃月盈则食天地盈虚与时消息而况于人乎况于鬼神乎此复以坎离升降明丰之戒也在卦气为六月故太凖之以大廓
　　象曰雷电皆至丰君子以折狱致刑
　　雷电皆至万物丰大之时丰则生讼故君子法其威明并用以治刑狱电明照也所以折狱雷威怒也所以致刑折狱者以正折其不正初二三正也而二有伏坎为狱不明则枉者不伸致刑者刑其不正而己四五不正也兊为刑杀不威则小人不惧噬嗑其明在上君子在上之事也故为明罚敕法丰用明在下君子在下之事也故为折狱致刑
　　初九遇其配主虽旬无咎往有尚象曰虽旬无咎过旬灾也
　　泰九二之四成丰故九四为丰之主配者隂阳相匹孟氏郑氏本作妃嘉耦曰妃妃嫓也亦匹配之意初九九四阳也六五隂也初与四不应六五亦无应四虽不应初可因四为主而配五隂阳相配故九四为配主遇者不期而会四不应初而初九主之不期于会而会故曰遇其配主旬均也初九九四均也然明动相资致丰之道非明则动无所之非动则明无所用是以均而无咎无咎者初九以正相资也初九遇四往而相易以致用则初得尚于五而丰之道上行矣尚亦配也与尚于中行之尚同故曰往有尚也夫初九遇九四所以得尚于五者以正相资而成丰譬之共难则仇怨协力势使之然若妄动不正过四而有其位明动不相为用过旬也过旬则失其配主往而无所尚与坎险相防灾至矣丰道亡所以灾也故曰过旬灾也初动有小过象故曰过旬谓之均者六甲周行乘八节其数四百八十而成钧钧匀也初九离纳已九四震纳庚自已至庚凡十日十日周而复始故训匀
　　六二丰其蔀日中见斗往得疑疾有孚发若吉象曰有孚发若信以发志也
　　震巽为草二在草中有周匝掩蔽之意故曰蔀陆震曰厯法凡十九年闰分尽为一章四章凡七十六年为一蔀五蔀周六甲凡三百八十年而厯象小成丰蔀之名盖寓此意离目为见丰为日中五兊伏艮艮离为天文贲之象也震少阳其策七震为动有星在上动于中而其数七斗之象也二有至明中正之才以丰时遇闇弱不正之君犹当昼而夜至于见斗其昬甚坤为冥晦闇之象五既不能下贤二自往见反得疑疾自往者亦取疑之道巽为不果六五隂失位疾也然二五相应之地有孚之理二积中正不巳尽其诚信以感发其志则五动而应之而吉易传曰苟诚意能动虽昬蒙可开也虽柔弱可辅也虽不正可正也古之人事庸君常主而克行其道者已之诚上逹而君见信之笃耳
</div>
    <div class="pagination">
<a href="汉上易传_page8.html">上一页</a><span>...</span><a href="汉上易传_page4.html">4</a><a href="汉上易传_page5.html">5</a><a href="汉上易传_page6.html">6</a><a href="汉上易传_page7.html">7</a><a href="汉上易传_page8.html">8</a><span class="current-page">9</span><a href="汉上易传_page10.html">10</a><a href="汉上易传_page11.html">11</a><a href="汉上易传_page12.html">12</a><a href="汉上易传_page13.html">13</a><a href="汉上易传_page14.html">14</a><span>...</span><a href="汉上易传_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
