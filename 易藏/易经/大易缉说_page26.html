<!DOCTYPE html>
<html>
<head>
    <meta charset="UTF-8">
    <title>大易缉说 - 第 26 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 26 页/共 29 页</h1>
    <div class="content">　　象曰不节之嗟又谁咎也
　　言如六三者自不知节以取困穷无所归咎也
　　六四安节亨
　　四柔顺居正上承刚中正之君是刚柔相济安于节者也且处坎之下不泛不溢节之安者也故曰安节安则不逆乎物理不咈乎人情何徃而不可行故亨
　　象曰安节之亨承上道也
　　四之安节非一端然大要则承九五中正之力也
　　九五甘节吉往有尚
　　甘不苦也中则甘过则苦也节者圣人之中道五以刚正居中是节之得其中者也中则无过不及无过不及则人乐行之故不苦而甘而吉斯道也无所往而不爲人所尚故曰往有尚此所谓中正以通节之尽善者也
　　象曰甘节之吉居位中也
　　节以得中爲贵五得正又得中故甘故吉
　　上六苦节贞凶悔亡
　　上以隂居隂处节之极是节之过者故苦彖言苦节不可贞今上六贞固守之而不知变通冝其凶也然既曰凶而又曰悔亡何也盖节至于苦而贞守之固取凶之道然礼与其奢也宁俭且上处一卦之外过乎节以行其一槩之苦虽非中道亦何恶于人何伤于物哉故苦节之悔亦可亡也
　　象曰苦节贞凶其道穷也
　　夫子释之与彖传同咎其不知变通也若如初之知通塞则节之道不穷矣
　　【兑下巽上】
　　中孚信之由中也爲卦兊下巽上风于泽泽于风二者以虚相入以实相受中孚之象也晦庵曰二隂在内四阳在外而二五之阳皆得其中以一卦言之爲中虚以二体言之爲中实亦中孚之象又下説以应上上巽以顺下亦爲孚义
　　中孚豚鱼吉利涉大川利贞
　　闻之乡先生云泸州毛兼山曰豚鱼今俗所谓河豚鱼豚鱼出则泽必风江湖间以爲风信今从之中孚者此信于彼彼信于此皆出于中心之诚也豚鱼出则泽必风此天地间不言之信风泽中孚之象也人之孚信及夫豚鱼则孚道至矣故曰豚鱼吉中虚可以济难犹舟虚可以济险今乗巽木而行于兊泽之中亦涉川之象故曰利涉大川正者又孚之本不正非孚也故又曰利贞
　　彖曰中孚柔在内而刚得中説而巽孚乃化邦也以成卦之主及卦德释卦名义且极言其用也柔在内谓成卦三与四也通一卦言之是爲中虚刚得中谓二与五也析二体言之是爲中实中虚中实皆孚之义且下説而上顺上巽而下从相孚以诚化邦之道也
　　豚鱼吉信及豚鱼也利涉大川乗木舟虚也中孚以利贞乃应乎天也
　　释彖辞中孚之信及夫豚鱼则孚亦至矣故吉卦有舟虚之象且以顺行故利涉大川诚者纯乎天理一毫无僞天之道也人之孚诚一出于正乃合乎天之道故曰利贞应乎天也
　　象曰泽上有风中孚君子以议狱缓死
　　泽体虚风入之而实风亦虚泽受之而实犹人心虚诚充之而实故爲中孚之象系狱者恐其有虚中之实故议之临刑者恐其有实中之虚故缓之此君子体中孚之象而用其诚也
　　初九虞吉有它不燕
　　虞度也相孚之初宜度其可信者而后信之则吉盖人之交也当度而后信无信而后度初以刚正之资与四爲应四亦居正是初能度其可信而信之既得所信则当专一以信之若复有它则不得其安矣燕安也言相孚之道不可不谨之于初也
　　象曰初九虞吉志未变也
　　相孚之初其志专一是未变也既有定向而方虞度则是有它矣岂相孚之道哉故于志未变之初而虞度则吉
　　九二鸣鹤在隂其子和之我有好爵吾与尔靡之声之高而闻之远者鹤也在隂者以阳处隂而在下也以喻九二唱孚道之善而在下也子者同气相求之类和者此以诚感彼以诚应也我谓九五吾九二自谓尔即所和之子也好爵人所同欲者谓五之中正人所慕者靡与縻同共也言九二居大臣之位以刚中孚实之德上辅刚中孚实之君唱孚道于下能推其心之所同欲者与同类共之是以物无不应人无不孚此系辞所谓出其言善则千里之外应之者也
　　象曰其子和之中心愿也
　　言二以诚实感人如此唱之和之皆出于中心之至愿也
　　六三得敌或鼓或罢或泣或歌
　　敌者孚之敌也六三虚中以应上九将以求孚也然三以隂居阳处兊説之极上以阳居隂处巽风之极彼此俱无定主是求孚而得孚之敌也故不能以诚相孚而唯情欲是狥情之所激则奋然而鼓情之既衰则萎然而罢茍遂所欲则欣然而歌茍违其欲则惨然而悲动爲情欲所役孚安在哉
　　象曰或鼓或罢位不当也
　　三与上位皆不正故不能爲中虚之孚而适足爲中无定主之敌也
　　六四月几望马匹亡无咎
　　四以隂柔得正而居中虚之位五以阳刚得正而居中实之位以此之虚受彼之实上下交孚如月受日之明而相望然曰几者犹有未满盖四与三皆成卦之主而又同类相比故也古者车用四马不能备纯色则两服两骖各一色小大必相称故两马爲匹四必絶三之比如马亡其同类之匹进而上行一于从五则君臣以正交孚乃可无咎卦唯二隂故曰匹
　　象曰马匹亡絶类上也
　　谓必絶其同类而上从九五然后不害其所孚三四皆成中孚之主而失得不同者正与不正也
　　九五有孚挛如无咎
　　中孚诸爻皆不言孚而五独言之岂非孚诚之德唯五独有之乎盖五以巽顺中正爲孚之主初上同德相亲三四柔顺相承九二刚中而应上下牵挛而归之是无一民一物之不孚也何咎之有
　　象曰有孚挛如位正当也
　　五之位中正五之德中实若民若物莫不孚之是称其位也故曰位正当
　　上九翰音登于天贞凶
　　上刚实疑有孚者而乃居柔体巽处孚之穷穷则变而匪孚矣巽爲鸡鸡曰翰音鸡之爲物轻躁好动独鸣不失时有信之声而已亦岂一举冲霄之物哉今乃登于天故取以喻有名无实足以欺世盗名而窃高位者也其晋王衍唐训注之流乎虽贞亦凶况不贞乎
　　象曰翰音登于天何可长也
　　言无孚之实则其所谓孚者可暂不可久也
　　【艮下震上】
　　小过小者过也隂小者过乎阳也爲卦艮下震上山上有雷虽震于高非震于天小过其常之象也四隂在外二阳在内隂过乎阳小者过也又隂居尊而阳失位爲小者过其常也皆小过之义
　　小过亨利贞可小事不可大事飞鸟遗之音不宜上宜下大吉
　　过者过乎常非过乎理也事有当过者过所以就中也盖矫之小过然后能及于中乃求中之用也当过而过则过者乃所以爲亨也故曰小过亨利贞者过之道利于正正者谓当过而过不失其时宜之正也隂柔得中得位故可小事阳刚失位不中故不可大事卦有飞鸟之象焉故取飞鸟过乎所遗之音亦以言过之小也三与四成卦之主也四之阳爲二隂所乗逆也故不宜上三之阳爲二隂所承顺也故宜下是小过之义虽曰过而一顺乎理故大吉
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　以卦体卦象释卦名义并释彖辞事固有待小过之而后亨者故曰小者过而亨也谓当过而过非过也随时之宜乃过之正故曰过以利贞与时行也卦之二五皆以柔居中故小事则吉卦之二阳皆失位不中故大事不可爲也横观卦象如飞鸟焉鸟飞而遗其音以过所过不远亦以言过之小也上卦隂乗阳逆也下卦隂承阳顺也故不宜上宜下言用小过之道者一顺乎理之当事之宜虽小过其常亦可以获大吉也
　　象曰山上有雷小过君子以行过乎恭丧过乎哀用过乎俭
　　雷在地中爲复在天上爲大壮此震动万物之常也今震于山上是小过其常君子以之爲事之可以小过者如行之恭丧之哀用之俭是皆可以小过而无伤者也故以言之
　　初六飞鸟以凶
　　初隂柔在下于卦象爲鸟翼之末当隂过之时昧宜下之戒而上应九四是隂邪小人得所依附不量己力不度时宜欲高飞于上而不知其过者也其取凶宜矣
　　象曰飞鸟以凶不可如何也
　　初翼之锐而上复有助故其飞而取凶也亦莫如之何也已
　　六二过其祖遇其妣不及其君遇其臣无咎
　　阳在上者父也尊于父者祖也四在三之上祖之象也五又隂而尊过于四妣之象也隂与阳遇理之常也今六二乃过九四而与六五遇是过其祖而遇其妣也然二与五有相应之位无相应之情五不与应是不及其君也既不及其君退而以中正自守九三以刚正比之是遇其臣也过祖遇妣过矣不及其君而遇其臣又过其常皆小过之事然退而得不宜上宜下之道焉故无咎
　　象曰不及其君臣不可过也
　　既过九四而不遇其君矣则九三其又可过乎盖小过三与四皆成卦之主而二独中正故虽过而不失其宜也
　　九三弗过防之从或戕之凶
　　小过隂过于阳也隂既过则阳弗能过之矣故三与四皆以弗过爲辞然四所遇者羽翼方生之初六犹可固守以待其自定三所遇者羽翼已成之上六小人得志其所爲必过甚在三尤宜防之若不知防而又从之则将有不我容而戕害我者矣故凶三刚而得正唯能防之巽而不中则或从之故有此戒
　　象曰从或戕之凶如何也
　　圣人戒九三之切如此
　　九四无咎弗过遇之往厉必戒勿用永贞
　　阳刚失位宜有咎者然以刚用柔不过于刚故无咎隂过之时阳虽居上终不能过之与初爲应初方有飞上进之势终与相遇但不可往而从之从之则小人之势愈张而危厉立至矣故戒勿用往唯常永正固以待之可也盖隂过之世阳不中正或慕乎隂故戒之
　　象曰弗过遇之位不当也往厉必戒终不可长也以阳居隂故曰不当往则厉必戒勿往谓小人凶恶不可长之长之则愈过也此亦小象一句包两句义例也
　　六五宻云不雨自我西郊公弋取彼在穴
　　隂阳和然后雨今隂过乎阳故云宻而不雨我指五隂也云隂物西隂方三四五互体爲兊故曰西郊皆以言隂过之极然五虽质隂而得中用刚下有二阳爲之辅二阳公之位初上之敌也初与上如鸟之飞自取凶久矣今过而至于极则止止则各安其所居之穴可以弋而取之彼对我而言谓昔之所以不雨者隂过而不和今五用刚以二阳弋而取之则隂之过者适中矣故无凶咎
　　象曰密云不雨已上也
　　已上者言隂已过而至于上极矣五可以弋而取之矣
　　上六弗遇过之飞鸟离之凶是谓灾眚
　　隂从阳理也三爲正应乃当遇而弗遇隂下阳理也二阳在下不当过而过之至如飞鸟之远此上六小人以震动之极处隂过之穷过常越理之甚过五者上逆天道违三者下拂人理也故三不得不防五不得不弋宜其凶而天灾人眚并至也
　　象曰弗遇过之已亢也
　　亢者言隂过而至于穷极也
　　【离下坎上】
　　既济事之已济也爲卦离下坎上水火相交而相爲用一隂一阳亦各相交而致其用且六爻之位皆得其正又火以烹水水以柔火乃能相济故曰既济
　　既济亨小利贞初吉终乱
　　既济六爻各当其位二五中正而阳皆下于隂下之者亨之也故曰亨小言小者亨也小者犹亨则大者可知亦既济之象也利贞者处既济者利在贞固以守之亦六爻皆得其正故也初吉者既济之初六二中正爲之主也终乱者既济之终以上六隂暗之极而处之也
　　彖曰既济亨小者亨也利贞刚柔正而位当也初吉柔得中也终止则乱其道穷也
　　以卦体卦德释彖辞卦之三隂皆上乎阳是隂之小者亨也利贞者卦之六位刚柔正而位当也是天地间事事物物各得其分位之当也柔得中指六二柔顺得中爲能成既济之功于初者也故曰初吉终止指上六以隂居隂柔暗不立非克终既济之才也故曰终乱其济极则道穷也人之常情多难则忧忧则吉无难则怠怠则乱圣人见其初吉而探其终乱故即卦体而爲之戒
　　象曰水在火上既济君子以思患而豫防之
　　既济虽非有患之时患每生于既济之后君子思此而豫防之则可以保其初吉而无终乱之忧矣
　　初九曳其轮濡其尾无咎
　　曳牵引也阳动而在下轮之象濡浸湿也处一卦之后尾之象九处既济之初险犹在外是犹有未济者初以刚正之才当竭其力应上以毕其济虽濡尾而不恤其曳轮而进至于濡尾非不胜任也圗毕济之勇也不然溺于方济败于垂成者有之矣故曳濡而无咎
　　象曰曳其轮义无咎也
　　处济之初义当从上以毕其济何咎之有
　　六二妇丧其茀勿逐七日得
　　二应五五阳也夫也二隂也妇也三四蔽其前犹茀也茀妇车之蔽诗所谓翟茀以朝是也言二以柔顺中正成既济之功而五乃处既济而自满怠于用贤且水火之体复相违戾三又从而乗之四又从而争之如妇丧其茀而不能行也逐从物也勿逐七日得言二之车虽爲三四所沮而九五正应终于必合中正之道终于必行七日者谓自二七变而复至于二复得与五中正相应也
　　象曰七日得以中道也
　　言三与四能沮二之车于暂而不能沮之于七日之后者二五皆以中行正故也
　　九三高宗伐鬼方三年克之小人勿用
　　既济之世冝静以保之三乃挟至刚之资处炎上之极与上六之终乱者爲应非善保既济者然以九居三虽过刚犹得正也险在外犹鬼方也故取用刚不已伐远而得正者爲辞高宗殷之贤王当平世而伐远国其义虽正犹至三年之久然后克之既克之后复有勿用小人之戒则其危惧可知三臣位而曰高宗何也五处既济以刚居刚好大喜功失其中正之道故九三得以间六二之中正辅之而爲此过刚之举故曰高宗三累上也三年者自三变而至五也沮二应上故戒以小人勿用
　　象曰三年克之惫也
　　三年然后克之惫可知也得正且若此况不正乎
　　六四繻有衣袽终日戒
　　四离下体乃济道变革之时而又居坎故以舟爲义繻衣也袽又衣之败者所以补苴舟漏四衣常有袽是有处坎之备矣而且终日戒惧不怠言四居近君之位而得其正防患虑变如此周密善处既济者也然不言吉者既济而无患即吉矣
　　象曰终日戒有所疑也
</div>
    <div class="pagination">
<a href="大易缉说_page25.html">上一页</a><span>...</span><a href="大易缉说_page21.html">21</a><a href="大易缉说_page22.html">22</a><a href="大易缉说_page23.html">23</a><a href="大易缉说_page24.html">24</a><a href="大易缉说_page25.html">25</a><span class="current-page">26</span><a href="大易缉说_page27.html">27</a><a href="大易缉说_page28.html">28</a><a href="大易缉说_page29.html">29</a><a href="大易缉说_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
