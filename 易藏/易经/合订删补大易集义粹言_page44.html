<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 44 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 44 页/共 65 页</h1>
    <div class="content">　　伊川先生曰四大臣之位止天下之当止者也以隂柔而不遇刚阳之君故不能止物唯自止其身则可无咎所以能无咎者以止于正也言止其身无咎则见其不能止物施于政则有咎矣在上位而仅能善其身无取之甚也　不能为天下之止能止于其身而已岂足称大臣之位也【并易传】
　　横渠先生曰止于心故能艮其身咸之九四朋从尔思义近之【易说】
　　蓝田吕氏曰六四以隂居隂止乎至静在上体之下任一身之事故曰止诸躬也
　　白云郭氏曰以初论四则初为早辨者也然有初之艮其趾然后四能艮其身先后之序理亦宜然艮其身则一身之内合于自然无不止也是以无咎止诸躬者谓能成己而已未能成物也【易说】汉上朱氏曰坤为身三坎折之为躬四在大臣之位而六五柔中不足于刚健故不能止天下之当止惟止其身自止于正故无咎若责以天下则安得无咎夫身有大身万物与我同体者是也六四下不能止天下之当止上不能正其君局局然自止其身不亦小哉故夫子易身为躬王弼谓自止其躬不分全体辅嗣其知之欤易传曰仅能善其身岂足称大臣之任乎【易传】
　　新安朱氏曰以隂居隂时止而止故为艮其身之象而占得无咎也【本义】
　　六五艮其辅言有序悔亡象曰艮其辅以中正也伊川先生曰五君位艮之主也主天下之止者也而隂柔之才不足以当此义故止以在上取辅【一有之字】义言之【一无之字】人之所当慎而止者唯言行也五在上故以辅言辅言之所由出也艮于【一作其】辅则不妄出而有序也言轻而无序则有悔止之于辅则【一作故】悔亡也有序中节有次序也辅与颊舌皆言所由出而辅在中艮其辅谓止于中也　五之所善者中也艮其辅谓止于中也言以得中为正正之于辅使不失中乃得正也【并易传】
　　横渠先生曰不能施止于心而能止其言故悔可亡也【易说】
　　蓝田吕氏曰六五柔得尊位辅之象也中正无邪故止其辅而言有序也
　　白云郭氏曰六五君位一卦之主葢主天下之止者也天下命令之所由出可不慎乎故艮其辅言有序而后悔亡也辅颊车也言之所出也有序中节也君子居其室出其言善则千里之外应之有序者固如此也是以其悔可亡惟中正之君故能慎而止之如此庸主忽其言故天下亦共违之也观舜命九官则知艮其辅言有序之道而商纣谓己有天命谓敬不足行谓祭无益谓暴无伤葢有间矣岂孔子所谓丧邦之言哉【易说】
　　汉上朱氏曰三至上体颐五动成巽五应二五成艮二成兊艮在首下动而上止为辅兊为口舌言之象五巽而出之与二相应荅艮其辅言有序也六五不正宜有悔施止道于其辅颊言必中正斯可以止天下之动矣是以悔亡【易传】
　　新安朱氏曰六五当辅之处故其象如此而其占悔亡也悔谓以隂居阳正字羡文协韵可见【本义】
　　上九敦艮吉象曰敦艮之吉以厚终也
　　伊川先生曰九以刚实居上而又成艮之主在艮之终止之至坚笃者也敦笃实也居止之极故不过而为敦人之止难于久终故节或移于晚守或失于终事或废于久人之所同患也【一无上字】九能敦厚于终止道之至善所以吉也六爻之徳唯此为吉　天下之事唯终守之为难能敦于止有终者也上之吉以其能厚于终也【并易传】
　　蓝田吕氏曰上九止之时以刚居上所守不迁敦重其所止以终其事也
　　白云郭氏曰居止之极止之过中者也过中则疑于有失矣然慎厥终惟其始者古人之戒有始有卒者圣人之事能过于止是厚于终也又安有失哉故言敦艮吉【易说】
　　汉上朱氏曰艮为山笃实也动成坤厚也笃实而厚敦之象上艮之极止极者有不止焉九以刚居上动而必正能厚其终知止于至善之道正故吉非笃实之君子能之乎易传曰人之止难于乆故节或移于晚守或失于终事或变于久人之所同患也【易传】
　　新安朱氏曰以阳刚居止之极敦厚于止者也【本义】





　　合订删补大易集义粹言卷五十六
<经部,易类,合订删补大易集义粹言>
　　钦定四库全书
　　合订删补大易集义粹言卷五十七
　　头等侍卫纳喇性徳编
　　【艮下巽上】
　　伊川先生曰渐序卦艮者止也物不可以终止故受之以渐渐者进也止必有进屈伸消息之理也止之所生亦进也所反亦进也渐所以次艮也进以序为渐今人以缓进为渐进以序不越次所以缓也为卦上巽下艮山上有木木之髙而因山其髙【一有而字】有因也其髙有因乃其进有序也所以为渐也【易传】
　　渐女归吉利贞
　　伊川先生曰以卦才兼渐义而言也乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以【一作有】渐者莫如女归臣之进于朝人之进于事固当有序不以其序【一作渐】则陵节犯义凶咎随之然以义之轻重防耻之道女之从人最为大也故以女归为义且男女万事之先也【一有利贞字】诸卦多有利贞而所施或不同有渉不正之疑而为之戒者有其事必贞乃得其宜者有言所以利者以其有贞也所谓渉不正之疑而为之戒者损之九二是也处隂居説故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也盖其固有非设戒也渐之义宜能亨而不云亨者盖亨者通达之义非渐进之义也【易传】
　　横渠先生曰渐者天地之施【一作始】交女归吉进得位皆指六四【易説】
　　白云郭氏曰渐之进不速而不已也天地之道进皆有渐况人乎举人道而言之则进之渐者无若女之归也女归不以渐则奔也渐则为归速则为奔故女归以渐为吉也凡天下之进如女归之渐无不吉也利贞者女归之道正也固守之无不利矣然圣人制昬礼有纳采问名纳吉纳征请期之节其礼为尤备是以知其渐也鸿之进也有于干于磐于木于陆之渐岂不犹女归之礼乎故卦辞言女归而爻明鸿渐其义一也伊川曰诸卦多言利贞而所施或不同有渉不正之疑而为之戒者损之九二是也处隂居説故戒以宜贞也有其事必贞乃得其宜者大畜是也言所畜利于贞也有言所以利者以其有贞渐是也言女归之所以吉而利者以如此贞也【易説】
　　汉上朱氏曰易传曰乾坤之变为巽艮巽艮重而为渐在渐体而言中二爻交也由二爻之交然后男女各得正位观此则伊川亦用卦变矣【丛说】新安氏朱曰渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也【本义】
　　彖曰渐之进也女归吉也进得位徃有功也进以正可以正邦也其位刚得中也止而巽动不穷也
　　伊川先生曰如渐之义而进乃女归之吉也谓正而有渐也女归为大耳它进亦然○渐进之时而隂阳各得正位进而有功也四复由上进而得正位三离下而为上遂得正位亦为进得位之义【一有是徃而有功也六字】以正道而进可以正邦国至于天下也凡进于事进于徳进于位莫不皆当以正也○上云进得位徃有功也统言隂阳得位是以进而有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之○内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有【一作至】困穷也【并易传】
　　蓝田吕氏曰渐徐进而不廹也艮止于下巽进而上不可以速故其进徐也女子之归必待父母之命媒妁之言备礼以聘然后行故以渐进为吉君子之难进亦斯道也君子以渐进累其功小人以渐进养其奸故进以正然后利也进以正故累功可以正邦也得位得中故正而有功止而又巽无过越亢满之忧故其动无穷
　　白云郭氏曰彖言渐之进如女之归则吉所以明卦辞也盖世俗多失渐进之道独女归有渐存焉耳进得位者先明女归之渐而后言人之进也凢人之进以渐得位则徃有功盖其进鋭者其退必速是以无功也进既以渐又能以正则可以正邦所谓不能正其身如正人何也凡进以渐者必不失正进不以渐而失正者多矣故孔子于渐进之时又并进以正而言之也其位刚得中者言五之徳也止而巽动不穷者言渐以止巽而动是以其进不穷也【易说】
　　汉上朱氏曰渐否一变三之四成卦九四之刚下柔六三之柔上进渐柔之进也故曰渐之进也此以否六三之四言渐也女谓嫁曰归自内之外也三坤之四成巽女徃也四干之三成艮男下女也艮男下女然后巽女徃而进艮阳居三巽隂居四男女各得其正矣夫渐之进不一也臣之进于君人之进于事学者之进于道君子之进于徳未有犯分躐等而能进者而渐専以女归为义者礼义防耻之重天下国家之本无若女之归也故娶妻者非媒则不得非卜筮则不従纳采问名纳吉纳成请期亲迎莫不以渐女子之嫁也母醮之房中父命之阼阶诸母戒之两阶之间三月庙见而后成妇亦必以渐如是而归则正正则吉故曰渐女归吉利贞彖曰女归吉也言女归之所以吉者利于贞也此以三四易位各得其正言渐之进也易传曰在渐体而言中二爻交也横渠亦曰九三六四易位而居盖后之传易者自伊川横渠二先生渐以卦变言之矣渐之进其徳有四进得位徃有功也进以正可以正邦也其位刚得中也止而巽动不穷也四者隂之位六徃居之得位也位者待才用之宅进而不得其位则无所施位过其才则力不胜进而得位徃必有功故曰进得位徃有功也四者诸侯之位坤土在上为邦君子之进正己而已己不正未有能正人者其始不正终必不正三以正进四以正交则四爻皆正邦国正也犹女得所归男女既正家道不期于正而自正故曰进以正可以正邦也此两者以六居四言渐也或曰刚得中谓九五误也在九五当曰刚中而应如无妄萃是也当曰中正而应如同人是也此谓九三也刚阳徳也其位在六爻为一三五二始进也五进已极三得中也已极则不复进矣太曰月阙其防不如开明于西刚得中其进未极渐如是可进矣故曰其位刚得中也此以九三言渐也内艮止也外巽巽也易传曰人之进也以欲心之动躁而不得其渐则有困穷矣在渐之义内止静而外巽顺其动不穷也故曰止而巽动不穷也动言三四动动而正所以不穷此以两体二爻言渐也在卦气为正月故太凖之以锐【易传】
　　新安朱氏曰之字疑衍或是渐字可以正邦也以卦变释利贞之意盖此卦之变自涣而来九进居三自旅而来九进居五皆为得位之正刚得中以卦体言谓九五也动不穷以卦徳言渐进之义【本义】
　　象曰山上有木渐君子以居贤徳善俗
　　伊川先生曰山上有木其髙有因渐之义也君子观渐之象以居贤善之徳化美于风俗人之进于贤徳必有其渐习而后能安非可陵节而遽至也在已且然教化之于人不以渐其能入乎移风易俗非一朝一夕所能成故善俗必以渐也【易传】
　　横渠先生曰居可久之徳难从无征之徳君子不以责人君子以贤徳自居不强率人待其心回故善俗自然【一作不可推行无征难従之徳○易说】
　　蓝田吕氏曰山上有木逮其成林长养有渐矣君子之处贤徳使成美材善风俗使成美俗其长养亦有渐也
　　白云郭氏曰合抱之木生于毫末则木之生未尝不以渐也有山之髙而木生焉故其髙无穷犹渐之进其进有道故亦不穷也进之道何如止而巽是也先有所止不为妄进巽而入之则有渐矣居贤徳先有所止也善俗巽而入之也徳非一日可成也俗非一日可善也居贤徳善俗又渐之义也居贤徳而后善俗盖先自治而后治人彖所谓进以正可以正邦之道也易以巽主风教故此言善俗【易説】汉上朱氏曰山上有木止于下渐于上也君子进徳以渐善俗亦以渐九五易而可久贤人之徳也居贤徳则安之而不动矣居亦止也坤为民坎险也民险者恶俗之象然二三四正正为善艮止也君子在上进徳以渐安其徳而不动则恶俗自善险者渐正矣善俗之道也王肃本作善风俗【易传】新安朱氏曰二者皆当以渐而进疑贤字衍或善字下有脱字【本义】○山上有木木渐长则山渐高所以为渐【语录】
　　初六鸿渐于干小子厉有言无咎象曰小子之厉义无咎也伊川先生曰渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可谓渐矣行而以时乃所谓渐渐【一无渐字】进不失渐得其宜矣六居初至下也隂之才至弱也而上无应援以此而进常情之所忧也君子则深识逺照知义理之所安时事之所宜处之不疑小人幼子唯能见已然之事従众人之【一有所字】知非能烛理也故危惧而有言盖不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣○虽小子以为危厉在义理实无咎也【并易传】横渠先生曰鸿为水鸟渐进之始出至于干鸿鹄之志非小子所量见其出陆争欲危之且疑其所处非君子信已而行义无咎也【易説】
　　蓝田吕氏曰渐六爻皆以鸿喻鸿集于泽其飞戾天其进必有渐矣然渐于干于磐于陆于木于陵皆谓所集而止之之地亦有渐也干水濵也磐水濵之石也陆于田之逺乎水者也初六以隂居下在水之濵也方进之始柔弱无应又位乎底下所比所应皆隂柔之质志不相得必忌其进故曰小子厉有言然在止之初其进以正人虽咎已义无咎也
　　白云郭氏曰易以象言之则一卦一爻之内天地万物无不具焉圣人或取诸身或取诸物独能举其一以明之耳理不能尽也如艮则取诸身渐则取诸鸿非艮之象不在物而渐之象不在人也故卦言女归彖言进位爻言鸿渐互相明无嫌于不同也世之论象者率拘于説卦已言八卦之象其所不言者不能明也况六十四卦之象古人未甞明言之且震为龙而干称龙干为马而坤称马坤为牛而离称牛皆非説卦之象八卦无鸿而渐称鸿故知易之取象天地万物无不具圣人亦不能尽言姑举八卦之畧使后世知所谓象者如此贵夫触类而长之也鸿渐于干者鸿水鸟也干水涯也言进之渐未逺于水也君子能安于渐也小子细人也志务速进故以渐为厉危之而有言是不知在渐之初未能逺进者其于君子之义无咎也何危之有【易説】
　　汉上朱氏曰初动离为飞鸟坎为水之二巽为进退水鸟而能进退者鸿也二坎水之涯干也三艮为少男小子也初之二艮变兊兊为口小子有言也初在下柔而无应自小子见之以为危厉者也不知在下所以有进之渐君子之柔其动也刚离隠处卑非援乎上也于义无咎夫明夷之初君子于行则主人有言渐之初鸿渐于干则小子厉有言进退之初非深识逺照不能处之而不疑岂常情之能窥测哉故曰君子所为众人固不识也【易传】又曰渐有进退之象故诸爻以鸿明之【丛说】
　　新安朱氏曰鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也【本义】
　　六二鸿渐于磐饮食衎衎吉象曰饮食衎衎不素饱也伊川先生曰二居中得正上应于五进之安裕者也但居渐故进不速磐石之安平者江河之濵所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也○爻辞以其进之安平故取饮食和乐为言夫子恐后人之未喻又释之云中正君子遇中正之主渐进于上将行其道以及天下所谓饮食衎衎谓其得志和乐不谓空饱饮【一无饮字】食而已素空也【并易传】
　　横渠先生曰衎衎和乐貌饮食和乐不徒饱而已言获志之多也【易説】
　　蓝田吕氏曰六二柔得中则所居安故曰鸿渐于磐应乎刚则所养充故曰饮食衎衎渐至六二养道始备故不素饱
　　白云郭氏曰磐石之可安者自干而磐已获安矣饮食衎衎盖君臣相遇安而和乐也与诗所谓嘉賔式燕以衎同意渐进之道见于得君之禄安乐饮食虽小子亦无危厉之言是以吉也不素饱者不素餐之谓也伊川曰不素饱者君子渐进于上将行其道以及天下岂徒空饱饮食而已乎而王辅嗣谓本无禄养进而得之其为欢乐愿莫先焉孔氏因之曰素故也故无禄养今日得之故愿莫先也观此益见伊川先生造次不忘于道二子所养如此而已昔孟子谓乐正子曰我不意子学古之道而以餔啜也饮食之事疑于餔啜故孔子言不素饱之义以明之而二子以得禄飬为欢乐岂不异哉【易说】
　　汉上朱氏曰自二至五有巽离坎鸿之象二之五坎变巽为艮艮坎为石巽为髙坤为平石髙且平磐也磐大石也五之二坎变兊坎为水饮也兊为口食也兊为和説衎衎而乐也二五以中正相应进而安裕饮食衎衎而乐诗鹿鸣是也巽为目离为大腹二之五巽离毁不素饱也素饱者无功食禄徒饱也君子之进岂饮食而已哉上则道行于君下则泽加于民不徒饱也【易传】
　　新安朱氏曰磐大石也渐逺于水进于磐而益安矣衎衎和乐之意六二柔顺中正进以其渐而上有九五之应故其象如此而占则吉也素饱如诗言素飱得之以道则不为徒饱而处之安矣【本义】
　　九三鸿渐于陆夫征不复妇孕不育凶利御冦象曰夫征不复离羣丑也妇孕不育失其道也利用御冦顺相保也
　　伊川先生曰平髙曰陆平原也三在下卦之上进至于陆也阳上进者也居渐之时志将渐进而上无应援当守正以俟时安处平地则【一无则字】得渐之道若或不能自守欲有所牵志有所就则失渐之道四隂在上而宻比阳所説也三阳在下而相亲隂所从也二爻相比而无应相比则相亲而易合无应则无适而相求故为之戒夫阳也夫谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育盖非其道也如是则凶也三之所利在于御寇非理【一作礼】而至者寇也守正以闲邪所谓御寇也不能御寇则自失而凶矣○夫征不复则失渐之正従欲而失正离叛其羣类为可丑也卦之诸爻皆无不善若独失正是离其羣类妇孕不由其道所以不育也所利在御寇谓以顺道相保君子之与小人比也自守以正岂惟君子自完其己而已乎亦使小人得不陷于非义是以顺道相保御止其恶故曰御寇【并易传】
　　横渠先生曰渐卦九三六四易位而居三离上卦四离下体故曰夫征不复妇孕不育然相与之固物莫能闲故利用御寇也征不复者变为艮且得位也如六四之得桷三四非正合故曰失其道也【易説】
　　蓝田吕氏曰九三居下卦之上地不髙而逺乎水故曰陆与初六六二同处艮体舍之而求巽之六四既无正应其行不及四以近比其偶不正不正之偶既不孕何由育夫不夫妇不妇凶之道也同舟而济胡越无异心虽非其正犹利御寇三与四同顺而相保也
　　白云郭氏曰初二之进也有渐而三则自任以刚其进欲速失渐之道是以致凶尔雅髙平曰陆自水而至于陆进之甚逺故有夫征不复之象进而比四不正之妇也故曰妇孕不育凶然九三之才有进无退患在失中独用以御寇则利也离羣丑者舍初二同体而进也失其道者比四之不正失渐之道也非所谓进以正可以正邦者也顺相保者御寇所以保其类也初二隂柔顺九三之相保也防之上九利御寇与渐九三同义盖它无所用独可御冦而已蒙之象言上下顺者以己独处上众皆顺之也此言顺相保者初二顺而相保而已【易説】
　　汉上朱氏曰三至二有坎离巽鸿之象三艮为山四变三为坤坤为平地髙者平矣陆之象鸿离于水渐进于陆三若守正待时而不妄动则得渐之道三四无应隂阳相比而易合守正者戒之横渠曰渐至九三六四易位而居坎为夫离为妇为大腹征以正行也三不守正而合四夫征不复也夫征不复者以离羣丑也三隂爻为羣隂为丑言不正则离乎羣众而往不能反也四不守正而合三则离毁矣妇孕不育也妇孕不育者不以正合而失其交之道也夫人所以致非道之交者罔不自已求之我无隙以乗之彼何自来乎故三不动则四坤不来矣君子自守其正不惟君子无失已之累而小人亦不陷于非义是以顺相保利用御冦之道坎为盗离为戈兵冦也象以三为君子又以坎为冦者反以戒三也坤为顺各得其正顺相保也【易传】
　　新安朱氏曰鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御冦【本义】○渐九三爻虽不好夫征不复妇孕不育却利御冦今术家择日利婚姻底日不宜用兵利相战底日不宜婚媾正是此意盖用兵则要相杀相胜婚姻则要和合故用不同也象曰顺相保也言须是上下同心协力相保聚方足以御寇【语録】
　　六四鸿渐于木或得其桷无咎象曰或得其桷顺以巽也
　　伊川先生曰当渐之时四以隂柔进据刚阳之上阳刚而上进岂能安处隂柔之下故四之处非安地如鸿之进【一作渐】于木也木渐髙矣【一无矣字】而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也如鸿之于木本不安或得平柯而处之则安也四居正而巽顺宜无咎者也必以得失言者因得失以明其义也○桷者平安之处求安之道唯顺与巽若其义顺正其处卑巽何处而不安如四之顺正而巽乃得桷也【并易传】
　　横渠先生曰木非鸿所居如四之易位而在上也然本坤之爻进而为巽故或得其桷居之可安也顺巽则众所与也故得所安【易説】
　　蓝田吕氏曰六四居上体之下髙于陆而下于陵故渐于木渐进之时以柔居隂其进愈缓姑求所安顺以巽焉不敢择也故曰鸿渐于木或得其桷无咎鸿非集木之鸟虽得其桷非所安也桷木枝中乎桷者也
　　白云郭氏曰六四隂柔才有不足乗九三之刚従而比之非所安也故有于木之象桷平衡之柯或得则可安矣安则无咎象言顺以巽者当不安之际惟巽与顺可得安宁故也巽权道也系辞曰巽以行权然六四顺以巽终为无咎之爻而先言于木不安之象者盖六四之象有失有得独言其得则人将莫知其失而不慎始者多矣圣人虽取其善终又欲人之善始是以兼明其失得也【易説】汉上朱氏曰六四之柔进而介于二刚之间犹鸿渐于木也鸿足蹼不能握木渐于木非所安之地四离飞鸟而有坎巽鸿之象巽为木渐于木也然上承五以巽事之下得三以顺接之得所止焉惟顺以巽故介于二刚之间得位而无咎犹或得其桷也桷椽之方者巽为长木艮为小木离为丽坤为方木小而方可丽于长木木之材中乎椽桷者也易传曰横平之柯也【易传】
　　新安朱氏曰鸿不木栖桷平柯也或得平柯则可以安矣六四乗刚而顺巽故其象如此占者如之则无咎也【本义】
　　九五鸿渐于陵妇三嵗不孕终莫之胜吉象曰终莫之胜吉得所愿也
　　伊川先生曰陵髙阜也鸿之所止最髙处也象君之位虽得尊位然渐之时其道之行固亦非遽与二为正应而中正之徳同乃隔于三四三比二四比五皆隔其交者也未能即合故三嵗不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久其能胜乎○君臣以中正相交其道当行虽有间其间者终岂能胜哉徐必得其所愿乃渐之吉也【并易传】
　　蓝田吕氏曰九五进居尊位其地髙矣故曰渐于陵与六二为应而三四间之故妇三嵗不孕中正而应虽暂为所间卒得所愿故终莫之胜吉白云郭氏曰陵髙阜也君之象也二五正应君臣同中正之徳宜其吉矣然犹三嵗不孕者以三四为之间故也四不能间五而能间二九三御冦之才足以间五然君臣同徳有间终合故终莫之胜也虽九五之尊犹有三嵗之久者亦为之以渐故也三言夫征不复五言妇三嵗不孕以卦辞言女归吉故以夫妇为言【易説】
　　汉上朱氏曰二至五有坎离巽鸿之象五巽为髙二艮为山二之五自山而进于髙复有山焉陵也大阜曰陵二进于五得尊位也鸿水鸟进至于陵其位髙矣然非所乐君子之乐王天下不与存焉故曰鸿渐于陵巽为妇离为大腹干为嵗二五相易二至五歴三爻离毁巽见妇三嵗不孕渐之时道未可遽行其功未见于上下之间以三四相比而胜之也二艮为土三四为震木胜之五巽为木三四为兊金胜之胜之则四比五三比二而君臣离矣然二五相应中正之徳同其合乃中心之所愿欲岂三四所能间哉其行有渐功成而复其所则孕矣故终莫之胜吉正也【易传】○又曰虞谓三动离毁上之三成既济误也九五妇三嵗不孕者天地不交之时六四柔进得位徃有功则既交矣六四妇贞九五之所愿得也如明夷上六初登于天离明出地上以明后入于地此之谓曲而当○又曰九五言陵亦借否象言之艮为山巽为髙大阜之象【并丛説】
　　新安朱氏曰陵髙阜也九五居尊六二正应在下而为三四所隔然终不能夺其正也故其象如此而占者如是则吉也【本义】
　　上九鸿渐于陆其羽可用为仪吉象曰其羽可用为仪吉不可乱也
　　伊川先生曰安定胡公以陆为逵逵云路也谓虚空之中尔雅九达谓之逵逵通达无阻蔽之义也上九在至髙之位又益上进是出乎位之外在它时则为过矣于渐之时居巽之极必有其序如鸿之离所止而飞于云空在人则超逸乎常事之外者也进至于是而不失其渐贤达之髙致也故可用为仪法而吉也羽鸿之所用进也以其进之用况上九进之道也○君子之进自下而上由微而着跬歩造次莫不有序不失其序则无所不得其吉故九虽穷髙而不失其吉可用为仪法者以其有序而不可乱也【并易传】
　　横渠先生曰无应于下羽洁无污且处于髙故曰渐陆【易説】
　　蓝田吕氏曰上九居上体之上然居巽之极复渐于陆与下体同进退雍容其序而不乱者也其羽可用为仪吉仪谓可则而象之也
　　白云郭氏曰先人言陆当作逵逵者九达之衢雍曰渐进之极至是无所不通矣安与乐皆不足以尽之渐之六爻其辞皆声音相协故初则干言二则磐衎三则陆复育四则木桷五则陵孕胜如此则上九为逵仪明矣具羽可用为仪者九达之地非止十目所视而已通道大都人之瞻仰者众莫不以为仪表也渐进之吉孰大于是羽者外见之羙故人可则而象之也不可乱者至美外见独异于众人故人莫得而乱之也【易説】
　　汉上朱氏曰鸿渐于陵已髙矣又升而至于上穷而不知反则亢是以君子不居焉进九三之贤升之于上已变而退之三艮为山上动之三成坤艮山变坤为平地陆也自下进上渐也上反三亦曰渐者进退相为用无退则无进之渐一进一退其动不穷矣离巽飞类也刚羽翰也柔其毛也九三之上成巽羽刚爻也所贵乎君子者谓其进退不失其时上九进退有序不失其时可用为仪也三隂爻羣也上九变而正退处而顺不乱羣也亦可用为仪吉【易传】○又曰安定胡先生以陆作逵案虞氏所传之象上之三成既济三陆也夫上之所生者进也所反者亦进也兹所以动而不穷欤渐至九五极矣进至上九亢矣是以上反而之三然后安处考之鸿象坎象既退自南而北向之时也宜以陆为正或曰鸿渐至此千里之举也曰不然鸿飞洁身而去之象也非渐也○又曰上九极矣而言陆者明进退也【并丛説】
　　新安朱氏曰胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也不可乱者渐进愈髙而不为无用其志卓然岂可得而乱哉【本义】










　　合订删补大易集义粹言卷五十七
　　钦定四库全书
　　合订删补大易集义粹言卷五十八
　　头等侍卫纳喇性徳编
　　【兊下震上】
　　伊川先生曰归妹序卦渐者进也进必有所归故受之以归妹进则必有所至故渐有归义归妹所以继渐也归妹者女之归也妹少女之称为卦震上兊下以少女从长男也男动而女説又以説而动皆男説女女从男之义卦有男女配合之义者四咸恒渐归妹也咸男女之相感也男下女二气感应止而説男女之情相感之象恒常也男上女下巽顺而动隂阳皆相应是男女居室夫妇唱随之常道渐女归之得其正也男下女而各得正位止静而巽顺其进有渐男女配合得其道也归妹女之嫁归也男上女下女【一无女字】从男也而有説少之义以説而动动以【一作而字】説则不得其正矣故位皆不当初与上虽当隂阳之位而阳在下隂在上亦不当位也与渐正相对咸恒夫妇之道渐归妹女归之义咸与归妹男女之情也咸止而説归妹动于説皆以説也恒与渐夫妇之义也恒巽而动渐止而巽皆以巽顺也男女之道夫妇之义备于是矣归妹为卦泽上有雷雷震而泽动从之象也物之随动莫如水男动于上而女从之嫁归从男之象震长男兊少女少女従长男以説而动动而相説也人之所説者少女故云妹为女归之象又有长男説少女之义故为归妹也【易传】
　　归妹征凶无攸利
　　伊川先生曰以説而动动而不当故凶不当位不当也征凶动则凶也如卦之义不独女归无所徃而利也【易传】
　　横渠先生曰归妹与革均是泽为大卦义不相干故革具四徳而归妹初不言徳也【易説】
</div>
    <div class="pagination">
<a href="合订删补大易集义粹言_page43.html">上一页</a><span>...</span><a href="合订删补大易集义粹言_page39.html">39</a><a href="合订删补大易集义粹言_page40.html">40</a><a href="合订删补大易集义粹言_page41.html">41</a><a href="合订删补大易集义粹言_page42.html">42</a><a href="合订删补大易集义粹言_page43.html">43</a><span class="current-page">44</span><a href="合订删补大易集义粹言_page45.html">45</a><a href="合订删补大易集义粹言_page46.html">46</a><a href="合订删补大易集义粹言_page47.html">47</a><a href="合订删补大易集义粹言_page48.html">48</a><a href="合订删补大易集义粹言_page49.html">49</a><span>...</span><a href="合订删补大易集义粹言_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
