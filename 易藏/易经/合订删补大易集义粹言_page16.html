<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 16 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 16 页/共 65 页</h1>
    <div class="content">　　横渠先生曰下应于三其迹显闻故曰鸣谦最上用谦为众所服故利用行师然声鸣其谦必志有求焉非如六二之正也三止于下如邑国之未賔也一云鸣谦则师有名【易说】
　　蓝田吕氏曰上六以柔居最上之位与六二同德其声皆可以逺闻然二居艮体之中正而得中中心得上居坤体之末至顺而无位可以小有为不可以大得志
　　山杨氏曰上六处谦之极过乎谦者也在一卦之外髙而无民虽鸣而天下无应之者与鸣鹤在隂异矣故曰志未得也然君子行有不得则反求诸己故曰利用行师征邑国也邑国私于己者也征邑国自治也不用刚克而能胜己之私者未之有也故利用行师征邑国【易说】
　　白云郭氏曰上六之鸣异乎六二之鸣也六二之鸣非有求于应而欲人之闻之也其声之自闻而人自应之也所谓声无逺而弗闻行无隐而弗彰者也上与三为应也有应而鸣以声感三也九三止而不求又且为众隂之主而无私焉此上六所以志未得也终以其应而有助故可用行师征邑国而已邑国小也非无不利之师也可者仅辞也谦道本亨六爻无凶咎悔吝危厉之变以此知德盛礼恭之事天地人鬼无不宜者矣然谦之为德非有挟泰山超北海之难能而人每患其不能行者此君子小人所以分也故卦皆以君子为言君子无大过人者特能行之耳【易说】
　　汉上朱氏曰六五征不服上六又曰征邑国者征邑国非侵伐也克己之谓也君子自克人欲尽而天理得则诚诚则化物无不应有不应焉诚未至也上六极谦至柔九三当应止于下而不来故鸣隂阳相求天地万物之情坤为牛应三震有鸣之象故曰鸣谦鸣而求应志未得也然则如之何反求诸己而已其在胜己之私乎克己则无我物我一则物亦以诚应之矣坤在诸侯位为国在大夫位为邑上至二体师上以正行之三征也三之上坎险平征邑国也故曰可用行师征邑国也易传曰邑国己之私有也征邑国谓自治其私也【易传】新安朱氏曰谦极有闻人之所与故可用行师然以其质柔而无位故可以征己之国邑而已隂柔无位才力不足故其志未得而至于行师然亦适足以治其私邑而已【本义】　用之问谦上六云鸣谦利用行师征邑国象曰志未得也如何曰为其志未得所以行师征邑国盖以未尽信从故也　问程易説利用侵伐盖以六五柔顺谦卑然君道又当有刚武意故有利用侵伐之象然上九亦言利用行师如何先生曰便是此等有不通处　问谦是不与人争如何六五上六二爻皆言利用侵伐利用行师象曰利用侵伐征不服也若以其不服而征则非所以为谦矣先生曰老子言大国以下小国则取小国小国以下大国则取大国又言抗兵相加哀者胜矣孙子曰始如处女敌人开户终如脱兔敌不及御大扺谦自是用兵之道只退处一步耳所以利用侵伐也盖自初六积到六五上六谦亦极矣自宜人人服之尚更不服则非人矣故利用侵伐也如必也临事而惧皆是此意　问谦上六志未得也先生曰志未得所以行师亦如六五之意又问谦上六何取象于行师先生曰坤为众有坤卦处多言师如泰上六城复于隍勿用师之类坤为土土为国故云征邑国也以此见圣人于易不是硬做皆是取象因有这象方就这上靣说【并语録】
　　东莱吕氏曰此一卦两鸣谦在六二则好在上六则不好六二处得中正上六谦之极发于声音故宜以刚武自治大扺谦固美事若一向只见于声音却不济事须就内以刚武自治其邑国则可六五上六利用字须仔细看【易説】
　　合订删补大易集义粹言卷十九
　　钦定四库全书
　　合订删补大易集义粹言卷二十
　　头等侍衞纳喇性德编
　　【坤下震上】
　　明道先生曰豫者备豫也逸豫也事豫故逸乐其义一也【刘绚师训】
　　伊川先生曰豫序卦有大而能谦必豫故受之以豫承二卦之义而为次也有既大而能谦则有豫乐也豫者安和恱乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义以二象言之雷出于地上阳始潜闭【一作闭潜】于地中及其动而出地奋发其声通畅和豫故为豫也【易传】
　　豫利建侯行师
　　伊川先生曰豫顺而动也豫之义所利在于建侯行师夫建侯树屏所以共安天下诸侯和顺则万【一作兆】民恱服兵师之兴众心和恱则顺从而有功故恱豫之道利于建侯行师也又上动而下顺诸侯从王师众顺令之象君万邦聚大众非和恱不能使之服从也【易传】
　　白云郭氏曰马氏王氏以豫为乐从释诂也闗氏曰豫备也备豫则安逸也孔氏为逸豫或亦为说豫亦释诂之义程氏言动而上下顺应为和豫盖取彖义诸儒之说不同如此大率易之名卦兼备众义固非一字可训故豫得兼和说逸乐备豫为名而和说逸乐不可以一字尽豫之道也故伊川既曰和豫又曰逸豫为得之矣考之于卦独无备豫之义而闗子明言之者盖因系辞言重门击柝以待暴客之意也且豫之为卦上动而下顺惟动丕应徯志者也以此建侯则内无不服之人以此行师则外无逆命之敌周封同姓五十而不以为私顺故也所谓利建侯也汤东西南北之征而天下不以为怨顺故也所谓利行师也【易说】
　　新安朱氏曰豫和乐也人心和乐以应其上也九四一阳上下应之其志得行又以坤遇震为顺以动故其卦为豫而其占利以立君用师也【本义】东莱吕氏曰豫利建侯行师序卦曰有大而能谦必豫谓人处富贵荣显之地须是得谦然后和豫夫当天下无事时则建侯有事之时则行师事之最大者若非和豫何以举此【易说】　又曰豫利建侯行师怠之病何自生【己丑课程】
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉伊川先生曰刚应谓四为羣隂所应刚得众应也志行谓阳志上行动而上下顺从其志得行也顺以动豫震动而坤顺为动而顺理顺理而动又为动而众顺所以豫也　以豫顺而动则天地如之而弗违况建侯行师岂有不顺乎天地之道万物之理唯至顺而已大人所以先天后天而不违者亦顺乎理而已天地以顺动复详言顺动之道天地之运以其顺
　　动所以日月之度不过差四时之行不愆忒圣人以顺动故经正而民兴于善刑罚清简而万民服也既言豫顺之道矣然其防味渊深言尽而意有余也故复赞之云豫之时义大矣哉欲人研味其理优柔涵泳而识之也时义谓豫之时义诸卦之时与义用大者皆賛其大矣哉豫以下十一卦是也豫遯姤旅言时义坎睽蹇言时用颐大过解革言时各以其大者也【并易传】
　　横渠先生曰上动而下不顺非建侯行师之利也【易说】蓝田吕氏曰豫安逸无所事豫前定也事前定则安逸无所事其所以动必有所不得已不得已则莫非顺也
　　山杨氏曰屯者建侯之时豫者建侯行师之道一阳为顺动之主而上下应之故其志行顺以动合二体言之也此卦之所以为豫也动而不以顺则上下不应而能志行致天下之豫未之有也既豫矣则顺以动乃处豫之道也夫圣人应天下之用非外袭而取之也即诸体而已矣【易说】
　　白云郭氏曰三才一理也顺之则易逆之则难行于一身尚不能违况有天下国家如建侯行师者乎故得其理而顺动则豫虽天地于日月四时尚不能外此则人道固不能违也是以圣人刑罚清而民服所以为顺也欤夫顺坤道也贯通三才非止人事故论其时则建侯行师论其义则天地如之不亦大乎卦以九四为主言刚应而志行者羣隂应刚得行其志顺动而已【易说】
　　汉上朱氏曰豫谦之反谦九三反而之四四动羣隂应之其志上行以顺理而动也我动彼应岂不豫乎豫和豫也休逸闲暇之谓也故曰豫刚应而志行顺以动豫此以九四合坤震二体而言豫也谦九三在三公之位自二以上有师体反之则三升四四为诸侯三公出封之象故利建侯师动而往行师之象故利行师二者皆顺以动周之大封汤武之征伐无非顺民欲也顺民欲则民说之说豫也豫顺以动虽天地之大犹不能违故天地如其理而动而况建侯行师乎乾坤天地也坎有伏离日月也二至也天之动始于坎歴艮与震而左行地之动始于离歴坤与兊而右行是日月防于牵牛万物成于艮故曰天地以顺动故日月不过而四时不忒此以九四互体论坤震之义也坎为律刑罚也坤为众民也艮止也圣人之动必顺乎万物之理法之所取必民之所欲也法之所去必民之所恶也故法律正于上刑罚清简也众止于下民服从也故曰圣人以顺动则刑罚清而民服此以互体之坎变艮推广坤震以尽豫之义也然意味渊长言之有不能尽故夫子赞之曰豫之时义大矣哉易传曰豫遯垢言时义坎睽蹇言时用颐大过解革言时各以其大者也以卦气言之春分也太凖之以乐或问互体之变有防曰体有六变春秋传毕万筮仕于晋遇屯之比辛廖占之曰震为土车从马足居之兄长之母覆之众归之六体不易廖以震坤合而言六体也且以豫卦九四论之自四以上震也四以下艮也合上下视之坎也震有伏巽艮有伏兊坎有伏离六体也变而化之则无穷矣故曰杂物撰德其微显阐幽之道乎【易传】
　　新安朱氏曰刚应而志行以卦体卦德释卦名义豫顺以动以卦德释卦辞天地极言之而赞其大也【本义】　建侯行师顺动之大者立个国君非顺动而何　刑罚不清民不服只为举动不顺了致得民不服便是徒配了他亦不服　豫之时义言豫之时底道理【并语録】
　　东莱吕氏曰刚应而志行顺以动豫此一卦五位是隂独九四位是阳刚阳也今以一位之阳应五位之隂则志遂行非和易何以得此又天下之事须顺理而动则豫如君子坦荡荡作德心逸日休此顺动之谓也小人长戚戚作伪心劳日拙此不顺动之谓也天地以顺动则日月次四时代谢自然不过不忒况圣人乎天地以动顺故日月不过天下雷行物与无妄则为无妄雷在地上则为豫天地之间只有一顺字顺即行其所无事　豫之时义大矣哉此是大矣哉之最先者
　　象曰雷出地奋豫先王以作乐崇德殷荐之上帝以配祖考
　　濓溪先生曰古者圣王制礼法修教化三纲正九畴叙百姓大和万物咸若乃作乐以宣八风之气以平天下之情故乐声澹而不伤和而不淫入其耳感其心莫不澹且和焉澹则欲心平和则躁心释优柔平中德之盛也天下化中治之至也是谓道配天地古之极也后世礼法不修政刑苛紊纵欲败度下民困苦谓古乐不足听也代变新声妖淫愁怨导欲増悲不能自止故有贼君弃父轻生败伦不可禁者矣鸣呼乐者古以平心今以助欲古以宣化今以长怨不复古礼不变今乐而欲至治者逺矣【通书】
　　伊川先生曰雷者阳气奋发隂阳相薄而成声也阳始潜闭地中及其动则出地奋震也始闭郁及奋发则通畅和豫故为豫也坤顺震发和顺积中而发于声乐之象也先王观雷出地而奋和畅发于声之象作声乐以襃崇功德其殷盛至于荐之上帝推配之以祖考殷盛也礼有殷奠谓盛也荐上帝配祖考盛之至也【易传】
　　横渠先生曰王者之乐莫大于是【易说】
　　山杨氏曰雷在地中则复而已雷出地故气达而奋豫此声乐之象也乐记曰鼓之以雷霆奋之以风雨而乐者天地之和也然先王之作乐非徒自豫而已所以崇德也如咸池大章之类皆是也得四海之欢心然后可以事上帝配祖考惟豫之时为然【易説】
　　兼山郭氏曰雷出地盖帝出乎震之时于夏则仲春之二月于周则孟夏之四月也故先儒咸谓天子三年一郊盖言夏祠上帝于郊诗云昊天冇成命是也周官大司乐以圜钟为宫靁鼓靁鼗孤竹之管云和之琴瑟云门之舞于地上之圜丘奏之圜钟夹钟也于夏时二月律也则雷出地奋豫而作乐崇德其在于斯时乎帝者生物之宗祖考者人之始也故推以配焉【易说】
　　白云郭氏曰先人曰雷出地盖帝出乎震之时于夏则仲春之二月于周则孟夏之四月也又曰大司乐以圜钟为宫靁鼓靁鼗孤竹之管云和之琴瑟云门之舞于地上之圜丘奏之圜钟夹钟也夏时二月律也则雷出地奋豫而作乐崇德其在于斯时乎帝者生物之宗祖考者人之始也故推以配焉雍曰雷出地奋夏之二月天地万物説豫之时也作乐崇德治定功成君臣万民说豫之时也乐之出虚盖本隂阳之气自无而生有故因器而成声器可见者也声可闻者也气不作焉声不闻矣雷之收发何以异此故隂阳者雷之气也而雷者隂阳之声也春秋者又雷之器也非钟鼓则乐无作止非春秋则雷无收发以是知雷之与乐非特取象而成其实一气同类特大而作于天地者曰雷小而作于人者曰乐此见先王法象乎天地之道也故祭义曰君子合诸天道春禘秋尝此言夏商之时也又曰禘有乐而尝无乐以见先王作乐之道因雷之收发其微如此盖春秋者天地之阖辟也一辟而雷奋于是乎作乐故能通隂阳之气一阖而雷收于是乎不作乐以顺隂阳之理此所以禘有乐而尝无乐合于豫之作乐崇德也【易説】汉上朱氏曰雷之出地奋然而作万物豫之时也九四具天地日月雷霆风雨万物化生作乐起于冬至黄钟之象郊也者天祭也在内外之际为郊坤为牛坎为血阳为德豫自复三变初九升四作乐崇德也杀牛于郊荐上帝也上帝干在上之象殷盛也自四至上震变坤坤为众故曰殷礼有殷奠殷祭言盛也五变比干为考六变剥干为祖以配祖考者报本反始也【易传】
　　新安朱氏曰雷出地奋和之至也先王作乐既象其声又取其义殷盛也【本义】　先王作乐如燕飨饮食之类无处不用然用乐之大者尤在于荐上帝配祖考也　雷出地奋止是象其声而已荐上帝配祖考大槩言之　问作乐崇其德如大韶大武之类否先生曰然　象其声者谓雷取其义者谓和崇德谓着其德作乐所以发扬其德也　问作乐崇德曰先王作乐其功德便自不可掩也【并语録】东莱吕氏曰地中先有雷然后能出而发声胷中元无乐如何作乐夫雷本发于地则奋然而震惊此亦顺动之象也故先王体此作乐夫乐者亦本诸人心发而寓诸金石钟鼓之间今人须看雷之所自发处及乐之所自起处则豫之义可知不然则徒见震惊之声则谓之雷论其清浊调其宫角则谓之乐此不足与语雷乐之义也上天下泽履此易之言礼雷出地奋豫此易之言乐大凡天下事不知其理不可便言其无有如柳子厚言乐不能殖财只为自不见此道理【易说】
　　初六鸣豫凶象曰初六鸣豫志穷凶也
　　伊川先生曰初六以隂柔居下四豫之主也而应之是不中正之小人处豫而为上所宠其志意满极不胜其豫至发于声音轻浅如是必至于凶也鸣发于声也　象云初六谓以其隂柔【一无柔字】处下而志意穷极不胜其豫至于鸣也必骄肆而致【一作至】凶矣【并易传】横渠先生曰知防者上交不谄今得应于上豫独着闻终凶之道也故凡豫之理莫若安其分动以义也【易说】
　　蓝田吕氏曰初六处豫之初不知所戒恃四志有所矜其声宜逺闻者也恃交于外有矜大之志志穷必乖取凶之道
　　山杨氏曰和顺积中而形于外所乐者仁义之实而已夫豫岂可以声音笑貌为哉四以一阳为豫之主而初以隂柔不中正应之则其鸣也是乃胁肩谄笑而已其凶不亦宜乎【易说】
　　白云郭氏曰初六之鸣如谦上六之鸣感其应而有求也上六之鸣盖鸣而求谦初六之鸣盖鸣而求豫豫而知戒尚或有失况知其説逸而鸣以求之乎且鸣而求谦者志犹未可得况鸣豫乎其志穷凶也宜矣夫履霜之始未坚冰也驯致其道则坚冰也鸣而求豫未至于凶驯致其道则凶矣圣人知防故欲早辩也志穷者穷其求豫之志则凶也【易说】
　　汉上朱氏曰四者豫之主初六不中正而顺从逸豫者也初四相易成震震为声有相应而鸣之象从逸豫而发于声音者也故鸣初六豫之始于其始也鸣豫至于末流则志穷而凶中为志谓四也初复动而之四则止而不行其志穷矣太康后羿之事乎【易传】
　　新安朱氏曰隂柔小人上有强援得时主事故不胜其豫而以自鸣凶之道也故其占如此卦之得名本为和乐然卦辞为众乐之义爻辞除九四与卦同外皆为自乐所以有吉凶之异穷谓满极【本义】东莱吕氏曰初六鸣豫凶一爻备极小人之情状小人一得意于上便志得意满易传言轻浅两字最好【易说】
　　六二介于石不终日贞吉象曰不终日贞吉以中正也明道先生曰介于石理素定也理素定故见防而作何俟终日哉【刘绚师训】
　　伊川先生曰逸豫之道放则失正故豫之诸爻多不得正才与时合也唯六二一爻处中正又无应为自守之象当豫之时独能以中正自守可谓特立之操是以节介如石之坚也介于石其介如石也人之于豫乐心説之故迟迟遂至于躭恋不能已也二以中正自守其介如石其去之速不俟终日故贞正而吉也处豫不可安且久也久则溺矣如二可谓见防而作者也夫子因二之见防而极言知防之道曰知防其神乎君子上交不谄下交不渎其知防乎防者动之微吉之先见者也君子见防而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望夫见事之防微者其神妙矣乎君子上交不至于谄下交不至于渎者盖知防也不知防则至于过而不已交于上以恭巽故过则为谄交于下以和易故过则为渎君子见于防微故不至于过也所谓防者始动之微也吉凶之端可先见而未著者也独言吉者见之于先岂复至有凶也君子明哲见事之防微故能其介如石其守既坚则不惑而明见防而动岂俟终日也断别也其判别可见矣微与彰柔与刚相对者也君子见微则知彰矣见柔则知刚矣知防如是众所仰也故賛之曰万夫之望　能不终日而贞且吉者以有中正之德也中正故其守坚而能辩之蚤去之速爻言六二处豫之道为教之意深矣【并易传】
　　横渠先生曰不终日贞吉言疾正则吉也六二以隂居隂独无累于四故其介如石虽体柔顺以其在中而静何俟终日必知防而正矣体顺用中以隂居隂坚介如石故在理则悟为豫之吉莫甚焉不以说豫而流也【易说】
　　蓝田吕氏曰人道主交上交下交尽矣交不以中正者必流于谄渎其取凶悔必矣何可以保其安佚而终吉乎六二以柔顺而守中正知交际之道易此则不可先见之防不待久而后喻者也山杨氏曰六二柔顺中正无应于上下故介于石言静而正也夫一物不该非中也有所倚非正也豫者顺动之时也极天下之大顺其惟六二乎以中正故也唯中正为能防物于一己虽动之微其知之矣斯所以为知防其神乎【易说】
　　兼山郭氏曰凡事豫则立不豫则废言前定则不跲事前定则不困行前定则不疚道前定则不穷此言豫之有素也况六二柔顺中正无上下之交介于石焉其为豫也至矣中正介于石可也若夫上交不谄下交不渎非知防讵能之乎【易说】
　　白云郭氏曰系辞曰防者动之微吉之先见者也又曰唯防也故能成天下之务是以圣人贵夫知防者以此豫之六二知防之君子也知逸豫之道必凶而后已故不为逸豫中正自居介如石焉守以贞固是以吉也观其上交不谄是不与上为豫也下交不渎是不与下为豫也上下无与应不得变其志故中正之道常存而贞固之守益坚非介如石之象乎终日则失于不能早辩不终日所以为知防也古之人行此道者其惟文王乎始于忧勤终于逸乐文王之治也至于不敢盘于游田以庶邦惟正之供故能享国久长而得介于石之吉也明此道者其惟周公乎观其作无逸以戒成王曰无淫于观于逸于游于田以万民惟正之供故成王能持盈守成为太平之君子亦得介于石之吉也不然则盘游无度太康尸位之逸豫也酗于酒德商王受之迷乱也故孔子曰知防其神矣乎惟文王周公其尽之【易说】
　　汉上朱氏曰四艮为石初三不正二介于不正之间上交于三而不谄下交于初而不渎确然如石不可转也夫始交者安危之防不谄不渎则不过乎中故曰介于石三为内卦之终二动离为日不终日也所谓防者始动之微吉之端可见而未著者也离日为见见之是以不俟终日而作作则动也豫之时上下逸豫失正诸爻之才多与时合二以中正自守不溺于豫可谓见防矣备豫之道也不俟终日而作以贞故吉贞者守正之谓也心不动则中正中也故见不中正也故见不正中正故知微知柔不罹于咎故曰介于石焉用终日【易传】新安朱氏曰豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其德安静而坚确故其思虑明审不俟终日而见凡事之防微也大学曰安而后能虑虑而后能得意正如此占者如是则正而吉矣【本义】　介于石言两石相摩击而出火之意言介然之顷不待终日而便见得此道理【语録】广汉张氏曰或问君子上交不谄下交不渎何以谓之知防其神乎荅曰交际易于因循上交主于恭过其则斯为谄下交主于和过其则斯为渎能持而不失非知防其能之乎圣人论介于石之义而独以上下交之事为言惟笃实为己者知其为甚切要也【南轩集荅口子约】
　　东莱吕氏曰六二介于石处豫乐之中不有其豫乐故能见防而作人多在顺中壊了惟六二便能觉象言以中正也盖豫得中正则不为豫乐所移【易説】
　　六三盱豫悔迟有悔象曰盱豫有悔位不当也
　　伊川先生曰六三隂而居阳不中不正之人也以不中正而处豫动皆有悔盱上视也上瞻望于四则以不中正不为四所取故有悔也四豫之主与之切近苟迟迟而不前则见弃絶亦有悔也盖处身不正进退皆有悔吝当如之何在正身而已君子处己有道以礼制心虽处豫时不失中正故无悔也　自处不当失中正也是以进退有悔【并易传】
　　蓝田吕氏曰六三以隂居阳迫近九四位既不当德亦无常进退久速皆未得其所安以斯求豫宜有悔也
　　山杨氏曰盱上视也盱豫求豫于上也处非中正故盱则失义迟则失时皆不免于悔也与六二介于石不终日异矣【易说】
　　白云郭氏曰处豫之道戒在于不能自立而优柔无断是以驯致必至于凶故六二以介如石为得而六三以盱迟有失也夫睢盱视上而说之非介如石者也迟迟疑而有待非不终日者也视而恱之者失于不立迟疑有待者失于无断与夫鸣而求之者过犹不及耳宜其皆为有悔之道欲无悔者无它道焉介然不动以守之断然不疑以行之惟此见六二之贞可谓能知能行者也孔子之不惑顔子之弗失孟子之不动心亦皆六二介于石之道欤【易说】
　　汉上朱氏曰三四处位不当同而不和者也睢盱上视而不正也向秀曰小人喜恱佞媚之貌四豫之主三以柔顺承之动成巽巽为多白眼睢盱上视佞媚以求豫而四不动则悔其动故盱豫悔三不能去且静而待之四又不动故迟有悔悔其不动四艮体止于上三动巽为进退故动静皆有悔三犹豫如是无他位不当也小人恱于豫宁悔而终不以所处为不当而去之柔不正故也【易传】新安朱氏曰盱上视也隂不中正而近于四四为卦主故六三上视于四而下溺于豫宜有悔者也故其象如此而其占为事当速悔若悔之迟则必有悔也【本义】　盱豫悔言覻着九四之豫便当速悔迟时便有悔盱豫是句【语録】
　　九四由豫大有得勿疑朋盍簪象曰由豫大有得志大行也
　　伊川先生曰豫之所以为豫者由【一无由字】九四也为动之主动而众隂说顺为豫之义四大臣之位六五之君顺从之以阳刚而任上之事豫之所由也故云由豫大有得言得大行其志以致天下之豫也勿疑朋盍簪四居大臣之位承柔弱之君而当天下之任危疑之地也独当上之倚任而下无同德之助所以疑也惟当尽其至诚勿有疑虑则【一有其字】朋类自当合聚夫欲上下之信惟至诚而已苟尽其至诚则何患乎其【一无乎字一旡其字】无助也簪聚也簪之名簪取聚髪也或曰卦惟一阳安得同德之助曰居上位而至诚求助理必得之姤之九五曰有陨自天是也四以阳刚迫【一作逼】近君位而专主乎豫圣人宜为之戒而不然者豫和顺之道也由和顺之道不失为臣之正也如此而专主于豫乃是任天下之事而致时于豫者也故惟戒以至诚勿疑　由己而致天下于乐豫故为大有得谓其志得大行也【并易传】
　　山杨氏曰四以一阳为顺动之主刚应而志行天下由之而豫也故大有得也处多惧之地承柔弱之君而任天下之责危疑之时也惟至诚为能通天下之志至诚而不动者未之有也故曰勿疑朋盍簪言诚而不疑则其类自合矣簪髪之簪则其合也固矣方成王幼冲周公为冡宰百官总己而听焉上则成王未悟下则羣叔流言危疑之甚也惟周公以身任之而不疑故民献有十夫予翼此朋盍簪之谓也使周公懐自疑之心畏艰大之言以考翼不可征则乱无日矣其能成寕考之图功哉【易说】
　　兼山郭氏曰九四顺以动豫而一阳以总之上无刚健之君下无分民之臣是以为由豫也然而功震主者身必危能无疑乎惟在豫之时有阳胜之德故可以总众志以安上也盖道足乎己时有所当然则其志得行不然桓文之举未免为三王之罪人也【易说】
　　白云郭氏曰九四以一阳而总众隂为豫之主以顺动自任者方是时上无刚健之君则众隂不得不由之以豫也由之以豫则天下少安所以大有得也然处由豫之道在于信立而勿疑勿疑故朋盍明盍则总众智力以安上其序如此也昔齐晋之霸也归鲁三败之地示原三日之围可谓信立矣防于葵丘防于践土可谓朋盍矣总诸侯以尊王室非安上乎此虽霸者之事然孔子尝曰微管仲吾其被髪左衽矣盖孔子之意以为虽非三王之举岂不愈于委而弃之夷狄也哉是所以由豫之为大有得也伊川曰簪聚也簪之名取聚髪也【易说】
　　汉上朱氏曰四为豫之主五隂顺从由己以致豫故曰大有得然不免于疑者在近君危疑之地无同徳之助众隂不从五而从己也疑谓伏巽巽为不果坎见巽伏故勿疑盍合也五交四也言积诚不已下情通于上也坎为髪为通四刚在上下众柔之际交而通之犹簪也髪非簪则散乱不理安有髪之柔顺而不从簪乎夫朋归己而致疑于五者有二招权也专功也下情通于上上下既交以诚何疑于招权不有其功归美于上其中洞然何疑于专功四五相易伏巽象毁则四刚中之志上行率天下而从五何疑于朋之众乎五不疑四四不疑五君臣上下各守其正为由豫也大矣先儒以坎为髪何也曰以巽为寡髪而知也干为首柔其毛也故须象亦然【易传】
　　新安朱氏曰九四卦之所由以为豫者也故其象如此而其占为大有得然又当至诚不疑则朋类合而从之矣故又因而戒之簪聚也又速也【本义】
　　问豫卦初六与九四为应九四由豫大有得本亦自好但初六恃有强援不胜其豫至于自鸣所以凶否先生曰九四自好自是初六自不好怎奈他何　由豫犹言由颐【并语録】
　　东莱吕氏曰四是大臣之位又多惧之地也今人处多惧之地一向就危疑上猜防自为疑阻惟由豫之道但推诚于上下不复自为疑阻所以大有得而志大行周公当摄政之际外则四国流言内则王不知周公只是推诚而已不惟大臣如此而朋友之道亦只是推诚相与自然勿疑而朋盍簪【易说】
　　六五贞疾恒不死象曰六五贞疾乘刚也恒不死中未亡也
　　伊川先生曰六五以隂【一无隂字】柔居君位当豫之时沈溺于豫不能自立者也权之所主众之所归皆在于四四之阳刚得众非耽惑柔弱之君所能制也乃柔弱不能自立之君受制于专权之臣也居得君位贞也受制于下有疾苦也五居尊位权虽失而位未亡故云贞疾恒不死言贞而有疾常疾而不死如汉魏末世之君也人君致危亡之道非一而以豫为多在四不言失正而于五乃见其强逼者四本无失故于四言大臣任天下之事之义于五则言柔弱居尊不能自立威权去己之义各据爻以取义故不同也若五不失君道而四主于豫乃是任得其人安享其功如太甲成王也蒙亦以【一无以字】隂居尊位二以阳为蒙之主然彼吉而此疾者时不同也童蒙而资之于人宜也耽豫而失之于人危亡之道也故蒙相应则倚任者豫相逼则失权者也又上下之心专归于四也　贞而疾由乘刚为刚所逼也恒不死中之尊位未亡也【并易传】
　　蓝田吕氏曰九四以一阳为五隂之主六五柔居其上处至尊以临之有位号而无势者也居安豫之时有位号而无势不可以令天下矣如人之有疾常久而不死者犹有中气存焉然不足頼也山杨氏曰居豫之时无刚健之才逸于豫者也孟子曰入则无法家拂士出则无敌国外患者国恒亡六五之乘刚有法家拂士敌国外患之谓也左右正救之故以正为疾虽未能执其中而中未亡也则不死于安乐矣故常不死【易说】
　　兼山郭氏曰六五谦轻而豫怠也怠则失其柄也久矣然而入则无法家拂士出则无敌国外患者国恒亡六五非能固存其不亡也仅矣乘刚疾也九四亦震体顺动之臣也【易説】
　　白云郭氏曰伊川曰居得君位贞也受制于四有疾也五居尊位权虽失而位未亡故云贞疾恒不死雍曰九四以一刚为豫之主六五不能正为君之道求其所以然盖失于好逸不知文王周公之戒驯致于君弱臣强而不能振也其犹平王东迁下堂而见诸侯之时乎君德微矣虽仅能守其位譬夫人之老也血气既衰疾亦甚矣仅得常不死而已中未亡者终亡之象已见特其中未尽亡而已【易说】
　　汉上朱氏曰四以刚动为豫之主众之所归权之所主也五以柔弱沈防于逸豫而乘其上岂能制四哉六五受制于四而不可动亦不复安豫矣故此爻独不言豫不可动则于正为有害故曰贞疾恒震巽也天地可久之道也六五动则有震巽恒久之象人君中正然后六二为之用九四同德也何乘刚之有五不可动以失正也故九四为腹心之疾然主祭祀守位号而犹存者正虽亡而中未亡也中者人心也中尽亡则灭矣故曰贞疾恒不死言贞虽有疾其中固在能动以正则可久矣恒未尝死也坤为死震为反生未亡之象周室东迁齐晋二伯托公义以令诸侯中未亡也失天下者多矣必曰豫者威权之失必自逸豫也谀臣进女谒行大臣专主威则社稷移矣易传曰若五不失君道而四主于豫乃任得其人安享其功如太甲成王也【易传】
　　新安朱氏曰当豫之时以柔居尊沈溺于豫又乘九四之刚众不附而处势危故为贞疾之象然以其得中故又为恒不死之象即象而观占在其中矣【本义】
　　东莱吕氏曰六五贞疾恒不死传曰人君致危亡之道非一而以豫为多若以豫自处则权必移于下既逸豫虽云久不死亦终于亡而已如人气血耗散而肤革仅存亦终于死而已九四一爻在九四观之则为大臣在六五观之则为权臣故逐爻取义不同【易说】　又曰观豫六五之象然后知上无耽乐之君则下无擅权之臣【己丑课程】
　　上六防豫成有渝无咎象曰防豫在上何可长也伊川先生曰上六隂柔非有中正之德以隂居上不正也而当豫极之时以君子居斯时亦当戒惧况隂柔乎乃耽肆于豫昏迷不知反者也在豫之终故为昬冥已成也若能有渝变则可以无咎矣在豫之终有变之义人之失苟能自变皆可以无咎故冥虽己成能变则善也圣人发此义所以劝迁善也故更不言防之凶专言渝之无咎　昬冥于豫至于终极灾咎行及矣其可长然乎当速渝也【并易传】
　　山杨氏曰豫之终沈冥于豫者也故冥豫成然居动之极有变之象焉故曰有渝无咎然君子与为善故不言防豫之凶而专言有渝之无咎也【易说】兼山郭氏曰上六豫之极也然豫有二义犹所谓一极备凶一极无凶者也如利建侯行师顺以动豫豫顺以动重门击柝以待暴客无凶者也若防豫在上而不知变惟康好逸豫乃盘游无度备凶者也是以五子咸怨述大禹之戒以作歌则有穷后羿因民弗忍距于河者有以致之焉尔而孔子之辞戒之在逸而不及其备者岂圣人之情见于辞者乎【易说】
　　白云郭氏曰上六豫极之时冥昧耽乐迷不知反豫之凶将成矣或有变焉亦且无咎盖豫虽必至于凶而上六知变之位圣人贵其能变故不言冥之凶而言渝之无咎也且于初六之鸣未凶而言凶上六之防当凶而曰无咎何哉盖鸣于终者则未必凶鸣于初者驯至于终则其凶必矣防于终者变则无咎防于初者虽变亦有咎其凶又有甚于鸣矣故上六之防始勤而终怠者也非若鸣之怠于初也是以其为凶咎系乎初终而不与于鸣防之轻重也【易说】
　　汉上朱氏曰上六豫之终沈防于豫成而不变者也坤为冥昧古之逸豫之人固有不恤名声之丑性命之危而乐之者不知因佚乐之过变前之为乃善补过也何咎之有故曰成有渝无咎圣人发此义以勉夫困而学者焉上六动之三成巽巽为长四坎为可防豫在上而不变未有不反何可长也【易传】
　　新安朱氏曰以隂柔居豫极为昬于豫之象以其动体故又为其事虽成而能有渝之象戒占者如是则能补过而无咎所以广迁善之门也【本义】东莱吕氏曰上六防豫今人当防豫之极便谓不可救药不知一念才正即是好人易传曰不言防成之凶而言有渝无咎圣人劝人迁善之意深矣【易说】




　　合订删补大易集义粹言卷二十
<经部,易类,合订删补大易集义粹言>
　　钦定四库全书
　　合订删补大易集义粹言卷二十一
　　头等侍衞纳喇性德编
　　【震下兊上】
　　伊川先生曰随序卦豫必有随故受之以随夫説豫之道物所随也随所以次豫也为卦兊上震下兊为説震为动说而动动而説皆随之义女随人者也以少女从长男随之义也又震为雷兊为泽雷震于泽中泽随而动随之象也又以卦变言之干之上来居坤之下坤之初徃居干之上阳来下于隂也以阳下隂隂必説随为随之义凡成卦既取二体之义又有取爻义者复有更取卦变之义者如随之取义尤为详备【易传】
　　随元亨利贞无咎
　　伊川先生曰随之道可以致大亨也君子之道为众所随与己随于人及临事择所随皆随也随得其道则可以致大亨也凡人君之从善臣下之奉命学者之徙义临事而从长皆随也随之道利在于贞正随得其正然后能大亨而无咎失其正则有咎矣岂能亨乎【易传】
　　山杨氏曰随无故也有亨之道焉然随非其正虽道通而志行君子不与也故利贞乃无咎【易説】白云郭氏曰随有随之王有随之者有随于内有随于外者随之主大矣而随之则小也随于内小矣而随于外则大也以随之成卦言之刚来随于内而柔上随于外二三得刚而随以动四五得柔而随以説此随之义也六爻无不随者矣然谦卦一谦而得四益为吉随卦一随具四德而无咎非无咎不足于吉也葢谦之得失在人事人事以吉为善随之得失在道道以无咎则不失不可一槩论也【易説】
　　新安朱氏曰随从也以卦变言之本自困卦九来居初又自噬嗑九来居五而自未济来者兼此二变皆刚来随柔之义以二体言之为此动而彼説亦随之义故为随己能随物物来随己彼此相从其通易矣故其占为元亨然必利于正乃得无咎若所随不正则虽大亨而不免于有咎矣春秋传穆姜曰有是四德随而元咎我皆无之岂随也哉今案四德虽非本义然其下云云深得占法之意【本义】
　　彖曰随刚来而下柔动而説随大亨贞无咎而天下随时随时之义大矣哉
　　伊川先生曰卦所以为随以刚来而下柔动而説也谓干之上九来居坤之下坤之初六徃居干之上以阳刚来下于隂柔是以上下下以贵下贱能如是物之所説随也又下动而上説动而可説也所以随也如是则可【一有以字】大亨而得正能大亨而得正则为无咎不能亨不得正则非可随之道岂能使天下随之乎天下所随者时也故云天下随时　君子之道随时而动从宜适变不可为典要非造道之深知几能权者不能与于此也故賛之曰随时之义大矣哉凡賛之者欲人知其义之大玩而识之也此賛随时之义大与豫等诸卦不同诸卦时与义是两事【一作与豫卦以下诸卦不同时义是两事　一作与豫等诸卦不同时与义是两事　并易传】　礼孰为大时为大亦须随时当随则随当治则治当其时作其事便是能随时随时之义大矣哉寻常人言随时为且和同只是流徇耳不可谓和和则已是和于义故学者患在不能识时时出之亦须有溥博渊泉方能出之　自画卦垂衣裳至周文方备只为时也若不是随时即一圣人出百事皆做了后来者没事又非圣人智虑所不及只是时不可也只归之自然则无可观更无可玩颐【并入闗语録】
　　蓝田吕氏曰随有从而无违也刚来下柔者随自否来干之上九下居坤之初六也以刚下柔物所以随我也物不説则我不动我所以随物也君子不过时而已矣以道徇身随时也以身徇道亦随时也惟变所适无徃而非义故曰随时之义如不合于义天下靡然成风亦往随之以取凶咎非所谓随时之义也故必大亨无咎然后可随
　　山杨氏曰一阳在下刚来而下柔也动而説合二体言之也刚不下柔则亢动而不説则括夫如是人孰随之故刚来而下柔动而説所以为随也随而大亨贞则为随之主而天下随之以为时矣若泰之时君子以其彚征是也夫趋变无常而各当其可非夫可与权者其孰能之其义岂不大矣哉【易説】
　　兼山郭氏曰刚自上来而成震柔自下往而成兊故震动而兊説不止于人道而言凡受命赋形于天地之间者无不为随也盖震东方之卦也万物随之以生兊西方之卦也万物随之以成其出也其入也孰不随之故春生之夏长之秋成之冬藏之随也圣人东作西成亦随也五载一廵守亦随也随之大岂一端而已耶【易説】
　　白云郭氏曰先人曰随不止于人道而言震东方之卦也万物随之以生兊西方之卦也万物随之以成其出入也孰不随之故春生之夏长之秋成之冬蔵之随也圣人东作西成亦随也五载一廵守亦随也随之大岂一端而已耶伊川曰凡人君之从善臣下之奉命学者之徙义众人之随己巳之随人与临事而择所随皆随也雍曰随之成卦以初九上六来往成震兊动説而有随王辅嗣以震为刚而兑为柔是刚下柔如咸卦男下女之説不言初九上六之义若如王氏言则刚来下柔之卦居易之半矣何独于随言之也且天下之理不动则无所随不説则不能随所以致动而説者初九上六之力也圣人论上下卦则言男女隂阳及论爻则言刚柔随蛊二卦不以初上之变论之则刚来下柔与刚上柔下之义终不可眀也然随之道大而天地小而人民细而虫鱼草木无不有随不能以言尽要其归则随时而已至如尧舜随于揖让汤武随于征伐伊周随于致君孔孟随于设教以圣人之随其不同已如此况天地万物之随乎盖道与时防则圣人随之易地皆然也是以圣人所任者道而不能违者时故曰随时之义大矣哉【易説】
　　汉上朱氏曰随自否来上九之初刚人之所随柔随人者也上九过刚而不反君子小人相絶非道也刚来下于柔柔往而随之下动而上説所以随也自初九言之君子之道为众所随人君屈己以随善者也自上六言之臣下之奉命学者之徙义临事之从长无非随也故曰随此以刚柔相易合两体而言随也上九之初大者亨也其亨以贞也上九过刚尝有咎矣无咎者善补过也大者亨以贞利于正也又善补过至于无咎天下岂不动而説以随之乎故曰元亨利贞无咎此以初九一爻言随之道也易传曰随之道利在于正随得其正然后能大亨而无咎失其正则有咎矣岂能亨乎春秋传穆姜往东宫筮之遇艮之八史曰是谓艮之随姜曰是于周易曰随元亨利贞无咎有四徳者随而无咎盖穆姜时以元亨利贞为随之四徳夫子作彖辞然后明元亨利贞者大亨正非若干之四徳也夫天下之随君子者随其正也君子之动者随其时也时无常是以正为是君子得其正天下是之是之斯随之矣天下之物静而在下莫如泽也惊蛰既至雷动于泽中泽气随之下者上静者动谁为之哉时也故曰大亨贞无咎而天下随时然随时之义非达权知变者不能尽或因或革或损或益人之所説不以强去人所不説不以强留如天地之随时乃无咎矣故曰随时之义大矣哉天下随时王昭素曰旧本多不连时字王弼亦曰得时则天下随之矣随之所施唯在于时也胡旦曰王肃本作随之篆字之为□时为□转隷者増日为时胡説为长在卦气为惊蛰二月中故太准之以从【易传】
　　新安朱氏曰随刚来而下柔以卦变卦德释卦名义大亨贞无咎而天下随时王肃本时作之今当从之释卦辞言能如是则天下之所从也随时之义大矣哉王肃本时字在之字下今当从之【本义】伊川先生説説而动动而説不是不当説説而动凡卦皆从内説出去盖卦自内生动而説却是若説説而动却是自家说他后他动不成随了我动彼説此之谓随　又曰动而説成随巽而止成蛊【语録】
　　东莱吕氏曰干之上来居坤之下坤之初往居干之上　又曰人之性本同一有所随便分善恶如尧之朝舜禹为善人之宗共鲧为恶人之主方未有所随则同此人也一歩随舜禹则为善人之归一歩随共鲧则为恶人之党是为善为恶为正为邪皆在举歩间不可泛有所随盖随人不是小事须元亨利贞乃无咎如比之亲辅人必须原筮元永贞乃无咎　大凡随虽小随大柔随刚隂随阳下随上必是上有以先之天下之理未有无感而应故刚来而下柔然后柔动而説如尧舜之圣只是舍己从人必须我有可随之道然后能使人随我至于变时雍则人来随我矣随时之义大矣哉不曰随君子而曰随时者盖君子与造化为一随时所以随君子也　又曰随时之义大矣哉先辈谓易三百八十四爻一言以蔽之只是一时字如孔子大不可名孟子只以圣之时尽之如中庸只説一时中易传曰凡賛之者欲人知其义之大玩而识之也只教人玩识时字【并易説】
</div>
    <div class="pagination">
<a href="合订删补大易集义粹言_page15.html">上一页</a><span>...</span><a href="合订删补大易集义粹言_page11.html">11</a><a href="合订删补大易集义粹言_page12.html">12</a><a href="合订删补大易集义粹言_page13.html">13</a><a href="合订删补大易集义粹言_page14.html">14</a><a href="合订删补大易集义粹言_page15.html">15</a><span class="current-page">16</span><a href="合订删补大易集义粹言_page17.html">17</a><a href="合订删补大易集义粹言_page18.html">18</a><a href="合订删补大易集义粹言_page19.html">19</a><a href="合订删补大易集义粹言_page20.html">20</a><a href="合订删补大易集义粹言_page21.html">21</a><span>...</span><a href="合订删补大易集义粹言_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
