<!DOCTYPE html>
<html>
<head>
    <meta charset="UTF-8">
    <title>大易缉说 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 10 页/共 29 页</h1>
    <div class="content">　　九三伏戎于莽升其髙陵三嵗不兴
　　莽林莽也四隂位隂则暗且居上之下三视之林莽之象也陵丘陵也三阳位阳则髙且居下之上二视之丘陵之象也三以刚居刚而又不中处同人之世而无应与下比于二而二以中正上应于五三不顾义挟其刚强欲夺而同之上则欲拒五之应乎二乃伏其兵戎于同恶之林下则欲迫二之同乎已乃升其所据之髙陵以瞰之然于义不直故三嵗不兴谓三变而正遇九五之刚中正其奸终不敢发也未故无凶咎
　　象曰伏戎于莽敌刚也三歳不兴安行也
　　五刚中正下同二之柔中正于义其可敌乎故伏戎升陵至于三歳而终不敢安行者言其刚强不义安得而行也
　　九四乘其墉弗克攻吉
　　城墙曰墉所以捍隔外侮者谓三也自上乘下曰乘谓四居外卦刚而不中不正下无应与欲内同六二而爲九三所隔四挟其居髙之势乘其墉而攻之然三刚而四柔其势不敌四亦自知其义不直反而不攻亦由处柔而善变变而得冝故吉
　　象曰乘其墉义弗克也其吉则困而反则也
　　二实应五而欲以力夺之三不犯巳而欲以势乘之义弗克也始也挟势用刚虽巳违则及其困也能反于不过刚之则是以能吉
　　九五同人先号咷而后笑大师克相遇
　　五刚中正二柔中正相与一心而同者也爲三四所隔不胜愤抑至于号咷然邪不胜正终必相遇故后笑必至于大师以克胜之而后得遇者以彼同恶者皆刚强而此同心者柔弱也伊川曰五君位而爻不取人君同人之义者盖五专以私嫟应于二失其中正之徳而不能与天下爲大同非君道也又先隔则号咷后遇则笑是私情也故不言君道而止明二人同心不可间隔之义
　　象曰同人之先以中直也大师相遇言相克也
　　先所以号咷者以中诚理直不胜忿切而然也必大师克之而后能遇者以隔之者彊也
　　上九同人于郊无悔
　　人所居爲邑邑外曰郊是去人逺之地喻上九居一卦之外去二之人逺也盖二爲成卦之主以一隂爲众阳之所欲同者五爲正应同之专者也初在下一出门即与之同无争于五故无咎三四则伏戎乘墉而起争矣上在五后其志未尝不欲同乎二唯去二巳逺五又隔之于外如在邑外之郊故不得而同唯其不得而同故亦无悔虽无悔而于同人之道亦不足取也
　　象曰同人于郊志未得也
　　郊与野异野则旷逺广大一有人无不见者是虽不求于同而无不同也郊则限于人所居邑之外是虽欲同而不可得而同也然则于野者无心于同而无往不同于郊者有志于同而不得而同也故曰志未得
　　【干下离上】
　　大有所有之大也爲卦干下离上火在天上容光必照无所不有大有之象也又阳爲大五以一隂居尊上下五阳皆爲所有又有其大之象也五以谦虚处髙明以卑柔处刚健亦爲能有其大之义故爲大有
　　大有元亨
　　五爲成卦之主以文明之徳得中而居尊处大有之世而顺乎干是有徳有位顺天而行者也何往不亨故曰元亨元有大善之义若非明非中非顺天之道则虽大有而不善及不能亨者有之矣
　　彖曰大有柔得尊位大中而上下应之曰大有
　　以成卦之主释卦名义柔谓六五上下谓五阳五得中而居尊以柔而处刚爲能尽大中之道以用于天下故上下之阳归之是爲大有
　　其徳刚健而文明应乎天而时行是以元亨
　　以卦徳释彖辞内刚健而外文明有其徳矣五又以柔中而顺乎干是有刚健文明之徳顺天道而时行者也是以元亨
　　象曰火在天上大有君子以遏恶善顺天休命火在天上洪纎髙下无往不照大有之象也君子观此则知大有之世善善恶恶无所不有或遏或亦以顺天之道承大有之休命也
　　初九无交害匪咎艰则无咎
　　五以一隂居尊爲成卦之主厥孚以交上下而上下应之故二曰往三曰亨四匪其彭上履其信而思其顺皆言其交于五也今初曰无交害岂非初独处下不得交于五爲有害于上下应之之义乎然初阳刚得正其无交于五非其咎也故不曰无咎而曰匪咎谅其在下也况交道亦不可轻易使失之轻易而不艰或以茍合爲交则是徒知无交之害而不知茍合之爲咎也故又曰艰则无咎予其守正也
　　象曰大有初九无交害也
　　大有初九云者言大有之世而初九逺在下无交于五于上下应之之义不能无害也
　　九二大车以载有攸往无咎
　　二健而居柔刚而不过处大有盛而未满之时如以大车载物容之有余也而又有刚中之徳上应柔中之君不但可以载亦可以往故无咎若至于盛满则是车盈不可载亦不可往矣焉得无咎乎此圣人因九二健而得中发之以爲处大有之法
　　象曰大车以载积中不败也
　　积中不败者言人之积载得中则止过则必有覆车折轴之忧焉得不败
　　九三公用亨于天子小人弗克
　　亨春秋作享古亨享通朝献也三居下之上公侯之位也其土地人民之富皆天子所有于大有之时以阳刚得正之君子处之必不私其有而以奉上故曰亨于天子以过刚不中之小人处之必擅爲巳有因爲不顺故曰小人弗克爻一也用之则存乎其人
　　曰公用亨于天子小人害也
　　小人无刚正之徳故处大有则或爲害而大有亦适足爲小人害也
　　九四匪其彭无咎
　　四当大有过中之时有之盛者也且体刚而居不正之位上近柔中之君盛极则衰忧至矣唯刚明用柔知自损抑匪其彭而不敢以盛多自处故得无咎诗曰行人彭彭盛多之貌也
　　象曰匪其彭无咎明辩晳也
　　晳明之至者不处其盛多而得无咎者以其辩明事理之晳也居柔故能匪彭离体故能明晳
　　六五厥孚交如威如吉
　　虚中故有孚五以虚中之孚居尊位而上下交如以成大有然以一柔而交众刚虽能推诚以得其心然易而无备则或生侮慢故必济之以威如斯能吉盖处大有之时居众刚之上不可一于柔也
　　曰厥孚交如信以志也威如之吉易而无备也一人之诚固足以发上下交如之志然以一隂主众阳亦不可易而无备故必济之以威如则吉
　　上九自天祐之吉无不利
　　以刚明之至而自居于隂当大有之极而澹然退处是能不有其有持谦虚以处盛满者也满招损谦受益时乃天道上九能于大有盛满之时而益谦益退不居其有宜其自天祐之吉无不利也
　　曰大有上吉自天祐也
　　大有上吉者言居大有之上履盛满之极而能谦虚不居其有而天祐也大有而能谦其应如是欤夫子于系辞复以交于五取义而言履信思乎顺又以尚贤也若曰五以中虚之孚柔顺之徳交于上下众阳皆自下应之九独应之于上是履其孚信思其柔顺也五又能以谦柔尚上九之贤是君臣上下处大有之极皆能不有其有顺乎天而行是以自天祐之吉无不利
　　【艮下坤上】
　　谦谦退也有而不居之谓爲卦艮下坤上地中有山也以山之髙而居地之下谦之也以崇髙而处至卑之下谦之义也故爲谦
　　谦亨君子有终
　　谦之成卦九三也三以一阳止乎内而顺乎外故亨在人以谦自处不矜不伐而众自与之亦无往不亨故曰谦亨凡谦之道先自卑而后尊先自晦而后显是无其始而有其终也故曰有终谦而有终者其唯君子乎
　　曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也
　　以成卦之主释辞而极言谦道以爲训也天髙而在上今一阳下济以成其化育之功而其道光明此言谦之亨也地卑而在下今坤道上行以蕴夫艮山之髙而得其增益此言谦之有终也天道亏益者盈虚消息之谓也地道变流者圯頽倾注之谓也神造化之迹凡过而损不足而益者皆是也天地神犹然人之道可知矣自天道亏盈以下圣人所以戒盈而劝谦也故人居尊而能谦则徳愈光明居卑而能谦则人亦莫能过之是不有其始而有其终君子之道也
　　曰地中有山谦君子以裒多益寡称物平施
　　山髙而居于地之下谦之也坤卑而蕴夫山之髙谦之益也君子以之裒取多者增益寡者所以称物之宜而平其施也尊卑小大逺近亲踈各当其分者称物也父干母坤民胞物与一视同仁者平施也皆损髙增卑之事故以取
　　初六谦谦君子用涉大川吉
　　六体柔谦徳也初处下卑位也以柔处下谦之又谦君子之行也谦谦之行不争而胜众无不与虽涉险难亦可无患况居平易乎故吉初前互体爲坎而进于坤亦有涉川而吉之
　　曰谦谦君子卑以自牧也
　　牧有收而养之之意言君子以谦卑之道收敛身心以养其徳故无不吉
　　六二鸣谦贞吉
　　诚积于心而于声曰鸣柔与下皆谦也二以柔居柔而位乎下得中且正是谦而满其所愿欲者也既得所欲其诚积于中随所至而发于外故鸣此谦之正吉之道也
　　曰鸣谦贞吉中心得也
　　言二中心得其所欲故鸣
　　九三劳谦君子有终吉
　　三以一阳爲成卦之主而上下从之是一君子上爲君所与下爲众所归于上下谦退之时独任重而有勲劳者也持此而处谦是又劳而不伐有功而不徳者也是以巳愈谦于前人愈尊于后故曰有终吉
　　曰劳谦君子万民服也
　　万民服者非服其有劳服其有劳而能谦也
　　六四无不利防谦
　　防发挥之谓四柔而得正上而能下固谦者也况上承柔谦之君下乘劳谦之臣巳居其间动作施爲无所不利于用谦唯谦则处上处下亦无不利
　　曰无不利防谦不违则也
　　言六四防谦故处上处下皆不失其当然之则也
　　六五不富以其邻利用侵伐无不利
　　易例隂以阳爲富君以臣爲邻五隂柔是不富也以柔处谦是不有其富也四近臣二大臣亦隂也奚其富盖卦唯三之一阳二与四皆谦退而推让之使辅于五是五本不富以其臣邻而富也亦以见谦之世上下皆谦之盛徳也然谦固吉徳而君道则不可一于用谦必用侵伐使威徳并着然后尽君道之宜盖三以一阳处众隂之间有统众行师之五爲之君上爲之应故二爻有侵伐行师之辞亦以救柔谦之过以爲处谦之法
　　曰利用侵伐征不服也
　　谦至九三万民服矣岂五之谦徳如此犹有不服者邪盖服九三者服其有劳而能谦也君道则不可一于用谦故必侵伐乎谦徳之所不能服者然后爲宜也
　　上六鸣谦利用行师征邑国
　　谦豫反对卦也皆以一阳爲成卦之主谦之上即豫之初豫之初曰鸣豫以应四也此曰鸣谦岂非以应三乎上六以柔居柔处谦之极而退居无位之地本谦退之至者然三爲成卦之主得时得位而独与之应故上六不得遂其谦退之志而于声故曰鸣鸣其谦退而未得之志也然已愈退而人愈归故利用行师但谦而处柔志终不逺故止利于征巳邑国以自治而巳坤爲邑国三有统众行师之
　　曰鸣谦志未得也可用行师征邑国也
　　凡人得其所欲与不得其所欲者诚积于中必发于外故曰鸣二之鸣得其所欲故曰中心得上之鸣不得其所欲故曰志未得以谦退未得之志终不在逺故用行师止可以自治于内也
　　【坤下震上】
　　豫安也乐也爲卦坤下震上顺而动也顺理而动则安动而和顺则乐豫之义也雷动而出于地万物皆恱豫豫之象也故爲豫
　　豫利建侯行师
　　四以一阳爲成卦之主居公侯之位上下顺而从之建侯之象也一阳统众隂以顺而动行师之象也建侯行师二者庆赏刑威虽不同然皆上动而下顺欲使夫人安且乐则一也故豫利建侯行师
　　曰豫刚应而志行顺以动豫
　　以成卦之主及卦体释卦名义四以一阳爲上下所应而其志得行故豫坤顺震动爲顺以动天下唯顺理而动则安且乐故曰豫
　　豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　以卦徳释辞而极言之也豫之爲豫顺以动也天地间不过一至顺之理而巳故天地之运以顺而动则日月四时不差忒而万化成圣人之治以顺而动则政刑清而万民服然则动必以顺天地圣人且不能违而况建侯行师乎豫之时之义岂不大哉
　　象曰雷出地奋豫先王以作乐崇徳殷荐之上帝以配祖考
　　雷者隂迫于阳而发于声者也潜在地中物犹郁遏奋出地上则物皆和畅豫之象亦乐之象也故先王以之作乐襃崇功徳极其盛则荐之上帝以配祖考言和乐之至也礼云春礿秋尝礿有乐尝无乐震爲春是专以礿言之也
　　初六鸣豫凶
　　四爲卦之主以一阳得时而在上初以隂柔不中不正而独与之相应是小人处豫之时而专得宠于上者故其志意不胜恱豫至发于声而鸣于外轻浅如是宜其凶也
　　象曰初六鸣豫志穷凶也
　　初以隂柔卑下而专上之宠以此处豫宜其气骄志满以招凶祸故曰志穷凶也
　　六二介于石不终日贞吉
　　豫主乎乐然豫乐易以溺人溺则反而忧矣卦独此爻居中得正而又无应有自守之是上下皆溺于豫而独能以中正自守介然如石之安静不爲物欲所移故其处事思虑精详能见忧乐伏之几当去则速去之不俟终日此六二贞正之吉也夫子因二之见几于系辞极言知几之道曰知几其神乎吉之先见者也几有吉有凶独言吉者见之于先则无凶矣
　　象曰不终日贞吉以中正也
　　唯中与正故能守之坚而去之处豫之善者也
　　六三盱豫悔迟有悔
　　盱上视也迟固恋也六三质柔志刚不中不正处上之下下之上处上之下故仰盱而贪慕乎四由豫之乐而四不与此悔之道处下之上故迟疑而固恋其居人上之乐而不见几亦悔之道此爻正与六二相反盱则不能介于石迟则不能不终日中正与不中正故也
</div>
    <div class="pagination">
<a href="大易缉说_page9.html">上一页</a><span>...</span><a href="大易缉说_page5.html">5</a><a href="大易缉说_page6.html">6</a><a href="大易缉说_page7.html">7</a><a href="大易缉说_page8.html">8</a><a href="大易缉说_page9.html">9</a><span class="current-page">10</span><a href="大易缉说_page11.html">11</a><a href="大易缉说_page12.html">12</a><a href="大易缉说_page13.html">13</a><a href="大易缉说_page14.html">14</a><a href="大易缉说_page15.html">15</a><span>...</span><a href="大易缉说_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
