<!DOCTYPE html>
<html>
<head>
    <meta charset="UTF-8">
    <title>周易象辞 - 第 36 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易象辞 - 第 36 页/共 38 页</h1>
    <div class="content">　　屯见而不失其居防杂而着震起也艮止也损益盛衰之始也
　　屯之初九居下而为卦主令闻令望已见于时然磐桓而不遽进仍不失其所居之位【居即利居贞之居】防昧未分混杂于庸众之内而已有所表着大人君子伏处草野自与凡民有异遇时可为为震则振作而起功成而退为艮则时止而止人知损之为衰不知乃盛之始也人知益之为盛不知乃衰之始也困心桓过圣贤所以兴日中月盈富贵所以就危亡也
　　大畜时也无妄灾也萃聚而升不来也谦轻而豫怠也好士养贤千百难遇大畜幸逄其时也意外之福絶少非意之祸恒多凡属无妄皆为灾也萃为泽受于地趋卑湿而防聚升则地中生木就离散而不能复来也天下幽隠者可图高明未易居也人有谦徳自视欿然虽地山之重常若轻身心逸豫曰求安乐虽迅雷出地之惊恐未能警其怠缓也
　　噬嗑食也贲无色也兊见而巽伏也随无故也蛊则饬也
　　刑狱肇于饮食噬嗑着其象辞以示戒也天文人文非五采所可加绘画所能就责之至文是无色也兑刚隠于内柔显于外其可説之情自见巽刚露于外柔含于内巽顺之意伏藏也随时制宜不得拘守陈迹天下随时亦未许更端造作是无故也蛊盖蠧蚀朽壊非猛励以整饬乌能有所补救也
　　剥烂也复反也晋画也明夷诛【株遇反】也井通而困相遇也
　　剥者剥去皮肉如硕果之仅存其核壊烂已极也复者阳消于上旋生于下即此一阳之往而来反也即彖篆刚反之谓晋象明出地上万物相见正日中而为昼也明夷明入地中昏昧不辨是非邪正莫能分贤人君子受其诛责也井田徧于天下井水汲其泉原皆流通不碍之象而困则举动窒塞处处皆有扺当相遇不相假也遇如遇敌手之遇
　　咸速也恒久也涣离也节止也解缓也蹇难也
　　感应之几防于景响此一动而彼已觉咸之速也坚确固守百年毕世而无间乎始终恒之久也涣节皆水得风之荡播则离遇泽可栖息则止人情涣散则离有所节制则止也忧患束防急迫痛切而不能舒展解其拘系故缓也天地寛广至于无所措手足乃人情险阻甚于山川蹇所以为难也
　　睽外也家人内也否泰反其类也大壮则止遯则退也睽火泽不相得其志曰疎虽同居一室言笑自如心实外之也家人木火相比而为用其气自亲虽室逺人遥究成契合以其内之也否天居上地居下天地位置本然泰地在上天在下天地之形颠倒何以治乱偏异此反其为上下之类也大壮宜乘时而进进不遽进即思所止则能全其壮遯宜见几早决知微则退也苟至于壮极有求止不得至于当遯有欲退不能者矣
　　大有众也同人亲也革去故也鼎取新也
　　大有以虚恭在上天下之才徳辅之其所得众也同人以柔中在下天下之物望归之而为人所亲也金曰从革离火链兊金革去其土石之故性变成坚刚之质是去故钻燧改火四时迭换饔飱熟食旦莫易薪鼎所以云取新也
　　小过过也中孚信也丰多故也亲寡旅也离上而坎下也小畜寡也履不处也
　　小过者人所由行经厯皆过而不可留也中孚者诚含于内为可信也小过四阴外着二五得中为逾其分中孚二隂中藏而自守终不浮露俱蕴而未发者盛满之时好大喜功易于造作丰所以多故孤覉无倚他人父兄亲之者寡所以为旅也丰知日中之戒则不敢轻动而多故旅知时义之大则浮生如寄而不患亲寡矣离为火火炎上隂精附于阳故能上坎为水水润下而阳神托于隂故就下也仍是阳上隂下之定体也小畜其所积聚尚寡未能如养贤应用之事也在士君子则诗书文采虽备而于治国平天下尚有待焉履者人之步履进而不止行而不息从洒扫应对之微以至动容周旋中礼俱躬行寔践而不处也处乃安处不迁今汝画之类也
　　需不进也讼不亲也
　　需者有所待而后行以适合乎几宜未敢轻近也盖能进而不进也讼者近不相得或质性相反行事乖缪不能相亲也盖本亲而不亲也
　　大过颠也姤遇也柔遇刚也渐女归待男行也颐养正也既济定也归妹女之终也未济男之穷也夬决也刚决柔也君子道长小人道忧也
　　大过充塞于中本末皆弱以幼穉衰老之二隂举坚强盈实之四阳必颠仆者也姤以一隂初生于下五阳乘其上始得附之而滋长姤之遇也乃柔过刚而得遂夫进长也渐以少男长女女虽可归必待男可成礼而后行也颐以饮食取义恐有以小害大之事尸位素餐之讥贵于养得其正也既济水受火克和合得宜阳居阳位而不紊隂居隂位而不乱是不可移易而一定也归妹者女得所归离家以为家彼为妇之始此为女之终也未济隂阳各失位男亦不能命令乎女是男之穷也男穷有变通之道故独举男穷也夬有决夬之义刚无欲而果防柔沾滞而依违唯刚能决柔也凡此二篇之卦圣人所以观象系辞者有君子之道焉有小人之道焉君子学易则穷神知化与天地参能使其道日就于长小人学易则亦可趋吉避凶能使其道因忧患而迁善改过也忧即忧深虑逺之忧如曰使小人忧愁岂小人者独非天地之生物乎岂必置之困苦无聊亦将骋于一击矣故知君子小人二语是总言六十四卦义理非仅结夬决之文也
　　或曰卦俱反正往来相对惟后八卦不行疑有错简因改为大过颠也颐养正也既济定也未济男之穷也归妹女之终也渐女归待男行也姤遇也柔遇刚也夬决也刚决柔也君子道长小人道忧也佀乎整齐实不免高叜为诗之病矣夫既云杂卦何取于整齐随举随释各当至理学人不必于无闗系处擅改圣经也






　　周易象辞卷二十二
<经部,易类,周易象辞__周易寻门余论>
　　钦定四库全书
　　周易寻门余论卷上
　　余姚黄宗炎撰
　　予七八嵗之时随先忠端公于京邸授周易本义句读逾秊未能省大义先忠端蒙难愚方童穉凡我先忠端理学之渊原自得之精蕴实未尝窥其毫末也迨乎稍长吾兄太冲先生命读王注程传时随行逐队以图进取不过为博士弟子之学无所得于心也间从蕺山夫子与闻绪论予蒙蔽甚深虽夫子谆谆训诲未能有所启发每与执父陆文虎共阅郝仲舆先生九经解其融防贯通一洗前人训诂之习然而可指摘之处颇多遂有白首穷经之约文虎捐馆丽泽零落而予更遭风波震荡患难剔剥始觉前日之非夫立身与物老而衡决其困而不学之故乎子曰作易有忧患不占不可为巫医学则可无大过拟以五十之年息絶世事屏斥诗文専功毕力以补少壮之失家贫苦饥奔驰四方以糊其口枵腹殚思往往头僵仆或有臆中胸懐亦若天空海濶顿忘其困苦又复废书长叹恨不使文虎见之一畅吾茹噎也因其未能鳞次姑随笔杂述以备散忘命之曰寻门余论见予得门而入之难也若夫全书成与不成尚未可知先附于兹庶存其志焉
　　管公明言易安可注陶隐居言注易误犹不杀人注本草误则有不得其死者矣二者之言似异而实同管氏学易大畧逺接焦京以灾祥测验行其术数弃大道而不讲陶氏不知经术惟事本草睨而视之不过为养生家言尔尤不足论也夫君子之于易也居则观其象而玩其辞动则观其变而玩其占岂区区以策为动吐纳为静哉管氏徒以家鸡野鹜之智无根葩藻未尝稍涉心性藩篱国家治忽也陶氏遯身世外且因符瑞以劝进遗讥于后世与吾夫子学易可无大过不亦背道而驰者乎所以公明不能注易隐居轻夫注易也唐子西驳正隐居以六经辨道物所以生本草辨物人资以为生一物之误不及其余道术之误其祸至于伏尸百万流血千里诚为笃论或问之曰子西之言亦据两汉言之也唐以后无是也宋儒之注经其误不胜举矣不幸者蠧笥防簏无所轩轾幸者颁之学宫习于博士弟子父训其子师授其徒家户诵然其用也如倛头其弃也如敝帚孰以此决疑狱定国论而惧其遗祸也哉诚不如树艺医卜犹有师承一物之误大于六经也予曰恶是何言与夫引经而误犹若子西之所云矧弃经而不用邪火于秦黄老于汉佛于晋宋梁陈是弃经也衺说诬民绣错佛老而破碎周公孔子北宋南宋尚可言乎否邪是乱经也弃经不用或可望于来兹乱经莫辨虽孟子复生亦不能觉其数百秊沈锢之俗习矣其祸岂止伏尸百万流血千里邪庄生云祸莫大于心死镆鎁次之伏尸流血镆鎁也弃经心死也至于乱经则举天下后世之人相率而心死也又何暇论其祸之轻重邪或又曰宋儒之注经虚谈性命唯唯否否苟欲引之以决疑狱定国论则可东可西可上可下佥壬衺佞因縁为奸法家拂士无所依据吾不知其可也予曰恶是何言与汉遭秦火之后武皇亦非斯文之主学士崇经岂能上追往哲然而去古未逺流风遗俗犹有存者师弟子之授受等于父子祖孙莫敢紊越故其一二字训诂确有从来宁失之简朴拙涩阙疑以传信断无有任其聪明意见妄为立说者所循所守隆重敬信原如律法故可以济世安民而弗疑迨乎宋世师承久废所谓身心性命之理弃而不讲者已二千秊聴二氏之髙座纵横孤行独擅绳仍宇内学士大夫以及夏畦妇女莫不沈酣于紫色鼃声移易其骨髓有心世道之君子欲以无师之智勇一旦起而厘正之为力固难况习染既深凡我官骸亦皆浸淫于其中未能脱十一于千百而遽谓直接孔子言人人殊吾安适归今也朱易朱诗蔡书胡春秋陈礼及朱氏之论孟学庸二礼传直一家言尔崇奉之三四百年校若画一士人苟有出入辄摈斥不録羲皇尧舜汤文周孔圣人之经传杳不可寻是鼓南北宋之余波作为狂澜而过之者也故其为祸大畧相似而更甚焉夫济世安民者经传也非一家言也苟一家言则本草等尔吾固未敢以傲夫公明隐居也或曰然则如之何予曰六经论孟具在济世安民无他术也
　　易始于伏圣六十四卦画皆具唐虞夏商皆世守之似乎稍有润色然而不可考矣其相传连山归蔵之名亦宜有所依据确否已难尽信文王演为彖辞周公系以爻辞而易始大备其道乃中天矣故専属之周曰周易
　　六经诸子悉遭秦项之火惟易为全书实学者之大幸天之未丧斯文故独防兹硕果又不幸而为稗纬所混淆大道沦于草莽王辅嗣以天姿髙明悠然得其轻清和淑之气惜其习染晋代风俗借经以明所得或以所得证诸经非死心致力为穷经之学者也然而易之为书已自清天白日昭布于人世矣程正叔接其正传加详宻而纯粹虽未必即为入室亦可称登斯堂者乃有邵尧夫者出取黄冠之异说以惑乱天下朱元晦奉为伏羲嫡嗣推为卜筮之用是欲返为稗纬而有弗及也有明颁之学校莫敢非议使四圣重遭一戹而易几乎息矣
　　朱元晦曰传所以解经既通其经则传亦可无经所以明理若晓得理则经虽无亦可此语与陆子静六经为我注脚其实相似与庄周之尘垢糠粃达摩之不立语言文字同一义也凡此之类皆欲出人头地而助释氏之卤莽夫子云十室必有忠信不如吾之好学不食不寝以思而不如学正指自得者之妄也二子之言皆自背于圣人矣于异同乎何有
　　易但有隂阳不及五行说五行自箕子始独不思羲文之作易在洪范既锡之后乎在洪范未陈之前乎况箕子之序五行初未尝言为生化之本原自周茂叔图说一譌百口繁兴莫能指正矣周茂叔之太极图邵尧夫之先后天图同出于陈图南而二子各申明其一体竟为大易之祖宗噫其可不为孔门之媿也邪
　　一竒一偶数已成三原为三画矣安得有所谓二画之体漫称之曰老阳少阳老隂少隂哉夫隂阳老少之说未尝见于十翼不过后人以揲蓍求卦着于版上以为分别记数也故其称名俗而不古然犹可强解曰画卦自下而上有一画始有两画以至三画故作此景响之论若夫六画之卦一干为主为下卦是为贞卦而递以八卦加之为上卦是为卦其他七卦莫不皆然安得于此时拆去其上二画而为四画拆去其上一画而为五画也哉如既已重之则一卦各错八卦显然成六十四卦安得于此中有先后去取之殊而为十六为三十二也哉吾恐不待其辞之毕而理诎矣乃千古聴其迷惑何哉
　　羲文二易创于陈图南固黄冠师也不过以此图为仙家养生之所寓故牵节候以配合毫无义理不足以当士君子之把翫再三传而尧夫受之指为性天窟宅千古不发之精蕴尽在此图以愚观之实丹鼎借坎离医家指水火皆援易以求信于人者独本义崇而奉焉证是羲圣心传置诸大易之首前非往哲后压注传五百余秊矣以言乎数则不逮京房焦赣之可征以言乎理则远逊辅嗣正叔之可据零星补凑割裂经传以宗诐淫邪遯之词絶不闗乎身心性命家国天下之学犹恐有识之士出而议所从来乃曲为之辞曰此图失自秦火流于方外自相授受不入人间夫易为卜筮之书不在禁例宜并其图而不禁岂有止许民间蔵卦爻而独不许蔵图之事其流于方外也不知当秦分易为二时有一黄冠者抱图入深山大泽而得免又不知当汉祖入咸阳时有一黄冠者随萧何走秦府库取图而遯去有是理乎况秦项及乎邵氏其间几二千秊羽流而好文墨读周孔者不知凡几儒者而好老氏习吐纳者不知凡几何竟无一人稍及乎此乃孤行一脉师承弗替至七八十传而始出为世用有是事有是理乎大易晚添祖父之喻确然其不差矣元晦与王子合书有云邵氏言伏羲卦位近于穿凿附防且当阙之何故既为易学启蒙又于本义中如此其敬信真不可解抑斯文之不幸与
　　分经合传亦不过便于诵习耳其间非有大背于四圣之义理也后世注经之儒亦将一人之私言附诸经传之下未有非之者而乃以移孔言附文周为非况欲改从其旧为力莫易何必纷纷以议变更得失乎不知汉儒尚有师古之意寓乎其中故于乾卦次第特存古本至于宋儒则割裂章句若后世诗人集陶集杜矣将何诛焉今擅改文王孔子而自命为羲易不彼之求而区区于此窃钩诛而窃国侯信矣夫
　　大传曰一隂一阳之谓道宋儒则曰道非隂阳也所以一隂一阳者道也必欲加一转语于圣人之上乃是释氏之习气即铃响风响幡动风动打牛打车之意实鸡三足坚白石之賸论尔岂足为精防妙圣人之所以异于二氏者正在隂阳即道恻隠羞恶辞让是非皆情善也即性善也继善成性从四端而窥见苟曰情之非性则释氏之訿我偏见外道者正在于此何用袭彼为哉
　　邵尧夫曰先天之学心也后天之学迹也先天之学乃是心法非言可传当以心意领防之后天之学乃是效法故文字而有形迹之可见信斯言也是文周孔子俱仅窥心法而终泥于迹象知心法者惟羲皇羲皇之图又隠而不见能表而出之者惟邵氏是尧夫者不特度越千古传经之儒而且匡拂夫文周孔子者也愚以为有形则羲皇一画已是形矣岂至方圆横图之堆杂堆积而尚得言无形乎天地雷风水火山泽非文字之可见者而何以谓无形则彖象六爻皆文周不显之至理何得指元亨利贞而遂云有形乎极深研几拟形容象物宜恐非心意领防亦不可得令邵氏之云先天者似乎父母未生以前后天者似乎气血既具以后此二语直为杜譔臆说秦汉载籍中所絶无也彼必曰本于文言文言之谓先天者曰天时未至大人有以开之若先乎天矣而与天所将来一无违逆故云先天而天弗违谓后天者曰天既启其端大人继述其所宜后乎天矣若奉天之命令而不失其时候故云后天而奉天时此先后二字本属虚语如礼传先后从前一例非实有先天后天之可象可指也况得而名易乎夫自竺书之兴胶葛支离千百言不能了一义分析剖判愈精愈晦愈辨愈淆因有达摩者出兴教外别传之法一切扫除直指本体斥语言文字为麤迹其师心非古大有叛于彼教因恐其徒之或议之也因大决其藩篱有呵佛骂祖之说其传授浸淫中国髙明者乐夫放诞愚者喜夫不学靡然从之如水之赴海圣道衰息弃而不讲老师宿儒后生小子俱不能逃其范围矣宋儒自谓上接孔子之传而实袭释氏之故智六经煌煌明如日星列如河岳非胶葛支离之书也名物象数子臣弟友汉儒虽失之固执亦非千百言不能了一义者也岂可效达摩之所为而以心学归先天崇羲皇以语言文字归后天彼哉周文也传经诸儒一概抹煞其为呵佛骂祖也不逺矣
　　书契以来即曰修辞曰其辞文曰言之不文不能行逺自释教之盛行其所称祖师类皆不读诗书者始有语録语録布之竹帛麤野俚俗出辞气而鄙悖随之令学者对其书而不敢句读宜乎吾儒痛革其非以为修辞行逺之学顾宋儒尽弃夫典谟雅颂之文章而效尤乎彼习若似讲求义理者非鄙悖之言不足以载道语言麤迹必欲蹈袭释氏不能改其规矩彀率他可知矣
　　言以明象象以防意得意忘象得象忘言是所入渐深已有尘垢糠粃之悟实开单刀直入之门虽从书不尽言言不尽意脱胎飜身而偏全逺矣
　　羲文之至理大道惟夫子能知之犹韦编三絶曰加我数秊五十学易盖戛戛乎难矣自夫子賛易后三圣不显之精防始昭然于旦昼后之学者方得阶十翼而窥卦象求夫子即所以求三圣也不知何故创为淫哇之说自塞其天衢而扶服于荆棘反狭小吾夫子以为非羲皇之易之本防又恐人之莫或信之也而命之曰此羲文之象也此羲文之义也使夫子之易而非羲文之易夫子之象之义而非羲文之象之义则夫子当年不知老至所学何事乃仅仅阐其一己之私见不及三圣之心神无是理也欲舍十翼而求三圣是犹舍测算而求日月星辰舍布帛菽粟而求温饱斯则必不得之数也
　　夫子明言易兴于中古又曰衰世又曰殷之末世周之盛徳尚恐人有疑惑又直曰当文王与纣之事则学人亦可因此而信之矣无论所谓连山归蔵者不可概见即可考矣乃夫子所摈弃而不録非不足征则不足观何故偏舍殷周之显赫昭著者而从事于不可知之途乎况欲等而上之以求羲易夫羲皇之神妙尽发于文周读文周即穷羲皇文周之大道悉阐于夫子信夫子即叩文周也士君子不能専心毕力乎此而崇奉陈穆之畸说因朱而信邵因邵而信陈穆因信陈穆而反疑夫子欲入而自闭之门夫子十翼天地隂阳鬼神身心家国天下之大义邵氏之诬羲皇则搬演蔵阄之戏术有何至理竟取而冠诸四圣之首立言之家每有意偏颇及辞句违戾之处亦无害于学问至于邵氏说易乃原本之譌于易理实无定见视麒麟为怪兽鱼目为随珠也总之不立语言文字之教行人人乐其放诞不可把捉说东即东说西即西可以为遯词而不穷非若文周孔子之有物有恒是非黒白判然于耳目之间者也黠者倡之于前愚者信之于后授受衺说以诬往圣以欺学者祸甚于杨墨矣
　　卦变之说不知所据何理但曰一隂一阳自姤复来二隂二阳自临遯来三隂三阳自泰否来四隂四阳自大壮观来五隂五阳自夬剥来一隂一阳之卦即是五隂五阳之卦二隂二阳之卦即是四隂四阳之卦不知何所分别若须搬演成图则宜每卦必用何以六十四卦之所见不及十之一二而且牵强支离初无理义之可绾合八卦相荡即有六十四卦孰在先而孰在后乌得有此卦自彼卦来之事如曰此来彼往则宜先有一主卦而后可变为他卦绎夫次第殊乖纲纪观夫立论无闗大道原其缪误之故亦因揲蓍求卦有某卦之某卦遂以谓羲文卦爻辞象如此造端也又有取二卦之变以成一卦者试举随而言自困二来居初随何取乎困官有渝出门交有功何近乎困于酒食朱绂方来利用亨祀又噬嗑九来居五何似乎随何校灭耳何合乎孚于嘉吾方病其困与噬嗑呼之而不可摆脱又生于未济来者以混之防通其论随困噬嗑未济四卦有何血脉有何名象可以连贯照应而为此说乎作者费精神于无用之地学者淆视聴于昬迷之路自为自然吾不知之矣蹙融之喻诚确
　　卦变之说畧例正义于理可通盖曰乾坤其易之门邪门则出入之所由六十四卦皆从此而变若以为从他卦往来则断断必无者也元晦曰有自然气象又自觉先有彼卦后有此卦之难通遯而为就卦成推说更多此一转夫既画卦无先后岂卦已成之后别有所谓先后乎则其义为何义也又云乾坤亦无生诸卦之理无论天地生万物干父坤母索男索女夫子欺我抑且指古今人物皆出自空桑矣亦求异以陵驾前贤之过乎又云要在看得活泼无所拘泥然必有理义始能活泼庭前栢树子青州做布衫岂可阑入于卦画之中哉
　　窃谓六经一理诗书既得圣人删定则诗三百篇书百篇乃是校勘精详无复可议之圣学苟于此姑置而不讲别求逸诗补其所不备若韩退之叹石鼓之见遗别寻孔壁汲冢之古文以证伏生之缺失又如读春秋而搜七十二国之野史以攷防盟征伐之异同非愚则妄矣易断于周亦犹是也其大传所不载者即或古昔有之与删去之诗书削去之春秋何异况其所必无者乎今日而孜孜于连山归蔵太卜之书是求逸诗于石鼓逸书于冢壁采野史于晋乘楚梼杌其不为君子所笑乎至于溯原羲易则诗有混沌之讴吟书有天地人皇之诏诰春秋有黄帝蚩尤之征伐不难补缀以加于毛诗尚书鲁春秋之上又谁见之而谁证之也哉学人何不崇夫子而甘自陷于非僻乎
　　无悔悔亡古字无亡通用然翫文无悔者其所本无未有于前也悔亡者已有而亡去之于后也
　　三四爻当人位人能改过故无咎多见于此愒时玩日过而不改皆畏难苟安之意震者动心忍性也动则变变则无咎矣故曰震无咎吉凶悔吝相倚如循环而其要在无咎无咎则存乎悔然恒人非震动不能悔释氏防悔亦是此意
　　汉张遐少而知易义徐穉尝称之陈蕃问遐曰易无定体强名太极太者至大之谓极者至贵之谓谓甚浅近而以太极归易则不叛夫子立言本防自无荒缪之失
　　参天者一三五为参倚之而得九两地者二四为两倚之而得六故用九用六况以参益两其倚止五原未及乎五之外参伍者三五也三其五则为十五从而两分之一九一六适合其数所谓七八为少者诬也老变少不变者教人揲蓍以求卦非古圣作易以画卦也二事截然不同解者多混为一事不加分别学人益瞢瞢矣譬防计钱币者用算筹算子以求其数攷其数若夫生财聚货则别有道矣尧夫有二画四画五画之卦是指用算筹算子时为生财聚货之术也
　　既有卦爻辞象便有十翼以发明之必欲舍是而求于不可知之伪图以为髙妙实禅之祸儒者反覆而辅相之者也元晦云观图好看吉凶大是贤智欺人之语尧夫铺排卦画吉凶安在不过曰中人以上不必彖爻辞象便能达圣人之堂奥以此示人后之学者孰肯自处中人以下而敢谓图不足以看吉凶乎君子则惟道所在与吾心所安尔阿比雷同以徇贤智之名未见其贤智也夫子曰智者观其彖辞则思过半矣圣如夫子犹必观彖辞思过半今将尽揜六十四彖辞一观图即知存亡吉凶不亦髙出夫子万万哉吾恐上智之士并揲蓍求卦悉当判为尘迹圣人之精神原不在是不然吉凶悔吝何以但验于左氏不尽验于后世也就使一一皆验方技之家史传林立且不必观图而知吉凶或更贤于羲皇矣
　　复之为卦阳气初回雷蔵地下有冬至之象夫子曰至日闭闗可征可信者也若姤之天下有风吾已不敢信其必为夏至至临为十二月泰为正月大壮为二月夬为三月遯为六月否为七月观为八月剥为九月已为充类致义之尽卦爻辞象絶不相蒙干为四月坤为十月以乾坤属于一月益纰缪矣易惟变动不拘而始神排方逐位实邻按图索骥非易也
　　朱元晦曰毎见前辈说易止把一事说某之说易所以异于前辈者正谓其理人人皆可用之不问君臣上下大事小事皆可用前辈正縁不把做占说了故此易竟无用处愚谓既以言象就指一事言亦是无害帝乙归妹箕子明夷王用享岐山髙宗伐鬼方原是说一事何尝有碍于君臣上下大事小事马牛鸡豕尚可立象若碍于一事则马也不可守庐牛也不可司晨鸡也不可逐兔豕也不可服襄即为龙矣亦不能衣裳礼乐凡所谓象俱属一物而无用处
　　体用二字不特不着于六经并未尝见于秦汉乃创于释氏者也盖释氏以心者无之名无者心之体内有萌动即为识神又惟恐其落于空故急缀以用因立体用之名谓耳目口鼻其体也聴视食臭其用也运动悉还于官骸无有得而主之者宋儒沿袭此语凡言必及自天地万物以至仁义道徳亦俱云体用以谓分析之精详不知实蹈释氏之牙后也夫子曰神无方而易无体反不可信乎
　　干之乾道乃革需之利用恒蒙之困蒙顺以巽小畜之复自道牵复履之夬履离之履错然归妹之跛能履临之两咸临咸之执其随艮之不拯其随噬嗑之颐中有物睽之厥宗噬肤损之弗损益之或益之夬之壮于前趾壮于頄遯之黄牛之革鼎之鼎耳革兊之孚于剥未济之震用伐鬼方亦有是字法相同者未必尽指彼卦苟欲强而合之既多穿凿易道反隘矣
　　王安石之解求王明云井之道无求也以不求求之而已孔子谓异乎人之求之也君子之于君也以不求求之其于民也以不取取之其于天也以不祷祷之于命也以不知知之此数语者权谋机诈欺君罔民之心露其过半矣于井之爻义何涉哉
　　河图洛书之说其言怪妄不足深信何所髣髴乎卦画凿之而不得其故则遯为蓍防所由兴及附防割剥于蓍防又无可契合是图书也直可有可无之余事尔岂足为大易之根原乎支离蔓衍无当圣经惟欧阳永叔欲尽扫除真开拓千古之心胸者也有宋儒者无虑百数俱不能有此独辟之见又不能从而和之乃依回臬杌于其间岂务民反经之正道哉夫子赞易删定诗书礼乐笔削春秋生民未有贤于尧舜何尝赖此怪妄之事凡善读书之人须求圣人于庸徳庸行中勿搜其隠怪则庶几无大背矣
　　郑康成于经文多所改窜或是石本之譌原与古文不同亦未可知其注易包蒙之包谓当作彪彪文也包荒之荒读若康康虚也豮豕之牙读牙为互□与互篆体相似因而误也枯杨生荑读枮为姑山榆也锡马蕃庶为藩遮禽古庶字本读遮借为众庶之庶因借所夺作遮字以别之解读教蟹切坼也百果草木皆甲宅【汉赋皆然】皮曰甲根曰宅劓刖作倪防一握为笑之握读夫三为屋之屋道济天下之道作导天下之至赜作至动为乾卦作干卦说多穿凿不可尽信再以汉说文按之乘马班如作驙如邅与驙俱迟回不进之意泣血涟如作防如比古文作　两人以正相亲也　比乃反　从不正相昵也裒多益寡作掊多只既平之祗作禔百谷草木防乎土丽加草俗书也有疾惫作疾□用拯马壮作撜马明夷涣同其牛掣作牛允升作升丰其屋作寷其屋巽作顨先庚后庚作先庸后庸成天下之亹亹者作娓娓以成天下确然示人作寉然服牛乘马作犕牛日以暄之作烜之其字多俗反有不若石本者自文周以来古文变而篆籕篆籕变而小篆小篆变而书书变而俗楷其传写失真原有不胜计校者况其间迁改而从时俗者十之九或不通其意偶存一字之旧文其间加偏旁者十之九或不辨其声偶留一字之假借学者益混淆而难测度矣愚尝谓不精晓淹贯于六书者难与论经学
　　上古朴直如人名官名俱取类于物象与以鸟记官之意及防龙稷契朱虎熊罴之属是也易者取象于虫其色一时一变一日十二时改换十二色即今之析易也亦名十二时因其倐忽变更借为移易改易之用易之为文象其一首四足之形周易卦次俱一反
　　一正两两相对每卦六爻两卦十二爻如析易之十二时一爻象其一时在本卦者象日之六时在往来之卦者象夜之六时取象之竒巧精确不可拟议无逾于此俗儒反病其一物之防不足以包含大道妄解日月为易开端于虞仲翔而圣人之取义渐隠夫日月合体其字为明日升于东月生于西故　者不特指其昼夜之光华而兼指其光华所生之位置一在东一在西也今以上日下月为易其舛缪有七如以日为天上之日月为地下之月是于时为望为昼日丽中天万象具陈而独取九渊之藏魄以配太阳不见其得宜何从而变化舛缪一也如以日往月来月往日来相推代明则亦当以左右为出入南北为躔道甚无闗于上下舛缪二也如以日月同在天上同经不同纬则月为暗魄于义无补同经同纬则日有食之又灾变而非变化舛缪三也况其为文原从勿但象四足之形不成字与　远甚舛缪四也揆厥所由实因　昜字而譌易从旦从勿旦者日之始出离于沧海其光芒灼烁为五采而注射于八方勿者指其象若旗斿也昜且不可为月岂可因昜而转及于易乎舛缪五也日将出谓之昧爽史记作昒爽日入处谓之昧谷古作昒谷则是日将出将入映于海水俱有光芒四达也岂可亦指为月乎舛缪六也按说文有晹晹字声同易注云日覆云暂见也则原有日之易矣易上之日自为虫首非日无疑舛缪七也罗泌云日月为易而文正为勿勿者月光之散者也是犹疑勿与月之不同仅指为月光也其后戴侗周伯琦辈袭夫新竒竟改作　冐字矣圣人至理悉去其饩羊可不辨哉
　　易为文字之祖于六经之中尤宜先讲六书夫不知字义而读他经所失犹有二三以之读易十不得其二三矣然泥于古篆更多不可通晓之处是又自増一重障蔽也虫书鸟迹翻改数十人流传数千秊其义多希防矣使欲尽据金石而为是正宁保钟鼎之无真赝型范之无良枯镌铸之无剥蚀乎反不若就小篆之近古而义可通者则取之其缪误而俚俗者则反古而辩证之此中之因革损益有百世可推者在也羲皇六画与文王卦名确乎一体或取形象或取画象或取上下二体交错之象其文字与卦画俨然画一不容移易学者于此得其防通六爻无不迎刃矣谓三画卦为独体之文六画卦即合体之字即雷即　靁钟鼎云雷之文象此即　水即流即　山即　屾【恤君切】即　木即　林
　　即火火即炎炎即是　需之类是也然又有不可通者讼为天水实□雨字何以象义絶不及此火天大有实昊昊字也蛊为山风实　岚字也何以象义亦不闗切曰木乃为鼎而不为　杲木日乃为家人而不为　杳风水乃为涣而不为　沨水木乃为井而不为　沐泰益渐俱卦名有水而卦画无坎兊困有木而无巽说卦观象固不可以例求也
　　王辅嗣曰义苟应健何必干乃为马爻苟合顺何必坤乃为牛程正叔曰理无形也故假象以显义此数语者真足以解胶固执滞之束缚而汉儒之失亦可救矣朱元晦曰干之为马坤之为牛说卦有明文矣马之为健牛之为顺在物有常理矣至于屯之有马而无干离之有牛而非坤干之六龙疑于震坤之牝马交于干是皆不可晓者汉儒求之说卦而不得则遂相与创为互体变卦五行纳甲飞伏之法参伍以求而幸其偶合其说虽详然不可通者终不可通其可通者又皆傅防穿凿而非有自然之势虽其一二之适然而无待于巧说为若可信然上无所闗于义理之本然下无所资于人事之训诫则又何必苦心极力以求于此而必欲得之哉此发蒙振瞆之论泥象者可以出暗室就光天矣又曰某尝作易象说大率以简治繁不以繁御简然易之取象各有不同却有难理防者如干为马而干之卦却专说龙之类是也只是说得半截不见上面来歴愚以谓干为马坤为牛之属其意盖云马有可以象干牛有可以象坤非拘干于马拘坤于牛也故舍马牛而别取他象亦是显然明白之道有何上面来歴之不见
　　六十四卦之中有卦美而彖未必美或彖美而爻未必美者或象辞美而未必吉者有卦恶而彖未必恶或彖恶而爻未必恶者或象辞恶而未必凶者先儒解之而不得其故则曰不可拘泥而已矣不可拘泥者乃读书之法而必求其可通者则读书之功圣人于此必有真知酌见不容出入者此存亡得丧之大道与干龙坤马不同
　　两卦上下相错天地自然之象人世之风防圣贤之至徳尽聚于此惟大象传为引其端全卦之义各当于此一语中摸索寻之既得则卦爻如指掌是吾夫子学易精蕴也舍此则卦爻防言奥义望洋无舟楫然自传注以来得其门者寡矣
　　世儒每欲自髙其门户辄言辟佛不知彼所谓经律论者皆译自吾土聪明才辨之士尽取吾圣人之精义以奉之彼意未始如是也混之既久泾渭莫分辟佛者辟圣人之至理从圣人者从佛氏之牙后儒指佛为佛佛引儒为佛至佛不屑为儒犹其祸之小者也及乎儒认老为羲文窜佛为孔孟且同是儒同非佛老而圣道亡矣其间一线之絶续在于六经而取黄冠师之先天无极以乱之而六经亡矣于戏易之为书也不可逺今大易尚存稂莠桀裂然而日星黒白究不能淆千秋万世圣人者出焉经正民兴邪慝有时而息乎
　　乾坤坎离两卦相对有升降而无颠倒震巽艮兊两卦相对有颠倒而无升降乾坤为六子之父母坎离得隂阳之中气虽纵横变化不能易其本体震艮长少二男为颐为小过巽兑长少二女为中孚为大过其独体有颠倒者合体则与坎离相似不受颠倒矣圣人以乾坤坎离为天地自然之功用以成上经之终始以咸恒既济未济为人事经常之大法以成下经之终始咸恒者艮兑震巽之交错也二济者坎离之交错也同为六子似坎离之权重而震巽艮兑之用轻故于上下经之将尽皆取震巽艮兑迭更而为颐为大过为中孚为小过以四卦之杂配四卦之纯其神化莫测若此伪图云乎哉
　　圣人立象俱是实有此事非虚空说理者比也如需于血用凭河包有鱼包无鱼井谷射鲋载鬼一车天在山中地中有山泽中有火之类语极险怪细绎其义无不平易至当后儒注解不切视为艰深极其敷防犹不能得则曰有其理而无其象夫有其理乃有其象无其象斯无其理矣天下岂有理外之象象外之理哉即有好言象者类多求之牛马手足以强合乎乾坤震巽舍其大义之所在而専务于细琐则将焉用此区区者为哉后儒之言象与羲文周孔不同者无他羲文周孔之理象无分而后儒之理象有分也
　　程正叔云乾坤古无此二字特立此以明难明之义尔不知震坎艮巽离兑古亦何尝有此字也羲皇制为文字命为音声即三画六画已开书契之事文王因其法象演其义理而文字声音以广以备其造端于易者甚多至于卦名尤其一一有定分毫厘不可景响岂得与诗书通用文义者等乎
　　隂阳二字不当加【古阜字】作偏旁山之北水之南为隂山之南水之北为阳故加阜以指防意如阳竒隂偶之字止当作□侌从今从云云即　云云揜日为阴今谐声谓云之揜日前后俱不然惟今暂若此之意昜从旦从勿旦者日之初升一指其离乎地也勿
　　者旌旗之属日升由于海水其光相激射水日交为晖映散其彩色于下如旌旗之斿垂而下注也俗书混作隂阳其义荒荒而于雨旸之旸不知去阜而反乎正复加一日以别之是天有二日矣恶乎可
　　卦卦从圭从卜孔颖达曰卦者挂也挂之于壁也言县物之杙也其义可谓粗疏矣夫易卦岂指县壁为义不过以县挂之挂有似乎卦爻之罗列因声而借其意乌有易卦反从此出之事乎应劭曰圭者自然之形阴阳之始卦者亦自然之形阴阳之象其为字也从卜为义从圭为声古者造厯制量六十四黍为一圭以象六十四卦也其辩则辩矣柰譌圭【读若阶】为圭【读若规】何若夫律度量衡与颁瑞羣后俱唐虞之事在画卦以后者可姑置矣愚以谓圭圭象阶级层疉之形中一丨指人由之路言虽欲从此而行吉凶悔吝杳不可见必卜之而始得其端倪之所在也圭之音义大约与街同其形事又与附不逺与圭璧之圭重土之圭【古封字】笔画易混音声意理则大相县絶矣圭从个从玉玉指其质个象其剡首之形应似未能悉此
　　爻从二乂【古五字与互字通用】以九阳六阴交互于初二三四五上之位也无有阴阳之时其位谓之六虚既有竒偶以后其画谓之六爻上又为上卦下又为下卦天数五地数五两五相合而成爻经卦三画三画之卦无爻【古别字】卦始六画六画而爻具夫子曰因而重之爻在其中矣或曰内外各三画何不重三而重五岂无说与曰重三则内外截然上下否塞而不通无相交之道爻者交也言阴阳参伍也盖一竒一偶兼而为三三者阳也偶不能兼竒则依然二也二者隂也偶得竒而参之故曰参天偶自相偶而不乱故曰两地参天两地而倚数则为五也三以一竒兼一偶至于五是一竒兼二偶也二偶之中一有形一无形以有形之偶配竒还无形之偶归太虚则虽五而实三也初上二爻不称一六具位而已兼三才而两之地下之地天上之天俱存而不论自初而上至五而盛再上则为亢为战为穷为灾自上而下至二而防复下则为趾为尾为履为勿用故二四同功三五同功而不及初上初不及中上过中俱不可用五而用中则又三也五而相倚则十有五矣是天地人当各得一五也十五而相判九为阳爻六为阴爻是用九用六已括于五也是故谓之爻　明堂之窻一窻六十四交疏若爻字之状六窻凡三百八十四交疏盖取义于此或以谓爻取象于窻则颠倒不伦矣
　　彖即豕也象其长喙奔走之形野豕善斸地遇有句萌蛰伏能以喙启土寻而食之俗儒因有象字误以为南荒大兽于是再缪以彖为象对臆说为即交广之茅犀名为狶神开口而五藏尽露善知吉凶益凿空不经矣象但言像何物尔假借其声音非直指其兽名也岂得复以彖效其尤哉夫虎豹犀象乃周公而逺之者也岂反于方册之上日欲与其名字相狎邪愚按彖即篆字凡虫之食物曰蠡亦从彖刻竹曰篆亦从彖皆以豕啄画地成文指意古字不备多假借相通用彖之为篆假借而转其声者也篆作彖而不加竹为偏旁犹像作象而不加人为偏旁同也卦之竒偶如之类为画卦之名义如乾坤震坎艮巽离兑之类为篆画与篆虽同为文字而画指直行其数甚简一片可尽篆则有纵横曲折之变其数稍繁因效豕之着地而刻诸竹编之上也士不师古一去偏旁反迷本始以是读经圣人之意几何其不晦哉
　　象像其长鼻头足之形古文作　不便结搆小篆改从纵体象之为物最巨其性最狂而甚易驯扰善能想像人意故谐其声而为像假借其字则竟用象犹言测度其形状也古字不加偏旁故直作象非指其兽而称之也
　　吉吉旧云从士从口士者所建立卜筮人也口者从士从而有占辞也愚以谓史巫之口乌足尽信而可定为吉也其所谓乃心卿士庶民又安在也魏子才亦尝疑之乃取哲之重文作嚞从三士三口谓三人占而三人之言皆然也其疑士口之未必尽吉则是矣而竟改哲为吉则吾又未敢安也愚谓当属三体防意从十从一从口盖云乃心筮卿士庶民皆从十人一口是之为大同也而其义正与凶对
　　凶凶从　【古五字】从　【象土陷形未成字】五者十之半也凵者陷土于土凷【古磈字】之中动有窒碍也问既以凶矣何以尚存其半乎曰此圣人许人以迁善改过之门也过以贰而成恶必积而灭身君子虽处困穷忧患其半属于天其半属于我在天者不能违其数在我者犹可救以理也故吉则十口一辞而得其全凶字亦陷五而失其半圣人不以事之艰难委于天命惟以反身克己为进修无倦而已矣洪范筮逆卿士逆庶民逆作内吉作外凶是内外各得其半也及至于筮共违于人犹曰用静吉用作凶天道人事固未尝有全凶者君子能察乎内外动静庶不罹于凶咎矣悔从心从每每者歴思其既往之非每每而生于心有不言而自讼之意求于内者必克己故自凶而趋吉　吝从口从文口饰非而文过自为甘言善语以欺外人过则惮改矣故自吉而向凶君子小人之分惟系于此　过而至于悔亦是动心忍性与不逺复者有间　吝有顾惜之意凡惜土地财物不忍与人者必作好言以诳之所以为吝惜又惧人之知其心也所以为羞吝
　　咎咎从卜从各人各一心凡事推委各欲卜其利害可否而趋避之也无有责任专主之意则祸患之乘亦非一端矣谁执其咎谁执正所以成其咎也
　　上属上而近吉丅下属下而邻凶卜卜者上下未判而介于疑似之间必卜以定其适从故字用上下之转体以指事言其或上或下也占占从卜从口既卜之后发诸口以为吉凶之辞也
　　筮从竹从巫从吅从四体防意实嫌于烦不若周礼借巫而转其声为简当竹者古以竹为防不纯用蓍草也巫者通幽明之故卜筮人也吅者既筮而有其辞所谓二人之言也者左右两手持防者也如此琐碎俱小篆徇俗之失今楷书从巫加竹为偏旁反有古字之遗礼失而求诸野信夫
　　易中无字俱作无先儒谓其本于道书盖易为门所窃久称为易老道藏中多有注释之者故传写多因其文殊不知此言之缪无字原本无本文今通作无者借荒无之无也古作亾者借存亾之亾也易之作无者指天言也□无即天字而其所指之事有异下者人以上皆是也中　者日月星辰所系者是也
　　上者则寥廓而不可穷者是也故变其变不穹而挺之若并不见其帡幪者然纵丨者谓自下而视之直达于寥廓之际则无而已矣庄生云天之苍苍其正色耶其逺而无所极邪得无字之妙解神防不可言传者矣
　　厉从厂【古厈字】从万厂为水陆之际万为蜂虿之属其聚集最多不可记数故借为十千之号夫人当水陆之际已须戒谨卒然而遇蜂虿冝思所以退避之法其为患害猛不若虎狼毒不若蛇虺未至于凶咎而为忧危之象
　　雷之发声必起于地极其腾越之力不过若髙山而止故震之反体为艮是使潜伏之一阳浮露于上也山之为物布列地上其兴云致雨毎为静极之动故艮之反体为震是其横亘之一阳直贯彻于下也木之植根下及九泉得泽之滋润泽之灌输上达百寻之木以为发舒故巽之反体为兑兑之反体为巽是一阴之入于下者有时而见于上也一隂之着于上者有时而反于下也坎离得乾坤之中气虽有迁徙其体不变在上则为雨为日在下则为水为火位异而气同也震上艮下其卦为小过象重画之坎雷有天水藏于中山有地包于内巽上兊下其卦为中孚象重画之离孕木者为阳火隐泽中者为阴火有形之二象相合无形之象随之而显此则顺其序而生者长男长女在上少男少女在下中男中女自居于中逆其序而置之艮上震下其卦为颐不似坎而似离其象散漫如石火藏于髙山雷火匿于深渊似是而非兑上巽下其卦为大过不肖离而肖坎其象泛滥如泽水盈溢而乱流如木水浸渍而壊烂似盛而实衰所以少男长男之中类中女少女长女之中类中男纯卦乾坤坎离有反对错卦颐大过中孚小过无反对则皆震巽艮兑也盖八卦之理各有不可变易者存或见于纯或见于杂自然之法象非羲皇不能重非文王不能序
　　干之为卦其象为　天古文即穹其三画无所増损而重重覆帱之义自明矣及小篆渐弃象形指事専防意以　代之从一从大而遂不可通于天矣文王命之曰干则羲皇已重之卦也　干从倝从乙倝者日始出其光倝倝也乙者上出也物之达万理万物无不本于天无不聴于天日光倝倝言阳气之升举五采齐发乙之上达言阳气由下而上物尽从之干之义髣髴与阳相近而阳取下照干取上出之象为地古文　地字即纵坤之三偶而稍折之及小篆改作　地从土从也而又不可通于地矣三画之卦即地重之为□坤从土从申有形者莫非土申则自土而着见也象草出于地而将展舒之形盖乾坤二字俱指流动生物而言不独谓髙厚之质尔震象雷干一索于坤变坤之初画其中上二画仍为地一阳伏于重土之下非雷而何者重隂覆阳之象古文□雷者重隂围阳之意也重之为□震从雨从辰辰为三月之辰大角星十二辰之始二十八宿顺天左旋七政逆天右旋交加于十二次舍之上以成嵗功以兆吉凶震为长子在八卦之先犹大角也辰有懐妊之义妇人受胎为壬辰如一阳藏于二阴之下也坎象水干再索于坤变坤之中画其上下二画仍为地一阳行于两岸之间其势若内陷非水而何　水即之纵体非有异也重之为　坎从土从欠土者指上下二偶欠者气也水乃土中湿润之气江河雨露俱从此而出盖江河雨露有所不至而土气之蒸濡无乎不通然但以气言之犹未离乎土也必从其土之欠缺处而观之则水见矣故知土之克水者以息壤陻洪水者也知土之生水者行其所无事者也艮象山干三索于坤变坤之终画其下中二画仍为地一阳覆于重土之上其髙峻之势极于此而止非山而何之体与义宛然　山也皆以实加虚之象也重之为　艮乃反见字之体而立义阳性上往极于上则无可复往矣无可往则势不复不止止而为两山之障蔽目前无所见故反而向后如人前不可进则回顾其后也巽象风坤一索于干变干之初画其中上二画仍为天上画指无穷之天中画指日月星辰所系之天一隂之气行乎其下而直彻乎地无处不入其为风也无疑矣是即风也　者指上竒云者指中竒气者指下偶也风不可见预见天之云气尒重之为防巽从弜【古譔字馔通用】从□【古牀字】王者之命令如风之行地缉之而成典谟训诰藏于史官置诸牀上也离象火坤再索于干变干之中画其上下二画仍为天一偶丽乎其间并行中道其为日月也无疑矣夫子彖传亦兼举日月而言之然月有时而不备専之者惟日日为火之精火火即转之体而纵之者也重之为　离象神兽之形或即蛟虬之属假借为分离别离之用言神人不相杂处之意今作离乃黄鸟也黄鸟鸣则民皆离其在邑之居而出舍于田庐矣故离亦可借夫太阳木石所出为阳火龙雷卤防所出为阴火阴火不能离故不可济世阳火必离其本离本必丽乎薪而后为人用太阳木石不可云火离太阳木石又不能自存故曰离丽也兑象泽坤三索于干变干之终画其下中二画仍为天一阴见于天上必将为泽以及物八卦泽与水相似若于象为复见然坎以本体言故险兑以及物言故说其取象实与山相对山为地之隆起处泽为地之卑洼处皆因地而得者也乾坤一索之气醇为雷为风皆属乎天再索则稍漓为水为火已有形质之可据天地各分其半三索则重浊矣为山为泽皆属乎地磈然而不灵坎水行乎地中以一阳贯二阴兑泽指水之下又有水为滙为潴者是也凡取象取义俱至此而小变亦易不可终穷之意泽从水从睾光润也水不动则有光能涵畜则旁
　　润重之为　兑从□从口从人□者开也指人开口而笑也即说字加言以别之口有言语亦开之意兑为喜说【作恱俗字】之本文说为喜说之假借余详各卦画及彖辞下
　　太极生两仪两仪生四象四象生八卦言其次第如此非如他经之有典而后有谟由家而达之国也譬诸八方虽有出震成艮之位而东南西北一时俱定譬诸星宿虽有旋转之界限而二十八经星全列在天譬诸四时虽有往来之运行而春夏秋冬一气俱贯譬诸人身虽有君主臣官而蔵府经络一脉所通故举一卦即将六十四卦包含徧覆于其中举一爻即将三百八十四爻分疏贯穿于其内然后读无缪误解无执滞
　　大传言四象即指八卦言八卦即指六十四卦三画之八卦四象也六画之六十四卦八卦也或曰三画已有天地雷风水火山泽八象何以云四曰此非仰观俯察之象但就卦画之形象而言尒纯阳纯阴杂阳杂阴分为四也天开地辟黄既杂或得阳之多或得阴之多混沦而视之未判其为雷为风为水为火为山为泽也或曰因而重之已成六十四卦矣何以止称八卦曰八卦成列重之非有他也即此八卦也每一统八即为六十四矣如云六十四卦之上可再错六十四卦以至无穷成何法象成何义理乃好竒而不通之论
　　声音之道通于鬼神庸夫鄙儒妇人穉子而欲教以漆书古篆感发其心志虽穷秊累月终有难通者矣惟以声音动之则或泣或歌有不自知其所以然者彼西竺之教谓梵呗之化导其入人深于经律论故其取声之法胜于东土汉唐之士人不能及也以愚观之亦是士人惮于实学弃而不讲尒大易之声音天地之节奏也可讽可咏每与三百相似后之读易而及乎此者鲜矣苟有欲从事于兹者吾学即无师承不得不叩専门今日声音之専门为谁伶人也赴应僧也伶人之四声五音俗调方言而已赴应僧之声音华严字母而已士人一得其传辄曰声音古不如今华不如梵又岂笃论凤皇来仪百兽率舞恐防亦未知梵呗今人亦未必能过之也
　　鲁商瞿子木及事夫子而受易以授鲁桥庇子庸子庸授江东馯臂子弓子弓授燕周丑子家子家授东武孙虞子乘子乘授齐田何子装当秦政焚书之时重挟书之律易以卜筮之书独得自相授受汉兴何授东武王同子中雒阳周王孙丁寛齐服生共四人四人者俱着易传数篇王同授淄川杨何叔元广川孟但鲁周霸莒衡胡临淄主父偃故当时言易者皆本之田何丁寛复从周王孙受古义寛授田王孙王孙授施讐【一作酬】孟喜梁丘贺于是有施孟梁丘三家之易然大畧同出一原大义亦无所异惟京房受于焦延寿延寿谓独得之隠士托之孟氏其学以灾祥占验为本与田何多异矣后刘向以中古文校施孟梁丘或脱去无咎悔亾独费直本与古文同按直以夫子彖象传文言杂入各卦东京马郑诸儒悉祖之而施孟梁丘京氏之学尽絶王氏章句亦费学也但费本俱如乾卦之次序王则惟存乾卦其他皆经传相杂矣汉儒学有颛门传经授受如祖孙父子释氏之付原流实同此意非若后世儒者创为臆说即排先进而师弟子之伦灭于戏其可信也乎费氏初传民间至东京始盛魏王弼注上下经晋韩康伯注系辞说卦序卦唐孔颖达为正义易始大备至宋程颐正叔苖裔于辅嗣而广大之又有华山羽流陈抟者独得异学授之种放放授穆修修授李之才之才授邵雍雍之死朱熹元晦私淑之如释氏所谓教外别传者迨至有明以元晦同国姓崇奉特异颁诸学宫诸儒之易悉废独陈抟之易盛行于戏四圣坠地天丧斯文可不惜哉可不耻哉
　　邵尧夫譔皇极经世十二卷以谓天地之气化阴阳之消息皆可以数推之其理其数咸本于易噫此何说也其所称元防运世实效扬雄之方州部家也扬以地言邵以时言也其所称元数一防数十二运数三百六十世数四千三百二十亦准太之三方九州二十七部八十一家也至于一元十二防三百六十运四千三百二十世一世三十年是为一十二万九千六百年以至无穷无尽则又近于释氏之刼数夫易之变化不可测者以其无方无体也随在随时随象随占稗纬之值秊值日已属愚夫愚妇之见而况于欲取一十二万九千六百年之天下排而按之筹而计之以为定数则天地隂阳真磈然蠢然絶无灵异之物矣其起帝尧甲辰至后周显徳六年已未编秊以纪治乱兴亡之事以验其说无论其附防诬妄即使若合符节独不思帝尧甲辰至显徳已未仅仅四千秊尒视一元之数不啻杯水之在江河恶得以杯水之受鼎烹而指江河之可吸尽也此亦不攻而自破者矣大传曰其称名也小其取类也大其言曲而中其事肆而隠皇极经世则一一与之相反盖称名也大取类也小言直而诞事俭而显使洁净精防之学化为粗鄙狂妄之窟矣学者其毋耳食焉
　　占不止于蓍凡易之卦爻彖象圣人挈以示人人身之动静语黙当时时与之契合无地非占无事非占也玩辞玩占岂枯茎朽殻之谓易自为易人自为人终相间隔其占之之法舍学无他途也教人占者教人学易也不学易不可为巫医犹不学诗无以言不学礼无以立也道待人而行不行则茅塞非道易待人而占不占则简册非易
　　坎卦之四爻言酒其他卦之言酒者需五困二未济上凡三见而皆以坎取象酒为狂药陷人最险尔雅小罍谓之坎岂亦此意欤
　　易中有五卦于六爻内全然不着卦名坤大畜小畜泰既济是也大有爻辞亦无卦名而象传于初上两言之意若补其所畧何独于此五卦并象传亦不及也坤初言履履者为地二言直方大地之形体三四言含括地之功用五言黄地之色上言野地之大畧也大小畜取象于畜牧之畜小畜言牵言复道言舆【所以驾】言洫【所以耕】言挛言载妇皆畜之事也大畜言舆言马言牛言豕言衢【所以行】所畜者大故备众畜之名小畜农家之具大畜王公之物也泰二为致泰之臣五为任贤使能之主此天下之所以泰也然天必在上地必在下非可以名象求者故不言泰既济水上火下水火倒置与泰之地天等势不得久思患豫防尚云终乱何暇云既济坤位始之次承干而不言坤既济位终之次即反水火之本性而不言既济
　　八卦之象巽有二焉曰风曰木坎有四焉曰水曰云曰泉曰雨离有三焉曰火曰明曰电乾坤震艮兑则惟曰天地雷山泽不取他象乾坤为易之门易之蕴六子之父母天地至大岂容异名震为长子继天立极不可移易艮山兑泽得母气居多属形质重浊之物不能有所变化
　　一卦可加为六十四卦以次重之得四千九十六卦其意亦窃焦氏之易林而以变为加又自谓反三隅于八卦相错圣人之道本易简而自无穷小慧之术愈繁难而偏有尽六十四卦之精义自秦汉以来何人能晰其一体何人能入门而登堂乃姑舍是而欲穷其所本无之四千九十六卦乎甚哉在迩求逺在易求难之不可晓也
　　易学启蒙一书止可谓之学邵演义尒如学易云则困蒙也加之桎梏而已乌能启乎大凡先秦以前所留之书俱不甚整齐排列者或有或无倐起倐止如星宿经天江河行地乃往哲之至文以俗目观之每病其偏枯即周礼之伪托于周公灵枢素问之伪托于黄帝岐伯为战国秦汉时人之所作犹然若断续若缺文不可胜计况于殷周之际况于唐虞之上乎试取诗书之篇目废卷而命思信笔而书吾所欲言十百之中未必同其二三盖在吾以为至要者古人反畧而不举在古人长言之不足而流连感叹者吾以为不切当务之急文章且然况卦画之始乎反病其縁文生义穿凿破碎不胜杜譔则六朝文格过于典谟唐诗排律优于风雅颂矣
　　欧阳永叔疑系辞非夫子书岂以崇信蓍太过与夫子雅言有异此盖就易之忧患前民而言也三代以为宝如尚书所藏多聴命于神至夫子立教始尽洗往圣之习孟子继之悉务民义而重经常俱大中至正絶无鬼神之事以惑斯民然自为开辟则可以之赞易则乖往圣之旨矣明乎此义而后可读系辞而后可读易也
</div>
    <div class="pagination">
<a href="周易象辞_page35.html">上一页</a><span>...</span><a href="周易象辞_page31.html">31</a><a href="周易象辞_page32.html">32</a><a href="周易象辞_page33.html">33</a><a href="周易象辞_page34.html">34</a><a href="周易象辞_page35.html">35</a><span class="current-page">36</span><a href="周易象辞_page37.html">37</a><a href="周易象辞_page38.html">38</a><a href="周易象辞_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
