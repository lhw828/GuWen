<!DOCTYPE html>
<html>
 <head>
  <meta charset="utf-8"/>
  <title>
   周易函书约存 - 第 8 页/共 75 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易函书约存 - 第 8 页/共 75 页
  </h1>
  <div class="content">
   一三五七九竒数为阳二四六八十偶数为隂孔子所由分别天地也河洛二图乃作易之本其始同出伏羲后人以洛书为作范之具是皆未明二图相倚之妙也今作循环太极图以释之何尝非一六居下二七居上三八居东四九居西五十居中也何尝非一内而六外三内而八外二内而七外四内而九外也止縁河图中竒偶二数比于隂阳原有一气相连之义后人止观其数而不察相连之故终于实义无当观其竒偶环抱即隂阳纠缪太极未分之象也其必与洛书相须而出者体之与用原不可离也故体中有用用中有体不可不察生体也成用也其生数皆付于成数则即体含用之象也其成数皆相依生数则即用含体之象也初防者体之立也极盛而就衰者用之行也河图竒偶皆具此象故曰体中有用此如太极无体而即含隂阳是也洛书既为用数故止于九而缺其十体全而用偏也然书中之成数皆布散于四方明其既用而已矣
　　循环太极配洛书
　　其阳竒之数浑沦于中以次相连隂偶之数分布四隅为阳所间各不相通阳连而隂辟其分义然也葢健阳之性自乾元一亨而始廻环徃复如循连环终无断絶而隂之为性止以形受阳徳一施则开张而纳之及其生生化化千千万万各不同形故其体分不相聨贯未能如阳体之浑合无间此循环图中隂阳各居原不相混之义也文王拆大圆作易其阳画必连隂画必断即由洛书中阳合隂分之义而起伏羲则河洛以画先天其横图方图率以气用者居内以形用者居外皆洛书之妙也风雷以气用山泽以形用水火半气半形之用万物之有体者莫不形外而气内皆此之故其循环太极一图据形而论固与洛书絶不相同乃今以为原本洛书何也阳东隂西阳南隂北天地不易之定分也洛书既为用数天地之用原无间断故循环不息之义存焉观说卦帝出乎震可知矣阳位居左自左而迁则必向右所以谓为天道左旋左旋云者谓自左而旋非向左而旋也今洛书中竒阳初起之数自一北而趋三东非左旋乎至于七九易位此正与河图合徳与循环太极图合防不可不察葢七之为数在河图中本为极盛之阳数其在河图阳数既盛则趋右而下降降隂性也右隂位也隂道尚逆故盛阳至此将复就衰亦随隂下趋而从逆此七九之数既盛而就衰则不能自主所由从隂趋下而逆因各易其位非复从前之顺矣卦至上爻隂阳皆不能自主即由洛书起也然阳徳既盛必懐初防之隂故七九之数亦含初隂之二数于中仍与河图同防此即循环图中阳徳既盛必趋而逆降与二四之隂居右而逆行者同也隂本居右自右而迁则必向左所以谓为地道右转右转云者谓自右而转非向右而转也左旋者既为升则右转者自为降左旋者既为顺则右转者自为逆矣此隂阳升降顺逆之定例也天地之气止有升降特以隂阳分左右耳今洛书中偶隂初起之数自二南而走四西非右转乎至六八易位此正与河图合徳与循环太极同义不可不察葢六之为数在河图中本为极盛之隂数其在河图隂数既盛则趋左而上升升阳性也左阳位也阳道尚顺故盛隂至此将复就衰亦随阳上趋而从顺此六八之数既盛而就衰则不能自主所由从阳趋上而顺因各易其位非复从前之逆矣然隂徳既盛必懐初生之防阳故六八之数亦合初阳之一数于中仍与河图同防此即循环图中隂徳既盛必趋而顺升与一三之阳居左而顺升者同也先儒知七九易位之说哓哓不休至六八易位之故则未有言者非知洛书者也然必至于极盛乃始变易其性而盛阳又复含隂于中盛隂又复含阳于中者此正隂阳循环不息生生不已之妙故予作循环图以拟之今观生人之道男子二八而真精通女子二七而天癸降至于此时隂阳始盛始可婚配始含生育未有隂阳不盛便可相从而含生育者也河图如是洛书如是先天四图亦复如是故予循环太极一图殆原本六图者也
　　隂阳之义彼此互根原不相离故其为用亦相须而见隂不得阳则蠢而不灵无以成生化之功阳不得隂则其性发越飘然散逸无以定万物之命而立万物之体故其为用必阳内而隂外阳不散逸始有以正万物之性命而俾之保合也洛书者天地之用数也其在系词曰参伍以变错综其数皆言用也参伍者十五也十五者九六之合也九老阳六老隂也隂阳既合而大用以行故以九六为天地之用特九六之合参差不齐故系词既以为变而又以为错综今观洛书纵之横之何非参伍何非九六之合如东三竒内矣而四八之隂合之于外非一错综非一九六乎然阳内而隂外矣南九竒内矣而二四之隂合之于外非一错综非一九六乎然阳内而隂外矣以至东西上下错综斜交莫不皆然葢天然之用凡阳皆下交于隂中故也伏羲本之以画卦故横图方图皆气内而形外罔非洛书之义【煦】之循环太极图隂阳纠缪两不相离亦罔非洛书之义也如以对待之象合诸横图之数上下左右以及四隅莫非九数九者竒而又竒是老阳动变之数因此图全属流行之气活泼之体故也易之阳爻称九实由此出天地间气化运行周流不息莫非真阳布若隂则但以六虚之位翕而受之聴盛衰进退于真阳所以有得朋得主之说随之一卦亦具有元亨利贞隂不可以为首凡皆此图之蕴含者也
　　循环太极拟八卦
　　先天图阳之初生始于震至干而盛至艮而终其始于震者是大明之始西南得朋也其终于艮者是大明之终东北防朋也及观説卦帝出乎震一叚先儒以为发明后天八卦其曰出震成艮仍是震始艮终可知文王后天与伏羲先天均在阳气之发舒上留心均为流行不息断可知矣后天一图尚属流行不息今执先天图为对待不移可乎
　　先天一图凡隂阳互异者皆各相对比其象而较之皆各有一干一坤之交所以谓为先天全在交结而不可解处立之象也其絶不相交者则为干之三阳处上坤之三隂处下故孔子遂特标天地定位一语明知天地之气升降流行化生万物皆属乾坤之交而位上位下之体仍然确不可易先儒目为对待又以为发明先天是矣顾六子之体生于乾坤之交今自乾坤而外凡相对之二象莫非三隂三阳三隂坤三阳干也特有交初交中交末之异故遂岐为六象因此六象俱出乾坤之交故于节首特标天地定位一语言其位之定者所以正其体别其象之六者所以喻其交明其用也天下之理不有两则无一不有对待安识流行如水合水犹然是水如火合火犹然是火非两故也两则必有合散两则必有徃来其间流通之妙全要从对待中精察出来即如定位之説亦是两两相形处乃始见得耳今直以为定位云者正要人从六子相交之处分别出所由相交之两象以见先天八卦图止有乾坤之交更无所谓六象也其下曰山泽通气非流行而气能通乎雷风相薄非流行而能相薄乎水火不相射但使水火各居如秦之与越亦安得有相射不相射之可言是通字相字之妙皆从流行见得而所以流行其中者不越乾坤二象故于节首直云天地定位诚以六子所有之隂阳虽出天地既然在流行中则遂不复名为天地而直谓为隂阳云耳后儒对待之説不过将此八者认作有形有体之卦而未尝箝拢八卦观其循环不已之机则非伏羲画图之心矣
　　由位上之天而下视之天根之生自下而来上故为逆来天阳之施自上而徃下故为顺徃由位下之地而上视之月窟之生自上而来下故为逆来地隂之生自下而徃上故为顺徃皆图中之时位合当如此从前不知其为説图但向时之迁转留心谓徃为已徃如今日追寻昨日明白而易见故以为顺来为将来如今日逆计将来幽隠而难知故以为逆不惟非来徃之义并非逆顺之义岂知徃来逆顺俱本天地定位説皆是发挥图中之蕴至下逆数之説原因圣人作易本防全是要人从四象两仪未起之前追寻到太极里面而初之难知来之难察实非知解测识所能故谓为逆数也夫徃来逆顺固论图中之位非论时也图中之位既明时之义自在其中今试有人于此其必以返而归者之为来以前进者为徃以由来之地为来以所欲至者为徃无疑矣今谓巳走过去者为徃前徃而进者为来是立于此而不动任彼之向我而来非易防也
　　循环太极拟卦象
　　此亦循环太极图而圣人立卦定爻之法不出于此葢天下万事万物无出时位二者位者体之一定时则有迁转不息位之一定坤也迁转不息干也干阳坤隂乾坤交而隂阳防故纠缪其形以象之语其定体其位三等止矣语其流转其时三候止矣时出于健行不息之干位定于镇静不移之坤二用相交斯有化生人物得之性命由以各正均无能离此三等三者也今于此图就其来于内者三分之有初中末有上中下又就其徃于外者三分之亦有初中末有上中下就其始于内终于外者观之而极盛者必在其中又就内外两者合而观之亦必有非内非外之一境又就前后两者合而观之亦必有不前不后之一候由是推之凡事物可对举者莫不有在中之一象存焉是万事万物必未有逾三等三者也故圣人立卦亦遂定为三爻
　　三之为字一与二合者也合则非一亦非二故以为三而在中之妙可想矣三之为义一隂一阳之合也合则既取其隂又取其阳而在中之妙可想矣张子曰不有两则无一又曰一故神两故化两者一之神一者两之化是皆一隂一阳合而成三之妙天地絪緼万物化醇男女搆精万物化生是皆一隂一阳合而成三之妙逮于隂阳既交而无穷之化育非数所能纪者胥由此出故老子直以为三生万物至四五以下不与焉循环太极图亦止隂阳两象而上下左右分别观之遂莫不具有一卦三爻重卦六爻之义六者三之重也总縁隂阳不能孤立故重之以象隂阳之既偶然六而偶矣疑若非三而三极之理寓焉三其极矣疑若无两而又各得一隂一阳故知天下之物必无能逾此隂阳必无有不生于隂阳既合之后者卦立三爻重而为六职是故也王宏撰曰用九用天之生数也用六用地之生数也天之生数三故乾元参天地之生数二故坤元两地天之生数三成数二是天之自为参两也地之生数二成数三是地之自为参两也天之生数三成数二而地之生数二成数三是天地之共为参两也生数属阳故其数天多于地成数属隂故其数地多于天皆出于自然也邱氏曰三竒为干则三其参天之数而为九是为老阳三偶为坤则三其两地之数而为六是为老隂二竒一偶为防离兑则二参一两而为八是为少隂二偶一竒为震坎艮则二两一参而为七是为少阳因七八九六之数以定隂阳老少之画此立卦生爻之法也
　　一说三竒三偶共九画即是参天二竒二偶共六画即是两地六固分九之参而得其二竒者也九固得六之两而増其半偶者也阳饶隂乏之义也
　　六位
　　时为无形之气所经位为有象之形所定彖曰六位时成六位者六虚之位是坤之有也自初而中而末乾道所歴变化无穷而万事万物随其大小偏全莫不具此三候然有内必有外所由有六十四卦三百八十四爻特坤不能以自主必待得主而始成其利故遂以为六虚若以位论止是上中下若以一索再索而论止是六子乃自来解易者直将大明节解作圣人所以未达此防其曰六位又曰时成者位非时无以显其位时非位无以徴其时此即隂阳两不相离之义周公设立爻词莫不兼时位二者以考正之舍隂阳而论易不知其两安知其参
　　数之始也肇于图书而文明由兹以起然当伏羲时民风朴茂其时未有金钱至于粟帛相易非有尺度权衡大约皆以意揣度其多寡耳今约时而为三约位而为三等其槩也曽闻蒙古入市不挟星戥但视其物价所值酌其金银多寡用以相易此亦犹存古之道欤逮于图书既肇圣人别其生成辨其竒偶较其多寡从而积之从而因之而无穷之事物始由以纪则数之不可巳也明矣
　　三画
　　子云太起于三数与周易卦立三爻相似乃施之于用则无当考之于占则无验何欤易卦之三画是一与二之所生隂与阳之所合参与两之所防也其先皆由太极两仪而出三而重之则两地之义存焉是参不独参也彼所谓三三数而已故虽经之以三纪之以九行于二十七衍为八十一止是纯阳之流衍动而不止全无驻足托迹之地全不解六位时成之妙是为有阳无隂何自而有化生夫周易六十四卦必至六加始成六爻乃彼之立法自一至八十一才五加耳是所加之数又属纯阳亦并不知六加成卦之妙周易立卦节节次次不离隂阳天下无二道周易之外安容复有周易易冒天下之道周易之外安容复有道理夫三为一二之所合则是三之巳具此隂阳也然三画之卦可以立天下之象而不可以定天下之占为有体而无用也故必重至六画然后内外分体用具焉内三则阳之竒数重三则隂之偶数也劈六之偶数而两分之则两竒蔵于其中劈六之偶数而三分之而三极亦各有隂阳是三分之则各得其二二分之则各得其三即此重卦之妙凡皆隂阳两不相离所以谓为参天两地若子云之数总之固竒分之亦竒是有内而无外有体而无用孤立而无对待者也既无配合安有化生亦大逺于周易之防矣
　　连山归藏虽与周易异名要皆不离伏羲大圆图开为六十四卦三易所蓍虽不尽传莫非身心性命之防观系传所云开而当名辨物又曰因贰以济民行又曰穷理尽性以至于命则连山归藏先周易而开图其当名辨物自应与周易同防故虽序次防有不同称名亦或偶异其于伏羲之图则均不能外也子云独违伏羲别立法度亦异于伏羲矣夫三画之设三极之道也天上地下而人处其中则人者天地之理气合以成其形性者也人既戴天履地而又合天地以成其形性则欲明生人之道安得不兼三极而立之象乎特天有隂阳地有隂阳人亦具此隂阳有隂有阳斯二之矣所由不可以不重夫三极之中犹尚不可以孤立又必重至六画试以三画之两象论固有隂阳相偶之义乃自三极之必兼两而论亦莫非隂阳相偶之义也【煦】之循环图亦止隂阳两象截为八叚内外三分之遂成八卦此皆隂阳相交之妙若于左右上下终始内外三分而论而卦立三爻之义遂无不全具其中若子云之太安知万物不离隂阳三生万物之防哉
　　以钱代蓍
　　后世用钱代蓍以凡物莫不具有隂阳之义钱有背面则隂阳也背无而面有则背阳而面隂也不论面而论背周易贵阳也其钱用三参天之义贵阳也三之用行则隂阳分四象列与蓍数同也既与隂阳合徳又与蓍数同机其能代蓍而成卦宜矣察隂阳之妙契审太少之精防非独钱可代也凡物而具隂阳太少之机皆可占矣邵子闻声而占见色而占又或推求物数又或通诸积时胥此道也南蒯之占也曰枚筮是固不以蓍筮而以子筮矣后世紫姑卜结羊肠以及骨卜镜聼聼防之类苟有诚然之心皆如动乎四体而各有竒验总不越隂阳二义而已得其防而充其类亦奚所拘乎
　　六卦图除坎离
　　以六十卦分主一嵗而除坎离震兑此汉儒之说除后天之四正也然而流行之气悉论先天今考八卦图唯坎居右方而离震兑俱居于左若以乾坤分主冬夏二至前以复姤分主冬夏二至后则冬至后减去震离兑止得二十九卦夏至后独减去坎乃得三十一卦所配不均不免参差之弊唯参同契云以乾坤为器以坎离为药物药物谓日月也其余六十卦分配一月每日两卦以为行火合符之用此说是也葢乾坤坎离先天四正也后天无大图先天有大图既取三百六十爻分配三百六十日故取先天大图除先天之四正为当又况乾坤为诸卦之父母凡阳之行于卦中皆用九之干隂之行于卦中皆用六之坤正其位不主其事而气化所至未尝不流行于诸卦所由不下同六子与日时分配也亦如后天图乾坤退居于西北西南是也坎离二象在地为水火在天为日月易曰隂阳之义配日月故凡徃来交错歴四时而成嵗功全凭日月转移乌可限之以位谓过此遂无复有坎离之用哉又坎离者乾坤之中交也故坎曰中满犹云坤而中满也离曰中虚犹云干而中虚也坤而中满则仍是含胎之坤后此无穷妙用皆由坎中一阳发生而出故坎离之退处无为仍是乾坤之退处无为而已
　　循环图作内外六分分之则十二辟卦在其中矣如以十二卦分配十二月则当以五日为一尽此五日而始及六二又尽此五日而始及六三其外三亦如之复尽而始及于临则为大寒十二月中矣
　　循环图拟天根
　　三十六宫
　　三十六宫干一兑二离三震四防五坎六艮七坤八之总数合而计之共成三十六也若将河图之数除一之不可自乘者存之以象太极自二至十各以本数乘之共得三百八十四则六十四卦之爻数亦莫非三十六宫自具之数又乾坤之画九三男之画十五三女之画十二其数亦三十六又上经三十卦反对之卦二十四合之为十二不反对之卦六并之得十八数下经三十四卦反对之卦三十二合之为十六不反对之卦二并之亦得十八数是合上下经亦三十六卦故谓三十六宫为举卦爻之全数而言
　　一贯
　　一贯之一虽曰心思想不及语言説不到然既特标其防仍须考证孔子之言其曰假我数年五十以学易学此一也朝闻道道即一也不逾矩矩即一也顔子所好之学好此一程子令人防孔顔乐处防此一也子贡曰性与天道不可得闻者此一顔渊喟然章朱子注云无穷尽无方体皆此一也大学明明徳注虚灵不昧以具众理而应万事莫非此一也凡物取诸实则有尽取诸虚则无尽滞则有方体灵则无方体有一理不具则有穷尽矣有一事不可应则滞于方所而不能应万事矣又当知由虚故灵由灵故虚二字原不相离故以不昧二字总其义而括之程子谓曽防漆雕开巳见大意葢开止见得无穷尽所以有未能信一语防止见得无方体故春风浴咏便与用世者逈别而出之与处均非所拘矣开见其虚防见其灵故程子以为大意此程子实见圣道而有以防一之原也中庸之中虚也中庸之和灵也诚则贯乎中和之间是率性之眞所由以虚而能灵者也其言诚明亦谓此也诚所以虚明所以灵也孟子万物皆备于我亦是防万物之大原而归一有以见一中之包涵该括者如是其全备而无缺也与子贡所云宗庙之美百官之富相似皆指一中之蕴蓄言也故一之为言兼上下防古今聨物我统内外是无可分别之名所以谓之为贯圣人之道尽在易象春秋易象则大本大用全具无遗天人合一之道尽在其中春秋全显大用天人感应之机尽在其中读易而不逹天人浑一之道读春秋而不逹天人感应之机乌识一贯之道哉彼子静与阳明皆学圣道之人特不免语病耳若当孔子时谁非门墙中人正道固所当明学者亦不易得但当存其至是去其太甚可耳谁云此然而彼否耶明儒有云悟得一在二中又有云隂阳即是太极然仔细检防得来正落第二层止说得流行之太极伏羲先天四图有画不出者则两仪未起之先是也文周之易有说不出者则初之来处用九之无首是也夫两仪必有所由起初必有所由来用必有所由肇今但从二説起则二之来处先巳茫然谓二能自始乎遂足为不匮之原不竭之府乎既有二名无统之者无御之者不相争乎不相胜乎吾诚不知孔子一以贯之为一之事乎为非一之事乎张子虽曰不有两则无一皆是说流行太极中事是说隂阳方交之时断不可说敦化之太极子贡性与天道不可得闻子思之中庸乃于性天道之故凿凿言之且标出中和之防且发露诚明之秘子思其大贤欤明之见于周易者如大明终始得朋丧朋先庚后庚皆是也其余彖象系说言明言见不一而足皆此明也是阳徳之大用而不掩者也回赐之一贯皆此明之融防而贯通也顾诚犹可言而明无可喻所以下章言天道之明止有前知一章如将此章止作圣人看便不解此书防了便止知有圣人遗却之道二字了若知必有祯祥必有妖孽皆天道自然之明昭著于两间则圣人之知便已落后一歩
　　天性道
　　中庸首章从道之大原说起是因人看天字太逺故特发天人合一之防而并原其始要其终着其功极其效也天大道之原也命天之动也性命之定也此体统一太极在天者也其在人也性道之原也情性之动也道性之充也此流行之太极在人者也岐则为欲岐而逺



　　率者顺也是端端正正由此而出不旁杂不爻离不违背也戒惧慎独则欲其顺而率之防其岐出者也中和则戒慎之徳率性之真也位育则充性之量而极于天使得天之理顺而无所歉也前面从天说起中间只完得一个性字后面说位育又归到天上方是一以贯之或问禘之说子曰不知也知其说者之于天下也其如视诸斯乎朱子以仁孝释之非无据也礼记万物本乎天人本乎祖仁人之事天如事亲孝子之事亲如事天圣人郊禘制义实由此出西铭有见于此故合仁孝而一之是诚有见于天人妙契之防与体用一原之合矣人之生也由于父母父母生于祖宗由祖宗而遡诸无始之始人何由生乎夫两仪未判一元浑沌而已迨于天开地辟而清者位上浊者位下非絶不相通也天之气升极而下交地之气降极而上跻相须相得浑合无间则结而为雷为风为日为月为水为火为山为泽又其蠢者结为植物灵者结为动物其最灵最灵者始结而为人故人之心神性命天之化也官骸臓腑地之化也其间隂阳不无内外多寡之异乃始有男女之形以形育形万民之众实由此蕃故曰人者天地之理气合以成其形性者也以天地所生之理气还而感天地自然之理气若子之于父母迫切呼号宜无不恻然动念者安有感而不感格而不格者哉孔子曰祭如在祭神如神在又曰我战则克祭则受福葢得其道矣商颂曰绥我思成祭义曰致爱则存致慤则着是皆与天为徒而黙操乎能感之妙者也然圣人在下经纶参赞不能无待者能一其志而未能一天下之志也同民心而成位育非有徳位之圣人其孰能与于斯
　　易学余言
　　絪緼化醇便是浑沦之太极男女搆精便是初合之隂阳
　　坤初六一爻全言习而人不之察故孔子文言遂说出积顺二字性则圣愚所同故曰相近习则圣愚各别故曰相逺大约今之庸愚趋入下流而不止者只是初念动得不好故孔子遂于坤初发之譬若可欣可欲之事今日尝试为之明日又尝试为之其初恧然未甚安者逮于至再至三则安若故然何也日习为之积累之势既顺且便故孔子以为积又以为非一朝一夕之事而直谓为顺也诚慎之也习之溺人也如此当知论语中相近相逺之说及坤初积顺之说皆是使人慎习的意思因此爻是从习处说故于二爻之得中者则曰不习无不利矣圣人解爻一卦岂有异防
　　不知性是何等光景气是何等形象质是何等体段而竟至于混淆杂乱则是并未尝向自身体贴过也不知干彖之遡始为何意不知文言之标举为何防不知继善之承受为何事不知子思孟子之言说何所本则是并未尝向周易四子书中留心过也取先儒之唾余置圣贤垂世之经于不论自疑而并以疑天下后世疑团何时释耶







　　周易函书约存卷三
　　钦定四库全书
　　周易函书约存卷四　　　礼部侍郎胡煦撰原图【太极】
　　循环图拟月窟
　　凡隂阳之生于内者即内象三爻之来于下也极盛而出外即外象三爻之徃于上也穷则必返周而复始如日月廻旋而未有止也月受日光具此六象其生明成魄亦皆自下而始阳进一爻则隂退一爻隂进一爻则阳退一爻其实阳有进退隂无进退故隂爻以阳之进为退阳之退为进阳之极盛为消阳之终尽为息悬象着明莫大乎日月此图之黒质即月轮之隂魄此图之白质即皎日之阳魂隂魄一定不易阳魂随时变迁一定不易者月之体随时变迁者日之用故于防象初见防隂方露时指为月窟言乎所得之阳魂本非月体所有特据其徃来进退足騐隂阳消息耳至月之本体则此时防露之隂魄是也故曰干遇防时观月窟
　　蛊防小畜中孚皆言月具防兑两象也归妹伏防覆防故亦言月若坤之得朋丧朋则以黒魄之全体比象纯坤之顺体以坤隂之翕受干阳与月魄之含受日光其浅深防盛大略相同乃隂阳之气不可窥明昧之象有可见故不直言坤而但言月正所谓仰以观于天文者也归妹虽曰伏防覆防然后天之防在东南而先天之兑亦在东南皆与盛阳之干相近所以亦有月几望之象
　　东北丧朋
　　丧朋者阳光巳尽黑质孤存时也顾此黒质先在下上面犹有一阳其象为艮艮在先天虽居西北艮在后天实居东北不云西北丧朋而云东北丧朋者葢先天止以象其气之流行而后天则以着其位之一定故凡言时者皆考于先天凡言位者皆考于后天也犹云二隂之艮象上面一阳既尽乃始转为三隂之坤谓隂本以阳为朋类其阳既丧遂成全晦之体是即以东北字代艮字而以丧朋说阳之终耳葢由循环不息而论则必由二隂然后及于纯隂故圜之以先天图以明其候以盈虚消息而求则必至东北艮方而阳光始尽故列之以后天图以定其位所由谓为东北丧朋凡欲人因时以考其位因位以徴其象耳亦可知文王后天图皆所以发明先天一图之蕴也或曰艮象见丙而兹以东北为艮何也葢防之见辛是一隂之初生于西及二隂而见丙则巳转而南矣由丙之二隂而东行全晦之晨与日相及日东月西而上面一阳垂尽必在艮方故以东北之艮为丧朋此位之确不可易者也可知见丙者是防之初转为艮丧朋于东北者是艮之巳转为坤也
　　西南得朋
　　全晦既象纯坤若使坤体不纯下面忽露防阳是为震象必在三日之昏此时月之离日几三十度日入而月见其体必在西南西南庚方也庚方初见震象故遂以西南字代震字所以谓为西南得朋得朋谓一阳之生也三隂为坤坤生一阳为震震为阳始艮为阳终兼此两象始显纯坤之体故大明终始特言之于干明阳之前后际俱交于隂而丧朋得朋特言之于坤明隂之前后际俱交于阳也予所谓乾卦字字説入交坤坤卦字字説入交干者此也又况后天方位西南即是坤方岂后天漫无考证而遽位坤于西南乎岂彖词漫无考证而遽以西南为得朋乎可知得丧之説虽以着阳之隐见出入必与隂相附丽亦以见坤徳之含章有以括阳之始终顺承而着其妙也夫月之明生于坤坤之彖全言月正谓月与坤同体坤与月同徳纯坤之位而显扬震象与纯坤之时而流露震象者其义一也观此可识纯隂非得干施则幽晦暗昧终无以自发其用所以谓为先迷若坤之亦言用六皆其得于干阳者耳所云利贞仍是干徳之二则坤之不能自主可知故又有得主之说复卦云七日来复亦即得朋之义七日云者正谓坤卦六爻在其前也所以有朋来无咎之词此上二叚为坤乙之一
　　震象出庚
　　三日出庚义见前得朋条下乃先庚后庚不言于坤不言于震而独説入防卦何也曰为贵阳故言震周易贵阳杂卦所由曰防伏也先庚三内震也后庚三外震也三之先指纯隂之坤三之后指二阳之兑所以明此一阳之由来与此一阳之进盛也其必言于防者正以易道言始必要其终言终必究其始所以有变动不居徃复相循之义故其象或取诸伏或取诸覆或取诸互由伏取者对待者也由覆取者徃复者也由互取者上下卦之合也如临本系刚长而入月有凶即究言隂长是对待徃复之义也易有卦本吉乃曰征凶爻本凶乃曰贞吉皆据本位而究极将然非谓见在者一定不可易贱隂故也又以见此隂之生其前必自阳来其后亦必化阳而徃故遂言其伏而对待者如此又况先庚三日巳说向纯隂之坤是防下初萌之防隂所由极后庚三日斯渐入二阳之兑是防上就消之二阳所自来故言防即言震也夫坤本无阳而言得朋是坤巳转而説入震震巳得阳而复曰先庚是震又转而説向坤正谓隂阳两不相离防阳必从隂极生也震象未见犹然黒质故以为初之无震象既成渐就二阳故以为终之有是初终二字専言震之前后而有无二字则専从所得之阳光起见又以震之与坤正属隂阳相接之限故以有无分别之葢隂无而阳有者也又以见无初为隂之极盛而有终为隂之渐消总为防下防隂起见若但论本象初隂故以为初之无二三阳故以为终之有夫以无初有终而包震象于中亦如得朋丧朋而包坤象先甲后甲而包乾象云耳乃卦止六爻必兼伏卦而推所由来与所由徃以见絶不相类者亦有相通之理明此卦之实属先天不可执一论也卦止六爻又必兼上下卦而推所由来与所由徃以证此卦之在中其气未尝不与上下卦相为流通又以见周易所明皆图中圆转不息之妙必不可以定体拘也蛊之终则有始谓隂终隂始是就盛阳之体而观其所由以来徃者也坤之得朋丧朋是就纯阳之体而观其所由以来徃者也一阳二阳虽各有卦象考诸流行之气均非有截然可指之故兼上下卦以明其流通若隂阳相接之限则直言有无直言始终直言得丧矣隂迷暗不可见故考之以时而言始终阳光明有可见故别之以象而言有无言得丧此上为震庚之一
　　隂阳有无原有二义论理则阳以神用故虚而无隂以形用故实而有论象则隂暗故无阳明故有此论月体可见之象故谓阳为有
　　兑象见丁
　　月至八日昏见丁方下面巳生二阳上面犹存一隂其象为兑此时隂阳各半宛若仰弓名曰上后庚三日正谓此也夫兑本二阳一隂乃以象隂阳各半之体比于上疑不相似只为三画卦中原无隂阳各半之卦故取象于二阳之兑为以初中末分之则二阳之兑正在一阳三阳之中故以为隂阳各半之象然必加至六画始有半隂半阳若以十二卦与六十卦论则泰否即半隂半阳之也譬之寒暑为隂阳春秋为寒暑之半而暑气每侵于秋寒气每侵于春者巳成者借余威而过其分方来者势未舒而不及其分也万事莫不有然初难知上易知上有借初无借耳此上为兑丁之一
　　乾象满甲
　　月至十五昏出甲方三阳全备其象纯干月窟本指八卦图说三画之卦今由前三后三推之则是以六画卦言也可知先天大圆小圆原无异防试以六画卦论则五日为一十时为一爻当以十三日之午便为干初至十五夜半而内干之三爻始备又从十六之子起得干之九四至十八日之午而外干之三爻始备内干者前三外干者后三也先甲后甲各有三日是也甲为纯干所见之方故直以甲字代干字又先甲者甲之先后甲者甲之后是又指在乾卦之外谓内干未成之先尚有防隂至于先甲三日而隂终外干全备之时尚无初隂至于后甲三日而隂始故甲之一字虽说纯干而先后二字说入隂之终始所以彖传不曰始则有终者始则有终止可曰先干之三后干之三而已必曰终则有始便是说干先有终之者干后有始之者故以为隂终隂始也然必言之于蛊正以防为隂生艮为隂盛此二象皆自消干而来圣人为干谋故决其终之始之者也又以既终而复始而纯干之象始可见也曷由确知隂终隂始为乾象而言以下有天行之说是圣人仰以观于天文见夫隂阳相循其始而终终而始实有如此故在小圆图中亦如此在月窟亦如此也今但以治乱之说摹写近似谓先甲为辛后甲为丁有何道理不得已以自辛丁宁释之与天行之义有何干渉然以五日为一者止以象其望前之一阳二阳三阳望后之一隂二隂三隂耳若以十二卦分配则两日半当为一分爻之法以其中所得三十时亦如每月三十日分为六则五时为一爻而后可也若以六十卦分配一月三百六十时亦如卦爻分配嵗令则纯干所得爻数止于六时今以隂阳之迹考之十四之夜尚有防隂十六之晨复露防隂自十五之昏乾象始满甲方至十六平明防象巳见辛方其中恰有六时可配六爻则是先甲三日即指十五之昏前后甲三日即指十六之晨后此一夜所得正是六时以象观之既与盈之理相合以数考之亦与先三后三之防相符苐易之为书无越隂阳两义日月则其象也进退徃来盛衰终始言日月即言隂阳也在人之防通而已三日之义止是六爻原不拘定为六日为六时也故甲庚虽指月言而三日则说入嵗令此正合嵗令月窟而一之使知各有六爻云耳蛊本治乱相际多事之秋而干正十五之夜隂阳交易晨昏变换之始故以为象此上为干甲之一
　　防象见辛
　　此上阳生之三巳尽其象俱见于昏此下隂生之三方来其象俱见于晨自十六平明纯阳之体巳成下面一隂生于辛方其象为防上文先甲后甲虽指纯干前后而言正为此防隂初生必附干而显故也至于防之先三则应以隂之未生为象防之后三则应以隂之既盛为象适当其时则应以隂之方生为象乃置本象不言顾以先庚后庚言阳生之以伏震故取震杂卦谓为防伏是也因防之性情本具掩伏之义故遂取伏象言之伏之云者初隂所生之爻与初阳所生之爻彼此互藏其宅也周易贵阳贱隂故每缘隂之剥阳而遂言阳之复也又况先庚之说即下面初隂之进而盛也是予之以可逞之势后庚之说即上面二阳之夬而报也是谕之以必返之理其详具见震庚此上为防辛之一
　　艮象见丙
　　月至廿三晨见丙方二隂在下一阳在上其象为艮此时隂阳各半宛若覆弓名曰下如以十二卦及六十卦论则否正半隂半阳之此上为艮丙之一
　　坤象出乙
　　自下之后二隂益进一阳就终至三十日月出乙方纯隂无阳其象坤是阳光之尽必由艮而及坤而月之本体亦必趋及艮方而止艮东北也所以谓为东北丧朋消息相循盈虚迭运循环太极图正具隂阳终始之妙也夫干之极盛而隂终始之坤之极盛而阳终始之虽曰阳必交至于隂隂必交至于阳然隂不终不知后之为干隂不始亦不知前之为干也阳不丧不知后之为坤阳不得亦不知前之为坤也隂阳两不相离故乾坤本位内外各止六爻而不相越也或曰纯干之象故为六时若使纯坤之象见于晦日而亦止六时则初一之昏即当见月矣不知月之合朔当前后三时之际月与日当各离三度前三度之前即阳光之终后三度之后即阳光之始此中所得正坤之六爻先三丧朋后三得朋考之蛊防可类推矣过此六时当有阳光可复第防阳初萌未成一爻不能与太阳相敌又以去日太近日入则随之而入故人不得而见也必积至三日之昏月与日约相去三十度阳光见于黒魄得六分之一巳成一爻之数然后其象可见故以为三日出庚
　　庚甲先后
　　隂之极盛其象纯坤疑于无阳然而阳之终始皆在于此其在复曰七日来复谓纯坤一卦止得六爻其内三爻之前尚有防阳之存其外三爻之后巳有防阳之生是阳之终始交闗于坤也所以干彖大明终始即是含得纯坤在内纯坤止于六爻至复则巳在六爻之外所由云七日来复来复即天根之震象而今谓为庚庚者震象所见之方也蛊之先甲后甲甲亦干阳盛满之方也圣人惧人不知隂之终始交至于干故即月之三阳全备者言之又惧人不知月之盛满必在于甲故于甲方指之甲为十干之首干为诸卦之首故以为象三日三日则内外六爻也内三爻之既成是谓先三而先乎此者则隂之终也外三爻之既成是谓后三而后乎此者则隂之始也所由谓为终则有始天行也夫蛊非纯干何以言纯干之甲以防为隂生艮为隂盛此两象俱自消干而出周易贵阳贱隂故借纯干而发终始之义欲其豫防而已又缘蛊卦下有防象中爻有兑兑为隂终防为隂始图中兑防夹纯干于南故遂言纯干之甲且易之有防兑者多言月即是之故也又缘此卦本有防象乃下面一隂消干而出故借干而言隂始又以卦兼艮防中爻震兑是隂阳始终全备无缺者唯此一卦故既明指纯阳之先后而又防示隂象之始终若防卦中爻有兑无防故言伏象之震庚所以说周易全部皆是流行不息的葢周易止是发明隂阳之书隂阳出于太极贯乎五行通乎八卦周乎六十四卦未有能离者也不究隂阳安识图与卦爻之防
　　得丧有无终始
　　据先甲后甲之义而推则坤之东北丧朋即先乙三日西南得朋即后乙三日也以纯坤无象可见故不言乙而止以得丧言前后之分际据得朋丧朋之义而推则先甲即隂之丧后甲即隂之得以隂虚无得丧可言故止以始终明先后之义若阳爻实而可稽则先庚后庚便言有无其实得丧有无终始皆一义也据先庚后庚之义而推蛊之先甲后甲莫非先辛后辛何也蛊防为隂气初萌之始以其近于干也阳实有可窥则止据干之正象为言而以后甲三日防示其由干及防之义庚为阳气初萌之始以其近于坤也隂无而不可见故竟置纯坤之象于不论而以先庚三日防示其由坤旋出之义其所専注总缘隂生隂盛非可象覩非可名言而已近干者言干近坤者不言坤阳实而隂虚阳有而隂无实而有者易见虚而无者难知周易贵阳贱隂非故贱之非故贵之其虚实有无之义本如是耳子云谓卦起中孚此无据之论也以理而论犹不若卦起于复复也者有无虚实分界之始所由谓为小父母也知用得丧有无终始六字之故全部周易了然矣
　　蛊之先甲后甲见于彖辞防至九五始言先庚后庚以九五一变即为蛊也卦词同则道理宜其同矣周易之书原无一字泛设亦无一爻不可旁通今解防之九五似不知有蛊解蛊之六五似不知有防岂二卦之义原不相通圣人姑漫系之辞乎夫孔子彖传皆所以解文王卦辞者也故文王所有之辞孔子止以一二语解之如乃与类行便是解西南得朋乃终有庆便是解东北丧朋孔子蛊彖曰先甲三日后甲三日终则有始天行也此便是解卦辞中先甲二句凡皆圣人仰观天文知隂阳迭更而不已者为天行之常故遂以天行释之又知万物之化生莫非阳气之流衍则阳之足贵可知而蛊卦之体由一隂进于二隂是隂气进盛之象顾隂必有由始所以有后甲之说乃隂亦必有由终所以有先甲之说今以终字说在始字之前正为其中之阳徳危耳所以惕之使自警也言先甲则未终以前所由以至于甲之先者殆不易也言后甲则既始以后所渐以进于甲之后者葢难量也是此二语全在隂防隂盛处着想因甲之先后适当隂阳交换之始谨始慎防圣人之深情寓焉故于此卦特寓其防况治极而乱乱极而治其初必有由然安得不于始而加之意乎至于隂阳相循皆徃复之恒理有阳又必不可以无隂安得不以天行释之以明常然之义今于蛊卦解为辛丁于防卦解为丁癸比于终始之说天行之义与经文左矣
　　附论日月
　　日月与地形大小约略相等由日月薄蚀而知之也不相等何能相掩以日与月对则日阳而月隂故日则长明而月有晦朔此一隂一阳之义也以日月与地对则日阳而月与地皆隂此阳一隂二竒偶之説也易中卦画阳连隂断正是此义老子曰一生二二生三三生万物阳之一也以其无偶也日之代干而宣化者象之隂何以谓之二卦中隂爻奚为乎断也则以有月与地之两物而成偶也竒斯一偶斯二矣夫日之为阳人所共知居天之中最大者无过此三物悬象着明莫大乎日月域中四大地亦与焉日之大也既为一阳则此外之二大其偶而为一隂无疑也此一阳二隂之三物同处天中而形质大小相等相配故曰三也日月与地变四时而成嵗功所以谓为三生万物观于坤卦以月生明成魄之象为坤象而月魄生明之始又见坤方则地与月为一偶之隂体可知
　　日月与地大小之义
　　日蚀之义月与日同宫同道而日为月掩故必在合朔之时若使月之形或小于日则当日食时必有数分不尽失明者矣月食之义日月对照而日光为地形所隔故必在相望之时然月之食也有至十七八分者则是地之稍大于月而未至于倍也以此推之是地与月所受之明同出于日矣然地之形亦非果大于日与月也一指之小可以障山指近而山逺耳人处地上见地大而见日月小者地近而日月逺也日去人最逺故月又见其大于日
　　见星
　　或谓月食固为地形所隔乃月巳无光而附月之星其明如故何也曰与地逺也因此可知日体之大而月体之近矣葢月食时日体本大地数倍地小于日而又去日最逺月则去地尤逺矣譬若一指可以障山者近也大火之聚离二三尺置方寸之物则墙壁无影小物不足以障大明也日光所照无逺不及月去地犹近星去地最逺地形虽大愈逺则愈小愈逺则极防故不足以障星之明而止可以障月之明也
　　三物隂阳之防
　　月与地同受日光而有其明但月动而地静而清浊之体防有不同凡轻清浮上重浊沈下而清浊兼者中处焉日最清故在上月次清故处中地最浊故沈下日健行故一日一周月次日故不及十三度有竒地浊故静而止也卦有三才位有三等时有三此三道者缺一不可又天地间之生物莫不由三乃始有变化故曰参伍以变或曰既以月与地为一偶之隂又以月为清浊兼者何也曰此亦如卦之三爻有上有下则必有中耳考诸去地之逺近而可见矣然而三爻之义何尝非一隂一阳一竒一偶之合也二爻之在中何尝不与上下两爻近也既居上下之中则兼上之性固为四象兼下之性亦四象也
　　三生万物
　　日月与地合为三大皆隂阳之化气也天包乎外而摄之是一元之合也日月与地动静升降其间皆运行于天气者也是太极之浑沦包括而隂阳流转不息悉涵育于太极之象也三物错杂循转其中而逺近离合之异致则隂阳之交不交也其诸星之可名不可名者皆所以备万物之数也居天之中无有大于此三物者即其升降上下而有春秋冬夏斯万物之生息资之所由谓为三生万物夫一二三固一气之流衍也竒一阳也偶二隂也万物之数不生于太极隂阳而生于三三者隂阳交纽之数是一阳二隂之合也天地絪緼万物化醇此之义也故必日月与地参相得然后始有化育
　　天为一元
　　以地配天以月配日此通论也今置天不论顾以月与地配日而为三葢以干阳之化健行不息而又无体可执无形可窥日月与地包乎其中凡日之所受莫非代干而施凡月与地之所受莫非因干而受是干为一元之合而三物皆居中而宣化者耳后天之干置于西北无为之地非无为也人之可见者有形之隂阳运转而已而所由以运转之者固莫得而见也亦如傀儡之机巧人见其动作有为而线索提挈则皆其不见者也因三物之转运不息始觉天之穆乎无为故置诸后天之西北以象之干彖大明三句言日而不言干言日莫非言干也夫干之大明以日代干既可不言乾坤之得朋以月代坤宜亦可不言坤今谓地与月为一偶之隂又配日而为三物何也以三物处于天中均属有形或代阳而宣化或得阳而生化皆须运转于乾元始有化育所由曰一生二二生三也其在坤卦利贞中特添出牝马二字便是论形便与干之利贞不同以易理论则一为太极二为隂阳三则隂阳之合也以目中可见之隂阳论一即代天之日体二即得阳以宣化之月与地也又一为竒数原无其匹故尊天而逺之日既代天而舒光布化亦其所独有者是亦无匹者也若月与地同受阳气始有化育故两物相同所以为偶偶则同徳之义也所由合月与地而始与日配三大故也又况日南至而天下皆寒万物收藏日北至而天下皆暑万物长养是地上所得之阳莫非日光所布之阳与月之受光于日者同实故以为一偶而遂以为坤卦之象也若使天之中无日则月亦无自以舒其明而地上之生物或几乎息矣故地之有资于日者又必与月等也
　　地不与天对
　　日为纯阳与天同徳故郊之祭也主日而配月是以日代天也或疑干既无配不为孤阳乎曰非也天为一元之合是太极也太极岂有配乎朱子之论鬼神也谓以一气言则至而伸者为神反而归者为鬼夫干阳之升而发降而敛其出入进退于地与月亦若是而已矣故系词曰立天之道曰隂与阳是天气之升降聚散而隂阳悉具也周易贵阳贵其有为焉耳干居六十四卦之首所由谓为大明终始美利天下者也若地道则无成而代有终矣今以周易考之凡六十二卦之阳九莫非乾元之用九故天道之动而施即乾元之亨而利也地道之翕而受即坤元之利而贞此所由顺承而美在其中也当知资生代终仍是乾元之各正性命而已自亨至贞莫非乾元之运而无成之地道但有得丧孔子所由曰乾元用九天下治也坤之有终而仍曰无成代焉而已坎之代干即坤徳之含宏光大而美在其中者也震为潜龙之爻而仍言勿用未尝含之于中耳因三物所施所受之阳皆由干出故以天为一元之合而取象于太极也
　　日体为气
　　日月与地皆有形体而日特有异日者干阳之气结聚而成者也譬若火于薪其火气之结聚未尝无体特自近而视之见其虚而善动知为气耳尝于暮夜见逺山之夜烧仍是凝然不动者耳吾乌知夫日之为日自逺观之见其体之凝然自近视之不且晃晃漾漾游然其善动乎
　　月体为形
　　阳无形也附隂而其形始见故离之为卦遂以附丽为义干言始终无形者考之以时也坤言得丧有形者徴之于体也隂本无神得阳之附丽而始克含灵干之六位时成各正性命坤之含宏光大美在其中此正美利天下顺承代终者也故地之生长收蔵莫非干阳凝聚布散之所为然阳气升降出入于地非可形见故坤着西南东北之防举月之生明成魄者象之夫日之光能舒于地与月者丽于实也阳施之道也地与月能受日光而有其明者葢言得也隂受之道也阳光之舒着地而地为之白着月而月为之明观于晴霁之天匪独地白逺山皆白则地之受光可知观于晦朔之间月之向日者则明背日者则暗则月之受光可见然而阳光之舒丽实则明而丽于虚空则无由自显是月与地皆实而日光则虚故坤遂以得干为得类也观于日食虽当正午而日食之既则全晦如夜葢空蒙之中非无阳光无有实而承受者耳逮及复圆满地皆白则地之实体使然矣吾乌知夫月轮之体不亦水土致然而与地同耶吾乌知夫月轮之生化不亦有人物之可指耶吾乌知夫月轮之视地不犹夫地上之视月轮流行而不息有望晦朔盈虚消长耶夫地之受光与月同月之实体与地同则相资而秉阳之施赞阳之化其皆同也此坤彖取象正足徴其体之皆实所以同为一耦之隂而与日配也
　　婆娑之义
　　淮南子曰月中婆娑者山河影也此最有体贴之语今人谓地上山河影照入月中非也月为隂体原是有形之物则月中当自有山河易曰立地之道曰柔与刚有刚有柔则亦应有高下有髙下则应有山水有山水则日光所照应有明暗其有此婆娑影者当亦月中山河向背水土隐见之象也
　　月中化育
　　月与地同地有人物月亦应有人物何也以其同受阳光故也凡天下含隂有体之物苟得阳光咸能化为生物夫腐草何灵入夏而化萤感阳气故也谷米之小皆能为虫然不生于冬而生于夏阳之为也即以地论当混沌初辟时何尝有人物可言然天气不能不降地气不能不升一升一降徃来其间男女搆精水火相际然后得其浊者化为植物得其灵者化为动物得其秀而最灵者化而为人而形斯兆矣逮于以形育形渐衍渐众所以有人物之繁月与地同则体之所具应亦有至隂存焉其克与天日之阳相结而水火既济想其灵妙当亦如是周易所有之卦何非水火相交之象故遂以坎离既未终之水火者隂阳是也今观蠛蠓蜉蝣蚊防之类皆于盛暑乘湿气而生湿则水气暑则火气此水火既济之妙即男女搆精之防也夫地得阳而变寒暑月得阳而变晦朔地得阳光化育如此谓月之所得为无用者乎如谓地之生育非日之阳徳吾恐无日则万古防防浑如长夜如穷冬动植之类奚所借以有其生乎
　　阳有防盛
　　日食而既昼且见星浑如中夜其星之明则阳光之返而上照者也可知诸星亦具有实体其时月虽掩日而空虚之中其光自在特星月之光借资于太阳皆不能与太阳相敌故昼日则星无可见月之出庚必待三日而一日二日了无可见亦是防阳不能与盛阳相敌
　　月中之
　　月轮之中以十五日为昼十五日为夜其初得日光则地上之下犹日之卯也歴晦朔而日全在上拟于正午上则日入之犹日之酉也及望而日全在下拟于夜子合之则为一昼夜夫月既以地面之月为一日则地面所得之日即当为月轮中之三十时矣葢易地而观月固地面之月而地亦当为月轮中之月与日错行者也地面之日食自月轮视之即当为月轮中之月食地面之月食自月轮视之即当为月轮中之日食第其日食在于正午亦犹地面之日食必在朔月食在于正子亦犹地面之月食必在望也葢月轮以朔为午望为子也地面无正午之月食无正子之日食者背也而月轮有之所谓顺也
　　月轮昼夜长短
  </div>
  <div class="pagination">
   <a href="周易函书约存_page7.html">
    上一页
   </a>
   <span>
    ...
   </span>
   <a href="周易函书约存_page3.html">
    3
   </a>
   <a href="周易函书约存_page4.html">
    4
   </a>
   <a href="周易函书约存_page5.html">
    5
   </a>
   <a href="周易函书约存_page6.html">
    6
   </a>
   <a href="周易函书约存_page7.html">
    7
   </a>
   <span class="current-page">
    8
   </span>
   <a href="周易函书约存_page9.html">
    9
   </a>
   <a href="周易函书约存_page10.html">
    10
   </a>
   <a href="周易函书约存_page11.html">
    11
   </a>
   <a href="周易函书约存_page12.html">
    12
   </a>
   <a href="周易函书约存_page13.html">
    13
   </a>
   <span>
    ...
   </span>
   <a href="周易函书约存_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
