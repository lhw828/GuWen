<!DOCTYPE html>
<html>
<head>
    <meta charset="UTF-8">
    <title>周易启蒙翼传 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易启蒙翼传 - 第 12 页/共 18 页</h1>
    <div class="content">　　遯九三有疾厉　　　　损【六四损其疾使遄有喜无咎】
　　鼎九二【我仇有疾不我能即吉】　　丰【六二往得疑疾有孚若吉】
　　兊【九四商兊未宁介疾有喜】
　　祭祀
　　卦观盥而不荐有孚颙若　损【有孚曷之用二簋可用享】
　　爻萃六二孚乃利用禴　　升九二孚乃利用禴无咎困九二利用享祀　　　困九五利用祭祀
　　既济【九五东邻杀牛不如西邻之禴祭实受其福】
　　祷雨
　　卦小畜【亨密云不两自我西郊】
　　爻小畜上九既雨既处　　睽上九徃遇雨则吉鼎九三方雨亏悔终吉　小过【九五密云不雨自我西郊】
　　寇
　　爻蒙【上九不利为宼利御宼】　　　　需九三需于泥致寇至解六三负且乗致寇至　渐九三利御寇
　　畜
　　卦坤元亨利牝马之贞　　晋锡马蕃庻
　　离畜牝牛吉
　　爻屯六二乗马班如【四上同】　贲六四白马翰如
　　大畜九三良马逐　　　明夷【六二用拯马壮吉涣初六同】睽初九丧马勿逐自复　中孚六四马匹亡无咎无妄【六三或繋牛行人得邑人灾】　　大畜六四童牛之梏元吉
　　遯【六二执之用黄牛之革】　　　　睽六三其牛掣
　　革初九巩用黄牛之革　旅【上九旅人先笑后号咷丧牛于易】大壮【九三羝羊触藩羸其角】　　　大壮六五丧羊于易大壮【上六羝羊触藩不能退不能遂】　　夬九四牵羊悔亡
　　归妹上六士刲羊无血　大畜六五豮豕之牙吉睽上九见豕负涂　　　姤初六羸豕孚踯躅
　　卜筮合象占为一说
　　案朱子语録吴必大问何以得爻辞与所占之事相应曰自有此道理如今抽籖者亦多与占意相契若爻辞与占意相契即用爻辞断如屯利建侯屯只是卦何如去利建侯乃是占得此卦者之利晋文公曽占得此卦屯豫皆有此辞果能得国万一占病却得利建侯又须卦爻上别讨义愚谓晋文公之占可谓辞与占意相应然左传占法亦多有只用卦爻而不用其辞者故朱子有别讨义之说也而鄱阳汪【深】所性先人私淑之友也尝作占例自为之序曰昔者圣人用易以明民托之卜筮然所得之辞或有悬隔者如问婚而得田猎问祭祀而得涉川问此答彼阔然不相对岂有迁就迂诞而用之者哉若是则卦爻之辞皆赘言矣传曰其言曲而中其事肆而隐因贰以济民行以明得失之报又曰明于天之道而察于民之故是兴神物以前民用又曰探赜索隐钩深致逺以定天下之吉凶成天下之亹亹者莫大乎蓍故繋辞焉所以告也定之以吉凶所以断也今占筮所得之辞乃不应合而在于迁就用之则奈何哉盖尝思之易以卜筮设教古人之卜筮盖少也非有大事不疑不卜也其见于书者虞有传禅之筮周有征伐之卜而已故洪范曰汝则有大疑谋及乃心谋及卿士谋及庻人谋及卜筮而从逆之间人谋先之卜筮次焉盖诚以事有两可之疑而后托之卜筮也而其占又必诚敬专一积其求决之眞情至诚以达于神明故神明感应之诚亦正告之以利害趋向而不浪漫也且易之初其以六十四卦示人以占之例亦已广矣求君父之道于干求臣子之道于坤防姻于咸恒渐归妹待于需进于晋行师于师争讼于讼聚于萃散于涣以至退于遯守于困安于泰鼎厄于夷蹇盈于丰大有坏于损蛊家人之在室旅之在涂既未济损益大小过大小畜得失进退之义虽卦名之为七十九字文义明白条例具足亦可决矣此未有文王卜辞之前已可占而断者况又三百八十四爻而示之以变乎夫人诚有大疑谋及卜筮必积其诚意备其礼物齐戒专一以占之大传曰是以将有为也将有行也问焉而以言其受命也如响无有逺近幽深遂知来物此占筮必得应合之辞受命者神明受祷占者之命辞也如响者应之端的而不漫浪以告也傥有一毫不敬不诚不一之心则问此而告彼阔焉不与事相酬答实神明之所不主而不告者也又何受命如响之云曷不即卦辞考之文王于防尝起其占筮之教矣其言曰匪我求童防童蒙求我初筮告再三渎渎则不告利贞周子曰筮者扣神也再三渎渎则不告矣此文王之所以起其例也夫占而揲蓍积十有八变必成一卦卦必有卦辞爻必有爻辞何以言其告不告也盖诚意专一而筮则神之告之卦辞爻辞应合所问如占防姻与之咸恒曰纳妇吉曰勿用取女曰归妹征凶无攸利占征伐曰利用侵伐曰在师中吉曰不利行师曰勿用师占田猎曰田获三狐曰田获三品曰即鹿无虞曰田无禽若此者皆所谓告也若夫卦辞爻辞不应所占之事此则诚意不至二三之渎而所谓不告者也此即文王之所谓不告也不然则得卦爻必有辞以告之又何以有不告之云夫诚敬不至则吾心之神明不存而神明之神亦爽得不合之辞而犹曰神明之告我也必有他意揣摩臆度迁就曲推彊取以定吉凶以至狂妄侥幸悖乱之念皆自此生者古有之矣是惑之甚也况世之占者忽略灭裂防渎琐细不敬尤甚乃欲以此求神明之指其所之至于不验又妄以为卜筮之理不可信彼岂知夫告不告之道哉余之有见乎此也乃取卦爻辞以人事分门别例编为一书俾世之占者以类求之必本乎诚敬专一之道而知占之不妄以告人也岂不有以解千古之惑而圣人之蕴乎羲文周孔在天之灵不易吾言矣愚谓此论眞足以朱子之所未而且有以得文王告不告之防故详识之若夫超于言辞之表而参以卦爻之象斯亦占法之所不可省云
　　筮法
　　集左氏传【注皆杜预本注】
　　陈宣公筮公子完之生
　　□观【否一爻变】
　　庄公二十二年陈人杀其太子御宼【宣公杀其太子】陈公子完奔齐【完御宼党】齐侯【桓公】使敬仲【完字】为卿辞使为工正【掌百工官】初懿氏小妻敬仲【懿氏陈大夫】其妻占之曰吉是谓凤凰于飞和鸣锵锵【犹夫妇相随适齐】有妫之后【妫陈姓】将育于姜【齐姓】五世其昌并于正卿八世之后莫之与京陈厉公蔡出也【姊妹之子曰出】故蔡人杀五父而立之【五父陈佗】生敬仲其少也周史【周太史】有以周易见陈侯者陈侯使筮之遇观之否曰是谓观国之光利用賔于王此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也有山之材而照之以天光于是乎居土上故曰观国之光庭实旅百奉之以玉帛天地之美具焉故曰利用賔于王【四为诸侯变干有国朝王之象艮为门庭干为金玉坤为布帛诸侯朝王陈贽帛之象旅陈也百物言备】犹有观焉故曰其在后乎【因观文以博占故曰犹有观非在己之言故知在子孙】风行而着于土故曰其在异国乎若在异国必姜姓也姜太岳之后也【姜姓之先为尧四岳】山岳则配天物莫能两大陈衰此其昌乎【变而象艮固知当兴于大岳之后】及陈之初亡也【昭八年楚灭陈】陈桓子始大于齐【桓子敬仲五世孙陈无宇】其后亡也【哀十七年楚复灭陈】成子得政【成子陈恒也敬仲八世孙卜筮者圣人所以定犹豫决疑似因生义教者也书洪范通筮以同卿士之教南蒯卜乱而遇元吉惠伯荅以忠信则可臧防卜僭遂获其应丘明故举诸县应于行事者以示来世而君子志其善者逺者他皆放此注中愚谓则一挂増解下同】
　　愚谓贞观全体夹画艮三至五互体亦艮今必曰风为天于土上为山以天光照山之材故曰观国之光又曰庭实玉帛具天地之羙故曰利用賔于王如此则是观因变否有干天之光有艮山之材有坤地之土又具干天坤地之羙为贽而后成观六四一爻之辞何其缪也扭合傅防本不足法特以其去经最近取互体甚明说象无滞碍为有补焉耳看来左氏所载占辞决非尽当时史氏之笔要皆左氏引而自文以故扭合傅防处尤多
　　毕万筮仕于晋
　　屯比【一爻变】
　　闵公元年晋侯【献公】作二军公将上军太子申生将下军赵夙御戎毕万为右【为公御右也夙赵衰兄毕万魏犫祖父】以灭耿灭霍灭魏【三国皆姬姓】还赐毕万魏以为大夫卜偃【晋掌卜大夫】曰毕万之后必大万盈数也魏大名也以是始赏天啓之矣天子曰兆民诸侯曰万民今名之大以从盈数其必有众初毕万筮仕于晋遇屯之比辛廖【晋大夫】占之曰吉屯固比入吉孰大焉其必蕃昌【屯险难所以为坚固比亲密所以得入】震为土【变坤】车从马【震车坤马】足居之【震】兄长之【震长男】母覆之【坤】众归之【坤为众】六体不易【一爻变六义】合而能固安而能杀公侯之卦也【比合屯固坤安震杀故曰公侯之卦】公侯之子孙必复其始【万毕公高之后传为魏之子孙众多张本】
　　愚案朱子啓防谓一爻变则以本卦变爻辞占其下亦引毕万所筮以今观之未尝不取之卦且不特论一爻兼取贞悔卦体似可为占者法也他放此
　　鲁桓公筮成季子将生
　　□大有干【一爻变】
　　闵公二年秋八月共仲使卜齮贼公于武闱【宫中小门愚案共仲公子庆父通夫人哀姜故弑闵公】成季以僖公适邾共仲奔莒乃入立之【愚谓成季以僖公入立之】成季之将生也桓公使卜楚丘【鲁掌卜大夫】之父卜之曰男也其名曰友在公之右【在右言用事】间于两社【周社亳社两社之间朝廷执政所在】为公室辅季氏亡则鲁不昌又筮之遇大有之干曰同复于父敬如君所【干为君父离变干见敬与君同】及生有文在手曰友遂以命之
　　秦伯伐晋卜徒父筮之吉
　　蛊【六爻不变】
　　僖公九年齐师防秦师纳晋惠公【愚案晋献公因骊姬之难太子申生死公子重耳夷吾出奔九年献公卒秦穆公纳夷吾是为惠公】十五年初晋侯之入也许赂秦伯以河外列城五既而不与晋饥秦输之粟【十三年】秦饥晋闭之籴【十四年】故秦伯伐晋卜徒父筮之吉【徒父秦掌卜者卜人用筮据所见杂言之】涉河侯车败诘之【秦军涉河晋侯车败秦伯不解谓败在已故诘】对曰乃大吉也三败必获晋君其卦遇蛊曰千乗三去三去之余获其雄狐夫狐蛊必其君也【于易利涉大川亦秦胜晋之卦今所言盖卜筮书杂辞以狐为君其义欲以谕晋君其象则未闻】蛊之贞风也其悔山也岁云秋矣我落其实而取其材所以克也【秋风落木实则材为人取】实落材亡不败何待三败及韩【晋军三败】壬戌战于韩原【九月十三】秦伯获晋侯以归穆姬【晋献公女为秦穆公夫人】曰晋君朝以入则婢子夕以死夕以入则朝以死惟君裁之乃舎诸灵台许晋侯平
　　愚案朱子啓防六爻不变则占本卦彖辞而以内卦为贞外卦为悔今虽不及彖辞而以贞悔分彼我亦可以见占法矣
　　晋献公筮嫁伯姬于秦
　　□归妹睽【一爻变】
　　僖公十五年初晋献公筮嫁伯姬于秦遇归妹之睽史蘓【晋卜筮史】占之曰不吉其繇曰士刲羊亦无也女承筐亦无贶也【上六爻辞血贶赐上六无应所求不获故下刲无血上承无实】西邻责言不可偿也【嫁女遇不吉之卦故知有责让之言不可报偿愚谓西邻责言兊象秦在西为晋之邻震变故不偿其言】归妹之睽犹无相也【无相助愚谓睽故无相助】震之离亦离之震为雷为火为嬴败姬车说其輹火焚其旗不利行师败于宗丘【丘犹邑上六爻在震则无应故车说輹在离则失位故火焚旗言失车火之用也故不利行师败不出国近在宗邑愚谓震变离为兊泽所胜兊西方故有嬴败姬之象】归妹睽孤宼张之弧【睽上爻之辞】侄其从姑【震木离火火从木生离为震妹于火为姑谓我侄者我谓之姑谓子圉质秦】六年其逋逃归其国而弃其家【家谓子圉妇怀嬴】明年其死于高梁之虚【惠公死之明年文公入杀怀公于高梁高梁晋地凡筮者用周易则其象可推非此而徃则临时占者或取于象或取于气或取于时日王相以成其占防以爻象则构虚而不经故畧言其归趣】及惠公在秦曰先君若从史苏之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史苏是占勿从何益
　　愚案僖公九年九月晋献公卒公子夷吾许秦穆公重赂穆公纳之【十一月】是为惠公十年不与秦赂十一年晋荐饥乞籴于秦秦输之粟十四年秦饥乞籴于晋晋闭之籴十五年九月秦伯伐晋获晋侯十一月归晋侯十六年晋太子圉质秦秦妻之【质秦应占言侄其从姑妻之即怀嬴】二十二年子圉逃归晋【应占言逃归其国而弃其家】二十三年九月惠公卒子圉立是为怀公二十四年九月秦穆公纳公子重耳是为晋文公二月壬寅入晋师怀公奔高梁戊申文公使杀怀公于高梁【应占言死高梁之虚】史苏之占一何神也使晋侯践言报施秦师不兴占其能应乎然史苏谓嫁伯姬不吉今乃以伯姬说身逃难惠公犹曰先君若从史苏之占吾不及此不自反而咎先君误矣夫
　　晋文公筮勤王
　　□大有睽【一爻变】
　　僖公二十四年冬甘昭公通于隗氏王替隗氏秋頽叔桃子奉太叔以狄师伐周王出适郑处于汜【愚案初襄王以狄师伐郑王徳狄以狄女隗氏为后甘昭公王弟子带也食邑于甘河南县西南有甘水通于隗氏王废后初王使大夫頽叔桃子以狄伐郑至是二大夫曰狄其怨我遂奉太叔即子带以狄伐周王适郑汜在郑南襄城县】太叔以隗氏居于温二十五年春正月丙午秦伯师于河上将纳王狐偃言于晋侯曰【文公】求诸侯莫如勤王使卜偃卜之曰吉遇黄帝战于版泉之兆公曰吾不堪也筮之筮之遇大有之睽曰吉遇公用亨于天子之卦【三爻】战克而王飨吉孰大焉且是卦也天为泽以当日天子降心以逆公不亦可乎【干变兊以当离日之在天垂照在泽天子在上说心在下是降心逆公之象】大有去睽而复亦其义也【言去睽卦还论大有亦有天子降尊之象干尊离卑降尊下卑亦其义也】晋侯辞秦师而下三月甲辰次于阳樊右师围温左师逆王四月丁巳王入于王城取太叔于温杀之于隰城戊午晋侯朝王王享醴命之宥【既行享礼而设醴酒又加之币帛以助欢也宥助也】
　　王子伯廖引易论郑公子
　　□丰离【一爻变】
　　宣公六年郑公子曼满与王子伯廖语欲为卿【二子郑大夫】伯廖告人曰无徳而贪其在周易丰之离【丰上六变纯离易尚变故虽不筮必以变言其义上六曰丰其屋蔀其家闚其户閴其无人三岁不觌凶义取无徳而大其屋不过三岁必灭亡】弗过之矣【不过三年】间一年郑人杀之
　　愚谓言不可不慎也心一动于欲而形于言见吉凶焉岂伯廖举丰上六之辞竒中哉易之变固已前知之矣观此类其殆所谓易有圣人之道四焉其一曰以动者尚其变之谓乎夫所谓动不特谓我欲动而见诸行事也见人之善恶是非忽动其心而必尚易之变以论之亦是也吁易其神矣乎人心之灵其神矣乎
　　晋知庄子引易论先縠之败
　　□师临【一爻变】
　　宣公十二年春楚子【庄王】围郑【前年盟辰陵而又徼事晋故】克之入自皇门至于逵路【涂方九轨曰逵】郑伯肉袒牵羊以逆王曰其君能下人必能信用其民矣退三十里许之平夏六月乙卯晋荀林父救郑先縠【彘季】佐之及河闻郑既及楚平桓子【林父】欲还彘子不可以中军佐济【佐彘子师渡河】知庄子曰【荀首林父弟时为下军大夫】此师殆哉周易有之在师之临曰师出以律否臧凶执事顺成为臧逆为否【彘子逆命不顺成故应不臧之凶】众散为弱【坎为众变兊兊柔弱】川壅为泽【坎变兊】有律以如已也【如从也法行则人从法法败则法从人坎为法象今为众则散为川则壅是失法之用从人之象】故曰律否臧则律竭也【竭败变坎为兊是法败】盈而以竭夭且不整所以凶也【水遇夭塞不得整流则竭涸也】不行之谓临【泽不行之物】有帅而不从临孰甚焉此之谓矣【譬彘子违命不可行】果遇必败【遇敌】彘子尸之【主此祸】虽免而归必有大咎【愚案以上左传文】林父帅师及楚子战于邲【郑地】晋师败绩【愚引经文一句足其义传云丙辰楚重至于邲重辎重则战在乙夘日】明年秋赤狄伐晋及清先縠召之也【邲战不得志故召狄欲为变】冬晋人讨邲之败与清之师归罪先縠而杀之遂灭其族愚谓行不可不愼也心一动而差其所行凶悔吝已随之况兵凶器战危事乎救郑之师晋人所不得已也郑既及楚平桓子欲还当矣彘子乃不可已昧师左次之训乖长子帅师之义犯弟子舆尸之戒又况师之临失律否臧凶又有如知庄子之所云者乎其丧师亡身灭宗固其冝矣呜呼以动者尚其变知庄子引易其殆所谓不假卜筮而知吉凶者欤读易者试思之
　　晋厉公筮击楚子
　　复【六爻不变】
　　成公十六年春楚子【共王】以汝隂之田求成于郑【郑成公汝水之南近郑地】郑叛晋从楚子盟于武城夏四月晋侯【厉公】将伐郑师起楚子救郑五月晋楚遇于鄢陵【郑地】苗贲皇【贲皇楚国叔子宣四年奔晋】言于晋侯曰楚之良在其中军王族而已请分良以撃其左右而三军萃于王卒必大败之公筮之史曰吉其卦遇复曰南国防射其元王中厥目【此卜者辞也复阳长之卦阳气起子南行推隂故曰南国防也南国势防则离受其咎离为诸侯又为目阳气激而飞矢之象故曰射其元王中厥目】国防王伤不败何待公从之吕锜梦射月中之【吕锜魏锜】退入于泥占之曰姬姓日也异姓月也必楚王也退入于泥亦必死矣及战射共王中目王召飬由基与之两矢使射吕锜中项伏弢【弓衣】以一矢复命楚子宵遁晋入楚军三日谷【食楚粟三日】
　　愚谓此卦占辞与卦象絶不类注终未的确意者震坤拱巽离在中间楚正南国今有东方震西南角坤而无巽离西南共坤各得坤一半坤为国岂非南国防乎巽为白眼离为目无离无巽岂非丧目乎震为苍筤竹岂非矢乎若只就两体占贞我悔彼初九元吉上六迷复凶有灾眚用行师终有大败以其国君凶坤西南即南国也震木克坤土射之义也国君即元王也有灾眚眚为目疾即中厥目之象也亦可以旁通矣
　　鲁穆姜筮徃东宫
　　艮随【五爻变】
　　襄公九年穆姜薨于东宫【太子宫穆姜淫侨如欲废成公故徙东宫愚案姜成公母】始徃筮之遇艮之八【周礼太卜掌三易杂用连山归藏二易皆以七八占故言遇艮之八愚案成公十六年穆姜徃东宫筮之】史曰是谓艮之随【史疑古易遇八卦不利故更以周易占变爻得随卦而论之】随其出也【史谓随非闭固之卦】君必速出姜曰亡是于周易曰随元亨利贞无咎【易筮皆以变者占遇一爻变义异则论彖故姜亦以彖占也史据周易故指言周易折之】元体之长也亨嘉之防也利义之和也贞事之干也体仁足以长人嘉徳足以合礼利物足以和义贞固足以干事然故不可诬也是以虽随无咎【言不诬四徳乃遇随无咎】今我妇人而与于乱固在下位【卑于丈夫】而有不仁不可谓元不靖国家不可谓亨作而害身不可谓利弃位而姣【淫之别名】不可谓贞有四徳者随而无咎我皆无之岂随也哉我则取恶能无咎乎必死于此弗得出矣
　　愚尝谓弃位而姣等语正姜氏所讳岂肯自播其恶况其言曰是于周易曰随元亨利贞无咎而继之以元体之长云云则夏商所未尝道可见此愚所以为左氏本文言语作为穆姜之言明矣一时不暇详审径以夫子之言为穆姜之言后之人反以为夫子引穆姜之言也详见本义后疑文言辨姑陈其防于此【案汉上丛説云左成公十六年穆姜徃东宫筮之襄公二十六年孔子生上距穆姜二十四年穆姜时虽已诵乾卦文言然其言与今稍异以今易考之删改者二増益者六则古有是言孔子文之为信然矣此即本义説备参诣】
　　郑太叔引易论楚子
　　复颐【一爻变】
　　襄公二十二年郑伯使游吉如楚及汉楚人还之曰宋之盟君实亲辱今吾子来寡君谓吾子姑还吾将使驲奔问诸晋【问郑君应来否】而以告子太叔吉归复命告子展曰楚子将死矣不修其徳政而贪昧于诸侯以逞其愿欲乆得乎周易有之在复之颐曰迷复凶其楚子之谓乎欲复其愿【欲郑伯】而弃其本【不修徳】复归无所是谓迷复能无凶乎君其徃也送葬而归以快楚心楚不几十年未能恤诸侯也吾乃休吾民矣【十二年楚子昭卒】
　　崔武子筮娶齐棠公妻
　　困大过【一爻变】
　　襄公二十五年春齐棠公【齐棠邑大夫】之妻东郭偃之妹也东郭偃臣崔武子棠公死偃御武子以吊见棠姜而美之使偃取之偃曰男女辨姓今君出自丁【齐丁公崔杼祖】臣出自桓不可【齐桓公偃之祖同姜姓不可昬】武子筮之遇困之大过史皆曰吉示陈文子文子曰夫从风【坎中男曰夫变巽曰从风】风陨妻不可娶也【风陨物者变而陨故妻不可娶】且其繇曰困于石据于蒺藜入于其宫不见其妻凶【困六三爻辞】困于石徃不济也【坎水险石不可动】据于蒺藜所恃伤也【坎险兊□之生物而险者蒺藜卦之则伤】入于宫不见其妻凶无所归也【卜昬遇困六三失位无应则丧其妻失其所归也】崔子曰嫠也何害先夫当之矣遂取之庄公通焉夏五月弑庄公立景公相之庆封相左【景公杵臼灵公嬖人子庄公异母弟庆封崔党】二十七年初崔杼生成及彊而寡【偏丧曰寡侍也】娶东郭姜生明姜以孤入曰棠无咎【棠公子】与东郭偃相崔氏成疾废立明崔成崔彊杀东郭偃棠无咎崔杼怒见庆封庆封使卢嫳【嫳庆封属大夫】灭崔氏杀成与彊而尽俘其家其妻缢【东郭姜】嫳复命崔子且御而归之【为崔子御】至则无归矣乃缢【终入于其宫不见其妻凶】崔明夜辟诸大墓【开先人冢藏也】
　　愚谓崔杼以一妇人之故弑其君灭其家杀其妻而丧其身贪色违筮之祸酷烈如此悲夫
　　秦医和引易对晋赵孟
　　蛊【六爻不变】
　　晋侯【平公】求医于秦秦伯使医和视之曰疾不可为也是谓近女室疾如蛊非鬼非食惑以丧志赵孟曰何谓蛊对曰淫溺惑乱之所生也于文皿虫为蛊在周易女惑男风落山谓之蛊【少男恱长女非匹故惑山木得风则落】皆同物也赵孟曰良医也厚其礼而归之
　　鲁庄公筮叔孙穆子之生
　　明夷谦【一爻变】
　　昭公四年初穆子去叔孙氏及庚宗遇妇人私使为食而宿焉【成十六年避侨如之难奔齐庚宗鲁地】适齐娶于国氏【齐正卿姜姓】生孟丙仲壬梦天压已弗胜顾而见人深目豭喙号之曰牛助予乃胜之旦而召其徒无之且曰志之及鲁人召之归既立【鲁立为卿】庚宗妇人献雉问其姓【问有子否】对曰余子长矣能奉雉矣【襄二年竪牛五六嵗】召见则所梦也号曰牛使为竪【小臣言】有宠长使为政公孙明知叔孙于齐【公孙明齐大夫子明与叔孙相亲知】归未逆国姜子明取之故怒其子长而后逆之牛谮而杀孟又谮而逐伸穆子疾病牛寘馈弗进叔孙不食卒【三日絶粮】牛立昭子相之【昭子豹庶子叔孙婼也】初穆子之生也庄叔【穆子父得臣】筮之遇明夷之谦以示卜楚丘【卜人姓名】曰是将行【出奔】而归为子祀以谗人入其名曰牛卒以馁死明夷日也【离日夷伤日明伤】日之数十【甲至癸】故有十时亦当十位自王以下其二为公其三为卿【日中当王食时当公平旦为卿鸡鸣为士人定为舆黄昏为日入为僚晡时为仆日昳为台隅中日出阙不在等尊王公旷其位】日上其中【王】食日为二【公】旦日为三【卿】明夷之谦明而未融其当旦乎故曰为子祀【庄叔卿也卜豹为卿故知为子祀】日之谦当鸟故曰明夷于飞明而未融故曰垂其翼象日之动故曰君子于行当三在旦故曰三日不食【日在三又非食时故三日不食】离火也艮山也离为火火焚山山败于人为言【艮为言愚谓无所本】败言为谗【为离焚故言败】故曰有攸徃主人有言言必谗也纯离为牛世乱谗胜胜将适离故曰其名为牛【离焚山则离胜譬世乱则谗胜山焚则离独存故知名牛竪牛非牡牛故不吉】谦不足【谦退】飞不翔【不逺翔】垂不峻翼不广故曰其为子后乎【不逺翔故知不逺大】吾子亚卿也抑少不终【旦日正卿庄叔父子世为亚卿位不足以终尽卦体盖引而致之】昭子即位朝其家众曰牛祸叔孙氏杀适立庶罪莫大焉必速杀之牛惧奔齐孟仲之子杀之塞闗之外投其首于宁风【齐地】之棘上仲尼曰叔孙昭子之不劳不可能也【不以立已为功劳】周任有言曰为政者不赏私劳不代私怨诗云有觉徳行四国顺之
　　愚谓此卦占辞亦多傅防又必兼之卦以论本卦爻辞亦如前失
　　衞孔成子筮立君
　　屯　　屯比【上不变下一爻变】
　　昭公七年衞襄公夫人姜氏无子【宣姜】嬖人婤姶生孟絷孔成子梦康叔谓已立元【成子衞卿烝鉏也梦时元未生】余使羁之孙圉与史茍相之【羁烝鉏子茍史朝子】史朝亦梦康叔谓已余将命而子茍与孔烝鉏之曽孙圉相元史朝见成子告之梦梦恊婤姶生子名之曰元【在二年】孟絷之足不良能行孔成子以周易筮之曰元尚享卫国主其社稷【命蓍之辞】遇屯又曰余尚立絷尚克嘉之遇屯之比以示史朝朝曰元亨又何疑焉【屯元亨】成子曰非长之谓乎对曰康叔名之可谓长矣孟非人也将不列于宗不可谓长且其繇曰利建侯嗣吉何建建非嗣也二卦皆云【谓再得屯】子其建之康叔命之二卦告之筮袭于梦武王所用也【太誓朕梦恊朕卜袭于休祥武王辞】弗从何为弱足者居侯主社稷临祭祀奉民人事鬼神从防朝又焉得居各以所利不亦可乎故孔成子立灵公
　　鲁南蒯筮以费叛
　　坤比【一爻变】
　　昭公十二年季平子立不礼于南蒯【蒯南遗之子季氏费邑宰】南蒯欲出季氏使子仲【公子憗】更其位不克以费叛如齐南蒯之将叛也枚筮之遇坤之比曰黄裳元吉以为大吉也示子服惠伯曰即欲有事何如惠伯曰吾尝学此矣忠信之事则可不然必败外彊内温【坎险故彊坤顺故温】忠也和以率贞【水和土安贞】信也故曰黄裳元吉黄中之色也裳下之饰也元善之长也中不忠不得其色【言非黄】下不共不得其饰事不善不得其极【失中徳】外内倡和为忠率事以信为共供养三徳为善非此三者弗当且夫易不可以占险将何事也且可饰乎中美能黄上美为元下美则裳参成可筮犹有阙也筮虽吉未也十三年费人叛南氏十四年司徒老祁虑癸【二人南蒯家臣】遂劫南蒯曰羣臣不忘其君【季氏】将不能畏子矣子何所不逞欲请送子南蒯遂奔齐司徒老祁虑癸来归费【归鲁】
　　愚案朱文公尝谓易中都是正吉不曽有不正吉都是利正不曽説利不正又曰大率易为君子设非小人盗贼所得窃取而用又曰易中言占者有其徳则其占如是吉无其徳而得是占者却是反説如南蒯得黄裳元吉之占是也且载其事于坤六五爻而曰此可以见占法矣学者宜有见于斯
　　晋蔡墨引易对魏献子【五卦一爻变一卦六爻变】
　　干干干干干　　夬
　　姤同人大有夬坤剥
　　昭公二十九年秋龙见于绛郊【晋国都】魏献子问于蔡墨【墨晋大夫】曰吾闻之矣虫莫知于龙以其不生得也谓之知信乎对曰人实不知非龙实知古者畜龙故国有豢龙氏有御龙氏昔有飂叔安【飂国叔安君名】有裔子曰董父扰【顺也】畜龙以事舜帝赐之姓曰董氏曰豢龙【官名】其后又有刘累学扰龙于豢龙氏以事夏孔甲赐氏曰御龙龙一雌死醢以食夏后既而使求【求致龙】惧而迁于鲁县龙水物也水官弃矣故龙不生得不然周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之
　　愚案杜氏注曰今説易者皆以龙喻阳气如史墨之言则为皆是真龙愚谓干六爻皆阳且变动不居故以为六龙之象最为的当岂得为皆是真龙也哉然而善易者胷次悠然与易为一居观象翫辞动观变翫占真见其上下无常刚柔相易是亦一真龙而已矣昩者未足与语此
　　史墨举易对赵简子
　　大壮【六爻不变】
　　昭公三十二年十二月昭公薨于干侯【干侯在魏郡斥丘县皆境内邑愚案二十五年公伐季氏季平子请罪弗许三家遂共伐公公败奔齐次阳州二十六年二十七年居郓鲁地二十八年次干侯二十九年居郓三十年三十一年三十二年在干侯薨在外凡八年】赵简子问于史墨曰季氏出其君而民服焉诸侯与之君死于外而莫之或罪也对曰扬生有两有三有五有陪贰故天有三辰地有五行体有左右各有妃耦【谓陪贰】王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙防为谷深谷为陵【小雅】三后【虞夏商】之姓于今为庶主所知也在易卦雷乗干曰大壮天之道也【干为天子震为诸侯而干在上君臣易位犹臣大强壮若天上有雷】
　　愚案昭公干侯之事与夏王相弑商丘周厉王崩于彘皆天地间人道非常之大变也史墨乃妄引陪贰之説而谓天生季氏以贰鲁侯又明言社稷君臣无常奉无常位且妄引诗易以对左氏从而书之其与春秋书公薨干侯如青天白日不可掩蔽以诛季氏不臣之罪者异矣呜呼春秋何等时耶功利之习壊烂人心君臣大义澌灭殆尽不惟乱臣贼子如三家者放逐其君为不知有君而惟季氏之服诸侯不知有君而惟季氏之与史墨不知有君而放言无忌赵简子不知有君而聼言不辨左氏亦不知有君而载言不择夫岂知陵谷迁改乃地道之变而非常雷天大壮乃天道之常初非志变况易乃崇阳抑阴之书雷在天上夫子大象但取其成四阳壮长之卦而曰君子以非礼弗履耳未必如杜氏注所谓君臣易位也史墨不求其义妄引以对可谓诬天矣天但使季氏贰君何尝使季氏逐君哉如墨言一归之天道则公僭王卿僭侯乱臣贼子接迹于世矣纲常安在然则春秋夫子作也易象夫子翼也道一而已请得为易大壮一洗史墨之恶论
　　鲁阳虎筮救郑
　　泰需【一爻变】
　　哀公九年夏宋公伐郑秋晋赵鞅卜救郑不吉阳虎以周易筮之遇泰之需曰宋方吉不可与也【宋微子后今卜得帝乙之卦故谓宋吉不可与战】微子啓帝乙之元子也宋郑甥舅也祉禄也若帝乙之元子归妹而有吉禄我安得吉焉乃止集国语【注皆韦昭本注】
　　晋筮立成公
　　干否【三爻变】
　　周语简王十二年晋孙谈之子周适周事单襄公【谈晋襄公之孙恵伯谈也周谈之子晋悼公名晋自献公用骊姬谗诅不畜羣公子故周适周事单襄公】襄公有疾召顷公【襄公子】而告之曰必善晋周将得晋国成公之归也吾闻晋之筮也【成公晋文公庶子黒臀也归者自周归晋也赵不弑灵公赵盾逆黒臀于周立之蓍曰之筮立成公也】遇干之否曰配而不终君三出焉【干君也故曰配配先君也不终子孙不终为君也下变坤有臣象三爻故三也上干天子也五体不变周天子国也三爻有三变故君三出于周】一既徃矣【谓成公徃为君】后之不知其次必此【次成公而徃必周子】晋仍无道而鲜胄其将失之矣【仍数鲜寡胄后厉公数行无道公族后又寡少将失国也】必是善晋子其当之也顷公许诺及厉公之乱【谓弑】召周子而立是为悼公
　　晋公子重耳筮得国
　　屯豫【三爻变】
　　晋语秦伯【穆公】召公子【晋重耳】于楚楚子【成王】厚币以送公子于秦公子亲筮之曰尚有晋国【命筮之辞】得贞屯悔豫皆八也【震在屯为贞在豫为悔八谓震两阴爻在贞悔皆不动故曰皆八谓爻无为也】筮史占之皆八不吉【筮人掌三易以连山归藏占此二卦皆言不吉愚案曰皆八便见用夏商二易】闭而不通爻旡为也【震动遇坎险阻则爻无所为也】司空季子曰吉是在周易皆利建侯不有晋国以辅王室安能建侯我命筮曰尚有晋国告我曰利建侯得国之务也吉孰大焉震车也坎水也坤土也屯厚也豫乐也车班内外顺以训之【班徧也屯内豫外皆震坤顺屯豫皆有坤】泉货以资之【资财屯豫皆有艮坎水在山为泉源流而不竭】土厚而乐其实【屯豫皆有坤故厚豫为乐】不有晋国何以当之震雷也车也坎劳也水也众也主雷与车【内为主】而尚水与众车有震武【车声隆有威武】众顺文也文武具厚之至也故曰屯其繇曰元亨利贞勿用有攸徃利建侯主震雷长也故曰元众而顺嘉也内有震雷故曰利贞车上水下必伯【车动而上威也水动而下顺也有威而众从必伯】小事不济壅也故曰勿用有攸徃一夫之行也【一夫一索男象行作足象】众顺而有武威故曰利建侯【复述上事】坤母也震长男也母老子彊故曰豫其繇曰利建侯行师居乐出威之谓也【居乐母内出威震外居乐故利建侯出威故利行师】得国之卦也十月恵公卒十二月秦伯纳公子
</div>
    <div class="pagination">
<a href="周易启蒙翼传_page11.html">上一页</a><span>...</span><a href="周易启蒙翼传_page7.html">7</a><a href="周易启蒙翼传_page8.html">8</a><a href="周易启蒙翼传_page9.html">9</a><a href="周易启蒙翼传_page10.html">10</a><a href="周易启蒙翼传_page11.html">11</a><span class="current-page">12</span><a href="周易启蒙翼传_page13.html">13</a><a href="周易启蒙翼传_page14.html">14</a><a href="周易启蒙翼传_page15.html">15</a><a href="周易启蒙翼传_page16.html">16</a><a href="周易启蒙翼传_page17.html">17</a><span>...</span><a href="周易启蒙翼传_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
