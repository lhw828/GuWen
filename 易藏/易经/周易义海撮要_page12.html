<!DOCTYPE html>
<html>
<head>
    <meta charset="UTF-8">
    <title>周易义海撮要 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易义海撮要 - 第 12 页/共 18 页</h1>
    <div class="content">　　九五孚于剥有厉象曰孚于剥位正当也
　　处尊正之位比扵上六不说信乎阳而説信乎隂也剥小人道长之谓以正当之位而疏君子信小人【注】责之也【正】五本应扵九二九二有刚正之徳已不能尽柔巽以任用之反比扵上六邪佞刻剥不正之臣是其危厉之甚也【胡】五得尊位处中尽説之道犹曰有厉者剥隂消阳之名谓上六也虽圣贤在上天下未尝无小人能使不敢肆其恶而已勉而革面亦圣人之所説也信其革面而不知其包蔵则终必害善危道也巧言令色孔壬舜且畏之其可忽诸【伊】六三进而上则四五消有剥牀之象【朱】
　　上六引兊象曰上六引兊未光也
　　以夫隂质最处恱后静退者也故必见引然后乃恱【注】不同六三自进求说虽免躁求之凶亦有后时之失经无吉文以其道未光也【正】上六不累于位是志于髙尚然执徳不固见诱则从故称引兊虽能说君之旨乘刚而不为之下然丧其髙尚之风未足为光也【牧】上六以隂柔居一卦之极当无位之地欲以柔邪不正之道苟且以牵引天下之民使归恱扵己虽得人之悦其道未足为光大也【胡】上説道之成六正已辅九五刚健中正之君宜有膏泽下扵民而未光何也以引六三之小人也初九刚正不疑扵三而行九二刚中不比扵三而悔亡九四以三为疾九五孚于三而厉上六引三而未光小人以説进而为害可不虑乎【朱】六三上六皆兊之小人六三履非其位处于二阳之间以求説为兊者故曰来兊言初与二不招而自来其心易之以为害浅故二阳吉而六三凶上六超然扵外不累扵物此小人之托扵无求以为兊者九五引之而后至其心难知其为害深剥者五隂剥一阳上六之害何至是九五以正当之位而孚于难知之小人其至扵剥岂足怪哉虽然其心盖不知而贤之非说其小人之实也知其实则去之矣故有厉而不凶然上六所以不凶何也曰难进君子之事使上六引而不兊则其道光矣【坡】
　　【坎下巽上】涣亨王假有庙利渉大川利贞
　　序卦曰説而后散之杂卦曰涣离也涣之为义小人遭难离散而逃避也大徳之人能扵此时建功立徳解难释险故谓之涣能释险难所以为亨可以至于建立宗庙也徳合神人可济大难大难既散当以正道而柔集之故曰利贞【正】人气聚则生气散则死故圣人以神气涣散乃立宗庙以萃聚之是以萃涣二卦皆曰王假有庙所以明聚散之理为敎化之宗主也物散则失正故利贞也【陆】
　　彖曰涣亨刚来而不穷柔得位乎外而上同王假有庙王乃在中也利渉大川乘木有功也
　　二以刚来居内而不穷扵险四以柔得位乎外而与上同内刚而无险困之难外顺而无违逆之乖是以亨利渉大川利贞也凡刚得畅而无忌回之累柔履正而同志乎刚则皆亨利渉大川利贞也【注】险难未夷方劳经营今在涣然之中故至扵有庙乘木渉川必不沉溺以涣济难必有成功【正】此本否卦干之九四来居坤中刚来成坎水流而不穷也坤之六二上升干四柔位乎外上承贵主与上同也【卢】大凡为民除险难须在上卑巽以顺民散然后道得亨通乘木渉川亦是济难之象王假有庙者涣是初为散释患难之初始民未知礼须假立庙貎以为敎化之宗【石】遇涣之时两隂不能陷一阳五免扵险四不应内而上同乎五此涣之所以亨九五以王徳居王位能拯天下之难得四海之欢心以事其亲能假有庙矣【介】若大难未散王亦同在难中岂暇有庙患难已散同在涣然之中乃可以安神报功故曰王乃在中也【代】二以刚在隂中力能济难四以柔在险外动无违逆【同上】二以身入险四则辅君任事上下同志厥事乃济李晟入险陆贽辅后二爻之象【薛】当涣之际何以御之在王者宅中而正位托天地宗庙之灵以固民之离心故曰王假有庙王乃在中也【绘】二不穷下四同乎上以坎为水巽木乘之所以利渉有功也【薄】世之方治如大川安流而就下及其乱也溃溢四出而不可止方涣散之时宜经营四方之不暇而其彖曰王假有庙其象曰先王以亨于帝立庙何也曰犯难而争民之所疾也处危而不媮者众之所恃也先王居涣之中安然不争而自为长久之计宗庙既立享帝之位定而天下之心始有宗矣【坡】
　　象曰风行水上涣先王以享于帝立庙
　　风行水上激动波涛散释之象先王以涣然无难之时享于上帝以告太平建立宗庙以祭祖考【正】隂上至四承五为享帝阳下至二为立庙【虞】冬月天地闭塞水凝为冰春风一动释其否结解其冰冻亦得此涣象王者出民涂炭之后法此以教民为本享帝所以训民事君立庙所以敎民事亲二者忠孝之道敎化所先也【石】风行水上涣然离散之象天下险难方作先王以是享于上帝以一天下之心使知无二主也立庙以合天下之涣散则人知反本鬼有所归观此则知鲁用郊晋祀夏郊鲁有周庙郑有厉王之庙非先王意也秦位在藩臣胪扵郊祀天子不能制反致文武胙卒并天下扬雄曰僭莫僭扵祭祭莫重于地地莫重扵天雄其知涣之说矣【朱】享帝立庙推尊亲仁义之极可以无涣矣【介】
　　初六用拯马壮吉象曰初六之吉顺也
　　处散之初乖散未甚故可以游行得其志而违其难不在危剧而后逃窜故曰用拯马壮吉观难而行不与险争顺也【注】涣之初可以散动二能济而已附之故显而行之无畏忌也壮马驰骋而得其吉【子】初以隂处下在涣散之始是往而拯之不可后时固当用刚壮之马急扵解民之难执柔顺之道以拯济之使得萃而不散吉之道也【胡】九二在下而有能行之材马象也初承之以失险拯马之象也二得其拯而初得其随是以壮吉【介】初六身既无位众不羁縻足可避扵患难宜乎乘马自往而得壮吉坎为马内难而行不与险争故曰顺也此知齐小白入莒之类也【纬】二有刚中之才两皆无应亲比而相求如得马壮以之拯涣其必有济涣拯扵始则为力易故顺也然六爻独初不云涣者辨之扵蚤则不至扵涣故也【伊】九二在险中得初六而安故曰用拯马壮吉明夷之六二有马不以自乘而以拯上六之伤涣之初有马不自乘而以拯九二之险故象皆曰顺言中顺之正也【坡】
　　九二涣奔其机悔亡象曰涣奔其机得愿也
　　机承物者也谓初也【注】奔初获安是得其愿【正】二在险中涣而未出居失其位不可以安故宜出奔三在坎上已先见涣而位亦不当固非所安下与二比同志相得故二往奔之必得所愿能慿扵三所以悔亡【陆】居险难之中以阳居隂本有悔也六三将出于险若能依慿六三同出于险可以悔亡【石】诸爻皆云涣谓涣之时也在涣离之时而处险中有悔可知二以初为机初谓二为马初虽坎体而不在险中在涣而与之合则可慿以为安者也先儒谓五为机非也当涣之时二阳岂能同同则成济险之功岂止悔亡而已哉【伊】
　　六三涣其躬无悔象曰涣其躬志在外也
　　涣之为义内险外安六三内不比二而外应上九是不固所守而能散其躬故得无悔应在上九志在外也【正】上九居一卦之极有刚明之才以己为正应不同所守往从扵上然不能济天下之大事亦可以释一身之患而无悔吝也【胡】如晋重耳内有坎难而志在外【纬】以隂柔之质不中正之才居无位之地岂能极时之涣然独有应止于其身可以无悔而已悔亡者本有而亡无悔者本无也【伊】应上近二二者必争故涣其躬无所适从惟有道者是与而安【坡】
　　六四涣其羣元吉涣有丘匪夷所思象曰涣其羣元吉光大也
　　逾乎险难得位体巽与五合志内掌机密外宣化命者也故能散羣之险以光其道然处于卑顺不可自专而为散之任犹有丘墟匪夷之虑虽能元吉所思不可忘也【注】丘者不平之象得位散险不能使初附已以求免故心未平也然志在奉上思涣其羣虽不应初固未伤也【陆】四首散险难上辅至尊宜其光大徧普济其众不可小存险难有所遐遗以起怨望不平之思四质柔任重惧其志弱不尽遐济故申戒之【牧】居大臣之位初出民扵涂炭犹有丘墟不平之事不可夷平其思虑如汉皇初出民扵暴秦之间事由草创至文景之世有六臣之佐然后纪纲制度方稍复古而光大也【石】丘臲卼不平之地六四上奉九五之君下为百官之长权大职重常终日干干不敢少安亦未尝平其思虑也【胡】山地之髙以止而物附焉者也尊位之象也丘山之次也近尊而徳上同之象涣有丘大公至正心无偏系则非等夷所思不与六三而初六不应也涣其羣匪夷所思也【介】丘聚也得位上同散者聚也故曰涣有丘忧劳王室不安其虑故曰匪夷所思【薛】方涣之时用刚不能使之懐附用柔不能使之依归四以柔巽之正道辅刚中正之君君臣同功天下涣散能使之羣是以元吉涣有丘匪夷所思賛美之辞也丘聚之大也方涣而有丘则功大事难其用妙矣匪平常之思所能及唯贤智足以与此然元吉光大不在五而在四者四言施用五言成功君臣之分其义通也【伊】邱聚也宣王承厉王之后天下离散召伯之徒佐王建国亲诸侯遣使劳来安集之涣其羣也【朱】
　　九五涣汗其大号涣王居无咎象曰王居无咎正位也处尊履正居巽之中散汗大号以荡险阨者也为涣之主唯王居之乃得无咎正位不可以假人【注】人遇险阨惊怖而劳则汗従体出故以汗喻险阨九五能行号令以散险阨者也【正】五建二为诸侯使宣布号令若汗之出身不复反也九五为散险难之主冝有非常之赦令以解国人之罪戾若病者得涣则百骸俱畅也王者居涣然之中志在散险用时之中道方可无咎非此时而用之惠奸之道也【陆】发大号令为民除其疾苦如汗之通腠理壅滞亦取必行而不可反也涣王居无咎者为民涣除险难之后非皇极之君不能居正位也【石】五与四君臣合徳号令洽扵民心如汗之浃扵四体则信服而従矣如是则可以济天下之涣居正位而无咎也再云涣者上谓涣之时下谓处涣如是为无咎【伊】汗取其周徧而不反涣然之中不知孰为臣孰为主至扵有庙天下始知王之所在故曰涣王居言涣之中居矣【坡】
　　上九涣其血去逖出无咎象曰涣其血逺害也
　　逖逺也最逺扵害不近侵克散其忧伤逺出者也散患扵逺害之地谁将咎之【注】应独者多至扵争此易之常情也上独有应而逺扵伤害者当其涣得行其志従其道也故血去害逺而无咎【子】涣散其血是弗相伤也三为正应而二慿之与二争三理当相害处在卦外志不必伤故曰涣其血也当涣离之时无救物之志全身逺害去而逖出虽获无咎固未光也既已去三而更逺出逺害之甚者也【子】六三以柔乘刚在内困扵有难之地隂之伤也故曰血上九应之则与之俱伤矣去而逖出则逺害矣【介】一本作惕三居险陷之极下从扵二则不能出涣险有伤惧之象故去血惕上以阳刚处涣之外有出涣之象又居巽之极能顺于事理故能使其血去其惕出则无咎矣【伊】
　　【兑下坎上】节亨苦节不可贞
　　彖曰节以制度杂卦云节止也然则节者制度之名节止之义制事有节其道乃亨故曰节亨节须得中为节过苦伤扵刻薄物所不堪不可复正故曰苦节不可贞也【正】坎阳在上兊隂在下亦如为君为父为长者在上为臣为子为少者在下圣人人伦之至制节谨度莫大乎人伦上下之至故得此节之义苦节者味苦人所不乐如申徒狄抱石入河夷齐饿死陈仲子之廉晏平仲之俭陈相欲君臣并耕皆不得礼义之中于正道是不可也【石】失情性之中正故不可以为贞【陆】涣之彖曰刚来而不穷自否而来也节之彖曰刚柔分自泰而分也以节继涣犹以泰继否也泰之象后以财成辅相天地之道以此卦为彼象之用也节以礼为界其道乃亨过苦伤陋亦不可以为正也【薛】
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　坎阳兊隂阳上隂下刚柔分也刚得中而为制主节之义也节之大者莫若刚柔分男女别节过苦物不能堪不可复正无说以行险过中而为节则其道穷也【注】天地以气序为节使寒暑往来各以其序则四时之功成王者以制度为节使用之有道使之有时则不伤财不害民【正】泰卦分干三上升坤五分坤五下处干三故刚柔分而得中【卢】说以行险凡人当险阨艰难之中少有持其节操而不改者故仲尼之厄従者皆不及门独称顔氏盖言险难而不失其节也【石】
　　象曰泽上有水节君子以制数度议徳行
　　水在泽中乃得其节数度谓尊卑礼命之多少徳行谓人才堪任之优劣【正】泽上有水止而不泄下保其润上得其安【子】名位有等差徳行有小大君子议徳行升之品位则名器无玷滥矣【牧】数度政事徳行敎化皆所以为民物之节【坡】
　　初九不出戸庭无咎象曰不出户庭知通塞也
　　为节之初将整离散而立制度者也故明扵通塞虑于险伪不出户庭慎密不失然后事济而无咎也【注】此卦二三四五刚柔相分三四下比于二四则上承于五初则节制之始而心无私系此制度数议徳行之主也必明通塞之变以定用舍之宜此皆节之于内而施之扵外故慎密不出然后可以无咎【陆】节者止也止物之通也且物通散而止之非所愿也盖不得已而従其制也犹叔孙通创緜蕝之仪耳将立制以节物情可使由之不可使知之也凡机事之失泄于言语防其言语不出戸庭慎之至也何咎之有且节者谓以中道节物情谓过则节之未至者俾跂而及之也初虽承涣之末然物情未至扵节故不行其节也知通塞者水之在泽畜之则功不及物必通散之散之不已则遂至于竭必止塞之也以初承涣之末散未至于节弗行其节故曰知通塞也【牧】戸庭户外之庭门庭门内之庭初以阳在下而上有应非能节者也当节之初故戒之谨守使不出户庭则无咎然君子贞而不谅通则行塞则止故象明之曰知通塞也系辞所解独以言者盖人之所当节者言行而言又在所先【伊】
　　九二不出门庭凶象曰不出门庭凶失时极也
　　初已造之至二宜宣其制矣而固匿之失时之极则遂废矣【注】极时之中也【正】以刚居中失位在内是不能行节制之令失时之极【陆】初未履中道犹可待焉二已履中当行失时则为极极甚也【牧】
　　六三不节若则嗟若无咎象曰不节之嗟又谁咎也若辞也以隂处阳以柔处刚违节之道以至哀嗟自己所致无所怨咎【注】体柔性悦下比扵二不能自制失节者也乘刚失位行又过中以致失节嗟何所及【陆】节之爻惟居中得正者能立节二当节而不节有后时之凶三过节而不节有悲嗟之叹【牧】以隂居阳不节其制度然咨嗟而思之则免于咎【白】
　　六四安节亨象曰安节之亨承上道也
　　得位而顺不改其节而能亨者也承上以斯得其道也【注】六四以柔顺之道上承扵君以行节制率天下之人得以亨通是承君上之道【胡】节以安为善强守而不安则不能常【伊】
　　九五甘节吉往有尚象曰甘节之吉居位中也
　　当位居中为节之主不失其中不伤财不害民之谓也为节不苦非甘而何【注】以此而行所往皆有嘉尚也【正】圣人性乎情故逹节贤人逹乎情故守节苟能通天下之情不违其礼守极中之节不失其时以此而行圣人之所尚也【陆】甘临无攸利者在下用甘佞而进也甘节有尚者在上用甘民恱随也大禹勤俭于邦家可谓节矣未闻有不乐者也【薛】甘中也和也致中和则天地位焉舜汤用中和如斯而已也【逢】五自泰九三变以说行险有廿之意先王建国宅中均道里制邦域之时乎二说従之往有尚也尚配也往有尚配乎中也诗曰商邑翼翼四方之极往有尚也故九二不出门庭凶【朱】
　　上六苦节贞凶悔亡象曰苦节贞凶其道穷也
　　过节之中以至亢极节之苦者也以斯施正物所不堪以斯修身行在无妄故得悔亡【注】以苦节之性而遇甘节之主必受其诛华士少正夘之爻也苦节既凶甘节得志故悔亡六乘阳于上无应于下其道穷也【荀】当节之终居险之极节之苦者也固守之则凶悔则凶亡矣悔损过従中之谓也【伊】
　　【兊下巽上】中孚豚鱼吉利渉大川利贞
　　信发于中谓之中孚人主内有诚信虽隐微之物信皆及之莫不得所而获吉故曰豚鱼吉也隐微获吉显著可知既有诚信光被万物万物得宜以斯渉难何往不通信而不正凶邪之道故利在贞【正】三四合体为中孚之主中孚者中有诚信若鸟之有孵实柔在内而刚包之鸟孵实之象也豚之微鱼之隐皆不欲伤之况人乎中孚则水火可蹈何不利之有【陆】二隂居中是虚中而发诚信扵内出之于性也【胡】
　　彖曰中孚柔在内而刚得中说而巽孚
　　有上四徳然后乃孚【注】
　　乃化邦也
　　信立而后邦乃化也刚得中则直而正柔在内则静而顺説而以巽则乖争不作如此则物无巧竞敦实之行着而笃信发乎其中矣【注】
　　豚鱼吉信及豚鱼也
　　争竞之道不兴中信之徳淳着则微隐之物信皆及之【注】
　　利渉大川乘木舟虚也
　　以中信济难若乘虚舟以渉川也【正】
　　中孚以利贞乃应乎天也
　　天徳刚正而气序不差是正而信也今信不失正乃得应天是中孚之盛【注】二五殊位而志同二得中而说于内所以正性情之本也五得正而巽扵外所以行敎化之方也中孚有天性之道敎化之所由生也敎化之极必始性情之际若自孵而鷇然后羽翼成焉故中孚变为小过有飞鸟之象【陆】利正若尾生之徒皆是不得其正者【石】在全体则内外皆实而中虚在二体则二五皆阳而中实中虚信之本中实信之质卦之所以为中孚上以巽而顺乎下下以说而从乎上如是其孚乃能化邦信及豚鱼则无所不感舟虚中虚之象无覆溺之患也天之道孚贞而已故中孚以利贞乃应乎天【伊】
　　象曰泽上有风中孚君子以议狱缓死
　　风行泽上无所不周犹信之被物无所不至中信之世必非故犯过失为辜情在可恕故君子以议其过失之狱缓其当死之刑【正】中孚之信暗扵中犹狱情之难明也故君子缓其死而议之求得其诚则不枉矣【牧】风泽幽暗之地狱讼亦幽暗之事君子所以论狱情缓其死恕以及人【石】化邦之时不可以用刑【坡】
　　初九虞吉有它不燕象曰初九虞吉志未变也
　　虞专也燕安也初为信始专应乎四更有它来不能与之共相燕安以志未变改不更亲它也【正】虞宴也初于四宜自安虞无意于四则吉四若承五有它意于四则不安矣【荀】虞守也在中孚之始处内卦之下隐而未见行而未成故务守其中未爽其志志在于道故获吉也有应扵四宜往従之而诚信未通未能及物故自守则吉而有它则不燕燕安也【陆】虞度也六四为之正应然中有九二六三间隔已之正应是以初九能度四之正应裁量其情以孚信应扵已否【胡】初九六四正应也初宜信四而初四相易以失位为忧以其有忧也故虞度之虞乃不失其正应故吉它谓三也初与三同体说乎隂而往应之为有它初九所以虞吉者得其所従未变扵三变扵三矣何燕之有【朱】初应在四而四上与五初若能虞度其道内比扵二则吉必至故九二曰呜鹤在隂其子和之鸣鹤在隂以阳居隂之谓也其子和之得初之应之谓也故象曰其子和之中心愿也【侁】虞犹度也燕当为变字之误也初应在四方弃类而进故云絶类上也三应扵上四阨之而不得进故经曰或泣或歌初虽以四为应三与四为仇三既不得志扵四则必见侵于已故当度而为之备四虽弃类而上终为己应宜乎固守一节虽有它来不变其志【金】
　　九二鸣鹤在隂其子和之我有好爵吾与尔靡之象曰其子和之中心愿也
　　九二体刚处扵卦内又在三四重隂之下而履不失中是不徇于外自任其真者也处扵幽昧而行不失信则声闻于外为同类之所应焉故如鹤呜幽逺为其子之所和也不私权利惟徳是与若我有好爵吾愿与尔贤者分散而共之诚信之人愿与同类之人相应得诚信而应之是中心愿也【正】君子之言行至诚而善则虽在幽隐亦闻于逺为己类者亦以至诚従而应之靡好爵其尤难者也上欲与之靡好爵而不疑中孚之至也【介】四与二同体震九二阳为大六四隂为小故四有子之象二四同志二鸣而四和二中也四亦中虚心之象其应岂强为哉出于中心愿而已巽为命五出命者也阳为美好好爵者爵命之美吾四自谓也我四谓五犹曰我君也尔亲乎二也二诚乎中四自和之若曰我君有好爵吾与尔共靡之非二有求于四也四于五其防附之臣乎靡子夏传陆绩作縻巽为绳縻系之象当作縻【朱】
　　六三得敌或鼔或罢或泣或歌象曰或鼓或罢位不当也
　　三居少隂之上四居长隂之下对而不相比敌之谓也以隂居阳欲进者也欲进而阂敌或鼔也四履正而承五非已所克故或罢也不胜而退惧见侵陵故或泣也四履乎顺不与物校退而不见害故或歌也不量其力进退无恒惫可知也【注】只为不当其位故妄进也【正】三四俱隂故得敌四得位有位故鼔而歌三失位无实故罢而泣【荀】失中与信何以事君故进退忧喜皆妄也【简】敌谓所交孚者上九是也四得位居正故亡匹以従上三不中失正故得敌以累志盖柔说之质居位不当惟所信是従故鼔张罢废或歌或泣惟系乎所信故未知吉凶非明逹君子【伊】
　　六四月几望马匹亡无咎象曰马匹亡絶类上也处巽应说得位履顺上承于五内毗元首外宣徳化充乎隂徳之盛如月之近望三与已敌进来攻己若与三校战则失其所盛故弃三之类如马之亡匹上承其五不与三争乃得无咎絶类上者絶三之类不与之争而上承五也【正】巽隂之盛月近望也与初同其类而应今乃絶之而附顺于五初遂亡之矣隂盛得附故无咎【子】为成孚之主居近君之位处得其正当孚之任者也如月之防望盛之至也望则敌矣臣而敌君祸败必至古者驾车用四马不能备纯色则两服两骖各一色故两马为匹初应四而四従五皆上行也孚道在一下系扵初则不一而害于孚为有咎矣故絶类则无咎【伊】
　　九五有孚挛如无咎象曰有孚挛如位正当也
　　挛如者系其信之辞也处中诚以相交之时居尊位以为羣物之主信何可舎故有孚挛如乃得无咎【注】正当尊位故戒以系信若直以阳得正位而无有系信则招有咎之嫌【正】处中孚之尊为羣生之主不能恢信诚以化万邦而乃挛系于四其志不逺然处正得中不委于四虽未光大固无咎也【陆】挛如充实之貎【石】至诚发于内以牵挛天下之心上下内外皆以诚信相通得君之道又何咎也【胡伊】小当中孚九五之位皆曰有孚挛如得四之援而然也【侁】
　　上九翰音登于天贞凶象曰翰音登于天何可长也翰髙飞飞音者音飞而实不从之谓居卦之上处信之终信终则衰忠笃内丧华美外扬正亦凶矣【注】穷上失位信不由中以此申命有声无实是翰音登天也巽为鸡鸡曰翰音虚音登天何可长也【侯】声闻过情虽贞亦凶况不贞乎【介】
　　【艮下震上】小过亨利贞可小事不可大事飞鸟遗之音不宜上宜下大吉
　　王于大过之下音相过之过恐人作罪过之义过于小事如行过乎恭丧过乎哀之类是也禇氏谓小人之行小有过差君子为过厚之行以矫之如晏子狐裘之比也因过为小事道乃可通明非罪过矫世励俗利在归正故曰利贞时世小有过差可矫以小事不可正以大事也过厚之行有吉有凶飞鸟遗其音声哀以求处过上则愈无所适过下则不失其安以譬君子处过差之时为过矫之行顺而止之则吉逆而忤鳞则凶顺则执卑守下逆则犯君陵上故以臣之逆顺类鸟之上下也【正】二刚皆失位而柔皆得中是小者过而得亨也利贞者大凡作事必须相时时若过差失其中道则君子俭以矫之立大功建大事必须用刚正今柔得中不可作大事【石】小过以四隂在外二阳在内是纲纪未甚堕壊天下之事小有差忒故圣贤之人小小过行其事以矫正一时之失则天下之人一归大中之道而得亨通也飞鸟遗之音但闻其音不见其迹君子矫弊但使民由之而不使知之也宜上不宜下者犹君子不可大越其事逺于人情当附近民心然后获吉【胡】中孚柔在内而刚在外有鸟孵实之象变为小过则刚在内而柔在外故有飞鸟之象焉大者本在外而得中今在内而失中是君子失中其道不行于世则当守其实而遗其名若鸟之翰飞也五在四上乘刚逆也二在三下承阳顺也上飞则犯于五下飞则得于二故不宜上宜下也小过之时二五为小人之得中者上则犯五凶之道也下而得二故获大吉焉所以然者大者在内其道未显故不可以上行而可以俯就也【陆】
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　矫枉过正应时所宜不可常也故曰与时行也六二六五以柔居中九四失位不中九三得位不中柔顺之人惟能行小事柔而得中是行小中时刚健之人乃能行大事失位不中是行大不中时故曰小事吉不可大事也六五乘九四之刚六二承九三之阳上则乘刚而逆下则承阳而顺故曰不宜上宜下大吉以上逆而下顺也【正】隂称小四应初过二而去三应上过五而去五处中见过不见应故曰小者过而亨【荀】四五失位二三得位故曰上逆而下顺【肃】
　　象曰山上有雷小过君子以行过乎恭丧过乎哀用过乎俭
　　雷本出地今出山上过其本所故曰小过小人过差失在慢易奢侈故君子矫之【正】震为雷长男大也艮为山少男小也雷在山上是大者过小也明君子之徳大而其过小用小过以矫时也【子】雷在山上威不逺也【薄】小过之君弱臣子痛自贬损以张君父【坡】考父之过恭髙柴之过哀晏平仲之过俭非过于理也小过乃所以为时中盖时当小过君子不得不小有所过以矫正一时之过也【朱】
　　初六飞鸟以凶象曰飞鸟以凶不可如何也
　　小过上逆下顺应在上卦进而之逆无所错足飞鸟之凶【正】初六以隂柔在下小人之象也而上应于四四动体也小人躁易而上有应于所当过必至于过甚矣况不当过而过乎其过如飞鸟之迅疾所以凶也躁疾如是所以过之速且逺则虽欲救之无所用其力矣故曰不可如何也【伊】以如师能左右之曰以四动体而躁初艮体不正柔而止不当过也有应在四为四所以不当过而过其过至甚如飞鸟迅速虽欲救止不可如何其凶必矣与鼎信如何也同象是谓恶成而不及改者【朱】
　　六二过其祖遇其妣不及其君遇其臣无咎象曰不及其君臣不可过也
　　过而得之谓之遇在小过而当位过而得之之谓祖始也谓初也妣者居内履中而正者也过初而履二位故曰过其祖而遇其妣过而不至于僭尽其臣位而已【注】臣不可自过其位【正】祖者阳之尊称九三之谓也妣者隂之尊称六五之谓也君亦阳也臣亦隂也二近于三而自应五故有过祖遇妣不及其君遇其臣之象【侁】阳之在上者父之象尊于父者祖之象四在三上故为祖二与五居相应之地同有柔中之徳志不従三四故过四而遇五是过其祖遇其妣也五隂而尊祖妣之象与二同徳相应在它卦则隂阳相求当过之时必过其常故异也无所不过故二従五亦戒其过不及其君遇其臣谓上进而不陵及于君适当臣道则无咎也遇当也过臣之分则咎可知矣【伊】
　　九三弗过防之从或戕之凶象曰从或戕之凶如何也小过之世大者不能立徳故令小者得过九三居下体之上以阳当位不能先过为防至令小者咸过上六小人最居髙显而复应而従焉其従之也则有残害之凶至矣従于小人果致凶祸将如何乎【正】阳不得政不过者也小人匡政忌于君子可以防之应而従之则戕之矣【子】二在三下为五所取五来取二已必见伤弗能过防遂罹戕贼也【侁】小过阳失位而不中故其君在三四三之所臣者初与二也六二强臣也而未之过而九三疑之故或従而戕其君谓之戕者以明二本无心于逆咎在三也春秋臣杀其君或曰弑或曰戕弑者其来有渐戕者一朝一夕之故【坡】
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　虽体阳爻而不居其位不为贵主故得无咎失位在下不能过者也以其不能过故得合【正作遇】于无咎之宜夫宴安酖毒不可懐也处于小过不宁之时而以阳居隂不能有为者也以此自守免咎可也以斯攸往危之道也不交于物物亦无与无援之助故危则必戒而已无所告救也沈没怯弱自守而已以斯而处羣小之中未足任也故曰勿用永贞言不足用之永贞【注】卑退自守故曰无咎也刚失位不能过者也下应而来非已之召故曰遇也恃应自得以往危也必自戒之此不足为长正之道【子】小者在上四能下之是以无咎小过之义以中为所过也四体阳爻故曰弗过上承于五故曰遇之以阳居隂故位不当斯得小过之心也若动而犯上则失飞鸟之宜故往乃致危必在戒之而已勿用者戒之辞也勿用君子之道所以深思逺虑以保永久之贞【陆】九四不得位而比于六五是以宜遇之也以阳遇小过之时居隂而应下则虽于卦为震不志于动以进者故曰无咎弗能过六五而与之比故曰弗过遇之遇者若孔子之遇阳虎也可遇也不可往也往则厉矣必戒备勿有为则永贞矣【介】四不当位以刚履柔为得宜矣故无咎四下应初则过二二中也弗可过也知二不可过乃与五遇五亦中也弗过二则与五适相当遇得其道若去柔用刚进而之五往则危厉故必以用刚为戒小人过君子之时不戒而用刚鲜不为祸故丁寜之既曰必戒又曰勿用永贞当随时处顺不可固守其正是以终无咎也然盛衰相循无小人常过君子之理陆震曰小人者之过终不可长也戒而慎之以俟其复【朱】
　　六五密云不雨自我西郊公弋取彼在穴象曰密云不雨已上也
　　六得五位是小过于大隂之盛也隂盛于上而艮止之九三阳止于下是隂阳不交虽复至盛密云至于西郊而不能为雨也施之于人是柔得过而处尊未能行其恩施广其风化也公者臣之极五极隂盛故称公也小过之时为过犹小而难未大作犹在隐伏以小过之才治小过之失能获小过在隐伏者有如公之弋猎取得在穴隐伏兽也艮之阳爻已止于一卦之上而成止故不上交而为雨也【正】六五以隂得小过之主是隂虽极而徳未盛其惠未行故不能为雨泽施于下但为西郊密云而已西郊谓隂之正位也六五隂盛称公以弋缴取穴中之物犹圣贤虽过行其事意在矫正于下也五隂柔处尊无刚阳之徳止可为公之事也已上上当作止言阳气艮止于下所以不雨【胡】六五隂爻为小过之主才不称位致令九三不交臣下既止其权君上难施恩惠已上者阳已上于下卦之上而止之不复更上又隂柔不能治大事故有取彼在穴之辞也【昭】隂得位盛于上居震之中隂能薄阳雨乃下降今三应在上四又纳初气已通焉故无雨也震之风起于东方则云飞扬而聚于西郊【荀】中虚穴也二五本非相应弋而取之虽得之两隂岂能济大事已上者隂已在上也【伊】
　　上六弗遇过之飞鸟离之凶是谓灾眚象曰弗遇过之已亢也
　　小人之过遂至上极过而不知限至于亢也过至于亢将何所遇飞而不已将何所托灾自已致复何言哉【注】四以阳承五故弗过遇之上以隂过中故弗遇过之以隂在上过之极也若飞鸟太髙必反至下下上无常则罗网离之是谓灾眚灾自外来眚由内出失中故也【陆】小者为过越大者之事至于亢逆之甚则天下之所疾也天曰灾人曰眚天人一道也【介】初六以凶是初行僭逆而用往凶处此离之凶即已至亢离之处散之凶也故用飞鸟离羣失侣之象以明之【昭】
　　【离下坎上】既济亨小利贞初吉终乱
　　既济者万事皆济若小者未亨则有所未济故曰既济亨小也小者尚亨何况于大大小刚柔各当其位皆得其所非正不利故曰利贞但人不能居安思危慎终如始故戒以既济之初虽皆获吉若不进徳修业至于终极则危乱及之矣【注】水上火下隂阳交通虽复微小得以尽济刚柔正位得尽济之功故利贞初以隂阳气交故吉终则水火不同性故凶【陆】亨小当作小亨小者亨也【胡】
　　彖曰既济亨小者亨也利贞刚柔正而位当也初吉柔得中也终止则乱其道穷也
　　既济者以皆济为义小者不遗乃为皆济刚柔正而位当则邪不可行故惟正乃利贞柔得中则小者亨柔不得中则小者不亨小者未亨虽刚得正未为既济也故既济之要在柔得中也以既济为名者道极无进终惟有乱故曰初吉终乱终乱不自为乱由止故乱故曰终止则乱也【注】若进修不止则既济无终由止故乱【正】此本泰卦六五降二九二升五是刚柔正当位也刚得正柔得中故初吉正则有终极济有怠止止则穷乱故曰终止则乱其道穷也【侯】终止则乱者返本之谓水返而终于润下火返而终于炎上故有终止则乱之戒【侁】享已成之乐忘未然之患衰乱之起必自佚乐开元之盛继以天宝初吉终乱之验【薛】
　　象曰水在火上既济君子以思患而豫防之
　　存不忘亡既济不忘未济【注】六爻既正必当复乱【荀】水火之性竟则必复复则为变【牧】
　　初九曳其轮濡其尾无咎象曰曳其轮义无咎也始济未渉于燥心无顾恋志在弃难于义无所咎矣【注】刚为既济之初力微而去险未逹也既济渉险而未逹于陆故曳轮至濡尾也初济而不敢怠其义岂有咎乎【子】阳之承隂动承静也施之于济物轮之象焉夫世以毕济而初居其后是前皆已济而后见溺者不能量力而致濡其尾以其志在毕济于时刚克而能有其终于义不可为咎【牧】初阳居下为用济之始如车之曳轮狐之濡尾忧不前也然虑患合于备豫故无咎也【何】轮有刚动之才而为车之用刚不及中材不足者体又在后是以曳其轮濡其尾志在应上趣既济之时是以无咎【介】初以阳居下上应于四又离体其进之志鋭也然时既济矣进不已则及于悔咎故曳其轮濡其尾无咎轮所以行倒曳之使不进也兽之渉水必揭其尾濡其尾则不能济方既济之初能止其进而不至于极则其义无咎【伊】
　　六二妇丧其茀勿逐七日得象曰七日得以中道也居中履正处文明之盛而应乎五隂之光盛者也然居初三之间上不承三下不比初近不相得能无见侵乎称妇者明自有夫而它人侵之也夫以中道执乎贞正而见侵众之所助也处既济之时不容邪道者也时既明峻众又助之窃之者逃窜而莫之归量斯世也不过七日不须已逐而自得茀首饰也【注】初虽任刚而能陵于柔然不能害其正是外饰有所丧而其躬无玷也存乎贞洁外饰终自得矣言七日者以初非正配而来犯已行其隂私至明必败七日少阳生为明故隂私之行败露也【牧】茀所以蔽车九五所以蔽六二而六二赖以行者也九五与四则六二丧茀矣心无偏系中正以待则上终与之而不能违也故曰勿逐七日得【介】二以文明中正之徳应九五之君宜行其志者也然五得尊位当既济之时无复进而有为矣下虽有贤才不得遂其行也自古既济而用人者鲜矣以唐太宗之用言犹怠于其终况乎其下者乎二隂也故以妇言茀妇人出以自蔽者也丧其茀则不可行矣逐者从物也从物则失其素守故戒以勿逐自守不失则七日当复得也卦有六位七则变矣七日谓时变也虽不为上所用而中正之道无终废之理不得行于今必行于异时圣人之劝深矣【伊】七日得自二数之至上为五复自初数之至二凡七日以中道也中道者天地之所不能违故坤极生干七日必复而况人乎【朱】
　　九三髙宗伐鬼方三年克之小人勿用象曰三年克之惫也
　　处既济之时居文明之终履得其位是居衰末而能济者也君子处之故能兴小人居之遂丧邦也【注】髙宗中兴徳实文明势甚衰惫不能即胜【正】以盛天子伐小蛮夷犹三年克之言救衰惫为中兴之主难也【石】详夫既济之爻辞皆不称既济者何以其各得位而互于逐爻明其义也且二以中女既济故称妇丧其茀三以过时既济故引髙宗之伐鬼方四以臣既济故称繻有衣袽五以君居既济故美西邻之禴祭初上居前后故以首尾言之【牧】不在五言而在三言之取其中兴者也【白】事之至难劳惫之甚无髙宗之志则殃民而已圣人因九三当既济而用刚发此义以示人为法为戒岂浅见所能及也哉【伊】
　　六四繻有衣袽终日戒象曰终日戒有所疑也
　　王注云繻宜曰濡衣袽所以塞舟漏者也六四处既济之时履得其位而近不与三五相得如在舟而漏矣舟漏则濡湿所以得济者以有衣袽也邻于不亲而得全者终日戒也不与三五惧其侵克有所疑故也【正】繻亦作襦饰之盛也袽者衣之也六四得位于外名之美也险而乘刚行可疑也犹盛饰而衣有弊袽终日戒之不足为丑也夫君子不疑在躬而后能济四方行有所疑而终不为累者以终日之戒善补其过故圣人许之二以乘刚故妇丧其茀四亦以乘刚故襦有衣袽二以得中虽有所失而复得四以得正虽有可疑而免累既济之义在于尽济苟有可济之理圣人亦因而济之此易之旨也【陆】繻细密罗衣之上宜加弊袽者谓四当既济之时极人臣之位是跃渊之地负疑阳之嫌不可以不自晦其明不可不戒之也不言无咎者以终日戒之才能免咎若小有怠慢则祸斯及矣【牧】六四上比九五之君下应初六之臣大臣之位当既济之时则思未济繻细密之罗服之鲜美者袽衣之弊败者言美服有时而弊如当既济则亦有未济大臣忧国故终日防慎而戒疑其有弊【石】繻者鲜美之裳在下也袽者弊壊之衣在上也若纣为无道而在上文王有徳而在下故文王终日戒惧以避纣之所疑【白】
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　牛祭之盛禴祭之薄居既济之时而处尊位物皆济矣将何为焉所务者祭祀而已祭祀之盛莫如修徳故沼沚之毛苹蘩之菜可羞于鬼神故黍稷非馨明徳惟馨是以东邻杀牛不如西邻之禴祭实受其福然在合于时不在于丰【注】大来者非惟当身福流后世【正】祭得时为敬失时为怠东者阳位君道也西隂位臣道也君失时而用丰不如臣得时而用薄其徳可见也其文王与纣之事乎君臣不可相拟议故以邻国而言之所谓曲而中肆而隐也祭而得时明神所飨吉大来也【陆】东邻阳也谓五西邻隂也谓二杀牛盛祭盛不如薄者时不同也二五皆有诚孚中正之徳二在下有进也故受福五处极则无进矣以至诚中正守之苟不至于反而已理无极而终不反者也【伊】东六二西九五杀牛用顺之道禴祭笃诚之理二居文明之中厚礼薄信虽用柔顺岂若荐诚【侁】五坎为月二应在离【憬】祭未有杀牛者禴时祭国之常事小人以为常事不足以致福故非时杀牛而求之不知时祭之福不求而大也人之情在难则厌事而无难之世常不能安其福故圣人以为既济之主在守常安法而已求功名于法度之外则易之所谓杀牛也【坡】
　　上六濡其首厉象曰濡其首厉何可久也
　　处既济之极既济道穷之于未济则首先犯焉过进不已则遇于难故濡其首也将没不久危莫先焉【注】初沾尾以象难在后上沾首以象难之极初难浅则可揭之上在险极力不能济其危已甚安可久乎【陆】濡其尾者有后顾之义濡其首者不虑前也恃以为济遂至陷没没而至首其危可知歴险而不虞后患故曰乱者有其治者也既济终乱其义见矣【薛】既济之终固不安而危也而又隂柔处之在险体之上既济之终而小人处之其败可立而须也坎为水濡亦取水义【伊】
　　【坎下离上】未济亨小狐汔济濡其尾无攸利
　　未济之时小才居位不能建功立徳防难济险若能执柔用中委任贤哲则未济有可济之理所以得通汔者将尽之名小才不能济难事同小狐虽能渡水而无余力必顺水汔方可渉川未及登岸而濡其尾济不免濡岂有所利【正】否二之五柔得中天地交故亨济成也六爻皆错故称未济【虞】刚柔失正故未济五居中应刚故亨小狐力弱水未涸而济故尾濡【于】刚在险中而上应于五在未济之时得其通者也小狐者所疑之象当未济之时众皆未济五柔在内而有应此防可以自济也履失其位违众独济济非其正小有可疑者也违众独济后莫之继故终于未济而沾其尾焉故不续终也疑事未成往何所利君子之穷在于事矣【陆】圣人以六十四卦始于乾坤明天地君臣之大分然以未济为终篇者存王道而知终始也葢易取生生不絶之义不可穷极在卦火在水上不能成烹饪之象是以不能济于物也不曰不济而曰未济言犹有可济之理【石】狐能渡水濡其尾则不能济其老者则多疑畏故履冰而听惧其陷也小者则未能慎故勇于济汔当作仡壮勇状书云仡仡勇夫是也未济之时求济之道至慎则亨如小狐之果则不能济也【伊】
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　以柔处中不违刚也能纳刚健故亨汔乃能济未能出险之中济而濡尾力竭于斯不能续终未足以济也位不当故未济刚柔应故可济【注】虽刚柔相应而不以正犹未能济【荀】未出中者据二而言也二以刚居险中将济者也而上应于五险非可安之地而五宜从之者也果于济如小狐然则有濡尾之患故未能出于险中也其进鋭者其退速始虽勇于济不能续而终之故无攸利卦之诸爻皆不得位所以为未济虽不当位而刚柔皆相应是当未济而有与者也能慎重则有可济之理言濡尾以汔济故也杂卦云未济男之穷谓三阳皆失位也斯义闻之成都隐者【伊】未济阳皆乘隂上下之分定未可以有为也汔涸也坎在离上水则溢而火怒于下必进之象是以虽溢而可济坎在离下则水涸而火安于上不进之象也是以虽涸而不可济君子见其大者逺者小人见其近者小者初六六三小人也是谓小狐汔济九二君子也以为不可曳其轮而不进是谓未出中也二隂轻进而不与是以六三征凶初六濡其尾虽九二亦病矣故无攸利见易而轻犯之遇难而退虽有智者不能善其后故曰不续终也【坡】诗曰汔可小康郑康成曰汔防也四为坎险五为中出险也初往之四防济而未及于五未出中也【朱】
　　象曰火在水上未济君子以慎辨物居方
</div>
    <div class="pagination">
<a href="周易义海撮要_page11.html">上一页</a><span>...</span><a href="周易义海撮要_page7.html">7</a><a href="周易义海撮要_page8.html">8</a><a href="周易义海撮要_page9.html">9</a><a href="周易义海撮要_page10.html">10</a><a href="周易义海撮要_page11.html">11</a><span class="current-page">12</span><a href="周易义海撮要_page13.html">13</a><a href="周易义海撮要_page14.html">14</a><a href="周易义海撮要_page15.html">15</a><a href="周易义海撮要_page16.html">16</a><a href="周易义海撮要_page17.html">17</a><span>...</span><a href="周易义海撮要_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
