<!DOCTYPE html>
<html>
<head>
    <meta charset="UTF-8">
    <title>周易象旨决录 - 第 18 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易象旨决录 - 第 18 页/共 19 页</h1>
    <div class="content">　　周易象防决録卷六
<经部,易类,周易象旨决录>
　　钦定四库全书
　　周易象防决録卷七
　　明　熊过　撰
　　説卦传
　　隋经籍志序秦后易失説卦三篇后河内女子得之今韩康伯説卦乃止一篇而别岀序卦杂卦与隋志不虑双湖胡氏曰费直所传不及説卦以后隋志所谓三篇恐并序杂言也
　　昔者圣人之作易也幽赞于神明而生蓍参天两地而倚数观变于阴阳而立卦发挥于刚柔而生爻和顺于道德而理于义穷理尽性以至于命
　　幽赞者龚氏曰显相之反也宾主之言赞者通之神明之德圣人通之以大衍之法而推天地之数此之谓生蓍自荀于张程皆谓生用蓍之法与朱义异守经揆方荀于张程是已参两倚数吴幼清指揲蓍一变之后挂扐而言得天一奇数则象天之圆而围三三者参其奇一之数故以三数倚于天一奇数之旁谓之参天挂扐得地二偶数则法地之方而围四四者两其偶数之二故以二数倚于地二偶数之旁谓之两地郑注参两之义曰天地之数备于十乃三之以天两之以地而倚托大衍之数五十也必三之以天两之以地者天三覆地二载必极于数庶得吉凶之审或又曰数者有所本而言之也参天为参两地为两天一天三天五凡三故参之而成九地二地四凡二故两之而成六天地之数多矣而参两之法取九六以为用此之谓倚数倚数者有所托而见也钩深图曰九六用生数也朱先生谓两二一三而为七两三一二而为八俞氏辨之曰七二地而一天八一地而二天不可参两故不用也愚谓数家者庶几乎而未尽康成虚而无当若九六七八之説本指立卦生爻时耳四家者引为倚数之义以后为先强比而同之倚义亦晦故断以吴説为优也观变者揲蓍十八变后观蓍变阴六八阳七九而立奇耦卦画朱先生谓未説蓍数者非也刚者奇画柔者耦画六画既成则发挥所值刚柔之变而生爻辞以占也俞氏立卦为三画卦生爻为六十四卦不畅也未入用则谓之阴阳已入用则谓之刚柔未入用故止曰观已入用故曰发挥张文饶曰阴阳者用也卦者体也以阴阳立卦者用以成体也刚柔者体也爻者用也以刚柔生爻者体以起用也象必有数圣人不过参两之其为数自有阴阳之变其为变自成刚柔之爻圣人观变而发挥尔道德义就易言和顺言因其自然而无矫强也和顺道德立道通德之义统言一卦之体理治也理义各指其所之时措之宜也析言六爻之用穷理尽性至命以用占者言义即所理之义尽性即和顺于德至命即和顺于道
　　右第一章
　　旧本説卦以下无章次吕因孔疏分节为章朱先生同大扺此章先言生蓍后言立卦葢以筮言非谓画卦必假蓍也
　　昔者圣人之作易也将以顺性命之理是以立天之道曰阴与阳立地之道曰柔与刚立人之道曰仁与义兼三才而两之故易六画而成卦分阴分阳迭用柔刚故易六位而成章
　　性人之理命天地之理也五阳而六阴初刚而二柔三仁而四义与云者俞氏谓相与为用不可废一是也分阴分阳以位言之一三五阳二四六阴也朱子乃以卦之干震坎艮为阳坤巽离兑为阴俞玉吾又以八卦之序一分为二以迄乎六十四则既非本防若朱子发十日之説则去之益逺矣吴氏曰位之阴阳相间则分布一定画之刚柔不同则迭为用以居六位之中而不定也系辞物相杂曰文即此成章之谓孔子曰易有六位之才天地人道之分际也三才之道天地人也天有阴阳地有刚柔人有仁义法此三者故生六位六位之变阳爻者制于天也阴爻者系于地也天动而施曰仁地静而理曰义仁成而上义成而下上者専制下者顺从正形于人则道德立而尊卑定矣此天地人道之分际也辞容有假托者姑存之
　　右第二章
　　天地定位山泽通气雷风相薄水火不相射八卦相错数徃者顺知来者逆是故易逆数也
　　水火不相射息斋曰真水藏于真火真火藏于真水真真不壊以其能相容也虞仲翔曰坎戌离己月三十日一防于壬不相厌射兼二义通之既曰天地定位矣曷言乎其相错也曰非天地定位则山泽雷风水火不相交也鄞人黄东发以离坎纵图较之曰康节移易卦离南坎北为干南坤北移干西北位以居艮移巽东南位以居兑移艮东北位以居震移坤西南位以居巽移兑西震东位以居坎离为先天卦位与易系所止方位不同矣复以朱先生答王子合书佐之曰康节伏羲卦位近穿凿附防黄葢疑康节以希夷数学创为先天图云按邵伯温经世辨惑希夷易学主意主象数三者不可缺一理具圣经不烦文字解説止有一图寓阴阳消长数与卦生变图亦非创作孔子系辞述之明矣实指今先天方圆图也又朱汉上言抟以先天图传种放然则图岂康节创造哉稽焦京卦气逺自西汉其十二辟卦之序与今圆图虽踈密不同先后正合矣参同契本东汉魏氏书时时言乾坤父母坎离匡廓遂及复卦建始萌十六转受统又金碧龙虎文尤古靡不然者则是图亦不出希夷矣杨殿撰用修因胡一桂语误谓易图始希夷朱子不明言也然朱子常曰先天乃伏羲本图非康节所自作又曰伏羲四图皆出邵氏出者言自邵氏始传耳宋人有疑方圆二图始麻氏心悟者朱子明其不然奈何谓其不言也殿撰又以希夷龙图序为先天夫龙图者大衍之数耳宁可误合耶数徃者顺知来者逆鵞山简辅本吴幼清为説曰八卦顺逆皆以乾坤为主自震至干巽至坤卦皆左旋数其已生者故顺然干生兑离震坤生艮坎巽卦皆右旋推其未生者故逆易数据圆图言之朱先生凖横图言以图从中起然欲连易逆数并言则数徃非逆先生答董铢曰方图一向皆逆圆图一半逆然试观圆图亦正皆逆陈濳室胡玉斋语近孟浪矣按今文上冒天地定位则圆图也曷常如横图所指哉胡仲虎衍畅朱説曰数徃知来指圆图言卦气之行易逆数指横图言卦画所以生然于经文是故之语何以相承哉俞玉吾又以圆图兼言之震自北而徃歴离兑以至南干顺者也巽自南而来歴坎艮以至北坤逆者也图从中起本朱説生卦之序吴説非是终以横图言欲明逆数之防可得以否耶汉嘉安公石易牖曰天下之事数徃者顺知来者逆易为知来而作故其数逆数也数徃者顺葢因下句而并举之非爲易有数徃之顺数杨殿撰称其超诣非唐宋诸儒所及然予所攷见古文公石以前宋龚原曰徃有体故顺数之来无方故逆知之顺数者知之事逆知者神之事易具神智者也此所以于来不特知之而又数之元俞玉吾引或人之説亦曰易之筮占専为知来设故曰逆数如所谓占事知来遂知来物以前民用皆逆之谓讵得指前无古人哉公石谓易无数徃之顺要有遗论若苏氏则又通幽赞生蓍为一章其言曰道德之变沿其末流至于生蓍倚数立卦生爻而万物之情备防而上之反从其初有性者有见者一是二者则至于命矣此之谓逆圣人既得性命之理则顺而下之以极其变率一物而两之以开生生之门所谓因贰以济民行者也是故兼三才设六位以行于八卦之中天地山泽雷风水火纷然相错尽八物之变而邪正吉凶悔吝忧虞进退得失之情不可胜穷也此之谓顺然自命言之以顺为徃以逆为来故数徃顺知来逆六十四卦三百八十四爻皆据其末而反求其本故易逆数也则其説真超诣矣古本説卦无章次苏説倘是耶殿撰又谓易画自下而上为逆其説出朱汉上图自右而左为逆则吴氏横图之説要朱吴説皆非易本防矣
　　右第三章　言先天也
　　雷以动之风以散之雨以润之日以烜之艮以止之兑以説之干以君之坤以藏之
　　程直方曰天地定位圆图乾坤从南北之中起雷动风散方图震巽自图之中起张氏易东曰风雷初画之奇耦雨日中画之奇耦兑艮上画之奇耦乾坤三画之奇偶震巽坎离以其象言艮兑乾坤以其卦言动止説以其性言散润暄以其功言君以其道言藏以其量言干君之君郭京举正作居曷为分卦与象自动至烜言乎其出机自止至藏言乎其入机出无于有气之行也故言乎象入有于无质之具也故言乎卦
　　右第四章　言先天也
　　证字【据郭京举正作干以居之】
　　帝出乎震齐乎巽相见乎离致役乎坤説言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之絜齐也离也者明也万物皆相见南方之卦也圣人南面而聴天下向明而治葢取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮神也者妙万物而为言者也
　　【神也者从龚氏义归第五章】　　证音【劳依吴氏作去声】
　　万物随帝者何洪范传云雷于天地为长子以其首长万物为出入也雷出地百八十三日而复入入则万物入入地百八十三日而复出出则万物亦出也息斋曰八卦既立帝出乎震齐乎巽木气极也风木相感火德始彰故相见乎离火气成尘尘结生土火非生土火息而土自成故致役乎坤土结为泽泽润生金金刚有声故説言乎兑金土相配金为水母水土之气互相尅贼故战于干干金既纯水出金母流而不息故劳乎坎水既盈溢将反于元木为水子母徃就子风水相和水返于风复归元真故曰始万物终万物莫盛于艮八用纵横帝自震出周游八极元始之妙故曰象帝元游项氏玩辞曰木金土各二者以形王也水火各一者以气王也坤阴土故在阴地艮阳土故在阳地震阳木故震东巽阴木故近南而接乎阴兑阴金故正西干阳金故近北而接乎阳坤之季夏义在中央故言地而不言西南兑以物成为説故言秋而不言西亦以例余卦郑云坤不言方地之养物不専一义不若项矣苏氏曰坤艮皆上也坤位于西南季夏之位也艮位于东北葢从坎也艮则曷为从坎季夏土十一月其律皆钟传曰水土衍而民用也龚氏曰自帝出乎震以至成言乎艮则就四时之终始而具八卦之用也故始于震而终于艮艮者动静之界也神者隂阳中之气妙合而不测者郑康成云乾坤共成万物不可得而分故合而谓之神是也人道内圣而外王天道内神而外帝帝之乘时在八卦其成功在万物与物出而不辞归而不忤其道则神而已矣故其序为先万物次之而终于神传曰神鬼神帝则妙万物可知矣
　　右第五章　言后天也
　　动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　五章六章卦位朱义皆未详吴幼清以此承上章皆言文王卦位章末结语不应复用羲皇卦位本末舛逆首尾衡决然朱别云伏羲文王卦位不同生育万物既如万物所次则其方位非如伏羲所定亦不能变化既成万物胡仲虎谓由后天而推先天是以文王得天地之用者如此俞易别载朱説曰兑震以长男合少女艮巽以长女合少男皆非其偶故自动万物至始终万物皆别六子之用以四时之次言之而用文王八卦之序下则推其所以成用于阴阳各得其偶故用伏羲八卦若上用伏羲卦次则四时失其序下用文王八卦则兑震艮巽皆非偶也先生斯言按实颇谬未定之见也人有言后天变化由先天来先天水火相逮以次阴阳之交合后天雷动风挠以次五行之变化惟交合故变化今本水火相逮据郑宋陆二王按汉志易有八卦乾坤六子水火不相逮云云有不字者非矣三章以山泽风雷水火相次未入用也此以水火雷风山泽相次者入用也未用者尚其体入用者尚其气气莫先于水火行者为风雷凝者为山泽皆水火之气也
　　右第六章　此由后天推先天也
　　干徤也坤顺也震动也巽入也坎防也离丽也艮止也兑説也
　　敬轩薛氏曰先天图左半属阳故干徤兑説离明震动德皆属阳右半属阴故巽入坎防艮止坤顺德皆属阴
　　右第七章
　　临川吴氏曰自此以下皆以阴阳纯卦及初中终为序又非上先天后天之序也
　　干为马坤为牛震为龙巽为鸡坎为豕离为雉艮为狗兑为羊
　　干马坤牛造化权舆云干阳物也马故蹄圆坤阴物也牛故蹄拆阳病则阴故马疾则卧阴病则阳故牛疾则立马阳物故起先前足卧先后足牛阴物故起先后足卧先前足龙依虞王本震作駹尔雅面颡皆白惟駹虞云作龙非不应与干同晁氏曰荀爽九家集解干为龙陆德明释文喻阳气也巽为鸡吴幼清曰伏身而出声于天气重阳之内与地风同感坎豕离雉幼清曰前后皆阴之污浊而中心刚躁者豕也前后皆阳之文明而中心柔怯者雉也孔氏曰坎主水渎豕处于湿离为文明雉有文章可谓举其一隅汉上朱氏谓豕美刚鬛为坎中之阳垂耳俯首尾不足为本末之阴止得其外平庵项氏谓雉化蜃内外殻为离象又取义太纡艮狗兑羊龚氏曰外刚而善御内柔而附人者狗也内狠而善触外説而不能害人者羊也玩辞曰狗直戌而艮在寅火墓戌而生寅也羊直未而主兑金生土也羊属土土生金故有角而善触项氏于此章悉以十二象所属言非易本防
　　右第八章
　　正字【龙据虞于作駹】
　　干为首坤为腹震为足巽为股坎为耳离为目艮为手兑为口
　　干首坤腹龚氏曰外圆诸阳所防首也中寛众阴所藏腹也震足巽股吴氏曰阳动阴静动而在下者足也阳连阴拆拆而在下者股也坎耳水内景阳在内离目火外景阳在外吴氏曰耳外内皆凹者阴中凸而实者阳目上下皆白者阳中黑而虚者阴艮手兑口吴氏曰动而在上者手也拆而在上者口也于艮不取止义王太古曰伏羲八卦干在上三卦之中故为首坤在下三卦之中故为腹震在下三卦而向左故为足而足之力在左巽在上三卦而向右故为手而手之力在右今説卦巽手与艮股互置求之于经观卦上体从巽故曰盥盥者涤手也丰卦九三则曰折其右股岂非二二四互巽乎姚氏嫌丰之无艮乃欲改股为肱未之思耳艮在下三卦之后而为股今説卦之文与巽手互置然在易艮之初六曰艮其趾六二曰艮其腓咸九三曰咸其股而不以为手此明证也王义精矣但姚信正作右股作肱者乃康成耳荀九家又以艮为鼻麻氏易曰艮为鼻兑为口山泽通气也巽为手震为足雷风相薄也惟晋管辂亦以鼻为面山
　　右第九章
　　证误【据王太古巽为　　　据王太古艮为股当作为手　　　　手当作为股】
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　乾坤三索男女俞玉吾曰三男之卦以气言之则得干一爻之奇以体言之则得坤二爻之偶三女之卦以气言之则得坤一爻之偶以体言之则得干二爻之竒是故一爻为气二爻为体伏羲卦位则以体相聚而女从父于东南男从母于西北文王卦位则以气相依而男从父于东北女从母于西南不可槩观也何子元曰尚书序八卦之説谓之八索孔子讃易道而黜八索兹所列者非索之义勾微云五帝时名八索坤三索于干而得三男干三索于坤而得三女遂成八卦八八相索广生六十四与此言合六十四卦三百八十四爻皆出于八卦就八索之万有一千五百二十防而天下之事得岂独一索二索三索而已柴氏曰先儒不以此章并于诸象是惑谓之之语而未循本以求又但知男女为人而未知物物有男女象也天地之性人为贵故以人言之耳不然何别象中有为父为长子长女中女少女等语与此所称无异此葢以男女分八卦言也物皆有牝牡雌雄之异则父母男女之象也其生皆有先后次序则长中少之象也如是则索不必以训揲蓍矣胡仲虎曰此章本义乃朱子未改正之笔要当以语録説为正若専言揲蓍求卦则无复此卦序也
　　右第十章
　　孔子举文王旧文而释之
　　干为天为圜为君为父为玉为金为寒为冰为大赤为良马为老马为马为驳马为木果
　　项氏曰乾道大而无极为天足以尽之运而无极唯圜足以尽之故以二象为首句崔子钟曰主万物者天知大始者父为玉为金龚氏曰粹而不杂刚而能变也为寒为氷干尊在上髙则寒也或以后天卦位干居西北其候水始冰地始冻或又以寒阴气冰阴物阴盛之极自坤而变干故为寒冰皆非也为大赤汉上朱氏曰赤阳色阳始于子坎中阳为赤极于已纯阳也故干为大赤葢加大以别坎也为良马纯阳善也老马老阳马纯刚也崔憬曰骨属阳纯阳骨多非阳弱也山海经驳如马锯牙食虎豹吴幼清所谓兽之最有威猛者是宋衷曰天有五行之色缘诗东山駵白解为驳説文遂云驳马色不纯郭子和俞玉吾因疑之不达干纯粹之义矣木果圆实在上之象宋衷曰羣星着天似果实在木非也沙随程氏曰以实承实若艮为果蓏则下有柔者存焉
　　坤为地为母为布为釡为吝啬为均为子母牛为大舆为文为众为柄其于地也为黑
　　坤积阴为地作成物为母旁有边幅而中广平南北经而东西纬皆布象是也或以泉货为布取广布流行之义非也容物熟物以养物为釡项氏曰六十四升为釡坤包六十四卦如釡包六十四升也坤卦半为干全为坤干与坤交为六十四卦故为坤能具六十四卦之体曲而巧矣按三画皆虚为歉缩又阴至静翕而不施故吝啬均犹周礼土均之均均者陶人造瓦所用载土以成器物者也崔憬曰生物不择善恶亦动辟广均之义性顺而蕃育为子母牛项氏曰干马老故坤牛牸犊明少且肥皆与干反也三画虚所容载者多故为大舆为文为众竒为质偶为文奇则寡偶则众三画皆偶故为文为众也为柄俞氏曰柄一作枘干性圜转而曲坤性执方而直故干圜坤柄相反也崔憬曰万物依之为本义犹未尽矣干极阳为大赤坤极阴故于地为黑
　　证误【柄依俞氏作枘旧误彼病反】
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为徤为蕃鲜
　　龙依虞翻干宝作駹以第八章有其文此重出也駹色苍也刚柔始交天地之杂故为黄得干初为得坤中上为黄也旉虞本作専延叔坚説以専为旉大布王肃干宝音释定为旉葢古铺为花貎名之数国语震为车左氏亦云震为土车从马或改旉作车亦通帝与万物之所出故为大涂一索为长子刚在下动为决躁俞玉吾谓决指阳画躁指阴画非也苍深青震色筤谓色之美尚在实葢筠也埤雅云萑似苇而小初生者为菼长大者为薍成则名为萑初生为葭长大为芦成则名为苇竹与萑苇者此下本实而上干虚震象也汉上朱氏曰萑苇震之废气故竹坚而萑苇脆竹乆而萑苇易枯也气始亨故于马为善鸣尔雅曰后右足白骧后左足白馵震居左也玉篇谓马悬蹄者非作足犹駉颂思马斯作之作双足并举也皆言在下之阳画也的颡吴幼清训如射的之的额有旋毛中虚如射者之的言上画之虚古皆训白按巽为白与震色不同葢惑尔雅的颡白颠之语玩辞以震巽同生有巽之气首乾象初徃生震其上二爻遂成巽象在上为颡亦纡曲附防矣反生萌芽自下而生反勾向上阳在下也宋氏曰麻豆之属反戴孚甲而出者也阳长不已其究为干之徤蕃谓草也与坤文言传同鲜谓鱼即书益稷鲜食也震三爻俱变则为巽故为蕃鲜震居东得木正气巽居东南得木余气故震花变巽为草震駹变巽为鱼汉上朱氏曰震巽皆木巽初草根震初木根巽二三木在上者震二三草在上者木有柔者木之草草有刚者草之木説卦举一隅尔又曰郭璞谓鱼震废气马有旋毛在顶相马者谓之抹笼旋
　　证误【据虞翻干　旉据虞　巽为鱼洪氏宝龙作駹　本作専　容斋之説详】
　　巽为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦
　　巽偶下入者木根竒上升者木干又其性可曲直亦顺巽之象张子曰阴气凝聚阳在外者不得入则周旋不舍而为风绳直顺以达也翟谓二阳共正一阴者非工谓入而顺白者虞翻曰干阳在上古注风吹去尘为洁白古注説优也吴幼清曰阳长阴短阳高阴卑中阳积而达于上故长而髙前二阳欲进后二阴欲退将进又退不果于进者也荀爽曰风行无常故进退风或西或东故不果为臭者臭以风传阴气在下盘郁而不散二阳达之于外也寡髪虞翻本作宣髪马君改寡按周礼车人之事半矩为宣注头髪颡落曰宣正与寡义同阴血盛髪多阳血盛髪少也广颡阳体盛多白眼者上中白而黑者在下也玩辞谓变坎上爻水不上润故不成血盛之髪迁离中爻于下不成中虚之眼以变迁言不必然也俞玉吾曰巽顺而多有入故为近利市三倍南方离日之中为市巽居东南与离相近一阴下为巽主而在上二阳皆其所有三倍谓在上二阳画每画三分则其数六而三倍于一阴之二每画三分不知俞氏何据窃意阳竒为三干有美利而巽二干阳画是三之倍者不知然否李鼎祚曰变至三成坤为近四动干为利至五成噬嗑故称市干三爻为三倍则非矣巽三变成震为躁卦干凿度曰物有始有壮有究震得阳气之先巽得阴气之先故其卦皆有究极之义也吴幼清谓喜阴卦为阳卦阳卦为纯阳卦不欲阳为阴卦为纯阴卦理或然也
　　证误【据郑虞并周礼车人寡髪作宣髪】
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美为亟心为下首为薄蹄为曵其于舆也为多为通为月为盗其于木也为坚多心
　　水内景坎阳在内又二阴象土之凹中阳象水之流于凹中也故为沟渎一阳匿于二阴为其所蔽故为隐伏矫輮者宋衷曰曲者更直为矫直者更曲为輮水流有曲直故为矫輮弓轮者吴幼清曰中刚象弓之弣上下之柔象弓之畏弰中之奇象轮之轴上下之偶象轮之辐牙也加忧心病耳痛龚氏曰素问有言西方生金在志为忧北方生水在志为恐以恐对忧则有加矣寒气水之胜也火热受邪心病生焉庄子云上而不下则使人善怒下而不上则使人善忘不上不下中身当心则为心病恐则伤肾肾伤则耳痛孔疏曰坎为劳卦聴劳则耳痛亦是也为血卦为赤血在人身水之属赤其色也汉上朱氏曰黄帝书肾主血心藏血肾坎水也心离火也离中阴而藏血坎离交也坎心亨而此曰心病杨殿撰曰有孚则心亨加忧则心病孚之亨盈科而进忧之病饥渴害之也坎为心中实心之体也离为心中虚心之用也者外体之中心者内藏之中坎阳在中故美内刚劲故心亟前画柔故首不昻下画柔故蹄不厚曵龚氏曰盈科而进也郭子和云易云见与曵马无曵也干震之马四而坎之言马五亦知曳为舆矣当作其于舆也为曵多疑在当心病之下目有病为心与目皆属离离与坎反故在坎为病为通亦以舆言得时则为通失时则为曵坤舆当平地任载物未实故三画皆虚坎舆在险阻阳人居中乗之路艰难进若或曵之也为月依简辅在为水之下以巽离例之月为水精故方诸取水于月坎受干为体月借日为光一也爲盗杨用修日解整作易者知盗谓坎外险柔而内刚狠又为隐伏有穿穴逾墙乗墉伏莽之状与项氏玩辞盗替行有水象者意同閟夜行象盗亦通者木坚多心中刚也
　　证误【据郭雍为曵当在舆　　　据郭雍多当也下作于舆也为曵　　　在心病之下
　　以巽离例为月依简辅在为水之下】
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为龟其于木也为科上稿
　　吴幼清曰火中虚丽于实物中黑者阴光明而上下赤者二阳也日者天之火故阳燧可取火于日中一阴象日暗虚上下二阳象曰外明也火丽木日丽天电丽云郑云大明者日暂明者电也中女者谓再索所得汉五行志阳竒为牡阴偶为妃故水火牡火水妃离为中女取此违经造辞更立新义志五行者誖矣甲胄吴幼清曰上刚象胄下刚象甲中柔象披甲胄之人也俞玉吾曰胄字与冐字相似皆从目从月者胄子之胄也兵戈者上刚象刃下刚象鐏镦中柔者其柲也大腹中虚也乾卦火日干燥物也郑作干阳在外能干正也鼈蟹蠃蚌者外刚内柔者也括苍龚氏曰蠃则形鋭而善丽蚌则内虚而含明宋衷曰阴在内则空中木空中则科上稿也虞翻作折上稿谓巽虫食心则折离火烧巽故稿非也证字【胃下从目】
　　艮为山为径路为小石为门阙为果蓏为阍寺为指为狗为防为黔喙之属其于木也为坚多节
　　下二阴地上一阳隆起于地上者为山震阳始出为平地之大涂艮阳上穷髙山之上成蹊耳小石陆绩曰艮刚卦之小也一説俞氏曰阳大阴小艮之阳画为山故阴为小石郭子和以为山与小石如坎水沟渎之类上阳连亘下阴双峙门阙象一刚在上象木果二柔在下象草蓏项氏曰震旉草木之始艮果蓏草木之终果蓏终而又能始故于艮象切也阍寺者吴幼清曰外一刚阍人无足而御止于外内二柔寺人无阳而给使于内也为指据王太古当足指括苍龚氏曰指于四支之末而能止者虞翻艮手多节非也为狗汉上朱氏曰狗当作豿尔雅谓熊虎丑其子豿葢虎子未有文犹狗也虞翻作拘曰指屈伸制物为拘旧作狗上已为狗字之误愚谓虞説非也艮以止为义拘物则动矣防与豿皆善啮艮刚在前也郭子和曰坎之隐伏在君子为隐在小人为盗艮之利则狗害则防皆一义而二象也黔喙依郑氏作黔马融曰肉食之兽黔黑色阳在前吴幼清与钤通谓齿牙坚利如铁持束物者愚谓阳色非黔亦不与钤通也郭子和曰艮刚动于上故言喙坚多节刚不中也中则为心不中则为节心则利用节则不利于用二卦之辨也
　　证误【狗据尔雅及　　黔据郑朱汉上作豿　　氏作黚】
　　兑为泽为少女为巫为口舌为毁折为附决其于地也为刚卤为妾为羊
　　泽者虞翻谓坎水半见俞氏曰坎体则上下俱虚泽体则上虚而下实川壅则成泽泽决则成川也巫吴幼清曰少女外以口媚悦阳神俾阳神降于身内也为口舌兑上折偶画口之象中内画奇连亘舌之象也毁折者前画缺横渠张子曰物成则上柔者必折也附决一阴附二阳之外以为决龚氏谓震动斯决无所附兑决附不足于震也孔頴达曰秋物成熟稿秆之属则毁折果蓏之实则附决刚卤吴幼清曰东方斥西方卤在燥地而刚下二阳刚也上一阴卤也郑少梅谓刚者出金卤者出盐虽不生五谷而宝货兴兑为妾外柔而有所承少女从姊为娣也为羊虞翻作羔郑康成本作阳是也阳养无家女行赁炊防贱于妾者郭璞引鲁诗曰阳如之何又曰巴濮之人自呼阿阳是其义也后汉西南夷传夷女为婸徒
　　右第十一章
　　证误【羊据郑氏及鲁诗作阳】
　　胡氏曰説卦所论八卦方位之不同初未尝有先后之分也自邵子发明之朱子表章之然后羲文之易辨明于世而孔子所论方位始各有归着俾学者观于卦位对待流行而先后天之分较然矣今观第六章自神也者妙万物而为言至莫盛乎艮是承前章论后天八卦之位自水火不相逮至既成万物也仍是先天八卦位次朱啓蒙已言之矣自第七章至第十章啓蒙以为文王观已成之卦推未明之象为后天之学入用之位何子元曰自七章至篇末十一章皆先天八卦位次而孔子推未明之象以为説故卦次与第三章第四章同其逸象干有四龙直衣言坤有八牝迷方囊裳黄白吴氏本无黄震有三玉鹄鼓吴氏曰圭象见益六三误作玉鹤象见中孚九二误作鹄当依吴説巽有二杨鹳吴据渐鹳作鸿坎有八宫律可栋丛棘狐蒺藜桎梏离一牝牛艮三鼻虎狐吴氏曰履彖六三九四頥六四革九五履革皆无艮艮不象虎狐者豹之误兑有二常辅颊常何子元曰西方神或曰九旗之一下二奇象通帛下垂上一偶象分系于杠愚以为非乃定常作府以上皆因爻中所有而増俞氏谓非本文是矣胡仲虎曰有相对取象者有反对取象老有相因取象者有一卦中自相因取象者有不言互见者可以触类而通矣查籥有言若伦理不通虽复多添亦何可尽谅哉吾以为然
　　证误【玉依吴　　鹄依吴氏作圭　　氏作鹤】
　　【狐依吴　　常当作虎氏作豹　　详见前履】
　　【鹳依吴氏作鸿】
　　序卦传
　　有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以頥頥者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　证脱简【蒙也上据郭　比也上据郭京脱亲履下据京脱蒙字　　王弼略例脱履者体也四字】
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以暌暌者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉文中子赞易至序卦云大哉时之相生也达者可与几矣张文饶云序卦上经不言乾坤下经不言咸者天地人物之本必藏诸用是皆谓有精义焉然吾未能无疑者以其言浅末牵绕也甘泉湛子曰序卦者君子之读易至此而有感焉易既成而象之者也是故其言序者顺其指达其辞枝而牵其圣人之疑乎俞氏曰序卦者孔子释文王六十四卦之先后次第也上经三十卦约之为十八下经三十四卦约之亦为十八上下经之分也乾坤隂阳之纯坎离隂阳之中为天地四正故乾坤坎离居上咸恒损益在下震巽艮兑之交也上经首乾坤天地二体分也下经首咸恒者夫妇二体合也易道贵中坎离终上经既济未济坎离交故终下经泰否在上干父坤母自交也需讼同人大有无妄大畜小畜履以干父交六子故在上师比谦豫在上坤母交三男也晋明夷萃升在下坤母交三女也剥复临观退而上一阳二阳为主也夬姤遯大壮退而下一隂二隂为主也困井革鼎家人暌蹇解丰旅涣节六子自交居下屯蒙居上者三男继父母用事也屯蒙以坎离交震艮而在上故噬嗑贲以离交震艮亦在上随蛊渐归妹皆震巽艮兑之交而随蛊在上长男长女为主也頥大过中孚小过皆震巽艮兑交然頥大过互乾坤故在上中孚小过止肖坎离故在下而胡庭芳又谓本先天圆图四正在上经四隅在下经乾坤坎离四纯居上经震艮巽兑皆其遇震艮巽兑四纯居下经坎离乾坤皆其遇上经自坎离之外无一卦无乾坤下经自既未外无一卦无艮兑震巽上经自乾坤而后三阴三阳之卦凡六乃乾坤之三变否泰乾坤之三阴三阳交不交也随蛊乾坤之三阳三阴杂居噬嗑贲乾坤之三阴三阳分布余则乾坤两体各司诸卦下经自咸恒而后艮兑震巽相重之卦亦六乃咸恒之三变损者咸变之尽艮上兑下益者恒变之尽巽上震下説与俞同犹上经有否泰也咸恒之下二体艮巽合而为渐咸恒之上二体兑震合而为归妹犹上经有蛊随也以咸下艮遇恒上震为小过咸上兑遇恒下巽为中孚犹上经有噬嗑贲也余则艮兑震巽各司诸卦是其説成巧矣至于屯蒙随蛊噬嗑贲頥大过无乾坤正体遯壮晋夷夬姤萃升乃有乾坤非尽艮兑巽离之合则为之解曰文王不以此十六卦两易者分隂分阳互为其根也于戯又何巧哉予因是颇韪俞义然予观一行易纂有孟喜序卦云阴阳养万物必讼而成之君臣养万民亦讼而成之可观而后有所合郑本引干凿度云阳起于子阴起于午天数天分以阳出离以阴入坎坎为中男离为中女大乙之行出从中男入从中女因阴阳男女之偶为终始也淮南子引易云剥之不可遂尽也故受之以复説苑引孔子告子路曰易曰不损而益之故损自损而终故益荀爽传引易云有上下然后有礼义礼义备则人知所厝王昭素谓离者丽也丽必有所感故受之以咸咸者感也晁以正古易取之増入正文是序卦者经师互有异同亦容有经师之説参乎其中矣其浅末牵绕奚暇论之哉或曰上下经之各十八何也曰以应天地之数也刘仲敬为予述邵氏之意曰天地之数各四而用者各三则为六又三其六则十有八矣











　　杂卦传
　　杂卦者韩康伯云杂揉众卦错综其义或以类相同或以异相明也朱先生有言杂卦反对之义惟反覆则吉凶祸福动静刚柔皆相反也予按其义指未能使心怡然吴幼清曰错揉其次依文王反对之偶而不仍其先后之序故为杂其义以明六十四卦所主之爻然吴氏亦有不能用其説徧通之或通之而不畅顾其得者多予是之文中子赞易至杂卦云旁行而不流守者可与存义矣于戯至哉俞氏自姤至干为羲易自干至未济为文易自干至夬为孔易寻其言亦非无见者
　　干刚坤柔比乐师忧
　　干主上九坤主上六比乐师忧皆一阳统五阴之卦也比一阳在上为显比之主师一阳在下为行险之帅虞翻谓三失位舆尸故忧非也
　　临观之义或与或求
　　吴幼清曰二阳浸长上阴不以势临而与之以俟其进四阴已盛然不进逼阳统率三阴居下求观九五中正其解是已龚氏谓上临下下临上已观物物观已非也俞氏谓二阳在内方进而临在外之四阴是我出而与人二阳在上将去而四阴在下仰观之是人望而求我临观人之义未明矣
　　屯见而不失其居蒙杂而着
　　屯蒙皆二阳之卦阳防一也而位不同屯阳见于上卦二阴之中而为主下一阳动乎险中而利居贞蒙阳杂于下卦二阴之中而为主其上一阳止于险外以贞示人郭京以杂作稚恐不必然也
　　震起也艮止也损益盛衰之始也
　　张文饶曰方阳交阴而生也离三附震之四变艮之七坎离相遇老阳成物则艮复反震之四故为震起艮止夫张氏殆一道乎起止者主阳言之耳张説凿矣龚氏云损之终必益则损乃盛之始益之终必损则益乃衰之始吴氏非之按李鼎祚损泰初益上衰之始损否上益初盛之始其説近之但损泰三徃上非泰初益否四益初非否上耳闗朗曰始盛者由衰而益始衰者由盛而损
　　大畜时也无妄灾也
　　以艮畜干而可者艮为上主而力足以畜大故云时也吴氏必指大壮之四徃上者非也以干行震而不利者震为下主以上主者为时则下主者灾矣是上下之分也吴氏以为九不处三而三失牛亦是非也虞翻谓大畜五之复二成临时舍坤二故时无妄上之遁初子弑父故灾益支蔓纡曲不可诘矣
　　萃聚而升不来也
</div>
    <div class="pagination">
<a href="周易象旨决录_page17.html">上一页</a><span>...</span><a href="周易象旨决录_page13.html">13</a><a href="周易象旨决录_page14.html">14</a><a href="周易象旨决录_page15.html">15</a><a href="周易象旨决录_page16.html">16</a><a href="周易象旨决录_page17.html">17</a><span class="current-page">18</span><a href="周易象旨决录_page19.html">19</a><a href="周易象旨决录_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
