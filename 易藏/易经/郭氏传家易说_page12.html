<!DOCTYPE html>
<html>
<head>
    <meta charset="UTF-8">
    <title>郭氏传家易说 - 第 12 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>郭氏传家易说 - 第 12 页/共 18 页</h1>
    <div class="content">　　陵髙阜也君之象也二五正应君臣同中正之徳宜其吉矣然犹三嵗不孕者以三四为之间故也四不能间五而能间二九三御宼之才足以间五然君臣同得有间终合故终莫之胜也虽九五之尊犹有三嵗之乆者亦为之以渐故也三言夫征不复五言妇三嵗不孕以卦辞言女归吉故以夫妇为言
　　上九鸿渐于陆其羽可用为仪吉象曰其羽可用为仪吉不可乱也
　　先人有言陆当作逵逵者九达之衢雍曰渐进之吉至是无所不通矣安与乐皆不足以尽之渐之六爻其辞皆声音相协故初则干言二则磐衎三则陆复育四则木桷五则陵孕胜如此则上九为逵仪明矣其羽可用为仪者九达之地非止十目所视而已通道大都人之瞻仰者众莫不以为仪表也渐进之吉孰大于是羽者外见之美故人可则而象之也不可乱者至美外见独异于众人故人莫得而乱之也
　　【兑下震上】
　　归妹征凶无攸利
　　归者女子之嫁也妹言少女也少女从长男非正之道乐于自进则凶也何所利哉卦辞言征凶者独归妹一卦然而非乐于自进亦无凶矣王辅嗣以归妹为娣媵故其言曰虽与长男交嫁而系娣是以説也孔氏因之曰以妹从姊而嫁谓之归妹误矣娣媵谓之媵非归也孔子言天地之大义谓夫妇也娣媵岂能具此义哉诸爻言娣义自不同辅嗣以初九有归妹以娣之辞故以妹为娣媵耳六五曰其君之袂不如其娣之袂良孔子象曰帝乙归妹不如其娣之袂良也以见妹称君而娣为媵矣
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　有乾坤则有六子有天地则有男女夫妇天地夫妇之义一也系辞曰天地絪緼万物化醇男女搆精万物化生故彖以归妹为天地之大义葢主夫妇生化之道而言也归妹人之终始者夫妇生化之道终则有始犹天地之无穷也说以动所归妹者孔子先言女嫁皆曰归至此论归妹之卦所以征凶无攸利也闗雎之义乐得淑女葢以徳为主而此长男以所归者妹遂说以动则不以徳矣彼既不以徳而説此又不以徳而进是以征凶位不当者卦爻皆不当位是以有不以徳进者矣以少女而妇长男非以柔乗刚而何宜其无攸利也或谓少女说而动如此则去淫奔不逺矣孔子曰説以动所归妹也观此则説动者男也
　　象曰泽上有雷归妹君子以永终知敝
　　卫人作氓诗葢言男女无别遂相奔诱华落色衰复相弃背此所谓男女不终之敝也归妹之义虽非奔诱然以长说少志在容色失夫妇之大义其去奔诱不逺矣是以君子于此欲思永终偕老之道而戒不终之敝也礼曰壹与之齐终身不改故夫死不嫁所谓永终者如此
　　初九归妹以娣跛能履征吉象曰归妹以娣以恒也跛能履吉相承也
　　初在下贱者之位也上无正应无所归焉娣之象也自无所归因人之归而为娣媵故言归妹以娣也跛能履者娣虽非正亦足以有行犹跛者之能履也故进而佐其君则吉恒者可乆之道也娣媵古之道非妄为也故可乆吉相承者言娣以进而承君为吉也
　　九二眇能视利幽人之贞象曰利幽人之贞未变常也九二刚中贤女也长男説少女而动则夫之非贤可知矣女从男者也夫之不贤女不能制也一贤一否眇之象也眇而能视以见九二之独贤也然夫之不贤岂可变常而从之哉守其幽独之操不为不贤之人夺其志可谓女子之贞者矣斯其所以为利也故曰利幽人之贞九二葢能获其利者非才不足而戒之也幽人亦女子之象
　　六三归妹以须反归以娣象曰归妹以须未当也六三之女不正也不正之女人之所弃故难其归而有待也虽有待而终难其归固不若反归妹之义而从娣媵之事也未当者居位未当是以不能有所归而待也下卦惟九二得中有归妹之象初居下位三失正徳故为娣媵义殊不同而谓一卦皆为娣媵之象则非也娣媵非天地大义安足以尽归妹之象
　　九四归妹愆期迟归有时象曰愆期之志有待而行也三之与四其不当相似而辞有不同何哉葢六三以柔用刚又为过中而九四以刚用柔有未中之义是其所以不同也以其不当无应亦不免愆期有待而已其归终有时故无反归之事象言有待而行者行如诗言女子有行是也又以见所以愆期者在我有所待非人不求之也以是知过中与未中用刚与用柔其不同如此所以系辞言三多凶也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　六五以柔居尊得谦下之道故为帝乙归妹与泰之六五同意此王姬下嫁之象帝而称乙亦言其谦柔也其君之袂不如其娣之袂良者君谓妹也妹以徳自饰不以服饰为事故不如其娣之袂良也诗序言王姬车服不系其夫下王后一等犹执妇道以成肃雝之徳则诗人所美者系乎肃雝之徳不独取于车服也月几望者不自满假之意也其娣袂良犹能谦下而无嫉妬之心葢樛木逮下之义也帝乙归妹下于其夫也月几望下于其娣也夫如是吉孰大焉故樛木之诗每章必以福履终之是亦月几望而继以吉之义也月隂类也小畜上九曰妇贞厉月几望则月为女子之象矣其位在中以贵行者天下未有不得中而能谦下于人者六五之位在中也以尊归卑是以为贵行也惟在中故能不失贵行之义圣人之意尚徳而已
　　上六女承筐无实士刲羊无血无攸利象曰上六无实承虚筐也
　　上六居一卦之极失谦下之义无以奉祭祀则非夫妇之道矣故称女士焉未嫁曰女未娶曰士筐所以载实也承筐无实失妇道也礼云血祭盛气也亲割牲而无血失夫道也夫不夫妇不妇何所利哉是以夫妇之道有不能永终者以此圣人贵其知敝故夫夫妇妇而家道正矣言无实无血无攸利于上六之爻皆不能永终之敝也

　　郭氏传家易说卷五
<经部,易类,郭氏传家易说>
　　钦定四库全书
　　郭氏传家易説卷六
　　宋　郭雍　撰
　　下经【丰　旅　巽　兑　涣　节中孚　小过　既济　未济】
　　【离下震上】
　　丰亨王假之勿忧宜日中
　　丰者盛大之名盛大所以亨极天下之盛大惟王能至之葢王者有道之主也然物极太盛者忧必将至惟用中道自持则可无忧故欲勿忧则宜如日之方中也日过中则昃丰过盛则忧一道也圣人欲持满以中故言宜日中然噬嗑与丰皆明动之卦噬嗑先动而求明得明而后可亨也丰已明而后动则不期而自亨矣故噬嗑亨继以利用狱利于求明故也丰无不亨故特曰王假之而已亦犹干之不言所利也
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于神乎
　　非动则不能致丰不明以动又无自而丰惟明以动是以丰也丰之为道尚也大也非尽王之道者不至之也日未中则不及既中则过皆偏照也惟日中无偏照故王者宜法是道以照天下是以圣人贵夫持之而不失也日中而后有昃月盈而后有食昃食皆有忧矣葢以其道失中故也此再明勿忧宜日中之义也岂特日月而已乎虽天地盈虚尚与时为进退如春为阳中秋为隂中过是皆隂阳之极矣况在人与鬼神者乎孔子作彖畧及丰大而言中为详者大其时也中其道也详其道所以垂戒亦见丰之时非易处者矣
　　象曰雷电皆至丰君子以折狱致刑
　　噬嗑动以求明故虽为雷电而未极其至丰先明而后动则动无不善是以极其至也故曰雷电皆至葢明之至而动亦至也折狱断弊也致刑丽于刑也方动而有明有不明故明罚勑法以申戒之求于明也既明而后动则无疑矣是以断弊而致之刑也
　　初九遇其配主虽旬无咎往有尚象曰虽旬无咎过旬灾也
　　有为之世所莫先者明动而已丰者有为之时也明与动相配之道也初之遇四以明遇动故言配主非遇配主则不能有为矣辅嗣曰旬均也配主虽均而可与有为故虽均亦无咎而往则有尚是宜往配以有为也过旬灾者才力既均则当相资以有成一欲偏胜则为灾矣是以初以四为配主四以初为夷主迭自为賔而莫适为主斯无过旬之灾矣王氏以旬为均者以初九九四均阳爻也非正应也
　　六二丰其蔀日中见斗往得疑疾有孚发若吉象曰有孚发若信以发志也
　　六二为离明之中而有丰蔀之闇者以隂居隂才位不足上非正应所以有从闇之象也蔀者覆障而致闇之谓也居明而丰于闇自致之也故至于日中见斗葢丰于闇则闇必至焉天下之理明则无疑闇则疑六二用明投闇往得疑疾乃其宜也然天下之无信者生于不中不正既中且正斯为有孚矣任其中正有孚而发则动无不吉舍中正有孚之徳而从居隂从闇之义则惑矣是其所以疑也信以发志者由固有之明信发中正之志则吉也六二有中正离明之徳足以致吉有居隂从闇之义足以蔽明是以圣人之辞两及之然有为则在人耳故人守徳不妄动则吉舍徳而妄动则疑理之必然也有孚发若内也主在己之徳言也丰其蔀外也主在外之事言也是以君子不明则不动终无丰蔀见斗之患唯智者能之然日中无见斗之理是之谓疑疾犹睽之载鬼一车也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　王氏谓沛为幡幔之属然凡偏蔽之象皆谓之沛非必幡幔之也沬昧也昧不明之象也自蔽其明至于昧不明之地则伤其明矣人之有为也目有所见而后手足可为今自伤其明至于幽昧无所见焉是不能有为也故有折其右肱之象无咎者犹虽凶无咎之义葢言折其右肱疑于凶而无咎也【案自无咎者以下原本脱去二十字今据大易粹言校补】且丰居盛大之际最为大有为之时非天下之至明不足以尽其道今自损其明如丰沛见沬则其才不可以有为也自知其才不可以有为而彊为之则其为过甚矣知其才不可以有为而不为亦可谓自知之明矣是所以折其右肱无咎也象言不可大事者既失其明不可有为故也必言折者葢絶其有为之资示终不可用也九三过中而从隂故有是象右肱偏体也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　二之丰蔀见斗以重隂而非正应也而有孚发若吉者中正也四之丰蔀见斗非中正也而遇其夷主吉者应初之求而有遇也反复参考之则二爻之义实相故其辞同而皆终之以吉有为之时明动必相济然后有成故初谓四为配主四谓初为夷主夷等也等亦匹配之义迭称主者均为阳刚特明动相湏不能专任以有为莫适賔主惟足于明者知求动以为主居于动者知求明以为主故也象言位不当者非中正也遇其夷主则行斯吉矣
　　六五来章有庆誉吉象曰六五之吉有庆也
　　观丰之世以无所丰为大不知此而徒欲务丰于外是蔽于丰者也蔽于丰故惟见斗见沬而已非处丰之道也犹为之君者居丰盛之世上欲丰于朝廷下欲丰于民物或欲丰其货财或欲丰其土地城邑宫室车徒之类是不知丰之世盛大无以加又求丰之是无厌也故必有一偏之蔽然后从而损其明则向之欲丰今反损矣圣人贵夫持盈守成而不以丰大为务故书有满招损之戒而易着丰蔀丰沛之失且卦辞言王假之又言勿忧宜日中则知能行道者乃能极其至而持之以中道者又所以无忧也是以六爻之中称丰者皆无善道而六五不言丰独为可尚也来章章之也所以章丰之盛大也丰在彼者也丰之来我能章之而已茍丰之来我亦丰之是二三见斗见沬之不明也章之之道何如持之守之保而弗失使丰之道久亨于世无加损焉是为章之之道也此五所以独能至之也不知出此而有一偏之蔽则所丰者小道而损丰之大所丰者末务而忘丰之本是日中而求昃月盈而求食非圣人章丰之道也来章如是则其庆其誉何时而已耶是为六五之吉也不然茍务丰而不知善终之道圣人无取焉故丰其屋蔀其家固非有期于闚其户閴其无人而其为应必至是而后已可不戒哉
　　上六丰其屋蔀其家闚其户阒其无人三嵗不觌凶象曰丰其屋天际翔也闚其户阒其无人自藏也
　　屋之覆障非特蔀沛而已而丰其屋蔀其家又为自厚于一身一家之事者也于丰之道岂不小哉然天下之理有谦盈之异效虽欲自厚其如天地鬼神何故丰屋蔀家者固非有期于窥其户阒其无人而其为应必至是而后已也久而无所见其凶甚矣见斗见沬犹有见焉上六既极故不觌而凶也天际翔者天际之髙不可极也髙不可极犹欲至而翔焉是不知丰大之无以加遂穷无厌之欲者也故为丰其屋之自藏者其无人也非由人致之实自致之耳序卦曰穷大者必失其居其是之谓欤班固言许史三王丁傅之家皆重侯累将穷贵极富见其位矣未见其人也岂阒其无人之谓乎
　　【艮下离上】
　　旅小亨旅贞吉
　　旅者失其所居也序卦曰穷大者必失其居故受之以旅是以丰之上六丰其屋蔀其家闚其户閴其无人而旅之象已形焉旅虽失其所居而未困故亦有可小亨之然自亨之道论之则旅得其小者耳自贞吉论之亦不能大全独得旅之贞吉也故在亨得其小者在旅得其贞吉是以言小亨又曰旅贞吉也由是观之则小亨未必不大于贞吉而旅之贞吉未必不小于小亨也诸卦亦有是义因旅可明之耳
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　旅自否来以六五为成卦之主六五柔得中也自否三而为旅之六五是柔得中乎外也上承上九顺乎刚也艮止也离明也止而丽乎明则止不失其所者也是皆所以小亨而贞吉也旅之时义所以为大者居尊得中顺刚丽明安得不为大义乎故大有之所以为大火在天上而已旅之所以为大义亦以山上有火故也以火在天上而为元亨则山上有火又宜为小亨矣观此则知君人之道其以明为大也如此是以诗人于闇乱之世则思古明王葢下民之至情也
　　曰山上有火旅君子以明慎用刑而不留狱
　　易于火在天上明出地上山上有火虽有大小不同其为至明则一也君子法之是以明慎用刑而不留狱也狱者天下之至难明者也以舜之圣犹至于再三训戒有曰钦哉钦哉惟刑之恤哉有曰惟明克允有曰明于五刑由是观之则明慎用刑宜圣人之致意也留狱则为不明矣圣人深惧其不明故又申言之旅之明义见于卦象而不见于卦辞故孔子于明之此葢义之大者也
　　初六旅琐琐斯其所取灾曰旅琐琐志穷灾也旅虽有失其所居之义而卦之中至明存焉故君子之处旅也必思其至明而法以行事然后足以得旅之大义此所以言明慎用刑之意不知出此反致意于琐琐细末之务则闇于大义是其所以为取灾之道欤夫穷志毕力于琐琐之务者终不能大有为于天下也初六隂柔之才自居于卑故无髙逺之见如此孟子曰养其大体为大人养其小体为小人旅之大义与其琐琐皆在人自养之而已可不审哉
　　六二旅即次懐其资得童仆贞曰得童仆贞终无尤也
　　伊川曰次舍旅所安也货财旅所资也童仆旅所赖也雍曰旅几于困者也不得其安则困不得其资则困不得其助则困今安即其次懐其资又得童仆之助则处旅之善者矣是所以不能困也童仆以助上为正得其贞则得其助矣终何尤哉六二柔顺中正故其善处如此语之以大义则未也
　　九三旅焚其次丧其童仆贞厉曰旅焚其次亦以伤矣以旅与下其义丧也
　　旅以致明为大而柔顺中正亦足小亨九三刚而不中俱失亨大之义故不能安旅失助而危也旅焚其次则失其所安斯亦可伤矣然二以旅自处故得童仆贞王以刚暴之才不以旅自居反欲自脱于旅而以旅道居童仆宜其失众心而丧也童仆以助为贞既丧则失助是以贞为厉矣夫旅岂与人之道哉君子修已安人自卑自厚而已故终无以旅与下之事焚亦言其刚暴也旅有火之性也
　　九四旅于处得其资斧我心不快象曰旅于处未得位也得其资斧心未快也
　　九四居上体之下无髙亢不屈之义葢亦安于旅者方之即次亦庻几焉虽得资用徒能自修异夫童仆之助者是以其心未快也君子之快何如使是君为尧舜之君是民为尧舜之民是也不然则虽得资斧适足以独善其身而已何所快哉故九四之我心不快孟子所谓穷也所谓不得志者也且爻辞言于处而象言未得位亦以见六二即次为得位而于处未得位者穷处而未得志者也
　　六五射雉一矢亡终以誉命象曰终以誉命上逮也六五君位又为成卦之主且自否三升而为文明之君岂非射雉一矢亡之象乎君子藏噐于身待时而后动故一矢而亡之发无不中也终以誉命者终誉以致天命也誉在人者也命在天者也天听自我民听也上逮者其道登闻于天也葢言人君修徳于身终致文明之盛下得百姓之心而上受天命也犹文王受命作周之诗而言令闻不已葢未有不得于人而能受命者也六五射雉有由艰危以致治之象兹岂非人君在旅之义乎
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　旅不可穷也而上九穷之是以失其所安之甚如鸟之焚巢将无依焉旅之道易入而难出未尝不先笑而后号咷也其于得失之际则得之甚艰失之甚易牛大而难失之物亦易丧之三者究其终皆无获吉之理是以凶也象言其义焚者穷旅于上必焚之义也丧牛于易方自失不暇终无誉命之得故莫之有闻也
　　【巽下巽上】
　　巽小亨利有攸往利见大人
　　伊川曰巽与兊皆刚中正巽兊义亦相而兊则亨巽乃小亨者兊阳之为也巽隂之为也兊柔在外用柔也巽柔在内性柔也巽之亨所以小也雍曰巽入也故能亨然柔弱自居其小宜矣能入故利有攸往居柔小亨故利见大人圣人惧小其志而欲养其大体也是亦沈潜刚克之意与
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　上下皆巽是为重巽上以巽入而化下下以巽顺而从上是以命行无违也刚巽乎中正而志行者上以巽入而化下是刚以巽而无太过也柔皆顺乎刚者下以巽顺而从上是柔以巽而无不及也上下之巽如此故亨而利也
　　象曰随风巽君子以申命行事
　　君子之徳风也有风之徳而下无不从然后具重巽之义故象言随风巽则知重巽随风之义皆系乎上下而言也君子有是徳下民如是而从其于申命行事也何有易于巽主教命犹诗之言风也故观则省方观民设教姤则施命诰四方蛊则振民育徳皆主巽而言也由是观之则巽之命可顺之命也命或不可顺而欲以刚强之亦难矣哉
　　初六进退利武人之贞象曰进退志疑也利武人之贞志治也
　　卦以居柔而不能大初六又以柔而不能决是以有进退之象武人三军之勇者不肤挠不目逃其志决于进者也初六疑于申命行事之际则败且至矣宜以武人之贞自治其志可也治已以武人之贞斯无进退之疑矣孔子语冉求以闻斯行之是也然道虽不一于进而此利在行事是亦行权之义
　　九二巽在牀下用史巫纷若吉无咎象曰纷若之吉得中也
　　二有刚中之徳巽无不行矣而犹过于恭巽有牀下不安之象者此其所以谓之巽也是道也虽神明可交而受福况人乎然过于巽在圣人之道疑若有咎矣而当巽之时九二以刚徳能行巽之道是其所以无咎也故象言纷若之吉得中也然惟九二刚中故有巽在牀下之美不然殆且过矣
　　九三频巽吝象曰频巽之吝志穷也
　　过于刚而不中是以或巽或失所谓既不能令又不受命者也非吝而何其志终不能以有行是以穷也
　　六四悔亡田获三品象曰田获三品有功也
　　六四近君志决于进无初六之疑既无羣疑则悔亡矣是以有田获三品之功也六四至柔不当有田获之功而此以顺乎刚故得之由是观之则刚以巽而无太过柔以巽而无不及则巽之为道岂柔弱畏懦之义哉是其可与有行也
　　九五贞吉悔亡无不利无初有终先庚三日后庚三日吉象曰九五之吉位正中也
　　刚以巽而后贞吉柔以巽而后有功贞吉则无太过有功则无不及是以四五皆得巽道而悔亡也九五居尊中正为巽之主固守是道吉无不利犹曰无初有终者巽之为象以柔而用刚也惟以柔故有初六进退之疑惟用刚故有九五正中之吉是为无初有终也先庚三日后庚三日吉者九五人君之位也出命人君之所先也慎乃出令君人之道也故必先后三日而申命之夫上有巽入之道下有巽顺之义风行草偃莫易于斯时犹且先后三日而申命之者慎之至也慎之至者令出惟行弗惟反故也命令之出有必可行之善而无不可行复反之失是以吉也上曰贞吉九五之吉也下曰吉葢命令以是为吉也庚即命令也先庚谓未出令之前已申命后庚谓出令之后三日而后行事也伊川曰甲者事之始也庚者变更之始也
　　上九巽在牀下丧其资斧贞凶象曰巽在牀下上穷也丧其资斧正乎凶也
　　九二有为之臣也以巽用刚者也上九巽之极者也巽极不知变而欲同九二之道则其过也甚矣过则失故丧其资斧贞凶也巽之道刚柔用之皆获其利今丧其所资之利能无凶乎故巽在牀下无用于上穷之时丧其资斧殊乖悔亡之利彼以悔亡而吉则此以丧失正乎凶矣观此则知谓之资斧者其行权之义乎是不可失者也
　　【兑下兑上】
　　兑亨利贞
　　兑之为説非有意于説人亦非有意于求説天下説之道在上者不违是道以临人在下者得其志而自説耳使有心于其间非兑也兑之所以亨者此也何谓説之道即王道是也然使有心于其间则为常人私欲之情非天下之公说是以利贞惟贞则无私矣故兑因贞而利也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　兑之为象刚居中而柔在外刚居中则无私柔在外则足以説物无私则贞足以説物则亨此兑之所以亨利贞也顺乎天而应乎人者兑説有道得其道则能顺天而应人以尽天下之大公失其道则不能顺乎天而溺于私心是亦不能应人之望也昔汤之征也东面而征西夷怨南面而征北狄怨曰奚为后我此得兑説之道者也武王自西自东自南自北无思不服此亦得兑説之道者也所谓顺乎天而应乎人者若汤武是已孟子论以徳服人者中心悦而诚服也中心悦而诚服兑之道也是能应乎人者也能应乎人则顺天矣其应人也非寒而衣之饥而食之又非有矜怜抚恤之言使之闻之也圣人惟知道耳故圣人知道而不知説天下知説而不知道道行有必致之説初非有期于民者也説以先民民志其劳説以犯难民忘其死非圣人固如是以説人也在道论之则非民情之説圣人有所不敢为必説在事为之先则民可忘劳説在患难之先则民可忘死民或未説而欲觊其忘劳忘死虽圣人不能也是以圣人平居无事之日使民饱食暖衣养生送死无憾所谓説以先之也故文王事纣非不能説民也武王卒伐功非能説民也顺天应人之道圣人不得私焉昧者充私情故劳而日拙圣人明公道故逸而日休天下可以无事处之矣説道之大有至于此是以视民之自劝皆可见説之大也孟子尝谓齐宣王曰取之而燕民悦则取之取之而燕民不悦则勿取若孟子者所谓知説之先民者欤
　　象曰丽泽兑君子以朋友讲习
　　丽者附着相连之意亦见上下之説诚意交而连结也説之大有见于顺天应人而其微有见于朋友讲习盖顺天应人之説与朋友讲习之説大小不同其情一也孔子曰学而时习之不亦説乎有朋自逺方来不亦乐乎此朋友讲习所以为説也况天下大説又有在于朋友讲习之间乎
　　初九和兑吉象曰和兑之吉行未疑也
　　初九固非知道者之事而知兑説在和其去道不逺矣是以得兑之吉也夫知和为説不和为非説则上不谄媚以从人而下无私情示人之失是则用和为贵何所疑乎疑者上不知説之在道次不知説之在和既惑于説与不説之际是以其行不能无疑也吉亦无自而至矣
　　九二孚兑吉悔亡象曰孚兑之吉信志也
　　九二有刚中之徳盖贤者之能自治者也故知説之在我不在于天下不求説于天下而孚兑之道自信其志彼天下之説有不期而自至者矣是以吉而悔亡也使有心求説于天下而不知信其在我者则徇外忘内物我两失之刚中之贤固如是乎有贤如此未有事是君为容説者也昔成汤克寛克仁彰信兆民盖信在我而信之者在人虽君臣之道不同其与九二孚兑信志之理一也
　　六三未兑凶象曰来兑之凶位不当也
　　来兑求説也説自有道其可求乎失道求説是以凶也
　　九四商兑未宁介疾有喜象曰九四之喜有庆也当兑之时处上下之际不妄从説而拟议不遑宁是知所择者也为臣如此贤矣哉故终有介疾之喜也介然自守外患不能入故能全兑説之喜喜非独一身而已终亦有及物之庆也昔伊尹五就汤五就桀汤三使往聘之然后幡然而改所谓商兑未宁者如此至于享天心革夏正所谓有喜有庆也且隂者阳所説也舍所説而比五故为商兑之义然兑之象刚中柔外其象上行九四舍三而此五上行也至扵九五比上失在小人盖亦上行之象虽其性均本乎象而得失之异则系乎爻伊川曰两间谓之介介分限也故人之守节者谓之介
　　九五孚于剥有厉象曰孚于剥位正当也
　　当兑之时居九五中正之位宜其天下心悦诚服而此有厉何哉盖兑之象上行不知择贤而比之反上亲容悦小人之徒是以危也夫既得其位又得其时不能孚兑之道而上比小人故孔子惜其得位而失道则曰孚于剥位正当也剥者小人之事安足与语説之大乎古之人君或以小人之术自任虽茍一时之誉终不能究大人之造者孚于剥之谓也孟子曰舍其梧槚养其樲棘则为贱场师焉惜乎九五之未进此道也
　　上六引兑象曰上六引兑未光也
　　説有引之而説者从人也隂柔不足以有为引之则从人而説盖上六不当有事之象无毁无誉特不能光大而已于道固无得而亦未至于失已故吉凶悔吝无得而言焉
　　【坎下巽上】
</div>
    <div class="pagination">
<a href="郭氏传家易说_page11.html">上一页</a><span>...</span><a href="郭氏传家易说_page7.html">7</a><a href="郭氏传家易说_page8.html">8</a><a href="郭氏传家易说_page9.html">9</a><a href="郭氏传家易说_page10.html">10</a><a href="郭氏传家易说_page11.html">11</a><span class="current-page">12</span><a href="郭氏传家易说_page13.html">13</a><a href="郭氏传家易说_page14.html">14</a><a href="郭氏传家易说_page15.html">15</a><a href="郭氏传家易说_page16.html">16</a><a href="郭氏传家易说_page17.html">17</a><span>...</span><a href="郭氏传家易说_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
