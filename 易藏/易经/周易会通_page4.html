<!DOCTYPE html>
<html>
<head>
    <meta charset="UTF-8">
    <title>周易会通 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易会通 - 第 4 页/共 11 页</h1>
    <div class="content">　　西汉儒林传云自鲁商瞿子木受易孔子以授鲁桥庇子庸子庸授江东馯臂子弓子弓授燕周丑子家子家授东吴孙虞子乗子乗授齐田何子装【卜子夏易解十卷晁氏公武曰汉艺文志已无子夏书此约王弼注为之者止杂卦景迂谓或云张弧伪作又案孙氏坦曰世有子夏传以为亲得孔子之蕴观其辞略而不甚粹间或取左氏春秋传语证之晚又得十八占称天子则曰县官尝疑汉杜子夏之学及读杜传见引明夷对防疑始释然不然班固序儒林何以止言始于商瞿而遽遗卜商也哉程子曰子夏易虽非卜商作亦非杜子夏所能为必得于师传也程氏曰子夏易传京房为之笺先儒疑非卜商也近世有陋儒用王弼本为之注鄙浅之甚亦托云子夏凡先儒所引子夏传此本皆无之熙宁中房审权萃训诂百家凡称子夏乃取后赝本东莱吕氏曰崇文总目剟去子夏名以袪误惑最为有理双湖先生曰尝读杜邺传观其説王商引东邻杀牛不如西邻禴祭之义亦足为证诸家之説亦不可不知也又案徐氏几谓梁丘家有邓彭祖亦字子夏故不及列之为一家】
　　田氏易【何案以齐田徙杜陵号杜田何】
　　儒林传云汉兴言易者本之田何何授东武王同子中雒阳周王孙梁丁寛子襄齐服生皆着易传数篇【初梁项生从田何受易时丁寛为项生从者读易精敏材过项生遂事田何学成何谢寛寛东归何谓门人曰易以东矣寛至雒阳复从周王孙受古义号周氏传景帝时寛为梁孝王将军距吴楚号丁将军作易説三万言训故举大义而已今小章句是也寛授同郡砀音唐梁郡县名田王孙田王孙授沛施雠长卿兰陵孟喜长卿喜父号孟卿善礼春秋使喜从王孙受易琅邪诸人梁丘贺长翁由是有施孟梁丘之学】
　　施孟梁丘氏易
　　汉艺文志易经十二篇施孟梁丘三家顔师古曰上下经十翼故十二篇【案商瞿受易孔子传至田何又传至施孟梁丘为最着乃古易也故专列此数家又转而至费直则今易权舆矣若是则施孟梁丘之后正古今易因革之一会也寥寥千数百载至程朱子而又为古今易因革之一会焉今既合二子之书故不得不酌其宜而通之此愚经传集解之所由编集而古今易之所以不可不区别也】
　　焦氏易
　　易林十六卷【晁氏公武曰汉天水焦赣延寿传易于孟喜行事见儒林传中此其所著书也费直题其前曰六十四卦变又有虞俞王序其书毎卦变六十四总四千九十六首皆为韵语与左氏传所载鳯凰于飞和鸣锵锵汉书所载大横庚庚予为天王之语絶相岂古之卜者各有此等书邪　案赣梁人为外黄令以占捕盗致治考满父老请留卒以令终京房君明东郡顿丘人受易焦赣赣尝曰得我道以亡身者京生也其説长于灾变分六十四卦更直日用事以风雨寒温为候各有占验房用之尤精】
　　费氏易【直长翁东莱人为郎至单父长】
　　　元亨利贞


　　　见羣龙无首【双湖先生曰案此吴斗南夲所载费直易也岂古易上下二篇只如此欤朱子荅吴氏书云古易既画全卦系以辞又再画本卦分六爻而系以爻辞似涉重复且覆卦之法不知何所考据如此则朱子已尝见其书不能不疑之矣】
　　传大哉乾元【至】万国咸宁
　　【干下干上】天行健君子以自彊不息
　　干初九濳龙勿用阳在下也【至】用九天德不可为首也【案吴氏曰此省去传象传系辞传等篇目但总以一传字加于传之首王弼王肃易皆存传字盖夲于此晁氏公武曰自商瞿受易孔子六传至田何而大兴为施雠孟喜梁丘贺其后焦赣费直始显而传受皆不】
　　【明由是分为三家汉末田焦之学微而费氏独存其学无章句惟以象文言等十篇解上下经凡象文言等参入卦中皆祖费氏东京荀刘马郑皆传其学王弼最后出或用郑説则弼亦本费氏也欧阳永叔见此遂谓孔子古经已亡案刘向以中古文易经校施孟梁丘经或脱去无咎悔亡惟费氏经与古文同然则古经何尝亡哉　冯氏椅曰直传徒以彖象系辞十篇之言解説上下经崇文总目云以象文言杂入卦中自费始盖误以之言为文言且康成易犹以文言説卦序卦杂卦合为一篇则不始于直明矣象系辞之名一没而汩乱古经则始于此】
　　郑氏易【康成北海高密人初师第五元先通京氏易又事马融】
　　【干下干上】乾元亨利贞初九濳龙勿用【至】用九见羣龙无首吉曰大哉乾元【至】万国咸宁象曰天行健君子以自彊不息潜龙勿用阳在下也【至】用九天德不可为首也【案吴氏曰康成省去六爻之画又省用九用六覆卦之画移上下体于卦画之下移初九至用九爻位之文加之爻辞之上又合彖传象传于经于传加曰字于象传加象曰字　隋志九卷唐志十卷冯氏椅曰不知縁何増一卷崇文总目止有一卷唯文言説序杂合四篇余皆逸指趣渊本去圣人之未逺也中兴亡】
　　王氏易【弼辅嗣山阳人魏尚书郎正始十年秋卒年二十四】
　　周易上经干传第一
　　【坤下坤上】坤元亨【至】安贞吉彖曰至哉坤元【至】应地无疆象曰地势坤君子以厚德载物初六履霜坚氷至象曰履霜坚冰【至】至坚冰也【至】用六利永贞象曰用六永贞以大终也文言曰坤至柔而动也刚【至】天而地黄【案吴氏曰王弼注易用康成本谓孔子賛爻之辞本以释经宜相附近乃各附当爻毎爻加象曰以别之谓之小象又取文言附于乾坤二卦加文言曰三字于首若系辞説卦序卦杂卦等篇则仍其旧别自为卷分上经干传第一泰传第二噬嗑传第三下经咸传第四夬传第五丰传第六而无卷字弼门人韩康伯注系辞説卦序卦杂卦共三卷又载弼略例一卷通为周易略例卷第十今谓之古注唐孔頴达注疏即其本也唯乾坤存郑氏之旧故吴氏不重载但举坤卦为例耳朱子荅吴氏书曰吕伯恭顷尝因晁氏本更定古易十二篇考订颇详然据淳于俊之便以今王弼易为郑康成易尝疑具未安今得所示分别郑王二本乃有归着甚善然不知别有何证据也　税氏曰易经羲文周孔之手可谓最古而篇第最不明盖汉魏以来诸儒之罪而王韩犹其著者魏志谓郑康成始合象于经厥初犹如今乾卦附之于后至王弼则自坤以下各爻联缀之标题乃以上经干传至下经丰传为六卷已不知于义何居及康伯又以上下系为七八卷説序杂为第九卷略例为第十卷使羲文周公上下二篇之经不成二篇而孔子十翼不成十翼汉魏迄今几千余年列于学官专置博士无一人能辨其非者】
　　李氏易【鼎祚】
　　周易集解十卷【唐艺文志作十七卷皆避唐讳又取序卦各冠逐卦之首所集有子夏孟喜京房马融孙奭郑康成刘表何晏宋衷虞翻陆绩于宝王肃王弼姚信王廙张璠向秀王凯冲侯果蜀才翟韩康伯刘瓛何妥崔璟沈麟士卢氏崔觐孔頴达三十余家多引九家易干凿度义蜀才者顔之推云范长生也其序云自卜商之后传注百家唯王郑相沿颇行于代郑则多参天象王乃全释人事易岂偏滞于天人哉而天象难防人事易习折杨皇华学徒多从之今集诸家刋辅嗣之野文补康成之逸象以贻同好晁氏公武曰李氏盖宗郑学者也隋书经籍志所録易六十九部予今所有五部而已闗朗易不载于目干凿度自是纬书焦赣易林属卜筮子夏书又伪为则隋志所録舍王弼书皆未得见也独鼎祚所集诸家之説时可见其大指唐録称鼎祚书十七卷今所有十卷盖亦失其七惜哉】
　　李氏易【翺习之韩文公门人仕至礼部郎中】
　　易诠七卷【先説八卦次列六十四卦并杂卦】
　　陆氏易【希声苏州吴县人大顺中弃官居阳羡自号君阳遁叟】
　　易传十卷【自序云予干符初任右拾遗莫端居梦在大河阳旷野数百里有三人偃卧东首长各数十丈有告者曰上伏羲中文王下孔子也三圣皆无言意中甚愕寤而震悸伏而思之河与天通图之自出三圣衡列干之象也天道无言示人以象天将以易道予乎由是考覈少小以来所集诸家注説贯以自得之理着易传十篇传上经为第一下经为第二所以列象之微辞测卦爻之奥义第三篇演文言之纯粹以显圣人之第四篇伸系辞之微意以彰易道之神第五篇原作易之始述列卦之序第六篇释説卦之义辨反对之相资第七篇穷画卦象之由生蓍竒偶之极第八篇明权舆律吕之本制作礼乐之原第九通天下之理第十成天下之务别撰作易图一卷指説一卷释变一卷微防一卷又以易经文字古今谬误又撰证一卷云云】
　　胡氏易【旦周父滨州人仕宋知制诰】
　　周易演圣通论经二篇传十篇
　　一　　　大象二　　小象三　　干文言四坤文言五　上系六　　下系七　　説卦八
　　序卦九　　杂卦十【案胡氏旦周易演圣通论多引注疏及王昭素论为之商防】胡氏易【瑗翼之号安定先生泰州人通经术乐律教人有法在湖州从其学者常数百人成材而备朝廷器使者不可胜数仕至国子监直讲】
　　易传十卷经二篇传十篇
　　上一　　下二　　大象三　　小象四
　　文言五　　上系六　　下系七　　説卦八
　　序卦九　　杂卦十【案胡氏瑗着周易口义十卷系辞说卦二卷授其弟子记之大抵祖王弼朱子语録或问天行健曰唯胡安定説得好见乾卦大象又尝称安定易以分晓正当四字晁氏公武曰此解甚详或云门人倪天隠所纂非其自着也无系辞】
　　吕氏易【大防微仲坐元祐党贬循州】
　　周易古经
　　上经第一　　下经第二　　　上第三
　　下第四　　上象第五　　　下象第六
　　系辞上第七　系辞下第八　　文言第九
　　卦第十　　序卦第十一　杂卦第十二
　　【右周易古经者象所以解经始各为一书王弼专治象以为注乃分缀卦爻之下学者于是不见完经而文辞次第贯穿之意亦缺然不属予因案古文而正之凡经二篇象系辞各二篇文言説卦序卦杂卦各一篇总十有二篇元丰壬戌十月既望汲郡吕大防序双湖先生曰案尤侍郎袤延之与吴氏仁杰书云顷得吕东莱所定古易一编朱元晦为之跋尝已版行乃与左右所刋吕汲公古经无毫髪异而东莱乃不及微仲尝编岂偶然同邪愚谓此朱吕二先生皆偶未及见东莱决非掩袭观文公与吴氏书则后来必就吴氏本见之矣但跋东莱本在前其时必未之见也今观所次序经传本末并与东莱定本同但东莱只分上经下经而无第一第二字又东莱称上传第一至杂卦传第十小有不同尔】
　　邵子易【雍尧夫居洛阳諡康节先生咸淳三年封新安伯诏与司马光从祀夫子】
　　古周易八卷【与晁氏説之同见后】
　　皇极经世书十二巻【起于尧即位之二十二年甲辰终于周显德六年己未】又叙篇系述二卷观物外篇六卷【门人张防记先生言】观物外篇解二卷【子伯温作】辨惑一卷【伯温作　晁氏公武曰先生隠居博学尤精于易世谓其能穷作易之本原前知来物其始学之时睡不施枕者至三十年】
　　程子易【颐正叔号伊川先生河南人仕至通直郎权判西京国子监卒諡正公】
　　周易上经三卷下经三巻【晁氏公武曰汉上言伊川之学出于周子周子得之于穆修亦夲于希夷与邵子之学夲同然考伊川之解不及象数颇类胡安定尔景迂云胡武平周茂叔同师润州鹤林寺僧夀涯其后武平传其学于家茂叔则授二程与汉上之言不同　案程传正文只据王弼夲亦止有六十四卦系序传有及爻卦者掇入传中故无系辞以后至东莱吕氏始集周子二程子张子诸家经説语録及程子门人共十四家之説为经义以补之】
　　晁氏易【之以道号景迂济北人东坡以著述科荐之官至徽猷阁待制兼侍读】
　　古周易八卷【又有太极传一卷因説一卷太极外传一卷星纪谱一巻其学本康节】卦爻第一【不分上下经混同为第一】　　第二【不分上下混同为第二】象第三【不分大小上下象混同为第三】　　文言第四
　　系辞第五【不分上下系混同为第五】　　説卦第六
　　序卦第七　　　　　　　杂卦第八
　　【周易卦爻一二象三文言四系辞五说卦六序卦七杂卦八谨第如上案晋太康初汲县旧冢得古简编科斗文字散乱不可训知独周易最为明了上下篇与今正同别有阴阳説而无象文言系辞杜预疑于时仲尼造之于鲁尚未播之逺国而汉艺文志易经十二篇施孟梁丘三家顔师古曰上下经及十翼故十二篇是则象文言系辞始附卦爻而传于汉欤先儒谓费直专以象文言参解易爻以象文言杂入卦中者自费氏始其初费氏不列学官唯行民间至汉末陈元方郑康成之徒皆学费氏古十二篇之易遂亡孔頴达又谓辅嗣之意象本释经宜相附近分爻之象辞各附当爻则费氏初变乱古制时犹若今乾卦象系卦之末欤古经始变于费氏而卒大乱于王弼惜哉奈何后之儒生尤而效之杜预分左氏传于经宋衷范望辈散太賛与测于八十一首之下是其明比也揆观其初乃如古文尚书司马迁班固序传扬雄法言序篇云尔今民间法言列序篇于其篇首与学官书不同槩可见也唐李鼎祚又取序卦冠之卦首则又效小王之过也今悉还其初庶几学者不执以徇卦不执象以徇爻云昔韩宣子适鲁见易象是古人以爻统名之曰象也故曰易者象也其意深矣岂若后之人卦必以象明象必以辞显纷纷多岐哉鸣呼学者曾未之知也刘牧云小象独干不系于爻辞尊君也石守道亦曰夫子作象于六爻之前小象击逐爻之下唯干悉属之于后者让也呜呼他人尚何责哉若夫文字之传始有齐楚之异音卒有科斗籕书之四变因而讹谬者多矣刘向尝以中古文易经挍施孟梁丘经至蜀李譔又尝着古文易则今之传者皆非古文也安得覩夫刘李之书乎如古者竹简重大以经为二篇今又何必以二篇成帙哉谨録而藏诸以俟博古君子建中靖国元年辛巳五月二十四日嵩山晁説之题　晁氏公武曰从父詹事公譔以诸家易及许慎説文等九十五书是正其文云云　案公武又谓依田何夲分易经上下并十翼为十二篇与本序异故略之】
　　程氏易【迥可久号沙随睢阳人登隆兴元年第尝为德兴丞以女妻董煟卒老女家今墓在焉外曾孙寿民谋表章之初祠邑庠朱文公为书沙随先生之祠六字公尝称为恺悌博雅君子毎呼之曰程可久文所着易书外有春秋显微例目论帝在房州书法盖超越前辈云】
　　古易考一卷【又有古易章句十巻古易占法并图一卷外编一卷易説一卷语録一卷】经传一十二篇【宋艺文志序云孝宗时程迥所作易考十二篇别为章句不与经相乱　迥作古易考曰上篇曰下篇曰上曰下曰象上曰象下曰文言曰系辞上系辞下曰说卦曰序卦曰杂卦凡十有二篇与康节百源易次序同见古易章句外篇　双湖先生曰案邵闻见后録云古易卦爻一二象三文言四系辞五説卦六序卦七杂卦八其次序不相杂也予家藏大父手冩百源易实古易也百源在苏门山下康节读易之地旧秘阁亦有本沙随盖夲诸此而篇第与二吕氏合只以文言在系辞之前为不同尔若夫邵氏八篇与晁以道夲无以异也　案沙随以隆兴二年甲申易传成筮之遇巽之恒】
　　吕氏易【祖谦伯恭号东莱居婺州卒諡成公景定二年诏与张栻从祀夫子】
　　古易十二篇一卷【又有音训二卷系辞精义二卷】
　　周易上经第一　　　　　周易下经第二
　　周易上传第一　　　　周易下传第二
　　周易象上传第三　　　　周易象下传第四
　　周易系辞上传第五　　　周易系辞下传第六
　　周易文言传第七　　　　周易説卦传第八
　　周易序卦传第九　　　　周易杂卦传第十
　　【汉兴言易者六家独费氏传古文易而不立于学官刘向以中古文易经挍施孟梁丘经或脱去无咎悔亡唯费氏经与古文同然则真孔氏遗书也东京马融郑皆为费氏学其书始盛行今学官所立王弼易虽宗庄老其书固郑氏书也费氏易在汉诸家中最近古最见排摈千载之后岿然独存岂非天哉自康成辅嗣合彖象文言于经学者遂不见古本近世嵩山晁氏编古周易将以复其旧而其刋补离合之际览者或以为未安祖谦谨因晁氏书参考传记复定为十二篇篇目卷集一以古为断其説具于音训云淳熙八年五月望日东莱吕祖谦谨书　双湖先生曰伯恭与微仲篇次一同而微仲自一至十二之序小异尔又案吴氏所载费氏易巳自不能不小有变动而东莱谓费氏经真孔氏遗书岂吴氏考之犹未的与　朱子辨氏吕氏得失云熹案氏此説与吕氏音训大同小异盖互有得失也先儒虽言费氏以象文言参解易爻然初不言其分传以附经也至谓郑康成始合象于经则魏志之言甚明而诗防亦云汉初为传训者皆与经别行三传之文不与经连故石经书公羊传皆无经文而艺文志所载毛诗故训传亦与经别及马融为周礼注乃云欲省学者两读故具载本文而就经为注马郑相去不逺盖仿其意而为之尔故吕氏于此义为得之而氏不能无失至谓初乱古制时犹若今之乾卦象并系卦末而卒大乱于王弼则其説原于孔疏而吕氏不取也盖孔疏之言曰夫子所作象辞原在六爻经辞之后以自卑退不敢干乱先圣正经之辞及至辅嗣之意以为象者夲释经文冝相附近其义易了故分爻之象辞各附其当爻下言之此其以为夫子所作元在经辞之后为夫子所自定虽未免于有失而谓辅嗣分爻之象以附当爻则为得之故氏舍其半而取其半也其实今所定复为十二篇者古经之旧也王弼注夲之乾卦盖存郑氏所附之例也坤以下六十三卦又弼之所自分也吕氏于跋语虽言康成辅嗣合传于经然于音训乃独归之郑氏而不及王弼则未知其何以为二家之别而于王本经传次第两体之不同亦不知所以为矣岂非阙哉】
　　朱子易【熹仲晦号晦庵先生居建安仕至秘阁修撰卒赠太师徽国公諡文】
　　周易本义上下经二篇十翼十篇【前述九图后附五赞筮仪　双湖先生曰朱子于易有周易本义复古易十二篇之旧明象占之学有易学啓蒙四篇明图书卦画蓍防变占之要又有蓍卦考误有论濓洛诸儒易学有辨苏氏易有论魏伯阳参同契又为之注及辨麻衣子华子闗子明诸家易学之伪先生尝谓程先生易传义理精字数足无一毫欠阙只是于易本义不相合易本是卜筮之书程先生只説得一理故先生解易只以卜筮为主就象数上义理自见而立卦生爻之因先后之别一本之康节邵子使人得窥四圣人心传之秘防其功甚大也　案朱子本义以淳熙四年丁酉成凡分经异传尽从东莱吕氏所定非但取其章句之近古至若正文亦多从古易系辞诸篇分章亦不尽从吕氏也详见本义】
　　林氏易【栗黄中直宝文阁权遣潭州】
　　周易经传集解三十二卷文言説卦序卦杂卦本文共为一卷河图洛书八卦九畴大衍总会图六十四卦立成图大衍揲蓍解共为一卷【淳熙十二年乙巳表进付秘书其説毎卦必兼互体约象覆卦为太泥尔时杨敬仲有易论林黄中有易解或曰林黄中文字可毁朱子曰却是杨敬仲文字可毁双湖先生谓林氏于説象及文义处多有可采只是于象数之源画易之大纲领自不能晓云】
　　李氏易【过季辨号西溪兴化人】
　　易説十二卷【庆元戊子自序谓几二十年前有序説乾卦辞下便掇入传传下便掇入文言释处继以大象又分爻辞附入小象又附入文言今姑载初九一爻于此初九潜龙勿用象曰潜龙勿用阳在下也文言曰潜龙勿用下也潜龙勿用阳气潜藏初九曰潜龙勿用何谓也子曰龙德而隠者也至是以君子勿用也坤文言亦然　双湖先生曰王弼夲乾卦存郑氏初乱古易之例至此又汨乱无余蕴矣】蔡氏易【渊伯静号节斋建安人西山文节公长子也弟沉仲黙号九峯著书集传】
　　周易经传训解【案其书经二篇以孔子大象置遂卦辞之下传又置大象之后小象各置爻辞之后皆低一字以别卦爻辞系辞文言説卦序卦杂卦皆低一字书又有卦爻辞防论六十四卦大义易象意言杂论卦爻十翼象数余论杂论易大义开禧乙丑阳月望日自序】
　　冯氏易【椅竒之号厚斋南康人】
　　易辑五十卷【案宋艺文志序云宁宗嘉定十年冯椅为辑注辑传外传犹以迥熹未及尽正孔传名义乃改曰象曰为赞曰以系卦之辞即为系爻之辞即为象王弼曰象曰乃孔子释象与商飞卿说同又解系辞上下为説卦上中以隋经籍志有説卦三篇云又案朱子谓传释辞象传释爻辞系辞传则通释卦爻之辞故统名曰系辞传恐不可改系辞传为説卦盖説卦之体乃分别八卦方位与其象故得以説卦名之系辞传两篇释卦爻之义例辞意为多恐不得谓之説卦也此足以辨冯氏之非】
　　方氏易【逢辰号蛟峯严陵人宋状元中奉大夫礼部尚书兼侍读】
　　易外传五卷【案其书以上下经各分一二作四卷乾坤辞附入传又附入文言传说处继以大象传爻辞附入小象传又附入文言于小象之下凡传低一字余六十二卦放此外有周易辨讹辨诸本互有不同易数图易象图各附论説共为一卷其序略曰大防以文王周公之辞证伏羲之画以孔子之传求文王周公之心非愚已説也或曰子以干之象传各附经下不僭乎曰古易经传各为一书至汉以上下经及十翼为十二篇则已合经传为一矣后汉郑氏惧学者未能一贯遂以象传附各卦经后魏王氏又以象传各附经下独干则郑氏之旧尔干圣人之事全体大用规模宏扩非切已实下工夫则羲文周孔之心实未易窥之予暗室屋漏自为进德工夫正欲以文王周公之辞求伏羲之画以孔子之传求文王周公之心不得不引传各附经下以便省察以自求切已实践之益非为人为之也至元壬午五月后学方逢辰序】



　　程子易纲领
　　圣人之道如河图洛书其始止于画上便出义后之人既重卦又系辞求之未必得其理【入闗録】
　　易中只言反复往来上下【刘绚録】
　　作易自天地幽明至于昆虫草木微细无不合【胡氏本拾遗】命之曰易便有理【一本无此七字但云道理皆自然】若安排定则更有甚理天地阴阳之变便如二扇磨升降盈虚刚柔初未尝停息阳常盈隂常亏故便不齐譬如磨旣行齿都不齐既不齐便生出万变故物之不齐物之情也而庄周强要齐物然而物终不齐也尧夫有言泥空终是着齐物到头争【吕与叔东见録】
　　伊川谓尧夫知易数为知天知易理为知天尧夫云还须知易理为知天【上蔡语録】
　　张闳中以书问易之义本起于数程子荅曰谓义起于数则非也有理而后有象有象而后有数易因象以知数得其义则象数在其中矣必欲穷象之微隠尽数之毫忽乃寻流逐末术家之所尚非儒者之所务也管辂郭璞之学是也又曰理无形也故因象以明理理见乎辞矣则可由辞以观象故曰得其义则象数在其中矣【张绎録】
　　尹和靖见伊川问易乾坤二卦斯可矣伊川曰圣人设六十四卦三百八十四爻后世尚不能了乾坤二卦岂能尽也旣坐伊川复曰子以为何人分上事对曰圣人分上事曰若圣人分上事则乾坤二卦亦不须况六十四卦乎【吕坚中记尹和靖语】
　　看易且要知时凡六爻人人有用圣人自有圣人用贤人自有贤人用众人自有众人用学者自有学者用君有君用臣有臣用无所不通【杨迪録】
　　观易须看时然后观逐爻之才一爻之间尝包函数意圣人常取其重者而为之辞亦有易中言之已多取其未尝言者亦不必重事又有且言其时不及其爻之才皆临时参考须先看卦乃看得系辞【吕与叔东见録】
　　大率上一爻皆是师保之任足以当此一爻也【杨迪録】大抵卦爻始立义既具即圣人别起义以错综之如春秋时已前旣已立例到近后来书得全别一般事便书得别有意思若依前例观之殊失之也【周行已録】
　　凡看书各有门庭诗易春秋不可逐句看尚书论语可以逐句看【罗氏本拾遗】
　　诗书易如律春秋如断案诗书易如药方春秋如治法【春秋録拾遗】
　　易须是黙识心通只穷文义徒费力【真氏读书记】易学后来曾子子夏煞到上面也【大全集拾遗】
　　由孟子可以观易【陈氏本拾遗】
　　易有百余家难为徧观如素未读不晓文义且须看王弼胡先生荆公三家理防得文义且要熟读然后却有用心处【杨迪録】
　　今时人看易皆不识得易是何处只就上穿凿若念得不熟与就上添一徳亦不觉多就上减一徳亦不觉少譬如此兀子兀子若减一只脚不觉是少添一只脚亦不知是多若识则自添减不得也【冯氏本拾遗】
　　先儒以六为老阴八为少阴固不是介甫以为进君子而退小人则是圣人旋安排义理也此且定阴阳之数岂便得义理九六只是取纯阴纯阳惟六为纯隂只取河图数见之过六则一阳生至八便不是纯隂【杨迪録】
　　自孔子賛易之后更无人会读易先儒不见于书者有则不可知见于书者皆未尽如王辅嗣韩康伯只以庄老解之是何道理頥于易传煞曾下工夫如学者见问尽有可商量者则未欲出之也【冯氏夲拾遗】
　　先生尝颐于易传今却已自成书但逐旋修补期以七十其书可出韩退之称聪明不及于前时道徳日于初心然颐于易传后来所改者无几不知如何故且更期之以十年之功看如何【周行已録】
　　张闳中以书问易传不传程子荅曰易传未传自量精力未衰尚冀有少进尔然亦不必直待身后觉老耄则传矣书虽未出学未尝不传也第患无受之者尔【张绎録】
　　易传成书已久学者莫得传授或以为请先生曰自量精力未衰尚觊有少进耳其后寝疾始以授尹焞【张绎録】
　　伊川自涪陵归易传已成未尝示人门弟子请益有及易书者方命小奴取书箧以出身自发之以示门弟子非所请不敢多阅【吕坚中记尹和靖语】
　　门弟子请问易传事虽有一字之疑伊川必再三喻之盖其潜心甚久未尝容易下一字也【同上】
</div>
    <div class="pagination">
<a href="周易会通_page3.html">上一页</a><a href="周易会通.html">1</a><a href="周易会通_page2.html">2</a><a href="周易会通_page3.html">3</a><span class="current-page">4</span><a href="周易会通_page5.html">5</a><a href="周易会通_page6.html">6</a><a href="周易会通_page7.html">7</a><a href="周易会通_page8.html">8</a><a href="周易会通_page9.html">9</a><span>...</span><a href="周易会通_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
