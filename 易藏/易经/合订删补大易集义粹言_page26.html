<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 26 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 26 页/共 65 页</h1>
    <div class="content">　　大过栋桡利有攸往亨
　　伊川先生曰小过隂过于上下大过阳过于中阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也【一作桡取其中强而本末弱本末弱是以桡也】隂弱而阳强君子盛而小人衰故利有攸往而亨也栋今人谓之檩【易传】
　　白云郭氏曰颐之虚中虚故受实实则刚刚而后过二卦之象相终始也故颐以虚为主而过以刚为义过非人之失也过于用刚也过于用刚所以为大者过也当本末弱而栋桡之时非过于用刚不可也夫大厦将颠梁栋倾桡不可扶持是以必当大过治之也亦犹衰乱之世天下荡荡无纲纪文章非圣人大过常道以治之岂能复治哉利有攸往亨者大过栋桡之时利于圣贤大过治之然后亨也由此观之大过之时亦非不可治之世特蛊弊之大者耳患无刚过而中之徳以行大过之事也【易説】
　　新安朱氏曰大阳也四阳居中过盛故为大过上下二隂不胜其重故有栋桡之象又以四阳虽过而二五得中内巽外说有可行之道故利有所往而得亨也【本义】　四阳居中如何是大过二阳在中又如何是小过这两卦晓不得今且只逐爻略晓得便也可占　所谓大过如当潜而不潜当见而不见当飞而不飞皆是过如坤之初六须知履霜有坚冰之渐欲人恐惧修省便是过易大概欲人恐惧修省【并语録】
　　彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　康节先生曰大过本末弱也必有大徳大位然后可救常分有可过者有不可过者有大徳大位可过者也伊周其人也不可惧也有大徳无大位不可过也孔孟其人也不可闷也其位不胜徳耶大哉位乎待才【一云时】用之宅也【观物外篇】
　　伊川先生曰大者过谓阳过也在事为事之大者过与其过之大　本末弱谓上下二隂衰弱阳盛则隂衰故为大者过在小过则曰小者过隂过也　刚过而中言卦才之善也刚虽过而二五皆得中是处不失【不失一作得】中道也下巽上兊是以巽顺和说之道而行也在大过之时以中道巽説而行故利有攸往乃所以能亨也　大过之时其事甚大故赞之曰大矣哉如立非常之大事兴不世之大功成絶俗之大徳皆大过之事也【并易传】
　　横渠先生曰阳刚过实于中本末过弱于外故当过矫相与也【易説】
　　蓝田吕氏曰大过非常情之所及也二刚居二体之中有二刚以辅之大者过也二柔居二体之中有二柔以辅之小者过也本末皆弱非大过不足以持之必大有为而后济故利有攸往乃亨刚过而不失其中可与权也巽而説行得道者多助也汉上朱氏曰大过阳过隂大者过越也郑康成曰阳爻过也卦四阳二隂阳居用事之地故曰大过大者过也此以六爻言大过也巽为木为长上兊者巽之反长木反在上为栋巽风桡万物者也而体弱阳为重四阳在中任重也长木在上而任重本末皆弱栋桡也天地之理刚柔不可以相无刚以柔为用柔以刚为体柔既不足刚亦无自而托譬之栋也中虽刚强两端柔弱栋岂能胜其任哉故曰栋桡本末弱也此以巽兊两体言大过之时也大过自遯六二变刚过者九三九四中者九二九五兴衰救弊补其偏而不起之处非刚过不可也中则无刚过之患刚过而中所谓时中也过非过于理也以过为中也犹之治疾疾势沈痼必攻之以瞑之药自其治微疾之道观之则谓之过自药病相对言之则谓之中巽在内者巽乎内也兊在外者说乎外也内巽外说而志行抑刚之有余以济柔之不足则刚来柔往隂得位不穷大者不过乃亨乃者难辞也君子强小人弱九二不往以济之亦何由亨夫刚过而不反不肖之心应之未有不为君子害者也东汉之季清议太胜君子小人至不相容大过已极而不知反是以不亨故曰刚过而中巽而说行乃亨此以卦变合二体而言济大过之道也大过之时君子过越常分以济弱能达乎时中矣又巽而说行以是而往利于有为建大功立大事非大过人者不能趋此时故曰大过之时大矣哉在卦气为小雪故太凖之以失剧【易传】
　　山杨氏曰上下二隂本末弱也四阳聚于中大者过也刚过而聚于中刚过而中也巽而说行合二体言也所谓大过者立非常之事成希世之功是己礼器曰礼时为大尧授舜舜授禹汤放桀武王伐纣时也时也者当其可之谓也苟当其可则虽尧舜之禅逊汤武之放伐是亦过而中者也故尧典之书为逊舜而作而名之曰典典言常道也尧虽以天下与人而舜以匹夫受人之天下以人之常情言之可谓大过矣自圣人观之亦曰常道而已也然而非巽而说行则不可往也故尧舜禹三圣之相授而讴歌狱讼皆归之焉汤武之用师则东征西夷怨南征北狄怨箪食壶浆以迎王师故能成大功非巽而说行何以有此反是则子之之逊白公之争耳何亨之有哉【易説】
　　兼山郭氏曰大过一卦陈氏从遯变王原叔从离变二者不同要之取刚过中则一也遯以六二之上六王氏以离之巽遯以上九之九二王氏以离之兊然各有理可以互推也初上二隂是以言栋桡本末弱也其事则大过之初过亦浅也故为借用白茅上六过之终过亦大也故为过涉灭顶凶要之大过大者之事小过小者之事推其象辞断可知矣【易説】
　　白云郭氏曰伊川曰圣贤道徳功业大过于人凡事之大过于常者皆是也又曰尧舜之禅逊汤武之征伐皆由此道也又曰立天下之大事兴不世之大功成絶俗之大徳皆大过之事也雍曰彖言大者过也盖明大过之义非言小者之过也栋桡大过之时也大过之时外则栋桡故宜用刚内则刚过而中是以其刚可用所以成大过之象然刚过而中非刚徳过中也乃刚过之徳又不失中者也刚过之徳既不失中又巽而说行者罔咈百姓以从己之欲也所谓致天下之大利成天下之大顺者也以是而有攸往宁无利亨乎大过之时大矣非大人孰能当之【易説】
　　新安朱氏曰大者过也以卦体释卦名义栋桡复以卦体释卦辞本谓初末谓上弱谓隂柔利有攸往乃亨又以卦体卦徳释卦辞大过之时非有大过人之材不能济也故叹其大【本义】　问大过小过先生与伊川之说不同曰然伊川此论正如以反经合道为非相似殊不知大过自有大过时节小过自有小过时节处大过之时则当为大过之事处小过之时则当为小过之事如尧舜之禅授汤武之放伐此便是大过之事丧过乎哀用过乎俭此便是小过之事只是在事虽是过然适当其时便是合当如此做便是合义如尧舜之有朱均岂不能多择贤辅而立其子且恁地平善过然道理去不得须是禅授方合义汤武岂不能出师以恐吓桀纣且使其悔悟修省然道理去不得必须放伐而后已此所以事虽过而皆合理也　问大过栋桡利有攸往亨既栋桡是不好了又却如何利有攸往先生曰看彖辞可见栋桡是以卦体本末弱而言卦体自不好了却因刚过而中巽而说行如此所以利有攸往乃亨也【并语録】
　　东莱吕氏曰大过兊上巽下兊说也巽顺也为非常大过人之事自常人论之必须刚毅勇力之人乃能办此不知办此事者却是巽顺和悦元不须动声色【易説】
　　象曰泽灭木大过君子以独立不惧遯世无闷
　　伊川先生曰泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以为大过人【一无人字】也【易传】
　　蓝田吕氏曰木资泽之润以长茂泽水之盛至于灭木大过之象也君子达命之变得其所自信虽大过之世不与物推移故能以不惧无闷处之山杨氏曰泽虽灭木而木之植自若也君子体之故独立不惧遯世无闷【易説】
　　兼山郭氏曰独立不惧遯世无闷此大者之过也今以一人誉之则喜一人非之则沮不能过者也昔者伯夷叔齐推位逊国以归文王及武王兴师叩马而諌其后卒不食周粟饿于首阳方武王兴师商之贤人有如微子之徒已归周周之贤臣有如太公召公之徒皆以为当伐而不疑四方诸侯会者盖八百国是天下举以为是也独伯夷非之盖推父子之亲立君臣之义不得不如是也非独当世之是非又将穷天地亘万世而不顾也由是言之独立不惧遯世无闷非伯夷之徒孰能为之此其所谓大过之时大者之过也【易説】
　　白云郭氏曰泽上而木下灭木之象也灭木泽之过也君子于大过之时有二道或进则大有为或退则穷处而已进而大有为则反天下之衰弊独立不惧可也退而穷处则遯世无闷可也禹之治水伊尹之相汤伯夷之諌武王皆大过之事可谓独立不惧者矣孔子反鲁而删诗书系周易作春秋顔子人不堪其忧回也不改其乐亦皆大过之事可谓遯世无闷者矣若接舆荷蓧长沮桀溺皆失徳之人非遯世之士也遯世无闷几于潜龙之义二者皆圣贤出处之大致非止于行过恭丧过哀用过俭而已【易説】
　　汉上朱氏曰泽养木者也过而灭没其木大过也初六以一柔巽于四刚之下而不变巽为股立也巽见震伏震为恐惧独立而不惧也所谓以天下非之而不顾者乎上六处一卦之外遯也兊为说无闷也遯世无闷所谓举世不知而不悔者乎二者非大过人不能也王辅嗣曰非凡所及也【易传】新安朱氏曰泽灭于木大过之象也不惧无闷大过之行也【本义】　小过是収敛入来底大过是放底如独立不惧遯世无闷是也　泽灭木大过泽在下而木在上今泽水髙涨或至浸灭了木是为大过又曰木虽为水浸而木未尝动故君子观之而独立不惧遯世无闷【语録】
　　东莱吕氏曰象君子以独立不惧遯世无闷盖大过虽本于理不过然其事皆常人数百年所不曾见必大惊骇无一人以我为是非有大力量何以当之若见理不明者见众人纷纷安得不惧见理明者见理而不见人何惧之有我所行者左右前后纵横颠倒无非此理又何尝独立乎彼众人纷纷之论人数虽众然其说皆无根蒂乃独立也至此则我反为众众反为独矣【易説】
　　初六借用白茅无咎象曰借用白茅柔在下也
　　伊川先生曰初以隂柔巽体而处下过于畏慎者也以柔在下用茅借物之象不错诸地而借以茅过于慎也是以无咎茅之为物虽薄而用可重者以用之能成敬慎之道也慎守斯术而行岂有失乎大过之用也系辞云苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣言敬慎之至也茅虽至薄之物然用之可甚重以之借荐则为重慎之道是用之重也人之过于敬慎为之非难而可以保其安而无过苟能慎【一有思字】斯道推而行之于事其无所失矣　以隂柔处卑下之道唯当过于敬慎而已以柔在下为以茅借物之象敬慎之道也【并易传】
　　蓝田吕氏解见九二
　　山杨氏曰大过之时四阳聚于中无所待而足以有为矣故曰苟错诸地可也而以柔济之借用白茅之象也茅之为物所以供祭祀故至洁而其用重借之用茅慎之至也故无咎【易説】
　　兼山郭氏曰大人之过也过于厚小人之过也过于薄借用白茅厚之至也【易説】
　　白云郭氏曰大过之初未可大有为而初六既柔居下又不可以有为者故特可用于过厚而已此借用白茅之义也借用白茅在初六则无咎二则失之不及矣上六不知柔道之难济是以凶也【易説】汉上朱氏曰巽为白为草交乎干刚草白而刚白茅也先儒谓秋茅也以柔借刚借也大过爻画有足有腹有耳器之象坤为地置器者苟措诸地可也而借用洁白之茅茅之为物薄而用重过慎也过慎者慎之至也大过君子将有事焉以任至大之事过而无咎者其惟过于慎乎过非正也初六执柔处下不犯乎刚于此而过其谁咎之虽不当位无咎也故曰慎斯术也以往其无所失矣【易传】新安朱氏曰当大过之时以隂柔居巽下过于畏慎而无咎者也故其象占如此白茅物之洁者【本义】借用白茅亦有过慎之意此是大过之初所以
　　其过尚在小【语録】
　　九二枯杨生稊老夫得其女妻无不利象曰老夫女妻过以相与也
　　伊川先生曰阳之大过比隂则合故二与五皆有生象九二当大过之初得中而居柔与初密比而相与初既切比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也二不言吉方言无所不利未遽至吉也稊根也刘琨劝进表云生繁华于楛荑谓枯根也郑易亦作荑字与稊同　老夫之説少女少女之顺老夫其相与过于常分谓九二初六隂阳相与之和过于常也【并易传】
　　横渠先生曰扶衰于上使枯木生稊拯弱于下使微隂获助此刚中下济之功亦自获助于物也【易説】蓝田吕氏曰初六以柔在下大过乎慎者也茅柔物借在下也大过之世老少不得当其耦阳过于隂则老阳与少隂耦隂过于阳则老隂与少阳耦初六少隂女也上六老隂老妇也九二在初六之上老于初六故曰老夫九五在上六之下少于上六故曰士夫士未娶女未嫁者也大过刚过也柔过则不济矣九二比于初六刚过乎柔上六比于九五柔过乎刚过则为老故枯杨为老夫老妇稊柔物也枯杨生稊再秀也华阳物也枯杨生华再荣也九二刚过故得柔之助杨之再秀尚可久也老夫女妻未失宜也上六柔过九五以少阳配之刚不足以助之虽荣易落也老妇士夫虽配非耦也
　　山杨氏曰杨隂木也感于阳而易生也九二居隂而乘柔枯杨之象二居大过之时阳虽大过而隂已感之矣生稊之象也老夫犹枯杨也得女妻有生育之道焉犹生稊也盖巽干体也一索而得女二居干体老夫也而下比于初得女妻之象也大者过而隂比之成生育之功焉何不利之有【易説】白云郭氏曰泽润养木者也木之枯者不可复生其泽之润养至于枯杨生稊生华则润之大过可知故二五取以为象然则圣贤当栋桡之世其用刚也必如泽之润养枯木使之生荣而后可岂不大哉且枯杨不可复生犹老夫之不能复妻也今枯杨生稊有实之渐润泽之力也老夫女妻有子息之理过以相与之致也用刚如是何所往而不利哉九二下比初六之柔故有女妻之象盖大过之得其道者稊之字它书无见王辅嗣曰稊者阳之秀也尔雅云木之华草谓之荣不荣而实谓之秀如此则秀主草言且杨一木也既言其华又不得兼不荣而实之名也虞翻曰稊稚也説文云穉幼禾也后世作稚防皆同音如虞言则为防可矣郑氏作荑陆云谓山榆之实如此则尔雅所谓莁荑蔱蘠也益非矣説文又有荑草即诗之柔荑亦无荑义独伊川曰稊根也稊字之释终不可明如此以爻义推之则老夫女妻有实之象而老妇士夫徒华而不实也实则可久华不可久也然则稊字之疑其来尚矣【易説】
　　汉上朱氏曰兊为泽巽为木泽木杨也兊正秋枯杨也言阳已过也二变而与初二成艮巽木在土下根也枯杨有根则其穉秀出稊穉也杨之秀也伏震之象故曰枯杨生稊郑氏易作荑艮为夫阳过老夫也巽为艮妻初隂女妻也老夫得女妻过而相与犹足成生育之功无不利也盖九二刚中用柔以济之则无过极之失矣【易传】
　　新安朱氏曰阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也【本义】
　　九三栋桡凶象曰栋桡之凶不可以有辅也
　　伊川先生曰夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之大任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重任也或曰三巽体而应于上岂无用柔之象乎曰言易者贵乎识势【一作易】之重轻时之变易三居过而用刚巽既终而且变岂复有用柔之义应者谓志相从也三方过刚尚能系其志乎　刚强之过则不能取于人人亦不能【一作】亲辅之如栋桡折不可支辅也栋当室之中不可加助是不可以有辅也【并易传】蓝田吕氏解见九四
　　山杨氏曰栋谓之极极中也居中而众材辅之也九三以刚居阳刚过而不中也刚过而不中则不可以有辅矣栋之所以桡也夫大舜有大焉以其善与人同也刚过而不中独立而无辅不足以有其大矣居大过之时由是而能胜其任者未之有也其桡而凶不亦宜乎【易説】
　　兼山郭氏曰九三应乎上六故曰楝桡初六应乎九四故曰栋隆孔子曰不可以有辅者应上也桡乎下者初应乎四也栋在上者也【易説】
　　白云郭氏曰木之所以能任重者刚之材也君子之所以任重者刚之徳也欲刚必以柔守之是以能成其材与徳也九二之生稊得其女妻有柔以辅之也九三之栋桡无柔以辅之也上应上六而无柔以辅之者盖卑不能有尊以为辅故也且任重虽在我而辅我之任者在人是犹一栋之强不能独任室屋之用必资众材之辅焉无以辅之则栋桡矣能无凶乎彖曰刚过而中巽而説行是为柔辅刚之义也【易説】
　　汉上朱氏曰九三巽为长木居中任重栋也大过隂弱爻以阳济隂为济过之道九三有上六正应当相济六济九则阳不过隂不穷矣则上六者九三之辅助也九三以大过之阳复以刚自居而不中过乎刚者也以过甚之刚动又不正不正则上六不应人所不与安能当大过之任如是有摧折败桡而己凶之道也所以致凶者以不可以有其辅也易传曰三居过而用刚巽既终而且变岂复有用柔之义应者谓志相从也三方过刚上能系其志乎【易传】
　　新安朱氏曰三四二爻居卦之中栋之象也九三以刚居刚不胜其重故象桡而占凶【本义】
　　九四栋隆吉有它吝象曰栋隆之吉不桡乎下也伊川先生曰四居近君之位当大过之任者也居柔为能用柔相济既不过刚则能胜其任如栋之隆起是以吉也隆起【一作兼字】取不下桡之义大过之时非阳刚不能济以刚处柔为得宜矣若又与初六之隂相应则过也既刚柔得宜而志复应隂是有它也有它则有累于刚虽未志于大害亦可吝也盖大过之时动则过也有他谓更有它志吝为不足之义谓可少也或曰二比初则无不利四若应初则为吝何也曰二得中而比于初为以柔相济之义四与初为正应志相系者也九既居四刚柔得宜矣复牵系于隂以害其刚则可吝也　楝隆起则吉不桡曲以就下也谓不下系于初也【并易传】
　　横渠先生曰志在拯弱则栋隆而吉若私应为心则桡乎下吝也【易説】
　　蓝田吕氏曰九三应上柔上而刚下栋桡者也九四应初刚上而柔下栋隆者也栋在上之物也大过主于刚过柔在乎上刚不足以辅之故桡而凶刚在乎上虽不桡乎下然系应在初其志不犹有它吝
　　山杨氏曰以刚居柔刚过而中也履近尊之位任大过之责者刚而中可以有辅矣不桡乎下能成大过之功也故栋隆吉然刚过而中足以自立不可有它也下比于初则柔过矣故有它则吝【易说】白云郭氏曰九三之应上六卑不能有尊是以无辅初六之应九四得居下辅上之义是以九四之栋隆而不桡乎下也在大过之时九四非大有为之才仅足小用任重不桡其刚而已它用之则吝矣故九四之不能有它虽愈于三之不能有辅其于大过之道亦未优也【易説】
　　汉上朱氏曰九四反巽在上巽为长木栋之象阳处隂而不过能用柔以相济者也动而正正则不桡乎在下之柔故曰栋隆之吉不桡乎下也易传曰隆谓不系于初不曲以从下也大过之时以刚济柔为得宜刚柔得宜而志复应初有它也初六九四非正应故以初六为它九四近君当大过之任不能絶去偏系不足以任九五之重吝道也曰二比初则无不利四应初则为吝何也曰二得中而比于初以柔相济之义也四与初志相系者也刚柔得宜而系于隂则害刚矣故可吝也【易传】新安朱氏曰以阳居隂过而不过故其象隆而占吉然下应初六以柔济之则过于柔矣故又戒以有它则吝也【本义】
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　伊川先生曰九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根稊则能复生如大过之阳兴成事功也上生华秀虽有所发无益于枯也上六过极之隂老妇也五虽非少比老妇则为壮矣【一作壮夫一作士夫】于五无所赖也故反称妇得过极之隂得阳之相济不为无益也以士夫而得老妇虽无罪咎殊非美也故云无咎无誉象复言其可丑也枯杨不生根而生华旋复枯矣安能乆乎老妇而
　　得士夫岂能成生育之功亦为可丑也【并易传】
　　横渠先生曰九五上系上六故不能下济大事徒益其末耳无拯物之心所施者狭老妇士夫所与者不足道枯杨生华势不能乆故无誉未至长乱故无咎【易説】
　　山杨氏曰独隂不生独阳不成杨易生之物也阳过而枯矣阳虽过而生理存焉下应九二之阳无隂不成也故生华而已上六隂极矣老妇之象也而五比之老妇得士夫之象也五虽重刚而下无应故谓之士夫士未有妇之称也居大过之终隂阳皆过以老妇而得士夫不能成生育之功则失大过之义矣虽无咎无誉是亦可丑也【易説】兼山郭氏曰九二乗初故云老夫女妻九五承上故云老妇士夫原叔谓坎离之过理或然矣【易説】白云郭氏曰三四之应同故皆曰栋而其应有隆桡之异二五之道同故皆言枯杨夫妇然五之承上二之乘初尊卑上下之位不同而老少夫妇之情自异也三下体也是以不能有辅五尊位也故得夫妇之道焉然上承于隂不如下比之顺也上六之过不如初六之慎也故二五之辞二为优矣华见于外敷荣而已不若稊之可久也老妇之得士夫反婚姻男女之正方之女妻为可丑也观象之辞盖言不若初二之相与也无咎无誉者仅得无咎幸矣何誉之有二之枯杨谓老夫也五之枯杨谓老妇也老夫女妻则刚为主而柔辅之大过之得者也故无不利老妇士夫则柔为主而刚辅之大过之失者也故无誉而象言何可乆亦可丑之意也然大过之道在臣下为多故象言独立不惧遯世无闷而九五亦不以君道责之亦犹君道之无明夷也曰人君亦有大过如此者其义何如曰人君大过如此则九五休否之君也【易説】
　　汉上朱氏曰兊为泽巽为木泽木杨也五兊变而与上兊成震兊说也震为旉为蕃鲜其旉蕃鲜可説生华也巽为长而伏何可乆也巽为妇上六隂已穷老妇也震为长男得士夫也九变六隂居阳宜有咎以阳济隂故无咎兊为口震成兊毁故无誉虽曰无咎无誉然以阳而配穷隂又不能济得无丑乎盖上六过极之隂虽五当位刚中济之以柔不能成功也以阳济隂其在于未极之时乎【易传】新安朱氏曰九五阳过之极又比过极之隂故其象占皆与二反【本义】
　　上六过涉灭顶凶无咎象曰过涉之凶不可咎也伊川先生曰上六以隂柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而已如过涉于水至灭没其顶其凶可知小人狂躁以自祸盖其宜也复将何尤故曰无咎言自为之无所怨咎也因泽之象而取涉义　过涉至溺乃自为之不可以有咎也言无所怨咎【并易传】
　　横渠先生曰隂居上极虽过而不足涉难故凶大过之极故灭顶而无咎也【易説】
　　蓝田吕氏曰上六深则厉浅则揭涉而至于灭顶过涉者也以柔居大过之末过涉而不济者也涉虽不济义不得已灭顶取凶命不可逃义命合一非其咎也
　　山杨氏曰居大过之终则过极矣故有过涉灭顶之象焉若比干諌而死之类是也在比干之身则凶矣于义则不可咎也【易説】
　　兼山郭氏曰诗云深则厉浅则揭如之何过涉灭顶也曰大过之时则然也方大过之时本末衰弱在上者不可以有辅在下者过弱而不可以为恃非得刚过而中巽而说行不恤其危涉险以求济何可及也象曰独立不惧遯世无闷上六非斯人之徒而谁与【易説】
　　和靖尹氏曰过涉灭顶凶小人之过至灭顶可谓极矣其凶可知无咎者无可咎于人也【语録】
　　白云郭氏曰上六以柔道居过之极不知以济刚为己任而欲自同刚徳以有为是以有过涉灭顶之象焉其凶自为之不可咎于人也易之无咎多有其义异者象言不可咎又谁咎之类是也伊川曰以言无所怨咎盖因象以明之矣先儒以上六为龙逢比干之事亦以凶而无咎为义然龙逢比干刚徳之贤非隂柔自任之人其道殊不相类故伊川独以上六为小人履险自祸之事不然则龙逢比干岂不量力度徳之人也哉【易説】
　　汉上朱氏曰干为首上六在首之上顶也上六本遯之六二自二进而上行涉四爻至上成兊兊泽灭没其顶涉难之过也九二九四刚阳过越以济难乃克有济上六柔而处大过之极不量其力至于灭顶然上六正也志在拯溺不可咎也过涉之凶所谓以贞胜也象有言不可咎者义不可咎也有言又谁咎者自取祸也【易传】
　　新安朱氏曰处过极之地才弱不足以济然于义为无咎矣盖杀身成仁之事故其象占如此【本义】或问大过卦先生曰大过阳刚过盛不相对值之义故六爻中无全吉者除了初六是过于畏慎无咎外九二虽无不利然老夫得女妻毕竟是不相当所以象言过以相与也九四虽吉而又有它则吝九五所谓老妇者乃是指客爻而言老妇而得士夫但能无咎无誉亦不为全吉至于上六过涉灭顶凶无咎则是事虽凶而义则无咎也　问大过楝桡是初上二隂不能胜四阳之重故有此象九三是其重刚不中自不能胜其任亦有此象两义自不同否先生曰是如此九三又与上六正应亦皆不好不可以有辅自是过于刚强辅它不得九四楝只是便不桡乎下过涉灭顶凶不可咎也恐是他做得是了不可以咎它不似伊川説易中无咎有两义如不节之嗟无咎王辅嗣云是它自做得又将谁咎出门同人无咎又是他做得好了人咎他不得所以亦云又谁咎也此处恐不然　大过过涉灭顶凶无咎象曰不可咎也某尝谓东汉诸人不量浅深至于杀身亡家此是凶然而其心何罪故不可咎也【并语録】

　　合订删补大易集义粹言卷三十二
<经部,易类,合订删补大易集义粹言>
　　钦定四库全书
　　合订删补大易集义粹言卷三十三
　　头等侍卫纳喇性徳编
　　【坎上坎下】
　　伊川先生曰习坎序卦物不可以终过故受之以坎坎者陷也理无过而不己过极则必陷坎所以次大过也习谓重习他卦虽重不加其名独坎加习者见其重险险中复有险其义大也卦中一阳上下二隂阳实隂虚上下无据一阳陷于二隂之中故为坎陷之义阳居隂中则为陷隂居阳中则为丽凡阳在上者止之象在中陷之象在下动之象隂在上説之象在中丽之象在下巽之象陷则为险习重也如学习温习皆重复之义也坎陷【一作险】也卦之所言处险难之道坎水也一始于中有生之最先者也故为水陷水之体也【易传】　问张子曰隂阳之精互藏其宅然乎曰此言甚有味由人如何看水离物不得故水有离之象火能入物故火有坎之象【胡氏拾遗】
　　横渠先生曰习坎重袭之义八纯卦惟此加习者余皆一字可尽其义坎取其险故重之而其险乃着也色以离见声以震闻臭以巽知味以坎达　坎离
　　者天地之中二气之正交然离本隂卦坎本阳卦以此见二气其本如此而交性也非此二物则无易【并易説】　一陷溺而不得出为坎一附丽而不能去为离【正蒙】
　　汉上朱氏曰坎生于坤本乎地也故润下离生于干本乎天也故炎上【丛説】
　　新安朱氏曰朱氏问习坎程传云一始于中有生之最先者故为水夫阳气之生必始于下复卦之象是也今曰始于中其义未详先生曰气自下而上为是程説别是一义各有所主不相妨然亦不可相杂【语録】
　　东莱吕氏曰坎陷也阳居隂中则为陷离丽也隂居阳中则为丽是知小人犹可以依附君子君子于小人羣众中决无容身之地【易説】
　　习坎有孚维心亨行有尚
　　伊川先生曰阳实在中为中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣【易传】
　　横渠先生曰人欲得正己而物正大抵道义虽不可缓又不欲急廹在人固须求之有渐于己亦然盖精思洁虑以求大功则其心隘惟是得心洪放得如天地易简易简然后能应物皆平正博学于文者只要得习坎心亨盖人经歴险阻艰难然后其心亨通博学者皆是小徳应物不学则无由知之故中庸之欲前定将以应物也【经学理窟】
　　白云郭氏曰易中诸卦于卦上无加字者独此称习坎孔氏正义云以坎为险难故特加习名王原叔先生引徐氏新义谓习坎字上脱卦名一坎字而易中卦名之下亦无重言卦者故离卦不曰离重离巽卦不曰巽重巽其重言卦名者皆孔子彖辞也孔氏既未明徐氏尤失之或者云本无习字縁坎卦六画漫灭正如习字故传冩者误以漫灭之卦画为习字又于其上添画一卦是坎字之上十二画矣然虽以习字漫灭观之仅有六画之象如此则其误在古既出之后而彖象皆已先言习坎则此説又非矣大抵坎加习字学者思虑终不能得不可更附防穿凿也坎离等六卦卦辞并彖皆只以三画取义坎以刚中而实故称有孚心亨有刚中之徳者未有不能济难也故行有尚如颐大过噬嗑中孚之类皆六画取象者也坎以三画取义是一卦之中其象再见故云习坎岂乾坤不可称习而六子之序始于坎故坎独称欤其义则六卦俱有之矣疑当阙之未可深辩也【易説】
　　新安朱氏曰习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣故其占如此【本义】
　　东莱吕氏曰或问易传曰习坎有孚维心亨行有尚惟其心诚一故能亨通至诚可以通金石蹈水火何险难之不可亨也窃谓易传句句字字当作实事看此心苟诚则赴汤蹈火无有龃龉一不诚焉则出言吐气亦不成伦理如李广之射入石唐之番人能水行三十里不噎又如心风人力倍常时与被火之人窜身于烟火之中而能保全者是其诚一之所致也未知是否乞赐详诲荅曰是其诚一之所致也此语有病【别集】
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉康节先生曰易曰坎有孚维心亨行有尚中正行险往且有功虽危无咎能自信故也伊尹以之是知古之人患名过实者有之矣其间有幸与不幸者虽圣人人力有不及者矣伊尹行宰居责成之地借使避放君之名岂曰不忠乎则天下之事去矣又安能正嗣君成终始之大忠者乎吁若委寄于匪人三年之间其如嗣君何则天下之事亦去矣又安有伊尹也坎有孚维心亨不亦近之乎【观物内篇】
　　伊川先生曰习坎者谓重险也上下皆坎两险相重也初六云坎窞是坎中之坎重险也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也　维其心可以亨通者乃以其刚中也中实为有孚之象至诚之道何所不通【一作亨】以刚中之道而行则可以济险难而亨通也　以其刚中之才而往则有功故可嘉尚若止而不行则常在险中矣【一作也】坎以能行为功　高不可外者天之险也山川邱陵地之险也王公君人者观坎之象知险之不可陵也故设为城郭沟池之险以守其国保其民人是有用险之时其用甚大故賛其大矣哉山河城池设险之大端也若夫尊卑之辨贵贱之分明等威异物采凡所以杜絶陵僭限隔上下者皆体险之用也【并易传】横渠先生曰可盈则非谓重险也中柔则心无常何能亨也内外皆险义不可止故行有尚也　坎维心亨故行有尚外虽积险苟处之心亨不疑则虽难必济而往有功也　今水临万仞之山要下即下无复疑滞人在前惟知有义理而已则复何囘避所以心通【并易説】
　　蓝田吕氏曰习坎更试乎至难也八卦干健坤顺震动艮止离明坎险巽入兑説惟险非吉徳君子所不取故于坎也独以习坎为名更试重险乃君子所有事也流水之为物虽行险不碍其必下也君子之为徳虽行险不失其必信也刚陷二隂之间而皆得中心亨者也刚中而习险往必有功也险非吉徳而王公法天地以设险其取于险也大矣
　　山杨氏曰北方寒极而隂凝一阳动乎中故凝释而为水水者一之所生也一之所起有一而未形其为物不贰矣故有孚心亨阳在内也诚孚于中险不能陷故亨天险非可止之地止于险则终于陷而已故行有尚往乃有功也水流而不盈阳微未出中也万折必东行险而不失其信险之陷阳小人害君子之象也宜无施而可然易变易也随时变易以从道则险亦有时而平矣王公设险以守其国是也险之时用岂不大矣哉系辞曰变动不居周流六虚其斯之谓欤设险之义伊川论之详矣【易説】
　　兼山郭氏曰二五刚中故为有孚维心亨有过物者必济故行有尚天险不止于法度之威地险不止于高城深池在夫王公所设之如何尔【易説】白云郭氏曰彖言重险正释习坎二字则习之为重明矣先儒谓便习非也水流而不盈者坎之险无穷已也行险而不失其信者坎之徳有孚也夫以一阳而揜于二隂非亨也然终不能陷者刚中也刚中则所守至固虽非亨而心亨矣孟子所谓富贵不能淫贫贱不能移威武不能屈者也故孔子亦谓枨也欲焉得刚刚中之徳用以有行何往而非功其本则自于有孚心亨之微推而及之天下也君子正心诚意而能治天下国家者以此故中庸之学不离乎一性之内其失则为罟擭陷阱而君子每慎其独者所以守刚中之徳为心亨之道也天非险也而人不可升者岂天之大险欤地非险也而山川邱陵岂地之大险欤天地之大尚未离乎坎险之道是以王公内则治教政刑外则城郭沟池皆所以象天地之险以守其国也故彖又曰险之时用大矣哉盖人知用险于小而不知险有大人之事孟子所谓王请大之者是亦孔子大矣哉之意也坎无时险有时故曰险之时用【易説】汉上朱氏曰坎一阳二隂在地为水水之流动阳也其静隂也流动乎隂中者阳陷乎隂也陷为险难八卦皆一字重坎加习然后尽险之象故曰习坎此以两坎言坎也坎自临变初九之五坎为水九二兊泽决而流流而不出乎中不盈也凡水之流有物阻之然后盈流而就下则不盈不盈者中也初之五复为坎行险也行险而不出乎中五必应二不失其信也水必就下流湿万折而必东有诸己之谓乎必曰习坎者惟习坎乃见其然君子动而不过临难而不苟似之故辞曰有孚彖曰水流而不盈行险而不失其信此以卦变言坎之徳也心者中也二五也亨者自初之五阳得位而亨水之流行虽处至险无所不通者亨也乃以刚中而不变也君子之在险亦然身虽蹈难其心则亨亦以刚中也初之五者往也刚得中而亨者往有功也坎之道有尚乎此君子济难出险亦岂离乎刚中哉刚中者诚实也诚实则金石可贯水火可蹈天地可动故曰维心亨乃以刚中也行有尚往有功也此以卦变明处险之道也险者坎之用也能用乎险则无恶乎险矣天地之大不可以去险况王公乎坎在上天险也天之所以险者震足止于下不可升也坎在下地险也地之所以险者艮为山坎为川半山为邱陵也坤在上国也五干为王三为三公四为诸侯坤国而坎据之王公设险以守其国也设险不唯城郭沟池兵甲之利纲纪法度人所不能逾者皆是所以法天地也故曰天险不可升也地险山川邱陵也王公设险以守其国此推明二五反覆以尽习坎之义也难生者险之时也用之以道济天下之难者险之用也不知其时不得其用行之不以中反陷乎险中小则亡身大则亡国故夫子叹曰险之时用大矣哉在卦气为大雪故太凖之以勤【易传】
　　新安朱氏曰重险释卦名义不失其信以卦象释有孚之义言内实而行有常也往有功者以刚在中心亨之象如是而往必有功也时用大矣哉极言之而赞其大也【本义】　水流而不盈才是説一坎满便流出去一坎又满又流出去行险而不失其信则是説决定如此【语録】
　　东莱吕氏曰常人言险必以为凶徳坎所谓天险不可升也地险山川邱陵也王公设险以守其国险之用乃如此盖易之道甚大百物不废若恶险而弃之是废一物废一物不足为易【易説】
　　象曰水洊至习坎君子以常徳行习教事
　　伊川先生曰坎为水水流仍洊而至两坎相习水流仍洊之象也水自涓滴至于防丈至于江海洊习而不骤【一作让】者也其因势就下信而有常故君子观坎水之象取其有常则常久其徳行人之徳行不常则伪也故当如水之有常取其洊习相受则以习熟其教令之事夫发政行教必使民熟于闻听然后能従故三令五申之若骤告未喻遽责其従虽严刑以驱之【一无之字】不能也故当如水之洊习【易传】
　　蓝田吕氏曰水之走下继至而不絶有习险之义焉徳行教事非习不成也
　　山杨氏曰习坎重险也水洊至相仍而不絶故积习而为重险行险而不失其信有常徳行之象焉盈科而进不舍昼夜有习教事之象焉故君子以之【易説】
　　兼山郭氏曰习坎重险也水流而不盈行险而不失其信言坎之常也行有尚往有功言坎之用也故象曰水洊至习坎君子以常徳行习教事易以坎为水水静则明烛须眉平中凖而大匠可以取法及其过也怀山襄陵浩浩滔天非方舟顺风不能以济也是以圣人制为刑法以治其小陈其甲兵以防其大有亷陛之峻以象天有封疆之固以象地每嵗孟春遒人以木铎徇于路又曰三时务农一时教战无非教也故常徳行以立事也习教事以制变也黄帝垂衣裳而天下治七十二战而禽灭蚩尤用此道也经曰地中有水师成诸坎也【易説】
　　白云郭氏曰坎者水也原泉混混不舍昼夜放乎四海故言洊至洊至则其来不已险陷亦不已是为习坎之义也君子法之以常徳行习教事曰常曰习皆不已之义也常徳行所以行险而不失其信习教事所以设险而固其国造次颠沛必于是斯为常矣国家闲暇及是时明其政刑斯为习矣常徳行故能有孚维心亨习教事故能行有尚而往有功二者岂可一日废乎亦犹君子自强不息以法干之健者也【易説】
　　汉上朱氏曰卦言坎者水也大象言坎者水流之坎窞也水流行不止至于坎矣复至于坎其行洊至有常习之象常徳行习教事非一日之积如水洊至也二五正中徳也震为行坤顺也为民教顺民者也常徳行可以渉险习教事可以夷险【易传】新安朱氏曰治己治人皆必重习然后熟而安之【本义】
　　初六习坎入于坎窞凶象曰习坎入坎失道凶也伊川先生曰初以隂柔【一无柔字】居坎险之下柔弱无援而处不得当非能出乎险也惟益陷于深险耳窞坎中之陷处己在习坎中更入坎窞其凶可知　由习坎而更入坎窞失道也是以凶能出于险乃不失道也【并易传】
　　横渠先生曰比于二无出险之志故云入于坎窞也【易説】
　　山杨氏曰柔不当位失道也居重险之时承刚而在下失道而不足以出险则益陷于险矣故入于坎窞凶窞坎中之陷处也【易説】
　　白云郭氏曰习坎重险也初六以隂柔之才居重险之下陷于坎险而不能出者也不能出者无刚中之徳而失处险之道是以凶也若従便习之义则初六不为坎窞之凶矣【易説】
　　汉上朱氏曰初六本临之六五自外入于初歴两坎习重也故曰习坎窞坎底也道由正而行也君子处险当以正道乃可出险初六不正不能出险反入于重坎之底失道而凶也此何异学泅者不知与没俱出而溺死者乎【易传】
　　新安朱氏曰初本以隂柔居重险之下其陷益深故其象占如此【本义】
</div>
    <div class="pagination">
<a href="合订删补大易集义粹言_page25.html">上一页</a><span>...</span><a href="合订删补大易集义粹言_page21.html">21</a><a href="合订删补大易集义粹言_page22.html">22</a><a href="合订删补大易集义粹言_page23.html">23</a><a href="合订删补大易集义粹言_page24.html">24</a><a href="合订删补大易集义粹言_page25.html">25</a><span class="current-page">26</span><a href="合订删补大易集义粹言_page27.html">27</a><a href="合订删补大易集义粹言_page28.html">28</a><a href="合订删补大易集义粹言_page29.html">29</a><a href="合订删补大易集义粹言_page30.html">30</a><a href="合订删补大易集义粹言_page31.html">31</a><span>...</span><a href="合订删补大易集义粹言_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
