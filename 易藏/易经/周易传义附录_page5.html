<!DOCTYPE html>
<html>
 <head>
  <meta charset="utf-8"/>
  <title>
   周易传义附录 - 第 5 页/共 48 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义附录 - 第 5 页/共 48 页
  </h1>
  <div class="content">
   比剥
　　豫
　　谦
　　师
　　复
　　右易之图九有天地自然之易有伏羲之易有文王周公之易有孔子之易自伏羲以上皆无文字只有图画最宜深玩可见作易本原精防之意文王以下方有文字即今之周易然读者亦宜各就本文消息不可便以孔子之说为文王之说也
　　问近略考卦变以彖辞考之说卦变者凡九卦盖言成卦之由凡彖辞不取成卦之由则不言所变之爻程子专以乾坤言变卦然只是上下两体皆变者可通若只一体变者则不通两体变者凡七卦随蛊贲咸恒渐涣是也一体变者两卦讼无妄是也七卦中取刚来下柔刚上柔下之类者可通至一体变者则以来为自外来故说得有碍大凡卦变须观两体上下为变方知其所由以成之卦先生曰便是此处说得有碍且程贲卦所云岂有乾坤重而为泰又自泰而变为贲之理若其说果然则所谓乾坤变而为六子八卦重而为六十四皆由乾坤而变者其说不得而通矣盖有则俱有自一画而二二而四四而八而八卦成八而有十六十六而三十二三十二而六十四而重卦备故有八卦则有六十四矣此康节所谓先天者也若震一索而得男以下乃是已有此卦了就此卦生出此义皆所谓后天之学今所谓卦变者亦是有卦之后圣人见得有此象故于彖辞安得谓之乾坤重而为是卦则更不可变而为它卦邪若论先天一卦亦无既画之后干一兊二离三震四至坤居末又安有乾坤变而为六子之理凡今易中所言皆是后天之易耳以此见得康节先天后天之说最为有功○太极两仪四象八卦者伏羲画卦之法也说卦天地定位至坤以藏之以见伏羲所画八卦之位也帝出乎震以下文王即伏羲已成之卦而推其义类之辞也如卦变图刚来柔进之类亦是就卦已成后用意推说以此为自彼卦而来耳非真先有彼卦而后方有此卦也古注说贲卦自泰卦而来先儒非之以为乾坤合而为泰岂有泰复变为贲之理殊不知若论伏羲画卦则六十四卦一时俱了虽乾坤亦无能生诸卦之理若如文王孔子之说则纵横曲直反覆相生无所不可要在看得活络无所拘泥则无不通耳○伊川不取卦变之说至柔来而文刚刚自外来而为主于内诸处皆牵彊说了王辅嗣卦变又变得不自然某之说却觉得有自然气象只是换了一爻非是圣人合下作卦如此自是卦成了自然有此象○汉上易卦变只变到三爻而止于卦辞多不通处某更推尽去方通如无妄刚自外来而为主于内只是初刚自讼二移下来晋柔进而上行只是五柔自观四挨上去此等类按汉上卦变则通不得○卦有两样生有从两仪四象加倍生来底有卦中互换自生一卦底互换成卦不过换两爻这般变卦伊川破之及到刚来而得中却推不行大率在就理义上看不过如刚自外来而得中分刚上而文柔等处看其余多在占处用也贲变节之象这须无紧要然后面有数处彖辞不如此看无来处解不得


　　周易义附録卷首下
&lt;经部,易类,周易传义附录&gt;
　　钦定四库全书
　　周易义附録卷一　　　宋　董楷　撰
　　上经
　　本义周代名也易书名也其卦本伏羲所画有交易变易之义故谓之易其辞则文王周公所系故系之周以其简袠重大故分为上下两篇经则伏羲之画文王周公之辞也并孔子所作之十篇凡十二篇
　　朱氏附録易有两义一是变易便是流行底一是交易便是对待底○问交易变易之义如何曰交易是阳交于隂隂交于阳是图卦上底如天地定位山泽通气雷风相薄水火不相射八卦相错者是也变易是阳变隂隂变阳老阳变为少隂老隂变为少阳此是占筮之法如昼夜寒暑屈伸往来者是也
　　【干下干上】乾元亨利贞
　　上古圣人始画八卦三才之道备矣因而重之以尽天下之变故六画而成卦重干为干干天也天者天之形体干者天之性情干健也健而无息之谓干夫天専言之则道也天且弗违是也分而言之则以形体谓之天以主宰谓之帝以功用谓之神以妙用【一无用字】谓之神以性情谓之干干者万物之始故为天为阳为父为君元亨利贞谓之四徳元者万物之始亨者万物之长利者万物之遂贞者万物之成唯乾坤有此四徳在他卦则随事而变焉故元専为善大利主于正固亨贞之体各称其事四徳之义广矣大矣
　　程氏附録读易须先识卦体如干有元亨利贞四徳阙却一个便不是干须要认得
　　本义六画者伏羲所画之卦也者奇也阳之数也干者健也阳之性也本注干字三画卦之名也下者内卦也上者外卦也经文干字六画卦之名也伏羲仰观俯察见隂阳有奇偶之数故画一奇以象阳画一偶以象隂见一隂一阳有各生一隂一阳之象故自下而上再倍而三以成八卦见阳之性健而其成形之大者为天故三奇之卦名之曰干而拟之于天也三画已具八卦已成则又三倍其画以成六画而于八卦之上各加八卦以成六十四卦也此卦六画皆奇上下皆干则阳之纯而健之至也故干之名天之象皆不易焉元亨利贞文王所系之辞以断一卦之吉凶所谓彖辞者也元大也亨通也利宜也贞正而固也文王以为乾道大通而至正故于筮得此卦而六爻皆不变者言其占当得大通而必利在正固然后可以保其终也此圣人所以作易教人卜筮而可以开物成务之精意余卦放此
　　朱氏附録问以干字为伏羲之文元亨利贞为文王之文固是不知履虎尾同人于野亨之类又如何曰此恐是少了字或是就上字立辞皆不可考有罗田宰吴仁杰云恐都剰了字如乾坤之类皆剰了问若乾坤则犹可言屯蒙之类若无卦名不知其为何卦曰他说卦画便是名了恐只是欠了字底是○元亨利贞四字文王本意在乾坤者只与诸卦一般是大亨而利于正耳至孔子作彖文言始以乾坤为四徳而诸卦自如其旧二圣人之意非有不同盖各是明一理耳今学者且当虚心玩味各随本文之意而体会之其不同处自不相妨不可遽以已意横作主张又曰人只见夫子于乾坤文言解作四徳他卦只云大亨以正便须要于乾坤四徳说教大于他卦毕竟本皆占辞也○正字不能尽贞之义须用连正固说其义方全正字也有固字意思但不分明终是欠阙○贞固是固得恰好如尾生之信是不贞之固须固得好方是贞○问程子圣人始画八卦三才之道备矣因而重之以尽天下之变故六画而成卦据此说郤是圣人始画八卦每卦便是三画圣人因而重之为六画似与邵子一生两两生四四生八八生十六十六生三十二三十二生六十四为六画不同曰程子之意只云三画上叠成六画八卦上叠成六十四耳与邵子说诚异盖康节此意不曾説与程子程子亦不及问之故一向只随他所见去但他说圣人始画八卦不知圣人画八卦时先画甚卦此处更晓他不得○重卦之由不但伊川先生之说如此盖大亦云八卦成列因而重之矣但八卦所以成列乃是从太极两仪四象渐次生出以至于此画成之后方见其三才之象非圣人因见三才遂以已意思惟而连画三爻以象之也因而重之亦是因八卦之已成各就上面节次生出画成之后然后见其可以尽天下之变不是圣人见下三爻不足以尽天下之变然后别生计较又并画上三爻以尽之也○问干者天之性情曰干健也健体为性健之用是情○干者天之性情指理而言也谓之性情该体用动静而言也○火之性情则是个热水之性情则是个寒天之性情则是个健○性情二者常相参在此情便是性之非性何以有情健而无息非性何以能如此○问干者天之性情曰此只是论其性体之健静専是性动直是情大抵干健虽静时亦専到动时便行之直到坤主顺只是翕辟谓如一个刚健底人虽在此静坐亦専一而有个作用底意思只待去作用到得动时直其可知若一柔顺人坐时便只恁地静坐收敛全无个营为底意思其动也只是辟而已又问如此则干虽静时亦有动意否曰然○乾坤是性情天地是皮殻其实是一个道理○问天専言则道也曰如云天命之谓性便是说道如云天之苍苍便是説形体惟皇上帝降衷于下民是説帝便似以物给付与人便有主宰之意又曰天道亏盈而益谦地道变盈而流谦此是説形体○问天専言之则道也天且弗违是也此语何谓曰程子此语某亦未敢以为然天且弗违此只是上天曰知性则知天此天便是専言之则道者否曰是○问以主宰谓之帝孰为主宰曰自有主宰盖天是个至刚至阳之物自然如此运转不息所以如此必有为之主宰者这样处要人自见得非言语所能到也因举庄子孰主张是孰维纲是一段而曰他也见得这道理○问以功用谓之鬼神以妙用谓之神曰鬼神只是往来屈伸功用只是论发见者所谓神也者妙万物而为言妙处即是神其见而见于功用者谓之鬼神至于不测者则谓之神又曰功用言其气也妙用言其理也又曰功用是有迹底妙用是无迹底又曰功用兼精粗而言妙用言精者○伊川好意思固不尽在解经上然就解经上亦自有极好意思如説干字便云干健也健而无息之谓干夫天専言之则道也天且弗违是也分而言之则以形体谓之天以主宰谓之帝以功用谓之鬼神以妙用谓之神以性情谓之干○问乾元亨利贞注云见阳之性健而成形之大者为天故三奇之卦名之曰干而拟之于天也窃谓卦辞未见取象之意其成形之大者为天及拟之于天二句恐当于大象言之下文天之象皆不易一句亦然坤卦放此曰才设此卦时便有此象了故于此豫言之又后面卦辞亦有兼象说者故不得不豫言也
　　初九潜龙勿用
　　下爻为初九阳数之盛故以名阳爻理无形也故假象以显义干以龙为象龙之为物灵变不测故以象乾道变化阳气消息圣人进退初九在一卦之下为始物之端阳气方萌圣人侧微若龙之潜隠未可自用当晦养以俟时
　　本义初九者卦下阳爻之名凡画卦者自下而上故以下爻为初阳数九为老七为少老变而少不变故谓阳爻为九潜龙勿用周公所系之辞以断一爻之吉凶所谓爻辞者也潜藏也龙阳物也初阳在下未可施用故其象为潜龙其占曰勿用凡遇干而此爻变者当观此象而玩其占也余爻放此
　　朱氏附録潜龙两字是初九之象勿用两字即是告占者之辞若卜得初九是潜龙之体只得藏不可用孔子作小象文释其所以为潜龙者以其在下也诸爻皆如此推测自分明○干之初九只是阳气潜藏之象未可用之占耳若便着个不易乎世不成乎名而未见行而未成底人坐在里面便死杀了非所谓絜浄精微者若会得卦爻本意却不妨当此时居此位作此人也顷年尝因人问易应之曰公曾看灵棊课否易之模样便只是如此也后有人问岂以其不足告而云尔邪此错认了话头也○易如一个镜相似看甚物来都照得如潜龙只有潜龙象自天子至于庶人看甚人都使得孔子説龙徳而隠不易乎世不成乎名便是就事上指杀説了然会看底孔子説也活不会看底虽文王周公説底也死了又曰须知得他是假托説是包含説假托谓不惹着事物包含是説个影象在里无所不包○问程易以初二三四四爻作舜説何以见得如此曰此是推説爻象之意非本指也读易若通得本指后便尽説去尽有道理可言问本指曰易本因卜筮而有占占辞中便有道理如筮得干之初九初阳在下未可施用其象为潜龙其占曰勿用凡遇干而得此爻者当观此象而玩其占隠晦而勿用可也他皆放此此易之本指也盖潜龙则勿用此便是道理故圣人为彖辞象辞文言节节推去无限道理此程易所以推说得无穷然非易本义也先通得易本指后道理尽无穷推説不妨若便以所推説者去解易则失易之本指矣○伊川説得都犯手势引舜来做乾卦干又那里有个舜来当初圣人作易又何尝説干是舜他只是悬空説在这里都被人説得来事多失了他絜净精微之意易只是説个象是如此何尝有实事如春秋便句句是实事如言公即位真个有个公即位易何尝如此不过只是因画以明象因象以推数因这象数便推个吉凶以示人而已都无后来许多劳攘説话
　　九二见龙在田利见大人【见龙之见贤遍反小象文言内见龙并同】
　　田地上也出见于地上其徳已着以圣人言之舜之田渔时也利见大徳之君以行其道君亦利见大徳之臣以共成其功天下利见大徳之人以被其泽大徳之君九五也乾坤纯体不分刚柔而以同徳相应
　　程氏附録九二利见大人九五利见大人圣人固有在上者在下者○干六爻如欲见圣人曾履处当以舜可见在侧陋便是潜陶渔时便是见升闻时便是干干纳于大麓时便是跃
　　本义二谓自下而上第二爻也后放此九二刚健中正出潜离隠泽及于物物所利见故其象为见龙在田其占为利见大人九二虽未得位而大人之徳已着常人不足以当之故值此爻之变者但为利见此人而已盖亦谓在下之大人也此以爻与占者相为賔主自为一例若有见龙之徳则为利见九五在上之大人矣
　　朱氏附録六爻不必限定是説人君且云潜龙勿用若是庶人得之自当不用人君得之也当退避见龙在田若是众人得之亦可用事利见大人如今人所谓宜见贵人之类易不是限定这物伊川亦自説一爻当一事则三百八十四爻只当得三百八十四事说得自好如何到他解却恁地説
　　九三君子终日干干夕惕若厉无咎
　　三虽人位已在下体之上未离于下而尊显者也舜之徳升闻时也日夕不懈而兢惕则虽处危地而无咎在下之人而君徳已着天下将归之其危惧可知虽言圣人事茍不设戒则何以为教作易之义也
　　程氏附録问陈莹中尝爱文中子或问学易子曰终日干干可也此语最尽文王所以圣亦只是个不已先生曰凡说经义如只管节节推上去可知是尽夫终日干干未尽得易据此一句只做九三使若谓干干是不已不已又是道渐渐推去则自然是尽理不如此
　　本义九阳爻三阳位重刚不中居下之上乃危地也然性体刚健有能干干惕厉之象故其占如此君子指占者而言言能忧惧如是则虽处危地而无咎也
　　朱氏附録九三以过刚不中而处危地当终日干干夕惕若则虽危无咎矣圣人正意只是如此若旁通之则所谓对越在天等説皆可通○君子终日干干矣至夕犹检防而惕然恐惧盖凡所以如此者皆所以进徳修业耳○问九三不言象何也曰九三阳刚不中居下之上有强力劳苦之象不可言龙故特指言干干惕若而已言有干干惕厉之象也○问干九三终日干干是君子进徳不懈不敢须臾宁否曰程子云在下之人君徳已着此语亦是拘了昔尝有人问程子胡安定以九四一爻为太子者程子笑之曰如此三百八十四爻只做得三百八十四件事了此说极是及到程子解易郤又拘了要知此是通上下而言在君有君之用臣有臣之用父有父之用子有子之用以至事物莫不皆然若如程子之説则千百年间只有个舜禹用得也大抵九三此爻才刚而位危故须着干干惕厉方可无咎若九二则以刚居中位易处了○厉无咎是一句他后面有此例如频复厉无咎是也○厉多是阳爻説○先生説易吉无咎云吉是遂其意无咎是上不至于吉下不至于凶平平恰好子又合道理处○问干九三伊川云虽言圣人事茍不设戒何以为教窃意因时而惕虽圣人亦常有此心曰易之为书广大悉备人皆可得而用初无圣凡之别但当着此爻便用兢兢惕惕
　　九四或跃在渊无咎
　　渊龙之所安也或疑辞谓非必也跃不跃唯及时以就安耳圣人之动无不时也舜之歴试时也程氏附録问胡先生解九四作太子恐不是卦义先生云亦不妨只看如何用当储贰则做储贰使九四近君便作储贰亦不害但不要拘一若执一事则三百八十四爻只作得三百八十四件事便休也
　　本义或者疑而未定之辞跃者无所縁而絶于地特未飞耳渊者上空下洞深昧不测之所龙之在是若下于田或跃而起则向乎天矣九阳四隂居上之下改革之际进退未定之时也故其象如此其占能随时进退则无咎也
　　朱氏附録或跃在渊渊是通处虽下于田田却是个平地渊则通上下一跃即飞上天又曰渊与天不争多渊是那空虚无实底之物跃是不着地了两脚跳上去底意思
　　九五飞龙在天利见大人
　　进位乎天位也圣人既得天位则利见在下大徳之人与共成天下之事天下固利见夫大徳之君也
　　本义刚健中正以居尊位如以圣人之徳居圣人之位故其象如此而占法与九二同特所利见者在上之大人耳若有其位则为利见九二在下之大人也
　　朱氏附録文言分明言同声相应同气相求水流湿火就燥云从龙风从虎圣人作而万物睹分明是以圣人为龙以作言飞以万物睹解利见大人只是言天下利见夫大徳之君也今人却别做一説恐非圣人本意○问程易于九二利见大人爻云利见大徳之君矣又言君亦利见大徳之臣以成其功天下亦利见大徳之人以被其泽于九五利见大人爻云利见在下大徳之人矣又言天下固利见大徳之君两爻互言如此不审的何所指曰此当以所占之人之徳观之若已是有九二之徳占得此九二爻则为利见九五大徳之君若常人无九二之徳者占得之则为只利见此九二之大人耳已为九五之君而有九五之徳占得此九五爻则为利见九二大徳之人若九二之人占得之则为利见此九五大徳之人各随所占之人以爻与占者相为主賔也太祖一日问王昭素曰九五飞龙在天利见大人常人何可占得此卦昭素曰何害若臣等占得则陛下是飞龙在天臣等利见大人是利见陛下也此説得最好如此所以三百八十四爻而天下万事无不可该无不周遍此易之用所以不穷也又曰占者当不得见龙飞龙则占者为客利去见那大人大人即九五九二之徳见龙飞龙是也若潜龙君子则占者自当之矣
　　上九亢龙有悔【亢苦浪反】
　　九五者位之极中正者得时之极过此则亢矣上九至于亢极故有悔也有过则有悔唯圣人知进退存亡而无过则不至于悔也
　　本义上者最上一爻之名亢者过于上而不能下之意也阳极于上动必有悔故其象占如此朱氏附録亢龙有悔若占得此爻必须以亢满为戒如这般处最是易之大义易之为书大抵于盈满处致戒盖阳气正长必有消退之渐自是理势如此又云当极盛之时便须虑其亢如当尧之时须交付与舜若不寻得个舜便交付与他则尧之后天下事未可知
　　用九见羣龙无首吉
　　用九者处干刚之道以阳居干体纯乎刚者也刚柔相济为中而乃以纯刚是过乎刚也见羣龙谓观诸阳之义无为首则吉也以刚为天下先凶之道也
　　程氏附録荆公言用九只在上九一爻非也六爻皆用九故曰见羣龙无首吉用九便是行健处天徳不可为首言干以至刚健又安可更为物先为物先则有祸所谓不敢为天下先干顺时而动不过处便是不为首六爻皆同
　　本义用九言凡筮得阳爻者皆用九而不用七盖诸卦百九十二阳爻之通例也以此卦纯阳而居首故于此之而圣人因系之辞使遇此卦而六爻皆变者即此占之盖六阳皆变刚而能柔吉之道也故为羣龙无首之象而其占为如是则吉也春秋曰干之坤曰见羣龙无首吉盖即纯坤卦辞牝马之贞先迷后得东北丧朋之意
　　朱氏附録问乾坤独言用九用六何也曰此二卦纯阳纯隂而居诸卦之首故于此此一例凡占法皆用变爻占故凡占得阳爻者皆用九而不用七占得隂爻者皆用六而不用八盖七为少阳九为老阳六为老隂八为少隂老变而少不变凡占用九用六者用其变爻占也遇干而六爻皆变则为隂遇坤而六爻皆变则为阳○用九用六此欧公旧説也而愚又尝因其説而推之窃以为凡得干而六爻纯九得坤而六爻纯六者皆当直就此例占其所系之辞不必更看所变之卦左蔡墨所谓干之坤曰见羣龙无首即坤之牝马先迷也利永贞即干之不言所利也○欧阳子曰乾坤之用九用六何谓也曰干爻七九坤爻八六九六变而七八无为易道占其变故以其所占者名爻不谓六爻皆九六也及其筮也七八常多而九六常少有无九六者焉此不可以不释也六十四卦皆然特于乾坤言之则余可知耳○用九不用七且如得纯乾卦皆七数这却是不变底他未当得九未在这爻里面所以只占上面彖辞用九盖是变底○七八九六虽是逐爻之数然全卦七八则当占本卦辞三爻七八则当占两卦辞全卦九六则当占之卦辞○羣龙无首这便是利牝马者为不利牡而却利牝如西南得朋东北丧朋皆是无头底○卦之本体元是六龙今变为隂头面虽变浑身却只是龙只一似无头底龙相似○问见羣龙无首吉伊川之意似云用刚阳以为天下先则凶无首则吉曰凡説文字须有情理方是用九当如欧阳公説方有情理某解易所以不敢同伊川便是有这般处看来当以见羣龙无首为句盖六阳已盛如羣龙然龙之刚猛在首故见其无首则吉大意只是要刚而能柔自人君以至士庶皆须如此若说为天下先便只是人主方用得以下更使不得恐不如此又曰如欧说盖为卜筮言所以须着有用九用六若如伊川说便无此也得
　　彖曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命保合大和乃利贞首出庶物万国咸宁【施始防反卦内皆同】
　　卦下之【一无之字】辞为彖夫子从而释之通谓之彖彖者言一卦之义故知者观其彖辞则思过半矣大哉乾元赞乾元始万物之道大也四徳之元犹五常之仁偏言则一事専言则包四者万物资始乃统天言元也乾元统言天之道也天道始万物【一更有万字】物资始于天也云行雨施品物流形言亨也天道运行生育万物也大明天道之终始则见卦之六位各以时成卦之初终乃天道终始乗此六爻之时乃天运也以御天谓以当天运乾道变化生育万物洪纎髙下各以其类各正性命也天所赋为命物所受为性保合太和乃利贞保谓常存合谓常和保合太和是以利且贞也天地之道常久而不巳者保合太和也天为万物之祖王为万邦之宗乾道首出庶物而万彚亨君道尊临天位而四海从王者体天之道则万国咸宁也程氏附録云行雨施是干之亨处○人能大明干之终始便知六位时成却时乗六龙以当天事○维天之命于穆不已忠也乾道变化各正性命恕也○或问变与化何别曰变如万物方变而未化化则更无旧迹自然之谓也庄子言变大于化非也○自古元不曾有人解仁字之义须于道中与他分别出五常若只是兼体却只有四也且譬一身仁头也其他四端手足也至如易虽言元者善之长然亦须通四徳以言之
　　本义彖即文王所系之辞者孔子所以释经之辞也后凡言者放此
　　本义大哉乾元万物资始乃统天此専以天道明干义又析元亨利贞为四徳以明之而此一节首释元义也大哉叹辞元大也始也乾元天徳之大始故万物之生皆资之以为始也又为四徳之首而贯乎天徳之始终故曰统天云行雨施品物流形此释干之亨也大明终始六位时成时乗六龙以御天始即元也终谓贞也不终则无始不贞则无以为元也此言圣人大明乾道之终始则见卦之六位各以时成而乗此六阳以行天道是乃圣人之元亨也乾道变化各正性命保合太和乃利贞变者化之渐化者变之成物所受为性天所赋为命太和隂阳会合冲和之气也各正者得于有生之初保合者全于已生之后此言乾道变化无所不利而万物各得其性命以自全以释利贞之义也首出庶物万国咸宁圣人在上髙出于物犹乾道之变化也万物各得其所而咸宁犹万物之各正性命而保合太和也此言圣人之利贞也盖尝统而论之元者物之始生亨者物之畅茂利则向于实也贞则实之成也实之既成则其根蔕脱落可复种而生矣此四徳之所以循环而无端也然而四者之间生气流行初无间断此元之所以包四徳而统天也其以圣人而言则孔子之意盖以此卦为圣人得天位行天道而致太平之占也虽其文义有非文王之旧者然读者各以其意求之则并行而不悖也坤卦放此
　　朱氏附録问赞易之赞曰称述其事如大哉乾元之类是赞○干者万物之始对坤而言天地之道也元者万物之始对亨利贞而言四时之序也错综求之其义乃尽○乾元只是天之性不是两个物事如人之精神岂可谓人自是人精神自是精神乎万物资始与资之深资于事父以事君之资皆训取字○乾元统天盖天只是以形体而言乾元即天之所以为天者也犹言性统形尔○问云行雨施品物流形言元亨矣此未言利贞却提起终始为说何也曰此终始说元亨所自来○干四徳元最重其次贞亦重以明终始之义非元则无以生非贞则无以终非终则无以为始不始则不能成终如此循环无穷此所谓大明终始也○问程易说大明终始处云大明天道之终始则见卦之六位各以时成不知是説圣人明之邪抑説乾道明之邪曰遗书中有一段明説云人能明天道之终始则见卦爻六位各以时成【见杨遵道録】此语证之可见大明者指人能明之也○大明终始意自明白其曰见曰当非人而何天人一理人之动乃天之运也然以私意而动则人不天矣惟其潜见飞跃各以其时则是以人当天也然不言当天而言御天以见迟速进退之在我尔【虽云在我然心理合一初无二体但主心而言尔】○以时成者言各以其时而成潜见飞跃皆以其时耳然皆四徳之流行也【初九与九二之半即所谓元九二之半与九三即所谓亨九四与九五之半即所谓利九五之半与上九即所谓贞】○大明终始一段说圣人之元亨六位六龙只与譬喻相似圣人之六位如隠显进退行藏潜龙时便当隠去见龙时便当他出来如孔子为鲁司寇时便是他大故显了到那麟絶笔便是他亢龙时这是在下之圣人然这卦大槩是説那圣人得位底若使圣人在下亦自有个元亨利贞如首出庶物不必在上方如此如孔子出类拔萃便是首出庶物著书立言泽及后世便是万国咸宁○乾道变化似是再説元亨变化字且只大槩恁地説不比系辞所説底子细各正性命他那元亨时虽正了然未成形质到这里方成如那百谷坚实了方唤做正性命乾道是统説底四徳是説他做出来底大率天地是那有形了重浊底乾坤是他性情其实乾道天徳互换一般乾道又言深得些子○乾道变化各正性命是那一草一木各得其理变化是个混全底○循环不已者乾道变化也合而成质者各正性命也譬之树木其根本犹大义散而生花结实一向生去是人物之万殊○问变者化之渐化者变之成如昨日是夏今日立秋为变到全然天凉没一些热时是化否曰然○问变化二字旧见本义云变者化之渐化者变之成夜来聴得説此二字乃谓化是渐化变乃顿变似少不同曰如此等字自是难説变者化之渐化者变之成固是如此然易中又曰化而裁之谓之变则化又是渐盖化如正月一日渐渐化至三十日至二月一日则是正月变为二月矣然既变则又化是化长而变短此等字须当通看乃好又曰变是自隂之阳忽然而变故谓之变化自阳之隂渐渐消磨将去故谓之化自隂而阳自是长得猛故谓之变自阳而之隂是渐渐消磨将去○问何谓各正性命曰各得其性命之正○大哉乾元万物资始只説是诚之源也至乾道变化各正性命方是性在○大哉乾元是説天道流行各正性命是説人得这道理做那性命处却不是正説性如天命之谓性孟子道性善便是就人身上説性易之所言却是説天人相接处○问大哉乾元万物资始乾道变化各正性命万物盈乎两间生生不穷日往则月来寒往则暑来风雷之所以鼓动山川之所以流峙皆是苍苍在上者实有以主其造化之权如此邪抑只是太极为万化枢纽万物自然如此曰此与前只一意○周子谓五殊二实二本则一一实万分万一各正小大有定自下推而上去五行只是二气二气又只是一理自上推而下来只是此一个理万物分之以为体万物之中又各具一理所谓乾道变化各正性命然总又只是一个理此理处处皆浑沦如一粒粟生为苗苖便生花花便结实又成粟还复本形一穗有百粒每粒个个完全又将这百粒去种又各成百粒生生只管不已初间只是这一粒分去物物各有理总只是一个理○各正性命言其禀赋之初保合太和言于既得之后天地万物莫不皆然不可作两节説也○各正性命保合太和圣人于乾卦此两句最好人之所以为人物之所以为物都是正个性命保合得个和气性命便是当初合下分付底保合便是有个皮殻包裹在里如人以刀破其腹此个物事便散却便死○保合太和即是保合此生理也天地氤氲乃天地保合此生物之理造化不息及其万物化生之后则万物各自保合其生理不保合则无物矣○问保合太和乃利贞曰天之生物莫不各有躯殻如人之有体果实之皮核有个躯殻保合以全之能保合则真性常存生生不穷如一粒之谷外面有个殻以裹之方其一萌芽之始是物之元也及其抽枝长叶则是物之亨到得生实欲熟未熟之际此便是利及其既实而坚便是贞矣○问首出庶物万国咸宁恐尽是圣人事伊川分作乾道君道如何曰乾道变化至乃利贞是天首出庶物万国咸宁是圣人又曰首出庶物须是聪明睿智髙出庶物之上以君天下方得万国咸宁礼记云聪明睿智足以有临也须聪明睿智皆过于天下之人方可临得他○以天道言之为元亨利贞以四时言之为春夏秋冬以人道言之为仁义礼智以气候言之为温凉燥湿以方言之为东西南北○元亨继之者善也阳也利贞成之者性也隂也○元是未通底亨利是收未成底贞是已成底譬如春夏秋冬冬夏便是隂阳极处其间春秋便是过接处○论干之四徳曰贞取以配冬者以其固也孟子以知斯二者弗去为知之实弗去之説乃贞固之意彼知亦配冬也○贞于五常为智孟子曰知斯二者弗去是也既知又曰弗去有两义又文言训正固又于四时为冬冬有始终之义王氏亦云肾有两蛇亦两所以朔易亦犹贞也又曰贞各称其事○知斯是正意弗去是固意○仁义礼智似一个包子里面合下都具了一理浑然非有先后元亨利贞便是如此不是説道有元之时有亨之时○元亨利贞其见有次序仁义礼智在里面自有次序到见时随感而动郤无次序又曰时无次第生时有次第○问孟子言仁义礼智义在第二易以义为利却成在第三曰礼是阳故曰亨谓之仁义礼智犹东西南北所谓元亨利贞犹东南西北一个是对説一个是从一边説○温底是元热底是亨凉底是利寒底是贞○干之四徳元譬之则人之首也手足之运动则有亨底意思利则配之胸脏贞则元气之所藏也又曰以五脏配之尤明白肝属木木便是元心属火火便是亨肺属金金便是利肾属水水便是贞○元亨利贞仁义礼智金木水火春夏秋冬将这四个涵泳玩味尽好○元亨利贞譬诸谷可见谷之生萌芽是元苗是亨穟是利成实是贞谷之实又复能生循环无穷○梅蘂初生为元开花为亨结子为利成熟为贞物生为元长为亨成而未全为利成熟为贞○元亨利贞只就物上看亦分明所以有此物便有此气所以有此气便有此理故易只説元者万物之始亨者万物之长利者万物之遂贞者万物之成不説气只説物者言物则气与理皆在其中伊川所説四句自动不得只为遂字成字説不尽故某略添字説尽○元亨利贞理也有这四段气也有这四段理便在气中两个不曾相离○元亨利贞性也生长收藏情也以元生以亨长以利收以贞藏者心也仁义礼智性也恻隠羞恶辞让是非情也以仁爱以义恶以礼让以智知者心也性者心之理也情者心之用也心者性情之主也程子曰其体则谓之易其理则谓之道其用则谓之神正谓此也又曰言天之自然者谓之天道言天之付与万物者谓之天命又曰天地以生物为心亦谓此也○伊川语録中説仁者以天地万物为一体説得太深无捉摸处易其手笔只云四徳之元犹五常之仁偏言则一事専言则包四者又曰仁者天下之公善之本也易只此两处説仁説得极平实学者当精看此等处○问四徳之元犹五常之仁偏言则一事専言则包四者曰元是初生出来生后方会通通后方始向成利者物之遂方是六七分到贞处方是十分成此偏言也然生中已具后许多道理此専言也恻是仁之端羞恶是义之端辞让是礼之端是非是智之端若无恻便都没下许多到羞恶也是仁在羞恶上到辞让也是仁在辞让上到是非也是仁在是非上○大哉乾元万物资始元者天地生物之端倪也元者生意在亨则生意之长在利则生意之遂在贞则生意之成若言仁便是这意思仁本生意生意乃恻隠之心也茍伤着这生意则恻之心便若羞恶也是仁去那义上若辞让也是仁去那礼上若是非也是仁去那智上若不仁之人安得更有义礼智○须是先识得元与仁是甚物事更就自家身上看甚麽是仁甚麽是义礼智既识得这个便见得这一个能包得那数个若有人问自家如何一个便包得数个只荅云只为是一个问黄直卿曰公于此处见得分明否曰向来看康节诗见得这意思如谓天根月窟闲来往三十六宫都是春正与程子所谓静后见万物皆有春意同且如这个棹子安顿得恰好时便是仁盖无乖戾便是生意穷天地亘古今只是一个生意故曰仁者与物无对以其无往非仁此所以仁包四徳也曰如此体仁便不是生底意思棹子安顿得恰好只可言中不可谓之仁元只是初底便是如木之萌如草之芽其在人如恻然有隠初来底意思便是所以程子谓看鸡雏可以观仁为是那嫩小底便有仁底意思在问如所谓初来意思便是不知思虑之萌不得其正时如何曰这便是地头着贼便是那元字上着贼了如合收敛而不曾收敛时便是利底地头着贼了如合贞静时不能贞静便是正底地头着贼了以一身观之元如头亨便是手足利便是胷腹贞便是元气所归宿处所以人头亦谓之元首穆姜亦曰元者体之长也今若能知得所谓元之元元之亨元之利元之贞上面一个元字便是包那四个下面元字则是偏言则一事者恁地説则大煞分明了须要知得所谓元之元亨之元利之元贞之元者盖见得此则知得所谓只是一个也若以一嵗之体言之则春便是元然所谓首夏清和便是亨之元孟秋之月便是利之元到那初冬十月便是贞之元也只是初底意思便是○四徳之元犹五常之仁偏言则一事専言则包四者此段只于易元者善之长与论语言仁处看若天下之动贞夫一者也则贞又包四者周易一书只説一个利则利又大也○専言仁则包三者言仁义则又管摄礼智二者如智之实知斯二者礼之实节文斯二者是也○元者用之端而亨利贞之理具焉至于为亨为利为贞则亦元之为尔此元之所以包四徳也若分而言之则元亨诚之通利贞诚之复其体用固有在矣以用言则元为主以体言则贞为主○大哉乾元万物资始至哉坤元万物资生那元字便是生物之仁资始是得其气资生是成其形到得亨便是他彰著利便是结聚贞便是收敛收敛既无形迹又须复生至如夜半子时此物虽存犹未动在到寅卯便生已午便着申酉便结亥子丑便实及至寅又生他这个只管运转一嵗有一嵗之运一月有一月之运一日有一日之运一时有一时之运虽一息之微亦有四个段子恁地运转○元亨利贞无断处贞了又元今日子时前便是昨日亥时物有夏秋冬生底是到这里方感得生气他自有个小小元亨利贞○仁为四徳之首而智则能成始而成终犹元为四徳之长然元不生于元而生于贞盖天地之化不翕聚则不能散也仁智交际之间乃万化之机轴此理循环不穷脗合无间不贞则无以为元也○此须与太极图通看四徳之元安在甚处剥之为卦在甚处干天也在甚处方能通成一片不然则不贯通少间看得如此了犹未是受用处在○元亨利贞在这里都具了杨宗范却説元亨属阳利贞属隂此却不是干之利贞是阳中之隂坤之元亨是隂中之阳干后三画是隂坤后三画是阳
　　象曰天行健君子以自彊不息
　　卦下象解一卦之象爻下象解一爻之象诸卦皆取象以为法乾道覆育之象至大非圣人莫能体欲人皆可取法也故取其行健而已至健固足以见天道也君子以自彊不息法天行之健也象本义象者卦之上下两象及两象之六爻周公所系之辞也
　　本义天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天徳之刚则自强而不息矣
　　朱氏附録乾卦有两干是两天也昨日行一天也今日行又一天也其实一天而行健不已此所以为天行健也○问天行健如何曰惟胡安定説得好因举其説曰天者干之形干者天之用天形苍然南枢入地下三十六度北枢出地上三十六度状如倚杵其用则一昼一夜行九十余万里人一呼一吸为一息一息之间天行已八十余里人一昼一夜有万三千六百余息故天行九十余万里天之行健可知故君子法之以自强不息云因言天之气运转不息故阁得地在中间或未达曰如弄椀珠底只恁运转不住故在空中不坠少有息则坠矣○天惟健故不息不可把不息做健○问健是以形容干否曰可伊川曰健而无息谓之干盖自人而言固有一时之健有一日之健惟无息乃天之徳○干干不息者体日往月来寒往暑来者用有体则有用有用则有体不可分先后説○健顺刚柔之精者刚柔健顺之粗者○问天运不息君子以自强不息曰非是説天运不息自家去赶逐也要学他如此不息只是常存得此心则天理常行而周流不息矣
　　潜龙勿用阳在下也
　　阳气在下君子处微未可用也
　　见龙在田徳施普也
　　见于地上徳化及物其施已普也
　　终日干干反复道也【复芳服反本亦作覆】
　　进退动息必以道也
　　程氏附録反复道也言终日干干往来皆由于道也三位在二体之中可进而上可退而下故言反复
　　本义反复重复践行之意也
　　或跃在渊进无咎也
　　量可而进【一有也字】适其时则无咎也【一无也字】
　　本义可以进而不必进也
　　飞龙在天大人造也【造徂早反】
　　大人之为圣人【一无人字】之事也
　　本义造犹作也
　　亢龙有悔盈不可久也
　　盈则变有悔也
　　用九天徳不可为首也
　　用九天徳也天徳阳刚复用刚而好先则过矣本义言阳刚不可为物先故六阳皆变而吉○天行以下先儒谓之大象潜龙以下先儒谓之小象后放此
　　朱氏附録干为万物之始故天下无物不资之以为始但六爻有时而皆变故有羣龙无首之象而君子体之则当谦恭卑顺不敢为天下先赤非谓天徳不可为首也又非谓干不为首也干不为首万物何所资始而谁为首乎
　　文言曰元者善之长也亨者嘉之会也利者义之和也贞者事之干也【长张丈反下长人同】
　　传他卦彖象而已独乾坤更设文言以明其【一作文】义推干之道施于人事元亨利贞干之四徳在人则元者众善之首也亨者嘉美之会也利者和合于义也贞者干事之用也
　　程氏附録隂为小人利为不善不可一槩论夫隂助阳以成物者君子也其害阳者小人也夫利和义者善也其害义者不善也
　　本义元者生物之始天地之徳莫先于此故于时为春于人则为仁而众善之长也亨者生物之通物至于此莫不嘉美故于时为夏于人则为礼而众美之会也利者生物之遂物各得宜不相妨害故于时为秋于人则为义而得其分之和贞者生物之成实理具备随在各足故于时为冬于人则为智而为众事之干干木之身枝叶所依以立者也
　　君子体仁足以长人
　　体法于干之仁乃为君长之道足以长人也体仁体元也比而效之谓之体
　　嘉会足以合礼
　　得会通之嘉乃合于礼也不合礼则非理岂得为嘉非理安有亨乎
　　利物足以和义
　　和于义乃能利物岂有不得其宜而能利物者乎
　　贞固足以干事
　　贞【一作正】固所以能干事也
　　本义以仁为体则无一物不在所爱之中故足以长人嘉其所会则无不合礼使物各得其所利则义无不和贞固者知正之所在而固守之所谓知而勿去者也故足以为事之干
　　君子行此四徳者故曰乾元亨利贞
　　行此四徳乃合于干也
　　本义非君子之至健无以行此故曰乾元亨利贞○此第一节申之意与春秋所载穆姜之言不异疑古者已有此语穆姜称之而夫子亦有取焉故下文别以子曰表孔子之词盖传者欲以明此章之为古语也
　　朱氏附録问文言四徳一段曰元者善之长以下四句説天徳之自然君子体仁足以长人以下四句説人事之当然元只是善之长万物生理皆始于此众善百行皆统于此故于时为春于人为仁亨是嘉之会此句自来説者多不明嘉美也会犹齐也嘉会众美之会犹言齐好也春天生万物未大故齐到夏时洪纎髙下各各畅茂盖春方生育至此乃无一物不畅茂其在人则威仪三千事事物物大大小小一齐到恰好处所谓动容周旋皆中礼故于时为夏于人为礼【周子遂唤作中】利者为义之和万物至此各遂其性事理至此无不得宜故于时为秋于人为义贞者乃事之干万物至此收敛成实事理至此无不的正故于时为冬于人为智此天徳之自然其在君子所当从事于此者则必体仁乃足以长人嘉会足以合礼利物足以和义贞固足以干事此四句倒用上面四个字极有力体者以仁为体仁为我之骨我以之为体仁皆从我出故无物不在所爱所以能长人嘉会足以合礼者须是美其所会也欲其所会之美当美其所会盖其厚薄亲疎尊卑小大相接之体各有节文无不中节即所会皆美所以能合于礼也利物足以和义者使物物各得其利则义无不和盖义是断制裁制之物若似不和然惟义能使事物各得其宜不相妨害自无乖戾而各得其分之和所以为义之和也贞固足以干事者贞正也知其正之所在固守而不去故足以为事之干干事言事之所依以立盖正而能固万事依此而立在人则是智至灵至明是是非非确然不可移易不可欺瞒所以能立事也干如板筑之有桢榦今人筑墙必立一木于中为骨俗谓之夜叉木无此则不可筑横曰桢直曰榦无是非之心非知也知得是是非非之正坚固确守不可移易故曰知周子则谓之正也○问万物之生意最可观此元者善之长也斯所谓仁也此也只是先生向所谓初之意否曰万物之生天命流行自始至终无非此理但初生之际淳粹未散尤易见耳只如元亨利贞皆是善而元则为善之长亨利贞皆是那里来仁义礼智亦皆善也而仁则为万善之首义礼智皆从这里出耳○仁是恻之母恻是仁之子又仁包义礼智三者仁是长兄管属得义礼智故曰元者善之长○春秋记穆姜所诵之语谓元者体之长觉得体字较好是一体之长也○体仁如体物相似人在仁里做骨子仁是个道理须是有这个人方体得他做个骨子比而效之之説却觉不是○体仁不是将仁来为我之体我之体便都是仁也○本义云以仁为体者犹言自家一个身体元来都是仁又云本义説以仁为体似不甚分明然也只得恁地説○问伊川解体仁长人作体干之仁看来在干为元在人为仁只应就人上説曰然君子行此四徳则体仁是君子之仁也○万物各有好时然到此亨之时皆盛大长茂无不好者故曰嘉之会会是会集之义也人之修为处处皆要好不特是只要一处好而已须是动容周旋皆中礼可也故曰嘉会又曰亨是万物亨通到此界分无一物不得其美故曰嘉之会若一物如此他物不如此则不可以为会○亨者嘉之会也嘉字重会字轻嘉会足以合礼会字重嘉字轻○嘉会足以合礼自上文体仁而言谓君子嘉其会此嘉字説得轻又不当如前説此只是嘉其所会此嘉字当若文之以礼乐之文则文字为重到得文之以礼乐便不同谓如在人若一言一行之美亦不足以为会直是事事皆尽美方可以为会都无私意方可以合礼○嘉会须是有礼后底事然这意思却在礼之先嘉其所会时未説那礼在然能如此则便能合礼○问利者义之和曰义之和处便是利如君臣父子各得其宜此便是义之和处安得云不利如君不君臣不臣父不父子不子此便是不和也安得云利孔子所以罕言利者盖不欲専以利为言恐人只管去利上求也又曰孔子只説义之和为利不去利上求利只义和处便是利又曰义者得宜之谓处得其宜不逆了物即所谓利○义之和只是中节义有个分至如亲其亲长其长则是义之和如不亲其亲而亲他人之亲便不是和○孟子云未有仁而遗其亲者也未有义而后其君者也却是这意思只是个依本分若依本分时尔得尔底我得我底则自然和而有别若上下交征利则上下相侵相夺便是不义不和而切于求利矣○利物足以和义此数句最难看老苏论此谓惨杀为义必以利和之如武王伐纣义也若徒义则不足以得天下之心必散财粟而后可以和其义若如此説则义在利之外分截成两段了○义之为义只是一个宜其初则甚严如男正位乎外女正位乎内直是有内外之辨君尊于上臣恭于下尊卑大小截然不可犯似若不和之甚然能使之各得其宜则其和也孰大于是至于天地万物无不得其所亦只是利之和尔此只是就义中便有一个和既曰利者义之和却説利物足以和义盖不如此不足以和其义也○伊川説利物足以和义觉见他説得糊涂如何唤做和合于义四句都説不力○问程子曰义安处便是利只是当然而然便安否曰是也只万物各得其分便是利字则易所谓利者义之和利便是义之和处然句解得不似此语却亲切正好去解那句义○贞固足以干事干如木之干事如木之枝叶贞固者正而守之贞固在事是与立个骨子所以为事之干欲为事而非贞固便植立不起自然倒了贞者事之干伊川説贞字只以为正恐未足以尽正之义须是説正而固然亦未推得到知上看得来合是如此知是那黙运事变底一件物事所以为事之干○问贞固二字与体仁嘉会利物似不同曰属北方者便着用两字方能尽之○故曰乾元亨利贞他把干字当君子
　　初九曰潜龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可拔潜龙也【乐音洛】
　　自此以下言干之用用九之道也初九阳之微龙徳之潜隠乃圣贤之在侧陋也守其道不随世而变晦其行不求知于时自信自乐见可而动知难而避其守坚不可夺潜龙之徳也
　　程氏附録乐则行之忧则违之乐与忧皆道也非已之私也
　　本义龙徳圣人之徳也在下故易谓变其所守大抵乾卦六爻文言皆以圣人明之有显而无浅深也
  </div>
  <div class="pagination">
   <a href="周易传义附录_page4.html">
    上一页
   </a>
   <a href="周易传义附录.html">
    1
   </a>
   <a href="周易传义附录_page2.html">
    2
   </a>
   <a href="周易传义附录_page3.html">
    3
   </a>
   <a href="周易传义附录_page4.html">
    4
   </a>
   <span class="current-page">
    5
   </span>
   <a href="周易传义附录_page6.html">
    6
   </a>
   <a href="周易传义附录_page7.html">
    7
   </a>
   <a href="周易传义附录_page8.html">
    8
   </a>
   <a href="周易传义附录_page9.html">
    9
   </a>
   <a href="周易传义附录_page10.html">
    10
   </a>
   <span>
    ...
   </span>
   <a href="周易传义附录_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
