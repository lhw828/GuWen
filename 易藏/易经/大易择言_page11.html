<!DOCTYPE html>
<html>
<head>
    <meta charset="UTF-8">
    <title>大易择言 - 第 11 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 11 页/共 61 页</h1>
    <div class="content">　　【通论】林氏黄中曰书云卜不习吉初筮之谓也又云一习
　　吉原筮之谓也
　　平庵项氏曰屯之初九动乎坎中故为宜建侯而不宁比之九五居坎而下比故为不宁方来皆以坎为不宁也坎险而多忧故为不宁之象
　　厚庵冯氏曰萃与比下体坤顺同上体水泽不相逺惟九四一爻有分权之象故元永贞言于五比下无分权者故元永贞言于卦义各有在也
　　双湖胡氏曰六十四卦惟蒙比以筮言蒙贵初而比贵原者葢蒙之道当视其初筮之専诚显比之道当致其原筮而谨审所以不同也
　　云峰胡氏曰蒙比卦辞特两筮字以示占者之通例筮得蒙卦辞蒙求亨者与亨蒙者皆可用筮得比卦辞为人所比与求比者皆可用顾其所处所存者何如尔蒙之筮问之人者也不一则不专比之筮问其在我者也不再则不审不宁方来指下四隂而言来者自来后者自后吾惟问我之可比不可比彼之来比不来比吾不问也此固王者大公之道而为九五之显比者也
　　【余论】或问比卦大抵占得之多是人君为人所比之象朱子曰也不必拘若三家村中惟一个人作头目也是为人所比也须自审自家才徳可以为之比否所以原筮元永贞也
　　进斋徐氏曰后夫凶如万国朝禹而防风后至天下归汉而田横不来隗嚣公孙述之徒皆是也
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　【正义】衡水孔氏曰比吉也者言相亲比而得吉也比辅也者释比所以得吉下顺从者谓众隂顺从九五也
　　伊川程子曰比吉也物相亲比乃吉道也比辅也下顺从也五以阳居尊位羣下顺从以亲辅之所以为比也推原筮决相比之道得无永贞而后可以无咎所谓元永贞如五是也以阳刚居中正尽比道之善者也民不能自保故戴君以求宁君不能独立故保民以为安不宁而来比者上下相应也众必相比而后能遂其生若相从之志不疾而后无所亲比困屈以致凶穷之道也
　　杨氏文源曰下顺从以卦体言实则兼上下众隂不曰上下而曰下者以九五为主也至不宁方来则曰上下应前是尊上之辞后是举众之辞
　　【辨正】郭氏【京】曰比吉吉下误增也字凡彖先举系辞后以
　　义结下皆有也字系辞下并无也字
　　【通论】石涧俞氏曰坤顺也初至四皆坤画有众皆顺从之象上六不与焉今但曰下顺从而不及上葢斥上六在外也
　　【余论】伊川程子曰以圣人之公言之因至诚求天下之比以安民也以后王之私言之不求下民之附则危亡至矣故上下之志必相应也
　　象曰地上有水比先王以建万国亲诸侯
　　【正义】南阳何氏曰水性润下今在地上更相浸润比之义
　　也
　　伊川程子曰夫物相亲比而无间者莫如水在地上所以为比也先王观比之象以建万国亲诸侯建立万国所以比民也亲抚诸侯所以比天下也
　　紫岩张氏曰水行地上小大相比率以归东先王法之建万国以下比其民亲诸侯以上比其君若身使臂臂使指小大相维顺以听命制得其道也
　　缙云冯氏曰地上之水异源同流畎浍相比以比于川九川相比以比于海如万国诸矦大小相比而方伯连帅率之以比于天子也
　　紫阳朱子曰地上有水水比于地不容有间建国亲矦亦先王所以比于天下而无间者也彖意人来比我此取我徃比人
　　【通论】云峰胡氏曰师之容民畜众井田法也可以使民自相合而无间比之建国亲矦封建法也可使君与民相合而无间
　　初六有孚比之无咎有孚盈缶终来有它吉
　　【正义】伊川程子曰初六比之始也相比之道以诚信为本中心不信而亲人人谁与之故比之始必有孚诚乃无咎也孚信之在中也有孚盈缶诚信充实干内若物之盈满于缶中也缶质素之器【此言本王辅嗣】言若缶之盈实其中外不加文饰则终能来有它吉也物无不信岂用饰外以求比乎孚信比之本也
　　紫阳朱子曰比之初贵乎有信则可以无咎矣若其充实则又有他吉也
　　秋山王氏曰孚信之在中者也初居比之始故言彼此相比之道有孚比之孚之在人者也人有孚诚而后已徃比之故无咎有孚盈缶孚之在已者也已有孚诚则人来亲比故又吉焉
　　【通论】紫阳朱子曰孚有在阳爻者有在隂爻者伊川谓中
　　虚信之本中实信之质是也
　　象曰比之初六有它吉也
　　【正义】伊川程子曰比之初六者比之道在乎始也始能有孚则终致有他之吉其始不诚终焉得吉上六之凶由无首也
　　蒋氏仁敬曰爻辞有孚凡两更端及盈缶等语象传皆畧之直举初六为言可见比之要道在乎始先此义与卦辞后夫凶之意相明
　　六二比之自内贞吉
　　【正义】伊川程子曰二与五为正应皆得中正以中正之道相比者也二处于内自内谓由己也择才而用虽在乎上而以身许国必由于己己以得君道合而进乃得正而吉也以中正之道应上之求乃自内而不自失也汲汲以求比者非君子自重之道乃自失也
　　【余论】云峰胡氏曰初不系四之应而五应之故曰他四不系初之应而应乎五故曰外惟二本与五应故曰比之自内而又以正故吉凡卦以外卦为内上卦为外比六二言内六四言外内外卦之分见于此
　　愚案旧説六爻取应为义率多附防胡氏所论此卦之应近似有理然亦偶合者尔如谓初本与四应今与五应而曰有它则大过之九四中孚之初九皆曰有它其説何也且比虽取四隂来比而六三之比匪已出其间又安见初之吉必为应乎五耶谓二五本相应而曰比之自内宜矣如谓四不应初而应五曰外比则泰之初九咸之初六象传皆曰志在外犹可曰指所当应之爻而言益之上九象传曰自外来又何説乎葢此之外比与涣六三爻象传曰志在外正同以卦属坎体而此二爻适能去其陷溺之性以从阳刚故也非特为外卦也应之为説于易理不为无碍明者当有以辨之
　　象曰比之自内不自失也
　　【正义】伊川程子曰守己中正之道以待上之求乃不自失也易之为戒严宻二虽中正质柔体顺故有贞吉自失之戒戒之自守以待上之求无乃涉后凶乎曰士之修己乃求上之道降己辱身非自重之道也故伊尹武侯救天下之心非不切必待礼至然后出也
　　汉上朱氏曰六二柔也恐其自失也二处乎内待上之求然后应之比之自内者也故曰不自失也
　　紫阳朱子曰得正则不自失矣
　　六三比之匪人
　　【正义】紫阳朱子曰隂柔不中正承乗应皆隂所比皆非其
　　人之象其占大凶不言可知
　　愚案六三体本柔暗而处重隂之间故为比之匪人易之取象不过如是或谓三以上应无首而为比匪者其义狭陋不若本义所言为切于教戒也
　　象曰比之匪人不亦伤乎
　　【正义】伊川程子曰人之相比求安吉也乃比于匪人必将反得悔吝其亦可伤矣深戒失所比也
　　六四外比之贞吉
　　【正义】伊川程子曰亲贤从上比之正也故为贞吉
　　紫阳朱子曰以柔居柔外比九五为得其正吉之道也占者如是则正而吉矣
　　象曰外比于贤以从上也
　　【正义】伊川程子曰外比谓从五也五刚明中正之贤又居君位四比之是比贤且从上所以吉也
　　九五显比王用三驱失前禽邑人不诫吉
　　【正义】紫阳朱子曰一阳居尊刚健中正卦之羣隂皆来比已显其比而无私如天子不合围开一面之纲来者不拒去者不追故为用三驱失前禽而邑人不诫之象葢虽私属亦喻上意不相警备以求必得也凡此皆吉之道占者如是则吉也
　　又曰邑人不诫如有闻无声言其自不消相告诚又如归市者不止耕者不变相似
　　石门梁氏曰九五阳刚中正为比之主阳刚则明而不暗中正则公而不私此其所以为显比也以象言之如田狩而用三驱失前禽来者不拒去者不追此上之比下也固显比也比下既得其道则虽私属亦喻上意而不待告诫此下之比上也亦显比也上下之相比同一显明之道又安有不吉乎
　　陆氏庸成曰三驱失禽置失得于勿惜者状荡平之王心邑人不诫泯知识于大顺者状熙皥之王化
　　折中曰案本义解邑人不诫谓不相警备以求必得似以为求所失之前禽也然语类只作有闻无声之意尤为精切葢言王者田猎而近郊之处畧不惊扰耳本义系朱子未修改之书故其后来讲论每有不同者皆此类也
　　【通论】伊川程子曰天子之畋围合其三面前开一路使之可去不忍尽物好生之仁也只取其不用命者不出而反入者也禽兽前去者皆免矣故曰失前禽也王者显明其比道天下自然来比来者抚之固不煦煦然求比于物若田之三驱禽之去者从而不追来者则取之也此王道之大所以其民皥皥而莫知为之者也
　　诚斋杨氏曰王者之比天下去妙巧捐防谋昭示之以至正大中之道而己可以比天下而不可以示天下王者不由也故曰显比
　　云峰胡氏曰诸隂爻皆言比之隂比阳也五言显比阳为隂所比也师比之五皆取田象师之田有禽害物之禽也比之失前禽背已之禽也在师则执之王者之义也在此能失之王者之仁也
　　象曰显比之吉位正中也舍逆取顺失前禽也邑人不诫上使中也
　　【正义】紫阳朱子曰上之徳使不偏也
　　建安邱氏曰舍逆谓舍上一隂隂以乗阳为逆也取顺谓取下四隂隂以承阳为顺也失上一隂故曰失前禽
　　愚案王辅嗣云三驱之礼禽逆来趣已则舍之背已而走则射之爱于来而恶于去故常失前禽又毛公诗传面伤不献践毛不献孔疏云面伤不献者谓当面射之翦毛不献谓在旁而逆射之二者皆为逆射嫌诛降之义也今程传以不去反入者为当取以前去者为失前禽与先儒之论不合且诚如其言是取逆舍顺矣然细玩经文旧解亦有未安然则何説曰象统言王者大公之心既不可拘于礼文亦不得泥顺逆取舍等字而求其义也夫舍逆主于言纵可以为上六之象矣若取顺乃借象于下之四隂以为主于言杀可乎读者不以辞害意则善矣
　　【辨正】郭氏【京】曰失前禽舍逆取顺也今本误倒其句小象并系先举爻辞后以义结此独先申义而后举爻辞三百八十三爻并无此例误亦明矣
　　【通论】白云郭氏曰民心罔中惟尔之中其使中之谓乎云峰胡氏曰师之使不当谁使之五也比之使中谁使之亦五也
　　上六比之无首凶
　　【正义】山阳王氏曰无首后也处卦之终是后夫也为时所
　　弃宜其凶也
　　汴水赵氏曰首为上为阳九五之象自六四以下奉之为首者也上六居九五之上犹人而无首安得不凶
　　秋山王氏曰五以一阳居尊四隂比之于下故彖传曰下顺从也而上六孤立于外而不从岂非后夫之象
　　【存疑】伊川程子曰六居上比之终也首谓始也凡比之道其始善则其终善矣有其始而无其终者或有矣未有无其始而有终者也故比之无首至终则凶也
　　紫阳朱子曰隂柔居上无以比下凶之道也故为无首之象而其占则凶也【此説又别亦不可用】
　　东莱吕氏曰上六比之无首凶上居卦之终不曰无终凶而曰无首凶何也见其无终则知其必无首矣治疾者必推其致疾之由也
　　愚案象传之无所终即彖传之其道穷上六即后夫无疑也无首以不能承阳为正义程吕谓始交之不善朱子谓隂柔不足为首训俱未谛
　　象曰比之无首无所终也
　　【正义】临川王氏曰隂之为物以阳为首而比之者也乗九五而不承比之无首者也以阳为首则有所终先阳则迷而失道况无首乎
　　白云郭氏曰上六非天下之所比又不能比人为臣而无君与无元首何异哉是以凶而无所终也
　　紫阳朱子曰以上下之象言之则为无首以终始之象言之则为无终无首则无终矣
　　蒋氏仁敬曰即卦辞后夫凶之义



　　大易择言卷五
<经部,易类,大易择言>
　　钦定四库全书
　　大易择言卷六
　　上元程廷祚撰
　　【干下巽上】
　　小畜亨密云不雨自我西郊
　　【正义】紫阳朱子曰小隂也畜止之之义也卦唯六四一隂上下五阳皆为所畜故为小畜内健外巽二五皆阳各居一卦之中而用事有刚而能中其志得行之象故其占当得亨通然畜未极而施未行故有密云不雨自我西郊之象
　　【辨正】愚案小畜一卦自来皆泥于象而不求其义又不求与履卦对待之义且不求所以次于师比之后之义卒至于影响支离而莫得其解也盖此卦立象实以六四一爻理势所在有不得不听其自然者然柔虽得位不可谓之非梗阳虽有五不可谓之已纯小畜云者言此乃事势之暂而未可以为常者也若履则可以为常矣何则健而巽畏天者也説而应乎干乐天者也畏天者以有所阻也此小畜与履对待之故也由王辅嗣以来动引大畜以为比例故云小畜所畜者小大畜所畜者大不知卦之一正一反而生实义如天造地设六十四卦皆然使小畜必待与大畜比例而后见文王何不直取以相对而使之遥应乎且大畜之畜训为止聚小畜之畜训为容受其义自别也至此卦序在第九乾坤者天地之象也屯蒙以后皆洪荒之世圣人经纶开辟之事也师言田有禽比言失前禽则顽梗未能尽化徳教未能尽洽可知时至小畜大端无所用力优柔厌饫而已至履而人道遂立故继之以泰焉观卦之对待与其次序则小畜之义愈明而诚非大畜之所谓畜也又尝求小畜之义与需卦畧相彷佛皆有待其自然之意其不同者则需以险在前而当待小畜以隂未化而当待险在前而当待者居易俟命之学隂未化而当待者必世后仁之效也然则小畜云者非谓隂能畜阳而谓阳之畜隂又明甚矣先儒谓一隂而畜羣阳难以为训不可以不辨　彖辞二句当作两解上句指隂而言下句谓化隂者也观彖传自见矣
　　【余论】紫岩张氏曰臣之诚意虽通于上而君徳未孚若天气未应曰宻云不雨西郊隂位自我西郊言阳气未应也【此説亦似有理但与彖上下应之语不能无碍】
　　语类问宻云不雨自我西郊朱子曰凡雨者皆是隂气盛凝结得宻方湿润下降为雨今干上进一隂止他不得所以彖中云尚徃也是指干欲上进之象到上九则以卦之始终言畜极则散遂为既雨既处隂徳盛满如此所以有君子征凶之戒【张氏以宻云为阳气未应此又以既雨为险气盛二説不合】
　　隆山李氏曰小畜小过皆隂用事故止为宻云而不能为雨泽
　　【存疑】伊川程子曰畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非能力正之也畜道之小者也又四以一隂得位为五阳所説得位得柔巽之道也能畜羣阳之志是以为畜也小畜谓以小畜大所畜聚者小所畜之事小以隂故也彖専以六四畜诸阳为成卦之义不言二体葢举其重者云隂阳之气二气交而和则相畜因而成雨阳倡而隂和顺也故和若隂先阳倡不顺也故不和不和则不能成雨云之畜聚虽宻而不【一有能字】成雨者自西郊故也东北阳方西南隂方自隂倡故不和而不能成雨以人观之云气之兴皆自四逺故云郊据四而言故云自我畜阳者四畜之主也
　　彖曰小畜柔得位而上下应之曰小畜健而巽刚中而志行乃亨密云不雨尚徃也自我西郊施未行也【正义】龟山杨氏曰小者畜也此以六四一爻言之也合一卦之才则三阳健而进一隂体巽而上行九五刚得中与之合志则志行矣是以亨也
　　紫阳朱子曰以卦体释卦名义柔得位指六居四上下谓五阳以卦徳卦体而言阳犹可亨也尚徃言畜之未极其气犹上进也
　　平庵项氏曰谓之尚徃则非不徃谓之未行则非不行亨固在其中矣
</div>
    <div class="pagination">
<a href="大易择言_page10.html">上一页</a><span>...</span><a href="大易择言_page6.html">6</a><a href="大易择言_page7.html">7</a><a href="大易择言_page8.html">8</a><a href="大易择言_page9.html">9</a><a href="大易择言_page10.html">10</a><span class="current-page">11</span><a href="大易择言_page12.html">12</a><a href="大易择言_page13.html">13</a><a href="大易择言_page14.html">14</a><a href="大易择言_page15.html">15</a><a href="大易择言_page16.html">16</a><span>...</span><a href="大易择言_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
