<!DOCTYPE html>
<html>
<head>
    <meta charset="UTF-8">
    <title>大易缉说 - 第 13 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 13 页/共 29 页</h1>
    <div class="content">　　使不自恃其刚明之极炎炎不顾则听必聦聦必明闻过知改恶不至是矣
　　【离下艮上】
　　贲饰也文饰也二与上成贲之主也二之柔来于内以文刚而爲离上之刚往于外以文柔而爲艮艮上离下止于文明贲之义也又艮山也离火也山下有火照见其上草木品彚物物光明有贲饰之象焉故爲贲
　　贲亨小利有攸往
　　徒质则不能亨质而有文以加饰之则可亨故曰贲亨然文盛则实必衰茍专尚文以往则流故曰小利有攸往小者谓不可太过以灭其质也亦以成卦六二文明中正故亨成卦上九刚而终止故小利有攸往
　　曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　以成卦之主释辞而极言之也刚柔相杂曰文故刚柔相文以成贲下体本干柔来文其中而爲离文虽柔而质则刚又中且正故亨上体本坤刚往文其上而爲艮文虽刚而质则柔又刚而止故小利有攸往刚柔交错此天道自然之文也圣人见天有刚柔交错之文乃观乎三辰五行之昭然者以察四时之变见人有上下尊卑各止其止之文也乃观乎三纲五常之灿然者以化成天下此圣人用贲之道也
　　象曰山下有火贲君子以明庶政无敢折狱
　　山下有火则草木皆被其文彩贲之象也庶政者国家大小之政如宗庙朝廷礼乐法度之类皆可用文唯狱一事専用情实若用文饰则没其实矣故君子用贲之象以修明庶政而无果敢于折狱
　　初九贲其趾舍车而徒
　　趾取在下而行之义初以阳刚履正而在下故其文未能贲饰于世但能贲饰其身之所行故曰贲其趾六二成卦之主初近从之则安如乘车六四初之正应初逺从之则劳如徒步然应四正也比二非正也初守其正宁舎车而徒此贤者在下贲其行者之所爲也岂茍乎哉
　　象曰舎车而徒义弗乘也
　　初守其刚正知二之车于义不可茍而乘也
　　六二贲其须
　　须须也随頥而动资饰于上之物也刚柔交而后成贲二虽下卦之主然必丽于刚而后贲道可成二柔而正三刚而正皆无应与故二附丽于三以成其贲故曰贲其须
　　象曰贲其须与上兴也
　　谓二之柔必上与三之刚同兴而后可以成其贲饰之功也
　　九三贲如濡如永贞吉
　　刚柔杂爲文当贲之时三以刚之正文二四之柔二四以柔之正文三之刚是三居刚柔之会处文明之正贲之盛者也故曰贲如二隂上下浸润以成其贲故曰濡如贲之盛莫善于此复何爲哉唯永久贞固以守之使贲道成而无弊则吉
　　象曰永贞之吉终莫之陵也
　　陵者加而过之之谓终莫之陵者言贲之善终无以加于此也
　　六四贲如皤如白马翰如匪寇婚媾
　　刚柔相文而后成贲四应初而比三皆可以贲故曰贲如然四守其正舎三而从初爲三所隔故其贲如者皤如皤白也谓其不成贲也下贲不获乃进而上行行则五亦隂也不能相贲故马亦白翰马之白者礼曰殷尚白戎乘翰是上下俱不贲守正而甘于白者也向若不爲九三之寇所隔则与初相亲而成贲矣盖卦唯初与四两爻以正相应故系辞之意相似
　　象曰六四当位疑也匪寇婚媾终无尤也
　　以六居四位之当也近有三逺有初亦皆当位故疑然应初正也必与初合以成其贲故终无尤也
　　六五贲于丘园束帛戋戋吝终吉
　　古者建国经野城依丘阪丘在外而髙园在外而近喻上九也上九居卦之外乃髙蹈丘园之士也上卦刚上而文柔故五受贲于上是五不能自贲而贲于丘园也不能自贲故无文物之盛戋戋浅小也但用浅小束帛求贲于人言其质也以君爲此可吝之道然能受贲于人以成其文明之治故亦终吉
　　象曰六五之吉有喜也
　　能取诸人以成贲而享其吉是有喜也
　　上九白贲无咎
　　上以阳刚之贤爲成卦之主居艮止之极当贲道之终止文之流于终终则反而质矣是知文之不可以太过以其成贲之志不成以文而成以白者也故贲道成而无弊无弊故无咎
　　象曰白贲无咎上得志也
　　上九成卦之主志在成贲也今不成贲以文而成以白止文之穷而无灭质之咎是得其成贲之志也故曰上得志
　　【坤下艮上】
　　剥消剥殆尽之谓五隂上进阳将剥尽是隂剥阳小人剥君子之时也伊川曰山髙起地上而反附着于地頽剥之象故爲剥
　　剥不利有攸往
　　上九一阳成卦之主也旣穷于上往欲何之况天地间利于有所往者阳也今阳既剥矣爲君子者不利于有所往也明矣
　　曰剥剥也柔变刚也
　　以卦体释卦名义言五隂剥一阳其势将尽变干之刚而爲坤之柔有惊惧之意焉故曰剥剥也
　　不利有攸往小人长也顺而止之观象也君子尚消息盈虚天行也
　　释辞自一隂之姤浸长浸盛至剥而五阳爲五隂矣其进未止也则小人道长莫极于此爲君子者唯当逊言晦迹以避其害故不利于有所往况坤顺艮止剥之象也观其象亦宜顺而止之盖有消必有息有盈必有虚乃天道之常君子处剥之世可不观剥之象而行天之道乎
　　象曰山附于地剥上以厚下安宅
　　文王重卦合二体以取象义多出于先天卦象之外夫子大象则纯取先天卦象爲之且取其义之善者用之故与本卦之象义不同今剥之象山頽剥而附于地则地之基愈厚山之趾愈安爲人上者观此象以厚培其下安固其居此于剥象之中用其善者也
　　初六剥牀以足蔑贞凶
　　一阳在上五隂承之有牀之象牀人所借以安其身譬之君子上所赖以安其国者也剥则不安矣足下也蔑无也初柔邪不正处剥之时上附羣隂剥阳于下故曰剥牀以足蔑贞者蔑无正道也以至微至下之小人首变阳刚而爲隂是敢于蔑无正道凶可知也
　　象曰剥牀以足以灭下也
　　以足言者以隂灭阳于下也
　　六二剥牀以辨蔑贞凶
　　辨分隔上下牀之干也二以隂柔处剥之时固非善然以六居二犹能以正自处且上无应于此可正可邪可凶可吉之时有以辨之使归于正犹可爲也若失此不图使蔑无正道则不至剥肤不止故凶
　　象曰剥牀以辨未有与也
　　谓六五不与之爲应是不与之爲剥也曰以辨者其邪其正由是分欤
　　六三剥之无咎
　　众隂剥阳之时三独居刚应刚去邪而从正无咎之道也
　　象曰剥之无咎失上下也
　　言不从其而独应上九之阳是与其上下之相失也故于处剥之道爲无咎
　　六四剥牀以肤凶
　　五剥之主其象身也剥巳及四是剥及肤矣剥其肤则身可知也祸巳及身其凶可知
　　象曰剥牀以肤切近灾也
　　小人之祸进至于四极矣而五切近之故凶
　　六五贯鱼以宫人宠无不利
　　鱼隂物五君位也五以隂柔处剥故隂如贯鱼羣然附之宫人宫中之人亦隂也五虽隂柔而居中用刚上比君子若能以顺而止之之道使贯鱼之受吾恩宠但如宫人之在宫中不使之用事于外以剥乎阳则在彼在已亦无不利矣故此爻独不言剥圣人于斯之时深有望于五之君也以字着力盖天下未尝一日无小人顾人君处之者何如耳
　　象曰以宫人宠终无尤也
　　以隂宠隂尤矣若以宫人之宠处之不使之用事于外则其尤终可无也
　　上九硕果不食君子得舆小人剥庐
　　众阳剥落而上九独存爲众木凋残而一果不食之象羣隂载一阳爲君子得舆之象一阳庇五隂爲小人托处于庐下之象盖木落而硕大之果独存则生生之意不穷以言阳无可尽之理也剥极矣若君子在上则爲民所载小人居之则剥至于尽如自撤其庐而其身亦无所庇矣
　　象曰君子得舆民所载也小人剥庐终不可用也言小人之道终不可用也爻一也君子小人取象不同然则爲小人而自剥其庐亦何利哉
　　【震下坤上】
　　复刚反也阳无可尽之理剥极则复反复所以次剥也爲卦一阳生于五隂之下隂极于上而阳复于下也嵗十月坤隂既极建子则一阳生是爲阳在地中复阳刚君子之道也消极而复返故爲复善之义
　　复亨出入无疾朋来无咎反复其道七日来复利有攸往
　　复以初之一阳成卦故专主初而言初阳复反而上进顺而无阻于前故亨出者进于外入者反于内反于内而进于外动而以顺行是以无害故曰出入无疾一阳动而进羣隂顺而退阳虽微而爲主于内故善之来可无抑塞之咎故曰朋来无咎往而复反者天道之常故曰反复其道自一隂生至此七变而阳始复故曰七日来复是由午至子七阅月而曰日者犹诗言一之日二之日阳也阳刚复反君子道长之时故利有攸往
　　曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　以卦体卦徳释辞复者刚反也阳刚剥极而复反则必渐长而亨通刚既反而动以顺行是以亨是以出入无疾朋来亦可以无咎也反复者往而复来乃天道也是以一隂生历七变而阳复来于内也利有攸往者阳刚复长君子之道可行也天地之心何心哉其动而生物也其长阳善而消隂恶也其进君子而退小人也是心也在人爲静极而动爲一觉之天爲天理复回而善端复见也向于积隂用事之时几于熄矣至此而复乃可以见故曰复其见天地之心
　　象曰雷在地中复先王以至日闭关商旅不行后不省方
　　雷者阳之动地中者动于下而复者动之初也阳动而初生也爲甚微唯宜养之以待其定故先王至日闭关以杜其出入之门商旅不行以絶其利欲之私后不省方不使隂阳往来之错乱皆所以养阳刚之善爲三极之主也后之主三极者曾不经意爲君子而全吾身之天地者其又可忽诸
　　初九不逺复无祗悔元吉
　　复之卦义刚反也而爻义唯取反善以爲训初九阳刚得正居动之初亦复之初动而后有失失而后有复初动而即复是不逺复也不逺而复故不扺于悔祗抵也此大善而吉之道夫子以顔子当之谓其有不善未尝不知知之未尝复行然则一觉之天其一阳之复欤
　　象曰不逺之复以修身也
　　不逺之复君子修身之道也修身之道无他唯知其不善改以从善而巳
　　六二休复吉
　　不逺复者复于未然休复者复于巳然也易例阳爲天理隂爲人欲二以隂居隂不能无过然居中得正故知过而能改过而能改即善矣故吉按释文休亦训巳
　　象曰休复之吉以下仁也
　　二居中得正而又能顺从初九克己复礼之仁人于下故知过而改改而获吉亲近仁者之益如是乎
　　六三频复厉无咎
　　三质柔志刚质柔故见善不明志刚故狂躁妄动而又不中不正处动之极是复而不固者也故屡失屡复屡失故危复故无咎
　　象曰频复之厉义无咎也
　　非频复之厉频过之厉也厉而无咎者能复则于义爲无咎也
　　六四中行独复
　　行于四隂之中故曰中行言于其中自行其正也自行其正不从隂而独与初应故曰独复言独能复于善也然不言吉者初阳尚微未能相与以有爲也
　　象曰中行独复以从道也
　　言行于羣隂之中而独能从阳刚君子之道也
　　六五敦复无悔
　　五于阳复之时而以隂柔居尊有一阳刚君子而踈逺在下左右之臣又皆柔弱故不能大有爲但能执其中顺之徳敦笃以复一巳之善而已处众隂之中而不能用其刚虽无悔非君道也
　　象曰敦复无悔中以自考也
　　考成也自考者言以中顺自成其巳而已
　　上六迷复凶有灾眚用行师终有大败以其国君凶至于十年不克征
　　复之成卦阳复于初也二从初故休复而吉四应初故独复而行五虽应柔而居中用刚故能自复于善唯三与上情不系于初而体隂柔不中不正以相应故三频复而厉上迷复而凶迷谓终于恶而不返遂其奸而不悛也其凶可知其凶于而身则天灾人眚之交至凶于而国则师败君凶之甚危虽事经再变至于十年之久而复遇者犹频复之三是终于迷者也其能济乎故终不克征爲君而用人如是可不戒哉
　　象曰迷复之凶反君道也
　　二与四顺初而不顺于五与五同徳相顺者唯上六故五信而用之爻言用行师是用之者柔顺无爲之六五也爻言以其国君凶是以之者迷奸不复之上六也然则致上六之凶者岂非用之者之过欤象曰反君道言悖爲君用人之道也曰刚反反复也此曰反道反悖也
　　【震下干上】
　　无妄不妄也纯乎天理无往非实不容妄也爲卦震下干上动以天也伊川曰动以天爲无妄动以人欲则妄矣易例阳爲天理隂爲人欲故卦爻以纯乎阳者爲贵
</div>
    <div class="pagination">
<a href="大易缉说_page12.html">上一页</a><span>...</span><a href="大易缉说_page8.html">8</a><a href="大易缉说_page9.html">9</a><a href="大易缉说_page10.html">10</a><a href="大易缉说_page11.html">11</a><a href="大易缉说_page12.html">12</a><span class="current-page">13</span><a href="大易缉说_page14.html">14</a><a href="大易缉说_page15.html">15</a><a href="大易缉说_page16.html">16</a><a href="大易缉说_page17.html">17</a><a href="大易缉说_page18.html">18</a><span>...</span><a href="大易缉说_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
