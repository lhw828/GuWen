<!DOCTYPE html>
<html>
<head>
    <meta charset="UTF-8">
    <title>周易衍义 - 第 13 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易衍义 - 第 13 页/共 17 页</h1>
    <div class="content">　　六五震往来厉亿无丧有事象曰震往来厉危行也其事在中大无丧也
　　六五以隂居阳不当为不正往而上则柔不可居动之极来而下则乗九四之刚是往来皆危厉也天下之理莫善于中中道乃六五所有之事也当动之时无动之才与其动而丧吾之所有不若静而不丧吾之所有亿之于心度其所有得中而无丧其所有斯足矣自古英君谊辟不能必天下之无乱而恃吾有治乱之道不能必天下之无危而恃吾有持危之道盛衰离合之势在时而主张维持之道在我罾鱼唱祸山鬼献璧髙祖以之而肇造九县颷囘三光雾塞光武以之而中兴况尽中道之极者乎震之九五当震之时其四方骚驿而国无宁息之时欤其边方孔棘而中外摇动之时欤往而之彼则敌国外患四顾坑谷抑何危也来而之内则心腹内忧祸起萧墙抑何危也然圣人遽予之以大无丧有事者何也居君之位应时之动在我者得时中之义把握大权转移大势罔不在我则乱可治危可安否可泰是惟无往往则无失而有功是惟不来来则无失而有功象曰危行也又曰大无丧也危行而至无丧是动而有功也其枢要亦曰在中而已矣亿度谓图虑深思以求不失中也
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也上六隂柔不中不正之资处震动之极意气索索视瞻徊徨故征则凶也若能震惧于祸未及身之前则不至于极矣故得无咎畏邻戒而不敢进与诸处震者异矣故婚媾有言处动之极无往不危圣人能勉之以力之所可及而不能强之以力之所不及也见邻戒而知惧者力之所可及也见邻戒而不能援者力之所不及也两车并行而不能救前车之覆宁能禁前车之有言然能鉴前车之覆犹庶乎不至如前之覆而后随也震之上六其质隂柔其处不中如弱兽伏于虎闸之侧而意气消索如弱子临于千仞之渊而视瞻徊徨以是而行何往不凶圣人于是示人以惧而能改之道一则勉其警惧当急之义一则言其警惧已缓之失恐惧之当急者在于畏邻戒致不中以为中易不善以为善恐惧之已缓者在于不能援邻难而至于婚媾有言是非圣人开人以利已而不利物之涂也事之已极势之已去力弱质柔上六岂能大有为哉苟能其次亦可矣象曰畏邻戒也呜呼江亡而秦穆惧吴亡而晋国吊其知所谓畏邻戒而无咎者欤








　　【艮下艮上】
　　艮其背不获其身行其庭不见其人无咎彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　此言动静各止于天理所以无咎也君子之动无往而非止也静而止于天理静亦定也动而止于天理动亦定也艮其背不获其身止而止也以人之一身言之有耳也而欲声有目也而欲色有口也而欲味有鼻也而欲臭至于艮其背所见者在前而背乃背之是止而不有其身无所欲而无所动也视听万变背则止焉而不动臭味万殊背财止焉而不变人之忘我者不牵于欲不累于已无意也无必也无固也无我也帝衷在我天宇泰定虚室生白私伪不作止而止者如此咎何从而有艮其背而行其庭不见其人行而止也夫人之行而接物也见其贵也欲趋附之见其可贱也欲疎远之见其亲已也则欲誉之见其疎已也则欲毁之惟行乎庭除有人之地而不见其人则贵贱在庭吾行其庭如不见其贵贱亲疎在庭吾行其庭如不见其亲疎人之行而忘物此则不徇于私交不牵于系应无好也无恶也无毁也无誉也贵贱穷达待之无异意防通隆杀待之有成礼其行之止又如此咎何从而有是则内而正已外而应人出入虽万变而当止之理不以出入而变也显而致用藏而敛用行藏虽万变而当止之理不以行藏而变也内欲不动反诸己者皆天理之浑然外物不累应乎物者皆天理之各当不容心于私己不容心于徇物艮止之无咎如斯而已耳或曰君子之行止如背止其止若是则死灰其心槁木其形矣曰君子之止非曰耳无闻目无见而沦于虚寂也非曰品节不明菽粟不辨而蠢然无知也亦曰吾心之义理准则一定虽行已接物不过止此之止耳如太虚澄定虽雨不同而直体不迁如髙堂悬镜虽妍丑纷然而明体不易此君子之体艮行止则在时所止则在我自圣道之无传异端之肆起其行已而动于私欲者不足道也而一于忘我者必欲昏此心于寂灭无知之境其应物而累于私交者不足道也而专于忘物者必欲絶物于息交絶物之际吾恐圣贤之所谓止者不如是也彖曰艮止也时止则止时行则行动静不失其时其道光明言动静各止乎道而其道之显著也所以释卦名也行固非止行而不失其理乃所止也艮一阳见于二隂之上阳明着见隂莫得而掩蔽之故光明又定则明所谓泰宇定则天光发也艮体笃实则光明艮其止止其所也所以释艮其背之辞而言止之得其所也上下敌应不相与也以卦体言隂阳敌应而不相与也不相与则内不见已外不见人惟止于理而无咎是以不获其身行其庭不见其人无咎也文公曰艮其背背以言止人之四体皆能动唯背不动取止之义不获其身但见得事之当止不见此身之为利害才将此身预其间则道理便坏了古人所以杀身成仁舍生取义只为不见此身方能如此明道曰与其非外而是内不若内外之两忘説得最好便是不获其身行其庭不见其人不见有物不见有我只见其所当止也止时自不获其身行时自不见其人乃艮其背之效验胡氏曰心动则形躁神止则形和艮卦在先天丑寅之位艮其背不获其身行其庭不见其人止于其内不逐于外老氏所谓知止不殆是已此卦其变为兑卦其象艮为山有止之象其占无咎也
　　象曰兼山艮君子以思不出其位
　　上下皆山止而不易是为艮象君子体之而思其所止则不出其所处之分为君则思止于仁为臣则思止于敬为父则思止于慈为子则思止于孝至于夫妇兄弟朋友皆当各思其所止不出其所处之分至于万事各有当止之则当刚而柔当柔而刚当行而止当止而行皆思出其位者也彼以诸侯而僭天子之事大夫而僭诸侯之事士庶人而僭大夫之事皆于艮之象未之思也类而推之士农工商不安其业亦思出其位者也不出所居之位自乐日用之常所以用重艮也
　　初六艮其趾无咎利永贞象曰艮其趾未失正也止之为义有知至之説有知终之説方其未得所止则必欲至乎是此所谓知至至之也及其既得所止则必不迁乎是所谓知终终之也之动也莫急于初之得所止尤莫严于终之得所止也伊川曰六在最下趾象动之先也艮其趾止于动之初也事止于初未至失正故无咎以柔居下患不能常不能固故方止之初戒以利在常永贞固则不失正之道也杨氏曰顔子之不远复止一己之善于初者也汉文帝即位之初喜啬夫之辨捷张释之极言其害止其君之不善于初者也顔子几乎圣文帝为七制之先止于初之効也
　　六二艮其腓不拯其随其心不快象曰不拯其随未退听也
　　二有中正之徳宜止不动然艮主在刚三为艮之主故二之随在三三刚列夤不得止之宜二不能拯救其失故曰不拯其随以二之中正柔弱不能拯其所随岂所欲哉故其心不快夫能明徳而不能得新民之任能脩其身而不能得夫治国平天下之任能居广居立正位而不能得志与民同之是非君子之心也昔孔孟之辙环天下奔走于鲁卫之邦周游于齐梁之境皇皇乎欲引君于当道而言之不听谏之不行圣贤亦为之栖栖亦为之不豫色皆不拯其随而不快于心者也象曰未退听也言上之人不退而下从也杨氏曰古之人于其上之不善有拯而随者有拯而不随者有先随而后拯者有先拯而后随者有不拯而随而心不然者龙逢比干拯而不随也楚灵王之问子革先随而后拯也伍被之答淮南先拯而后随也蜚亷恶来不拯而随也君曰好色亦曰太王好色君曰好货亦曰公刘好货不拯而随而心不然也六二柔不胜刚下不胜上不拯其随非乐随也外不得不随而中不得已也故曰其心不快又曰未退听也言其虽不得已而随亦未肯退听其上之轻重也
　　九三艮其限列其夤厉薰心象曰艮其限危薰心也限身上下之际即腰胯也夤膂也九三以刚居刚而不中为成艮之主决止之极也确乎止而不能进退艮其限则不得屈伸如人身列其夤上下判絶不得相从属也止道贵乎得宜行止不能以时而定于一其坚强如此则处世乖戾与物暌絶其危甚矣故厉薰心夫通变而不穷者可与言止泥常而不达变者不可与言止随事而定以理者可与言止守一节而不通者不可与言止盖止所以为安进而止乎道则进而得所安退而止乎道则退而得所安鄙执而坚凝过刚而不中执中而无权皆非所以为安也九三之固止是犹告子之不动心而外义尾生之守信而忘身其视世之从容暇豫心广体胖与道周旋者岂不大相迳庭耶象曰危薰心也虽然九三亦何必自危其心也善反之则天地之性存焉使九三能退听乎六二之柔顺则柔顺可以安其心能退听乎六二之中正则中正可以安其心出乎坎窞之险逹乎坦涂之安矣为九三者正不必自危其心也大凡古之人不动其心善养吾浩然之气而已进退绰绰有余裕其心岂易动哉九三知止之止而不知无止之止也
　　六四艮其身无咎象曰艮其身止诸躬也
　　四当大臣之位以隂柔而遇柔中之君不能止天下之所当止然以隂居正惟能自止其身故无咎然仅能善其身岂足称大臣之任大人者正已而物正尽已之性则可以尽人之性六四居大臣之位不能使君民各得其所止咎之大者也圣人与之无咎何欤以四之位而言固可以正已而正人以四之时而言可以正已而不可以正人也四虽得正以隂居隂无显明之义四虽近五不遇刚五无相得之义也微子相殷虽居父师之任不能以正狎侮之恶夫子相鲁虽得司冦之任不能止不朝之过则时固有不可为者也想四也见几而作抱道审处庸言止信庸行止谨自明吾出处之所止可也若纳君于道义纳民于轨物则无其时也象曰止诸躬也四之艮其身而无咎者其时止而止者欤虽然此但言动静不失其时之防若尸大臣之位而以独善为心又何以为大臣也哉杨氏曰六四居大臣之位上欲止其君之不善下欲止其民之不善唯不止诸人不咎诸人而自止诸躬则得矣楚庄王好猎而樊姬不食禽兽之肉太宗喜舞而魏徴不视七徳之舞此其事也王吉之贤能疏昌邑之猎杨绾之清能减汾阳之乐此其効也
　　六五艮其辅言有序悔亡象曰艮其辅以中正也五居君位艮之主也主天下之止者也人君之所当慎唯言与行五在上故以辅言辅言之所由出王言如丝其出如纶王言如纶其出如綍成王一言而天反风景公一言而妖星退可不谨哉艮其辅则言不妄出而有序其悔乃亡天下之言至于理而止天下之理至于中而止出其言善千里之外应之凡天下囘心而向道倾耳而听令拭目而观化皆以其言之得中理也出其言不善千里之外违之凡天下之哗然而兴谤纷然而思乱悍然而违悖者皆以其言之失中理也艮之六五言有序则无诐淫邪遁之辞矣奚其悔象曰以中正也有徳者必有言以中所以悔亡也文公曰贾谊固有才只是言语太迫失进言之序看有甚事都齐説了谊于绛灌之徒不説而文帝谦逊未遑也如韩信邓禹诸葛孔明辈无不有一定之规模渐渐做将去所以所为皆卓然有成又曰言行君子之枢机枢机之发荣辱之主也言行君子所以动天地也人君之一言尤不可轻发汉武轮台之诏徳宗奉天之诏皆以空言而感动天下转移人心夫岂可以易言哉
　　上九敦艮吉象曰敦艮之吉以厚终也
　　九以刚实居上又成艮之主在艮之终能厚其终止之至善而笃实者也故吉夫厚之为义人道之所止也厚在一身则恭敬持重一身得所止也厚在一家则孝慈友弟慎终追逺一家得所止也厚在一国则同寅协恭风流笃敬一国得所止也厚在天下则各亲其亲各长其长天下得所止也象曰以厚终也若夫君臣不以厚终则有交恶之失父子不以厚终则有贼恩之过兄弟不以厚终则有失道之愆夫妇不以厚终则有反目之咎朋友不以厚终则有谤讪之辱凡天理之乖人道之薄未有不由失其厚者为之也伊川曰人之止难于久故节或移于晚节守或失于终事变于久人之所同患也














　　【艮下巽上】
　　渐女归吉利贞彖曰渐之进也女归吉也进得位往有功也进以正可以正邦也其位刚得中也止而巽动不穷也
　　渐渐进也天下之事进必以渐者莫如女归臣之进于朝人之进于事学者之进于道固当有序不以其序则凌节犯义凶咎随之然礼义亷耻之重天下国家之本无若女之归也故以女归为义然所以利者在于贞正也娶妻者非婚则不得非卜筮则不从纳采问名纳吉纳成请期亲迎莫不以渐女子之嫁也母蘸之房中父命之阼阶诸母戒之两阶之间三月庙见而后成妇亦必以渐如是而归则正以奉宗庙以事舅姑以厚人伦以主中馈以绵家庆则固粹然而有吉也若夫来即我谋至于顿丘将子无怒秋以为期于渐进之道何在安得吉乎因女之从夫而推臣之从君亦犹是也臣之进也必思吾道徳学问谋谟文物果足以启沃君心利泽生民然后进于其位则以重社稷以正风俗以兴正学其风节自粹然而无玷也彖曰渐之进也女归吉也申卦名与卦辞也进得位往有功也进以正可以正邦也以卦变释利贞之辞自涣来者九进居三自旅来者九进居五皆为得位之正以正道而正可以正邦国至于天下也孟子进仁义之説于齐梁之君进以正也商鞅之进説孝公其始进以帝道其中进以王道其终进以伯道逆其初心未尝不以正道进之也惟其昧于有渐之説欲亟亟以进身而急急以成功兹其治效蹇浅所以不能正邦也其位刚得中也上言进得位往有功綂言隂阳得位是以进而有功复曰其位刚得中也五以阳刚中正得尊位也此以卦体言九五也止而巽动不穷也内艮止外巽顺止为安静之象巽为和顺之义人之进也若以欲心之动则躁而不得其渐固有困穷在渐之义内止静而外巽顺故其进动不有困穷也童溪曰止立我之道也巽应物之道也渐之义非戒于动也戒于躁动焉止于此而巽于彼立我应物之道两得之而无遗此动之所以不穷也杨氏曰其进鋭者其退速艮以止乎内巽以顺乎外初元好从事而亟失时之患此卦其变为归妹卦其山上有木渐长之象其占利于贞也
　　象曰山上有木渐君子以居贤徳善俗
　　山上有木其长不骤渐之象也君子体之以之居徳则一年而离经辨志三年而敬业乐羣五年而博习亲师七年而论学取友九年而强立不反此盛徳之以渐而成也以之善俗则自既庶而既富既富而后教驯驯乎其先后也自齐家而治国自治国而平天下截截乎其有逺近也盖久道而化成歴纪而道洽美俗之以渐而成洪氏曰徳者俗之表也久居其徳而俗化成焉徳以渐而善俗也内卦艮止也居徳为止其徳于内也外卦巽入也善俗者入于外也体艮以居徳体巽以善俗
　　初六鸿渐于干小子厉有言无咎象曰小子之厉义无咎也
　　鸿云飞水宿之禽也其至有时其羣有序乃为渐也干水湄始进则先止于水之湄初六以隂居下用柔【原阙】










　　上无应援以此而进君子深见远识则处之不疑小人幼子唯能见已正也伊川曰夫征不复则失渐之正从欲而失正离叛其羣类为可丑也卦之诸爻皆无不善若独失正是离类妇孕不由其道所以不育也所利在御冦谓以顺道相保君子之与小人比也自守以正岂唯君子自完其已而已亦使小人得不陷于非义是以顺道相保御止其恶故曰御冦非理而至者冦也守正以闲所谓御冦也朱氏曰人之所以致非道之交者固罔不自己求之我无隙以乗之彼何自而来乎
　　六四鸿渐于木或得其桷无咎象曰或得其桷顺以巽也
　　鸿不木栖桷平柯也鸿升于木有不安之象唯平柯之上乃能安处谓四之处本危自得安宁之道则无咎也夫以柔弱之才居阳刚之上人之所难处也唯天下之至柔可以顺天下之至刚六四处九三之上气烝云汉声撼山岳四不如九三之英迈崇岱压卵沧波灌萤四不如九三之威武谏舌烈烈上磨帝阍四不如九三之风节为大臣者以柔顺之资俯视乎刚明以鲁质之才而下临乎彦圣抱谋畧者与我角智能负英气者与我逞刚勇不亦难处乎若以势位临之则豪杰磊落之徒视势位如草芥若以富贵诱之则发强刚毅之士视富贵如鸿毛然乗刚虽非四之所安而顺巽则四之所安也刚徳之至吾前者翕受而拜嘉之则雍容揖逊之风兴同列矜功之念消秦誓曰若有一个臣断断兮无他技其心休休焉其如有容焉其渐之四欤以王浑之忌刻而居王濬之上则有相恶之患以师徳之度量而居仁杰之上则有相好之美象曰顺以巽也虽然岂特六四之不可以不巽顺也为大臣者正使有髙明刚健之徳不以巽顺行之则为恃已为愎谏为傲物其不安固有不可胜言者刚健可以制己私排奸佞若夫礼贤下士纳谏从善非巽顺则不可也白云曰当不安之际唯巽顺可得安宁也巽权道也
　　九五鸿渐于陵妇三嵗不孕终莫之胜吉象曰终莫之胜吉得所愿也
　　陵髙阜也鸿之所止最髙处也以象君位九五处君位与六二中正之徳同乃隔于三四三比二四比五皆隔其交者也未能即合故三嵗不孕然中正之道有必亨之理不正岂能隔害之故终莫之能胜且其合有渐耳终得其吉也夫正者妇之德孕者妇之功与其汲汲于有功宁使汲汲于守正也苟得其正则可以供采苹之职可以正鹊巢之风其为孕也能继宗祧之嫡而纲常之道正焉苟失其正则为桑中之淫奔为溱洧之相谑其为孕也乱宗祧之嫡而纲常之序紊焉臣道亦然明其道不计其功待其枉应者去则正应者合而磐石宗社之事功自若也正其谊不谋其利待其异志者去则同志者合而润泽四海之民功自显也五之与二同道相合即鸿鴈之雌雄相求者也然间于三四是隔其交也待以悠久至于三嵗之久中正有必亨之理暌异有必合之时邪岂能终胜哉象曰得所愿也君臣相合鱼水一堂得其所愿乃渐之吉也
　　上九鸿渐于陆其羽可用为仪吉象曰其羽可用为仪吉不可乱也
　　羽鸿所用以进也上九在至髙之位于渐之时居巽之极必有其序如鸿之飞于云空在人则超逸乎常事之外者也进至于是不失其渐贤达之髙致也故可用为仪法而吉上九无应于下羽洁无汚且处于髙故曰渐陆杨氏曰三与上其位不同均言陆者谓其俱以一阳而安乎上其羽可用为仪者以其来也有时其居也有所其飞也有行列次序兹羽之可用为仪亦如相鼠之有礼欤夫天下之可贵者非凡禽比也天下之可尊者非凡才等也上九盛徳隆于当世而志在乎一世之表伟量服乎天下而识超乎天下之外进而行道则可羽仪乎天朝退而明道则可羽翼乎万世清风髙节起懦激贪视天下之物无足屈其心而动其志斯人也其伊尹耕萃野者欤其伯夷居东海者欤圣人谓其羽可用为仪真见其可贵而不可取可尊而不可亵岂富贵之鸩所可毒岂利名之羁所可束哉然天下固有名似而实非者亦有迹髙而心卑者山颠水涯岂无好髙之士然不可以上九语者假之而非真也珉中玉表羊质虎皮是特翰音而何可长也于鸿飞之髙致则有间矣





　　周易衍义卷十二
<经部,易类,周易衍义>
　　钦定四库全书
　　周易衍义卷十三　　　　　元　胡震　撰
　　【兑下震上】
　　归妹征凶无攸利彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　妇人谓嫁曰归归妹合震兊而成震为长男其兄也兑为少女其妹也以兄而归妹故卦以归妹得名又长男说少女少女从长男亦归妹之义所以征凶无攸利者以男女之情以说而动是妹不待兄命以已归人而自往焉为淫奔也又诸爻皆位不当以柔乗刚皆非正也故征凶无攸利夫婚姻害正者有二居不当位也柔之乗刚也居不当位则所履非正道所居非正分纲常之紊天理之晦也名分之乖祸乱之阶也何以无凶以柔乗刚则男失其健女失其顺牝鸡之晨为家之索也月望之防君子之凶也何以有利古之圣人知夫妇为人伦之始故制为嫡庶之分故不以嬖御疾正后不以妾为妻非受币不交不亲非庙见则不得成为妇以此坊民犹有嬖人轧卫荘姜以仲子而侪孟子者礼女子之嫁也母命之曰毋违夫子以顺为正又曰天先乎地男先乎女以此坊民犹不能防闲文姜而贻敝笱之讥如鲁桓者欲有所为动为武后所制如唐髙宗者吾尝以是而观归妹之大义二柔也刚居之三刚也柔居之四柔也刚居之五刚也柔居之自二至五无一得正是岂非犯名分而凟纲常者耶二刚也三以柔乗之四刚也五以柔乗之岂非妇制其夫隂盛而阳微者耶于位之不当知其征之凶于柔乗刚而知其征之不利凡天下之事一失其正则左酬右酢无非凶咎前瞻后頋动无所利矣彖曰归妹天地之大义也天地不交而万物不兴归妹人之终始也一隂一阳之谓道阴阳交感男女配合天地之常理也伊川曰天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也虚谷曰归妹本自泰来天地交而万物通震为长男而位乎东继天下之君也兊为少女而位乎西继天下之母也又天地之气始于东南而盛于西北此生物之气也故归妹为天地之大义归者人之终生育者人之始说以动所归妹也以卦徳言之男女相感说而动者少女之事故以说而动所归者妹也文公曰归妹未有不好只是说以动带累他征凶位不当也无攸利柔乗刚也此言归妹本无征凶不利之事所以凶而不利者以其位之不当而柔之乗刚也朱子曰动而说为随此阳倡而隂和男行而女从得男女之正故元亨利贞说以动为归妹则是隂反先倡女反先行失男女之正故征凶无攸利此卦其变为渐卦其象震长男兊少女归妹之象其占无攸利也
　　象曰泽上有雷归妹君子以永终知敝
　　雷动于上而泽随于下归妹之象也君子体之以永久其嗣续以永其终也戒慎其离隙以知敝也当思为可久可继之道杨氏曰婚姻者祸福之始故姜任兴周文哀祸鲁叔姬辱身夏姬灭国君子于归妹之始必虑永久之所终必知其归之所敝也岂惟婚姻忠敝必野文敝必僿一代之敝也革俗必弱从俗必强一国之敝也清必隘和必不恭一行之敝也兼爱必无父为我必无君一学之敝也岂惟婚姻哉永终谓生息嗣续永久其也知敝谓物物有敝壊思为相继之道也
　　初九归妹以娣跛能履征吉象曰归妹以娣以恒也跛能履吉相承也
　　古之诸侯一娶九女嫡之从夫娣之从嫡礼则然也初九居下卦之下娣之义也九二居下卦之中嫡之义也六五居上卦之中夫之象也以二从五为嫡从夫以初从二为娣从嫡娣非嫡则不能以有行归妹以娣礼之常也跛而能履二承五初承二吉相承也人生斯世贵者有贵者之事贱者有贱者之事处贱而为贵者之事僣也初九居下上无正应其防乎下贱犹归妹之为娣耳不能致逺犹跛者之能履耳今以娣妾之贱言之其分卑其人微能为左右流之之职则可矣大而后妃之风化非其敢僣也能为肃肃宵征之敬则可矣大而夫人恵下之泽非其敢知也象曰以恒者以其有长久之徳也吉相承也能相承助嫡之吉也广而推之以大夫而行诸侯之事不可也以诸侯而行公卿之事以公卿而行天子之事不可也嗟乎世之驰心髙大肆志荒唐而不知分义者可以监于此矣
　　九二眇能视利幽人之贞象曰利幽人之贞未变常也九二阳刚得中女之贤也上有六五而隂不正如女贤而配不良不能大成内助之功仅可善其身而小施之如眇者之能视不能及逺也失位故眇居中故能视利幽人之贞幽人抱道自重而不偶于时者也二自守其幽静贞正乃为利也夫事业之逺近在时道义之得失在我在时者不敢必诸己在我者不可诿诸时归妹九二阳刚得中女之贤者也六五隂柔不正女之配不良也以贤配不良可以善其身不可以大其家可以成妇道之小节不可以成内助之大功如荘公之姜谓其能贤则可谓其能辅卫侯以大承宣之功则不可齐人之妻谓其能知餍墦间之非义则可谓其能佐良人而解其施施之羞则未可此其所以如眇者之视欤然其所以自守之正道则防乎不可变也不然则为淫姣为背弃为不守节之流天伦于此乎乖矣士之防于世者亦然以贤士而遇庸君亦有未能逺到者微子微仲之遇商王仲叔王孙之遇卫灵是也象曰未变常也幽则至静而不可动贞则至坚而不可渝皆阳刚中正之常徳而不变者也
　　六三归妹以须反归以娣象曰归妹以须未当也三居下之上本非贱者以六居三不当位徳不正也柔而尚刚行不顺也为说之主以说而动非礼也上无正应无受之者也女子而无所适故须待也立身不正人谁取之不可以爲人配矣既不以徳为人配急以从人而反归以求为娣媵是自贱也夫人志在禄仕而不自重欲速好进而甘于卑下卒为人所贱者何以异此天下之生久矣有位之贱者行之贱者位之贱者命分之所当然行之贱者世俗之所共鄙道义者身之则故君子修身不必求位之尊也道义在吾身则尊矣不必求位之贵也道义在吾身则贵矣何至如六三之无所适而反归以娣耶观此爻则知不仁之果辱也天爵之果贵也小人之果贱也象曰未当也谓其位之不正也
　　九四归妹愆期迟归有时象曰愆期之志有待而行也九四以阳居上体是女之尊贵而有贤正之徳也以其无应未得其归是贤女不轻从人而难于择配故能愆期迟归待得佳配故能待而行非如三之反归以娣也世变日降风俗日漓早婚少聘教人以媮固有先归而致多夭之忧者其视归妹九四为何如士也罔极二三其徳固有以失其所依而致背弃之忧者其视归妹九四为何如甚矣世教之不眀也是故太公居北海之滨待文王而后归傅说居版筑之陋待商聘而后起其九四欤
　　六五帝乙归妹其君之袂不如其娣之袂良月防望吉象曰帝乙归妹不如其娣之袂良也其位在中以贵行也
　　王姬下嫁自古而然至帝乙而后正婚姻之礼眀男女之分虽至贵之女不得失柔巽之道故易中隂尊而谦降者则曰帝乙归妹本卦六五是也六五柔顺得中下应刚中之贤尚徳不尚饰衣袂所以为容饰者娣媵者以容饰为事故君之袂不如娣袂之良乃不尚饰而尚徳也月朢则与日敌五之贵髙不至于盈极如月之防朢不与日敌则不亢其夫乃为吉也世之君子与其文绣加于身孰若有令闻广誉之美与其如衣锦昼行之荣孰若有徳被生民之实衣锦尚防则君子之道闇然而章象曰以贵行也尊贵得中是以不尚饰也
　　上六女承筐无实士刲羊无血无攸利象曰上六无实承虚筐也
　　婚姻之礼以承宗庙以奉祭祀者也岂可以不终古礼始婚而听命于庙既成而见于三月此祭祀之始也亲耕而为粢盛亲蚕而为祭服此祭礼之备也君致斋于内然后防于太庙此夫妇之先期而致敬也君致冕立于阼阶夫人副袆立于东房此夫妇之盛服而寓敬也君执瓉祼尸命妇执盎从夫人荐涗水君执鸾刀羞哜夫人荐豆九一登一降皆夫妇亲之者也其可以不终也哉筐篚之实妇职所供以祭祀者也今焉承筐篚而无实则不能奉祭矣血祭之盛也君亲割牲以奉祭祀今焉刲羊无血则无以奉祭祀矣妇不能奉祭祀乃夫不能承祭祀也则当离絶矣是夫妇之无终者也何所往而利哉











　　【离下震上】
　　丰亨王假之勿忧宜日中彖曰丰大也眀以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎丰者丰盈盛大之时是时也在万物则为众多在生齿则为繁庶在幅贠则为广大在人材则为茂盛在庶事则为详备在国家则为殷富在外夷则为向化在天下则为平治在功业则为光眀而盛大丰之义自有亨义丰之所以亨非盛王莫能致之故曰王假之极丰之道其惟王者乎当丰亨盛大之时此庸君之所喜王者之所忧也王者至此盛极当衰则又有忧道焉以为徒忧无益故曰勿忧但当持盈守成战兢自持如捧盘水使常常如日中无倾侧满溢之患斯可也此时是忒丰大了这物事盛极去不得了必衰若才有纎毫矜持自满之心即败矣故致丰易保丰难彖曰丰大也明以动故丰以卦德释卦名义也上震下离震动离明明必照下动则有为非明则动无所之非动则明无所用明动相资致丰之道明能谋天下之事动能行天下之事明能谋王体而防国论动能定王业而辅国事王假之尚大也王者有四海之广兆民之众至此极大底时节所尚保之治之之道皆当从其大体大节改正朔易服色明纲常厚风俗兴礼乐举孝廉崇学校尚文徳修武备革贪污絶私谒笃农桑皆尚其大者也勿忧宜日中宜照天下也王者居天位之尊擅四海之富苟无明见万里智周万物之眀则佞臣之在朝贤人之在野刑罚之滥触风俗之浇薄四夷之梗化女谒之通行膏泽之壅滞皆所不知是虽能纉禹之旧服而不免斯民涂炭之坠能宅商王翼翼之邑不能免丧师之祸能受文王丕丕之基不能免板荡之歌此皆忧虑不能周及宜如日中盛明普照无所不至方能保其丰大可以勿忧也日中则昃月盈则食天地盈虚与时消息而况于人乎况于鬼神乎此又发明卦外辞之意而垂丰之戒也丰之则尚其大也中则尚宜照也勿谓方中其中将昃勿谓宜照其照将夕日中者昃所倚月盈者食所伏天地之理时息则盈时消则虚今日之盈乃前日之虚息而不已之所致也后日之虚又今日之盈消而不已之所致也是理也天地且不能违况于人与鬼神乎然则保丰之道当如尧舜之儆戒禹汤之罪已文王之无逸成王之持盈则可不然如晋武之无忧则致身后之乱眀皇之无忧则致末年之变梁武之无忧则致侯景之祸朱子曰这时节去危亡只是一间耳宋绍圣中羣臣创为丰亨豫大之说君臣上下安意肆志奢泰无所不为如何得不召大乱此卦其变为涣卦其象震动离眀致丰保丰之象其占则亨也
　　象曰雷电皆至丰君子以折狱致刑
</div>
    <div class="pagination">
<a href="周易衍义_page12.html">上一页</a><span>...</span><a href="周易衍义_page8.html">8</a><a href="周易衍义_page9.html">9</a><a href="周易衍义_page10.html">10</a><a href="周易衍义_page11.html">11</a><a href="周易衍义_page12.html">12</a><span class="current-page">13</span><a href="周易衍义_page14.html">14</a><a href="周易衍义_page15.html">15</a><a href="周易衍义_page16.html">16</a><a href="周易衍义_page17.html">17</a><a href="周易衍义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
