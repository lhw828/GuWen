<!DOCTYPE html>
<html>
<head>
    <meta charset="UTF-8">
    <title>周易口义 - 第 3 页/共 4 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易口义 - 第 3 页/共 4 页</h1>
    <div class="content">　　
　　咸艮下兊(兑)上
　　咸亨利贞取女吉义曰夫有天地万物男女夫妇君臣上下莫不有感之道然后得其理故圣人作易以通神明之徳以类万物之情分乾坤坎离为上经取咸恒既济未济为下经以尽天道人事之理咸感也天地之大经夫妇之大伦故为下经之首也亨利贞者言天地不交则万物无以化生男女不感则人伦之道废是皆有感而后亨也然既交感不可邪谄必利以正道则尽感之义故曰亨利贞也取女吉者言感之为道莫速于男女男女相感然后万物化生故此卦上兊而下艮在说卦云艮三索而得男故谓之少男兊三索而得女故谓之少女言以少男取于少女则人伦正而天地之义毕故咸之道利取女吉也彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣义曰夫柔者子也臣也妇也女也至贱也刚者父也君也夫也男也至贵也贵上贱下人之常道也人之交感之义也夫女守正静男以礼下之则夫妇道成而父子之亲可见也如贤者懐道义君以礼下之则君臣之义行而上下之礼兴也或贤者以道自处君不能以礼下之则君臣之分废矣是女守而男不以礼下之则夫妇之道亦罔克成也何则天以髙而自处其上地以卑而自处其下天不降气于下则地气无由而升如是则阴阳之道无以变万物四时无以成也夫天地尚尔况于人乎故感道贵以尊先卑男下女故曰咸感也柔上而刚下二气感应以相与至取女吉也悉如前义天地感而万物化生者此言天气降于下地气升于上二气升降而交通则万物以生以育而各遂性命是知交感本自然之理故无所不生无所不成也圣人感人心而天下和平者言圣人享天下之贵势藉天下之重器而天下之人均感恱而化之者是必推诚信之道使其仁义教化藏人之肌肤沦人之骨髓然后感恱于心而归之也是非由劳神役思谆谆然取其心而求感之也咸感也卦不名感而名咸者圣人不以心求感于人而人自感之亦如天地二气自然交通而万物化生也观其所感而天地万物之情可见矣者天地交感然后万物生男女交感然后天下化凡此类是天地万物之情状因其所感而可见也象曰山上有泽咸君子以虚受人义曰按左传云泽竭则山崩是泽之气通于山则万物得其濡润而遂其生成此相感之义也故君子法此山泽通气之象必虚其心推其诚以仁义之道行之于身而加之于人则天下之人自然感恱而归慕之也是非假役役以求人之感也故曰君子以虚受人初六咸其拇象曰咸其拇志在外也义曰夫感之为义贵于深当以圣贤之道施为仁义之教礼乐之化以渐以摩使之入人之肌肤藏民之骨髓然后天下之人皆合心毕虑感恱于上也上下交相感恱是由感之道深故也今咸其拇夫拇者足之趾不能自动者也盖初六居艮之始处卦之下不能自有所动是所感止及于趾感之道不深而浅末者也故曰咸其拇也象曰志在外也者言初六之应在于九四是其所感之道不及于他而志在于应四而已志在外也六二咸其腓凶居吉象曰虽凶居吉顺不害也义曰腓者拇之上股之下躁动之物也夫感恱之道根诸至诚可也今六二居下卦之中始能离初之拇不以至诚感人而务在躁动是不能使天下之人自然而感如足之腓躁动不常速凶之道也居吉者言六二居中得正夫能以道自处不务躁动以求感于人但居其所推至诚以及人则天下之人自然感而归之故曰居吉也象曰虽凶居吉顺不害也者言六二所感之道虽未能深感人心而有凶然若以道自处则得其吉是能顺于道而不至有害者也九三咸其股执其随往吝象曰咸其股亦不处也志在随人所执下也义曰股者上体之下下体之上随足而动者也九三以刚处下卦之上而应在上六但志于随人故若股之为物不能自主足动则动足止则止是其志浅末者也执其随者言九三不能以道自处徒欲观人之颜色察人之辞意以为感恱之道是所执之志在于随人而已以此而往鄙吝之道故曰执其随往吝也象曰志在随人所执下也者言九三之志止务随人以求感恱不能髙尚其为是所执卑下也九四贞吉悔亡憧憧往来朋从尔思象曰贞吉悔亡未感害也憧憧往来未光大也义曰九四居股之上处脢之下心之象也夫感之道所利者正今九四以阳居阴失其正道本有悔也然犹能履尚谦冲若守之以正则吉可获而悔可亡也憧憧者往来不絶之貌也以天下之大生灵之众不可家至户晓在圣人推至诚之道仁义之化以广洽之则自然感恱而归之是圣人感人之心必在虚己之心也今九四憧憧然往来劳苦其思虑而求人之恱但顾已之私应不能感于天下惟已之朋党则从尔之思虑而归之是不能尽感之道也故曰憧憧往来朋从尔思也象曰贞吉悔亡未感害也者言能守正得吉是所感未至于害也憧憧往来未光大也者按系辞曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者伸也屈伸相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也今九四不能虚心以感于人乃憧憧以求之是其道未光大也九五咸其脢无悔象曰咸其脢志末也义曰脢者心之上口之下夫居至尊之位必须谦冲礼下于臣民扩仁义之道使教化行于天下徳教深被于四海则天下之人自然感恱于上今九五以阳居阳不能礼下于臣民以尊而自恃以贵而自骄不能尽感恱于天下者也夫以心感物犹未为得况过于心之上乎其不尽感之道明矣无悔者以其居中得正处于尊位犹可以无悔也象曰咸其脢志末也者夫为感之主而不能尽感之道其存志浅末可知也上六咸其辅颊舌象曰咸其辅颊舌滕口说也义曰辅者口辅也上六处一卦之终以人体言之辅颊之象也言上六不能施仁义至诚之道自然感恱于天下徒戚施面柔以甘言美辞求感于人是所感在于口辅故曰咸其辅颊舌也象曰滕口说也者言不能感人以至诚但滕口颊以语言求感而已
　　恒巽下震上
　　恒亨无咎利贞利有攸往义曰序卦云夫妇之道不可不久故受之以恒恒常久也言男下于女故能成夫妇之道夫妇之道既成则能成家君下于臣故能成君臣之道君臣之道既成则能成国国家既成不可不久故受之以恒也然谓之恒者巽为长女震为长男二长相与故恒久不息以成家也然咸以二少恒以二长者盖始则所感之道贵于速故以二少言之男女既别夫妇既成则不可不久故以长言之取长久之义故曰恒也亨无咎者言夫妇之道君臣之义既皆久而不变以至于亨既获其亨何咎之有利贞者夫常久之道所利者贞久而不贞与不久同也夫妇既久欲成一家之事者不可不贞君臣既久欲成天下之治亦不可不贞夫妇君臣无所不正则常久之道成矣利有攸往者言人之所守能至诚不息执节不变积日累月积月成岁以至终而复始无有穷已则无所往而不利是故为君子为学能常久而不已则可至于贤圣为君臣为治能常久而不变则可以施仁义礼乐以化成天下故行之一身行之一家行之一国以至行之天下均能不变所守则其道大成道既大成则所往何不利之有彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣义曰震上为刚至贵也巽下为柔至贱也贵贱有别尊卑有序而常道已成言之一家则男正位乎外女正位乎内言之一国则君以尊而位乎上臣以卑而处其下内外上下之分定故国家之道成矣雷风相与者夫雷得风则益威风得雷则愈盛二者相资故能助天地生成之功也以人事言之则犹夫妇相与而人伦正君臣相与而教化成盖取其相资益而成长久之道也巽而动者此解二卦之体也上体震震为动下体巽巽为顺以巽而动是犹夫义而妇听君义而臣忠常久不已以成其道也刚柔皆应恒者盖此卦刚柔皆相应而不失其常亦犹妇事夫臣事君皆常久不易之道也恒亨无咎利贞久于其道也者此言凡人之作为皆能至诚不息悠久其道则得亨无咎利贞之三徳也天地之道恒久而不已也者夫天以髙明运行升降昼夜未尝休息地以博厚容载万物亦未尝休息天地之道运行容载久而不变故且髙且大也利有攸往终则有始也者义见前日月得天而能久照四时变化而能久成者夫日往则月来月往则日来日月往来而能临照天下之物无论巨细而皆烛之盖由所丽在天故能久明而无有过差也天地之大阴阳之运在于四时故春以生之夏以长之秋以成之冬以终之或代或谢周而复始故能生育万物以成岁功久而不易也故曰日月得天而能久照四时变化而能久成矣圣人久于其道而天下化成者夫天地至大日月运焉四时行焉久而不变故照临四方生育万物久而不易无有穷已也圣人有天下之大居天下之尊发政施仁亦必久于其道然后赏罚有常号令有信天下之人莫不仰而归之以成其风化故曰圣人久于其道而天下化成也观其所恒而天地万物之情可见矣者夫日月临照四时变化万物代谢皆久于其道无有穷已则天地万物之情常久而可见象曰雷风恒君子以立不易方义曰震阳为雷巽阴为风阴阳相合雷风相资生成万物久而不已以成其道也故君子观雷风之象所作所为由中而不易其道故能常久而成天下之治行天下之道无施而不可方犹道也言其所立不离于道也初六浚恒贞凶无攸利象曰浚恒之凶始求深也义曰浚深也天下之事必皆有渐在乎积日累久而后能成其功是故为学既久则道业可成圣贤可到为治既久则教化可行尧舜可至为朋友既久则契合愈深为君臣既久则谏从言听而膏泽下于民若是之类莫不由积日累久而后至固非骤而及也今此初六居下卦之初为事之始责其长久之道永逺之效是犹为学之始欲亟至于周孔为治之始欲化及于尧舜为朋友之始欲契合之深为君臣之始欲道之大行是不能积久其事而求常道之深故于贞正之道见其凶也无攸利者言居事之始欲深于常道以此而往必无所利孔子曰欲速则不达是也九二悔亡象曰九二悔亡能久中也义曰夫天下之道得其大中则万世所不能变易今九二以阳居阴是失正而本有悔也然以居下卦之中其所行无过无不及使贤者可俯就之不肖者可企及之如此是得天下之常道而万世所矜式也又何悔之不亡象曰九二悔亡能久中也者言九二以阳刚之徳而能居下卦之中是久于中道而无所变易故悔亡也九三不恒其徳或承之羞贞吝象曰不恒其徳无所容也义曰夫尊卑贵贱内外上下不失其本分则可以为常久之道今九三居上六柔弱之下是卑者先于尊贱者先于贵不常之人也或承之羞者言尊不尊卑不卑内外混淆贵贱汨乱此则羞辱之事随之也贞吝者言徳既无常其于永久贞正之道诚足鄙吝也象曰不恒其徳无所容也者言九三既失其常久之道则所往皆不容也故孔子曰人而无恒不可以作巫医巫医鄙贱之徒也其无常徳者尚不可为况其它乎是则于所处固无容也九四田无禽象曰久非其位安得禽也义曰田猎也凡禽兽可擒者通谓之禽夫常久之道必本于中正今九四以阳居阴是不正也位不及中是不中也不中不正不常之人也以不常之人而居大臣之位是无徳忝位者也至于为治则教化不能行至于抚民则膏泽不能下是犹田猎而无禽可获也象曰久非其位安得禽也者言九四于常久之时处非其位犹田猎而无禽必无所得也六五恒其徳贞妇人吉夫子凶象曰妇人贞吉从一而终也夫子制义从妇凶也义曰贞贞固也文言曰贞固足以干事是也夫为天子之尊有四海之广民物之繁必使仁义教化流于天下不可执一道守一方必也临事制宜随时应变则无施不可也今六五居至尊之位以柔弱不正之资私一已之应是固执常徳不使流通于天下也妇人吉夫子凶者妇人处闺门之内守一而已可也夫子处闺门之外则必临事应变大有所为可也今六五执守一徳不能大有所为但系私应是以此道施之妇人则吉而施之夫子则凶也象曰夫子制义从妇凶也者妇人之事固执其正系于一人则吉也夫子则当制义而不可泥于一也若夫子从妇人之道不能以义制事则凶之道也夫以夫子不能制义尚以为凶况尊为天子有四海之大者乎凶可知也上六振恒凶象曰振恒在上大无功也义曰振动也谓君子可动则动可进则进可静则静可退则退动静进退皆不失正则圣人之道毕矣今上六处恒之上居震之极是深求妄动之人也以深求妄动必不明进退动静之理若以此而往凶之道也象曰振恒在上大无功也者言动静既不适时而进退失常于道既凶又何功之有
　　遯艮下乾上
　　遯亨小利贞义曰按序卦云物不可以久居其所故受之以遯遯者退也言天时人事盛久必衰进久必退存久必亡自然之理也此卦所以名遯者盖二阴浸长进得其位以剥羣阳是小人道长君子道消之时也故君子当此之时则晦迹潜光懐仁卷义以道自容不使小人得窥其所为所谓遯也遯亨者由遯而后亨也夫君子时有通塞道无损益故孟子曰虽大行不加焉虽穷居不损焉分定故也是君子所得在内所志在道道充乎内则无所不通得其位则行道于天下非其时则修身见乎世故遯之时必晦迹潜光以逺小人之害则已之道自得其亨通也小利贞者夫否之卦三阳在上三阴浸长于下君臣隔絶之时故卦辞言否之匪人不利君子贞剥之卦五阴盛长一阳在上故曰勿用有攸往是否剥之时全不可以有用至此遯二阴在下四阳在上君子之道犹小可行故曰小利贞彖曰遯亨遯而亨也刚当位而应与时行也小利贞浸而长也遯之时义大矣哉义曰遯而亨也者言因遯而得亨也刚当位而应与时行也者刚谓九五也应谓六二也九五以阳居中是刚明中正之君子然而下应于六二之小人者盖君子之道无固无必可遯则遯此六二之为小人然能以中顺之道附结于已不须遯也故与之应是君子之心通变能与天时俱行故可止则止可行则行若仲尼皇皇于衰周孟子歴游于战国是皆欲已道之行故小人有能以道附结于已者亦不拒也小利贞浸而长也者言君子所以不得大有为于世而惟小利于贞者盖以下之羣阴浸长而小人之党渐盛也遯之时义大矣哉者遯之道不可遯而遯则道不可行可遯而不遯则必罹小人之害是必随时适变可遯而遯可也惟明智之人为能居之其时义至大故先圣重叹美之象曰天下有山遯君子以逺小人不恶而严义曰乾上天也艮下山也山虽髙峻亦不能陵于天故假象得遯之义也犹君子逺遯小人不能加害也夫君子之道得行则小人必见诛逐放斥而不得行于朝廷之上苟君子之道不得行则必逺避小人而全身逺害也然今居遯之时若漠然无畏而以严厉加于小人而欲亟斥之则必反罹害于己虽然亦不可枉尺直寻依违苟从以求自免但不加害于小人常使已自有威严使小人不敢侵害于已可也初六遯尾厉勿用有攸往象曰遯尾之厉不往何灾也义曰遯之时贵于先也尾者处于后也凡卦以上体为外以下体为内今此卦二阴在内小人得位而君子在野之象也初六处卦之内最居卦下是众贤皆遯而已独在后是不能先时而遯至此始欲亟逺小人则必反为小人之所制是有危厉也勿用有攸往也者言当是时惟宜依违自守危行言孙检身修已以逺小人之害可也故圣人于此戒之象曰遯尾之厉不往何灾也者言既居遯之后有危厉之事果能依违自守不复更有所往何灾之及也六二执之用黄牛之革莫之胜说象曰执用黄牛固志也义曰黄者中也牛者柔顺之物也六二虽居羣阳之中在小人之党然居中履正有中正柔顺之徳达于事理以上有刚明中正君子为己之应故已用此中正柔顺之道往固执之不使逺遯于已故曰执之用黄牛也莫之胜说者夫贤人君子于道无所固必但以仁义为心而已今已能以中顺之道往固执之则九五以何辞胜辩而可遯哉然此句上之革二字乃羡文也革之初有巩用黄牛之革故此误有之也推求无义可通注谓革者固也此臆为之说尔象曰执用黄牛固志也者言用大中正顺之道使贤者不逺于己所以固贤者之志也九三系遯有疾厉畜臣妾吉象曰系遯之厉有疾惫也畜臣妾吉不可大事也义曰为遯之道在乎逺去小人则吉今九三居内卦之上切比六二之阴不能超然逺遯是有系于小人也有疾厉者夫小人之心常以疾君子为心而又畏君子之刑戮故一得其志则首欲害之今九三既为六二所系而不能逺去是有疾病而危厉者也畜臣妾吉者言九三既不能逺小人而不可逺遯然后以畜羣小臣妾之道即得其吉盖臣妾至贱者也可以逺则逺之可以近则近之如此则吉可获也象曰畜臣妾吉不可大事也者言九三虽以臣妾而畜羣小人而获吉然但施于此事则可也如其立天下之大道临天下之大事则不可以有与也九四好遯君子吉小人否象曰君子好遯小人否也义曰好者中心之所欲也九四处外卦之初离内卦之阴当此之际志欲遯而难制奋然而好遯者也盖君子之人以君民为心得其位则可以致君泽民跻天下于平治若其小人道长不可有为之时则必知几达理不为世俗所诱不为贫贱所动超然逺遯以避其难而须其时也是以乾之文言曰遯世无闷中庸曰君子之道费而隠故小人则不然惟富贵是欲惟贫贱是耻不知廉隅不顾礼义苟一失位则蹙然溢于面目而不能自胜故太玄充之首曰君子得位则昌失位则良小人得位则横失位则丧当此之时小人必不能遯故曰君子吉小人否也九五嘉遯贞吉象曰嘉遯贞吉以正志也义曰君子之道毋固毋必彼能以善加于己己志可通己道可行斯受之矣今九五下应于二二虽在小人之中然能以中顺之道来固于己己则从之若小人亏于中顺己可超然而遯也如此者盖君子知时达变可行则行可止则止以嘉美之道而遯者也贞吉者言五既应于二二虽以中顺之道固于己然亦不可屈己之贞戚施面柔以恱小人当执至正之道然后可以获吉也象曰嘉遯贞吉以正志也者言二以中顺之道来固于五五必以贞之道待于二者所以正二之志也上九肥遯无不利象曰肥遯无不利无所疑也义曰肥遯者优饶充裕之谓也上九处一卦之上是超然逺遯不应系于小人其忧患不能累于己绰绰然有余裕凡往而无所不利又何疑之有
　　大壮乾下震上
　　大壮利贞义曰按序卦云物不可以终遯故受之以大壮盖言遯者二阴浸长于内四阳陵剥于外是小人道长君子道消也然小人之道虽长终不能久而必为君子之所剥此大壮所以次于遯也大壮者二月仲春之时四阳长于内二阴消于外君子道长小人道消也君子之道既长则能兴天下之治除天下之害生育天下之民物以至其道大行而盛壮也故曰大壮然以天下之广生灵之众一贤不可独治故必羣贤进于朝廷则可大行其道是以圣人设为学校教育天下之材然后登之朝廷之上任之以天下之事故事无不济而至于盛大也利贞者君子之道既已盛大则必以正而处之乃利也若壮而不正则阳过于暴是故壮必正而后可也彖曰大壮大者壮也刚以动故壮大壮利贞大者正也正大而天地之情可见矣义曰夫阳为大阴为小今四阳盛长二阴将消是大者壮也以人事言之则是小人之道既以消君子之道得以壮是亦大者壮也刚以动故壮者言乾下刚也震上动也夫君子将兴天下之利除天下之害则必动而有刚明之才可也若有刚明之才守正静而不动何所施用哉故刚以动则其道盛大而强壮也大壮利贞大者正也者言阳长而阴退若君子之道盛大而强壮则所利在于正也故大壮之时惟此大才大徳之人则能以正道而行也正大而天地之情可见矣者夫天地之运行昼夜不息此则刚健正大而然也以人事言之则圣贤之道亦如天地之生成而无有偏私是观圣贤正大之道则可以见天地之情矣象曰雷在天上大壮君子以非礼弗履义曰雷者威动之物而又行于天上则其势愈盛是大壮之象也君子之人有此大壮之徳则必恭慎和顺外执以谦而内秉其直非礼之事不敢履非礼之言不敢言动作出处周旋之间皆合于礼然后可见君子之壮也若小人则不然已有刚壮之徳必不能慎密于内以至发之于外而终为骄恣纵肆恃强作威表里皆见故终不能保其全徳也是有壮而不能终其壮者也惟君子则能外执以谦内秉以直故人莫得而窥测其道久而愈光也初九壮于趾征凶有孚象曰壮于趾其孚穷也义曰趾足也夫壮之道必须以顺为履今初九居一卦之下最处事始位之卑者也为壮之始处位之卑不能谦顺而行且躁妄而动以至陵犯于物不知其止以此而往凶之道也有孚者言以此强壮之道不能谦顺行之是信有此凶咎必然之理也象曰壮于趾其孚穷也者言居事始而慕躁进是往则必有其凶而信至于穷困者也九二贞吉象曰九二贞吉以中也义曰凡卦爻有阴阳居失其位未有不凶者也大壮之时是君子之道强大而盛壮圣人以其既壮且大不可怙其刚威以阳居阴则皆获吉故今九二以阳居阴能履尚谦顺而又行不失中是君子得其为正之道不自满盈不自强恃能全其美如是故获正中之吉也象曰九二贞吉以中也者言九二所以得正之吉者以其履得其中所以无过无不及动静皆入于中道而得其礼也故若人臣一命而伛再命而偻三命循墙而走愈尊而愈谦益盛而益戒是能尽为壮之道而得其中也九三小人用壮君子用罔贞厉羝羊触藩羸其角象曰小人用壮君子罔也义曰凡居壮之时谦则得其道今九三处下卦之上当乾健之极以阳居阳是强壮不谦之人也以小人乗此则必恃刚强陵犯于人虽至壮极而不已是用壮者也君子则不然但固守谦顺虽壮而不自矜虽大而不自伐惟欲道行而致之于君加之于民而已故君子当此则罔而不用其壮也贞厉者言小人不能用谦于大壮进而不知退于正道是有危厉也羝羊触藩羸其角者羊者刚狠之物羝者狠而又狠者也小人居强壮之时动则过中进则不顾是犹刚狠之羊虽藩篱在前亦触突而进以至反羸其角进退不能凶之道也如小人欲掩害君子终不能为君子之累而反自及其身也九四贞吉悔亡藩决不羸壮于大舆之輹象曰藩决不羸尚往也义曰九四有刚阳之才徳而居阴柔之位是亦尚谦者也然其位过中本亦有悔今若守之以正又谦以济之则获吉而悔亡也藩决不羸者夫处大壮之时既能守刚明谦顺之徳则众归之而物所不拒以此而往何不利之有故虽有险阻在前亦济而通矣若羊之进虽有藩篱在前亦开决而无羸系之患也壮于大舆之輹者大舆者任重致逺之象也壮于轮辐是以之致逺则可以行道所往无不利也象曰藩决不羸尚往也者此圣人立象垂训使人居大壮之时必以谦退为先故君子之事父虽刚明之才正直之徳可以纳父于无过而克其家亦必以柔和之容婉顺之貌父有一过则必婉容以谏之谏之不从而又谏之又不从则号泣而随之如是则父反而思之必迁于善也臣之事君亦然但内持刚徳外示谦容则所往无有不利也六五丧羊于易无悔象曰丧羊于易位不当也义曰羊本刚狠之物夫居大壮之时以阳居阴则得谦之道故可获吉若以阳居阳然虽得位犹恐谦而有咎况以阴居阳则其傲狠而招祸可知也今六五乃是以阴居阳又处至尊之位则是好刚之甚以至反失之于容易之地羊性羝言其刚也无悔者以其居至尊之位能丧其刚狠之道故得无悔也上六羝羊触藩不能退不能遂无攸利艰则吉象曰不能退不能遂不详也艰则吉咎不长也义曰上六处一卦之上居震动之极是躁动强壮之过甚者也过而不知所止犹羝羊之进不顾藩篱之在前以至羸碍其角而不能措也不能退不能遂无攸利者既壮动而不止则是不知进退存亡之道以至欲退而不能退欲进而不能进则进退皆无所利也艰则吉者言能艰难自守则可以获吉也象曰不能退不能遂不详也者夫君子之进必量时度势可以有为而进之则无累也若小人之进必不能量时度势不详其事而骤行以至进退不能也艰则吉咎不长也者言虽不详其事而躁进妄动以至不能退不能遂今若能艰难自守则其咎祸不久而可解也
　　晋坤下离上
　　晋康侯用锡马蕃庶昼日三接义曰按序卦云物不可以终壮故受之以晋晋者进也盖言物之壮而不已则必至于见挫必以柔顺之道上进也然此卦坤在离下犹日出地上以顺而进至于大明故曰晋也康美也锡马言赏赐之重也曲礼所谓三赐不及车马是也蕃盛也庶众也言此卦以三阴上进而至于明显如贤人君子以柔顺之道上进于君致之禄位而行道于天下有康美之徳着之于君既有康美之徳君则厚加宠锡故其马蕃盛而众多以至昼日之间三接见之以咨天下之事也是凡人臣之进必有道义之实功业之美然后登于朝廷之上则道可行身可显如不才不徳无功无业妄求宠幸者不有人祸必有天殃故君子不可以不慎也彖曰晋进也明出地上顺而丽乎大明柔进而上行是以康侯用锡马蕃庶昼日三接也义曰此卦名晋者是大贤君子以功以徳上进于君也明出地上者此以二体言之也坤下地也离上明也若明出于地则升进而临照天下万民皆瞻仰如贤人君子出于微贱升进而立于朝廷之上致君泽民使天下皆仰观之也顺而丽乎大明者言日之出于地顺丽乎天故其明所以久也犹贤者以柔顺之道而进辅于大明之君故其道可以行也柔进而上行者夫君子之在上必须有至明之徳以旌别贤不肖而黜陟之也苟上不明使贤不肖混淆则贤者必退避不乐于仕矣是必君有至明之徳使贤者持人臣之节柔顺之道附于君而其道上行也既能以贤明之徳出于下柔之道行于上故可以受宠优之厚故曰是以康侯用锡马蕃庶赏之重也昼日之间凡三接之待之厚也象曰明出地上晋君子以自昭明徳义曰言贤人君子法此之象是以进修其徳博学审问明辨笃行然后位朝廷之上使仁义施于天下功业垂于后世以自昭显其至明之徳也初六晋如摧如贞吉罔孚裕无咎象曰晋如摧如独行正也裕无咎未受命也义曰摧抑也初六处晋之始有心乎晋者也然居下卦之下处众阴之末犹君子道未得行志未得伸于始进之时必见摧抑者也故曰晋如摧如也贞吉者言君子既进而有所摧抑固不可躁求妄动以觊君上之信固当守之以正则可以获吉也孟子曰乡为身死而不受今为宫室之美而为之乡为身死而不受今为妻妾之奉而为之乡为身死而不受今为所识穷乏者得我而为之是亦不可以已乎此之谓失其本心盖戒其不可徇情而苟幸言进退当以其道也罔孚裕无咎者夫初六处于最下位卑言轻上未信于其君下未泽于其民事未施于当世道未行于天下苟如是固不可陨获己志而当绰绰然寛裕乐道不自咨嗟怨愤而不失其本心如此则乃可免其悔咎也象曰晋如摧如独行正也者夫君子于求进之初其位卑言轻而有所摧抑然不自为损以道自处盖其所守独在于正也裕无咎未受命也者言处于卑下而自寛裕者是未受君之命也六二晋如愁如贞吉受兹介福于其王母象曰受兹介福以中正也义曰夫晋之为言以之一身是进用其道以之一时是进用其君愁忧也六二以阴居阴履得其正然处内卦之中未见君之所信道未能行是以进而有忧愁也然君子之心不以一身一家为累动其心必以君民为志虽进焉未见信于君而有忧然亦不可陨获躁动常以正道而行则得其吉也受兹介福于其王母者王母内之贵者也夫六二处中居内以位言之至卑之象以时言之至暗之象处是时则当懐道畜义居仁守正以自寛裕居是位则当随事制宜临机应变使无不通济则必受其逺大之福通于王母至深至密之地盖由至诚而行自暗而受其介福若鸣鹤在阴其子和之是也象曰受兹介福以中正也者六二虽未见君之信任盖以中正之道而行虽天地鬼神无不佑之以至暗然而受其介福也六三众允悔亡象曰众允之志上行也义曰允信也夫六三以阴居阳过于六二不中不正之位其本有悔也然而居下卦之上为众阴之长三阴同心上进而为其先是道义可以行于时事业可以致其用故众阴同心见信而上行其悔可以亡也象曰众允之志上行也者言居晋之时众阴皆欲上行而已处其先是为众所信同志而进也九四晋如鼫鼠贞厉象曰鼫鼠贞厉位不当也义曰鼫鼠者田中食稻粱贪残剥刻之物也当晋之时众君子以柔顺之道上进于君九四以阳居阴不正而进者也既以不正而进上又切近于君是当尊大之位附上罔下刻剥天下之民蛊壊天下之事如鼫鼠然无益于民但伤残于物故天下贱之如鼫鼠然也以此而往则必谗谄佞媚苟取于君上是于正道危厉也六五悔亡失得勿恤往吉无不利象曰失得勿恤往有庆也义曰六五履不得正有悔者也然处至尊之位居离明之中能扩大明之道旌别众贤而信任之众贤者类进而辅己故其悔所以亡也失得勿恤往吉无不利者夫以天下之广万几之细其间未必不无一失今六五既能旌任贤者贤者皆进而辅之故其政教无有不举若万物之中苟有失得亦不必忧恤之也夫既是失得皆不须忧恤则是所往无有不吉不利者也象曰失得勿恤往有庆也者言六五所以失得勿恤者盖由其能任贤者使贤人进辅于己故其教化举行仁义兴作以此而往故不惟止获其吉而又且有美庆之事也上九晋其角维用伐邑厉吉无咎贞吝象曰维用伐邑道未光也义曰角者最极之象也夫上九处进之极过明之中已在角而犹进故曰进其角惟用伐邑者在角犹进过亢不已不能端拱无为物皆不服必须攻伐其邑然后服之故曰惟用伐邑也厉吉无咎贞吝者兵者凶器伐而服其物是由危乃得吉则无咎以此虽正亦已贱矣象曰惟用伐邑道未光也者用伐乃服虽得之其道未光也
　　明夷离下坤上
　　明夷利艰贞义曰按序卦云晋必有所伤故受之以明夷夷者伤也晋卦是明出地上而升于天明照于天下然晋极必衰故明反入于地中是明有所伤也以人事言之则犹君子之始进于朝廷之上佐君泽民立功立事于天下然至于荒耄之年精力倦怠是宜以功成事立而退全身致政求其安息则其明终始无有所伤也若功成年耄复进而不已则必有所伤也惟圣人为能终始一徳如周公佐周是也凡下于圣人者至于耄年宜知退其身而不可终于求进也此圣人所以着万世君臣之戒也利艰贞者夫明夷之世则是君子之明已有所伤而小人在上便巧得志君子处此之时固当艰难守正不使小人之能窥测则可以免其患害也彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之义曰明入地中明夷者此释明夷之义也内文明而外柔顺者此以二体言之下卦是内离为文明上卦是外坤为柔顺君子之人能内守文明之道外修柔顺之徳当明夷之世蒙冒大难而不为小人所贼害若古之人有行之者文王是也文王当纣之乱世众小人在纣之左右前后谗谀佞幸皆欲害于君子而文王居为西伯三分天下有其二终能外执柔顺之徳内晦文明之道虽小人众多终不能窥见其所为故免其祸患也表记曰文王有君民之大徳有事君之小心故虽蒙大难而终无所伤也利艰贞晦其明也内难而能正其志箕子以之言内难者亲之至也夫明夷之世闇主在上人臣有处夫至亲之地而终不见害者若箕子是也箕子之于纣以位言之父师也以亲言之庶兄也以庶兄之亲而居父师之位是处至亲之地所谓内难者也然左右前后谗佞谄媚皆欲害之而箕子独能蒙冒之以正其志盖由内能全晦其明不使有所暴之于外而小人不能窥见也象曰明入地中明夷君子以莅众用晦而明义曰君子法此之象而临莅于众则当内晦其明外示以柔也何则盖君子性无不明事无不通好善而嫉恶苟不慎密而宣之于外则小人见已之明诈善而罔于己己何由而知之如是则为小人之所窥测而必罹小人之害也是以君子务全其道黙运其明则物不能蔽欺外示柔则不伤其苛察如此始可莅众也初九明夷于飞垂其翼君子于行三日不食有攸往主人有言象曰君子于行义不食也义曰明夷于飞垂其翼者言明夷之时小人得志皆欲残害君子初九处卦之下犹患难之始也然明夷之主在于上初最逺之君子有刚明之徳能韬光晦迹不为小人之窥见若鸟之髙飞而又垂敛其翼是超然不可得而见之也君子于行三日不食者言君子能先几知变以小人得志虑其加害于己欲超然逺遁心急于行故至三日之间不遑暇食也有攸往主人有言者言当明夷之时愚民盲俗不悉君子之心见君子遯去之速以至三日不食而有所往者虽至亲之人为己之主亦皆有猜贰之心诽谤之言也象曰君子于行义不食也者言君子不苟遯去必见小人之害故行而不食者于义有所不可也六二明夷夷于左股用拯马壮吉象曰六二之吉顺以则也义曰夫人之股肱右者为便左者为轻六二履得中道至于有位渐近明夷之主故必小有所伤但伤左股至轻之处也用拯马壮吉者言君子既于明夷之时小有所伤若不速务遁去则必见害愈深故当决然拯其壮马而行外顺小人而使不能见其所为然后可以获吉也象曰六二之吉顺以则也者六二以阴处阴至顺者也而又处中行正是动有法则者也既顺而又有法则故小人终不能害之以至得吉故文王见囚于羑里终能脱祸解难以全其身也九三明夷于南狩得其大首不可疾贞象曰南狩之志乃大得也义曰南者至明之地狩者猎之名大首者元恶也九三居离之极有至明之性以阳居阳有至刚之徳夫以刚明大正之徳居明夷之时闇主在上残虐生灵涂炭天下不忍坐视故不得已往而征之以苏民于水火救民于沟壑故如猎狩之事但取其害于民者诛之耳孟子曰诛其君而吊其民若时雨降民大恱又曰武王伐殷谓其民曰无畏寜尔也非敌百姓也若崩厥角稽首征之为言正也是但诛其首恶而已不可疾贞者夫圣贤之所以往伐首恶者将以正天下之民也其恶既除其民始苏固不可加之暴猛峻之严刑以益苦之也何则夫民之被害既已久矣染恶亦已深矣故非亟而可拯也必须化之以渐抚之以慈与之解其倒悬然后以渐而正之可也故孟子曰箪食壶浆以迎王师此无他避水火也如水益深如火益热亦运而已矣是正天下于虐暴之后不可亟欲成俗也象曰南狩之志乃大得也者言圣贤之人以至明之道往伐其元恶者所以救民而正天下今既获之则已之志大有所得也六四入于左腹获明夷之心于出门庭象曰入于左腹获心意也义曰凡手足以右为便心腹之间以左为顺六四以阴居阴履得其位上近明夷之主是小人而得志者也夫以小人得志又附于昬闇之主以甘言美色柔邪佞媚从君之情迎君之欲纳之于恶依违曲顺入于左腹之间复得明夷之主之心也左腹言能顺于心也于出门庭者言小人之辅闇主内既迎逢其恶外又不能慎密固蔽之君未有一过则扬之为大过君未有纤恶则宣之为大恶以至腾播天下罪形万世皆小人之所致也若崇侯飞廉恶来之类是也门庭者言宣露于外也六五箕子之明夷利贞象曰箕子之贞明不可息也义曰明夷之主在于上六则左右前后皆小人矣惟六五以柔顺之道处得其中非小人之谓也推象意以求之则箕子之道矣故圣人特以箕子明此爻也何则箕子当纣之时尊为父师亲为庶兄是至近至亲之位也然纣之左右前后皆小人而箕子之道不得行是明有所伤也然当是时箕子能自晦其明自蒙其徳虽在纣之近密而终无所害以至佯狂为奴以全其身是所利者惟能自晦而居正也象曰箕子之贞明不可息也者以箕子切近于纣而终不为其所害者盖由能以正道自守故其明不可得息也上六不明晦初登于天后入于地象曰初登于天照四国也后入于地失则也义曰不明晦者言上六处羣阴之上居一卦之极明夷之主也不能以明徳临照天下而左右前后信任小人自致阴闇柔弱不有其明故云不明晦也初登于天者夫天尊且髙人君之位也此上六以继世而立于人君之位为天下之主故云初登于天也后入于地者夫既居人君之位为天下之所瞻仰则当大明以临照天下今反昬闇暝昧放恣残贼而不用其明是入于地也象曰后入于地失则也者言上六失为君之法则不能明照天下而终于昬闇贻祖宗之羞也
　　家人离下巽上
　　家人利女贞义曰按序卦云伤于外者必反于家故受之以家人言人之有所伤于外则必反于内以求其安故家人所以次于明夷也然此谓之家人者盖圣人以此为治家之法也利女贞者夫家人之道以女正为始何则夫女子之性柔弱无常而好恶随人故凡君子欲治其家必正其身以正其女以正其闺阃之内父子之列尊卑长幼之序各得其正家既正然后施之为治天下皆可得而正也故大学曰欲治其国先齐其家然则治家之道在女正为始也彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣义曰女正位乎内者谓六二也六二以柔顺之质处内卦之中若贞正之妇治闺门之内也然妇人之道不可预闻外事但以致整于内而已故书曰牝鸡无晨牝鸡之晨惟家之索故女必正位乎内也男正位乎外者谓九五也九五以刚明之徳处外卦之中是男子以义治外其父子有礼兄弟有序尊卑上下各正其位也然以义制事则不可从于妇人故恒卦曰夫子制义从妇凶也所谓男女正天地之大义也者夫天以至刚之徳至尊之体处于上地以至柔之徳至卑之质位乎下此天地自然之常分也以人言之女正位乎内男正位乎外男女之位正是得天地之大义也家人有严君焉父母之谓也者夫君总生杀之权操富贵之柄四海之内莫不畏惧羣而归之故谓之君若父母之尊则一家之事皆主焉故不可专任其慈而无所断制必又加之以威严董之以礼节使一家之内有畏惧之心如君之尊而又如君之严则家道可以成也父父子子兄兄弟弟夫夫妇妇而家道正正家而天下定矣者夫为父有父道为子有子道以至兄弟夫妇各有其道是以父尽其严子尽其孝兄尽其友弟尽其恭夫尽其义妇尽其顺如此则家道正矣家道既正天下斯定矣故尧圣人也先亲九族然后平章百姓文王亦圣人也先刑于寡妻至于兄弟以御于家邦是君子之治天下必先正家正家而天下定矣象曰风自火出家人君子以言有物而行有恒义曰风自火出家人者王通谓明内而齐外有家人之象是也物事也君子观此之象治其家使言有其事行有其常一言一行无有妄动此治家之本在于正身也故孟子曰身不行道不行于妻子是也初九闲有家悔亡象曰闲有家志未变也义曰闲者寛而防之之谓也凡人之情爱之极则无疑亲之至则无防故君子之人治其家必当思虑未及于邪耳目未接于私之时预为之防曲为之备不然使丑恶已彰奸邪已萌而始为之防是非家人之罪乃已陷家人于有过之地也今初九以阳居阳处一卦之初是治家之始有刚明之徳而能于思虑未动私邪未萌之前以为之防故悔亡也象曰闲有家志未变也者夫君子防闲其家待奸邪而后防之恶彰而后治之则无及矣必于家人志虑未变之前豫防闲之则所谓治家之道也六二无攸遂在中馈贞吉象曰六二之吉顺以巽也义曰遂者专也夫妇人之事虽治于闺门之内皆禀命而行也今六二以阴居阴处内卦之中履得其正是妇人之得正者也但处于内而无所自专故云无攸遂也在中馈贞吉者夫自古以来上至天子之后妃下逮庶人之妻妾其所职之事不过于奉祭祀馈饮食而已故礼后有瑶爵之献奠盎之事诗有关雎采蘩皆后夫人之职也六二处内任妇职而无所专所主在于馈食而已职此而又处其正故得吉也象曰六二之吉顺以巽也者言六二所以得吉者以居中履正顺而且巽上能禀九五之命也九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也义曰嗃嗃过严之貌也嘻嘻和乐之貌也夫治家之道不可专任其慈虽至过严终亦无所伤矣今九三以阳居阳有刚明至正之徳居下卦之上为一家之主者也故为家之主若嗃嗃然严肃使家人内外上下皆有畏惧之心故虽有悔吝之事危厉之道亦得吉也妇子嘻嘻终吝者夫妇子人之所爱也若为一家之主而私于所爱不能严正其治使妇子嘻嘻然和乐则奸恶由此而萌矣夫如是至于终竟必有鄙吝之道也象曰未失也者言虽嗃嗃严厉未失治家之道也失家节也者若妇子嘻嘻而和乐是失其治家之节也六四富家大吉象曰富家大吉顺在位也义曰夫初九既以刚明之徳居卦之初能防微杜渐使闺门之内不接于私邪得正家之初也六二又能以柔顺之体居服勤之职九三又能过严以畏惧其家人是家道已成至六四居大臣之位是君子既正已之家至此则佐君以正天下之家故有君之爵禄之富以富其家而得其大吉也象曰富家大吉顺在位也者六四家道已成之后当大臣之位上近于君是顺在其位以治家之道移于国也故孝经曰居家理故治可移于国也九五王假有家勿恤吉象曰王假有家交相爱也义曰九五以刚明中正之徳居于君位是谓王者能假此治家之道以治于天下者也故先正其家使闺门之内莫不一于正正家而天下定是为君者以此道而行则不必忧恤而自得其吉也象曰王假有家交相爱也者言圣人能推恩爱于天下之家父父子子兄兄弟弟夫夫妇妇各以和顺之道交相爱乐也上九有孚威如终吉象曰威如之吉反身之谓也义曰孚者由中之信威谓威严可畏上九以刚明之才居家人之极当家道之成是能先正其身发其信于中而外兼之以威严终成家道使闺门之内肃然有序而畏敬之故获其吉也象曰威如之吉反身之谓也者言上九所以有威信而使人畏敬之者盖能先修其身而后加于人也
　　
　　睽兊下离上
　　睽小事吉义曰按序卦云家道穷必乖故受之以睽睽者乖也言家人之道既穷极则必至于睽异而离散也小事吉者夫睽乖之时上下之情既异内外之志既乖天下之人其心皆不同于时虽有大才大徳之人亦不能大有所为也何则夫君子之道必将大有为则须上下协心众贤同力无有异志故发之天下而功业被于世也今既睽乖故但小事则可以得吉也彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉义曰睽火动而上泽动而下者此释所以得睽之名也火本炎上泽本润下水火相资然后能成功而利万物也今乃火动于上水又动于下水火不相资是有睽乖之义也二女同居其志不同行者离为中女兊为少女女子之生长必从人此天理之常也今二女同居必有从人之志是其志不同行亦睽异之义也说而丽乎明柔进而上行得中而应乎刚是以小事吉者言暌之时所以得小事之吉者下以兊说而上以离之大明犹君子以说顺之道而附于大明之人而又以柔进居至尊之位所行所为正合于中道无过无不及又且下应于九二刚明之臣夫如是故小事所以得其吉也天地睽而其事同也者此以下广明睽之义也言睽之道有自然而合者若天以髙而处上地以卑而处下是睽也然而阴阳之气交则生成之事同也故曰天地暌而其事同也男位乎外女位乎内是睽也然而相资而成一门之治则是其志通也故曰男女睽而其志通也万物众多品类不同是睽也然而好生恶死乐安惧危则是其事类也故曰万物睽而其事类也睽之时用大矣哉者睽乖之世小人众多然顺时而动者惟大才大徳之人能之故先圣于此重叹美之也象曰上火下泽睽君子以同而异义曰火在上泽在下二者不相资故有睽乖之象夫睽异之时小人众多皆欲加害于君子故君子与之和同然外虽和同内之所存则异也初九悔亡丧马勿逐自复见恶人无咎象曰见恶人以辟咎也义曰初九居一卦之下当睽乖之时上无其应本有悔者也然而九四亦无正应故与初心志相合逺而相得其悔所以亡也丧马勿逐自复者马者至彰显之物当睽之时人心既已乖离虽丧失彰显之物必无有私匿之者故虽勿逐当自复也见恶人无咎者夫险恶之人其用心皆欲陷害于君子况睽乖之时小人炽盛苟不和同而接见必罹其所害故见之乃无咎也象曰见恶人以辟咎也者夫君子进用于朝道行天下则斥逐小人无所畏忌时既睽乖虽其恶人亦礼下而接见之所以避一时之咎也九二遇主于巷无咎象曰遇主于巷未失道也义曰巷者委曲不正之道也君子当治平之世斥逐小人则可坦然由正道而行若睽乖之时人心不同羣小党盛皆欲加害于君子故此九二与五为应以五为主不敢显然相遇于明坦之途显然遇之则为小人之所害但遇之于委曲隘狭之道乃得无咎象曰遇主于巷未失道也者盖睽之时不可显然而行虽由委曲隘狭之巷而得遇于主亦未失君子之道也六三见舆曵其牛掣其人天且劓无初有终象曰见舆曵位不当也无初有终遇刚也义曰舆所以载物而行也六三以阴居阳履失其正上有上九之刚为己之应己得往而应之然睽异之时履于不正则上下皆欲害之故若其舆为人之牵曵其牛为人之拘掣也其人天且劓者天当作而字古文相类后人传写之误也然谓而者在汉法有罪髠其髪曰而又周礼梓人为笋簴作而亦谓髠其髪也其人即谓九二九四也以六三履非其正皆欲害之故或来髠其髪或来劓割其鼻也无初有终者六三本以正应于上九以其履不得正故小人皆来害之上九既见六三为小人之所害故亦疑之不与六三之从已是无初也然六三本以至诚而应上九初虽不与之应然其有刚明果断之才故终则明知六三之诚而与之应是有终也象曰无初有终遇刚也者言初为上之见疑然终则知已之诚而与之应是六三所遇得刚明之人也九四睽孤遇元夫交孚厉无咎象曰交孚无咎志行也义曰九四当睽乖之世而无应独立是睽之孤者也元夫谓初九也初九以刚明之才处下卦之下而无正应今九四亦无正应是其心志相同体类相契而为配偶也交孚者九四初九既不以正而合是必倾至诚至信以交相待也厉无咎者九四虽与初以信相交然彼此皆不正故须必常若危厉则可以免其咎悔也象曰交孚无咎志行也者夫当睽乖之时果无应则所存之志不得行矣今四乃与初以道相应是其志得行也六五悔亡厥宗噬肤往何咎象曰厥宗噬肤往有庆也义曰六五以阴居阳履于不正本有悔者也然居至尊之位而下应九二之刚阳故其悔所以亡也厥宗噬肤者宗谓九二也九二既为已之正应则是已之宗党也肤者柔脆之物易于噬啮者也九二本以正而应己然当睽乖之时众皆来肆害于己故九二之宗排斥此阴邪不正之小人使之不为害是易于噬柔脆之物也往何咎者言九二既以至诚来应于己己往而应之又何咎哉象曰厥宗噬肤往有庆也者言六五之应既在九二而为小人之间厕故九二终能噬啮之不妨己之路若往而应之则不惟相合而又有喜庆之事也上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也义曰四以无正应而曰睽孤今上九处卦之终是睽乖之极者也睽乖之极虽有其道亦不能通故亦曰睽孤豕本不洁之物而又负其泥涂是秽之甚者也言六三为己之正应而在九二九四之间故已之视乎六三必有猜贰之心狐疑之惑若视豕之负涂然秽恶之甚也载鬼一车者鬼者虚无而不可见也车之所不可载者也今上九见六三在九二九四之间故疑其秽恶若见一车之鬼是其造虚成实以无为有妄伪之甚也先张之弧者言六三本为己之应今既厕于二阳之间故上反疑之张其弧矢欲以攻之也后说之弧者上卦为离离为火火性至明上九处离之极明之至者也下卦为兊兊为水水性至洁六三处兊之极至洁者也六三本以至诚来应于己为小人之所厕至于致疑然上九以至明之性故终能察六三之至清而审其至诚遂说去其弧而与之会合也匪冦婚媾者六三本以正道应己然以二阳所间故不得会合今既察明六三之情伪是虽谗言不能间之而终得会合也往遇雨则吉者雨者阴阳之和也今上九之阳合于六三之阴则是和而得吉也象曰遇雨之吉羣疑亡也者言上九始以小人之谗间六三故疑之而不与之应然上九有刚明之徳知六三以至诚而来应遂不疑而与之会遇和合是羣疑亡也
　　蹇艮下坎上
　　蹇利西南不利东北利见大人贞吉义曰按序卦云乖必有难故受之以蹇蹇者难也言睽乖之时上下离异人心不同必有蹇难此蹇之所以次于睽也利西南者西南坤位也坤者致养之地广大寛平生育之所也夫当蹇难之世生灵不得其安民物不遂其所人人思治之时也若圣贤之人治天下之蹇则置民于寛广生育之域然后得其安而至于太平也不利东北者东北艮位也艮为山山者险阻不通之地也若圣贤之人出民于险阻而置之安平则是治蹇之道也若复纳诸险阻之地则其民愈困而其道愈穷故利西南而不利东北也利见大人者言蹇之时欲治天下之险释天下之难必利见其大才大徳之人也贞吉者蹇难之作由上下人心乖异不正而然今济天下于无事则必本诸大正之道然后乃吉也彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉义曰此因二体以释其义也坎为险在上故曰险在前也见险而能止知矣哉者坎为险艮为止见险在前止而不进是其知也蹇利西南往得中者西南寛广生育之地民在蹇难置之此则得其安居而各遂其所是往而得其中道者也不利东北其道穷也者东北险阻之地民在蹇难复置之此则其民愈蹇是其道之穷也利见大人往有功也者夫大人与天地合徳日月共明有仁义之心经纶之志民被涂炭往而见之共以解其蹇难致其安平则是往而有功也当位贞吉以正邦也者谓五得其君之正二得其臣之正各当位而守正故能正邦也蹇之时用大矣哉者盖蹇之时必得大才大徳之人然后可以解天下之蹇故先圣于此重叹美之也象曰山上有水蹇君子以反身修徳义曰山者险阻之物水流于险阻之上其势必不能通是蹇之象也君子以反身修徳者言君子罹此蹇难不怨天不尤人但反己之身修饬其徳而已孟子曰爱人不亲反其仁治人不治反其智礼人不答反其敬此之谓也初六往蹇来誉象曰往蹇来誉宜待也义曰夫蹇难之世坎险在前君子居之必量时度势而进以自保其明今初六居卦之始在险难之初若不顾其危冲冒而进则蹇难愈甚若翻然知几观时可否可退则退复其所处不陷躁失则保全其道得其嘉美之誉故往蹇来誉象曰往蹇来誉宜待也者言君子当蹇难之初险阻在前未可以进宜退而自处以待其时也六二王臣蹇蹇匪躬之故象曰王臣蹇蹇终无尤也义曰蹇难之时人人皆有所患而不可动故初则往蹇来誉三则往蹇来反四则往蹇来连独此六二云王臣蹇蹇者盖以其处人臣之位履中居正上应于九五之君而君在蹇难之中必尽忠竭力奋死不顾虽重险在前亦冲冒而往也匪躬之故者六二所以冒犯险难而进者非其一身之故盖上以为君下以为民救天下之蹇也象曰王臣蹇蹇终无尤也者凡为人臣苟不尽忠竭节见危授命则有不忠之罪今六二既能尽忠竭节不恤其身以救天下之蹇故终无尤也九三往蹇来反象曰往蹇来反内喜之也义曰九三以阳刚之徳居下卦之上为初六六二之所恃也然而险难在前往则愈蹇若君子之人能知时之不可行度势之不可用反而自处以守其正则得其所安故曰往蹇来反也象曰往蹇来反内喜之也者既退而反居其本位则不惟己获其安兼下之二爻皆得其所恃安止而不犯于难是内有喜恱之事也六四往蹇来连象曰往蹇来连当位实也义曰连者牵连之谓也六四以阴居阴得正者也然而蹇难之世坎险在前冒昧而进愈必有难而入于深险若能知时之不可行退而牵连下之三爻止而自守则得其安也注疏读连字从上声言四往来进退之间皆有蹇难而不利夫蹇之时其险在前故君子止而不往若退而守不务其进则复何蹇难之有此注疏之失也象曰往蹇来连当位实也者言四以阴居阴得正当位者也阳为实今四连下之阳是当位而附得其实也九五大蹇朋来象曰大蹇朋来以中节也义曰五居蹇难之世而处坎险之中是蹇之大者也有若天下未安人民未治之时也而九五居中履正能任六二之臣二又得人臣之正故尽心竭力以辅于己是其朋来也如汤之救夏而得伊尹武王救商而得吕望之类也象曰大蹇朋来以中节也者言五以刚中得人君之节二以柔中得人臣之节是君臣之间皆能以中节也上六往蹇来硕吉利见大人象曰往蹇来硕志在内也利见大人以从贵也义曰上六处蹇之极居一卦之外难将终者也夫险极必平难极必安当此之时不可复有所往若往则益蹇反而退居其位下应九三以守硕大之徳则得其吉道故曰往蹇来硕吉也利见大人者言险难将终但能附丽贤明大才大徳之人则可以逺出险难而持久于治不须复有所往也象曰往蹇来硕志在内也者言上所以来则有硕大之徳者盖志应在内卦之九三也利见大人以从贵也者阳爻至尊贵者也今上六能利见大才大徳之人以终其难是从者贵也
　　解坎下震上
　　解利西南无所往其来复吉有攸往夙吉义曰按序卦云物不可以终难故受之以解解者缓也言天下之民不可使终受其难必有圣贤之人往以济之故解之所以次于蹇也利西南者西南寛广生成之地也夫圣贤之人解天下之患难除生民之疚疾必须发仁义之道跻之寛平之所使皆遂其生成然后利也不言不利东北者东北险阻之地解之时圣人止务散释天下之难不复更有险阻故不言东北也无所往其来复吉者夫圣贤所以有所往者盖以天下之民在于患难故欲拯而济之也今天下之患难既解若复有所往则是烦扰其民而事愈渎乱自取其弊败之道若屯之彖言勿用有攸往是也但来而复其所有获其吉也有攸往夙吉者言圣贤积心处虑耻一物之失所今难解之时天下之民虽已权安然其间有所未济亦当趋往而解之以速为尚则可得而吉也彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉义曰坎为险震为动动于险之外是圣贤之人动而能拯天下之险使皆出于难也故曰解险以动动而免乎险解也解利西南往得众也者言圣贤既以仁义之道除释民之患难而置之于寛广生育之地使各得其所以此而行则必得天下之众心也其来复吉乃得中也者夫天下之难既解若复有所往则渎乱已甚之道也若不往而烦扰其民守其止静则得中也有攸往夙吉往有功也者言患难既解之后或天下之民有未得其所者圣贤之人不可迟缓必汲汲而拯之言速则有功也天地解而雷雨作雷雨作而百果草木皆甲拆者夫天在上地在下气不交则雷雨不作而万物不生故天以阳气降于下地以阴气升于上阴阳相蒸刚柔始交则必有屯难屯难既解故鼓之为雷蒸之为雨雷雨盈满则百果草木皆敷甲而拆以至句者萌者动者植者皆乘时而获其亨通矣解之时大矣哉者按诸卦或言时义或言时用而此止言时者盖难解之时无不释故止言时耳若蹇之时用是天下在于蹇而始将治之故必有所用是以言用也又遯卦言时义之类是皆义有所存之时故言义也此卦于义用并无所取故不言也象曰雷雨作解君子以赦过宥罪义曰雷雨既作则蛰虫昭苏草木甲拆解之义也天下之民方此难解之时始出于涂炭其有过恶迁善逺罪盖旧染污俗化上薄恶之政而然也故君子之人当此之时有过者赦之有罪者宥之使之改过自新迁善逺罪盖难解之道也初六无咎象曰刚柔之际义无咎也义曰夫民在患难非圣贤则不能济然济民之难务在于速不可使之久困也故卦言有攸往夙吉彖曰往有功也是济难在于速也今初六居卦之下当解之初天下之难尽已解释而无有所咎矣象曰刚柔之际义无咎也者九四刚也初六柔也刚柔交际同心以解天下之难其义自然无咎矣以时言之则患难初解亨通将至其义必无咎悔也九二田获三狐得黄矢贞吉象曰九二贞吉得中道也义曰田猎也狐者隠伏多疑之兽也三者言其象也蹇难初解民心尚疑犹恐未脱于难而又入于蹇故君子当行其教化革其残暴之政易服色改正朔以新天下之耳目使民心无所疑矣如以田猎而获三狐犹言羣疑亡也黄中也矢直也言九二又得大中之道刚直之徳行天下之正道而得其吉也六三负且乘致冦至贞吝象曰负且乘亦可丑也自我致戎又谁咎也义曰负者小人之事乘者君子之器阳至贵君子也阴至贱小人也今六三阴居阳是小人而乘君子之器也夫昏乱之朝庸主在上则贤不肖混淆故君子之位而为小人所乘今蹇难既解君臣上下各从其正而六三乃以不正之质居至贵之地是小人在君子之位也则天下之所不容斯人之所众弃也故致冦盗之至为害于已而夺取之也然而小人得在髙位者盖在上之人慢其名器不辨贤否而与之以至为众人所夺而致寇戎之所害也象曰负且乘亦可丑也者言小人在位是可丑恶之也故孟子曰不仁而在髙位是播其恶于众也自我致戎又谁咎也者言小人不度已徳不量已势而窃居君子之位所以致戎冦之来也若以一郡一邑言之则为致冦若以天下言之则为致戎且冦戎皆自已招又何咎于人哉故系辞曰负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致冦至盗之招也九四解而拇朋至斯孚象曰解而拇未当位也义曰拇者足指之大者也谓六三居四之下上无应而附于四有足指之象也九四正应在初是其朋也既系于六三必忘于初则初亦忘之矣今既解去六三而专应于初六则至而信矣故解而拇朋至斯孚象曰解而拇未当位也者夫以至尊而为天下之主则可包含荒秽而容天下之民物也今九四不当至尊之位故不可系于他类而必解去之则其朋党至而信矣六五君子维有解吉有孚于小人象曰君子有解小人退也义曰六五以大中之道位上卦之中下应九二刚明之君子以君子之道既行是能解天下之难而得其吉也孚于小人者夫君子当解难之时必能进用贤者黜退小人以成其治治道既行则小人自然望风而信服退藏窜伏以避君子之诛也象曰君子有解小人退也者君子之道既行于上以解天下之难则岂患小人哉必自然信之使退也上六公用射隼于髙墉之上获之无不利象曰公用射隼以解悖也义曰隼者击搏贪残之禽也髙墉非隼之所居也六三以柔懦不正之体居下卦之上是窃国家之名器当君子之大位犹贪残之隼而居髙墉之上也今上六处解之时居动之极是君子之人藏器于身而不妄动者也故能射去此不正之小人使不得居髙位而窃名器如射隼于髙墉之上也获之无不利者以小人而当君子之位以此而获之何不利之有故系辞曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　损兊下艮上
　　损有孚元吉无咎可贞利有攸往曷之用二簋可用享义曰此损卦谓损下以益上损民益君之象也然上之损下不可太过必须合于中正则民皆勤身竭力乐输于上有孚者言上之取于民必当以信立之限极取之有时用之以制取信于民其民皆信奉于上则获元大之吉而无咎悔矣苟或暴政横赋临之不以道取之不以信使其民仰不能以事父母俯不能以畜妻子凶年乐岁殚财竭力奉国不暇如此则怨结于下灾见于上而其咎悔可知矣故古之什一为万世中正常行之法所谓长久贞正而大吉无咎者也既有其孚又守以正则所往无不利矣曷之用二簋可用享者此言在上之人既能示民以信取民有制使上足其用下不匮财如此则复将何所为故虽二簋至约之物亦可用之以享于鬼神也左传曰苟有明信涧溪沼沚之毛苹蘩薀藻之菜筐筥锜釜之器潢污行潦之水可荐于鬼神可羞于王公是也言损道既以至诚至信而行虽用二簋可以享于鬼神不待其丰备也彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行义曰艮上而止兊下而说夫损民益君必上有节止絶无名之求则下皆乐输以说顺之道而上行也故曰损下益上其道上行也损而有孚元吉无咎可贞利有攸往者言贡赋之入皆有常制不失其信则可也苟什一之外不以孚信动有妄求是过损于下而取怨于民也故必有孚信之道获元大之吉免其悔吝然后可以常行利有所往也曷之用二簋可用享二簋应有时者言至约之物不可以常行可俭则俭可丰则丰所应皆有时也亦如损民应上虽不可过然亦必视岁之丰凶而轻重之则自然国用以羡而民力不困也损刚益柔有时者此谓损初九九二之刚益六四六五之柔亦有其时不可以常行可以损则损可以益则益也损益盈虚与时偕行者言不可长损于彼而益于此盈于此而虚于彼凡损益盈虚之道皆与时而行也故孟子曰治地莫善于助莫不善于贡贡者校数歳之中以为常此之谓也象曰山下有泽损君子以惩忿窒欲义曰按左传曰川竭则山崩是言山泽之气相通故得以生于万物也今泽在山下是损泽益山损下益上之象也君子观此之象可损之事在于忿欲有忿则惩戒之有欲则窒塞之可损之善莫善于此何则自非圣人不能无忿争之心嗜欲之事自君子而下则时有之固宜损之也初九已事遄往无咎酌损之象曰已事遄往上合志也义曰初九居一卦之下处损之初民之象也夫民之为职固当给衣食以奉养其上者也事谓耕获之事也言耕获之事既已则速往以奉于上乃得免其咎也酌损之者言上之损下下之奉上必皆斟酌其宜使合中道故民之于私上有父母之养下有妻子之畜而又有州闾乡党冠昏丧祭之用不可尽竭其所有以输于上自取不足之患必斟酌其宜合于中道则可也象曰已事遄往上合志也者夫上之志所须在于民民之志在奉其上今初九能己自已之事遄速斟酌而往奉之则是合上之志矣九二利贞征凶弗损益之象曰九二利贞中以为志也义曰夫损下益上必须斟酌其宜使合于中正者也夫什一者天下之中正也过之则桀杀之则貊皆不得其中也初已损之以益其上至二复损则损之太过利在乎守正而已征凶者言若损之不已复往而奉于上则凶之道也弗损益之者言不可更损己以奉于上当反求上之所益则可也象曰九二利贞中以为志也者言损上益下损下益上皆不可过宜必以大中之道而行今初已损而奉于上至二则不可更有所损是以中道为志也六三三人行则损一人一人行则得其友象曰一人行三则疑也义曰夫天地君臣夫妇之道若専一相应则其志纯其道固也今六三之阴上应于上九之阳若己与六四六五二爻同往而应之则反损上九之一人若己独往而应之自得其友矣故系辞云天下百虑而一致殊涂而同归是言凡事在于一致则其道纯而无驳也象曰一人行三则疑也者言六三独往应上九则其志和同而无所间矣若三人往之则上九必有疑惑之志虑其有害于己也六四损其疾使遄有喜无咎象曰损其疾亦可喜也义曰遄速也夫为人上者不可过取天下之财以困斯民今六四一爻当大臣之位切近于至尊故当尽忠于国不可复往损于民但民有疾则去之有患则损之如此所以为天下之利而副人臣之职也使遄有喜者六四既为大臣其责甚重若有一小人在位为国家之害良民之蠧则当损去之而务在于速不可使之滋蔓如此则有喜恱之事而获无咎矣象曰损其疾亦可喜也者言为人臣之职若能秉忠直而损国家之疾除民物之害而使之获安是可喜之事也六五或益之十朋之龟弗克违元吉象曰六五元吉自上佑也义曰龟者决疑之物以喻人之才智也朋党也十朋众也夫损下之道不可过苦惟在位圣贤之人不以为常但其用之有制耳今六五以柔顺居艮止之中而位至尊下又应九二刚明之臣已能虚心而接纳之又弗损于下是故天下贤明才智之人皆尽其谋虑竭其志策来益于己也弗克违元吉者夫好贤而不能用则与不好同用之不能从则亦与不用同故好贤者必用其才而又听其言此其任人之道也今六五能虚己以接纳贤者而信任之又且不违其言不逆其谏使天下才智之人得尽其善竭其能而奉于上是以获元大尽善尽美之吉也象曰六五元吉自上佑也者六五以柔居尊任用贤知之臣听其谋从其谏故得众贤之归而得元大之吉自上而下无不佑之也上九弗损益之无咎贞吉利有攸往得臣无家象曰弗损益之大得志也义曰大凡居上者不可常损下以益己今上九居损之极在艮之终更无损下之道是以施仁义之术生成天下以益天下之民如此则得其无咎以贞获吉既获其吉则所往何不利哉得臣无家者夫蚩蚩之民愚无所知若在上者益之以道则欢心而归之今上九既不损而反益之则天下之民皆臣服而归之逺近无有疎间天下为一家故曰无家象曰弗损益之大得志也者言上九居上体之极而反益于下则是天下之民无不臣服而已之志大得行于天下也
　　益震下巽上
　　益利有攸往利涉大川义曰按序卦云损而不己必益故受之以益盖言凡物之理盛极必衰损久必益益者损上以益下损君以益民明圣人之志在于民也然损下益上则谓之损者盖既损民之财又损君之徳也损上益下则谓之益者盖既益民之财而又益君之徳也然上之益下非谓耕而食之蚕而衣之以天下之广生灵之众苟家至户到人人给之则虽至愚固知不可也故博施济众尧舜其犹病诸盖居人上者为之求贤或为农官或兴水利劝其力穑使游手之民敦本而弃末又为之择守令宣行教化兴利除害以益其民是皆因其所利而利之因其可益而益之故非损于上乃能益于下也利有攸往者夫上之益下是损有余而补不足故得天下之心既得天下之欢心则何往而不利哉然损则云有孚元吉无咎可贞然后曰利有攸往此则直云利有攸往者盖损之时是损于民必使天下信之然后有元大之吉而无咎以为长久贞正之道故始得利有攸往此则损上益下得天下之欢心无所往而不利也利涉大川者夫君能以仁义之道益于下下受其赐则捐躯而报于上効命以助其君虽有大险大难皆可以济涉之也彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行义曰损上益下者此谓损九五而益六二也夫阳本实而有余阴为虚而不足今以九五之有余益六二之不足使民各安其业皆被其泽如此则得天下之欢心民从之无有疆畔也自上下下其道大光者夫损下而益上则损上之徳今上能自损以益其下利益之事自上而流布于下故其道广大而光明也利有攸往中正有庆者夫九五以阳位乎上中正之君也六二以阴居下中正之臣也君臣之间皆以中正之道下益于民以此故获福庆之事也利涉大川木道乃行者上巽为木下震为动故以木为舟楫动则能涉大川也犹人能尽仁义行于上动而为民之益民既受其益则莫不尽其心思辅于上故虽大险大难无不济矣益动而巽日进无疆者此以二体言之夫行益之道居上者能动而上顺天意下顺民心则徳之进而无有疆极也天施地生其益无方者夫天损一元之气以益于地为万物之始地承天之气以生成万物之形其利益之道至公而不私至正而不邪至广至大而无有方极亦若圣贤以仁义利益天下之民而无有偏党私邪其道广大而无有穷己也凡益之道与时偕行者夫行益之道不可以常行可损则损可益则益何则天以一气降于地以施生万物若常使益之则万物满而过亢也是必有事而损之君子以仁义寛爱而恤于下若常益之则在下者亦生骄亢而不知自损是故先圣于此戒之言凡为益之道必与时而偕行也象曰风雷益君子以见善则迁有过则改义曰夫风得雷则威益彰雷得风则声益逺是相益之象也君子法此益象见人有善则迁而从之知己有过则改而正之夫日迁一小善积而不已则大善着矣曰改一小过改而不倦则大过除矣盖益之大莫过于迁善改过也故孔子曰闻义不能徙不善不能改是吾忧也初九利用为大作元吉无咎象曰元吉无咎下不厚事也义曰初九以刚阳之力震动之始是志于有为而欲兴益于天下者也然兴益之道必须居位得势而后行之有余今初九虽有刚明兴益之心而位卑势寡非可致之地又况当益道之初有谋始之责至难至重故须所为大吉然后免咎故曰利用为大作元吉无咎也象曰元吉无咎下不厚事也者夫大有所为以益天下必须履贵势操重权乃能当之至于位卑势寡之人则不可僭有所兴今初九实以刚阳之才利于大作然初本卑下不当厚事故须万举万全至于大吉然后无咎也六二或益之十朋之龟弗克违永贞吉王用享于帝吉象曰或益之自外来也义曰六二以柔顺之徳履得中正居受益之地上应于九五刚明之君而已能尽人臣之节以事之无有偏党奸邪之行无蔽塞贤者之心是以天下明智之人各欲献其谋虑而来益于已故曰或益之十朋之龟弗克违者夫以天下之人乐告以善道而已又能以中庸和柔之徳听信之弗有违戾也永贞吉者按损之六五言十朋之龟弗克违元吉者盖损之六五居得其正为损之主是以天下贤智归之而获元大之吉今六二在于下卦居人臣之位受天下贤智之归其势至重一失其正必侵君之权其为祸不细矣故当永守正道尽人臣之节率其众贤皆尽忠竭力以事其君则得其吉也王用享于帝吉者王者能任贤受益而弗违又能永正以此之道享于帝而得吉况其为臣能尽忠竭力以事其君则其吉可知矣象曰或益之自外来也者六二居中得正又能尽人臣之忠义以事其君故贤智之人皆自外来而益之也六三益之用凶事无咎有孚中行告公用圭象曰益用凶事固有之也义曰凡君子之人不在其位不谋其政若居其位当其任则可以有为于时今此六三以阴居阳位非其正而过于中道欲施益于下非所当也然所益之事若民之凶荒疾苦札瘥患难则已不顾一身奋然往而益之则可以得其无咎也有孚中行者言六三虽益以凶事然亦当以由中之信合于中道而行然后可也告公用圭者圭符瑞也所以执而为信言六三既以由中之信而行执其符瑞以告于公而明其所益之事若汉武之时河内失火凡爇千余家帝遣汲黯往视之黯曰此不足为患时河内之民值岁凶疾苦计万数黯遂矫命发廪以救之民由是活及归朝乃请矫制之罪帝遂贤而释之是乃非其位越其职以济凶荒之事象曰益用凶事固有之也者言六三虽居非其位然其救民安国之心固有之也六四中行告公从利用为依迁国象曰告公从以益志也义曰六四以阴居阴履得其正上近于五下应于初在益之时是能尽心竭力上以益于君下以益于民告其所以为益之道也夫既能上益于君下益于民以此告于公则无有不从也利用为依迁国者夫天下之大莫大于迁国今以六四居得正位行得大任能致君泽民故虽迁国之大皆依从而利用之则其小者从可知也象曰告公从以益志也者言六四能恢有为之道以益天下使君尊民富各得其所是非以一身一家为念所志者惟益于上下而已九五有孚惠心勿问元吉有孚惠我徳象曰有孚惠心勿问之矣惠我徳大得志也义曰九五以刚明果断之徳处至尊之位下应六二贤明之臣是能以由中之信兴利于民也惠心者夫天下之广生灵之众圣人在上非可以家抚而户养之也盖所惠者惠于心而已天下民之温饱非待王者耕而食之织而衣之也但劝之教之通商惠工而已如此则是王者惠心之谓也论语所谓因民所利而利之惠而不费者是也勿问元吉者言九五既以仁义之心惠及于天下则不待问而自获元大之吉也有孚惠我徳者夫民无常懐仁则懐之故书曰抚我则后虐我则雠今九五能以由中之信接于众故天下之民亦惠信九五之徳也象曰惠我徳大得志也者言九五能兴益之道以利于民则其志大有所得也上九莫益之或击之立心勿恒凶象曰莫益之偏辞也或击之自外来也义曰上九居卦之上处益之极不通时变不度人情是其求益于人无厌者也故莫有益之者求益于己侵剥于下故或有击之者立心勿恒凶者无厌之求以速祸患是立心无常之人凶之道也象曰莫益之偏辞也者言上九求益于己非有以益于人是偏辞以求益也或击之自外来也者六二上九皆言自外来也六二居中守正其益在君民故明智之人皆自外来而益之上九居益之极求益于己不知其益人立心勿恒故人或自外来而击之也
　　夬乾下兊上
　　夬扬于王庭孚号有厉告自邑不利即戎利有攸往义曰夬决也序卦云益而不已必决故受之以夬以天道言之则夏之三月五阳盛长以剥削一阴之时也以人事言之则是圣人在上羣贤并进协心宣力以众君子决去一小人之象也扬于王庭者夫君子道长则小人道消小人道长则君子道消此必然之理也凡羣小得志君子之人若不能潜光晦迹欲以直道显然而行则反为小人之所害矣今夬决之时则是众贤盛长小人消剥故可以显然扬于王庭而决去之也孚号有厉者君子之道既盛必须信赏必罚决然示其号令使天下之人皆信服而从之也有厉者厉危也夫以众贤聚于朝廷布宣号令决去小人然亦不可放心肆意而遂以为安故当肃肃祇惧而自为危厉则可矣告自邑者夫发号施令虽当夬决之时君子道盛亦不可骤然以威势加于天下故宜告自已之一邑使一邑之人信服之然后告及于天下所谓自内及外由迩及逺也不利即戎者然当此之时更不可恃其刚壮长征逺讨荼苦生灵以速危败若昔唐之太宗可谓英主矣然而享治既久则恃其刚威以有髙丽百济之征至今称之终累圣明之徳也利有攸往者夫夬决之时一阴乗陵于众阳之上而又势微力弱下之五阳共进而决去之是君子之道坦然而行无所往而不利也彖曰夬决也刚决柔也健而说决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也义曰刚决柔者言以五阳而决一柔犹众君子去一小人也健而说决而和者此以二体言之下乾为健上兊为说以健而决以说而和盖君子所行必得其中刚不至暴柔不至懦故虽夬决之时用刚以决小人则亦必以和而济之扬于王庭柔乘五刚也者言君子之命令所以显然不惮宣扬于王庭者盖以一柔而乘陵五刚一小人而乘陵五君子是以公行决去而无有畏惧也孚号有厉其危乃光也者言君子当此得时得位号令必行之际更能兢兢危厉审克而举则其道益光也告自邑不利即戎所尚乃穷也者言发号施令先告自已之一邑使一邑之人信服之然后告及天下则天下无不信服也苟若恃其刚壮玩兵黩武侵伐不戢则自取穷凶之道也利有攸往刚长乃终也者言君子之道所以坦然得行者盖由五刚盛长一阴消剥之故也是君子之道大成终美于此也象曰泽上于天夬君子以施禄及下居徳则忌义曰夫至髙者天也润物者泽也今泽升于天是必决然流霈于下也故君子观此之象则施其禄惠以及于下居徳则忌者此则字当作明字辅嗣之说亦曰居徳以明禁盖传写之误耳忌则禁忌之义也夫已正则可以责人之邪已是则可以责人之非今夬决之世君必先以仁义之徳自居于身而后可以明其禁忌以示天下使天下皆知其禁有不服从者然后决然可以刑加之也不然不先示以禁忌则孔子所谓不教而诛也初九壮于前趾往不胜为咎象曰不胜而往咎也义曰初九当一卦之下故有足趾之象夫夬之时小人乘陵于上而初九以刚明之才欲往决去上六之小人故曰壮于前趾往不胜为咎者夫夬之时虽君子之道长然而欲往决胜其小人必须量敌而后进虑胜而后会可进则进决然而发万举万全矣若夫不度己力不察彼势躁急而往则反受其害故曰往不胜为咎象曰不胜而往咎也者夫力既不胜于小人乃决然不顾而往则必为小人之所害而有咎也九二惕号莫夜有戎勿恤象曰有戎勿恤得中道也义曰九二以刚健居一卦之中则能决然而往排去小人不为慉缩而不进也故虽有惊惕号呼莫夜之间而有兵戎之事然亦不烦忧恤之也象曰有戎勿恤得中道也者言九二以刚健之徳决去柔邪之小人而又所行所为之道无过无不及皆得大中之道又何所恤也九三壮于頄有凶君子夬夬独行遇雨若濡有愠无咎象曰君子夬夬终无咎也义曰此一爻有错倒之文当曰壮于頄有凶独行遇雨若濡有愠君子夬夬无咎何则三应于上上为阴柔被决之小人夫既应于小人为小人之所污辱则何得无咎哉又象曰君子夬夬终无咎也以此固知夬夬而后无咎也頄者面之骨谓上六也上六处一卦之上故有面頄之象夫剥之卦五阴长而一阳在上犹五小人而剥一君子六三于小人之中独能上应君子而不为剥削之道故曰剥之无咎此卦五阳进而决一阴是五君子而决一小人也独九三不与众君子同心决去小人而反私应之是壮于頄凶之道也独行遇雨若濡有愠君子夬夬无咎者夫雨者阴阳和合之所致也众贤方共决上六之一小人而三独应之而其志和合故曰独行遇雨夫小人之性近之则不孙逺之则怨今夬决之时君子得志而反为小人之所污辱是独遇雨而濡润其身且有愠怒也夬夬者敢决之辞也惟君子之人性明而志果居九三之位不为应之所挠奋然决之乃得无咎也象曰君子夬夬终无咎也者言九三终能抱公却私与君子之众同徳合义以决去小人则无过咎之累也九四臀无肤其行次且牵羊悔亡闻言不信象曰其行次且位不当也闻言不信聪不明也义曰次且者其行不安之貌也众君子皆欲上进以决去小人九四以不正之质独当其路为众贤之所伤而不得安行也牵羊悔亡也者羊者刚性之物谓九三也言九四若能牵连九三之刚与众贤协心尽力上决于小人则其悔可亡也闻言不信者九四虽牵连于九三而其悔得亡然九四之性本以刚强而自任故虽闻其言亦不信之也象曰闻言不信聪不明也者言九四所以闻言不信者以视听之间有所不明也九五苋陆夬夬中行无咎象曰中行无咎中未光也义曰苋陆草之柔脆者也九五居至尊之位以天下之威而躬亲决上六之一小人则决之甚易若去苋陆之草也中行无咎者九五既能决去小人而以中行得无咎者何也夫为君之道必得天下之贤而任使之贤人众多则自能决去小人故不劳已力可以安而无为今九五以万乘之威而躬决小人是由不能任天下之贤而用之也若能以大中之道而行则方得无咎也象曰中行无咎中未光也者言居至尊而亲决小人虽得中正未足谓之光大也上六无号终有凶象曰无号之凶终不可长也义曰上六以阴柔小人之质当夬决之时居众贤之上而贪其荣宠恋其禄位不能退避君子而又乘陵于上卒为君子之所诛故虽号呼于天亦终不免其凶咎故先圣戒之言无用号呼亦不能逃其诛而免凶也象曰无号之凶终不可长也者上六当夬决之世而居众贤之上是其势微力弱必为众贤之所诛是不可以长久也
　　姤巽下乾上
　　姤女壮勿用取女义曰按序卦云夬者决也决必有所遇故受之以姤姤者遇也夫羣阳并进以决小人小人既去则圣贤之人得其相遇也然谓之姤者盖以阴而遇于阳以柔而遇于刚也以人事言之则是臣遇于君君遇于臣也以至贵贱尊卑少长师友之间皆得其遇也女壮者此指初六而言也以其以一阴而遇五刚是女之壮者也勿用取女者女之为道固当婉娩柔顺从一而终臣之为道必尽心竭力以事其上今初六乃以一阴而遇五阳是刚壮不正不顺之女故圣人于此戒之言不可取犹不忠不一之臣不可用也彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉义曰柔遇刚也者言初六以一阴而遇五刚也以人事言之则是以卑而遇于尊以贱而遇于贵君臣上下朋友夫妇之间皆得其姤遇者也勿用取女不可与长也者夫以不正不顺之女用于闺门则不能成其室不正不顺之臣用于朝廷则不能尽忠而害天下今初六之阴不能专一其行以刚壮而遇于众阳是不可与之永长以相处终始以相保也故曰不可与长也天地相遇品物咸章也者此以下广明姤之义也天以一阳之气降于地地以一阴之气承于天天地之气相遇故万物发生而章明也故君臣相遇则能成天下之治夫妇相遇则能成闺门之事师友相遇则能成其道业也刚遇中正天下大行也者凡人有刚明之徳而不遇中正之位则不能行其道有中正之位而无刚明之徳则不能称其任今九五既有刚明之徳又居中正之位故能大行教化于天下而尽姤遇之道者也姤之时义大矣哉者夫姤遇之道患不得其时得其时患不得其义既得其时又得其义然又患不能久之也故君臣相遇不久则不能治天下夫妇相遇不久则不能治闺门朋友相遇不久则不能成道业是姤之时与义至大至难故先圣于此重叹美之也象曰天下有风姤后以施命诰四方义曰风之行于天下以发生万物则物无不相遇而得其生成此姤之象也后者天子诸侯之通称夫天子之治天下诸侯之治一国皆当法姤之象发施仁义之教命以诏告于四方之民则四方之民莫不顺从而恱服也初六系于金柅贞吉有攸往见凶羸豕孚蹢躅象曰系于金柅柔道牵也义曰金者坚刚之物柅者车轮之下制车之行是制动之器谓九二也初六居姤之始以一阴而上承于五阳是刚壮不正之女也然上有九二最近于己九二有坚刚之徳能制物之动今初六若能系之而不躁求妄动正一而不迁则得其吉也然初系于二本非其正然姤遇之时人无常亲有贤者则可以附合不顾正应而系之也故初六若能专一守正以系于二则可以获吉矣有攸往见凶者初六既不能顺从于九四之正应而系于九二则当专一守正可以获安若苟有所往而妄动则是凶之道也羸豕孚蹢躅者羸豕牝豕也淫壮之甚者也蹢躅躁动之貌言初六既以一阴而上承于五阳又不能专一守正躁动而欲有所往是若羸豕淫躁之甚者也象曰系于金柅柔道牵也者夫阴柔之体不能自立必牵系于刚明之人乃可也今初六以阴而系于九二之阳是阴道之牵也九二包有鱼无咎不利宾象曰包有鱼义不及宾也义曰鱼阴物也谓初六也夫姤遇之时君臣上下贵贱尊卑各以正道交相际接然后事克济矣今初六之阴来附于己非已所召已得初六之阴如庖厨之有鱼然无咎者初之应本在四而已擅之是有咎也以初之来非已所召近而相得可以无咎也不利宾者夫飨宾当以其正今九二所得之鱼非其正也初本九四之民今附于己是擅有他人之民擅有他人之民而与人是义之所不可也故象曰义不及宾也九三臀无肤其行次且厉无大咎象曰其行次且行未牵也义曰夫姤遇之时君臣上下尊卑贵贱皆得其遇然后有所济矣今九三上无所应下无所系是不得相遇之道也然姤之时下之君子欲上进而已当其路又乘九二之刚必见所伤而不得其安行故曰其行次且厉无大咎者言九三虽为下之所伤而以阳居阳所履得正处非有妄若能常自危厉而周防警戒则咎亦无大矣象曰其行次且行未牵也者言九三不能牵连众阳而独当上进之路所以次且而不安也九四包无鱼起凶象曰无鱼之凶逺民也义曰鱼亦谓初也夫姤之卦以一阴而遇五阳则淫壮甚矣然初六既以躁妄之情与二相得而失四之应是犹二庖有鱼而四反无之也起凶者夫姤遇之时必得天下臣民然后有所辅助而动作不失其正也今九四以不中不正之身居上卦之下虽有初六之正应而反为九二之所系则是君无其臣国无其民动而有凶也故孟子曰得道者多助失道者寡助多助之至天下顺之寡助之至亲戚畔之今九四居不得正履失其中是寡助之人也象曰无鱼之凶逺民也者夫民惟邦本本固邦宁初为九四之民而系于二九四不得有之是逺于民也九五以杞包瓜含章有陨自天象曰九五含章中正也有陨自天志不舍命也义曰杞者杞梓之材木之秀者也言此一爻有刚明之才中正之徳居至尊之位为姤之主而不遇其应虽有众阳在下来助于己然在下者各固其位但如延蔓相纒终无所益是犹杞秀之材虽甚盛茂而为瓜之延蔓纒绕之适足为美材之累含章有陨自天者以已有刚明之才居至尊之位而下无贤明之辅是以终日之间焦心劳思以求天下之贤盖自念有倡而无和有令而无从有仁义不能施于天下有礼乐不能宣布于四方于是但含蓄章美之徳以待天下之贤是以尽其至诚不舍其命以求天下之贤言天若陨坠我之命则已若天未陨坠其命则我求之不已天必生贤明之臣以为己之辅佐为己之应援故曰有陨自天明九五求臣之切也象曰九五含章中正也者按坤之六三曰含章可贞或从王事彼以其为臣之道言其在下而含蓄章美之徳待其君而后发此云含章君之道也九五居中正之位亦含蓄章美之徳而无中正之臣以辅己而宣发之故守其中正之位待其得贤而后已有陨自天志不舍命也者言此九五之君求贤之切若天不陨坠我之命则我之志不舍其求贤之命矣故古之髙宗谅闇三年其惟不言恭黙思道至于梦寐之间孜孜求贤以得傅说置之为相又周之世宗以朝廷左右虽有百官而无中正之臣故孜孜求贤以得王朴任之为臣以建太平之策以此见自古圣人治天下求贤之心乾乾不已也上九姤其角吝无咎象曰姤其角上穷吝也义曰角者物之最上穷极之处也按此上九居一卦之极在无位之地当姤之时上无所遇下无所应如至于角穷尽而无所容也吝无咎者以其居穷极无位之地上无所容是自取鄙吝又何咎于人哉故曰无咎象曰姤其角上穷吝也者言上九不能自量其时而进至于角是穷吝之道也
　　
　　萃坤下兊上
　　萃亨王假有庙利见大人亨利贞用大牲吉利有攸往义曰按序卦云物相遇而后聚故受之以萃萃者聚也盖言圣贤既相姤遇则天下之人得以会聚故以萃次于姤也然萃所以得亨者盖君臣相遇民物和会当此之时其道得以大通其志得以上行故萃亨者此也王假有庙者庙貌也言聚先祖之神故谓之庙何则夫人之生则精神萃之于身及其死也魂气归于天形魄归于地于此时也孝子慈孙虽有求见之志而不能见其容貌虽有虔奉之心而不得为之奉养是故圣人观萃之卦假其萃聚之道设为庙祧以萃祖宗之精神于其间以奉四时之祭以尽孝子之心而施教于天下使天下之人当此萃聚之时皆知尊事其祖先也故萃聚之道莫大于此利见大人亨者夫小民蚩蚩不能自立是必得大有才徳之人以仁义之道生成之然后得其所亨今萃聚之世民物和会故当利见大有才徳之人然后民得以亨通矣利贞者君之所以得民民之所以从君必须利在于正道苟居上者不以正道而治之则民始虽众多而聚终亦离叛矣是萃之道所利者惟在于正用大牲吉者夫君之所有天下者盖由功业被于民而为天之所眷佑者也故孟子曰天与贤则与贤天与子则与子是则为人上者抚有萃聚之世皆由天所付与之也故王者当此万物萃聚之世必用其硕大之牲为之享祀以答天所贶之命故得其吉也利有攸往者萃聚之世君臣会聚天下和同故圣贤君子必当往而康济之使天下大得其亨通矣彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣义曰萃训即聚也言天下君臣民物会聚之时也顺以说者此就二体以言之下坤为顺上兊为说是圣人在上能以仁义之道顺民之欲说民之心使羣民亦以顺说而相合也刚中而应故聚也者此指九五六二而言盖五以刚徳居中为萃之主下应六二柔正之臣是君臣之间倡而和令而行同徳而治者也夫既顺而说又刚而中有此四徳之备然后天下之民因得而聚矣王假有庙致孝享也者言王者假立庙貌以聚先祖之精神以修四时之祭以尽孝子之心而示教于天下使皆能明享亲之礼也利见大人聚以正也者言当此萃聚之时必须得大有才徳之人以正道治之则天下可得而久大矣用大牲吉利有攸往顺天命也者夫君者天之所以命也故代天理物以仁义之道生成天下之民使天下之民皆受其赐而会聚于时则王者用大牲之礼答天之意以顺承天之所命也然利有攸往而言顺天命者夫王者既代天理物则必往而康济之所以顺上天付与之命也观其所聚而天地万物之情可见矣者此广明萃聚之义也夫天本居上地本在下及其阴阳相交万物发生而萃聚此天地聚会之情也至于昆虫草木亦各从其类故系辞曰方以类聚物以羣分是也今此君臣民物各相萃聚之世圣人观此萃聚之道则可以见天地万物之情状矣象曰泽上于地萃君子以除戎器戒不虞义曰上兊为泽下坤为地泽者水之所聚今泽处地之上是萃聚之义也除去也言君子之人当此萃聚之世民既和说海内晏然于是之时不可复用其兵是必韬藏其弓矢偃息其戈矛以示天下不复用兵也故昔者武王翦商之后载櫜弓矢倒载干戈归马于华山之阳放牛于桃林之野是所谓除去戎器者也然天下虽安忘战必危故虽萃聚之世民已和会然不可不有所备盖事久则弊隆极必替故圣人于是时亦常因民之隙训习师旅以为国备而戒不虞至如尧舜商周之时可谓极治矣然犹立司马司徒司空司冦之职以训习兵戎以是观之虽在萃聚之世至平之时亦当戒于不虞此乃圣人安不忘危存不忘亡之道也初六有孚不终乃乱乃萃若号一握为笑勿恤往无咎象曰乃乱乃萃其志乱也义曰孚信也按此初六居萃聚之世上应于九四是以始初则以至信相待欲相萃聚然而六三以不正之身居其间上无其应又最比于四遂招诬谤之言以间于己是以初虽始有诚信以待于四今既为小人之所间则初六诚信之心不得其终也乃乱乃萃者谓六三既为间于初六不得与四相从是以初六心志必为惑乱也故曰乃乱然且当萃聚之世是上下皆相求萃聚之际初虽心志惑乱终得其萃故曰乃萃若号一握为笑者号谓号咷也一握谓掌握之间至浅末者也萃聚之世必上下相求和会然后必有所济然此初虽与四为正应然为六三小人之所间厕于其间以疎隔于初使不得与四萃聚故始则有号咷之怨然四虽为三之所间隔于己而本与初为应故亦不至于深久虽初始则号咷然终得与四为之萃聚而有欢笑也勿恤往无咎者夫君子为小人之所疾害小人为君子之所决去此理之常也今初为六三小人之疎间于己为之谗谤然君子之心何必忧恤但执其正道以至诚公直而行往求于四之应则必无咎矣六二引吉无咎孚乃利用禴象曰引吉无咎中未变也义曰君子之进不可自媒以苟媚其君而幸其时之宠荣也是故君子懐忠信以待举力行以待取是君子凡所进用必须有道待上之聘求然后往则得尽进身之道也今六二以阴居阴履得其中又上应九五中正之君然亦必待其君援引于己然后往之此所以得吉而无咎也孚乃利用禴者孚信也禴薄祭也夫君子之进必在乎诚信相交心志相接然后其道可以大行也今当萃聚之时君臣之间诚信既着心志既通则可以不烦外饰其道得行矣若夫君臣之间诚信未着心志未通而欲其道之大行则孔子所谓未信而谏则以为谤己者也盖君臣相应则道可大行孚信中立则虽禴之薄祭亦可通于神明也象曰引吉无咎中未变也者言六二之所以待君之见引而后进者盖守中正之道而不变不为富贵贫贱之所移待求而进是志未有变也六三萃如嗟如无攸利往无咎小吝象曰往无咎上巽也义曰如语辞也六三以阴居阳位不正也居下卦之上不中也以不中不正之身居于萃聚之世上无其应而欲亲比于四然四本与初为正应是以不纳于已既不见纳是以嗟咨怨望复何所利哉往无咎小吝者萃聚之世上下相求以成萃聚然后事有所成今此六三虽无正应而四又不见纳然当是萃聚之时舍其四之阳以类求类则往而应于上六亦免其咎然小有鄙吝者盖上六亦阴以阴求阴所以小吝而已象曰往无咎上巽也者言六三舍九四而往应于上必无咎也何则盖上六以阴爻在上阴为巽顺必下接于己也九四大吉无咎象曰大吉无咎位不当也义曰萃聚之世众阴皆欲萃于君而四以阳居阴在上卦之下不中不正而当众阴之路是必有擅民之疑夺权之嫌故须内抱刚明之徳外尽忠顺之道使其事为大吉然后可以免咎故曰大吉无咎九五萃有位无咎匪孚元永贞悔亡象曰萃有位志未光也义曰萃聚之世天下之民皆遇聚归于上今五有刚明之才居至尊之位当是时下有九四不正之臣据羣阴归已之路而固塞之是使众民皆归于四而不归于五故五所存者位与号耳无咎者以五虽有权臣在下侵权夺势然本有刚明之才中正之徳但其道不得以大行亦可以自得无咎也匪孚元永贞悔亡者言五虽有侵权之臣而使已之威赏号令不行于天下而不为天下之所信苟能自守永长贞正之徳无私无陂久而不变则可以悔亡象曰萃有位志未光也者言五虽有其位而其道不得以大行而教化号令不能以及于天下不为天下之所信是其志未甚光大也上六赍咨涕洟无咎象曰赍咨涕洟未安上也义曰赍咨者嗟叹之貌出自目曰涕出自鼻曰洟上六居卦之极上进无所往引退无所适当萃之时而又下无其应是以嗟叹而涕洟以求其萃聚也然则得无咎者盖六三以不正之身在下卦之上亦无其应是以与上以类求类此所以无咎也象曰赍咨涕洟未安上也者言上六所以赍咨涕洟者以不得其所而不安其居也
　　升巽下坤上
　　升元亨用见大人勿恤南征吉义曰按序卦云聚而上者谓之升故受之以升言物之众萃自少而聚之于多自下而至于髙以升于上故以此升次于萃也然曰元亨者言圣贤之人升于上位必须有元大始生之徳以生成天下之民物又有大亨之徳以通济天下之事然后得尽所以升上之道也用见大人勿恤者夫君子之升进虽有是大生大通之徳然不可孑然而独往必须用见大有才徳之人以依附之然后升其髙位而不至于危可以永保其禄位复何有所忧恤哉南征吉者按此一卦上坤坤为西南之卦下巽巽为东南之卦上下皆是南方之位故曰南征夫圣贤之人居升进之时必附丽南方离明之主又取其往就南方长养寛平之地以生成天下则所行之道无不通济故可以获其吉也彖曰柔以时升巽而顺刚中而应是以大亨用见大人勿恤有庆也南征吉志行也义曰柔以时升者此释卦名之义也巽在下坤在上二卦之体皆主柔顺而又三阴在上得时而进亦犹贤人君子执柔顺之道以其时之可进而进是得其升进之义也巽而顺刚中而应是以大亨者此又以二体兼九二六五以释元亨之义下体巽也上体顺也刚中九二也应谓六五也夫君子必不可全任巽顺之徳若全任之则失于懦是必内有刚明之才外有柔顺之行使刚不过亢柔不至懦而所为所行之事皆得其中正然而外既有柔顺之徳内有刚明之才苟或上无其应则亦不可得而升进故今又应于六五中正之君是当此之时君子皆得其升进之道以元大始生之徳通济于天下是以大亨也南征吉志行也者言君子之进既附丽其大人又即其南方生养寛平之地以生成于天下是所立之志所行之道皆得以大行矣象曰地中生木升君子以顺徳积小以髙大义曰坤为地巽为木夫木之生资于地始自芽蘖至把握积久以至合抱是升进之象也君子观此象执柔顺之徳常积善道不矜细行以日继月以月继时以时继岁至终身久而不变积小善以至大善由小贤以至大贤由大贤以至于圣皆从微而至着由小以至大故曰积小以髙大也初六允升大吉象曰允升大吉上合志也义曰允信也率从之称也夫升进之时君子所志在于乘时以升进于其位而行其道也今初居巽之体处升进之始虽无其应然于九二同心合志以进于位为众贤之先倡故贤人君子皆信而率从之以进于上君子之人既得升进则其道得以行其志得以伸其泽可以福于生灵其功业可以被于天下故吉之大者此也象曰允升大吉上合志也者初六当升进之时为升进之始虽上无应然与九二中正之贤合志而进使众人亦率从于已而升进故得大吉也九二孚乃利用禴无咎象曰九二之孚有喜也义曰孚由中之信也禴春之薄祭也九二以刚阳之徳处下卦之中而体居其巽是其刚不过亢柔不至弱执大中巽顺而升者也而又上应六五之君以柔顺而接纳于已是升而得其时得其道者也以至于所行之道所为之事无不合于中夫君既以柔顺而接纳于下则下得尽其由中之信至诚之道以事其君若然以至信至诚而事其君则不假外物不须外貌而君自然信任矣亦若诚信立于中虽薄禴之祭亦可以通于鬼神也左传所谓苟有明信虽涧溪沼沚之毛苹蘩蕰藻之菜筐筥锜釡之器潢污行潦之水可以荐于鬼神可以羞于王公是也无咎者九二以至诚之道奉于君而君任信之则是谏行言听膏泽下于民以此为臣何咎之有象曰九二之孚有喜也者夫君臣相信以成天下之事以立太平之功是有喜庆之美也九三升虚邑象曰升虚邑无所疑也义曰九三以阳居阳履正者也而又有上六以为之应进不为小人之所阻碍退不为时之所凝滞而上六又为之引道上下相顺无有疑间以是而升于君子之位若升虚邑然复何所疑哉六四王用亨于岐山吉无咎象曰王用亨于岐山顺事也义曰王即文王也岐山文王所治之地也夫升进之道贵于柔顺今此六四以阴居阴履得其正上比于六五是进得其位者也然比于六五柔弱之君又下乘众阳刚强之臣六四执柔顺之道率其刚强之臣以事其君故有文王之象昔商纣在上文王为西伯治于岐山之邑当此之时文王有圣人之才无圣人之位而以仁义之道生成其一国至如耕者九一罪人不孥仕者世禄关讥而不征市而不税发政施仁必先于穷民是以岐山之民皆得亨通故归者如归父母当是之际文王升进之道愈盛故曰王用亨于岐山也吉无咎者文王以仁义居人臣之位升进之道固已盛矣天下之心固已归矣如是则几于侵君之权擅君之民苟不以柔顺之节奉于上则臣子之分亏而凶咎必至矣故文王能尽臣子之道执柔顺之节率天下之民以服事于纣故得吉而无咎矣象曰王用亨于岐山顺事也者言文王治岐山之地三分天下有其二且尽率其民以服事于纣不失臣子柔顺之道是至顺之事也六五贞吉升阶象曰贞吉升阶大得志也义曰阶是尊者所居之地六五以阴居阳本失其正者也然升进之道贵于柔顺今六五有柔顺之道居得其中是有大中之徳者也而又下有九二刚明中正之臣为之辅佐然所为之事患在于不正若能守之以正则可以获吉而当至尊之位也象曰大得志也者若能守至正以居其位而治天下之民使皆受其赐则己之志大有所得也上六升利于不息之贞象曰冥升在上消不富也义曰冥者冥昧也夫升进之道至于五位大中之极也惟圣贤之人则不为情所迁不为情所诱进退存亡皆得其正可以进则进可以退则退可以止则止今此上六其性冥冥然无所知但知进而不知退知存而不知亡升而不已过于至尊之位失其大中之道而至于亢极故曰冥升也利于不息之贞者息长息也言虽冥昧不知其己以至于上若能知升而可以已知进而可以退谦虚消损不务长息以正自守则犹可获其吉也象曰冥升在上消不富也者言上六既不达存亡之几以至于上位固当消虚自损不为尊大以自至于富盛也
　　困坎下兊上
　　困亨贞大人吉无咎有言不信义曰按序卦云升而不已必困故受之以困言升进之道不可过极过极则穷困从而至矣至如天之道升而不已必至过亢之悔地之道升而不已必至龙战之灾以天地之道至大尚有困极况于人乎以人事言之是君子之人不得其位不逢其时其道不能行于天下而身至于穷困故曰困然得亨者言君子之道身虽困穷而道自亨何则夫君子之人以仁义道徳充积于中不为穷达富贵患难以动其心是身虽处困而其道自得以亨通故孟子曰君子所性虽大行不加焉虽穷居不损焉此之谓也贞大人吉无咎者贞正也言小人居穷困之时忧愁迫蹙奸邪窃乱无所不至则其为祸也不可胜道矣惟君子处于穷困则能以圣贤之道自为之乐又能取正于大有徳之人以为法则故所行无不得其道所以获吉而无咎矣有言不信者夫圣贤之人居得其位行得其道不令而民自信不言而民自从其势固然也至于穷困之时不得其位不能行其道虽有言可以为天下法而终不见信于人亦势然也何则夫惟圣知圣惟贤知贤是君子当穷困之时岂能以言语见信于小人哉故孔子圣人也孟子贤人也困于衰周之时虽歴聘于诸国人皆谓之迂阔是有言而人终不见信之也彖曰困刚揜也险以说困而不失其所亨其惟君子乎贞大人吉以刚中也有言不信尚口乃穷也义曰刚揜也者此释困卦之义也坎为阳兊为阴阳为刚君子之象阴为柔小人之象夫刚体本居于上柔体本居于下犹君子居上位以治于下小人居下位以奉于上今困之卦阳居下阴居上是刚为柔所揜君子为小人所蔽困之象也险以说困而不失其所亨其惟君子乎者此以二体言之下坎为险上兊为说言君子虽居穷困险难之时而能以圣人之道自说乐之则处险而不改其说是于困而不失其所以亨通之道非君子其能与于此贞大人吉以刚中也者即九二九五也言二五皆有刚明之徳而又得其中是大有贤徳之人也故君子居此困穷之时必当持正此大有徳之人也有言不信尚口乃穷也者君子当是穷困之际道不得行言不见信苟尚口颊徒益至于穷困也象曰泽无水困君子以致命遂志义曰兊为泽坎为水夫水本聚于泽上而浸润万物今水反在泽下是万物不被其润泽犹君子之人所以居大位而泽天下之民今反在困穷之地是其道不及于天下此困之象也君子以致命遂志者命谓天之所命也致谓极尽之义言君子有仁义之道藴诸其身固当居大位处重权施其事业于天下以泽万民则宜矣今居于穷困之间使其道不得以行是事非已招咎非己致匪人力所为盖天命之使然也然而君子之心自达于性命之理不以困踬易其操不以贫贱变其节恬然自乐以遂其志也初六臀困于株木入于幽谷三岁不觌象曰入于幽谷幽不明也义曰臀者最处卑下之物也株木者枯老朽槁之木初六居困之始在陂险之下其体阴柔不能自济虽上有九四为之应然为二所间隔又有六三上无其应下比于四初以三专侵已之正应是以已欲上进而不得又最在于下是犹困于枯槁之木更无生长繁盛之意也入于幽谷者初既居穷困之下不能自济进不得已之应如入于幽暗深谷之中而无所明显也三岁不觌者此爻穷困已甚虽有四之正应而为二三之所间使不得进而又在于下体难于上进至于三岁之间亦未得与四相见象曰入于幽谷幽不明也者初最居下如困于幽暗深谷之中无所明显也九二困于酒食朱绂方来利用亨祀征凶无咎象曰困于酒食中有庆也义曰凡居穷困之时必有刚明之才然后能济于世今九二以刚阳之质处下卦之中有刚明之徳是能自济者也既有刚明之徳而能自济则众皆归之归之者众则所奉者厚故困于酒食餍饫之象也朱绂方来者朱绂天子之服天子纯朱绂方将也言九二既有刚明之才大中之徳为众人所归则天子必委任之既委任之则降体貌以礼之厚恩命以尊宠之是天子宠命将至故曰朱绂方来利用享祀者凡易中言享祀之类皆谓以至诚上通于神明九二既为众人所归又为天子所任则必能进其至诚率天下之人以奉于上如享祀之时竭诚以通于神明也征凶无咎者以此九二其势已尊其权已重其宠已隆人臣之分尽于此矣若不知止而复求其进凶祸必至矣夫凶祸之来皆已所招非他人所致复何咎于人哉此亦戒之之意也象曰困于酒食中有庆也者言九二有刚明之徳居得其位而为天子所任得行其道于天下而有喜庆之事也六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也义曰石者坚顽之物也蒺藜者草之有刺者也大凡居困之际必有刚明中正之徳乃能自济今此六三以阴柔之质处于阳位是履不得其正过于六二是行不得其中以不中不正之身妄据崇髙之位上无其应当困之时上进则有九四之刚阳以隔塞其路故曰困于石下而欲守其位则乘于九二之刚夫九二以中正之才为己所乘陵则反害于己故曰据于蒺藜是进退皆不得其安也入于其宫不见其妻凶者言三以柔顺不正之质进既不得行道退又不获所安上又无正应以为己辅是其穷困至极则虽至亲之人尚不可得而见之是犹入其宫而不见其妻此凶之道也故先圣亦系此爻曰非所困而困焉名必辱非所据而据焉身必危既辱且危死期将至妻其可得见耶象曰据于蒺藜乘刚也者言六三所以据于蒺藜者盖乘九二之刚也不祥者祥善也以不见其妻而罹其凶是岂为祥善者哉九四来徐徐困于金车吝有终象曰来徐徐志在下也虽不当位有与也义曰徐徐者舒缓不敢决进也金者坚刚之物车者至刚载物而行者也谓九二也按此九四爻以阳居阴居非其位当困之时与初为正应然九二在下上无其应欲其比之固塞已路使不得以相会遇是以九四不可决然而行但徐徐然舒缓而图之也吝鄙吝也以已有正应而为二所固塞是鄙吝之道也有终者九四既履非其正为二之所间隔然当困之时上下相求虽为二所隔而初六本与己为应但缓而图之则初六终与己为之应也象曰来徐徐志在下者徐徐而来盖本与初为正应是志在于下也虽不当位有与也者以阳居阴不当位者也然初六之阴本已之正应既为正应虽见隔于九二亦终有相与之道也九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也义曰劓者割鼻之刑也刖者断足之刑也赤绂者诸侯之服也按毛诗车攻篇云赤绂金舄会同有绎是言诸侯来朝用此赤绂也此五所以言劓刖困于赤绂者言五居困之时众所不附为困之主困之极者也夫居困之时众所不附当寛其慈惠以仁义之道居已以下于人则人皆乐而归之今不能寛其慈惠反以刚壮之道刑罚之威以服其人使民畏而从之欲天下诸侯皆从于己然后以威力服之非心服也故人必不从反为诸侯之所困也乃徐有说者言九五本居得其中又履得其正虽始失于威暴而为人所不从若能徐徐缓而图之施徳布惠则人必感恱而从矣然亦利用祭祀者言九五缓而图之以有感恱之道必须尽其至诚以接天下犹祭祀之时尽其至诚以通于鬼神也然二云利用享祀五云利用祭祀者盖至诚至信其礼则一但九二人臣之位九五人君之位居君臣之分尊卑之差岂可无别故二曰亨祀五曰祭祀也象曰劓刖志未得也者言五专尚劓刖威服于人而人心将不乐从故其志未有所得也乃徐有说以中直也者言五所以缓而图之有感恱之道者由已居得其中行得其直故也利用祭祀受福也者九五若能尽其至诚以接于下犹祭祀以受福也上六困于葛藟于臲卼曰动悔有悔征吉象曰困于葛藟未当也动悔有悔吉行也义曰葛藟者蔓生之藤臲卼者不安之地也言上以柔弱之质下无其应居于卦外极困之地不能自济是以困于绕不得所安困之甚者也曰者思谋之辞凡吉凶悔吝生乎动者也上六既处极困则思谋其身处度其事动必有悔吝既动而有悔必当冒难而往以求其变通不顾险难决然而往则可获其吉矣象曰困于葛藟未当也者上六居困极之地非所当居而已居之所以有绕之困也动悔有悔吉行也者上六既居难中不可不动必冒难而行则获其吉也
　　井巽下坎上
　　井改邑不改井无丧无得往来井井汔至亦未繘井羸其瓶凶义曰按序卦云困乎上者必反下故受之以井盖言君子之人升进不已则必至于穷困既困于上则必反而归于下此井所以次于困也改邑不改井者邑者都邑人民之所聚居也井者是居其地而不可迁改也夫都邑民所居也则可以迁井之为徳则不可迁夫邑之名犹君子之身井之义犹君子之徳君子之身可贵可贱可富可贫可生可杀君子之道则不可为富贵贫贱生死所加损无丧无得者夫井之渊源终日汲之而不为之丧失虽终岁不汲亦不至于盈满犹君子积其徳于身至于用与不用乃君民之幸与不幸耳于君子之身何所损益哉往来井井者井所以汲水济于时也往者取其井来者亦取其井往来之人莫不资其养蒙其利也犹君子之徳所居之处逺迩之人皆受其赐以至鳏寡孤独昆虫草木无不被其泽也汔至亦未繘井羸其瓶凶者汔犹几也将至之谓也繘者汲水之绠也羸者绾绊之谓瓶者汲水之器凡井之有济人之功今水将至而绠未出于井则羸其瓶而倾覆之其泽不能及于人凶之道也犹君子以道徳仁义正身履行本欲以济众也必须致于有位使其泽及于民物则功必有成也而反有至中道而自倾覆其徳则泽反不能施天下亦凶之道也彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也义曰此先以二体明井之义也坎为水巽为木又为入木能入水而举上其水井之象也井养而不穷者夫井泉源之所聚往者来者皆取以为养而无有穷尽也改邑不改井乃以刚中也者言都邑之人居可以迁井者掘地为之不可以迁犹君子身可以穷达徳不可以移易若是惟二五能之二五以刚中之徳则不为富贵贫贱生死之所移其徳至造次颠沛之间未始变其道如井之不迁也汔至亦未繘井未有功也者言水汔至而绠未出于井其功未济于人也羸其瓶是以凶也者所汲之绠既未出于井而又羸绾其瓶以倾覆其水如君子不能济人而又倾败其仁义中道而止是凶道也象曰木上有水井君子以劳民劝相义曰巽为木坎为水木能入水而举上其水以济于人有井之象君子法此井象以劳来安恤其民而劝相之劝者举天下之贤才黜天下之不肖兴庠序之教化施礼乐之道以劝天下之人使皆知迁善而逺罪也相助也谓劝农轻徭薄敛节俭国用所以助其生也既劳以安之又劝相以助其生是以仁义之道被于民得井之义也初六井泥不食旧井无禽象曰井泥不食下也旧井无禽时舍也义曰泥者水之滓秽也初六以阴柔之质滓秽沈滞居一卦之下上无其应其功不能及于上是井之滓秽沈滞至于为人之所不食也旧井者久废之井也禽者至贱之物也久废滓秽沈滞虽至贱之禽犹不向之则人不食可知矣以人事言之犹人不能修洁其已不能日新其徳不务升进而自处于卑下之位为人所不与也象曰井泥不食下也者下谓处于卑下功不及于物也时舍者盖利不被于人故为时人之所共弃舍也九二井谷射鲋瓮敝漏象曰井谷射鲋无与也义曰谷者溪谷也鲋即鲋鱼也积秽之所生瓮者停水之器凡井之道所以汲取以济于物今九二处下卦之中上无其应而下比于初犹溪之水下注射于积秽之物又如瓮之敝败其水下漏是皆言其功不能上济于物也以人事言之君子之人有仁义之术可以济于天下为生民之福而潜身晦迹以自卑下不务升进以行其道其泽不能及于物以是天下之所共不与者也九三井渫不食为我心恻可用汲王明并受其福象曰井渫不食行恻也求王明受福也义曰渫者清洁之貌言九三以阳爻居阳履得其正有刚明之才而在下体如井之清洁而不为人之所食亦若君子有仁义之术不为时君之所用恻者忧恻也言君子所忧者非忧其一身贫贱忧其君不尧舜忧其民不仁寿故其中心恻然盖以其道徳仁义不见用于上其泽不能及于天下也且井之清洁可用取汲而济于物君子有道徳可以升进而济天下之民然所患者上无明君以察己之道徳若王者有至圣聪明之资能察己之道徳以升进于位而任用之使其道行于天下致君于尧舜跻民于仁寿则君臣上下罔不赖其徳而受其福庆也象曰井渫不食行恻也者行者所行之道也盖君子有致君经世之才今反不用则智谋不补于君膏泽不下于民故所以忧恻其道不行于时也受福者是君子必求明王以务升进于上使其道大行于天下则天下之人皆受其福庆也六四井甃无咎象曰井甃无咎修井也义曰甃者以砌累而修补者也按此一爻以阴居阴处得其正能自修饰使其泉源清洁为人所食亦犹君子修洁其行有仁义之道可以济于天下然位不得中尚未汲以济于人是君子虽未见用亦可自守其正而获无咎也九五井洌寒泉食象曰寒泉之食中正也义曰洌者清洁之貌按此一爻以阳居阳处得其正以刚居中清洁其行是犹井之有寒泉清洁不挠为时人所汲而食之以人事言之是圣贤之人居至尊之位有刚明中正之徳有仁义之道可以为天下之法则可以生成天下之民以至往者来者皆得而济之也故若井洌寒泉为时人之所共食也上六井收勿幕有孚元吉象曰元吉在上大成也义曰收者物之收成也幕者盖幕也夫井之道以汲上济人为功今上六以阴居阴而处一卦之上井道之大成者也犹贤人君子修仁藴义沛然发施天下而福苍生是君子之道大成也勿幕者上六井道既成则当使天下之人往者来者汲之以得济养故不可独擅其利而盖幕之也亦犹君子徳行既成则当发施于天下使天下之人皆受其赐故不可遁于山林而独善其身亦不可吝啬所为而不施发也有孚元吉者夫井道大成则天下得汲其惠君子道成则天下得受其赐故为天下之人所信既能取信于天下所以获元大之吉也
　　革离下兊上
　　革已日乃孚元亨利贞悔亡义曰按序卦云井道不可不革故受之以革凡井之经久必有壊败故当淘治秽滓以革易其故使之鼎新此革所以次于井革者变革之义也夫天下暴乱人民涂炭是必有大圣之兴起拯治天下革天下之命令使天下皆得其宁也已日乃孚者已日则事已成之日孚信也夫愚民知久陷于涂炭虽圣人兴起亦未知圣人之所为犹恐未免于难故须圣人丁宁诰戒使民审知然后改正朔易服色殊徽号制作礼乐一新民之耳目使天下之人皆出孚信于上故即日不孚至于已日乃孚元亨利贞悔亡者元亨利贞天地生成之四徳在圣人为仁义礼智言圣人为革之道至难必有是仁义礼智之四徳以生成天下之民物然后合徳于天地而可以无悔吝之道苟于四徳有所不备则将自取悔吝者也彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉义曰水火相息者息灭也下离为火上兊为泽夫水本积于泽中火本炎上水火之性本不相得水遇火而消火遇水而灭是水火之性自然相息灭也二女同居其志不相得曰革者此困二体以言之离为中女兊为少女言女子之生虽同其居其志各有适人之道是其志自然不相得革之义也已日乃孚革而信之者夫民性之愚久处暴虐虽圣人兴起以仁义之道生成之始皆出于涂炭然民尚未信圣人故当已事之日乃新更制作改变号令使决然无疑皆相信而从也文明以说大亨以正革而当其悔乃亡者文明离象也说兊象也大亨以正四徳畧举之也言圣人既变暴乱之事于天下遂以文章光明之道感恱于民又有元亨利贞之四徳以为革之道拯天下之难兴天下之治皆顺于道而当其理故其悔乃亡也天地革而四时成者此以下广明革之义也夫天地之道寒暑相易阴阳相荡故四时顺其序而成其岁功也汤武革命顺乎天而应乎人者夫桀纣之时天下暴乱民坠涂炭汤武悯生灵不获其所于是兴师振旅放桀伐纣以革其弊上以顺于天下以应于民此汤武兴治补弊救民于水火为王者能济事之大者也革之时大矣哉者夫革变之时是则革故从新除苛解扰一新民之耳目以变时之号令拯天下涂炭之民而纳之安泰之域其道至大其事至深非大有圣徳之人则不可为故先圣所以重叹之也象曰泽中有火革君子以治厯明时义曰水火之性不相得故有革之象也君子观此革易之象以治其厯而明其时盖天地之大不可以形究是故君子因为之厯数以推测其妙用究极其躔次考步其阴阳寒暑日月星辰风雨晦明以察天时之早晚以观四时之代谢所以明示于天下使天下之四民因其时而兴功业皆不失其早晚此王者治国之大法也初九巩用黄牛之革象曰巩用黄牛不可以有为也义曰巩者固也黄者中也牛者至顺之物也夫革之道不可骤有所为必须以仁义之道渐被于民以大中之道固结于下使民心信确顺从于己然后可以大有为而行变革之事也今此初九居卦之始在革之初故不可骤然有所为是必先以大中之道至顺之徳以固于民使民固信于己顺而从之然后可以为其改革更变之事也象曰巩用黄牛不可以有为也者凡革之道必须徳泽被于民已日然后可以革之也民固即日而未孚可遽革之乎故但可固守中顺而结之未可大有所为六二已日乃革之征吉无咎象曰已日革之行有嘉也义曰初九在革之始不可骤然有所为是必先以大中之道固信于民使民信之然后为变革之事今此六二以阴居阴处得其中又得其正而又处离明之中能以大中之道变革于民民既信之所以得为革之事故曰已日乃革之征吉无咎者征行也言二既居离明之中能以大中之道革变于民夫以是而行则得其吉又何咎之有象曰已日革之行有嘉也者夫以离明之中行大中之道以变革于天下而民悉信之是所行皆嘉美之事而得其吉也九三征凶贞厉革言三就有孚象曰革言三就又何之矣义曰今观此爻经文有所倒错止依此文以解之则义无所当盖当先云革言三就有孚后则曰征凶贞厉何以明之按此九三以阳居阳处得其正又在下卦之上处离明之极盖离为火火性炎上上是兊兊为泽为水水火之性本不相得所以得变革之象也今九三既处离明之极体性炎上时为革道故上之三爻必须从而成就之其顺从皆有诚实也犹圣人以离明之道变革所为除去天下之暴为众人之所信从征凶贞厉者言九三既能革变其民天下之民既信而顺不可更有所征行但守至正之道则可以尽变革之义也若复有所往必罹其凶而于正道言之是有危厉者也象曰革言三就又何之矣者之即往也天下之民既已革而顺从当是时也复何所往哉九四悔亡有孚改命吉象曰改命之吉信志也义曰九四居非其正本有悔者也然以阳居阴非居刚亢而又在上卦之下当恱顺之体下承于火火性炎上而九四能承其炎而变革前政之非故得悔亡也夫九四既非其正然则水火之际居变革之间能承此命以仁改暴以治易乱尽其至诚之心以改革其前非是以获吉也象曰改命之吉信志也者言九四在泽之初居于水火之际而居非其正若能尽其至诚承此改革之命令变其已往之非信志而行无疑忌之心则获其吉也可知矣九五大人虎变未占有孚象曰大人虎变其文炳也义曰大人者即大有才徳之人也虎者攫搏之物而威棱可畏又有文采显明着于外者也九五以阳居阳处得其位在上卦之中履其至尊为变革之主又有刚明之才以革去天下之暴乱以鼎新天下之号令新民视听威徳兼行为天下之所信逺近皆畏而革其非僻之心能使朝廷之间君臣上下皆有肃雍文章光明之美以发于外犹虎之有文采炳然着于外又有威棱使皆威信之是若非大徳大才之人则曷致于此未占有孚者言九五以大中之道威信于天下以革去当时之弊乱使民信而从之不待占筮而自信矣象曰大人虎变其文炳也者言圣人革去天下之弊使朝廷君臣上下皆有文采又使逺者近者望而畏之如虎之文炳然而盛也上六君子豹变小人革面征凶居贞吉象曰君子豹变其文蔚也小人革面顺以从君也义曰夫为革之道必须以孚信固结于民故九五之爻为革之先倡以革变其天下之暴乱有才有位文章显著而又可畏也今上六体是阴爻过于九五而革道已成且在上卦之极履非首倡又承水火变革之终是臣民之位也既在臣民之位则当尽其至正之道以辅从于九五则得为革之义使君子居之于此位则能辅于五亦能同为变革于天下虽使文章光显亦不及于五不可谓之虎变但谓豹变而已言其变革之文蔚然其文采威棱次于虎者也小人革面者以君子居之则能豹变以小人居之则必包藏狠戾之心但饰其外文柔顺其道以从于上故曰小人革面征凶居贞吉者征行也言上六在卦之极过于九五盖在臣民之位当辅从于君不可更有所往若以臣民而行则必有猜疑之祸是有凶之道也苟能居是位而守其正则得其吉象曰君子豹变其文蔚也者言君子居此位辅从于五共为变革虽有文采但不及于虎止可如豹文之蔚然亦着见于外也顺以从君者言小人但变革其外貌以顺从于上而已
　　鼎巽下离上
　　鼎元吉亨义曰按序卦云革物莫若鼎故受之以鼎鼎者变生为熟革故取新之谓也言圣贤之人凡欲革天下之弊乱必须改正朔易服色殊徽号变礼乐以新天下之视听故必法制齐明得其尽善尽美然后获元大之吉其道是以亨通也彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨义曰鼎者铸金所为而有法象者也以木巽火亨饪者此因二体以解鼎卦之象下巽巽为风上离离为火以木以风而入于火故有亨饪之象此鼎之用也圣人亨以享上帝者此以下广明鼎卦之义言鼎之所以用者由木入火而成也故圣人亨之可以享祀于上帝也而大亨以养圣贤者言圣人大亨以养天下之贤使贤圣尽得其养然此所以言大亨者以天下之大四海之广非一圣一贤之所能致又非一耳一目之所能察故圣人分其爵禄大其优宠以广求天下之圣贤使皆得己之养为养之大莫大于此故曰大亨巽而耳目聪明者言圣人既尽养天下之贤又当以巽顺之道下接之是以天下之贤者皆乐其所养尽其谋虑竭其忠信以辅于君以共成其政故得其天下之耳为己耳天下之目为己目以成己之聪明柔进而上行得中而应乎刚是以元亨者此指六五而言也夫五以柔顺之道进而居至尊之位又在上体之中是所为之事得其中而又下应九二刚明之臣是圣贤相得君臣相会故能鼎新制作革去弊乱天下之事无不得其大通故曰是以元亨象曰木上有火鼎君子以正位凝命义曰凝成也言君子之人观此木火亨饪之象凡欲鼎新法令革民弊乱以新天下耳目者必先正其至尊之位定其尊卑之分以凝成其命令而新其法制初六鼎颠趾利出否得妾以其子无咎象曰鼎颠趾未悖也利出否以从贵也义曰夫阳以生物为实阴以剥物为虚鼎之为器上虚而下实者也初六以阴柔之质而处一卦之下是鼎器反上实而下虚也既上实而下虚遂至鼎颠趾也利出否者夫否者否恶不善之物也鼎虽颠趾然利于出否去秽以纳新也得妾以其子无咎者夫妾者至贱者也以至贱而为尊者之配升于贵位而为正室所以反得无咎者以其有子故也有子何也以其子能荷先祖之业承宗庙之重故得无咎则公羊所谓子以母贵母以子贵者此其义也其意若君子承弊乱之后思欲鼎新天下之事其所为虽有小害然利于覆去否秽建立新法以新天下之耳目终立天下之大功所以得其无咎象曰鼎颠趾未悖者夫鼎虽颠覆然能覆去否秽以纳其新是其道未至于悖逆也利出否以从贵者夫既以颠出否秽以纳其新又以妾为室而无咎以子之贵故也九二鼎有实我仇有疾不我能即吉象曰鼎有实慎所之也我仇有疾终无尤也义曰九二以刚阳之质处鼎之中是鼎有实物之象也夫鼎之实必有齐量不可以盈溢若遇其盈溢则有覆餗之凶君子之人虽有才徳亦有分量若职事过其才分则有隳官之谤矣仇即谓五也疾谓三与四也言二虽应于五然以三四间隔其路使其君不得以他职事即加于己故己既得尽其才以事于上而无隳官之咎所以获吉盖有实之鼎不可复有所增才任已极不可复有所加故也象曰鼎有实慎所之也者言人才有大小若才不甚大而加其烦任重职则必有凶败之至故宜慎其所之不可妄其所行也我仇有疾终无尤也者言我之仇虽为二阳所间而不能复加事于己则我终免旷官之尤悔矣九三鼎耳革其行塞雉膏不食方雨亏悔终吉象曰鼎耳革失其义也义曰九三以阳居阳自实也居下卦之上有耳之象也夫鼎之耳虚之所以容铉也今革易其常道以实其耳不能受铉者也铉而不受鼎斯不举矣是其行之所以窒塞也夫鼎而不举行而窒塞虽有雉膏甘美之食焉得而食哉若君子之人以刚亢自处不能容受天下之贤故其行所以窒塞也夫既不能容受天下之贤虽天下有善谟善虑亦不可得而用矣方雨亏悔终吉者夫雨者阴阳相和而然也若能改革前非去其刚亢上以交于君下以来于贤则得亏损其悔而终获其吉矣象曰鼎耳革失其义者言鼎必虚耳以待铉而举之今以阳居阳而自实是失其为鼎耳之义也九四鼎折足覆公餗其形渥凶象曰覆公餗信如何也义曰九四居上卦之下鼎足之象也餗者鼎之美实渥者沾濡之貌夫鼎足所以上承于鼎以受其美实今九四以阳居阴居非其位不正者也以不正之质是不能上承于鼎断折其足倾覆公家之美实不惟倾覆美实而又有沾濡其形体之凶若人臣智小徳薄而切进于君当人主大任荷国家重责则必旷败其职而倾覆公家之事不独倾覆公家之事而又有刑戮及身受污辱之祸凶之道也象曰覆公餗信如何者言祸及身信无可奈何也故先圣特系此爻曰徳薄而位尊智小而谋大力小而任重鲜不及矣言不胜其任也六五鼎黄耳金铉利贞象曰鼎黄耳中以为实也义曰黄者中之象金者至刚之物铉所以贯鼎耳而举之谓九二也言六五以阴柔之质居大中之位能谦虚以下接于九二之刚犹鼎虚其耳以待其铉而举故今得金铉贯其中而举之以成鼎之道也以人事言之则是君虚谦而不自髙亢下接于天下贤明之臣使下之贤相率而归以辅于己利贞者以六五虽有大中之道以下接于臣然以阴居阳履非其正而九二以阳居阴亦非其正也以不正之道相亲比则不能无悔故圣人于此深戒之言利在其至正之道然后可以获其吉也象曰鼎黄耳中以为实者言五以阴柔之质本非其实而能虚中以纳物行大中之道以为其实也上九鼎玉铉大吉无不利象曰玉铉在上刚柔节也义曰玉者有坚刚之质而其色温润上九以阳居一卦之上处鼎道之成众爻皆履刚而此一爻独履六五之柔是刚柔相济而有玉铉举鼎之象以人事言之是为人臣者有刚柔之徳致君于尧舜三代之治成太平之化故能获其大吉而无所不利也象曰玉铉在上刚柔节者上九以刚阳之爻履六五柔顺之质刚而不至于暴柔而不至于懦故所以致君于无为皆刚柔得其中节者也然六五言金铉而上九言玉铉者夫玉之性刚柔全也上九体阳而履柔刚柔全也故曰玉铉六五以阴而乘阳差失其正其徳未备故曰金铉
　　
　　震震下震上
　　震亨震来虩虩笑言哑哑震惊百里不丧匕鬯义曰按序卦云主器者莫若长子故受之以震震动也盖言鼎者国家之重器震者长子之象按说卦又云震一索而得男故谓之长男此震者坤一索之卦也故有长男之象言正嫡之子可继先祖之业奉宗庙之祭能主国家之重器也此震所以次于鼎也亨者震为雷雷者盛阳之气居于地下而出于地上故动则有威既动而有威则勾者出萌者达蛰者伸枯者荣天下万物昆虫草木之类无不震动而亨通以人事言之则是圣贤君子一动而天下之民无远近小大无鳏寡孤独皆被其徳泽而各遂其所若君子之人一动而不能法震雷使万物得其亨通则不能成动之道是动之妄者为也故圣人特于此言震亨者所以为动者之法也震来虩虩者虩者蝇虎之虫也藏牕壁中蠕然而动言威震之来则人为之战兢惧不能自安如蝇虎蠕然而动然则重言虩虩者恐惧之至也笑言哑哑者哑哑则和乐之貌言始以威刚旣能战栗不敢为妄故动有法则而不陷于刑戮虽有威刚之严而不加于己故始虽有恐惧之忧终有笑言之乐震惊百里不丧匕鬯者百里即雷声之所及也匕者宗庙之器以棘木为之似毕而无两岐所以举鼎之实而升于爼也鬯者以郁金草和酒而有芬芳调鬯之气言震有长子之象大而继天子以临天下小而继诸侯以临一国是必有威徳以及远使民心知有所归则威震之道全而可以主宗庙之祭而不丧匕鬯也彖曰震亨震来虩虩恐致福也笑言哑哑后有则也震惊百里惊远而惧迩也出可以守宗庙社稷以为祭主也义曰震亨者言震雷不动则万物不通圣人不动则天下不亨恐致福者言震雷之来能战栗恐惧以自修省则不陷于祸害而终致福庆之事后有则者言既恐惧而致其福则是不为非妄之行而动有所法则致有笑言哑哑之乐也震惊百里惊远而惧迩也出可以守宗庙社稷以为祭主者言长子既有威徳以及于人则远者无不惊恐近者无不戒惧是以民心莫不趋向而乐从之故出可以继祖考之业奉宗庙社稷之祭而为之主无丧失其匕鬯者矣象曰洊雷震君子以恐惧修省义曰雷者天之威也洊者因仍之谓也以上体是雷下体亦雷则是天威重仍而至也则万物莫不震憡而获其亨君子观此震雷之象以惊恐戒惧修饬其身省察其行以全身远害则身不陷于过恶刑戮所不及也初九震来虩虩后笑言哑哑吉象曰震来虩虩恐致福也笑言哑哑后有则也义曰来者自外之辞夫刚威之行所以惊惧奸伪惩戒邪恶初九有刚明之德而居震动之始是不敢为非而内无所慊故刚威自外而来本非己所招致然己不能无恐惧之心既能虩虩然恐惧则其身益修而其行益明不敢为妄则祸患必不能及于己而终获笑言之吉矣六二震来厉亿丧贝跻于九陵勿逐七日得象曰震来厉乘刚也义曰来者亦自外之辞六二以阴柔之质居下卦之中是履得其正行得其中既有中正柔顺之德是不为非妄也故虽刚威之来亦非己所招致故曰震来也然而厉者盖初九为震之主而已以阴柔之质下乘陵之故其身必有危厉也十万曰亿贝者寳之谓也言当威震之时而乘震动之主则其身危厉而所丧失者多故曰亿丧贝也跻于九陵者跻升也陵险阻之地也九陵言至髙也不惟多有所丧失而又超履髙险升于九陵之上然则虽有丧贝跻陵之事然以本有中正柔顺之德不须驰逐追取七日之间自然得之言始虽有失而终有所得也六三震苏苏震行无眚象曰震苏苏位不当也义曰苏苏者震恐之貌凡刚威之行所以警其邪伪而戒其奸恶故初九有刚明之徳六二有中正之道虽则威震之来非已所招故曰震来今此六三以阴居阳履非其正而为髙亢者也既履非正而又髙亢则是邪恶之人也其威震之来乃已所招故不曰来夫以不正之行当威震之时故苏苏然恐惧之也行无眚者言六三虽以不中不正之行而下巽于六二之柔上奉于九四之刚于理为顺故虽震威之行可以免其祸患而灾眚不及于己矣九四震遂泥象曰震遂泥未光也义曰泥者泥滞不通之辞也居人上者必当有刚威之徳又有至正之道以安于下则下之人相率而从之今九四以刚阳之质为众阴之主居非其位履失其正虽有刚威不能亨通于羣下以是而言于己道未甚光大也六五震往来厉亿无丧有事象曰震往来厉危行也其事在中大无丧也义曰六五以阴柔之质为一卦之主进则上无所应退则下乗九四刚威之臣往来之间皆有危厉十万曰亿言六二处下卦之中亦乗于初九之刚故居不得安而大有所丧是以称亿丧贝今六五为一卦之主虽下乗九四之刚然履得大中之位行得大中之道虽往来之间时有危厉亦不能大有所丧也有事者夫当威震之世下有刚权不正之臣若専无为而治则不足拯天下之难救天下之弊固当有为独任以权天下可也象曰震往来厉危行也者言六五居至尊而乗刚故往来之间皆危厉而行也其事在中大无丧者言处得其位合于中道虽兴起大事亦无所丧失也上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也义曰索索者中恐惧之谓也矍矍者视惊耸之貌也上六以阴柔之质居威震之极履不得大中之位故当威刚之来索索然恐惧矍矍然惊耸也征凶者言居威震之极而又无大中之徳则当固守常分庶免凶咎苟复有所往是凶之道也震不于其躬于其邻无咎者夫九四为刚威之主而处上卦之下上六居一卦之极而在无位之地逺于九四故九四之刚威不能及己之身虽不及其身而及其邻谓五犯九四之刚有往来之厉则己能观此邻戒以自修省其身整治其行故得无咎也婚媾有言者上六处不得位履不得中虽婚媾至亲之人亦不能免谗间之言象曰震索索中未得者言上六所以索索然恐惧以履不得中故也虽凶无咎畏邻戒者言虽有凶而能免其咎以其能观戒于五而畏慎其所行故咎可以免也
　　艮艮下艮上
　　艮其背不获其身行其庭不见其人无咎义曰按序卦云物不可以终动止之故受之以艮艮者止也盖言人之动静各有其时若动而不已必有悔吝生故以艮次于震所以为世动静之戒也夫艮者山之象山为地之镇安止而不动故为止之象背者目所不见之所也言艮止之道必止于未萌之前若夫圣人之治天下将禁民之邪制民之欲节民之情止民之事必于其利害未作嗜欲未形未为外物之所迁而其心未动之前先正其心而不陷于邪恶若止之于背之后目所不覩而不见其身也行其庭不见其人夫庭者指浅近之处而言之也行于浅近而犹不见其人者盖止得其道各守其所而有定分不相揉杂故也古之圣人之治天下也其在建官分职各有所责若习礼者専掌于礼习乐者専掌于乐习兵者専掌于兵习者専掌于刑各守其职而不相干也又如天下之民为士者止于为士为农者止于为农为工者止于为工为商者止于为商是亦各有定分不相揉杂处不易业而守其常故如行于浅近一庭之间而不见其人是其各有所止而不相杂乱也无咎者言能止其事于未萌之前使官民各得其止静不相揉乱故无咎也彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也义曰艮者山之象也山为止静故曰艮止也时止则止时行则行动静不失其时其道光明者大凡动静必有其时若其时可以止则当止而不可动若其时可以行则当行而不可止可行者若上有其君下有其民若退止而不进则君民无以自济故圣人特于此言圣贤之道当观其时之可否而进退之若行而不失其动之时止而不失其静之时行止动静皆得其时则其道光大而明显故孟子曰孔子圣之时者言孔子之道可以行则行可以止则止可以速则速可以乆则乆惟观其时而察其道之可否而已然则时行时止所以为万世动静之戒不于震卦言而于艮始言之者盖震为雷雷有时而静艮为山山一定而不动恐后之人法此止静之道不复求于进用使天下之人无所济故特于此言之以为动静之戒也艮其止止其所也不言背而言止者盖背者目所不见所止之处也言艮其止者能止于未萌得止之所也上下敌应不相与者言上下六爻各相亢敌而情不相与是各止其所之象也既能止于未萌之时而又能使上下各相守其分而不杂揉故总举彖辞而结之也象曰兼山艮君子以思不出其位义曰言君子观此兼山止静之象凡所思谋当専于所职不可越出其位而妄有所思也初六艮其趾无咎利永贞象曰艮其趾未失正也义曰趾者足趾之谓也初六居卦之始在事之初最处于下是犹足趾也夫足之趾本亦能动有其时时止则止时行则行动静不失其正所以得其无咎然止物于其始必须永长守其志正而行之故曰利贞象曰艮其趾未失正者言初六居卦之下而能止事于未萌所以未失其正也六二艮其腓不拯其随其心不快象曰不拯其随未退听也义曰腓者足之腨肠也按此一卦不以爻之阴阳位之贵贱尊卑而言但取人之一身之象以明其义故初六居一卦之最下其象为趾六二处初之上故为腓之象夫腓之为物不能自动随足而已是足动则动足止则止今足既已动而欲止其腓必不可得而止也是不能自拯救其失但随物而动也亦如凡人不能制事于初及事已动利害已作嗜欲已萌欲强制之终不得而止也然虽强止之则不能称已之欲是欲止之心不获其快也象曰不拯其随未退听者言不能制之于初始及事已作虽欲止之必未能于其所处而听其止静之事也九三艮其限列其夤厉熏心象曰艮其限危熏心也义曰限者人之身上下分隔之际也夤者脊膂之肉也九三居上卦之下下卦之上于人之身体是犹分限之际也夫身之中亦不能自动惟下之有所动则从而动之上之有所动亦从而动之如上下已动而欲艮止其身之中则必分列其脊之肉矣此言人不能制其事于始又不能成其事于终措置之间不得其道而欲止于中道则进退不可而致蛊败其事故有危厉之苦而熏灼其心也六四艮其身无咎象曰艮其身止诸躬也义曰身者是人之一身也夫人之体统而言之则谓之一身手足谓之四肢分而言之则腰足而上亦谓之身今此六四出下体之上在上体之下处夤限之间是身之象也夫人患不能自止其身今六四能止之得其道使四肢不妄动故如人之静止得其道制御得其术防过得其要不为外物之所迁不为贫贱之所移不为富贵之所易故无咎也六五艮其辅言有序悔亾象曰艮其辅以中正也义曰辅者车颊也六五居上卦之中以人身言之有口辅之象夫口颊者所以主言语之所出若其妄动则有过失其为咎也不细故先圣系辞曰君子居其室出其言善则千里之外应之出其言不善则千里之外违之况其迩者乎言行君子之枢机枢机之发荣辱之主也是言语不可不慎也今六五能正其口辅使不妄发其言皆有伦类次序故祸不召而悔可亡矣则所谓言满天下无口过者也象曰艮其辅以中正者此爻居非其正然位得其中是有大中之徳而能正其口辅使口不妄发孔子曰有徳者必有言是也上九敦艮吉象曰敦艮之吉以厚终也义曰艮者山之象为地之镇有博厚之徳上九处艮之极有敦厚之道而自止使邪欲不能汨利害不能侵死生富贵不能易如此可以获其吉象曰敦艮之吉以厚终者以敦厚之德为艮止之事得其艮道之终也
　　渐艮下巽上
　　渐女归吉利贞义曰按序卦云物不可以终止故受之以渐渐进也夫艮卦之上下二体皆艮止之象夫専务艮止而不求进则失其动静之中道非仁义之人所存心也此卦上体是巽下体是艮是内有艮静之心外有巽顺之徳故能务于渐进此君子之所为也故渐所以次于艮然谓之渐者谓自下以升于髙自小积于大自近及于远安然而行不务速进故曰渐女归吉利贞者天下万事莫不有渐然于女子犹须有渐何则夫女子处于闺门之内以待媒妁之言聘问之礼然后往之若非媒妁之言聘问之礼而往者则是淫丑之女也故父母恶之乡人贱之天下丑之是其为女者必须男子之家问名纳采请期以至于亲迎其礼毕备然后乃成其礼而正夫妇之道所以获吉也然女者臣之象也事君之道也夫君子之人处穷贱不可以干时邀君急于求进处于下位者不可谄谀佞媚以希髙位在于穷贱者必力行强学待君之聘召然后可进于朝居于下位者必洁身正志为下所尊为上所信任然后升进入大位皆由渐而致之乃获其吉也利贞者若女子之归于其夫能守至正之道则可以正一家君子之事于其君能守至正之道则可以正天下至于天下皆能守正则可不失其道而获吉也彖曰渐之进也女归吉也进得位往有功也进以正可以正邦也其位刚得中也止而巽动不穷也义曰渐之进也女归吉也者此释所以为渐之名也之往也渐者谓积渐而之往于所进之地也故君子之人亦必洁身修徳积渐而升进之也女归吉者言女子能以礼为渐而归于男臣能以道为渐进于其君斯获吉也进得位往有功者此指六二九三六四九五四爻而言也言四爻皆进得其位则所往无不有功若进于一邑则功被于一邑进于一郡则功被于一郡进以辅佐于天子则功被于天下是君子所进得其正道则往有功也进以正可以正邦也此亦指四爻而言六四六二以阴居阴九三九五以阳居阳是皆进得其正君子之人进得其正则立于朝廷处于列位其道徳惠泽可以福天下之民而正天下之邦国也其位刚得中者此因九五而言之九五以刚明之德又处大中之位夫有刚明中正之徳处于至尊之位亦由渐而进也止而巽动不穷者此因二体而言之外体是巽内体是艮夫内无止静之心而务于躁进外无柔顺之徳而尚于刚暴以是求进动必穷困内既有止静之道外又有巽顺之徳以是渐进则动获其利而无困穷矣象曰山上有木渐君子以居贤徳善俗义曰巽为木艮为山木生山上日久岁深自萌芽至于把握渐至髙大而又依于山是渐得其道此渐之象也君子之人法此渐进之象必居贤徳善俗之间以务进其道必居贤善之间者夫有贤善之人动不离道如居其间日渐月摩出入动作皆由正道不入于邪虽甚愚闇者亦可以造于君子之域使其子子孙孙积渐陶染而进归于善也孟子之母为子三徙其邻卒使其子为万世亚圣之贤盖其择贤善之力也故君子之人其所积习其所居处必得其贤善之人然后渐而习积而久之皆至贤至善之人也初六鸿渐于干小子厉有言无咎象曰小子之厉义无咎也义曰干者水之际也伐檀之诗曰坎坎伐檀兮寘之河之干兮是干者水际也鸿者水禽也按此渐之一卦皆以鸿为象者盖鸿之禽一举可至千里然始举必有渐故圣人特取鸿为渐之象也今初六居一卦之下居渐之初是犹鸿之始举渐至于水之际以人事言之是士之进始于细微君子之进始于卑下之位也小子厉有言无咎者厉危也夫君子之进小人之所忌也今初六之进尚为卑下其道未见信于时其徳泽未及于人故小人之心皆欲起而害之然终不能为君子之害但有诽谤之言而已终获其无咎象曰小子之厉义无咎者言君子之进本以其渐虽为小人之所危厉然于义自可无咎六二鸿渐于盘饮食衎衎吉象曰饮食衎衎不素饱也义曰盘者山石之安也言六二以阴居阴以柔顺之徳渐得其位而又处得其中上应于五为五之所信任为众人之所归是渐而得信居得其所安若鸿之渐渐至于盘也饮食衎衎吉者衎衎和乐之貌言六二既得众心所归又为九五所任故得饮食丰备其和乐衎衎然是以获其吉象曰饮食衎衎不素饱者素空也言六二为下所归为上所任是上有忠义以辅其君下有德泽以被其民故其所获饮食之乐皆得其道非徒空受其饱乐而已伐檀之诗曰彼君子兮不素飱兮此之谓也九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也义曰地之髙平者谓之陆言九三居下卦之上渐至于髙位犹鸿之渐至于髙平之地也夫征不复者夫谓三也上无其应下又无辅而切近于四四亦无应近而相得故三乐从于邪配是其夫征往而不复反夫既不反则其妇亦不能守正故有孕而不育之事以至于凶也利用御寇者言三既往不复乐于邪配其情意相得而莫能间故可以御卫其外来之寇然于君臣之道夫妇之礼已为乖戾故但可御寇而得为利矣象曰夫征不复离羣丑者言九三居下体之上而乐于邪配离去羣类不复反其家矣妇孕不育失其道者夫既征而不复则其妇亦有邪欲之事以至孕而不育是大失夫妇之道也利用御寇顺相保者三与四乐为邪配其情相得和顺以相保故可以御其寇难也六四鸿渐于木或得其桷无咎象曰或得其桷顺以巽也义曰木又髙于陆也言此一爻渐进至于上卦其位渐髙然则鸿者水禽也今渐于木非其所也言四进无正应而下比于三三亦无正应乐于邪配亦非其所也桷者榱椽之属也言六四以阴居阴本得其正虽比于三有邪配之事然三亦无正应近而相得情意相合可以相辅佐而乐得其所犹得修长劲直之木可以安栖不至于失所而可以无咎也象曰或得其桷顺以巽也者所以得桷而安栖者盖其不尚刚暴而能尽和顺柔巽之徳故也九五鸿渐于陵妇三岁不孕终莫之胜吉象曰终莫之胜吉得所愿也义曰大阜曰陵是冈阜最髙者又髙于木九五渐得位至于上体是犹鸿之渐于髙阜之上也妇谓六二也言五与二为应而三四为邪配之事间隔于其间塞已之路使不得往而相从以成生育之功也然五与二本为正应皆有中正之徳诚以相待其心志不怠虽三四邪僻之人欲间其路然而终不能胜之也象曰终莫之胜吉得所愿者言九三六四终不能为之间隔则五与二心志相从而得所愿也上九鸿渐于陆其羽可用为仪吉象曰其羽可用为仪吉不可乱也义曰按此渐卦始于微而至于大由于下而升于髙故此一卦皆以鸿渐为象初则渐于干二则渐于盘三则渐于陆四则渐于木五则渐于陵至此上九复言陆者按诸家之说以谓上九九三皆处一卦之上故皆言陆陆者髙之顶也徧观经文又无髙顶曰陆之文且陆者地之髙平者也陵者大阜也又安有地而反髙于山阜者哉子夏之说亦然其义未通陆氏之说言髙过即反下故上九处至极之地反为陆也按渐卦自下而渐于上自微而至于髙大且陵者未为极髙之地岂有反下之义哉今考于经文陆字当为逵字盖典籍传文字体相类而録之误也逵者云路也言鸿之飞髙至于云路其羽翎毛质可以为表仪亦犹贤人君子自下位而登公辅之列功业隆盛崇髙逺大可以为天下之仪表故获吉也按辅嗣之意亦解为云路之义言虽进处髙洁不累于职峩峩清远若止在髙平之陆安得有髙洁峩峩清远之象哉以此推之是传録之际误书此逵为陆字也明矣象曰其羽可用为仪吉不可乱者言圣贤君子之心不为外物所动不为情欲所迁故能积累其善以至德业髙大而不可乱也
　　归妹兑下震上
　　归妹征凶无攸利义曰按序卦云进必有所归故受之以归妹大凡人事其进必有所归若进而无所归则是于进之义失其道矣然则所谓归妹者谓侄娣从女兄而适于人故谓之归妹夫人之不孝无后为大其诸侯守宗庙社稷之大其事尤重故圣人制礼使一娶九女广其继嗣生生不絶永可以守宗庙社稷之祀而不废也故娶一而二往从之为左右媵各有侄娣同姓者九人必须同姓所以亲亲相睦絶争妬之心是以圣人重之因震兑之象以明其义震为长男兑为少女以少女从于长男非其所配也非其配而从之者则是侄娣而从于女兄适人之义也征凶无攸利者此言侄娣虽从于人然上有女兄为之正配当退守其分苟非其位而有征进则是侵女兄之权夺女兄之宠欲以下而陵于上以卑而侵于尊以庶而乱于嫡是凶之道必无所利也彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也义曰此广言天地之道以明归妹之义也夫天地之道阳气下降阴气上升阴阳交通二气相感然后万物生若其二气不相交感则万物孰由兴发而生成也故古者诸侯一娶九女所以广继嗣而承守宗庙社稷之祀若其婚姻之礼废不广其继嗣则其社稷之祀宗庙之奉絶而无守是犹天地不交则万物不能兴也归妹人之终始者言人凡有生则有死有盛则有衰诸侯一娶九女正室死则右媵继之以至左媵及侄娣继之不絶所以广其嗣息而承其祖先之业是归妹者人之终始者也说以动所归妹者此因二体以释归妹之义上体震震为动下体兑兑为说兑为少女而从于震之长男非其所说者今动而得说者盖其所归嫁侄娣以从于女兄之故也征凶位不当者谓九四九二皆以阳居阴六三六五以阴居阳是位不当也夫以侄娣而从于女兄是不当其正位既不当其正位而妄有征进则夺宠侵权凶之道也无攸利柔乗刚者盖六三之柔乗九二之刚六五之柔乗九四之刚言柔乗刚者是卑陵于尊庶乱于嫡必不利矣象曰泽上有雷归妹君子以永终知敝义曰泽上有雷所以鼓动万物以广生成之功有归妹之象故圣人名为归妹一娶九女之道使其永久继嗣而无絶君子之人观此归妹之象必当察其事之永乆法之终末必有敝坏当预防之可也初九归妹以娣跛能履征吉象曰归妹以娣以恒也跛能履吉相承也义曰女子少者曰娣初九处一卦之始最近卑下之地是侄娣从于女兄以适于人而能自处卑下尽其卑顺之道以承其上而得侄娣之道故曰归妹以娣也跛者足之偏也犹侄娣者非其正配然而从女兄以适于人能尽其道以配君子而广其孕嗣以成其家犹足之虽偏而能履地而行不至于废也既能尽其侄娣之道守卑顺之质以是而往事于君子则获其吉也象曰归妹以娣以恒者言女弟以从于女兄而适人者人伦之常也跛能履吉相承也者言能尽其柔顺承事于上以承其家吉之道也九二眇能视利幽人之贞象曰利幽人之贞未变常也义曰眇者目之偏也九二以阳居阴履非其正亦犹侄娣从于女兄非正室之象也然而能尽卑下之节以承于上而配君子广其继嗣犹目之偏亦不废于视也利幽人之贞者言九二虽履非其正然上有六五之应虽上有其应而为侄娣者不可越其位分而上进如其妄求上进则夺女兄之权故当退处其位分守其幽静之道而不变故获其利象曰利幽人之贞未变常者言侄娣所以从女兄而适人必居幽静守正以事君子此道之常也九二虽有其应不妄求进尽至正之道是未变其常也六三归妹以须反归以娣象曰归妹以须未当也义曰须待也六三以阴柔之质居刚阳之位是履非其正也犹侄娣之从于女兄其年尚幼未可以适人必待年于父母之国待其长大然后复归君子之家以为侄娣故春秋隐二年书伯姬归于纪至七年书叔姬归于纪伯叔者长幼之称则叔姬者伯姬之侄娣也当二年伯姬归纪之时其年尚幼少故待年于鲁国至七年乃始归于纪是侄娣有待年之义也象曰归妹以须未当者是言侄娣有幼少未当归人必待年于父母之国也九四归妹愆期迟归有时象曰愆期之志有待而行也义曰愆过也九四以阳居阴处非正位犹女子虽备侄娣之数以适于人过期而未往虽过期未往然而以刚阳之质居阴柔之位不为躁进有柔顺之徳以其年尚幼未可以往故待其礼之全备俟其年之长大然后归于君子斯得其时也迟亦待也象曰愆期之志有待而行者言九四居其阴位有柔顺之徳不务刚躁是志有所待而行也六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也义曰帝乙者商之贤王也言六五以阴柔之质居上卦之中是犹帝乙之王所归之妹也然按泰之六五言帝乙归妹此亦言之者盖帝乙是商之贤王于时最能尽婚姻之礼周之去商尤近知其最详故圣人特取帝乙为言以明其义也其君之袂不如其娣之袂良者盖君者正室之小君也故卫诗鹑之奔奔之篇曰鹑之奔奔鹊之疆疆人之无良我以为君君者指宣姜而言之是正室得称为君也袂谓衣袖所以为礼容也良善也言侄娣本卑贱之位今六五居极贵之地是正室已死而侄娣继为正室有柔顺之德能尽妇道以配于君子虽其正室之徳亦不如侄娣之容礼最备而善良也月几望者望为月十五盈满之时也月者阴道妇妾之象也言六五虽得继为正室处至贵之地然不可时有骄盈之志当常执柔顺之道但如月之几近于望不至盈满则获其吉象曰其位在中以贵行者六五以其处上卦之中履至尊之位是侄娣至此得继其嫡而为正室以配于上是以贱从贵而行也上六女承筐无实士刲羊无血无攸利象曰上六无实承虚筐也义曰筐竹器也大凡女子承其筐篚必有物以实之士之刲羊必有其血此事之常也亦犹侄娣之适于人进必有所遇退必有所系此亦女子之常也今上六处一卦之上居穷极之地进则无所往退则无所应进退之间皆无所得如女子之承筐而无其实士之刲羊而无其血进退失所若以此而行何有所利哉象曰上六无实承虚筐者上六位至穷极进退无所适犹女徒承虚筐而无其实也
　　丰离下震上
　　丰亨王假之勿忧宜日中义曰按序卦云得其所归者必大故受之以丰言凡得其所归者其道必至盛大故以丰次于归妹然则丰者王者富有天下生聚繁伙民物众多是天下众大之时也故谓之丰既富有天下以至丰盛之极是其道大通矣王假之者凡有圣人之徳有仁义之道苟不得其时不得其位则无兴天下之势无居天下之资是则虽有仁义之道安能有所为哉故圣人必假此丰盛之时发号施令则民易以从行赏用罚则民易以服以至制礼作乐施发教化可以大行于天下也勿忧宜日中者夫天下至广有教化之所不能及者有一物不得其所者是王者之所忧也今戒之勿忧者日中则宜也盖言日未中之时则其明未盛日之过中则其明将衰惟是日中正之时则徧照天下无纎悉幽隐不被其光辉圣人虽富有天下必须仁义道徳徧及于天下使无一民一物不被其泽不被其烛如此可以勿忧恤也彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎义曰言圣人广有四海万类是丰盈盛大之时也明以动故丰者此因二体以明丰卦之义上体震震为雷下体离离为火雷主动火主明圣人当丰盛之时以至明之徳而动则其徳敎仁义大被于天下故此所以致丰大之极也王假之尚大者夫有圣人之徳虽居丰盛则不能加益虽贫贱则不能亏损此言尚大者盖其得天下之势则仁义道德可以大行于天下而成光大明盛之业固非假以自大其已而己勿忧宜日中宜照天下者言日之中正则天下万物无所不照王者之道能徧通天下使远近幽隐无所不烛如日之中乃可以勿用忧恤也日中则昃月盈则食天地盈虚与时消息而况于人乎况于鬼神乎者言凡当盛大之时过必有衰是故圣人于此丰大之时以切戒之言日之过中则必倾昃月三五而盈过盈则必亏天地之道以阴阳二气互相推荡于其间则有时而消虚有时而长息盈虚消息皆于时而行以天地日月之大尚且如是况人之小者鬼神之迩者乎故于此特戒之使君子之人安不忘危存不忘亡丰盈之时不忘其衰微之际增修其徳谨慎其行然后可以免丧亡倾覆之事也象曰雷电皆至丰君子以折狱致刑义曰雷电者皆阴阳二气相击而成也夫雷电皆至于天下使天下万物莫不兴起而成丰大是丰之象也君子之人观此象而折断其狱讼致用其刑罚然必法此雷电者盖狱讼之情巧伪万状若有威无明则伤于暴有明无威则伤于懦故必明与威兼用之则狱可折而刑可致矣初九遇其配主虽旬无咎往有尚象曰虽旬无咎过旬灾也义曰配主谓九四也夫丰盛之时必须上下之间皆有光明盛大之徳以相敷畅然后可得丰盛之道今初以刚阳之徳上应于四四亦有刚阳之徳是上下之间皆有刚阳之徳光明盛大之道其徳相合配故致其丰盛是初遇其四之配主也虽旬无咎者旬者十日也谓数之盈满也言初与四皆有刚阳之徳而上下相信是由君圣臣贤其德相符今以其发扬光明之徳徧于天下是虽居其盈满盛火之时可以享丰盛而无咎也往有尚者言既上下之间皆有光明之徳以此而往则行有所尚也象曰虽旬无咎过旬灾者言上下俱有明盛光大之德故虽居丰盈之时可以无咎若不能守光明之道而过于盈满则必有倾覆之灾也六二丰其蔀日中见斗往得疑疾有孚发若吉象曰有孚发若信以发志也义曰蔀者掩蔽暗昧之物凡丰大之时必上下之间皆有明徳不可少有暗昧然后可以发畅于天下也今六二以阴柔之质而上应于六五五又是阴昧之人是于丰大之时所丰者不能光大而乃丰于暗昧之物也日中见斗者斗星之名也日昏方见暗昧之极也夫日之正中其光辉徧及天下无所不烛丰盛之时上下之间皆有光明之徳则可以徧及于天下无有不被其泽今二居丰之时所应皆暗昧之道则是犹日之正中反见其斗星也六二既是暗昧之道则必不能相取信若有所往则相疑而致疾害也有孚发若吉者言六二虽以阴柔之质无光明之徳然位下卦之中是有中正之道苟能尽其至诚之心由中之言以发天下之心志以接天下之人使之皆逹其聪明莫不发其志意以亲信之如是上下相交而取信则蒙者反而为明疑者得以相信则可以获吉矣九三丰其沛日中见沬折其右肱无咎象曰丰其沛不可大事也折其右肱终不可用也义曰沛者系于旗竿旌旗之垂也所以掩蔽光明之物沬者星之微小也九三虽以阳居阳处得其正有刚阳之质然居离卦之位处文明之衰所应在于上六上六又无光明之德居丰之时不能光明盛大其道是所丰者惟掩蔽光明之物也日中见沬者夫斗者星之大沬者星之微六二虽亦暗昧然犹有中正之徳未甚至于全暗故曰日中见斗今九三居文明之极其明已衰而又所应者亦阴昧之人是暗昧之极犹日中反见其微星也折其右肱者夫手之便者在右而已若右肱折则左虽存亦不足适用也言三居离明之衰又所应皆无光明之道虽以阳居阳亦不能用成其事也无咎者九三本有光明之徳可以显用今处于衰暗之地皆已自为之不可以咎责于人也象曰丰其沛不可大事者凡欲立天下之治成大事大功必上下有光明之徳可也今三已暗昧之甚是不可大有为于事也九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也义曰蔀者蔽障之物言九四有刚阳之德居阴柔之位是当丰盛之时而反居于暗昧之地故亦曰丰其蔀也日中见斗者夫居丰之时当有光明盛大之徳如日之中正无不照临今九四反以刚明之质处暗昧之地是犹日中之见斗星暗昧之至也夷主谓初九也言四虽居阴暗之位然本有刚明之质而又应在初九初亦有刚明之质德与己同故谓之夷主也是上下之际交相发明申畅其光明之徳以被天下而获其吉也象曰日中见斗幽不明也者言本有刚明之质而自处幽暗之地不能发其光明之道遇其夷主吉行也者虽居阴暗而遇得初九刚明之夷主以相辅佐而发明盛大之道是得吉而行者也六五来章有庆誉吉象曰六五之吉有庆也义曰章明也六是阴柔之质五是刚阳之位以阴柔之质而来居阳刚是自能为章美光大之道以发扬明德于天下故有庆善之事嘉美之誉而获吉也上六丰其屋蔀其家窥其戸阒其无人三岁不觌凶象曰丰其屋天际翔也窥其戸阒其无人自藏也义曰屋者人之所蔽盖其身也今丰盛之终是暗昧之极也家者人所密而自藏也又蔀掩之亦谓暗昧之甚也上六以阴柔之质居一卦之极不得其中而过于丰盛之道其暗至甚犹屋本盖而复丰盛之家本深藏而又掩蔽之是暗昧之极者也阒者寂然而无所覩也言上六阴暗之极犹屋之丰家之蔀虽窥视其戸寂然无所覩而不见其人虽三岁之间亦无所觌此凶之道也象曰丰其屋天际翔也者言上六之爻过于中道而暗昧之极始飞于天际上而无所归自藏者言以至窥视其户寂然而无所覩是自藏其光明而不能发扬之也
　　旅艮下离上
　　旅小亨旅贞吉义曰按序卦云穷大者必失其居故受之以旅言凡人居于丰大之时恃其盛大多过于中道而不知守常以盈满自取倾覆丧亡之事致其身穷困反居于外故旅所以次于丰旅者羁旅之义言人寄身于他国托居于外故谓之旅小亨者按杂卦云亲寡旅也言人自居于家居于国则亲党助己者众故其道得以大行其志得以大通今居旅寄身托迹于他国亲戚辅己者少其道不得以大行其志不得以大通故曰小亨旅贞吉者夫人居旅之时亲己者寡不可恃其大正之道居于人上但居旅不失为旅正则吉矣彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉义曰柔得中乎外者指六五也顺乎刚者指上九也言六五以柔顺之质居于外又有大中之道而居旅之时托身于外是能执柔顺大中之徳以顺从于上九之刚是以卑而事尊以下而事上故能安其所而不失正也止而丽乎明是以小亨旅贞吉者此因二体以言之下体艮艮为止上体离离为明言居旅之时托身于他国亲己者寡必须求贤明之人以附丽之既顺于刚不紊其道不悖于理又附得贤明之人是以小有亨通而得旅之正吉也至如仲尼大圣也有圣人之徳有大中之道不得其时不得其位皇皇歴聘于诸国能尽其顺以事其君又尽顺以辅其人有颜雠由蘧伯玉为之主是皆当时之贤者能附丽之至于游夏颜闵七十子之徒三千之众是时皆托迹于外而随大圣人为之依归是大圣大贤之人不得其位不逢其时托寄于他国皆必尽其柔顺以奉其在上而又得大贤大圣之人以为其主乃可以获吉也旅之时义大矣哉者寄旅于他国托迹于外处之最难于道尤重故圣人于此叹美之惟大圣大贤之人可以为之也象曰山上有火旅君子以明慎用刑而不留狱义曰火性炎上而火在山上燎于物其势不能久留是旅之象君子观此象当明慎用其刑罚而无留滞其狱何则夫刑者断人肌肤伤人骨髓死者不可复生断者不可复续故君子当明显审慎而用刑罚辨其情伪正其枉直使无至于失法又不可重伤其民使系狱者无至于留滞也初六旅琐琐斯其所取灾象曰旅琐琐志穷灾也义曰琐琐者细碎烦屑之谓也夫羁旅之道虽尚柔顺然亦不可过今此初六以柔顺之质居一卦之下是自处卑贱之地而为贫贱所动其心故为猥细琐屑之事苟容于人苟合于世斯此也言既失其居托迹于他国而为琐屑之行如此则人皆贱之众皆弃之是自取灾咎之道象曰旅琐琐志穷灾者言初六居旅之时而为卑贱动其心其道不通其志穷困是以取灾也六二旅即次怀其资得童仆贞象曰得童仆贞终无尤也义曰即就也次舍也资货也言羇旅之道既尚其柔顺而六二以阴居阴履得其正而处下卦之中是羇旅之时托身寄迹于他国而能尽柔顺之质得中正之道柔而不失其中顺而不失其正在上位而不至骄在下位而不至慢为众所与如此是于羇旅之时能即就其次舍以安身怀蓄资货以厚备不失其所之谓也童仆者尽其至顺以事其主也是得此至顺之正道也象曰得童仆贞终无尤者夫圣贤君子之人必有刚正之徳然后可以免其尤患今二所以能免者盖古之人可以屈身而伸道不可以屈道以伸身今旅之时失其所居是其道不得以通而二能尽柔顺中正之道故尤患所以无也九三旅焚其次丧其童仆贞厉象曰旅焚其次亦以伤矣以旅与下其义丧也义曰居旅之时必尚柔顺之道今九三以阳居阳处下卦之上是务刚亢者也夫托身寄迹于外是失其居而志不通矣而三反为刚亢之行则众所不与故其次舍必见焚毁而不得安居也九三既为刚亢之行为众所不与而上又无应进退皆失其所以下近于六二欲亲比之是始务刚亢而后失其所欲求于上又失其童仆事主柔顺之正道是为旅而焚其次舍丧失柔顺之道则众人所共疾之危厉之道也象曰旅焚其次亦以伤矣者言居旅之道已失其所而复焚其次舍是亦可伤悼矣其义丧者以旅之道而反与于下自取丧亡也九四旅于处得其资斧我心不快象曰旅于处未得位也得其资斧心未快也义曰处者止息之地也资货也斧断也言四以刚阳之质居于阴位是有柔顺之节居刚而不为亢者也处上卦之下尽谦顺之道故旅之时可以得其止处者而不失其所也然犹不及六二有大中之徳故安然就其居之次故此但得止息之地也得其资斧者四虽未得其位然能尽其柔顺之道不为髙亢之行故可以安处而得其资货又有刚明之徳可以自断也其心不快者言虽得其止息资货然所居不得其中未得其位则进退动止不遂其心志象曰旅于处未得位也者言四虽得止息之处亦未得其位也心未快者虽得其资货而能断然未得其位未遂其志故心所以未快也六五射雉一矢亡终以誉命象曰终以誉命上逮也义曰此一爻以阴柔之质居上卦之中有大中之道巽顺之德而居于羇旅所谓柔得中乎外而顺乎刚者也且虽有柔顺中正之徳然寄身托迹于外方知其所亲比者寡而未尝固必其所求不必志其所得犹人之射雉但以一矢而射之其得失未可知也然其执节守道不为困穷贫贱之所动而秉其中正柔顺之徳虽一时至于亾矢而不得亦终有可嘉美之誉尊显之命而随之故孔子羇旅于周末歴聘于诸国亦未尝必有所求故有行可之仕有际可之仕有公养之仕行可之仕者言但于时可以庶几行道则从之际可之仕者言但以其君交际之得其道则从之公养之仕者言于其国养待之得其礼则从之是其歴聘天下而未尝固必其所求然而所居之国必与闻其政故子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与是言孔子有此盛徳而于羇旅动止得其中不固必其所求而自以为嘉美之誉尊显之命也象曰终以誉命上逮也者上言上九也六五为羇旅之人而能尽柔顺之节以奉于上故为上所信而有尊显之命及之也逮即及也上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也义曰巢者鸟之所居最在于上也夫羇旅之道贵在谦下柔顺而上九以刚阳之质处上卦之极无巽顺之道而为髙亢之行行于羇旅所亲比者寡少而反为髙亢居众人之上则众人之所共疾而欲害之既众人欲害之则必失其所居而不得其安如鸟之巢而见焚也旅人先笑后号咷者言旅之时托迹于外而得处众人之上髙显之位则自为尊贵之极故其心自喜而先笑至于为众人之所疾以及焚巢丧位而不得安居故后号咷也丧牛于易凶者牛者至顺之物言上九以刚阳而居卦之极自为髙亢之行而丧失其柔顺之道于平易之间故有凶也象曰以旅在上其义焚也以旅居人之上于义自当焚也又况恃刚亢之质以处之者哉丧牛于易终莫之闻也者言处髙亢之地而身无巽顺之道虽有过恶之事而人无敢言之者故曰莫之闻而至于焚巢后号咷之凶也
　　巽巽下巽上
　　巽小亨利有攸往利见大人义曰按序卦云旅而无所容故受之以巽巽者入也盖言凡人之为羇旅托身于外比己者寡若不巽顺则无所入是必有巽顺之德然后有所入然谓巽者以其巽体是风夫风者然无状不知所至之地无所不入故曰巽小亨者夫立大事立大功欲成天下之业者必须有刚健之徳果断之心勇于所行然后有所立其志得以大通其道得以大行今此巽卦全用巽顺有伤于柔懦其道不得以大行也故但小亨而已利有攸往者夫人刚健果决之性或伤于暴而过于中道则所往之地必无所措置必无所详审是以必无所利矣今此巽卦能用巽顺则是所往当获所利也利见大人者夫人以柔顺之道虽为能顺于人而有利攸往然其全用柔顺则失于太弱而不能自断故必利见大有徳之人以断决之使一归于中正也彖曰重巽以申命刚巽乎中正而志行柔皆顺乎刚是以小亨利有攸往利见大人义曰重巽以申命者此明巽之义也言上下二体皆为巽体故曰重巽圣人法此重巽之道以申行命令不可止利于一身便于一方必顺天下之心合天下之欲若风之所行天下万物至纎至悉莫不被之也刚巽乎中正而志行者此指九五而言也夫九五以刚阳之质处巽之体又居上卦之中以阳居阳履得其中正之位居于至尊而又巽顺所行得其中所履得其正则其志大行其发号施令则天下之人无不顺者也柔皆顺乎刚者柔谓初六六四也皆以柔顺之质处巽体之下而皆上顺于刚阳之爻是以下而奉乎上以卑而奉乎尊也是以小亨利有攸往利见大人者言上有柔顺之徳而顺于众复引此彖辞而结之也言九五以刚而居于巽体之中初六六四能执柔顺之道以下而奉于上全任柔顺不能大有所为是以得其小亨而所往之地所入之处皆有所合然其性巽顺而伤于过柔所申之命令所行之事不能大有所成是必利见大有徳之人以果断而决白之然后所申之命令所行之事施之于人莫有不顺之者如风之及于物罔有不入者也象曰随风巽君子以申命行事义曰随顺也夫巽之体上下皆巽如风之入物无所不至无所不顺故曰随风巽君子法此巽风之象以申其命行其事于天下无有不至而无有不顺者也初六进退利武人之贞象曰进退志疑也利武人之贞志治也义曰此一爻以阴柔之质居巽之体在一卦之下是至卑者也既处于卑而又上承于众刚则是柔弱怯懦迟疑犹豫不能自决而或进或退无所定也武人者刚武之士也言凡人有刚则必济之以柔有柔则必济之以刚使刚柔之道皆得其中然后事可以成道可以行今初六以阴柔之质复在一卦之下又居巽体是全用柔巽者也既全用柔巽是以有进退之疑故利在武人之正用其刚健之德果敢之志勇于行事使所行之事所施之道刚柔相济皆得其中然后可获其吉也象曰利武人之贞志治也者夫既柔弱怯懦而不能自决则于身亦不能自治既不能自治安能治于人哉故必用其刚武之徳相济而行则可以治正其志而及于人也九二巽在床下用史巫纷若吉无咎象曰纷若之吉得中也义曰床者卑猥之地盖此一爻本有刚阳之质而居于巽体又处阴柔之位是其谦巽过甚而所行于卑猥之地不得其中道者也用史巫纷若吉者言此爻巽顺过甚以甚巽而施之于身接之于人则事必不立而施于事神则可以无咎史巫者史即祝史也巫即巫觋之人皆所以道人之言以告于鬼神而复道鬼神之意以达于人者也言九二既巽顺过极失于中道惟是用以事鬼神则可也夫事鬼神者必尽其至诚巽其言辞以使精诚上通则明灵降监福祉来应纷然众多以获其吉而无咎也象曰纷若之吉得中也者言本以刚健之徳而反居阴柔之位是失其中道然施之以事鬼神则得其中矣九三频巽吝象曰频巽之吝志穷也义曰频者频蹙忧愁之貌九三以刚阳之质又处刚阳之位复在一卦之上是其全刚亢而不能巽者也居巽之时失其谦巽之道矣然而上为六四之所凭陵下乘九二之刚然九二虽是刚徳盖居于阴位亦得巽顺之道今九三则是上承六四下乗九二势不自得是以舍其刚亢之道不得已而为柔巽屈其心志忧愁然不得已而为之非出于至诚如是亦可鄙吝者也六四悔亡田获三品象曰田获三品有功也义曰六四以阴居阴而又居巽之体亦谦巽过甚而又行不得其中是以有悔也然以阴居阴本得其正而上承九五之君竭其志诚尽其巽顺以奉其上故得悔亡且孔子曰事君尽礼人以为谄也言人之事君其柔巽过甚而见疑然不可以见疑而变其志当尽其巽顺之节不失其为臣之道以奉于上承流宣化奉君之威权行君之事所行必有成功是犹田猎之时而获其禽兽以充三品之用三品即一为乾豆二为宾客三为充君之庖是也象曰田获三品有功也者言六四虽始有悔然能竭其巽顺以承事于君则所行之事必有成功如田获三品之禽也盖大臣之事君若不以恭巽至正之道而尚于谄诐佞媚之行则不可免其诛戮之祸况于悔乎于此尽其巽顺而不失其正则可以悔亡而有其功也九五贞吉悔亡无不利无初有终先庚三日后庚三日吉象曰九五之吉位正中也义曰言九五处人君之位为巽之主当以谦顺之德下接于臣今五以刚阳之质复处刚阳之位失于太刚无柔顺之道所以有悔也然以居中正之位有刚明之才而不失其治天下之道故获吉而悔亡既获吉而悔亡则所往无不利矣无初有终者言五始以刚强之道无巽顺之徳以接于下不能感悦于人心所以无初也然而有刚明中正之德得所以治天下之道故有终也先庚三日后庚三日吉者凡易中言庚甲者皆十日之名取申令之义也甲于五行为木于四时为春仁恩之道也盖蛊者承衰乱之后圣人当以仁恩之令拯济之故曰先甲后甲庚者于五行为金于四时为秋金主断割秋主严厉此巽为风之象无所不入主人君之号令言五处人君之位其发号施令在于当其赏罚在乎信使善者知劝恶者知惧然赏罚号令之出将使天下之人皆服从之固不可骤然而行故先三日以申谕之后三日以丁宁之使民知其号令之必行赏罚之必信有所戒惧则天下大治而吉矣象曰九五之吉位正中也者五所以获吉者盖行得其中履得其正而不失治天下之道也上九巽在床下丧其资斧贞凶象曰巽在床下上穷也丧其资斧正乎凶也义曰床下者卑猥之地也言上九本有刚明之质而居重巽之极处无位之地是所行谦巽亦过甚而至于卑猥者也丧其资斧贞凶者资货也人之才也斧斤也善于断割言上九所以至于卑猥者盖处无位之地无刚明之才又不能断割以自决其事故于贞道凶者也象曰巽在床下上穷也者处巽之极其道穷困以至卑猥也正乎凶者上九本有刚明之徳可以自断而反处一卦之极无位之地是失断割之才于正道而凶也
　　
　　兑 兊下兊上
　　兑亨利贞义曰按序卦云入而后说之故受之以兊言人能以柔顺之道入于人则人皆说之故次于巽然谓之兑者其象为泽其性为悦所以为天下说之之法也然泽者水之所聚而滋息万物以为生成之功使之皆得滋养而说怿也然不谓说而谓之兊者盖圣贤之人将欲感天下之心必当以仁义之道恩恵之事固不可以言语口舌而为说故去其言而为兊也亨者言圣贤发仁施恵布徳泽以说天下之人使天下之人皆感说之故得其亨通也利贞者夫感说之道多失于邪若小人之人止以淫声媚色雕墙峻宇流连荒亡以说于心巧言令色柔佞邪谄以苟容于人如此皆所以丧身败徳以至亡家失天下是说非正然也故圣贤之人施其感说之道皆本于至正则无所不利也彖曰兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉义曰刚中而柔外说以利贞者言此卦内二爻为刚外爻为柔言所以感说人者当内有其刚外示以柔然而止有刚则至暴而无以感说天下之心故当外示之以柔内既刚外复柔以此说人则人皆说而归之是得其正而无所不利也是以顺乎天而应乎人者夫天之体之徳运动而不已是至刚者也及其降气以生成万物则至柔而不失其柔也人之情莫不好安逸而恶危亡说仁义而惧鄙吝今圣贤之人内有刚眀之徳而外示柔顺之道施其仁义发其恩恵以说于天下是上能顺乎天之心而下能应乎人之情也说以先民民忘其劳者民之情皆欲安而恶劳若圣贤之人将欲役使之必当发其仁义恩恵感说之则民从其役使而忘劳苦之心也夫就死者人之所难也圣贤先能发仁义徳泽然后使之冒犯大难至于死地则民亦说乐而从之无有怨也说之大民劝矣哉者夫施说之道固非小小之事可以感懐天下之心必须有仁义徳泽以遍施天下使民虽从其劳役犯其死难皆无怨心况乎纳之以善教民固劝而说从之矣象曰丽泽兑君子以朋友讲习义曰上下二体皆兑是二泽相丽也夫水之聚于一泽之中则能滋息万物而使之皆得其说怿而况二泽相丽是其说之大者也君子观是象凡施说之道必当施之于大而至于久远若小人惟以浅近为说以快己之欲然至于久逺则不能无厌倦之心厌倦既生至丧身亡家败国失天下皆由于此故君子之人当说其大者惟朋友讲习盖朋友之道同心同徳其志气相契所讲者圣人之道徳所习者圣贤之事业日闻其所不闻日见其所不见使道徳事业愈久而愈新皆无其厌倦之心是为说之道莫重于此也初九和兑吉象曰和兊之吉行未疑也义曰和谓中和也夫兑者西方之卦也以四时言之则为秋秋所以成万物万物皆说而成也君子之人在上以义制天下之民使之感说而归之故当广发其中和之教所应不系于一无心于物而使之自然感说而从之则不失其兑之义也今初九居兑之始是能刚中而柔外以施其说也何则盖以其有刚明之才故曰刚中体夫兑说故曰柔外夫内既刚外又柔是能以中和之道说天下之人心无所系故得天下之欢心而获其吉者也象曰和兑之吉行未疑也者初九能以中和之道上不系应而行不在私故以此而施说于人则人皆说而从之复何所疑哉九二孚兑吉悔亡象曰孚兑之吉信志也义曰此爻以阳居阴履非其正本有悔者也然以刚居中是其有至信发之于中而施说于人不为邪僻不为非妄使天下之人皆必信之以至欢心而归一获其吉是得其所以为说之道悔遂亡矣象曰孚兑之吉信志也者能以由中之信发于己之志而施说于天下天下之人莫不说而归之六三来兑凶象曰来兑之凶位不当也义曰夫感说之道必须至公至正无所偏系使天下之人自然而说之则可也固不可以言语口舌柔邪以苟取于人而求其说今六三当施说之世以阴居阳又在一卦之上是履不得中行不得正以不中不正之道是欲以柔邪谄佞姑息苟且以来天下之说虽天下之民一时欢心而说从之终无其道以久说斯民以是施说非凶而何九四商兑未宁介疾有喜象曰九四之喜有庆也义曰商谓商议裁制也宁安也介隔也疾谓六三也九四以刚明之资居上卦之下切近九五之君是居得大位与持重权者也既为权位之臣则邪媚之人皆欲以甘言巧语柔佞之道以苟说于己将以希进用之地然小人之徒止欲荣进一身而已若使进而有位则上必为害于君下必为害于民君民之间皆被其疾害是则九四既有权位人求说已及已之说人皆当商议裁制其所说之义则不失其正然既商议裁制则旦夕忧虑常恐小人之进故未能斯须遑安也介疾有喜者六三既以柔邪欲说于己欲图进其身苟进之则为君民之害矣故九四则当施刚眀之徳以裁制而介隔杜絶之既能介隔六三之小人则天下之贤者得以进天下之民皆得其安上以致国于太平下以纳民于富寿之域是有其喜庆者也象曰九四之喜有庆也者九四所以有喜者葢由能介隔六三谄佞之小人使不得进所以杜君民之害使贤者得路以施仁义于天下获其福庆之事也九五孚于剥有厉象曰孚于剥位正当也义曰孚信也剥刻也夫圣贤之人皆以仁义为先若使之进于有位则上可以致君于无过之地下可以跻民于富寿之域使天下罔有一民一物不得其所而不被其福庆也此圣贤之所用心也小人则不然外以柔邪谄佞内以贪残狠毒为心若使之见用于上必为乱于君于下必为害于民以至天下皆被其剥刻然则为天下者欲治于民莫若以至诚委任天下之贤使推其仁义之心以布泽流恵则天下不劳而治矣今九五以刚明中正之徳居至尊之位为兑之主是有可致之资既有其资则当信任其贤明有徳之人以辅助于己故天下皆被其赐矣且五虽本应于九二九二有刚正之徳而已不能尽柔巽以任用之反比于上六邪佞不正之臣是所信者剥刻之小人也既信剥刻之小人则贤者退而朝廷昏乱纪纲废弛以至害于国而及乎天下是其危厉之甚也象曰孚于剥位正当也者此圣人戒之之辞也言九五居可致之位操可致之资反委任上六柔邪之小人以剥刻君子自取危厉故于此切戒之责于五也上六引兑象曰上六引兊未光也义曰引者牵引之辞也言上六以阴柔居一卦之极当无位之地故欲以柔邪不正之道苟且以牵引天下之民欲使尽归说于已象曰上六引兑未光也者夫施说之道一失其正则皆为私邪而不可行况其以柔佞欲苟说于人乎今上六既然故虽得人之说其道亦未足为光大也
　　涣坎下巽上
　　涣亨王假有庙利涉大川利贞义曰按序卦云说而后散之故受之以涣涣散也离也释也言人乐极则忧欢极则悲欢乐之极久而不已以至离散故涣次于兑然涣者是人心睽离上下违散之谓也亨者言上下所以涣散故民所以睽离盖由道有所壅塞志有所不通是以涣散故君子当此之时必以权变之术刚眀之徳释去民之险难以和众情以导众志使皆得萃聚而至于亨通故曰涣亨也王假有庙者言人精气体魄萃则生散则死精气散之于天则为神体魄归之于地则为鬼冥然伥伥然幽邈而不知所之为人子者思欲追念其容貌竭心以奉养虽有凄怆之懐不可得而见之故先王因此涣散之义思欲萃聚其亲之神灵故假立其庙以状先祖之容貌于是四时追感设为祭祀之礼以荐享之所以表追念凄怆之心而又燔燎膻芗以达诸阳酌郁鬯芬香之酒沃之于地以达诸阴所以尽孝子思亲之志教天下追思奉先之道也利涉大川者大川险阻之谓也夫涣散之时民心违离上下相戾必不能涉其大川是故圣贤君子必起而济之虽甚大险必往救其生灵不可惧其患难是利在涉此大川以拯天下涣散使皆萃聚不至离散而各得其济也所以能然者盖巽体属木涉于川而无沉溺之患故古之圣人刳木为舟剡木为楫舟楫之利以济不通是巽木能涉于水也犹圣人有才智而又有刚健之徳能拯民之患难无有不济者也利贞者言离散之时不以正道而拯济之则人心愈肆而邪僻之事从而至矣故圣贤之人当此之际利守正道则可萃天下之民也彖曰涣亨刚来而不穷柔得位乎外而上同王假有庙王乃在中也利涉大川乗木有功也义曰刚来而不穷者此言九二有刚阳之徳来居坎险之中而上无所应然已有刚眀之才终不陷身于穷困也柔得位乎外而上同者此言六四以阴居阴居得其正而在上卦之下是位乎外也既居外卦之下下无其应然上比九五之君九五亦无应故与之志合而相得同心戮力上与五同涣散天下之难萃聚天下之民而济之也王假有庙王乃在中也者言人体魄既散幽阴而难见是故王者假立此庙以萃其容貌四时祭祀以表凄怆之心然而立其庙宇设其祭祀追思念旧不可以渎不可以疏是王者教人之孝亦在中道者也利涉大川乗木有功也者言川者水之聚济之以舟楫今下体坎坎为水故为川上体巽为木故为舟系辞曰刳木为舟剡木为楫是唯舟楫为能利涉大川犹圣贤当此涣散之时必须冒涉险难使涣散者皆萃聚之故往则有功也象曰风行水上涣先王以享于帝立庙义曰夫风行水上涣然而散是得涣之象也帝即天帝也以形言之谓之天以气言之谓之阴阳以主宰言之谓之帝言先王当此涣散之时设其郊祀备其物仪荐享于天地以报成功也立庙者言萃聚先祖之精神立为庙貌四时祭之以表凄怆之心奉先之道也初六用拯马壮吉象曰初六之吉顺也义曰夫涣散之时人民既违散上下既乖离救之缓则情伪交作奸邪并起无所不至事难济矣今此初六以阴柔之质居一卦之下又在涣散之始是往而拯之不可后时固当用刚壮之马急于解民之难使得萃而不散吉之道也象曰初六之吉顺也者言当此涣散之时固不可以刚暴拯济之苟尚刚暴则民愈怨而心愈离今初九既以阴柔居于卦下而复在事初能执柔顺之道以拯济之故得其吉也九二涣奔其机悔亡象曰涣奔其机得愿也义曰机者人所倚凭谓初六也此九二当涣散之时以阳居阴失正者也上又无应是无同心同徳合契之人也既无合契之人居又失正是有悔者也然而初亦无应能知事始用拯济之马以救天下之涣今二若能奔从于初则是得其所凭倚之地也既得其所凭倚则可以同谋合虑以拯当时之难使天下得其萃聚天下既以萃聚则其悔得以亡矣象曰涣奔其机得愿也者言二当涣散之时上无其应道不得行志不得伸其身不能有所济既能奔从于初与之共谋为虑同心协志而有所凭依则是得中心之所愿也六三涣其躬无悔象曰涣其躬志在外也义曰夫有才者或无位有位者或无才或位崇而徳薄志大而位小皆不足以有为也今六三以阴居阳履非其正当涣散之时其徳不能安天下之众其才不能释天下之难在险之终有悔者也然而上有上九居一卦之极有刚眀之才以己为正应既以己为正应是以不能固其所守往从于上然虽不能大济天下之事亦可以释一身之患而无悔吝也象曰涣其躬志在外也者言三虽居非其位而得上九为之正应往以从之思展其志于天下国家也六四涣其羣元吉涣有丘匪夷所思象曰涣其羣元吉光大也义曰羣众也天下之涣起于众心乖离人自为羣六四上承九五当济涣之任而居阴得正下无私应是大臣秉大公之道以济天下之涣且又得君以行其志内掌国之机务外宣君之徳意使天下之党尽散则天下之危以济天下之难以解天下之心不至于乖离而皆得以萃聚上下悉有所归有此之功故得尽善元大之吉也涣有丘匪夷所思者夫为人臣者当尊其君为人子者当尊其父然后君父臣子之道正矣丘者臲卼不平之地今六四上奉九五之君下为百官之长当天下涣散乖离之际其承君之命令宣君之徳泽以释天下之难一责于己是其权既重其职匪易故六四常终日乾乾终夜惕惕竭其臣节能自臲卼不敢少安而亦未尝敢平其思虑也象曰涣其羣元吉光大也者言涣散之时上下乖离六四独能执柔顺之道以事其君使天下之众不至离散如是于臣子之道得其光明盛大者也九五涣汗其大号涣王居无咎象曰王居无咎正位也义曰汗者肤腠之所出出则宣人之壅滞愈人之疾然且一出而不可反犹上有教令释天下之难使天下各得其所者今此九五居至尊之位为涣散之主居得其正履得其中能出其号令布其徳泽宣天下壅滞发天下湮郁使一令之出而不复反一号之施而不复更善者赏之恶者罚之使天下之人皆信于上咸有所归是如汗之不反者也涣王居无咎者言九五既居尊位为涣散之主当是时上能自正其位下能任六四之臣宣号令布徳泽释天下之大难正天下之广居辅王者之尊位使天下之人皆知上有眀君下有贤臣无涣散之难民得安堵天下合洽则九五之君所以居位而无悔咎矣象曰王居无咎正位也者言九五居至尊之位任贤明之臣萃天下之民而免悔者由所居之得正故也上九涣其血去逖出无咎象曰涣其血逺害也义曰逖者逺也夫天下涣散之时上下乖违情伪丛生利害纷起必有所伤也今此上九居上卦之极处无位之地能全其身独逺其难不与众竞故涣其血去也逖出无咎者言既居卦极而无位是能独逺于难所以无咎也象曰涣其血逺害也者既独居上卦之上是最逺于患害也
　　节兊下坎上
　　节亨苦节不可贞义曰按序卦云物不可以终离故受之以节言凡物不可使之终有离散故必节制之然谓之节者葢节之道在于人之一身则言语饮食心意思虑出处进退以至嗜欲皆有所节使父子有礼上下有等男女有别尊卑有序长幼有伦夫妇有制内外有分皆有所节至于一国以及天下用度礼乐刑政赏罚号令宫室旌旗车舆服器以至税赋徭役以其时贤不肖各有所处士农工商各守其业富贵贫贱各当其分如此之类举而言之是修身齐家治国正天下皆有所节故谓之节然其得亨者何盖人之修身以至治天下皆有所节则所往之地所为之事无不获亨通也苦节不可贞苦者人之所难嗜者也犹味之苦也夫节之道不可过过则人不乐从以其一身一家节过则犹无大害若于治天下人民之众而节之太甚则必不乐从是故圣人预为之备曲为之防酌中立法使其车舆器用宫室旌旗衣服制度皆有其节一合于中正苟苦之则天下未易治也且如赋税之设非欲聚敛其财货厚取于民以自足已盖有郊庙之祀宾客之供兵储之备此为国者不可废也是以不得已而取之取之必有中道故中者天下之通制取之过甚则在下者财匮而不能给取之薄则在上者用度不足是以量时之丰约酌民之厚薄使天下之人乐从而易于输纳可谓得节之道也故夏后氏五十而贡殷人七十而助周人百亩而彻皆什一法而得天下之中彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民义曰此因二体以明节亨之义上坎为阳阳为刚下兊为阴阴为柔刚得中者九二九五之爻也夫节所以得亨者阳本在上今处于上阴本在下今居于下是君臣上下各有分也故曰刚柔分也刚得中者言九二九五以刚阳之质居刚阳之位又居得其中履得其正当节之时能为节制之道使天下皆得中制是以亨通也若节不可贞其道穷也者夫节之道不可过过则不能缘人之情而众不乐从是不可久行于世而为万代通行之法穷困之道也说以行险者上坎为险下兑为说是说而能行于险也盖言圣人缘人之情酌中以为通制当节之时虽有险阻能以说顺行则人亦乐从之也当位以节者言九五有刚眀之徳居至尊之位为节之主是所居当其位而能酌民情为之节制也中正以通者此又言九五居中履正所为节制得其中又得其正得其中则无过与不及之事得其正则不入于私邪是中正所为之道可以通行万世使天下得尽所以为节制之义也天地节而四时成节以制度不伤财不害民者此已下广眀节之道也夫天地之道阴阳之序以生以成皆有所节至如生成之终则有风雨霜雪以杀之杀之既终复以春阳为发生之始是天地之道始始终终阴阳相荡寒暑往来不失其序所以能生成万物此天地尽其为节之道也圣人法天地之道为之节制设其礼法各有常分以至取予无不得其中如是而行自然财不伤而民不害也象曰泽上有水节君子以制数度议徳行义曰夫水之性决之于江河其性沛然顺于下莫之与御今水在泽中则不能顺往而流故有节制之象数者名数也度者制度也言君子之人法此节之象定其名数立其制度使礼乐之道度量之分无得过差尽合于中也议徳行者夫人本五常而生其性有全有偏唯圣人受性之全贤人则才智有所偏是以当节之时必量其才之大小随其徳之优劣以任用之大才者置之大位小才者置之小位若其无徳无行则没身而不用初九不出户庭无咎象曰不出户庭知通塞也义曰户者门之内牖之间也夫人之情莫不欲安逸而恶节制之为禁此节者节人之邪情约人之私欲遏人之非絶人之伪然而节情约欲遏非絶伪人莫不恶之然当节制之始典章未备法度未详必当慎宻之不可泄机于人苟所行不宻则必为人所窥而败壊成事如是则法未出而奸生令未下而诈起必不可以节制之也今初九履下卦之下居节制之初是谋事之始故当慎其几宻不使宣露于人使天下之人由之而不知之而情伪不作巧诈不生则是能慎其几宻不出户庭之间所以成节制之道而无咎矣象曰不出户庭知通塞也者言初九居事之始所以不出户庭者非是藏其几宻慎其法制不宣布于天下葢当节制之初典章法度未甚大备不可以宣露于人是能知其时可以通则通之可以塞则塞之通塞不失其宜也故系辞曰乱之所生则言语以为阶君不宻则失臣臣不宻则失身几事不宻则害成言大凡几宻之事必当慎之苟宣露于人则君失臣臣失身以至天下皆失其节如是则不能免于咎也九二不出门庭凶象曰不出门庭凶失时极也义曰在外谓之门大凡居事之始节人之情伪必当慎重而几宻之故初九在卦之始处节之初典章未备法度未完故几密而不宣露于人是以不出户庭也今此九二居卦之中是典章已备法度已立必当宣布于天下以制节于人情使其奸伪不敢萌巧诈不得作天下之人皆合于中制可也今有可致之资而反不出门庭之间使制度不立上下无别以至天下之人皆乱其常则是恣人之情纵人之欲速凶之道也象曰不出门庭失时极也者言九二居得其中而法制已成当行而不行当施而不施使天下之人情伪交作而上下无等节制之道不出门庭之间失时而不宣布以至穷极亦不能行凶其宐矣六三不节若则嗟若无咎象曰不节之嗟又谁咎也义曰若者语辞也夫为节之道必须先正其身然后可以正人身既正则天下孰不从之今六三以阴居阳是为不正在下卦之上是为不中既失其中又非其正且在卦之上是居众人之上者也夫居众人之上必也赏必信罚必当正身立法度平典章宣政教以节天下之人则奸伪不作巧诈不生而人自信从之矣今反不能自正其身又不能节制其人是虽有严刑峻法人亦不从故反自生嗟怨之声如是必不可为节制之主也无咎葢三以不正之身居众人之上不能节制以至嗟若之凶皆已自为之又何咎于人哉故象曰又谁咎也六四安节亨象曰安节之亨承上道也义曰按此爻居上卦之下近九五之尊而又以阴居阴履得其正上承其君下率其民以柔正之道上以节君之情制君之欲防君之邪僻致君于正又能宣君之令布君之徳以去天下人之邪伪禁天下人之非僻使天下之人一归于正而得节制之道是由以柔正自正其身以至正君率民安然而行其节制故所往无不得其亨通也象曰安节之亨承上道者言六四以柔正之道自正其身上承于君以行节制所以率天下之人得以亨通是承君上之道也九五甘节吉往有尚象曰甘节之吉居位中也义曰甘者味之甘人所嗜也夫节之道是节人之情防人之欲人之所恶也今九五以阳居阳处得其正又居上卦之中履至尊之位为节制之主当节之时能以中正为之节制无过无不及施于当世则天下之人无尊卑长幼上下以至于远近幽隐皆悦然乐而从之是九五为节之道使人乐从如嗜甘味也所以得其吉矣往有尚者五以中正之道为节制之法可以为世世之通行而天下之民皆乐从之是五有所往则为人尊上者也象曰甘节之吉居位中也者言圣人通其情故能达节常人违其情故多苟节夫能通天下之情不违其理守大中之节不失其时以此而行则合圣人中正之道今五居至尊之位在上卦之中是能正其身而为节制之主使天下之人皆尊尚而从之是居位中正之故也上六苦节贞凶悔亡象曰苦节贞凶其道穷也义曰夫节制之道贵乎中正则人乐从之今上六过于九五是居不得中者也所为节制之道皆过于中是人所厌苦之也以正道言之则已凶矣故曰贞凶然悔亡者夫节制有苦于天下则害其事今上六居无位之地但行于一已而自节苦于一身则可以悔亾故孔子曰礼与其奢也宁俭丧与其易也宁戚是言凡过节于一身则可以无悔也象曰苦节贞凶其道穷也者以阴柔之质居节制之极所为失中正之道而天下之人厌苦之是过为节制之道以至穷极也
　　中孚兑下巽上
　　中孚豚鱼吉利涉大川利贞义曰按序卦云节而信之故受之以中孚言圣贤之人为节之道必当以信而行之使乆而不变可以为万世之法故以中孚次于节谓之中孚者孚信也信由中出故曰中孚葢二阴居中是虚中而发诚信于内出之于性孚信既发于中施之于外则天下必信之矣豚鱼吉者豚是兽之至微者也鱼是虫之至隐者也夫圣贤之人所立正教必须信于天下使天下之人皆顺从之以至至微至隐之物皆亦被其信是故圣王作为节制斧斤不时不入山林数罟不入污池昆虫未蛰不以火田如是之类是皆取之以时用之有节使至微至隐之物皆遂其生而涵濡其性豚鱼无识之物犹且被泽而不妄有所伤则有识之类其蒙信也可知矣故曰吉利涉大川者川者险难之地大则有兵革之事小则有宼盗之虞于天则水旱虫蝗于人则死亾疾疫险难之事也夫节制之道行于世必以至信及于天下不遗微小则天下相信戚疎相睦圣人以此极济天下之难何所不利哉若不以至信及于上下苟涉大难必有阻溺此中孚之徳犹已及于豚鱼则天下之人无不信服上下和同物情不违故涉于大难无不利矣利贞者夫信而不正不若不信故圣贤所节制必须不偏不党至诚不息不为邪欲所胜则天下皆信其上是所利在于正也彖曰中孚柔在内而刚得中说而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也义曰柔在内者谓六三六四也言三四以柔顺处中而四阳居外二阴既处其中则是虚其中也言诚信之道发于中行于外使天下之人皆信之故曰柔在内也刚得中者谓九二九五也二爻皆以刚居中而得正夫刚而不中不正则为私为暴不可信于天下故刚以得中为贵也说而巽孚乃化邦者言此卦下体为兑兑为说上体巽巽为风是九五能以风教权变孚信于天下则天下之人说顺而信矣左氏曰小信未孚神弗福也夫圣贤之人不可为小小之信必当立其大信使天下之人皆孚信之上既以由中之信发之于中施之于外无偏党私曲皆合于中则天下之人皆化上之信奸伪不作巧诈不兴亦以至诚至信奉于上故曰乃化邦也豚鱼吉信及豚鱼者言豚鱼所以得吉者盖由孚信之所及至广至远取之有时用之有节不伤其性以至至微至隐皆被其徳故小雅鱼丽之诗盖言万物众多也利涉大川乘木舟虚者下兑为泽泽者水也上巽为木木在水上舟之象也夫大川之深至险至浚若以舟楫济之而居于其中所涉无不济矣是犹在上者能以节制之道由中之信施为号令风教于天下使天下之人上下以信相接何所不从哉若国有大患人有大难则可以使同心戮力以顺从于君而共拯之无危险而不获其济中孚以利贞乃应孚天者夫天之道无所不正无所不信故冬至则阳气应之夏至则阴气应之寒暑代谢日月往来皆无毫厘之差是天地阴阳寒暑昼夜日月皆有其信而不失其正是天之不言而能信万物者也今圣贤之人能推由中之信无偏党之邪以取信于天下使天下皆信之是应乎天也象曰泽上有风中孚君子以议狱缓死义曰泽与风皆生成之道也夫风行泽上物无不从犹君子之人以由中之信施乎外无所不及无所不顺也议狱缓死者君子观是之象以谓狱者系狱之人就苦而告之以所死者不可复生必推由中之诚原议冤枉察其真伪求其曲直以缓恕其死则可以尽其至信之道也初九虞吉有它不燕象曰初九虞吉志未变也义曰虞度也燕乐也此居兑之始上有六四为之正应然中有九二六三间隔已之应是以初九能度四之正应裁量其情以孚信于己不为二三间隔而变其志自能虞度终以至诚待之故得吉也有它不燕者初既以四为正应虽有二三间之而能虞度之以谓纵有它来从己者己亦执心不变不与之为燕乐也象曰虞吉志未变者此一爻居事之始在兑之初其志専一与四为应其志终不变易矣九二鸣鹤在阴其子和之我有好爵吾与尔靡之象曰其子和之中心愿也义曰夫信出于中虽天地亦可以充塞苟无信实虽无识之物亦不已从今九二以刚阳之徳居兑之体在中孚之中而有由中之信以及于下上无其应无所私系在三四重阴之下处幽暗之中而不失其信是以声闻于外至于天下同类之人以孚信应之若鸣鹤之在阴而其子自然应和我有好爵吾与尔靡之者言圣贤之人既以诚信达于天下上下自然以诚信相交故与之其天爵共天禄而无所离间靡散也言我有美好之爵与尔共散之也盖至诚所感上下和悦之至也象曰其子和之中心愿者言诚信之人愿与同类相应今得诚信而应之是中心之所愿也六三得敌或鼓或罢或泣或歌象曰或鼓或罢位不当也义曰六三以阴居阳履非其正小人者也切近于四四以阴居阴君子者也夫小人而近君子则必陷于君子是以六三得其所敌故曰得敌既敌必战则或鼓而进故曰或鼔然小人虽欲害君子君子执正道而无所变易非小人之所能胜则反自罢敝故曰或罢且小人既不克胜而得罪于君子则惧其侵夺故曰或泣然君子守己薄责不为区区之行不屑屑与小人校计则小人获存而得出于忧惧之地反有所喜故曰或歌以是见六三不中不正所为失道而强弱忧喜之无常也故象曰位不当也六四月几望马匹亡无咎象曰马匹亡絶类上也义曰月者阴之体望者光魄盈满与日相望之时也此一卦惟六三六四以阴柔居于内而六三以其不正故为小人也六四以阴柔之质居巽顺之体居得其正奉九五之君能布徳教以孚万邦得臣道之正也如月之近望光辉明盛徧照天下然惧招君父之疑常自戒慎不自满假故曰几望也马匹亡无咎者匹谓匹耦羣类也夫君子守其道徳以务远者大者不与小人校分毫之利害若以君子而与小人校其区区屑屑则贤不肖混淆而君子小人无间以至患害所及今六四虽为六三所侵来与己争然己得其正犯而不校是以絶其羣类上承于五固守其分养成至徳故获无咎也象曰马匹亡絶类上也者言匹马而亡是独行也能下絶六三之类上顺九五之尊是自能以正道上应于五也九五有孚挛如无咎象曰有孚挛如位正当也义曰挛者牵挛之谓也此九五居至尊之位履正处中也夫居尊而有中正之徳是有至诚至信之心发之于内而交于下以挛天下之心使天下之人皆以诚信奉于上上下内外皆以诚信相通是得为君之道而获吉复何咎之有上九翰音登于天贞凶象曰翰音登于天何可长也义曰翰者鸟羽之髙飞也此上九在一卦之上居穷极之地是其诚不能自内而出无纯诚之心笃实之道徒务其虚声外饰以矫伪为尚如鸟之飞登于天邈然不见其形杳然莫覩其迹徒闻其虚声而已贞凶者君子之人所为所作必皆本其纯诚笃实光大以感于人而人亦以诚实奉之此君子之谓也今乃居无实之地任无诚之声以正道观之可谓凶矣故曰贞凶象曰何可长者言上九徒以虚声外饰骄于人殊无纯诚笃实之行以此而往愈久愈凶故圣人戒之曰何可长如此盖欲人改过反诚以信实为本也
　　小过艮下震上
　　小过亨利贞可小事不可大事飞鸟遗之音不宐上宐下大吉义曰按序卦云有其信者必行之故受之以小过言圣贤君子有由中之信至诚之道则不以小人之所疑谤而不行固当发之于外以拯天下之失矫天下之弊使至平治而后已故以此次于中孚然谓之小过者葢大过以四阳居内二阴在外本末皆弱上下皆微故圣贤之人以大才大徳过越常分以救天下之大难今此小过以四阴在外二阳居内是纲纪未甚隳壊天下之事少有差忒故圣贤之人小小过行其事以矫正之故若丧过乎哀用过乎俭是皆小有所过也亨者夫圣贤之君既推至诚之道过行小事以矫一时之失则天下之人一归于大中之道而得亨通也天下皆奢矣啬俭一已以矫之者晏子一狐裘而三十年是也天下皆薄于丧也哀毁一身以矫之者会子水浆不入于口者七日是也葢人情已弊矫而行之所以劝进于中道也利贞者夫小过之时非常行之时也苟不以至正之道推至诚之心则入于诡谲诞妄天下不能信服之矣故当率己以正然后利也可小事不可大事者夫当小过之时本末未至甚弱政教未至甚颓天下之事小有所差君子固当过越而行其小小之事以矫世励俗使复趋大中之道可也如当是时不能附顺人情而反大过其事不近于民则所为迂远民无所济矣飞鸟遗之音者夫鸟之飞腾于空虚但闻其音而不见其迹谓如君子过越中道矫正天下之弊但使民由之而不使知之也不宐上宐下大吉者夫鸟之飞翔虽不见其迹然又不可大过而愈上若愈上而不已则愈穷而不得其所归故当下而附于物则得其所栖止也犹君子当小过之世乗时藉位矫过常分以正当时不可大越其事逺于人情必当附近民心约附所为然后获吉也彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宐上宐下大吉上逆而下顺也义曰夫小过之时天下之时小有过失君子思欲拯济之不可大过其分但以小者之事过而行之以矫一时之弊然后得亨也过以利贞与时行也者夫君子所为观时而动时之大弊则大过其分而行时之小弊则小过其分而行约民中道驱而纳之随事制宐适权应变一皆必出于正故曰过以利贞与时行也柔得中是以小事吉者夫大过二五皆以阳居中故曰可行大事今小过二五皆以柔居中故不可大有所为但小有过为之事则吉也刚失位而不中是以不可大事者夫成大事立大功必有刚明之才居于内柔顺之道行于外可也今三四虽有刚明之才徳而居失其位行不得中故不可以行其大事惟小事过可也有飞鸟之象焉者按小过之卦自中孚而来有飞鸟之象者盖中孚之卦四阳在外二阴在内内虚而外实故上有飞鸟翰音之言今小过四阴在外二阳在内是内实外虚故有飞鸟之象也飞鸟遗之音不宐上宐下大吉上逆而下顺者言飞鸟翔空无所依着愈上则愈穷是上则逆也下附物则身可安是下则顺也犹君子之人过行其事以矫世励俗欲民易从必下附人情亦宐下而不宐上也象曰山上有雷小过君子以行过乎恭丧过乎哀用过乎俭义曰夫雷者出于地今反在山之上是小过之象也君子当天下小有差弊之时将以矫世励俗驱合于大中之道是以过行小事于身使天下之人观而化之故若天下之人有所行过差而失于傲慢君子则过恭以矫之若天下之人居丧过差而失于率易君子则过哀以矫之若天下之人用度过差而失于奢侈君子则过俭以矫之是皆君子之人过为小事以矫天下之大中也初六飞鸟以凶象曰飞鸟以凶不可如何也义曰小过之时是君子过行小事以矫一时之失正当时之弊众所不为而已独为之皆在于身故取飞鸟之象以明之今初六一爻虽以柔而居下卦之下然所应在四故如飞鸟之愈上而无所附着是以凶也何则盖小过之时不宐上君子必须应机适变随事制宐附近于人情而后可也若其所行太过所为己甚虽位在下而志愈上故获凶也象曰飞鸟以凶不可如何者初六虽在下而已升至穷极而无所容以罹其凶将可奈何哉故曰不可如何也六二过其祖遇其妣不及其君遇其臣无咎象曰不及其君臣不可过也义曰祖始也妣在内也君六五也臣六二也夫小过之君子不可大有所为但小过而合其宐欲矫正天下使一归于中耳今六二已过于初以柔顺处于内故曰过其祖遇其妣也不及其君遇其臣无咎者小过之世不可为己甚之事事为己甚则有僭逼之嫌而罹其上逆之凶葢二在其下比于初则为过比于五则为不及今不敢过越其君以行事正得为臣之体是所遇得其分故无咎也象曰不及其君臣不可过者为臣之分则必奉君之职而行臣之事不敢及于君盖为臣之道不可过越也九三弗过防之从或戕之凶象曰从或戕之凶如何也义曰小过之时盖君子行大事以矫正天下不使小人得过也今九三虽处刚阳之位有明断之质然反不能过防上六之小人而使之得过夫既使小人得过理已乖矣而况复从而应之乎应之则为小人之戕害必矣且小人之心常欲陷害君子惟君子预自防闲不使近于已则得御小人之术今三为小人所戕盖不能预防以至优柔不断是凶祸之来皆自取之也象曰从或戕之凶如何者言既为小人所戕而致凶将如之何哉是不能过防之使然也九四无咎弗过遇之往厉必戒勿用永贞象曰弗过遇之位不当也往厉必戒终不可长也义曰小过之时不宐上宐下则得其道也今九四虽位上卦之下而应于初六是能下附人情故得无咎也弗过遇之者言小过之时事小有差君子宐过行而矫正之乃权时之宐也今四以阳居阴虽不得正是能过行其事而不至已甚而下附人情使天下之愚不肖皆可企而及之是弗为过甚而遇得其道也往厉必戒勿用永贞者言小过之事切近人情但矫正风俗而已是不可往而过也若往而不已将致危厉之灾必须戒慎之不可用此为永长贞正之道此盖圣人戒慎丁宁之辞也六五密云不雨自我西郊公弋取彼在穴象曰密云不雨已上也义曰小过之时小者过也六五以阴居阳履于至尊是小者过而得中小过之主也然以柔居刚又履至尊之位是阴虽极而徳未盛其惠未行故不能为雨泽施于下但为西郊密云而已何则夫雨者阳气上腾阴能固止之则相蒸薄而为雨今阳艮止于下不升而交于阴则阴气虽强盛于上而无阳以通是以不能为雨而云徒宻结于西郊也西郊谓阴之正位也公弋取彼在穴言六五之阴极盛故称公也弋者所以射髙也穴者所以隐伏而在下也公以弋缴而取穴中之物犹圣贤虽过行其事意在矫下也然五以柔而处至尊之位无刚阳之徳故止可为公之事也象曰宻云不雨已上者上当为止传写之误言阳气已止于下故不雨也岂有阴盛于上阳止而不雨哉盖阳艮止于下所以不雨也上六弗遇过之飞鸟离之凶是谓灾眚象曰弗遇过之已亢也义曰上六一爻过而不已不知所止是亢极之甚而无所遇也若鸟之髙翔不知所止上而愈无所适以至穷极而离于凶祸不能反于下以图其所安犹人之过而不已不近人情亢已而行故外来之灾自招之眚皆有之也
　　既济离下坎上
　　既济亨小利贞初吉终乱义曰按序卦云有过物者必济故受之以既济既尽也言圣贤君子能过行其事以矫天下之失使天下生灵皆济于治无所不通此既济所以次小过也然既济者是圣贤功业已成教化已行徳泽已着人情已安仓廪衣食皆已实足君臣上下皆已和正军旅皆已修练四夷皆已宾服无一民一物不得其所以至至纎至悉皆得通济故曰既济也亨小者传写之误按彖曰小者亨也此当曰小亨盖言既济之时朝廷已尽正教化已尽行故上下远近纎悉微隐至小之物皆得其所济而亨通况其大者乎利贞者言天下既济之后或不守之以正道则逸豫怠惰之心生而放恣邪恶之事形以至罹于凶祸矣故必长守正道则无所不利也初吉终乱者初谓天下之始治夫天下既治惟君子为能兢兢慎持惟恐有失故其始则吉也及其传之子孙流之后裔则事或乆而多弊治或永而多阙以至逸豫怠惰居安而不思危居存而不思亾不念祖宗之重器以至颠败覆陨皆由此渐是其终则乱也至如周治于文武成康之初而乱于昭穆之后汉治于髙祖文景之初而乱于武元之后以是知创业之主盖得于忧勤故多吉守成之君盖生于康乐故多忽圣人特于此言之者将以为万世守成之戒使之居安虑危在治思乱而豫为之备不使至于倾危也彖曰既济亨小者亨也利贞刚柔正而位当也初吉柔得中也终止则乱其道穷也义曰既济者天下之物无不济也虽物之至微至细者亦皆遂其所则大者可知矣如行苇之诗仁及草木夫草木无知之物仁尚及之他则不言而喻矣以此知圣贤功业已成徳泽已流人情皆得其安而教化大行矣利贞刚柔正而位当者言六二六四以阴居阴九三九五以阳居阳皆得其正施之人事则是君子小人各得其分贵贱长幼各得其序君君臣臣父父子子夫夫妇妇兄兄弟弟各得其所则中国为中国夷狄为夷狄不相揉乱而天下万事无所不济无所不利也初吉柔得中也者谓六二也言既济之时天下之民物国家之教化无所不济盖在上者有中正之道文明之徳然后能致也六二以阴居阴不失其正在下卦之中居离明之体是得寛柔中正文明之道以济天下故曰吉也终止则乱其道穷也者夫民生于忧勤而死于安乐天下乆治则人苟其安万务易堕祸患不警故持盈守成之道当须至兢至慎然后可以乆济苟止于逸乐不自省惧以为终安乱斯至矣故曰终止则乱其道穷也此圣人深戒之辞象曰水在火上既济君子以思患而豫防之义曰坎上为水离下为火水火之性不相入然相资而成功有烹饪之利以济于用故得既济之象也君子以思患而豫防之者既济之时天下既以治安君子宜深思远虑豫为之防曲为之备居安思危居存思亡动作语黙皆常戒慎则可以久于既济矣初九曵其轮濡其尾无咎象曰曵其轮义无咎也义曰夫既济由未济而来初九居一卦之始是天下之未济而险难之未平也圣贤处此之时当此之责则焦劳思虑经营心志欲济天下之患难使至于安平是以不顾险难之在前冲冒而往欲行之速故至于摇曵其轮濡润其尾虽然曵轮濡尾其心无他盖能忧天下之忧欲济天下之患难而已故虽深冒于难终得无咎也象曰曵其轮义无咎者言初九以刚健之徳居既济之初尽心竭力不顾险难但以既济为心故至于摇曵其轮濡润其尾如是则于义自然无咎矣六二妇丧其茀勿逐七日得象曰七日得以中道也义曰六二当既济之时处下卦之内妇之象也茀者首饰也妇之有茀所以为容也按初爻则天下未甚济至二则险阻已平治道已成万事莫不尽济然此爻介于初九九三之间而又以柔弱之质故必为他人之所侵然六二能执中道持正不变所应専在九五而志不可夺故所丧者但丧其首饰也勿逐七日得者夫既济之时天下之民大和虽有邪佞之人处于其间终亦不容之也故六二始虽丧茀然已能执正不回则不待捕逐凡七日之问自得之矣是犹天下新治民已见太平纪纲未堕上下方盛当此之时虽有小人敢行侵侮亦不能贻害但如妇丧其茀虽小有所失不乆之间亦当自复故曰勿逐七日得象曰七日得以中道者言六二丧茀所以勿逐七日得之者由其有文明阴柔之徳得中正之道故也九三髙宗伐鬼方三年克之小人勿用象曰三年克之惫也义曰髙宗商之贤王也鬼方远方也九三处下卦之上当离明之极离为日日之过中明则衰矣施之人事犹人君不能持盈以倾覆祖先之业而至于衰乱也然当是时必有圣贤之君恢复先王之业而起中兴之治故圣人取髙宗以明之言昔商运之衰礼乐废绝王道衰微纲纪将颓逮乎髙宗能兴复商家之衰运缵成基业以致太平之治然必伐鬼方者盖衰乱之后必有幽远不宾之人故当用师伐罪以安定其民然威服之道不可速成故须三年然后克胜之也小人勿用者夫复太平之功必用贤明之士然后功业有所济矣况中兴之际其势衰弱君子居之其力犹惫况用小人乎是愈益于乱也故戒之勿用此小人也六四繻有衣袽终日戒象曰终日戒有所疑也义曰繻者盛美之服也袽者衣之破敝也今六四以阴柔之质居得其正当既济之时居坎险之地是犹繻有袽也夫九三当衰乱之后而复能以刚明之道起中兴之治此六四当已治之时当其教化之流行仁义之洽浃无所不济之时也若人君不得持盈守成而逸豫怠惰则倾覆之患复至矣如盛美之繻服久而必有弊败故居上者处至盛之时知其必有倾覆在后故当终日之间兢兢戒慎常以弊败为虑则可以永安泰而有盘石之固也故圣人于此戒之也象曰终日戒有所疑者言六四虽居坎险之下而能终日戒慎如此者盖能通天下之志欲成天下之务必有先见之几察事于未兆故当自疑恐其事久必坏治乆必乱安久必危故也九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也义曰此一爻圣人湥切戒慎之辞东邻西邻者取文王与纣之事也纣居东都故言东邻文王居岐山故言西邻纣君也文王臣也何以东西言之盖纣继世有天下而暴虐无道邦国凌迟所存者位号也文王身虽为臣而功徳已被天下故三分天下有其二以归之是有君民之徳故以邻国称之也夫牛者祭之丰也禴者祭之薄也言纣虽在上以丰盛之祭杀大牢以享于鬼神然无至诚馨徳充塞于前故神亦不享文王虽以薄约之祭荐于鬼神然有至诚馨香之德神则享之盖以诚实受福也以是观之人君在徳不在物鬼神享徳不享味也象曰东邻杀牛不如西邻之时者祭不以时而渎其神虽丰不享祭得其时虽甚薄约福斯受矣是以商纣虽尽物不如文王之得时也实受其福吉大来也者言以至诚而享其福禄则不惟庆及一时之身且将延及其来系故吉大来也上六濡其首厉象曰濡其首厉何可乆也义曰物盛则衰治极必乱理之常也上六处既济之终位在一卦之外以柔乘刚居物之上其道穷极至于衰乱也故天下之事倾败而不能支如涉险而濡溺其首是危厉之极也皆由治不思乱安不虑危以至穷极而反于未济也象曰濡其首厉何可久者言上六当既济之终反于未济至于濡没其首危亡不远故当翻然而警惕然而改何可乆如此乎故曰何可久也
　　未济坎下离上
　　未济亨小狐汔济濡其尾无攸利义曰按序卦云物不可穷也故受之以未济终焉葢言既济之后在上者不能持盈守成以至穷极而无所通济故以此次于既济也此卦自既济上六而来明天下之事既济之后治平已久人心怠忽恃安而不思其危恃治而不思其乱逸乐不已乱所由生是以濡其首反既济而为未济也谓之未济者是天下法度败坏教化不兴故曰未济亨者圣贤君子当是时欲复有所济使民心之安教化之兴宜以仁义之道拯救之是必先正其身然后正朝廷朝廷正然后正天下必使天下人民事物各得其济而获亨通也小狐汔济濡其尾无攸利者汔者几也狐之性善涉水者也然以小者渡之虽几至于济然势力微小必至濡溺其尾也以人事言之犹天下未济欲兴太平之功欲拯天下之难必藉大才大徳圣贤之人与之戮力同心一志毕虑不顾险阻之在前奋然往而济之则可以立大勲图大业拔天下于困厄出天下于水火也苟以小才小徳位卑势寡之人当之欲济天下之险阻是犹小狐之涉渊水虽仅至于济不免濡溺无所利于拯难也彖曰未济亨柔得中也小狐汔济未出中也濡其尾无攸利不续终也虽不当位刚柔应也义曰柔谓六五也言未济之所由来者以居上者所为有过不得中道所以然也今六五能以柔顺之质履大中之位委任九二刚明之臣与之同心竭力共济天下之事所以获其亨通也小狐汔济未出中也者下坎为险以狐之小者往涉于水其力微弱未必能济犹以小才凉徳之人欲济险涉难必不能出险难之中矣濡其尾无攸利不续终者小狐之涉水虽几及其济然以力弱不能自奋故致濡尾不能终济也亦如人之济难其势弱其才薄终无余力以拯民于涂炭不能卒有所成故曰不续终也虽不当位刚柔应者言九二九四以阳居阴六三六五以阴居阳所处皆不当位位虽不当然上下二体刚柔相应施之人事犹君臣同心戮力而相应则可以共济天下也象曰火在水上未济君子以慎辨物居方义曰夫水火相资然后能济于物故曰既济今此二体火上水下火自炎上水自就下水火相戾而不能相资是以有未济之象君子因此之象则当精审其事明辨于物使各居其方皆遂其所则贤为贤愚为愚贵贵贱贱法度昭明各安其分不相踰越盖取诸水下火上之义也初六濡其尾吝象曰濡其尾亦不知极也义曰欲济天下之险难拔生灵于水火者非大才大徳之君子有可致之资可致之势固不能也今初六以柔弱之质居一卦之下处坎险之底且欲拯天下之难除天下之害谓不量力不度徳反自取祸于躬以至濡溺其尾也夫以薄才当未济之时求安其身犹未知其可也况欲济天下乎故彖曰小狐汔济濡其尾言力不能济反自罹其害诚可鄙吝也象曰濡其尾亦不知极者言初所以濡溺其尾盖不量已才分而不知道之极也九二曵其轮贞吉象曰九二贞吉中以行正也义曰夫欲泰天下之否解天下之蹇非刚明才徳之君子未知其可也今九二以刚明之才徳居大中之位虽未出于坎险然所应在五五又以柔顺之道信任于己与已同心戮力往拯天下之危经纶当世之治以劳赉安定天下之民虽摇曵其轮尽力而退固无咎也贞吉者为其以阳居阴所处非正然已有济难之力苟能用大中之道由大正而行则吉可知矣象曰九二贞吉中以行正者言二本非正以其有正中之徳可以行正道而获吉也六三未济征凶利涉大川象曰未济征凶位不当也义曰六三以阴居阳又在坎险之极是不正懦弱之人也以不正懦弱之人身在坎险欲拯天下之患难济天下之未济如之何其可乎身且不正反欲进救天下是穷凶之道也然云利涉大川者盖六三下近九二刚明中正之人上比九四兴衰拨乱之臣处二四之间而能依附之则可以获安而不至溺身于险难故曰利涉大川也九四贞吉悔亾震用伐鬼方三年有赏于大国象曰贞吉悔亡志行也义曰九四出坎险之中居离之位是有刚阳之才然以阳居阴所履不正是以有悔苟能守正而上承六五之君竭力尽心以附顺于上以兴天下之衰则悔可亡故曰贞吉悔亡震用伐鬼方三年有赏于大国者震谓威震也当未济之世风俗久漓典章久坠纪纲乆阙而九四有刚明之才又居离明之位是能用其威震兴师动众亦须三年然后有功使复于既济故圣人重其酬功报劳以大国而赏之所以宠其成绩也然按既济之卦在九三亦言伐鬼方而曰髙宗此但言震用者盖既济九三有中兴之象此九四则兴衰之臣也象曰贞吉悔亡志行也者言九四已出险难志欲安济于天下故能以刚明之才徳大正之道施行其救难之志也六五贞吉无悔君子之光有孚吉象曰君子之光其晖吉也义曰六五以柔顺位于至尊未济之主也然以阴居阳本亦有悔故必守正然后得吉而无悔也君子之光也者以柔顺文明之道所行得中且下应九二刚明之臣与之同心戮力一志毕虑与天下兴利除害致天下于既济是君子光显之徳也有孚吉者言六五以柔顺之质委任九二刚明之臣与之共治天下当絶疑忌之心以信相待则兴治之功毕而终获其吉也象曰君子之光其晖吉者六五之君能以柔接物以信遇臣兴天下之治是君子光晖之用无所不至而获其吉也上九有孚于饮酒无咎濡其首有孚失是象曰饮酒濡首亦不知节也义曰夫六五柔顺之主能下接九二刚明之臣使既济之道已成至于上九则纲纪已振教化已洽法令已备故已可以无为而治不劳聪明委信于臣而饮食宴乐以相和悦所以无咎也濡其首有孚失是者夫安不可恃乐不可极任臣不可以不察如是则有苟简败坏浸润之祸至于濡溺其首盖失其所信之道取不节之嗟故曰有孚失是此圣人深戒之辞也
　　
　　繋辞上
　　周易言繋辞者按周易始于伏羲画为八卦至于文王定为六爻演为六十四卦又作卦下之彖辞以解释一卦之义曲尽天地之道总包万事之冝而又周公作其爻辞以释逐爻之义然而圣人作卦其道至大以至纎至悉之事无不备载虽有爻彖之辞以解释之然其辞义深逺其理精微至渊至奥不可以易晓则于常常之人固难知矣是故孔子复作十翼以释之欲使后世之人可以达圣人之渊奥知圣人之行事也所谓十翼之名者曰上彖下彖大象小象文言上繋下繋说卦序卦杂卦凡此十翼以释六十四卦之义上下彖以解文王卦下之辞大象以释一卦之名义小象分于六爻之下以解周公之爻辞文言以文释乾坤二卦之理此繋辞以统言天地之渊奥人事之终始说卦以陈说八卦之徳业序卦以序六十四之次叙杂卦以辨众卦之错杂此上繋是夫子十翼之中第六翼自天尊地卑而下至篇末分十一章各列于后今随文而解之然按先儒周氏云上繋辞凡十二章自天尊地卑为一章圣人设卦观象为二章彖者言乎其象为第三章精气为物为第四章显诸仁藏诸用为第五章圣人有以见天下之为第六章初六藉用白茅为第七章大衍之数为第八章子曰知变化之道为第九章天一地二为第十章是故易有圣人为第十一章子曰书不尽言为第十二章虞飜分一章以大衍之数并知变化之道共为一章取之然分义之段数未尽意随文而别解之然繋辞有二说是圣人繋属其辞于爻卦之下故此篇第六章云繋辞焉以断其吉凶第十二章云繋辞焉以尽其言是繋者取其繋属其辞于卦下故谓之繋辞也
　　天尊地卑乾坤定矣义曰此言天地之道者也自此乾坤定矣而下至天下之理得而成位乎其中矣为一章以释圣人法天地之义也夫易之所始始于天地天地之判混元廓开而万物之情皆生于其间既万物之情皆生于其间是故圣人仰以观于天文俯以察于地理于是画为八卦以类万物之情以尽天地之道人事之理以尽乾坤水火风雷山泽之象是易之卦始于天地者也然则天尊地卑者何也夫天是纯阳之气积于上而为尊地以积阴之气居于下而为卑刚阳居上而有尊髙之象柔阴居下而有卑下之分二气始交分为刚柔是以交错以至生成万物覆载万物大无不包细无不有其形状故天地为乾坤之象乾坤为天地之用天地尊卑既分则乾坤之位因而可以制定也然则首言天地尊卑者葢万事之理万品之类皆自乾坤为始故先言天地尊卑也卑髙以陈贵贱位矣义曰卑者谓地体卑下高者谓天体高上夫天地卑高既定则人事万物之情皆在其中故六十四卦三百八十四爻各有贵贱高卑之位是以君臣父子夫妇长幼皆有其分位矣若卑不处卑高不处高上下错乱则贵贱尊卑君臣父子夫妇长幼不得其序夫如是无髙卑之分位矣故此贵贱之分皆自髙卑之位既陈然后从而定矣动静有常刚柔断矣义曰夫天以刚阳居于上则为动地以柔阴居于下则为静天地之道生成万物各有常度动而有常则为刚静而有常则为柔动静既有常分生成各有常理则刚柔可以断矣以人事言之夫君以刚徳居于上为动臣以柔道居于下为静君出其令而臣行之臣纳其善而君听之君臣动静既有常理则刚柔之分可以断矣若动而不常则刚道不成静而不常则柔道不立夫如是则刚柔不可以断定也然则此经虽论天地之性然亦兼总万物之动静也方以类聚物以羣分吉凶生矣义曰此已下言圣人法天地之象也方者道也天君子之人同道而齐术道同于已者则相推而类聚之君子则以君子为朋偶小人则以小人为类党为士者则以士为同道为浓者则以农为族党为工者则以工为同道为商者则以商为类聚是皆以同道为之共处各随其类族矣物以羣分者上既言君子小人各从其类此又言万品之物亦各以其羣类而为党也至如飞者则以飞者为羣走者则以走者为羣以至昆虫草木岩穴之物各从其羣各从其分也吉凶生矣者夫上言方以类聚物以羣分此言吉凶生矣者何哉夫吉凶生于异类善恶由夫影响同逍齐术者则为吉非其类者则为凶若君子同于君子之人则吉小人入于君子之党则凶是吉凶之道生于非类无所分别若平其所趣则凶是以生焉若顺其所同则吉是以生焉是吉凶之道生于非类者也在天成象在地成形变化见矣义曰象谓日月星辰也形谓山川草木也夫天以刚阳之气居于上而生物地以柔阴之气在于下而承天在于天者则为日月星辰之象在于地者则为草木山川之形是天地之道生成之理自然而然也变化见矣者上既言在天成象在地成形此复言变化见矣者何哉葢天地之道生成之理有全体而化者有久大而化者有骤然而化者千变万化皆有形象而人莫能究其实但知其自然而然也是故刚柔相摩八卦相荡义曰此已下明天地阴阳相推荡之事也夫天本在上地本在下及夫天气下降地气上腾阳极则变而为阴阴极则反而为阳阳刚而阴柔阴消而阳伏刚柔互相切摩更相变化然后万物之理得矣夫八卦之始本于天地刚柔二体法于阴阳刚则为阳爻柔则为阴位爻位相错杂然后以成八卦推荡于天地之间若十一月一阳生而推去一阴五月一阴生而推去一阳是八卦相推荡于天地之间所以成于六十四卦也鼓之以雷霆润之以风雨义曰鼓者动也雷者阴阳二气相激搏则其声为雷霆者怒雷则谓之霆风所以生万物雨所以润动植也此至一寒一暑重明上文变化见矣及刚柔相摩八卦相荡之事也夫天地二气相荡而成八卦之象相推而成万事之理又鼓之以震雷离电滋润以巽风坎雨使天下之物无不遂其性者天地之道也然而风亦言其润者葢风者是生成之气能滋生于万物故亦言其润也日月运行一寒一暑义曰日者太阳之精月者太阴之精寒者是纯阴之气暑者是纯阳之气也夫天地之道生成万物既鼓动以雷霆又滋润以风雨以日而煦育之以月而照临之及夫日月运行以成昼夜以成寒暑之候以尽生成之功者天地之道也然而直云震巽离坎不云乾坤艮兊者葢乾坤之道上下备言艮兊非鼓动运行之体故不言之其实亦雷电风雨出于山泽故亦兼包其义焉乾道成男坤道成女义曰道者自然而生也此言乾坤之道也夫天以纯阳在上故为乾地以纯阴在下故为坤乾主乎刚健坤主夫柔顺乾自然而为男则为君为父为长为上坤自然而为女则为臣为子为妇为少乾居于上则为尊坤居于下则为卑二气交感以生万物故有男女之象然则坤必言成者葢乾因阴而得为男坤因阳而得为女故言成也乾知大始义曰大始者是阴阳始判万物未生之时也乾者天之用也夫乾以天阳之气在于上故万物莫不始其气而生莫不假其气而成得其生者春英夏华秋实冬藏承其气而成者则胎生卵化蠕飞动跃是乾知大始起于无形而入于有形也坤作成物义曰坤者是地之形也物者万品之物也夫地以纯阴之气在于下上承于天阳之气以生万物无所不载无所不育是乾始于无形而坤能载之以作成万物之形状也然乾言知坤言作者盖乾之生物起于无形未有营作坤能承于天气已成之物事可营为故乾言知而坤言作也乾以易知坤以简能义曰夫乾之生物本于一气其道简略不言而四时自行不劳而万物自遂是自然而然者也坤以简能者夫坤之生物假天之气其道亦简略其用省黙而已不假烦劳而物自生不假施为而物自遂是自然而然者也然则乾言易知坤言简能者何也盖乾体在上坤道在下万物始于无形而乾能知其时下降而生之坤道在于下而能承阳之气以作成万物之形状其道凝静不须烦劳故乾言易知坤言简能也若夫生成之道于物艰难则不为易知若于事烦劳则不为简能也易则易知简则易从义曰此复说上乾以易知也夫天之道寂然不见其用杳然而不知其为及夫四时之代谢万物之生杀不待烦劳而自然者也夫人君居兆民之上为生灵之主天下之事固不可以一言而尽也然而必当法此乾道简易之徳以总万事之要目则天下之道亦自然简易而知也简则易从者复解上坤以简能也夫地以纯阴之气上承于天以生万物不在烦劳而自然简易天下之物各遂其性者也夫为臣之道为国家之梁栋作士民之冠冕必当法此地道之简易承君之命宣君之化敷布于天下简其万事之要则天下可易从矣易知则有亲易从则有功义曰此二句论圣贤法此乾坤简易之理也亲者亲比也言圣人法此天道简其万事之要不假繁冗屑屑于治体惟在广其仁义生成之道以及于天下昭苏万有养育万民夫如是则天下之人皆悦而亲比之也易从则有功者言人臣之道法此地道奉君之命行君之事不在繁冗使天下之人于事易从不在冗屑而其功易成也有亲则可久义曰此二句论人法乾坤久而益大也物既和亲无相残害故可久也言圣人既能法天之生物顺其万物之情成其至道之要施之无穷传之万世天下之人既亲比之久而不朽此圣人之道至大者也有功则可大义曰事业有功则积渐可大此言为臣之道既能法地之道承事其君以成其功业至大至广使人易从可久则贤人之徳义曰夫天之所以覆而不知所以覆之义地之所以载而不知所以载之理浩浩然其神之所为者天地之功也圣人显诸仁藏诸用若日月之照临而不知照临之迹者圣人之功也然圣人之操心积虑法天地简易之徳以生养天下使天下之人不可名状以成其徳也可大则贤人之业义曰此言贤人之分则见所为之迹也夫为臣之道既能法地之简易以成久大之功业垂之万世而不朽此贤人之业也然则此圣人言徳为臣者言业何也葢圣人代天理物法天行事施其徳泽以滋生于天下顺其物情以至昆虫草木皆蒙其泽无所不烛故其功不可以形状如天之无不覆如地之无不载故称曰徳为臣之道法地之理以承君之命行君之事执其柔顺之道顺从于人以成其功然出一令行一事皆禀君上之命而可以形状故谓之业也然此不言圣人而言贤人者何也此圣人垂教之法也言贤人亦可以法天之简易而行事以生成于天下恐后世之人止谓圣人可以法天之行事故不言圣人而言贤人也且贤人尚可法之则圣人固可知也易简而天下之理得矣义曰言圣人既能从其简易不在烦劳发号施令广布徳泽以成天下之功使天下之人天下之物长幼上下尊卑贵贱各得其分如此则天下无为而治圣人之理得矣天下之理得而成位乎其中矣义曰言圣人既能顺其简易之道顺其万事之理使君臣父子夫妇长幼各得其序则天地之位皆由此矣
　　圣人设卦观象义曰此已下至自天佑之为一章上既言易之所起始于乾坤故首言天地之道然天地始判而万物之情已在其间故易之所始因万物之情而作故曰易始于天地此又言圣人设六十四卦之事夫天地既判而万物之情已见于其间是故圣人仰则观象于天俯则观法于地揆人事之理尽万物之情乾坤水火风雷山泽之象设为六十四卦以通天地鬼神之情状以为万世之法也繋辞焉而明吉凶义曰六十四卦既设其道至大其理至深圣人若不繋之以辞散于诸爻之下则后世之人不能晓圣人设卦之意也然则卦爻之中有刚有柔分阴分阳阴阳相推荡于其间则有凶有吉有失有得故六爻之下皆繋属其辞得其正者则其辞吉失其处者则其辞凶刚柔相推而生变化义曰此已下言天地人事之理也夫天地既判刚柔二气互相推荡以生成万物有全体而化者有渐而化者有胎而生者有卵而化者千变万化自然而然皆由刚柔之气互相推荡以成变化也如乾之初九交于坤之初六其卦为震是故吉凶者失得之象也义曰此总明诸卦象不同之事也夫吉凶生于非类悔吝生于动静故六十四卦三百八十四爻有刚有柔有正有不正若辞之吉者是得之象也辞之凶者是失之象也合于道而不失其正者为吉不合于道悖于其理者为凶是吉凶者失得之象也然观六十四卦之中言吉凶者义有数等或吉凶之事据文可知或不须明言吉凶而吉凶自见若乾之九五飞龙在天寻文考义是吉可知也故不须云吉也若剥之不利攸徃离之九四突如其来如焚如死如之属据其文辞其凶可见故不言凶也亦有爻处吉凶之际吉凶未定行善则吉行恶则凶若乾之九三君子终日乾乾夕惕若厉无咎若屯之六二屯如邅如乗马班如匪冦婚媾女子贞不字十年乃字是吉凶未定故不言吉凶也有直言吉者若坤之六五黄裳元吉以阴居尊嫌其不吉故直言其吉有直言其凶者若剥之初六剥床以足蔑贞凶若有一卦之内或有一爻之中得失相形须言吉凶若大过九三栋桡凶九四栋隆吉是一卦相形也屯之九五屯其膏小贞吉大贞凶是一爻相形也亦有一事相形终始有异若讼卦有孚窒惕中吉终凶有有咎而能改之者若豫之上六曰冥豫成有渝无咎悔吝者忧虞之象也义曰事之小小己过其意有可追悔者曰悔事之小可为鄙吝者曰吝夫人始于得失微小之事虽不至于大咎然亦当忧虞思虑之不可谓之微小不思之故事之小者必至于大恶之渐者必至于着恶积而不可掩罪大而不可解者皆自细微以成之也故易中所言吉凶者是得失之象言悔吝者是忧虞之象也变化者进退之象也义曰夫物之生有全体而化者有渐而变者此皆是进退之象也夫进退之象有盛衰之理生死之道吉凶之验皆自于盛衰故来则为盛徃则为衰故六爻之中有刚有柔或从始而上进或居终而倒退徃来不穷互相推荡以成进退之象也若乾之上九言亢龙有悔复之初九言不逺复无祗悔元吉刚柔者昼夜之象也义曰夫圣人设卦分其刚柔以明人事之要以尽万物之宜刚则为阳为明为昼柔则为阴为幽为夜刚柔相推以成昼夜幽明之理变通之道以成吉凶悔吝忧虞之象也故总言之也然推观其上文始总言繋辞焉而明吉凶刚柔相推而生变化此又别言吉凶者失得之象悔吝者忧虞之象变化者进退之象刚柔者昼夜之象者何也盖吉凶悔吝失得昼夜之象皆由刚柔相推荡而致者故得失有重轻变化有小大合之则同分之则异故始云刚柔相推而生变化不云昼夜者是总变化而言也上文云吉凶者失得之象下文又云悔吝者忧虞之象者盖吉凶之事皆由得失而成得失之本皆由悔吝而成悔吝之本皆由忧虞而有也六爻之动三极之道也此复明变化进退之义也夫易卦之中则有六爻故下二爻以象地中二爻以象人上二爻以象天是六爻之中三才之道毕矣然六爻之道有变有动有凶有吉有得有失若动而合于道则为吉动而悖于事则为凶是六爻之动互相推荡则是天地人三才穷极之事故有吉凶悔吝得失变化之道也是故君子所居而安者易之序也自此已下言君子观圣人设卦作易之意以为修身之法也夫易卦之中有凶有吉有否有泰有悔有吝有变有化有得有失有刚有柔夫君子之人观此刚柔变化吉凶得失悔吝忧虞之象知其易之以序以修其身以行其事以之居处进退不惟尊卑贵贱贫困之间皆得以安止也至如乾之初九言潜龙勿用是言君子之人可隠则当隠也九二则言见龙在田是言君子之人可进则当进之又如居泰之时则君子可引类而进于朝居否之世则有否塞不通之象居于家人则行治家之法居旅之时则为行旅之事如此之类皆是用得其时不失其道不惟尊卑贵贱贫困穷极安处进退之间皆可行之是易之序也所乐而玩者爻之辞也义曰夫君子之人既能知易之以序以为居处之术又当乐玩其六爻之辞夫六爻之辞有凶有吉有否有泰有得有失皆随时而变通是故君子之人必当爱乐而躭玩之见其善则思齐其事见其恶则思惧而改趣其治而去其乱向其安而舍其危以至吉凶之事悔吝之道至纤至悉无不备于爻辞之间故君子所乐而玩者爻之辞也是故君子居则观其象而玩其辞义曰夫爻卦之间有凶有吉有失有得君子之人故当居处之间观其设卦之象明其万事之理以躭乐六爻之辞以知事之吉凶明其事之得失以至死生之道变通之理则无咎过之事动则观其变而玩其占义曰夫易以变而为占自六爻之中皆变而为占故古者取其蓍草之数随其变而占之以明休咎之事以究鬼神之奥故君子若观此六爻之变凡于动静兴作之间必知其休咎之验矣是以自天佑之吉无不利义曰言君子之人既能居则观其辞动则玩其占以奉顺易象则身无有凶害如此则自上天之所佑助鬼神之所协吉何所不利也
　　彖者言乎象者也义曰疏以为自此至死生之说为一章则非也今观其文辞当从辞也者各指其所之为一段自易与天地凖而下至盛徳大业为一章是也彖者言乎象者也自此以下至辞也者各指其所之为一章上章既言吉凶悔吝圣人设卦繋辞之义细意未尽此复言文王作彖分于诸卦之下以释一卦之义虽然有周公爻辞散于诸爻之下然文王之彖其义渊深孔子复作彖辞以解之彖者总论一卦之象如乾之彖元亨利贞曰大哉乾元坤元亨曰至哉坤元屯元亨曰屯刚柔始交而难生蒙亨曰蒙山下有险是皆解一卦之辞也故曰象者言乎其象也爻者言乎变者也义曰夫六爻之设内外二体有变有动有凶有吉各随时而变改之然文王之作彖辞以释一卦之象然其义亦有未尽周公复作爻辞散于诸爻之下总人事之要道明万事之吉凶随其爻而通变之各顺其用吉凶者言乎其失得也义曰夫爻象之设有凶有吉有刚有柔若阳居阴位则不得其正或阴居阳位则或失其常或近而不相得或逺而有所比合于道者则吉乖于道者则凶故吉凶之端失得之义尽在于爻辞之间矣上文吉凶者失得之象也悔吝者言乎其小疵也义曰疵者病也夫人祸发于细奸生于隐暗事有至小而可以追悔者行有至微而可以鄙吝者故当忧虑而戒慎之夫小恶不改以至于大恶小善不积以至于大凶至乎鄙吝之道皆由微小而生也故君子之人观此爻象之辞则知动静之理积其小善以成于大善积其小恶以至于大恶舍其失而处其得悖其凶而从其吉故悔吝之来皆由微小而至矣无咎者善补过也义曰夫人所以有咎者盖由操心积虑过为其事小恶不改以成乎大恶小过不防以至乎大过所以有咎如噬嗑上九屦校灭趾之类是也此言无咎者盖言人之有失者善能自改之故六爻之中有能改过而无咎者若豫之上六曰冥豫成有渝无咎随之初九曰官有渝贞吉从正则吉也是故列贵贱者存乎位义曰位者即六爻之位夫一卦之中凡有六爻分其上下有尊有卑有小有大若九五则言君位九三则言臣位是尊卑大小各有其分则贵贱之位从而定矣齐小大者存乎卦义曰夫阳主刚明而有生成之徳故其徳大阴主柔顺而有消剥之行故其徳小故六十四卦皆本阴阳刚柔之理以定其位也故有大有小君子必当明辨之至如乾之与坤泰之与否损之与益小过与大过既济与未济是皆所用不同有小有大各随时而用之也辨吉凶者存乎辞义曰辞者卦爻之下所繋之言辞也夫六十四卦有阳居阳位阴居阴位有以阳居阴位者有以阴居阳位者有以臣居君位者有以君居臣位者如此之爻位多矣圣人若不繋之辞则凶吉无由见矣至如比之六二居得其正则其辞曰比之自内贞吉小畜之初九以阳居阳则其辞曰复自道何其咎吉随之九四以阳居阴则其辞曰随有获贞凶观之初六以阴居阳则其辞曰童观小人无咎君子吝噬嗑之上九以阳居阴曰何校灭耳凶是吉凶之文皆在于所繋之辞也君子之人若明辨吉凶之事观其辞则可知矣忧悔吝者存乎介义曰介者纎介也悔吝者小疵病也夫人小恶不改以成于大恶小疵不补以成于大疵勿谓小善无益而不为勿谓小恶无伤而弗去及夫恶积而不可揜罪大而不可觧以至何校灭耳丧身夷族然后悔之亦其晚矣故圣人凡小疵病鄙吝之事必先忧虞之所以获其无咎也然则万事之理皆始自纤芥故圣人豫防之故坤卦曰履霜坚氷者则圣人教人防微杜渐之深戒也震无咎者存乎悔义曰震者动也悔者过也夫人所以举动而无咎者盖有刚明之才有至正之徳知其吉凶之道明其得失之迹事之小疵者预忧虞之事之将失者心改悔之所以举动而无咎者盖存乎悔也是故卦有小大辞有险易义曰其道光明则谓之大其道消散谓之小夫六十四卦之设有大有小有通有塞故六爻之中有变有动有险有易若履得其正居得其中行事无过则卦爻之下亦有和易之辞若履非其正居非其位行事失其中则卦爻之下亦有险难之文至如居之时则言君子道长居否之时则言君子道消明夷之时则言明有所伤大壮之时则言大者壮也以至吉凶悔吝善与不善恶与不恶卦爻之下各繋其辞以明之故上文所谓齐小大者存乎卦者是也辞也者各指其所之义曰言六十四卦所繋之辞各指事而言也至如适于泰卦则其辞和易适于蹇卦则其辞艰险适于谦卦则其辞巽顺适于离卦则其辞文明是各指其事之所变而言也
　　易与天地凖义曰自此已下至鼔万物而不与圣人同忧盛徳大业至矣哉为一章上既言卦爻辞理之义此又广明易道深逺可以与天地相叅凖也夫天地之道福善祸滛善者则佑助之恶者则倾覆之以至生成万品之物皆以简易之道自然而然也夫易之道本始于天地故六十四卦三百八十四爻所以统三才而妙万物也故爻之善者则其辞善爻之恶者则其辞恶得其正者则其辞吉失其正者则其辞凶以至总包万事之理皆以简易之道自然而然也是大易之道之可以凖拟于天地也至乾以健而法天坤以顺而法地之类是也故能弥纶天地之道义曰弥者缝也纶者经也言易道妙包含万象知鬼神之情状明人事之终始上可以弥缝补合于天道下可以经纶牵合于地理无所不载无所不备者也仰以观于天文俯以察于地理义曰天文者则是日月星辰布设悬象成文章故称文也地理者则谓山川原隰高卑上下各有条理繁盛于地故称理也夫易之本始始于天地圣人仰以观于天文俯以察于地理揆万物之情尽人事之理以至纎至悉无所不包无所不备是易之道也是故知幽明之故原始反终故知死生之说义曰幽者无形之谓也明者有形之义也明则为昼为阳幽则为夜为阴夫圣人之作易本凖拟于天地下总括于事物鬼神之情状吉凶之萌兆阴阳之运动幽明之义理莫不统包于其间矣原始反终故知死生之说者夫易道深逺知幽明之故以原究事物之终始反复天人之本末万物之荣枯四时之变化吉凶之兆动静之理以至死生之说莫不知之精气为物逰魂为变义曰精气者则为阴阳精灵之气也氤氲积聚而为万物也游魂者伸为物之积聚归为分散之时则谓游魂夫天地之道阴阳之精气萃聚而生万物于万物之间受阴阳之精气而灵者则为人人受阴阳之精气萃之于身则有耳目口鼻心知发肤而为之体魄也合于人身则谓之魂故口能言目能视耳能听心能思虑则谓之神故用思虑心知才能则谓之变得精气之多者则为神得精气之少者则为魄及夫思虑既久精神已倦心知已劳发肤渐衰用之太过及其死也体魄降于地骨肉毙于下精神散之于天则为神体魄散之于下则为鬼是天地之精气萃聚于人身则为精神体魄矣故左氏载子产之言曰心之精爽是谓魂魄魂魄去之何以能久是言凡人得精气之多者为神受精气之少者为魄神魄萃之于身久而必去则精气归于天则为神骨肉毙于下散而无所之则为鬼又礼记祭义曰气也者神之盛也魄也者鬼之盛也合鬼与神教之至也众生必死死必归土此之谓鬼骨肉毙于下阴于野土其气发扬于上为昭明焄蒿凄怆此百物之精也神之着也是言人之生则精气聚而为神死则骨肉散而为鬼而精魂改变去形离体则为变化之道也是故知鬼神之情状义曰鬼神者不疾而行不言而信视之弗见听之弗闻者鬼神之道也夫鬼神之道本诸精气体魄聚之而生亦由骨肉体魄散之而有冥冥然不知其所在圣人以其为无则曰不仁以其为有则曰不知其有形状可覩哉然此言知其形状者盖言易道至大通于天地达于幽明不惟幽隠章显之间而易道可以见矣与天地相似故不违义曰此已下言易道广大尽生死之理幽明之故也夫天地之道春生夏长秋杀冬藏包含万彚无小无大高者下者飞者走者莫不生育之故不可以一言而尽也夫大易之道阳刚阴柔穷幽极逺总括万事从无入有至纎至悉莫不总明之故不可一言而尽也推其本原大易之道皆圣人穷神尽性而作也上则凖拟于天地下则包言于人物前乎天地则其道不过后乎天地则其道不异中于天地之间则其道若合符契而无违越是易之道与天地相似者也知周乎万物而道济天下故不过义曰圣人无物不知是知周也天下皆养是道济天下也万事皆得其宜是不过也夫圣人以仁知之徳才能思虑周及万物至于纎介之类皆蒙被之又以仁义施及天下使万品之物天下之人皆得其所皆获其济而又所行之事合于大中无过无不及之事旁行而不流义曰夫圣人中天下而立正南面而居拂其己之私邪去其已之阿党所行之事中立而不倚正行而不邪以天下为一家以万民为一情凡所动作莫不会合大中之道而行之此言旁行而不流者盖言圣人非善于一身以至正之徳上符于天下合于地中合于人无私无枉无所不契虽旁行于天下之间亦无私邪淫过流荡之事所以然者盖至公至正而致然也乐天知命故不忧义曰顺天施化是乐天识物始终是知命夫圣人顺天施化识物始终以其不可改者天命也由是推测天道以知己命至于富贵寿考贫贱夭折皆繋于天是以心无忧恤虽在贫贱亦不为险诐之行虽在富贵不为奢侈之心故孟子曰莫之为而为者天也莫之致而至者命也是言人之性命之理死生之道皆本于天固无可奈何然则富贵禀于天死生繋乎命既无可奈何则宜顺从于天道乐天而知命原始而思终安静而居则无忧恤也安土敦乎仁故能爱义曰安者静也爱者养也夫圣人禀天地之全性五常之道皆出于中天下有一物不被其赐者若已内于沟壑由是推己之性以观天下之性推己之仁以安天下之物使天下之人万品之物皆安土而定居矣人能安土物既遂性则父母兄弟亲疎上下逓相亲睦而敦仁爱之心矣范围天地之化而不过义曰范谓模也围谓周也过者违也夫圣人粹天地之灵中天地而立观天地之性然后正己之性观天地之情然后正己之情凡所行事皆模范于天地阴阳之端至如树木以时伐禽兽以时杀春夏则生育之秋冬则肃杀之使物遂其性民安其所是范围天地之化而无过越也曲成万物而不遗义曰曲者曲屈委细而成就万物也遗者弃也夫圣人宅天下之广居司万物之性命模范天地以施化辅相天地以保民虽事物之微昆虫之细亦皆以仁信屈曲而成就之至如纲罟以时不麛不卵是皆物之微细而不遗弃也通乎昼夜之道而知义曰通者无所不通之谓也书则为明为阳也夜则为幽为阴也夫圣人得天之正性秀出于人上与天地合其徳与日月合其明通晓阴阳之宜黙运鬼神之奥虽昼夜之道幽明之理无所不知无所不晓至如寒暑之代谢星晷之相旋阴阳之晦明风雨之凄暴未有不先知之矣自此已上皆言神之所为精气为物逰魂为变之事圣人能极神尽虑推幽测隠无所不知也故神无方而易无体义曰神者阴阳不测幽微不可以测度故曰神无方者不见所处运动不息是无方也易者即周易也无体者唯变所适徃来不穷是无体也夫天地之道妙用无门鬼神之道寂然无迹春生夏长藏徃知来故不可以方隅而论之夫大易之道总括天地包含万象惟变所适道无常用既不可以象类索又不可以形器求是亦不可以定体而论之也是大易之道与天地之道相凖如鬼神之妙用也一阴一阳之谓道义曰道者自然之谓也以数言之则谓之一以体言之则谓之无以开物通务言之则谓之通以微妙不测言之则谓之神以应机变化则谓之易总五常言之则谓之道也上既言天地之神大易之道穷变尽神妙用无方不可以方隅形体而求之此又言天地生成之道夫独阳不能自生独阴不能自成是必阴阳相须然后可以生成万物故于冬至之日阳气下施散而为春夏以生成万物以至洪者纎者髙者下者皆遂其生以盈满于天地之间然万物既生不可不成之故于夏至之日阴气下施散而为秋冬以成就万物以至洪者纎者髙者下者皆遂其性以成就于天地之间是一阴一阳互相推荡天覆而地载日照而月临所以谓之道也继之者善也义曰夫天地之道阴阳之功生成万物千变万化以盈满于天地之间使高者得其髙之分卑者得其卑之理圣人得天地之全性继天地生成之功以仁爱天下之物以义宜天下之众使居上者不陵于下在下者不过其分是圣人继天养物之功以为善行也故乾卦曰元者善之长是言天以一元之气为众善之长圣人继其元善之功以理于物也成之者性也义曰性者天所禀之性也天地之性寂然不动不知所以然而然者天地之性也然而元善之气受之于人皆有善性至明而不昏至正而不邪至公而不私圣人得天地之全性纯而不杂刚而不暴喜则与天下共喜怒则与天下共怒以仁爱天下之人以义宜天下之物继天下之善性以成就己之性既成就己之性又成就万物之性既成就万物之性则于天地之性可参矣是能继天地之善者人之性也仁者见之谓之仁知者见之谓之知义曰夫圣人得天性之全故五常之道无所不备贤人得天性之偏故五常之道多所不备或厚于仁而薄于义或厚于礼而薄于信是五常之性故不能如圣人之兼也夫大易之道卦于伏羲重于文王爻辞于周公是三圣人垂万世法则之书其间写天地水火风雷山泽之象本凖拟于天地统鬼神之妙用惟变所适量时制宜故不可一义而求之也若仁者见之则知圣人之仁知者见之则知圣人之知是各资其分而已矣百姓日用而不知故君子之道鲜矣义曰夫圣人得天地之正性继天地之行事故无所不知无所不明贤人得天地之偏又可以仰及于圣人之行事然圣人之道至深至奥贤人尚可以偏窥之至于天下百姓常常之人得天性之少者故不可以明圣人所行之事夫大易之道载圣人之行事包乾坤之生育鬼神之妙用人道之终始无不备于其间圣人体其用成其功业发见于天下则天下之人咸戴而行之莫知所以然而然也然而圣人君子虽能体易道以为用观易道以施化然能悟君子之道者亦鲜矣显诸仁藏诸用义曰上言神之所为此论易道之大与神功不异也显诸仁者言道之为体显见仁功衣被万物是其显也藏诸用者谓潜藏功用不使物知是藏诸用也夫天地之道乾刚坤柔日临月照春生夏长秋杀冬藏使万物绵绵而不絶者天地生成之仁也然不知天地生成之用也夫圣人之道恩涵泽浸政渐仁煦薄赋轻役恤孤轸贫使百姓安其土而不迁劝其功而乐事者圣人生成之仁也然不知圣人生成之用也夫大易之道寂然不见其体杳然不见其形以之悦怿生民功业万世施为徳泽则可以衣被万物是显诸仁也及夫推究原本测度云为不见其迹是藏诸用也是大易之与天地鬼神无以异也鼔万物而不与圣人同忧义曰夫天地之道以时而生以时而杀雷霆以鼔动之风雨以滋润之使万物洪者纎者髙者下者皆遂其性或万物之中有夭折暴亡凶荒札瘥者皆任自然之理不能忧恤之夫圣人代天牧民继天之善以仁义之道生成于天下物之夭折暴亡凶荒札瘥者常如己内于沟壑之中是天地之道但能鼔舞于万物而不能忧恤于万物也圣人能生成于万物又能忧恤于万民也惜乎圣人所不得者天地之权也故大易之道载天地生成之理而不能与圣人同忧也老子曰天地之道气犹槖钥以万物为刍狗者此也
　　盛徳大业至矣哉义曰此已下至阴阳不测之谓神为一章此是十翼之中第五章今注疏之说皆以谓显诸仁藏诸用而下至道义之门为一章今观显诸仁藏诸用鼔万物而不与圣人同忧三句皆言上文天地不测之事故自此盛徳已下至阴阳不测之谓神为一章自夫易广矣大矣而下至易简之善为一章盛德大业至矣哉者夫天地之道无所不生无所不育以生成之功言之其徳至广而其功至大也圣人法天之用广生成之道万物由之而通政教由之而理而又作工巧以便器用立商贾以通有无为之纲罟则以畋以渔为之耒耜则以耘以耨天下之人至于昆虫草木无不被其赐者是圣人充盛之徳广大之业至极矣哉然必云盛徳大业者盖施于行则为徳行于事则为业也富有之谓大业义曰自此已下覆说大业盛徳因广明易与乾坤之事夫天之生物盈满于天地之间则谓之富圣人法天之行事布其徳泽施其教化竭天下之财用聚天下之民物以为之富有富有天下措当世于不拔故谓之大业也日新之谓盛徳义曰夫天地之道日往月来阴极阳生四时更变寒暑相推一日复一日其徳愈新以至生成万物日日而盛大圣人法此天地之道増修其徳持循政教适时之变量事制宜使其徳日日盛大生生之谓易义曰生生者阴生阳阳生阴也天地之道圣人之徳以富有言之则谓之大业以日新言之则谓之盛徳而又生成之道变化死生生而复死死而复生使万物绵绵而不絶者天地圣人之徳业也夫大易之道尽七九八六之数写天地水火雷风山泽之象总阴阳生杀之理包人事万物之宜变而必通终而复始随时之变因事制宜凖拟天地之间则其功不异是生生相续而不絶也成象之谓乾义曰乾者健也夫天以一元之气仰而望之其色苍苍然下周于地其状如倚杵南枢入地三十六度北枢出地三十六度一书一夜凡行九十余万里自古至今未尝有毫厘之差忒亦未尝有分毫之不及以至生成万物皆以乾健而神其用以成就万物之形状非刚健之功则不能如是也故伏羲始画乾卦皆取健用为象也效法之谓坤义曰坤者顺也夫坤地之道承天之气而始终万物无所不载无所不生皆效天而生育之故伏羲画坤之卦亦皆取效坤顺之义而名曰坤然则必言成象之谓乾效法之谓坤者盖万物之生必由天道刚健然后成其形象地道柔顺必得阳气然后顺其物理以人事言之乾则为君之象坤则言臣之道天下之事非君不能立庶政之设非臣不能行也极数知来之谓占义曰夫大易之道总包天地动赜鬼神天下之事不言而自知吉凶之道未萌而先见皆圣人以蓍象之数占其事物之理逆知来事之意考其行事之验以成其文也故下文所谓将有为也问焉而以言其受命也如响此之谓也通变之谓事义曰夫暑徃则寒来阳生则阴伏物之所以理事之所以通生而后滋周而复始皆自于变化之力也故黄帝通其变使民不倦神而化之使民宜之易穷则变变则通通则久是皆自通变之道然后成天下之事也阴阳不测之谓神义曰夫万物之生皆由天地阴阳之功以生成之然生成之道周而复始极而复生不言而信不疾而行以至变化之理及究其生育之形不可得而知也
　　夫易广矣大矣义曰自此已下至易简之善配至徳为一章此十翼之中第六章赞明大易之道至广而至大也夫易变化极于四达是广矣穷于上天是大矣故下文云广大配天地是也以言乎逺则不御义曰逺者四逺之外而不御止也夫大易之道至广而至大极天地之渊蕴尽人事之终始推于天下则天下之事无不备施之万世则万世之事皆可知穷于四逺则四逺之处不能以御也以言乎迩则静而正义曰迩谓近也夫迩近之地目所可覩耳所可闻思虑之所可及之处也故大易之道虽于迩近之间穷理尽性耳目之所覩思虑之所及寂然不见其形杳然不见其迹虽邪僻之不能干至于幽至于静黙然而得其正者大易之道也以言乎天地之间则备矣义曰言大易之道至广而至大以言乎遐逺之间则不可御止以言乎迩近之处则其道静黙以言乎天地变化之道则无所不备矣夫乾其静也専义曰乾者天之用也夫乾之体至刚至健一昼一夜凡行九十余万里其刚健之徳也如此夫然而生育之时虽纯阴用事而坤道承阳之气以发生万物虽当纯阴用事之时而阳气凝然静黙任其専一之道以生于物也其动也直义曰直谓正直也言乾之用虽未生万物之时其静也専及其阳气下降于地以生万物其运转则四时不忒寒暑无差刚而得正是以大生焉义曰言天地之道以其専一至静之徳运动而不失其正是以能大生于万物也夫坤其静也翕义曰翕者敛也夫坤之道凝然在下承天阳之气以生于万物当阳气未降之时则翕敛其气闭藏其用也其动也辟是以广生焉义曰夫坤之道凝然在下翕敛其气闭藏其用而不动及其阳气下降之时开辟其用承阳之气以生于物是以其生育之道至广而无限极也广大配天地义曰此已下申明大易之道也言大易之道至广而至大无所不包无所不备上可以配之于天下可以周之于地其道至深而至逺也变通配四时义曰夫易之道至幽至赜惟变所适生而不絶周而复始变通之道无所常定亦可以配于四时至如乾坤之道生杀之理春则生之生之不已必夏长之长之不已必秋成之成之不已必冬干之是四时生杀皆有其时而变通易有变通之理所以配于四时也阴阳之义配日月义曰夫易之中有阴阳犹乾坤之有日月夫日者是至阳之精照于昼而为明月者是至阴之精照于夜而为明故大易之道变通之理有刚有柔有阴有阳犹乾坤之有日月运其寒暑以成昼夜易简之善配至徳义曰夫大易之道包含万象至纎至悉无所不载然而其道简易不尚烦劳可以配天地之至徳也
　　子曰易其至矣乎义曰此已下至成性存存道义之门为一章此赞美易道至大至广也夫易圣人所以崇徳而广业也义曰夫大易之道至广而至极上可以括天之髙明下可以包地之博厚圣人用之可以增崇其至徳广大其功业也知崇礼卑义曰夫万物之理万事之原不能出于圣人之知然圣人之知必由礼而修饰之故知崇则如天之高至贵而人莫能及故礼卑如地之下至而人不能出是至崇者不能及于知之髙至卑者不能出于礼之用也崇效天卑法地义曰言圣人之知崇而上效于天礼卑而下法于地知以幽逺为上则为崇礼以卑退为本故为卑也天地设位而易行乎其中矣义曰夫天以纯阳之气积于上地以柔阴之气积于下天地初判二位既设则大易之位万物之情以行于天地之间矣成性存存道义之门义曰性者天所禀之性也存存者不絶之貎也夫人禀天地之善性至明而不昏至正而不邪至公而不私若能观天之性而成就己之性则可以生成于天下以尽万物之性使万物之性存存而不絶而道义之门自此涂而出也若夫不能观天之性以正己之性则于邪佞而放僻之事从而至矣如是则不能成其道义之门不能开通其物故此大易之道凖拟于天地至公至正无私无曲成其治性之道存存而不絶成其道义之门为人之所出入而取法也
　　圣人有以见天下之赜而拟诸其形容象其物宜义曰自此已下至负且乗致寇至盗之招也为一章注以谓至其臭如兰则非也上既言易道变化神理不测此又明圣人见天下之赜以成万物之形象也赜者幽赜也人之难见者也言圣人推测天下之幽赜以拟度万事之理以凖拟万物之形容以象万物之所宜使皆各得其宜各顺其性至如刚之理则拟乾之形容柔之理则拟坤之形容艮之性则言其止震之性则言其动阳物则言其刚阴物则言其柔若泰卦则言泰之形容象其泰之物宜若否卦则言否之形容象其否之物宜其六十四卦之中皆有所象矣是故谓之象义曰此已上结成卦象之义也夫言圣人因拟度万物之形容以象万物之所宜是故谓之象象者即文王所作彖辞以明一卦之象也则谓之象然六十四卦之中皆谓之象故前章云卦者言乎其象也是言圣人因推测天下之理以明万物之宜故谓之象也圣人有以见天下之动而观其会通以行其典礼义曰动谓变动也会合也通谓通变也言圣人观此诸卦爻之变动明其吉凶得失之要以观天地万物会合变通之事其有合于理通于道者则为之常礼而行之其有悖于理违于道者则舍而去之是圣人明六十四卦动静之理变通之事合其典礼者也繋辞焉以断其吉凶是故谓之爻义曰夫六十四卦有刚有柔有变有动会合于典礼者则为吉不会合于典礼者则为凶然而其义幽微常常之人不能明晓耳是以圣人于诸卦诸爻之下各繋属其文辞以解释之若阳居阴位则言其吉若阴居阳位则言其凶或近而相得则言其吉或逺而不相比则言其凶或居泰之时而行君子之事则吉或居夬之时而行刚壮之道则凶是皆观天下之变动合刚柔之常理而繋属其辞以断定其吉凶之效也是故谓之爻爻者效也效诸物之变动明万事之常理得其正者为吉失其位者为凶是吉凶之效自爻之动静而见也故上章云爻者言乎变者也言天下之至赜而不可恶也义曰此覆说上文圣人见天下之赜也夫小人之性为谗为谄常有害君子之心然君子之人凡所作事使小人不得间而窥不得伺而疑故所行之事坦然而行小人不能以恶忌也故大易之道广之如地高之如天君子小人之道无不备载于其间然虽有黜小人之辞然无心専在于小人但人事得失皆备言之故虽小人之心亦不能恶大易之道也言天下之至动而不可乱也义曰此覆说上文圣人见天下之动也夫天下之动吉凶是非奸邪情伪莫不错杂于其间既奸邪情伪错杂于其间则天下从而乱矣今此大易之道亦无心于圣人惟天地之通变人事之终始有会合于典礼者则为吉悖乱于常道者则为凶其文皆散在诸爻之下以明变动之理虽小人之情伪亦不能错杂而纷乱之拟之而后言议之而后动拟议以成其变化义曰拟之而后言者此覆说上文天下之至赜而不可恶也议之而后动者此覆说上文天下之至动而不可乱也言圣人观天下之运动明人事之得失一言之出必深思逺虑然后行之何哉盖言之有善有不善若拟而出之则其言必善若不拟而出之则其言或有不善必须拟而出之则言满天下无口过故云夫人动静之间亦须合于道若议论而动之则无悔吝矣若不议论而动之则悔吝有时而至焉若议而动之虽行满天下亦无怨恶也若能言动之间拟之而后为议之而后行则深思逺虑久而必精则可以通天下之变化为天下之法则者也鸣鹤在阴其子和之我有好爵吾与尔靡之义曰上既言拟议于善则善应之拟议于恶则恶应之是犹鸣鹤之在阴其同类者必相应之也夫鸣鹤在阴者此中孚之卦九二之爻辞也夫中孚之九二上应于九五当中孚之时二五以至诚相应用心不私然虽为六三六四以阴柔间厕于其间进无所适退无所遇二五虽不得相然至诚相待终得其应此中孚之时卦象之如此也是犹鸣鹤之在幽阴之中而声闻于外其子从而和之也我有好爵吾与尔靡之者亦是言至诚相待之故也夫美好之爵不自独有宜与尔同类之人共分而靡之是言结之深用心不私至公至正也然此引而证之者葢明圣人之言行当拟议而行之言之善者则善者应之言之恶者则恶者应之子曰君子居其室出其言善则千里之外应之况其迩者乎义曰此孔子因言圣人之言出于其近以行于逺出于其内以及于外出于其身以行于人也故君子之人凡居其室出一善言可以为天下之法可以兴天下之利虽千里之逺而人皆从之况于迩近之人乎居其室出其言不善则千里之外违之况其迩者乎义曰言君子之人凡居其室出一言不善则不可为天下之法不能除天下之害不能兴天下之利则千里之人皆违而不从之况迩近乎言出乎身加乎民行发乎迩见乎逺言行君子之枢机义曰枢者户枢司其通塞之道机者弩牙主其矢之中否也夫言户枢之发或明或暗主其通塞之道弩牙之发或中或否主其发矢之中犹君子之人言行有善有不善者也夫君子之言行出之于身行之于外自迩而及逺由中而及外若发而为善则天下从而法则之若发而不善则天下从而违去之是言行之出为命为令有得有失若尸枢之主通塞犹弩牙之有中否中则为天下之荣否则为天下之辱是言行者君子之枢机也枢机之发荣辱之主也义曰言行者本由君子之出发之中与不中是荣辱之主也言行君子之所以动天地也可不慎乎义曰夫君子之言行有善有不善必当思虑之若思之不精虑之不深则言之不善矣善与不善皆动之于天地也故书曰天聪明自我民聪明天明威自我民明威言天体虽髙而下听于卑矣夫君子之言善则为号令以除天下之害以兴天下之利天下之人和乐而从之民既和之则善声动于天善声动于天则上天降其福若言之不善不能兴天下之利不能除天下之害则天下之人嗟怨而不从之天下之人既嗟怨而不从之则怨气渎于天怨气渎于天则上天降之以祸是君子之言行出则动乎天地必当精心而致思之可不戒慎乎同人先号咷而后笑义曰此是同人九五之辞言同人之九五下应于六二然有九三九四为己之寇难六二以至诚相待虽为三四寇难终得为正应也然此引之者凡易之辞有理义未尽者孔子复引而明之言同人之九五始为三四寇难不得与二为应是先号咷也然二五至诚相应终得遇是后笑也故因此言行陈其至诚之道故引以为义也子曰君子之道或出或处义曰夫君子之人怀才抱道有经邦济世之才若遇其时遇其君则进登王者之朝以济天下之民故曰或出若不遭其时不遇其君则守其至正之道待时而动故曰或处或黙或语义曰夫君子之人凡居于室不可以妄语但寂然不言黙然不语或当可言之时必精思而慎虑之然后可言也夫如是虽言满天下无口过行满天下无怨恶使天下之人莫不恱而从之而其心一归于大中之道也然则君子之人同类相应同心相得不必同其道然后言之至如禹稷事于尧朝忧天下之饥如己之饥忧天下之溺如己之溺又颜子一箪食一瓢饮在陋巷人不堪其忧孟子谓禹稷颜回同道又如箕子佯狂殷纣子去之比干谏而死是皆其心异而其道同也惟君子之言必当拟而后言议而后动则语黙出处自然合于道矣二人同心其利断金义曰金者至坚之物也夫君子之人推诚以待物则物以至诚待于己凡是同心同类之人皆感悦而从之不必求同于己之道者但其心一同则可也至如二人同心合谋共虑成天下之能事虽至纎至悉之利亦可以断截坚刚之金是同心之人至利者也同心之言其臭如兰义曰臭者香气也兰者香草也言君子之人既能同心同徳合谋共虑吐言发语有馨香之臭气如芝兰之馥郁芬芳以达于天地之间也初六藉用白茅无咎子曰苟错诸地而可矣藉之用茅何咎之有慎之至也义曰自此已下当连上文为一章注疏以此为第七章之始非也当连上文则是此是大过初六之爻辞也夫大过之时政教陵迟纪纲废坠上下失道本末衰弱惟是有大才徳之人过越常分以拯救之然圣贤之人虽过越常分以拯救天下之事然居事之始不可不慎重之苟不能慎重之则害于成事而以灾其身夫置器于地必安全而无倾覆之事今置器于地又以洁白之茅荐藉之是过慎之至也既过慎之则安全而无倾覆也故孔子因论君子拟议其言行故以此明慎事之始如置器于地又藉以白茅是慎之至也何咎之有乎夫茅之为物薄而用可重也慎斯术也以徃其无所失矣义曰夫茅之为物虽柔弱菲薄然祭祀之时必取而为用以荐藉宗庙之灵虽为物甚微然有洁白柔顺之质其用也重矣圣人因其慎事之始又取茅之所用之重以明慎重之术以此而徃则无所失且天过之事尚且如此况于小小之事乎劳谦君子有终吉义曰此是谦卦九三之爻辞也夫谦之九三以阳居阳在下卦之上以位言之则居得其正以身言之则在人臣之极位上奉于君下在百官之上其责至重其职非轻是以上则劳谦以事于君下则劳谦以接于人不以勤劳为虑常惟旷官之责夫如是是劳谦君子有终者也然则必言君子之终者何也夫小人之性亦有谦顺之时然其心易变朝行而夕改不能终始而行之唯其君子之人慎始至终有其本末故云君子终吉也在古之时惟周公可以当也夫周公是文王之子武王之弟成王之叔当周之时而相武王伐纣一戎衣而天下定迨夫成王幼弱己居三公之责摄天子之位握天下之重权位非不尊也权非不重也天下非不归也而周公尽人臣之忠节竭人臣之思虑以事于冲君复制礼作乐朝诸侯于明堂天下臣民陶然而归之然周公之心犹且吐哺握发以下白屋之士上尽忠节以奉于君下尽谦恭以下于人自古至今未有如周公之徳者也子曰劳而不伐有功而不徳厚之至也义曰此孔子因言君子劳谦以成功业又不自矜伐其功逞已之徳称为己善者也在古之时惟夏禹可以当也夫夏禹事于尧舜之朝洪水滔天浩浩懐山襄陵下民昏垫天下之人物几鱼鳖矣而禹独以圣人之徳尽已之力竭己之谋虑周行天下疏河决导寻源分派以通水之性成其功业天下之人得免鱼鳖之患此禹功之最大者也自古至今天下莫有及禹之功者也然禹不自以为功故舜举之曰汝惟不伐天下莫与汝争功汝惟不矜天下莫与汝争能是大禹不自矜伐其功徳也此是徳厚至极者也语以其功下人者也义曰上既言劳谦君子有终有功而不徳故此大易之道语说谦卦之九三能以谦顺之功卑下于人者也徳言盛礼言恭义曰夫君子之徳以盛为本苟不盛大之则不足以为徳故徳言盛者取其日新之谓也礼言恭者夫君子之行礼必以谦顺为本以恭敬为先苟不能恭敬而行之亦不足谓之礼故礼言恭者取其恭顺之谓也谦也者致恭以存其位者也义曰夫君子之人在人臣之极位处百官之上必当尽恭顺之节以事于君怀恭顺之诚以接于下然后可以存乎其位也若居人臣之极位在百官之上不能尽恭顺之节以事于君不能怀恭顺之诚以接于下则不能保其禄位也必须致恭然后可存其位也亢龙有悔子曰贵而无位髙而无民贤人在下位而无辅是以动而有悔也义曰上既明谦徳保位此明无谦则有悔也故引乾卦上九之辞以证之夫乾之上九处一卦之极过于九五在穷极之地是知进而不知退知存而不知亡也夫君子之人若能居富贵之位不自髙亢执其谦顺则可保其位而获吉也若不能谦顺是为亢龙之悔咎矣子曰贵而无位髙而无民者夫人君之位止于九五今上九之爻过于九五失其中道而在穷极之地是天下之民不与也故云贵而无位髙而无民者夫欲率天下之民莫非有才有位然后可以无悔今上九已过中道越于九五虽居徳位之尊奈何天下之民皆归于九五上九之爻则是髙而无民也贤人在下位而无辅是以动而有悔也者夫天下之贤患乎不用既得其用患乎不才既有其才患乎无君既有其君即尽忠竭节以事之今上九之爻过于九五在穷极无位之地则是无权之人也虽天下贤才至众但甘于藜藿处于蒿莱不辅于上九过亢之人也是以上九动静之间必须有其悔吝也不出户庭无咎义曰此节卦初九之爻辞也上既言乾之上九不知进退恃其崇髙之位生其骄亢之心以至其道穷极动有悔吝此又言圣贤语黙之间必当周宻故引此节卦初九之辞以证之夫节之为道节人之情防人之欲禁民之非止民之伪天下之所恶闻人情之所不愿者也凡君子之人为节之道必当慎重而周宻不可使人窥覩若一漏泄其几则人之情伪奸诈万状丛然而生坏于成事如是则法出而奸生令下而诈起耳故君子凡节天下不可不周宻之苟能周宻慎重不露其芒角使小人不得间而窥则可免其过咎矣子曰乱之所生也则言语以为阶义曰阶者梯阶人之所履也夫乱之所生也皆言语以为之梯阶夫君子之人排斥奸邪创立制度必当慎其言语苟言之不慎则乱之所由矣是故乱之生皆自言语以为之梯阶也君不宻则失臣义曰夫为臣之道尽忠竭节以諌于君成兴天下之利或除天下之害或斥言奸邪或指陈僭忒与君同谋共虑君不能慎宻彰露其事为众所共闻则人生嫉妬之心以至失臣之身也臣不宻则失身义曰夫人欲兴天下之利除天下之害成一时之功为万世之法以鼎新天下之法制者必当慎其几藏其宻也苟言行之有亏失闻之于外为人之所疾害则是自害失其身也几事不宻则害成是以君子慎宻而不出也义曰言君子之人几宻之事不可不慎苟一漏泄其几为小人之所窥覩则奸邪互生情伪交作害废于成事败坏于法制如是则天下从而乱矣是以君子凡立成事谋议奸邪不可不为之慎宻是以君子慎宻而不出也子曰作易者其知盗乎义曰此又言人之爱恶相攻逺近相取盛衰相变情伪相易衅隙相乗而成寇盗之事故孔子因言易中知寇盗之事乎故发而问之曰作易者其知盗乎易曰负且乗致寇至义曰此解卦六三之辞也夫解难之时承蹇难之后君子有才有位者则可以释天下之难六三之爻以阴柔之质居于阳位以位言之则不中也以身言之则不正也夫以阴柔不中不正之小人而居君子之位行其谄佞之行荼毒良民不可以久居其位必为盗之所夺人之所不与焉故曰负且乗致寇至负也者小人之事也乗也者君子之器也小人而乗君子之器盗思夺之矣义曰负者是负担之小人乗者君子所乗之车也夫人臣之位佐君泽民须贤者居之则天下之人受其赐而太平之功可致矣夫君子之器必君子居之若以负担之小人而乗君子之器不惟天下之所厌弃抑亦为寇盗之所争夺也上慢下暴盗思伐之矣义曰夫小人居君子之位骄慢在下之人暴虐为政不唯盗之所夺抑亦为盗之侵伐矣然则居人臣之位处百官之上必当任贤使能以居其位今小人居君子之位此盖在上之人不能选贤任能遂使小人乗时得势而至于髙位非小人之然也盖在上者选之不精也慢藏诲盗义曰夫爵禄之位寳器之物必当慎而藏之苟不能自宝藏之常守不谨则是教诲窃盗之人以取之是自己之招也非盗贼之然也冶容诲滛义曰冶者天冶也夫强暴之男不能侵人之正女今女子不能内守闺门之行反自妖冶其容妆丽其色使外人之窥覩而生不轨滛欲之心是敎诲滛者使侵于己也此盖非外物之然盖己身之不正所招也至如小人在位不能慎守其身贪残荼毒恃其崇髙耽其骄慢以至为寇之所夺亦由已之所招也故复引易负且乗云易曰负且乗致寇至盗之招也义曰言小人乗君子之位必为盗之所夺者盖由己身不正而然也然则上文首尾皆称易曰负且乗者盖欲人慎重其事故再言之〇义曰按此一章有脱落之处亦有倒错之文何以知之按下文云子曰知变化之道其知神之所为乎下文又不言变化之道又一章言天一地二天三地四天五地六天七地八天九地十下文又不言天地之事大衍之数五十有五而经文止言四十有九以此推之则此文倒错而脱漏矣今当先言子曰知变化之道者其知神之所为乎次言天一地二天三地四天五地六天七地八天九地十又次言天数五地数五五位相得而各有合天数二十有五地数三十凡天地之数五十有五此所以成变化而行鬼神也乾之策二百一十有六坤之策百四十有四凡三百有六十当期之日二篇之策万有一千五百二十当万物之数也次言大衍之数五十有五其用四十有九分而为二以象两挂一以象三揲之以四以象四时归竒于扐以象闰五歳再闰故再扐而后挂是故四营而成易十有八变而成卦八卦而小成引而伸之触类而长之天下之能事毕矣显道神徳行是故可与酬酢可与佑神矣〇子曰知变化之道者其知神之所为乎义曰此言大易之道知变化之理知神所为也夫天地生成之道变化万品春生夏长秋杀冬藏自然而然莫知其变化神用之理故大易之道知其变化之理其知神之所为乎天一地二天三地四天五地六天七地八天九地十义曰此言天地生成之数也夫天以一生水生数一地以二生火生数二天以三生木生数三地以四生金生数四天以五生土生数五此是天地之生数也如是则阴无匹阳无耦故地以六成水故成数六天以七成火故成数七地以八成木成数八天以九成金成数九地以十成土成数十阴阳有匹而物乃成故谓之成数也然数之所起本起于阴阳阴阳徃来见于日道十一月冬至日南极阳来而阴徃冬水位也以一阳生为水数五月夏至日北极阴进而阳退夏火位也当以一阴生为火数阴不名竒数必以耦故以二阴生为火数也自冬至以及夏至当为阳来正月为春木位也三阳已生故为木数夏至以及冬至当为阴进八月为秋秋金位也四阴已生故四为金数三月春之季季土位也五阳以生故五为土数此其生数之由也故五行始于水而终于土者此也然则天是纯阳故为竒而称九地是纯阴故为偶而称十是竒偶之数以分阴阳之象故阳数竒者一三五七九是也阴数偶者二四六八十是也故天地竒偶之大数总而言之五十有五阳数竒故其数二十有五阴数偶故其数三十是以天一加天三是四四又加其天五是九九又加其天七是十六十六又加其天九是二十五数也地数自二者自二加其地四是六六又加其地六是十二十二又加其地八是二十二十又加其地十是地数三十也是以天地之数五十有五以成变化之道以尽生成之数所以成天下之务故天之数合而成二十有五地之数合而三十自天一至五是天之五数自地二至十是地之五数也故言天数五地数五天数五地数五五位相得而各有合义曰自天一合于地之六为水自地二合于天之七为火自天三合于地之八为木自地四合于天之九为金自天五合于地之十为土是五位相得而各有合者也天数二十有五义曰言天之数竒自一三五七九合为二十五也地数三十义曰言地数偶自二四六八十合而为三十也凡天地之数五十有五此所以成变化而行鬼神也义曰此已下圣人因其揲蓍以考天地幽赜之事明其天地万物之理故以蓍草之数占之以明阴阳之用也言天地之数自二十五至三十总而合之则有五十五数以成阴阳竒耦之数成其变化之道万品之数而行乎鬼神之幽赜者也乾之策二百一十有六义曰夫乾坤二卦阴阳之象阳爻竒故一爻有三十六策阴爻偶故一爻有二十四策自乾坤而下凡三百八十四爻阴阳之数相半故阳爻一百九十二阴爻亦一百九十二总而言之有三百八十四爻故乾为老阳一爻有三十六策二爻是七十二策三爻是一百单八策四爻是一百四十四策五爻是一百八十策六爻是二百一十有六策也坤之策百四十有四义曰夫坤爻偶故一爻有二十四策二爻有四十八策三爻有七十二策四爻有九十六策五爻有一百二十策六爻有一百四十四策是乾坤之十二爻竒偶之策总而言之有三百六十是故圣人因其乾坤竒偶之数成为一歳凡三百六十日也凡三百有六十当期之日义曰夫乾坤之策凡三百有六十圣人因之以成为一歳一歳之内凡三百有六十日然天之有三百六十五度四分度之一故月行速一月一周天日行迟一歳一周天若以全数言之则一歳三百六十日余其六度又一歳有六小月三年之中余三十六日故为一闰一闰之中又余六日又于五年之中积其二十四日合前六日成三十日又为一闰是五歳再闰也此言期之日为一歳之期也二篇之策万有一千五百二十当万物之数也义曰二篇者言乾坤上下之二篇也夫伏羲画八卦已后文王重为六十四以其易道广大卦义渊深乾坤能始生万物故以乾坤为上经之首以坎离而终之故为上篇之终自咸恒明人事之大故为下篇之首以既济未济而终之故为下篇之终凡此上下二篇有三百八十四爻阴阳之数各半故乾之爻一百九十二坤之爻亦一百九十二凡阳爻三十六策十爻是三百六十策一百爻是三千六百策二百爻是七千二百策却于二百爻中退八爻三八二十四除却二百四十策又六八四十八又除四十八策是乾之爻一百九十二爻都总策数是六千九百一十二策阴爻亦一百九十二爻毎一爻策数是二十四策十爻是二百四十策一百爻是二千四百策二百爻是四千八百却于二百爻内除了八爻二八一十六是一百六十策又四八三十二又除三十二策内有一百九十二爻都总策数是四千六百八策也以乾之六千九百一十二策合坤之四千六百八策都合为一万一千五百二十策以象万物之数矣然则阴阳奇耦之数其中有万有千有百有十故可以极天下之务成天下之事夫万物之数无所不备矣然此皆是老阴老阳之数也而乾坤之间亦有少阴少阳之数也故少阳之数七四七二十八是少阳之数也少阴之数八故四八三十二是少阴之数也自二十八至十爻二百八十一百爻是二千八百二百爻是五千六百策又于二百爻内除八爻二八一十六一百六十又八八六十四是六十四策除了二百二十四策内有五千三百七十六少阴之数三百二十爻三百二十一百爻三千二百二百爻六千四百却于二百爻内除了八爻三八二十四二百四十又二八一十六一十六策内有六千一百四十四共计少阴少阳之数一万一千五百二十当万物之数是少阴少阳与老阴老阳其数皆一也此不言少阴少阳止言老阴老阳者盖易以变为占言其变则神其用举其大则明其小盖老阴老阳少阴少阳其数皆一亦有万一千五百二十当万物之数故但言老阴老阳而少阴少阳从可知矣然必曰老阳老阴少阳少阴者盖阳以老为尊阴以少为贵大衍之数五十其用四十有九义曰按此大衍之数当有五十有五何以明之按上文言天一地二天三地四天五地六天七地八天九地十是天数二十有五地数三十总而五十有五也今经文但言五十者盖简编脱漏矣然则天地生成之道始于太极是故圣人因其天地生成之道自然之理积其成数总而五十有五以明天地之大法今注疏之说但言其用五十殊不知天地生成之数上言天一地二天三地四天五地六天七地八天九地十之数上文既言五十有五之数岂得止言五十哉此注疏之非也歴代以来言之者甚众京房则五十者谓十日十二辰二十八宿也凡五十其一不用者天之生气将欲以虚来实故用四十九焉马季长云易有太极是北辰也太极生两仪两仪生日月日月生四时四时生五行五行生十二月十二月生二十四气北辰居位不动其余四十九转运而用也荀爽则曰卦各有六爻六八四十八加乾坤二用凡有五十乾初九潜龙勿用故用四十九也郑康成则曰天地之数五十有五之数五十有五者其六以象六画之数故减之用四十九王弼则曰演天地之数所頼者五十其一不用者以其虚无非所用也子夏则曰其一不用者太极也无可名之谓之太极此皆殊无所据独郑康成姚信董过三人皆言天地之数五十有五然而又不知四十九之用今注疏之说但言圣人推测天地之数止用五十非数而数以之通不用而用以之成又言虚一以象虚无之气此皆近于荘老空空之说以惑后世今止取五十有五之数以其上文既言天数二十五地数三十是天地生成之数自然之理万有一千五百二十阴阳竒耦之数天下人事之理万事之情万品之物无不总此生成自然之数然而其所頼者四十有九何则夫天数二十五地数三十是老阴老阳之数也以数言之阴数多于阳数而阴者是臣之象也阳者是君之象也今地数三十阴之盛于阳臣之盛于君子盛于父卑盛于尊此至逆之象也是故圣人因其天地生成之数自然之理酌其老阴老阳之数以其阴不可过于阳臣不可盛于君故于地数三十之中去其六策又合于坤之一策二十四遂以地数以卑为尊故去其六数止以二十四合于天数二十五共为四十九数取其阴下于阳臣下于君子下于父卑下于尊此是至顺之道也故其用四十有九然后可以神其用矣分而为二以象两挂一以象三揲之以四以象四时义曰夫大衍之数始本五十有五然其所頼者四十有九然四十九数未分之时则为一以象太极天地未判之际次分而为两以象阴阳分剖之理于左手则为阳于右手则为阴然阴阳既分而人事未备又于左手之中挂其一于小指之间以象三才言天地人事万品之类皆备于其间又揲数之以象四时者又以左右手握之四数之以象天之有春夏秋冬四时运转寒暑徃来不絶之义也归竒于扐以象闰五歳再闰故再扐而后挂义曰言既揲数之其有余者则归之于左手所挂一之处以象其闰然则天之有三百六十五度四分度之一日行迟一歳一周天月行速一月一周天以全数言之则日一年行三百六十度余有六度是故圣人因此大衍天地生成之数推测幽隠以其揲蓍之数四数之其有归余残竒之数则归于所挂小指之间以象其闰既取归余残竒之数以象其闰然于二年之中为闰又其数未备于三年之中为一闰又其数出剩遂于五年闰则其数始足故一歳之间所剰六度又有六小月是十二日也三年之中凡三十六日故闰一月又剰六日遂于五年之中积为二十四日加此六日即为三十日故五年闰也然揲蓍之数归余残竒零止有一二三为残竒今注疏之说以谓四为残竒则非也且四四数之是全数也若以全数为残竒则无所据但止有一二三为残竒也若无余则再扐而后挂之然后见成闰积分之数也然谓再扐而后挂者盖上言归竒于扐以象闰五岁再闰故再扐而挂之是也是故四营而成易义曰是故者连上文也四营者则谓四度经营而成变易也四营者则谓上揲之以四以象四时归竒于扐以象闰五歳再闰故再扐而后挂是也凡此四度经营然后成其变易之道十有八变而成卦义曰凡言一爻凡三度揲之则为一爻一卦六爻三六一十八是十有八变而成一卦也八卦而小成义曰言伏羲所画八卦乾坤艮巽震离坎兑是也八卦既立写其天地水火山泽风雷之象水火山泽风雷之象既立是以健顺动止明入陷说之性毕备此八卦之小成者也引而伸之触类而长之天下之能事毕矣义曰言文王因此八卦小成之后遂引伸八卦为六十四卦又因其事物万品之类而増长之若触刚之事类以次増长其刚若触柔之事类以次増长其柔是以天地之性万物之理天下之情伪万物之本至纎至悉天下之能事无不毕载于其间显道神徳行义曰上既言天地之数天下之能事毕载于易故可以显明其万物之理万事之情原其所由不知所以然而然又可以神其徳行莫见其迹也是故可与酬酢可与佑神矣义曰酬酢者谓报答之辞也言易之道既言天地幽赜之事又显明万事之理又以蓍数明其吉凶之事知其未来明其已徃使人占兆之知其吉凶之验使人从善而去恶从吉而背凶若响之应声而应对之也可与佑神者言易道既言吉凶之事使人占之从吉而惧凶是可以佑明神之徳而行事者也
　　易有圣人之道四焉义曰此已下至易有圣人之道四焉此之谓也为一章言大易之道探赜索隠以成其道故所用之道有四焉以言者尚其辞义曰言则谓大易之中所述之言辞也言圣人探赜索隠作为大易圣人之情显见于言辞之间故君子之人欲观大易之意必观圣人诸卦爻所繋属之文辞见圣人之情意也以动者尚其变义曰动则谓诸卦诸爻也变动也言圣人仰观俯察作为大易设为六十四卦其爻有得位者有失位者有变有动有正有不正有中有不中有应有不应者是诸卦之爻有变动者也既有变动则吉凶悔吝生乎动矣有动而悖于理者则凶有动而合于道者则吉是故君子之人凡欲知其吉凶悔吝存亡之几必先观其诸卦诸爻之变动然后可以知吉凶之事悔吝之虞变通之理然后趋其善而背其恶向其吉而避其凶所以致身于无过也以制器者尚其象义曰象则谓大易之中圣人所设六十四卦之法象也至如伏羲作结绳而为网罟盖取诸离神农作耒耜取诸益宫室取大壮弧矢取诸睽如此之类皆是尚其法象也故君子欲观制器之用必观圣人设卦制器之法象也以卜筮者尚其占义曰筮则谓蓍策龟兆之占筮也夫凡人之生必有疑贰之事得失之理不得以前知是故圣人作为大易设为六十四卦有变通之理有吉凶之验以其凡人不能无疑不能无吉凶然吉凶之道虽圣人有所不知圣人既有所不知必谋之于鬼神以明得失吉凶之事然鬼神之道至幽至隠不可以形覩不可以象窥然莫知其所与人有异然圣人必谋之者是故假其至诚取其蓍龟之数审之于天地之数明诸卦诸爻变动之理以明过去未来之事则必以卜筮占策然后可以前知矣是以君子将有为也将有行也问焉而以言其受命也如响义曰言君子之人既能观此四者之事凡有所施为凡有所行徃必先问焉而以言考其蓍龟之灵占筮之策通变之理吉凶之道然后其受命也如响之应声无有逺近幽深遂知来物义曰言此大易之道告示于人无有遐逺迩近幽深宻之间皆前知其吉凶祸福之验天地阴阳之理将来之事已徃之失皆前知矣非天下之至精其孰能与于此义曰言大易之道若非至极精妙通达天下其孰能与于此哉参伍以变错综其数义曰参则谓三也伍则谓伍也言天一之数有三有五至如天之一下交于地之六生水地之十上交于天之五生土是天地之数三五通变上下错杂综统以成万物之数通其变遂成天地之文义曰言天地阴阳之道通变之理化裁之迹老阴老阳之数交而相杂以成天地之文若刚柔昼夜之道寒暑徃来之功青赤交杂之类二百一十有六以定乾之老阳之象一百四十四策以定坤之老阴之象如此之类他皆可知也极其数遂定天下之象义曰言圣人穷极天下之数阴阳之策万事之理纎介之微然后可以定天下之法象也非天下之至变其孰能与于此义曰言大易之道极穷天地之数以成天下之法象若非天下至变至通之道其曷能与于此哉易无思也无为也寂然不动感而遂通天下之故义曰言大易之道能极尽天下之数极尽天下之事然而易之道不假思虑任用自然不须经营任用自动寂然不见其迹黙然不见其形若圣人以至诚之心感而行之则通变之理万事之宜自然而达矣非天下之至神其孰能与于此义曰夫非忘象者则无以制象非遗数者无以极数至精者无筮策而不可乱至变者体一而无不周至神者寂然而无不应斯盖功用之母象数所由立也言大易之道若非道极妙变化如神极深研几探赜索隐其孰与于此哉夫易圣人之所以极深而研几也义曰此以下又明圣人作易之道极穷幽隐识照几先而作其易者也深者则谓未有其理未见其形而圣人极深其用者也几则谓有其理未形则谓之几也言圣人作易以极其有理未形之几也唯深也故能通天下之志义曰夫人之深未有其理未有其形而又天下之心亿兆其心而圣人以己之深可以通天下之志何也盖天下之心虽亿兆之心而圣人以己之心可以见天下之心以己之志可以见天下之志何则夫人情莫不欲饱暖而恶其饥寒人情莫不欲寿考而恶其短折人情莫不欲富贵而恶其贫贱人情莫不欲安平而恶其劳苦是故圣人以己之心推天下之心亿兆之众深情厚貎皆可以见矣虽亿兆之心至多而难见而圣人但以一己之心一身之劳逸虽未见其理未显其形则天下之心自然而见矣唯几也故能成天下之务义曰几者是有理未形之谓也夫君子之人欲极天下之务必先博学之审问之慎思之明辨之笃行之既能如是则虽天下之务万事之微尽可见矣所谓知至知终者是也唯神也故不疾而速不行而至义曰夫大易之道极深研几无思无为寂然不动能通天下之志能定天下之务是其功如神不疾而速不行而至者也子曰易有圣人之道四焉者此之谓也义曰此又言大易能通微妙以言者尚其辞以动者尚其变以制器者尚其象以卜筮者尚其占故天下之能事毕矣然则首尾俱言圣人之道四者盖为此一章之中所陈者三事一曰非天下之至精二曰非天下之至变三曰非天下之至神皆是广言大易之道然三事之中亦不出于圣人之道四故首尾总而结之也
　　子曰夫易何为者也义曰自此以下至民咸用之谓之神为一章此十翼之中第十子曰夫易何为者此盖孔子叹大易之道其功深赜故假设此发问之辞以问之曰夫易者何为者也夫易开物成务冒天下之道如斯而已者也义曰此夫子自释易之体用也开者通也冒者覆也言大易之道其功宏博能开通于万物之志成就夫天下之务覆冒夫天下之物也至如泰卦则言财成之义履卦则言履素之宜革卦则言治厯之事鼎则言鼎新之旅则言无敢折狱遯则言遯尾之厉大壮则言君子用罔乾卦则言亢龙有悔者如此之类是皆开通万物之志成就天下之务覆冒天下之道如斯之道则大易之体用也故云如斯而已是故圣人以通天下之志义曰夫大易之道其功广大是故圣人以此之故以通达天下之志者也然则天下之人心志至众至繁而圣人以大易之道以通天下之志者何也盖圣人有深几之见极未形之理以已之心可以见天下之心以已之志可以见天下之志虽天下之人心志至众至繁然圣人以已之几深度人之情伪利害极未形之理可以见天下之志者也以定天下之业义曰言圣人以此大易之故极其幽深研几成天下之务冒天下之道以定天下之功业也以断天下之疑义曰言大易之道通于人事一卦六爻有得位失位者然吉凶悔吝虽圣人亦有所不知于人事之间不能无疑是故圣人虽以其蓍策占筮之然亦不能无疑惑之心而又谋之于鬼神谋之于天地以成其卦爻又于卦爻之下繋属其文辞以决断天下之疑也至如乾之初九言潜龙勿用离之六四言突如其来如此是断其疑也是故蓍之徳圆而神义曰夫蓍策之数未占已前其吉凶悔吝人皆不可见无有穷极无有定止其通变之道天地之宜其用如神运而不穷周流通畅也卦之徳方以知义曰言蓍策之数未占之时虽其用如神其吉凶悔吝周流通变运而不穷及其揲蓍之后布成其卦卦有六爻卦爻之下有得位有失位有中有正有凶有吉有悔吝皆繋属而不可变动故言方以知者是知其过去未来之事极其未形之理其情伪利害尽可见矣然则必言蓍徳圆而神卦徳方以知者盖神以知来是来无方也知以藏徃是徃有常也物既有常犹方之有止数无常体犹圆之不穷故蓍之变通则无穷神之象也卦觧爻分有定体知之象也知可以识前言徃行神可以逆知将来故蓍以圆象神卦以方象知也六爻之义易以贡义曰贡者告也言圣人因蓍策之数以布设六十四卦卦有六爻以尽万物之理然爻有应有不应有正有不正其间吉凶悔吝皆不能告谕于人故大易之道极未形之理知过去将来之事故六爻之下皆繋属文辞以贡告于人也至如比之初六言吉大过上九言凶如此之类是皆告于人使人从善而去恶从吉而去凶也圣人以此洗心义曰夫大易之道至公至正极天地之理尽人事之宜其吉凶悔吝皆繋属于诸卦爻之下圣人观之可以洗荡其心至如万物有疑则卜之是洗荡其疑心行善则吉行恶则凶是洗荡其恶心也既洗荡己之心然后可以洗荡万物之心也退藏于宻义曰言此大易之道索隐穷神能荡涤万民之心虽有吉凶悔吝之变仁义之术而人不知自用是其功如神之藏宻也故上文所谓显诸仁藏诸用者此也吉凶与民同患义曰夫人之生愚夫愚妇者甚众其性昏蒙憧憧然不知所以然而然举动之间虽有凶咎悔吝之事而不知自止是故圣人以此大易之故明示其吉凶忧患使趣其善者舍其恶向其吉者背其凶是大易之道与民同忧患也神以知来义曰言大易之道知其未来之事明其未形之理故其用如神也知以藏徃义曰言此大易之道因蓍之策知其过去已形之理其妙皆知之也然则必言知来藏徃者盖蓍定数于始于卦为来卦成象于终于蓍为徃其孰能与于此哉古之聪明叡知神武而不杀者夫义曰言大易之道神以知来知以藏徃非此之故其孰能与于此哉惟是古者聪明叡知之人可以与之耳无所不闻故曰聪目无所不见故曰明思无所不通故曰叡才无所不及故曰知言惟是聪明叡知之人有文有武既能察微又有刚断故于大易之间卦爻之下各随动静神其吉凶之事明其威福之理示人以信则人自然而威服之至如弧矢取诸睽刑罚取诸噬嗑如此之类皆是神其威武不用刑杀而天下自然威服也是以明于天之道而察于民之故是兴神物以前民用义曰言聪明睿知之人既能神其威武而不杀是以大明天地阴阳变化之道大察天下情伪利害之故又以神灵之物明其吉凶之验以前万民之用至于未来之事皆繋属其辞使人通晓之趣其善而去其恶者也圣人以此斋戒义曰洗心则谓之斋防患则谓之戒言圣人以此大易之道斋心防戒其患害之事使忧虞悔吝不能及于己至幽至微之处皆得以先知也以神明其徳夫义曰言圣人既能以大易之道斋戒而防患又能观易道幽深以神明其徳使天下之人不知所以然而然也是故阖户谓之坤义曰此以下又广明大易自乾坤而来也夫坤者阴也主夫地然坤之道主夫生成万物若阳降其气则坤能成而生之若阳气不降则地道阖闭主其収藏如户之闭也辟户谓之乾义曰乾者阳也主夫天夫天阳之气下生万物使万品之物皆遂其生者是乾为开辟之端如戸之开通者也然则先言坤而后言乾者盖凡物先藏而后出故先言坤而后言乾也一阖一辟谓之变义曰言阴主其闭阖又主其収藏阳主其开辟又主其施散是一阖一辟以成变化之道春生夏长秋成冬干者也徃来不穷谓之通义曰言天地之道生成之理徃来之间循环不絶周而复始无有穷极常自通流是谓之通也见乃谓之象义曰言天地之道阴阳之功生而不已自十一月建子阳气下复至于丑寅之位万物显见于世有其形状故谓之象也形乃谓之器义曰言天地之道生成不已故万物始有其形形之不已乃可成于器用是故圣人因此大易六十四卦之形象凡创制器用必观其形象为之凖范然后成其法式也制而用之谓之法义曰言圣人裁制其物凡所施用垂为范模后世以之为法式也至如宫室取大壮网罟取诸离书契取诸夬弧矢取诸睽如此之类皆是圣人制成器用为后世之法利用出入民咸用之谓之神义曰言圣人既制器用或出于此或入于此使天下之人用之皆得其利天下之人既皆得其利是圣人之妙用如神而人不知所以然而然也
　　是故易有大极是生两仪义曰此以下至自天佑之吉无不利为一章易有太极者言大易之道始于太极太极者是天地未判混元未分之时故曰太极言太极既分阴阳之气轻而清者为天重而浊者为地是大极既分遂生为天地谓之两仪两仪生四象义曰言天地之道阴阳之气自然而然生成四象四象者即木金水火是也故上文谓天一下配地六生水地二上配天七生火如此之类是天地阴阳自然相配生成金木水火之象然此止言四象而不言土者盖天地既判生为五行然二气既分则自然生而为木金氷火则地之道本于土而成但言四象则土从可知矣四象生八卦义曰言水火木金互相生成而成八卦至如水生于坎火生于离金生于兑木生于巽土生于艮如此之类是四象五行之所生也是故伏羲因此五行所生画为八卦也八卦定吉凶义曰言伏羲既画八卦之后又繋属其爻辞于诸爻之下明吉凶之变凡事之得者为吉事之失者为凶言于得失之间以成吉凶之事使人退省其身日修其徳趋其吉而悖其恶从其善而去其凶也吉凶生大业义曰夫吉凶之兆也皆在于六十四卦爻位之中得其正者为吉失其位者为凶圣人又繋属其辞以明吉凶之验使人知自修省人既知自修省则能保守其分位以成其大业故大业之成必自吉凶而生矣是故法象莫大乎天地义曰法象则谓吉凶之理得失之迹也夫天地之大万物之理皆由二体互相推荡而生也至于髙者有其分下者有其理善者福之恶者祸之此常理也圣人仰观俯察为之法象善者赏之恶者罚之然其功其理皆本始于天地故云莫大乎天地变通莫大乎四时义曰言天地之道阴阳之气变通之道生成之功春秋冬夏生而不已是以成之成之不已又杀之杀之不已又生之是其天地之气生杀之功千变万化皆由四时之气推荡而成也县象着明莫大乎日月义曰言天地之道布悬其法象星辰其于着明运行不息无所不照者莫大乎日月也崇髙莫大乎富贵义曰上既言天地之道阴阳之理变通之事日月之明此后言以富贵而继属之者何也盖圣人非以恃其崇髙极侈其位夸恃其富贵是故天地之道但能生成万物不能生成天下之人是故君子有大才大徳凡居崇髙极盛之位代天理物能以仁义敎化生成天下之人若无富贵之位则其功不能以及于天下也是故其所以重富贵者非重其位也盖重其行道于天下故下繋曰圣人之大寳曰位是言圣贤所保重者曰位惟在行道而已故以富贵次于天地日月之后也备物致用立成器以为天下利莫大乎圣人义曰备物致用者备天下之物致天下之用也立成器者则谓建立成就天下之器用以便于天下也凡能便利天下者无出于圣人也圣人则无所不通故能成天下之利也至如包羲氏结绳为网罟以佃以渔神农斵木为耜揉木为耒耒耨之利以敎天下又如木为剡木为矢矢之利以威天下又如黄帝刳木为舟剡木为楫舟楫之利以济不通又如宫室取大壮掘地为臼断木为杵臼杵之利万民以济如此之类皆是备物致天下之用立器为天下之利也故唐元次山曰吾人之苦兮山幽幽网罟设兮山不幽吾人之苦兮水深深网罟设兮水不深是言圣人凡所创立其器虽山川沧海之深逺而圣人所作其器无逺无近无幽无深皆得其利故水之深而网罟不深山之幽而网罟不幽其功如是之广而人用之皆得其利也非圣人孰能如此哉探赜索隐钩深致逺以定天下之吉凶成天下之亹亹者莫大乎蓍龟义曰探谓探寻赜谓幽隐难见之处言至幽至逺至隐至近之处钩深极逺之事天地幽隐之处过去未来之吉凶惟是圣人以卜筮之占皆得以知之也若事得于道者为吉失于理者为凶以其吉凶之事告示于人使人趋善从吉去恶避凶虽愚者昧者皆勉勉而知劝夫如是定天下之吉凶成天下之亹亹者皆由蓍龟之占筮也是故天生神物圣人则之义曰神物者则谓神灵之物蓍龟是也灼龟以为卜揲蓍以为筮言天之所生者蓍龟之灵知人之休咎明人之得失是故圣人取之为法则考人之行事也天地变化圣人效之义曰言天地之道阴阳之气生杀之理春生夏长四时代谢千变万化圣人效法之当赏则赏之当刑则刑之事之久者必改其弊器之泥者必革其新是圣人法效天地之变化也若据疏说以为赏以春夏刑以秋冬则非也天垂象见吉凶圣人象之义曰言天之垂象以示人之吉凶若阴阳之惨舒日星之灾变风雨之不节霜雪之不时如此之类皆是天垂象以示于人圣人必当象之或祥之来则象其吉灾之来则应以凶或修其徳而平其政也河出图洛出书圣人则之义曰按此河圗是天之大瑞也若圣人在上至徳动于天地天下之人和洽则和气充塞于天地之间则河出圗洛出书以为瑞应之验也是故圣人所以法则之者盖法其时而行事故曰圣人则之也然按诸儒之说以谓河圗洛书出见于世伏羲因得之而画成八卦感上天之美应者也且上古洪荒之世典章法度未立伏羲以圣人之才徳居位是以经纶天地画成八卦以为万世之法则若河圗洛书未出见之时伏羲亦当画为八卦以为后世之法且河图洛书是天之大瑞若果河图洛书已有八卦则八卦不当言伏羲所画也又按洛书赐禹是亦八卦更有圣人所画矣且按下繋曰古者包羲氏之王天下仰则观象于天俯则观法于地观鸟兽之文近取诸身逺取诸物于是始作八卦以通神明之德以类万物之情此八卦自是伏羲观天地取诸物而画成八卦也又岂得谓伏羲感河图洛书而画八卦哉若果河图洛书已有则孔子不当言伏羲仰观俯察而成八卦也又如孔子曰凤鸟不至河不出图吾已矣夫是孔子因其凤鸟而为书也又曰龟龙在郊薮河出图洛出书是亦因龟麟而至矣此盖孔子言麟凤者天之瑞物难见者也若圣人在上锡五福于人庶政行于国和气充塞于天地则河图洛书麟龙凤出为瑞应之验是以圣人法则其时以行其事也故云圣人则之今郑康成以春秋纬云河图有九篇洛书有二篇孔安国以为河图为八卦洛书有九畴皆失之矣易有四象所以示也义曰按此四象有二说一说以谓天地自然相配水火金木以为之象所以示也又一说吉凶者失得之象也悔吝者忧虞之象也变化者进退之象也刚柔者昼夜之象也是言大易之道有此四象所以示人之吉凶疏荘氏谓六十四卦之中有实象有假象有义象有用象则非也又何氏以为天生神物圣人则之天地变化圣人效之天垂象见吉凶圣人象之河出圗洛出书圣人则之亦非也繋辞焉所以告也义曰上既言天生神物圣人则之天地变化圣人效之天垂象见吉凶圣人象之河出圗洛出书圣人则之易有四象所以示人之吉凶此言又繋属其辞明其得失所以贡告于人使人知忧患之虑也定之以吉凶所以断也义曰言既繋属其辞以明得失又定其吉凶之验以断天下之疑惑使人知其象趋其吉而背其凶也易曰自天佑之吉无不利义曰此大有上九之爻辞也言易有四象所以示也繋辞焉所以告也又定之以吉凶所以断也言天下之人既知其吉凶之验祸福之理又引此大有上九之爻辞以证之言大有上九居大有之世天下富盛诸爻皆乗于刚已独下乗于阴六五有厥孚交如之吉已独乗之是以得自天佑之吉无不利也此大有之时如此也子曰佑者助也天之所助者顺也人之所助者信也履信思乎顺人以尚贤也是以自天佑之吉无不利也义曰此孔子解释之辞也言大有上九所以得自天佑之者盖由己以阳承于六五柔顺之君天之所以佑之者助其顺也人之所以助之者信也言六五居中有信于天下而上九承之是履其信也既已履信则天下之人亦助以信也既履其顺又履其信则是崇尚贤徳矣夫既为崇尚贤徳之人则上天之所佑助鬼神之所协吉天下之人皆所信助夫如是何所不利哉
　　子曰书不尽言言不尽意然则圣人之意其不可见乎义曰自此以下至黙而成之是夫子总言大易之道当连上文为一章书不尽言者言圣人之言出则为天下之则为天下之令然于简牍之中所载必不能尽圣人之言也言不尽意者言圣人之意思虑宏达无逺无近无幽无隐故三百八十四爻之间虽皆圣人之言必不能尽其圣人之意也如是则书不尽言言不尽意于圣人之意其不可见乎此孔子叹美圣人之言圣人之意幽深宏逺不可以见之耶故假发问之辞疑而问之子曰圣人立象以尽意义曰此夫子释圣人之意有可见之理也言圣人之言书不能尽其言言又不能尽其意惟是大易之道六十四卦之中可以明之至如天之道以乾为名取其天体刚健生成不息地之道以坤为名取其地体柔顺能承顺于天是圣人设乾坤之象以尽圣人之意宏功妙用惟乾坤之象可以尽之设卦以尽情伪义曰言圣人之言出则为天下之则然既言不能尽意又立象以尽意既立物之形象以尽其意又观万物之象万事之理天下得失之迹设为其卦以尽人之情伪以尽物之得失也繋辞焉以尽其言义曰言圣人虽立象以尽其意设卦以尽其情伪又于三百八十四爻之下有得位失位者有正有不正者皆繋属其辞散于卦爻之下以尽其言使人通晓其意也变而通之以尽利义曰夫万事之理万物之情若无其通变之道以至穷极必至于败壊也惟是圣人立象以尽意设卦以尽情伪繋辞焉以尽其言而又裁制创立千变万化随时措置立成其事无有壅滞量时制宜变而通之以尽天下之利也鼓之舞之以尽神义曰此总结立象尽意设卦尽情繋辞尽言之意言圣人以其仁义之道以尽天下之情伪以说天下之心又鼔发之致天下舞乐之然则鼓舞何以为发乐之义盖圣人以仁义之道敎化之术渐染于天下之人天下之人虽然无所知识然被上之敎化其心康乐不知手之舞之足之蹈之也既不知手之舞之足之蹈之自不知圣人之道所以然而然是圣人之道渐染于人如神之功乾坤其易之缊邪义曰上既言圣人立象尽意此又言大易之道本始于天地缊者藏缊也言天地初判之时而大易之道已缊藏于天地之间然天地之道万物之形象万事之理皆藏缊于大易之道是大易之道本始于乾坤故乾坤为大易缊积之根源也乾坤成列而易立乎其中矣义曰言天地设立阴阳之端万物之理万事之情以至寒暑徃来四时代谢日月运行皆由乾坤之所生然乾坤既设而大易之道变通之理以立乎中矣是大易之道本始于天地也乾坤毁则无以见易易不可见则乾坤或几乎息矣义曰言大易之道皆本起于乾坤凡是天地之道万物之理变化之道皆在大易之中至如乾生三男坤生三女而为八卦变而相重为六十四分为三百八十四爻易之根源皆自乾坤而来故乾坤成而易道变化建立乎其中矣若乾坤毁弃则无以见易之用夫易既毁则无以见乾坤之用如是则乾坤或几乎息矣是故形而上者谓之道义曰言天之道始于无形而终于有形皆由道之所生道者人可以为之法由而通之谓之道前乎天地则混于元气散乎方隅则潜于象类浩然而不局于器用推于天下则无所不通举而措之则曲尽其变兹乃道之本也然始于无形而终于有形也形而下者谓之器义曰器者是有形之实言天始于无形而生于有形故形于下者则为其器器者则为有形之用但可止一而用之也故在形之外者谓之道在形之内者谓之器也化而裁之谓之变义曰言圣人因其无形之道有形之器推而化之裁制创立设为仁义敎化以至凡所器用以利天下无有穷极无有凝滞故谓之变推而行之谓之通义曰言圣人因其天地阴阳之道思之于心缊之为事业推而行之无有壅滞皆得其亨故谓之通举而措之天下之民谓之事业义曰言圣人因其变通之道措置其用施之于天下各从其时以成天下之功业也是故夫象圣人有以见天下之赜而拟诸其形容象其物宜是故谓之象义曰此以下皆覆言上文圣人立象以尽意设卦以尽情伪繋辞以尽其言明言以为教化之术也象者万物之形象也言圣人推其天地之理万物之形容以象万物之宜故谓之象也至如乾为龙之象坤为地之象离为日之象艮为山之象如此之类皆是推广形容而为之也圣人有以见天下之动而观其通以行其典礼繋辞焉以断其吉凶是故谓之爻义曰言圣人以见天下之变动观万物之形容有会合通变之道以行典常之礼又于诸卦之下繋属其文辞有合于道则为吉有悖于理则为凶以定其吉凶得失之理以示于人故谓之爻也爻者效此者也极天下之赜者存乎卦义曰言圣人穷极天下之幽赜万物之情伪以存诸卦之中使人观之以为法则也鼔天下之动者存乎辞义曰鼓谓发扬天下之动有得有失有吉有凶存于爻辞之间使人观之知其吉凶之如此也化而裁之存乎变义曰言圣人观此万事之理万物之情天地之道日月之经创制裁度立成其器施为仁义道徳千变万化以及于天下故存乎变也推而行之存乎通义曰言圣人观此大易变化之道推而行之随时措置无有穷极无有凝滞故存乎通也神而明之存乎其人义曰言圣人既能极天下之赜存乎卦鼔天下之动存乎辞化而裁之存乎变推而行之存乎通以成其易若章显其功则其用如神仁者见之谓之仁知者见之谓之知无有穷极是存乎其人矣黙而成之不言而信存乎徳行义曰徳行者则谓圣人素蓄其徳业行实也言圣人素积其徳素蓄其行内存忠恕外有全徳如此则黙而成之虽不言而人自信从之故中庸曰不怒而民威之如鈇钺者也此盖素蕴徳行之如此也
　　
　　系辞下
　　义曰此十翼之中第七翼也然按上系下系之说先儒议者多矣何氏则曰上篇明无故曰易有太极下篇明故曰知其神或曰上篇论易之大理下篇论易之小理皆失之葢以简编重大故分为上系下系也
　　八卦成列象在其中矣义曰自此已下至禁民为非曰义为一章言伏羲始画八卦取天地水火山泽风雷之象画为乾坤艮巽震离坎兊之卦八卦既成列而天地万物之象莫不在于八卦之中也因而重之爻在其中矣义曰夫伏羲始画八卦以尽天地水火风雷山泽之象然于万物之情万事之理在伏羲之时世质民淳情伪未迁利害未作虽八卦之设三画可以尽人事之宜迨乎后世民欲丛生巧妄交作则八卦不能尽吉凶之变文王囚于羑里极天地之渊藴明人事之终始是以取伏羲所画之八卦因其数而重为六十四卦分为三百八十四爻以尽天地之赜人事之理有得有失有吉有凶有应有不应有正有邪有利有害尽在此卦爻之中然则爻者效也使后世之人效而法之故卦爻之中有情伪之理有是非之道有变通之常有动静之事有刚柔之限凡人观其爻则知其效法此象而行事也然重卦之说先儒议者多矣或曰伏羲所重或曰神农所重或曰夏禹所重皆失之葢见下文包牺氏之王天下作结绳而为网罟葢取诸离神农氏作斵木为耜楺木为耒耒耨之利以教天下葢取诸益又因尚书之文有洛书禹之言故有此说殊不知系辞是仲尼所作葢仲尼因其圣人制立器用以取合于圣人之卦以其结绳为网罟葢合徳于离卦取其有附丽之义因其耒耜有益于人葢合徳于益卦以其有相资益之义先儒不究原本故疑而有此说也且六十四卦既是伏羲神农所重则文王何心哉不然何以仲尼曰易之兴也其于中古乎作易者其有忧患乎且伏羲之时又非中古神农之时又非忧患推此以言文王重卦之心又可见也刚柔相推变在其中矣义曰刚者阳也柔者阴也夫六十四卦之中卦有六爻阳为刚阴为柔阳主其生阴主其杀故刚柔之位则有变有通有动有静故事之久静则动物之久动则静动静之道则有变有通是故圣人因其刚柔二气互相推荡于六爻之间然后成其生养之道也故上繋曰刚柔相推而生变化者是也然则不言阴阳相推而止言刚柔者葢阴阳者天地之气刚柔者是阴阳之体言刚柔则阴阳之功可见矣系辞焉而命之动在其中矣义曰言圣人既因刚柔二气互相推荡而为生成之道又恐后世之人难晓故于诸卦诸爻之下各系属其文辞以明得失之道吉凶之变情伪之端万事之理使人观其得则可以知其失趋其吉则可以明其凶逆顺之道动静之理在所命之辞皆可见矣吉凶悔吝者生乎动者也义曰夫六十四卦有六爻有吉有凶有悔有吝皆由爻位之动者也若动而合于理则为吉动而昧于道则为凶有事之小可以追悔者有事之萌兆可以鄙吝者皆繋在于卦爻之变动也是故圣人因卦爻之变动明人事之大体推其情伪之端明其得失之迹使人观之不失于动静之道也刚柔者立本者也义曰言伏羲始画八卦始穷变于天地阴阳之理以成刚柔之道以为万事之大本以成天下之大法天下之人皆本此以为法则也故六十四卦之所本君臣父子之所法皆由此刚柔之象为之根本者也至如刚定体为乾柔定体为坤阳卦两阴而一阳阴卦两阳而一阴是立其卦本而不遗也变通者趣时者也义曰凡六十四卦卦有六爻一卦之体象其一时一爻之义象其一人六爻之道上下相应而成变通所以趣就一时者也至如屯之卦言天下屯难之时故其卦体以象其屯故初六居卦之始当屯难之时而盘桓利居正利建侯以苏息天下之人至于六二言女子贞不字言女子守正应于九五虽为初九九六寇难然専应于五不改其节至于六四乗马班如退守其正待时而行如此之类是皆一卦则言其一时其诸爻各言其一人以趣就其时也然则君子之人凡所动作必従其时不失其中故中庸曰君子而时中是言君子之人动作之间皆従其时也吉凶者贞胜者也义曰贞者正也夫有动者则未免乎累殉吉者则未免乎凶尽通之变而不累于吉凶者其唯贞胜者故六十四卦之内人事之端情伪之作吉凶之验无不备载于其间若爻位之吉又能行其大正之道则其事愈吉若居爻位之凶而能行大正之道则其事不至于凶惟是贞正之道则能胜于凶吉也天地之道贞观者也义曰观者为天下之所仰观则谓之观夫天本在上地本在下天地之性本不相得及夫天以纯阳之气降于下地以纯阴之气腾于上二气上下交相通感然后以成生长之道是天地之道生成之理皆本正一故为物之仰观者也日月之道贞明者也义曰夫日为阳徳月为阴精运行四时昼夜不息者日月之明也然而往来不停照临下土不混其光者葢各得贞一而明有所一也天下之动贞夫一者也义曰夫少者多之所贵寡者众之所宗故天下之情伪人事之动静皆归一而后可正也然则天下之广周于万里人心至众万孔千状执一何由而治哉葢万化一术也天下一统也若以至正之道纯一之徳而治之则天下自然而治矣若不以纯一之徳而治之则天下自然而睽乖矣故王辅嗣尝曰夫众不能治众治众者至寡者也夫动不能制动制动者贞夫一者也是天下之动必由寡之所治贞其一而已夫乾确然示人易矣义曰此又言天得一之道也确者则谓刚健者也夫乾以刚健之徳运行不息生成万物示人以和易由其得一之故也故无为而物成不言而时化是示人易也夫坤隤然示人简矣义曰隤然则谓柔顺者也此言地之得一也夫坤之道以柔顺之徳承天之气生成万物不烦而物成不劳而物遂者亦由其得一故也故不须经营而万品自化是示人简也若乾不得専一之道或有隤然则不能示人易矣若坤不得専一之道或有确然则不能示人简矣且以乾坤之道生成之理确然隤然示人易简况为天下之君者哉夫尊为圣人必法此乾之刚健之徳生成天下不至于烦劳则天下従而治矣夫为人臣者必法此坤之柔顺之徳承君之命行君之事则天下不劳而治矣若为君为臣能法易简之道则天下国家可正也爻也者效此者也义曰夫六十四卦分三百八十四爻有动有静有邪有正有凶有吉有是有非故通变之道皆在诸爻之中为人之所效法也故所谓爻者效物之变动者也象也者像此者也义曰夫六十四卦之象皆法于天地水火风雷山泽之象也如乾以天为象坤以地为象艮以山为象坎以水为象如此之类是皆象其卦之所本之像也注所谓象此物之形状也爻象动乎内吉凶见乎外义曰夫六十四卦之象三百八十四爻爻象之间有正有不正有应有不应有善有不善有吉有不吉若爻象之发动于一卦之内则吉凶之事显见于一卦之外也功业见乎变义曰言圣人用此大易之道观其卦爻之变动可行则行可止则止推而求之以立成天下之功业以通天下之心志圣人之情见乎辞义曰辞者则爻象之辞也夫六十四卦之中有情伪之端得失之理其吉凶悔吝皆在爻辞之间欲知圣人设卦之情意者观其爻象之辞则可见矣至如乾之初九言潜龙勿用则圣人勿用之情可知矣比卦上六曰比之无首凶则圣人无首之情可见矣如此之类皆在爻辞间可见矣天地之大徳曰生义曰夫天地之大徳者惟是阴阳二气上下相交生成万物周而复始无有限极故其徳常大若生之不常运之有极则所生之道不广也圣人之大宝曰位义曰宝者爱也位者所守之位也夫圣人之大寳者惟在其位然则圣人之大宝何以在乎位葢圣人之有才徳若无其位则其功不能及于天下若有其至尊至寳之位则其功可以及于天下无有逺近皆被其泽皆被其功徳也是故圣人重徳行道于民故大宝其位也何以守位曰仁义曰言圣人既有才徳又能大宝其位何以守其位哉必须法天元之徳以仁爱之道生成于天下使天下之人皆被己之仁徳然后父子有礼上下相亲也何以聚人曰财义曰夫圣人何以萃聚于人哉必曰财而已财者使衣食丰足用度常备仰有所奉俯有所畜则天下有戴君之心若其衣食不足用度不备则不能萃于天下之民是故古之圣人修其水火金木土五行之事正徳利用厚生使天下之人各得其所如是则父子兄弟递相亲睦矣至于为农者勤于耕为商者勤于货为工者勤于器如此之类则可以保六亲六亲既相保则亲族内外自相亲爱如是是聚人曰财也理财正辞禁民为非曰义义曰言圣人既能守位以仁又能聚人以财使天下父子各有所养各得其所然而货财之道必主于均平使多者不得积其私少者皆得尽其养又须与正其辞为之节制以禁民之有非僻者使皆合于义而得其宜矣然则所谓义者葢裁制合宜之谓义也
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物义曰自此已下至葢取诸夬为一章言包牺氏以圣人之才徳以王天下为天下之主然于上古洪荒之世典章法度未立而包牺氏仰则观象于天俯则观法于地既观察天地之象又观鸟兽之文与地之宜以画成其八卦也然则上既言观法于地下又言与地之宜既言观鸟兽之文下又言逺取诸物者何哉葢上文言仰则观象于天俯则观法于地者葢是伏羲始观象之初也此又言鸟兽之文者葢东方之宿则为苍龙南方之宿则为朱鸟西方之宿则为白虎北方之宿则为龟蛇如此之类是伏羲仰观天之垂象之宿鸟兽之文又观其地之动植山川丘陵之象万物所生之宜既观天之垂象之文又观地之所生之宜然后近取诸身者至如乾为首坤为腹震为足艮为手又近取人之一身其有思虑口鼻之属如此之类是近取诸身也既近取诸身又逺取诸万物之象若乾为龙坤为马山泽风雷之类是也于是始作八卦义曰作者起也言伏羲因此天地万物之象然后兴起八卦以象动植之宜也以通神明之徳义曰神明即谓天地之道阴阳之运变通不测之宜吉凶未兆之事如此之类则谓之神明是八卦通此神明之徳也以类万物之情义曰夫万物之情状至繁至众故不可得而知之也圣人作此八卦取其天地水火山泽风雷之象以类聚万品之情伪皆可见也作结绳而为罔罟以佃以渔义曰网罟者取鱼兽之物也言伏羲既画八卦以通神明之徳以类万物之情以至天地之始终人事之渊藴无不毕备于其间然而于人事之间未有所食之物是故伏羲又结绳以为网罟以佃以渔使人取其鱼兽以为所养葢取诸离义曰葢者疑之之辞也离者丽也言山之髙而禽鸟丽之水之深而鱼鳖丽之然则山之髙水之深而人莫能及之而圣人创立其事结绳而为网罟使人用之虽禽鸟居山之髙鱼鳖居水之深皆得而取之是使人丽而用之也然谓之葢者即疑之辞也言圣人创立其事不必观此卦而成之葢圣人作事立器自然符合于此之卦象也非准拟此卦然后成之故曰葢取诸离包牺氏没神农氏作斵木为耜楺木为耒耒耨之利以教天下葢取诸益义曰言包牺氏既没之后又有神农氏以圣人之才兴起于世以其人既得其网罟以佃以渔然而未有饮食之道神农氏是以朴斵其木以为之耜耜者博五寸其首有华觜以为耕作之用又揉其曲木其曲有钩以为之耒耒耨之利以教于天下之人使四时耕作之种其禾黍之利以为饮食之养葢取诸益益者取其有益于人为万世之利也日中为市致天下之民聚天下之货交易而退各得其所葢取诸噬嗑义曰言于日中为其市以贸迁于货财以萃聚于天下之人使皆贸易之相交民之无者従而有之民之有者従而散施之既货财交易贸迁有无天下之民各得其所各得其宜故曰市也然必取于日中者葢日之早而逺者必不能及若日之晚而又失其时必于日中之时取其逺近之人皆得以及矣故于日中为市也然则葢取噬嗑者以其噬嗑之卦上体是离下体是震震动于下离明于上是下动而上明聚之则为之市也又頥中有物曰噬嗑凡頥中有刚梗之物必囓而去之也然后得其通而物有所合也神农氏没黄帝尧舜氏作通其变使民不倦义曰夫法之久则必弊弊则物有所不通法既不通则人情多至怠情而有厌倦之心是故神农既没之后复有黄帝以圣人之才徳继世而兴起能通人事之理以其伏羲既结绳而为网罟而斵木为耜楺木为耒又聚天下之民财以交易之为之市然事之久必有其弊壊故黄帝能通其变化而裁之引而伸之随其物之变通因其时而更造之以为万世之法使民宜之皆得其利用民既得其利用则无怠倦之心也神而化之使民宜之义曰神而化之使民宜之者言天下之民既得其利用则不知圣人之制作所以然而然也既不知所以然而然则所作为用皆得其宜也易穷则变变则通通则久义曰言黄帝既能通其变使民不倦神而化之使民宜之如此者葢得大易通变之道也夫大易之道穷极而复变变极而必通天地生成之道人事终始之理无有限极周而复始无有穷际可以永久为万世通行之法也是以自天佑之吉无不利义曰言黄帝之法如此为万世久行之道则自天而下至于鬼神皆佑助之在鬼神尚且佑助况于天下之人乎鬼神人民既以佑助则尽善尽美之功所往之处何所不利哉故引易文而证之黄帝尧舜垂衣裳而天下治葢取诸乾坤义曰自此已下凡有九事皆黄帝尧舜因象而立制也夫上古之时世质民淳民皆敦朴则上如槁枝下如野鹿则上下自然而正矣迨黄帝尧舜之世垂衣裳而天下治以其乾有刚阳之徳在于上故为尊坤有柔阴之徳在于下故为卑爰作衣裳以分尊卑上下贵贱之等此葢取乾坤之象也然则黄帝尧舜连言之者葢衣裳之起始于黄帝成于尧舜之时故以黄帝尧舜而通言之也刳木为舟剡木为楫舟楫之利以济不通致逺以利天下葢取诸涣义曰刳者谓刳木之中虚其中以为舟也以济于水使人乗载之以济不通免其沈溺之患也剡木为楫者又剡削其木以为舟之用也凡人有川险之深而不可以涉之而黄帝能刳木之中为舟又剡削其木为楫以济川险之患使人乗之皆得以济致逺之处皆得以利葢取诸涣者葢涣之卦上是巽下是坎巽为木坎为水故其彖辞曰利涉大川乗木有功也是言巽木为舟有涉川之象也又曰涣者散也能散释其民难令为舟以济于天下使人免其沈覆之患故此亦得变通之一端也服牛乗马引重致逺以利天下葢取诸随义曰夫物之重者人力不能及之地之逺者人力不能至之是故圣人服习其牛调习其马使重者得以及之逺者得以至之然则牛马本无知之物而圣人能驯服之使其至重之物亦得以行之至逺之地亦得以至之重者引之逺者利之天下之人皆得其利葢取诸随也然则随者是动作必随于人以之逺则亦随于人以之近则亦随于人是动作所在皆随于人也重门击柝以待暴客葢取诸豫义曰夫治平之世不能无奸宄之人是故圣人用其两木相击昏夜之间击其声以为之警备使其奸人暴客不能踰越也然而必取诸豫者葢豫者乐也按豫卦雷出地奋豫言雷自地奋出以发生万物物既生各遂其安故曰豫乐也此重门击柝以待暴客而云葢取诸豫者葢言凡人居治平之时外既有警备则奸人不能犯奸人既不能犯则在内者自然安矣木为杵掘地为臼臼杵之利万民以济葢取诸小过义曰言圣人既能教民以粒食五谷然又不能精治其五谷以为饮食之养是故后世圣人复其木为杵又掘其地为臼以其臼杵之利以精治其五谷夫既精治其五谷则天下之万民皆得以济故取诸小过焉然则必取小过者葢小过之卦圣贤之人过为其事以矫过于人今此杵臼而取小过者葢圣人既教人粒食以自养又教人精治其五谷是小有过为其事故也弦木为弧剡木为矢弧矢之利以威天下葢取诸睽义曰夫治平之世不能无奸暴之人尧舜之代不能无逆命之人是故圣人虽立刑罚之事以惩戒之然其间亦有不庭不轨之人非刑罚之威可以惩也是故复以弦系于木上以为弧弧者即弓也既以弦于木为弓又剡削其木取其矫厉故为矢以中于人弧矢既成以威中于不庭不轨之人威既中于不庭不轨之人则天下之奸暴者皆畏而惧矣然盖取诸睽者盖睽者离也言人心之乖离者必用弧矢以威之至如蛮夷之人当奉于中国反抗衡于中国有离叛之心又如诸侯当尊奉于王者今不能贡赋反有倍于王者之心又如奸猾之俗不能归奉于上反有离二之心如此之人圣人因其有睽离之心故制弧矢以威服之故云盖取诸睽也然则弧矢杵臼服牛乘马舟楫皆云利者此葢器物有益于人故称利也然重门击柝不言所利者盖击柝之事止以御暴客是亦利之异名也垂衣裳不言利此亦随便立义故云天下治治亦利也此皆义便而言故不可一例取也上古穴居而野处后世圣人易之以宫室上栋下宇以待风雨盖取诸大壮义曰夫上古之时未有宫室当此之时人但冬则居营窟夏则居层巢人既安居然于风雨之时无可御止是故后世圣人易之以宫室上隆其栋下为之宇以待风雨有所栖止故取诸大壮也然必取诸大壮者以其制度宏壮有便于人故取大壮也古之葬者厚衣之以薪葬之中野不封不树丧期无数后世圣人易之以棺椁盖取诸大过义曰夫上古之时凡人之死不能蔽其尸但厚衣之以薪及塟之中野之间又不能封土为坟是不封也又不能种树为别是不树也及其哀戚又无时而止但哭除则止丧之期制又无其日月之限是无数也其于死者知耶不知耶是故后世圣人以木合为之棺椁以庇其尸又封其土以为之坟又种其树以为之别又立五服之制三年之丧使其哀戚有时者也然则葢取诸大过者原大过之卦是圣人大有所为过越常分以拯救天下则为之大过今此人之死不能蔽其尸而取此大过者何也葢圣人重人之生孝子哀戚之情以其人之生必有其死葢死者是人之终人之既终孝子之大事重其死者人之大事故过为棺椁以庇其尸又封土以为之坟种树以为之别立其五服之制又立飨祀之礼其事过越至大故取诸大过也上古结绳而治后世圣人易之以书契百官以治万民以察盖取诸夬义曰夫上古之时世质民淳情伪未迁凡人有事必结其绳而取信若有大事则结之以大绳若有小事则结之以小绳迨及后世情伪已迁利害渐作巧诈万状不可以救正之是故后世圣人易之以文书成之以契券文书所以取其信验契券所以取其要约文书既立契券既明则百官之事皆得其治万民之情皆得以察然而盖取诸夬者盖夬者决也能明决其事验人之情伪以决之自此而后民之利病事之奸诈不可以隠也
　　是故易者象也义曰自此已下至小人之道为一章夫大易之道皆本诸万物之形象而成至如乾为龙坤为马艮为山兑为泽如此之类皆是本于物象也象也者像也义曰言圣人立六十四卦之象皆因其物像而名也至如兼山艮丽泽兑巽为木坎为水离为火如此之类皆是本诸象也彖者材也义曰彖者即六十四卦下彖辞也如乾元亨利贞坤元亨利牝马之贞此类皆圣人设其彖辞以象一卦之材徳而成之也爻也者效天下之动者也义曰夫六十四卦一卦则象其一时一爻则象其一人然而爻有变动位有得失变而合于道者为得动而乖于理者为失人事之情伪物理之是非皆在六爻之中所以象天下之动使人效法之也是故吉凶生而悔吝着也义曰夫六十四卦之爻有得位有失位者有凶有吉者皆系于爻之动静也若动得其道则吉动失其道则凶然动静之间有可追悔者有可鄙吝者若能慎于动静则凶害不生矣若不能慎于动静则凶咎着焉是吉凶悔吝着见于外皆系于爻之变动也故上文所谓吉凶悔吝生乎动者也阳卦多阴义曰阳者即刚也阴者即柔也夫八卦之设有纯阳之卦有纯阴之卦有一卦有二阳者有一卦有二阴者至如坎之一卦上下二阴而一阳在其中矣艮之一卦一阳在上而二阴在其下矣震之一卦二阴在上而一阳在其下矣是阳卦多阴也阴卦多阳义曰夫八卦之中有阴卦而多阳者至如离之卦二阳在外一阴在内矣兑之一卦一阴在上而二阳在下矣巽之一卦二阳在上而一阴在下是阴卦多阳也其故何也义曰此是孔子疑问之辞也言阳卦多阴阴卦多阳其故果如何多也阳卦竒阴卦偶义曰此是孔子复陈阳卦多阴阴卦多阳各有本末也言阳卦所以多阴者葢阳卦纯一故多竒也阴卦多阳者盖阴卦纯二故多偶也是故圣人因其竒偶之数所以如此也其徳行何也义曰此孔子又发问之辞言阳卦所以多竒阴卦所以多偶其于徳行果如何哉阳一君而二民君子之道也义曰此是孔子又自释阳卦竒阴卦偶之所由也言阳之卦是君阴之卦是民一阳在上则众阴归之一君在上则二民归之犹天下一统众归于一主则成邦国之道是至治之本此是君子之道者也阴二君而一民小人之道也义曰言阴者是小人之象也夫二阴在上而一阳归之是由二君在上而在下之人无所的従在下之人既无所的従则天下不能统一如此则乖邦国之道是致乱之本此是小人之道也
　　易曰憧憧往来朋従尔思义曰自此已下至徳之盛也为一段憧憧往来朋従尔思者此是咸卦九四之爻辞凡易卦中有义理深逺卦爻之内未能尽其义者孔子特引于此而明之言天地之道生成之理不能感于物盖物自然而咸感之圣人之道亦不求感于人盖但任仁义之道以行于世则天下之人自然而归之今九四以阳居阴位是不正也当咸感之时以不正之身不能任以仁义之道以感于人反自思虑其朋以求所感故所感之道不广但其憧憧然朋従尔思之惟是己之朋党者则感之也子曰天下何思何虑天下同归而殊涂义曰此孔子自释九四之辞言天下之大万宇之广为感之道圣人未尝思之但任其仁义之道以感于天下则天下虽广而人自感悦而随之故云同归而殊涂一致而百虑义曰言人之百虑虽然烦多及其归也终归于一致也天下何思何虑义曰此重言之者言圣人凡有天下之众为感之道不在思虑以感于人如是则所感之道至广也日往则月来月往则日来日月相推而明生焉义曰此已下又明天地之道阴阳之端人事之理万物之情亦自然而然也言日往则月来月往则日来日月之道互相推荡于天地之间而昼夜之道自然明矣然则日月之道不求照耀于人而天下之人物自然感日月之照临也寒往则暑来暑往则寒来寒暑相推而岁成焉义曰夫天地之道昼则为阳夜则为阴以阴阳之道互相推荡而成寒暑寒暑之道互相推荡而成岁功然则寒暑之道非自求成其岁功葢岁功自然而随于寒暑也往者屈也来者信也屈信相感而利生焉义曰此一节又明万事之理亦皆本于自然而然也屈者去也信者进也往者既去来者求进屈信之间而利害生焉是利害自然而生于屈信也尺蠖之屈以求信也龙蛇之蛰以存身也义曰夫尺蠖之屈虽一本于天赋然而凡于动静之间非自乐也盖所以求其信也龙蛇之蛰潜其所处盖所以求其安身也精义入神以致用也义曰夫人得天性之自然禀五常之至正然而有服君子之事者有服小人之事者何也盖曰操心积虑学而致诸善不学而致诸不善也惟是圣人得天地之全性凡所动作精思逺虑以合于义以通神妙及发于外也可以措天下之用兴天下之利也至如网罟取诸离书契取诸夬宫室取诸大壮凡百所为之事有利用于民者皆由圣人精义入神然后能也利用安身以崇徳也义曰言圣人既能精义入神以致天下之用又能宴乐以安其神饮食以养其体居富贵而不自充诎在贫贱而不自陨获如此则安于身而崇大其徳业也过此以往未之或知也义曰言圣人舍其精义入神以致用利用安身以崇徳舍此二道而往则虽圣人亦不能知之也穷神知化徳之盛也义曰言圣人既能精义入神利用安身如是则可以穷极鬼神之情状通晓变化之终始此是徳之至盛者也
　　易曰困于石据于蒺藜入于其宫不见其妻凶义曰此是困卦六三之辞也言六三之爻以阴居阳位是不正也在下卦之上是不中也夫君子之人凡欲求进必须俟其时今此六三居困之时其性动而欲上进是故为九四之所止故困于石也既上不能进复退其居又下乗九二之刚故曰据于蒺藜上既无所进下既无所适是犹入于其宫不见其妻凶之道也夫妻者至亲之人亦不可得而见之况于他人乎子曰非所困而困焉名必辱义曰此已下是孔子之辞言此六三所以困于石者非是所困而困焉葢六三居困之时躁而求进为九四之所止然君子之名必求荣今为九四所困是其名必辱也非所据而据焉身必危义曰夫君子之人进必以道动必合义不惟泽天下之人又且先安其身而不陷于过恶也今六三既下乗九二之刚为九二之所据为九四之所止是必不能安全其身而自必自至于危厉也既辱且危死期将至妻其可得见邪义曰言六三既非所困而困非所据而据既辱且危是不知死期将至也既死期将至虽属至亲之人必不可得而见也易曰公用射隼于髙墉之上获之无不利义曰此是解卦上九之辞也隼者贪残之禽也墉者墙也言解难之时而六三以阴柔不正之身居于下卦之上是不正之小人也夫居解之时而以小人居君子之位是犹贪残之禽居于墉墙之上必为人之所射而获之既射而获之则何所不利哉子曰隼者禽也弓矢者器也射之者人也义曰夫弓矢之事皆是威天下之器除天下之害者也今君子之人欲去贪残之禽必以弓矢而射去之然后可也君子蔵器于身待时而动何不利之有义曰言君子之人凡去小人必须有其才有其徳有其时有其位然后可以有所施为有所动作也若无才徳无时位欲去非类之人必自取败亡之道是故君子之人必当蔵畜其器韬光其业于身待其时而动之则所往必有所获也动而不括是以出而有获语成器而动者也义曰括者结也夫君子之人凡能畜积其徳韬蔵其器则无有括结凝滞之事如是则沛然莫之能御也以至凡有所施为有所动作必有所获所在必有所成功是语成其器而动者也子曰小人不耻不仁不畏不义义曰此已下又言小人之道也夫小人之性不常亦不知仁义不知亷耻不以刑法威之则不畏不义是故古者圣人设其鞭朴之事刑法之威者盖为小人不耻不仁所以设之使知畏而为义也不见利不劝义曰言小人之心専在于利凡事不见其利则不知有所劝勉也是故圣人立为市使得交相贸易立农桑使得互相耕养而有所劝也不威不惩义曰夫小人以小善为无益而弗为也以小恶为无伤而弗去也但恣縦其心而放僻邪侈之事无不至矣若不以刑而惩之则不知惩戒者也小惩而大诫此小人之福也义曰言君子之人既以刑惩于小人亦非君子之素心也盖为小人不耻之故也然虽小有所惩而若能戒惧不为大恶此亦小人之福也易曰屦校灭趾无咎此之谓也义曰此是噬嗑初九之爻辞也夫噬嗑之卦是先王用刑以去刚梗之俗今此初九居卦之初是受刑之始也然居受刑之始其罪未至大其恶未甚着故但屦校其足灭没其趾而能改之所以无咎今此小人若小惩而能戒慎之则其罪亦不至于大此是小人之福故引此噬嗑之初九而证之故曰此之谓也善不积不足以成名恶不积不足以灭身义曰言凡人若能积小善以至于大善积之不已以至着见于外则可以成万世之名也若小善不积则不能以成其名也若以小恶为无伤而弗去及小恶积之已久反成大恶及其着见于外不惟受戮亦致灭没其身也小人以小善为无益而弗为也义曰夫小人之性以小善不能益于身是以因因循循至于老耄不能修饰而不为以致丧身取咎自取灭亡之道也以小恶为无伤而弗去也义曰言小人以恶为无伤积小恶以至大恶従至着日复一日不能悛改而弗去以至恶大罪也故恶积而不可掩罪大而不可解义曰言小人既不能积其小善反自为其小恶小恶之积久而不已及夫恶大而彰显于外不能以掩闭罪大而及于身不可以解脱如是则灭身受戮也宜矣易曰何校灭耳凶义曰此是噬嗑上九爻辞也言初九居受刑之始而屦校其足其罪亦未甚大至此上九居受刑之终不能悛改其恶但以小恶为无伤以至恶积罪深而其身受戮灭没其耳何校其首此是大凶之道也子曰危者安其位者也义曰夫君子之人所以危者盖由安然居位恃其泰不为之备恃其安不知其乱以至泰久必否安久必乱所以致其不安而社稷之危也若能居安虑危居治思乱然后可以保其位而不失也亡者保其存者也义曰夫人之所以亡者盖由恃其安不思其危恃其存不思其亡任其放僻邪侈之事所以致其身之危亡基业之陨坠也若能常自深思逺虑不为奢侈之行则可以保其存而不亡也乱者有其治者也义曰言人居安平之时但恃其天下之治不能思虑存亡之机不能忧恤天下之人恣其骄盈之志不知乱之所生也是故君子安而不忘危义曰言君子之人若能居于安平之时常自戒慎恐有倾危之事则可以获吉也存而不忘亡义曰言居平易之时能常思其危亡之事所以保其存而不亡也治而不忘乱义曰言居治平之时当自恐惧修省鉴其前车之覆则无祸乱之事也是以身安而国家可保也义曰言君子之人既能安而不忘其危存而不忘其亾治而不忘其乱夫如是其身可以安其国家社稷可以永保也易曰其亡其亡繋于苞桑义曰此是否卦九五之爻辞也言当否塞之时小人在下皆失其道独九五能休去天下之否常思其社稷之危亡言我其亡乎我其亡乎是犹繋其社稷于苞桑之上者也桑者即是其根深固而不拔苞者即是丛生之类言九五既居否塞之时能休去天下之否常自思虑戒惧是犹繋其社稷于苞桑之上而其根深固不可以拔也子曰徳薄而位尊义曰夫居君子之位必有才有徳然后可以居也若才之薄徳之寡而居于尊贵之位必不可也知小而谋大义曰言人之才知之小反欲谋国家之大事是必不可也然居幽闇之时尚不免其诛戮而况居于明盛之时其有不受君之诛戮者鲜矣是小知者不可谋国家之大事也力小而任重鲜不及矣义曰夫小力之才必当任其轻小之用若任以国家之重器其胜任者亦鲜矣易曰鼎折足履公餗其形渥凶言不胜其任也义曰此是鼎卦九四之爻辞言九四以阳居阴位是不正也夫以不正之身居于大臣之位而才力之不胜其职是犹鼎之折足而倾覆公家之美实而又且污染其鼎也然则君子之人凡居髙位必须有其才有其徳然后可以称国家之大任也若无才无徳而居大位是犹鼎之九四以不才之身而居国家之重位而倾覆公家之美实败壊国家之纲纪是大凶之道也如此之人所谓不胜其任也然则谓之言不胜其任者此是孔子引此鼎卦之辞以释徳薄位尊知小谋大力小任重之人故以此爻而结言之子曰知其神乎君子上交不谄下交不渎其知乎义曰此一节是孔子释豫卦六二之辞子曰知其神乎者者是有理之形之谓也神者妙无方之谓也夫君子之人有先之识深思逺虑凡有所施为必能极未形之理未萌之兆者也既未形之理未萌之兆皆先知之是其知如神之妙用而通于灵也君子上交不谄者夫常常之人凡于有权位之人则必行苟谀佞媚甘言巧语以求其说以求其进是故君子之人知其谄谀佞媚之道不可以求进是以守其正自洁其身切问近思博闻强识待时而动不以邪佞之道以求其进不以甘言巧语以说其上也下交不渎其知乎者夫常常之人凡见其下交之人必以强暴之性苟悦之道以渎乱于下是故君子之人凡居上位虽于下交亦以中正之道至正之徳以待于下未尝敢以柔邪苟媚之道以渎乱于下者也言如此之人既上交不谄下交不渎又极于未形之理未萌之兆是知之人也者动之吉之先见者也义曰言人知其有理未形之事极其祸福萌兆之来则于动静之间戒其小之事动得其道则吉动失其道则凶是以従其吉而背其凶去无道而就有道是者吉之先见者也君子见而作不俟终日义曰君子之人既知未形之理慎其小之事夫如是则吉凶之变不俟终日之间而可以明见矣易曰介于石不终日贞吉介如石焉宁用终日断可识矣义曰此是豫卦六二之爻辞也言豫之时九四以刚阳之徳居上卦之下是居人臣之极位者也夫居人臣之重位必为在下之所归向是故初六以阴柔之质居豫之初为九四之正应当豫之时不能守其正道但以柔邪谄媚以说于上以求其进故为九四之所见従但有声名虚誉以闻于外然既有声名传闻于外是虚誉也故其爻辞曰鸣豫凶至于六三比于九四居豫之时在下卦之上履非其位上承于九四亦以柔邪谄媚之道以悦于九四故其爻辞曰盱豫悔惟此六二以阴居阴居得其正不为富贵以易其志不为贫贱以易其心坚然守一介之节确然守不变之心履得其中居得其正虽下比于初六亦未尝敢以非道而亵渎虽近于九四亦未尝敢以柔顺而苟求但坚执其心不苟其进故其心如石之坚不能变动不待终日而获其贞吉然则六二既能上交不谄下交不渎动静之间之事未尝不知之既之事未尝不知之则吉凶之来又宁用于终日之间而可见矣此是知之人也若见事于己萌之后则是不知也然则介如石焉宁用终日可识矣者此是夫子解释六二之爻辞也言六二有如此之美故仲尼称美之也
　　君子知微知彰义曰此已下至无祗悔元吉为一节以解复卦初九之辞也言君子之人凡所施为动作之间必慎其小之事夫者亦是之事有理未形者也唯君子之人凡所动静凡有思虑吉凶之兆祸福之理未萌之前而已知之既知之则舍其凶而趋其吉此是知也既知其逆知祸福虽有其理未有其形更不可使彰露显然而着闻于外如此是知彰也知柔知刚万夫之望义曰夫事之萌渐必始于柔小得失之理亦自于以至凡百之事皆是自小而至大自柔而至于刚也是故君子之人极未形之理既知其本又知其末本末之间不使吉凶之道形着于外夫如是则可以为万夫之所瞻望天下之所仰赖也子曰颜氏之子其殆庶乎有不善未尝不知知之未尝复行也义曰此孔子言知知彰知柔知刚也自古已来惟颜子一人而已其庶可以近之夫颜氏之子者即孔门之髙弟亚圣之上贤能知祸福之萌吉凶之兆有不善未尝不知有一恶未尝不悟及其知也便従而改之未尝复行于事业故孔子曰有颜回者好学不迁怒不贰过不幸短命死矣是言颜子能修其身能深其虑凡有吉凶不善之事未尝不知既知之亦未尝复行故唯颜子庶可以近乎易曰不逺复无祇悔元吉义曰此是复卦初九之爻辞夫复之初九以阳之徳居复之初当羣阴用事之时独以一阳而反于地下以萌生万物是复之初九而来复之速者也亦犹贤人君子得天之性凡思虑之间亦有不善之事则能早辨之明其心复其性使过恶不形于外所行之事皆合于中道自古圣贤之中惟颜氏之子知有不善未尝不速改之以复于善道故三千徒中惟此颜子一人而已故孔子特称举之曰不逺复无祗悔者惟颜子一人而已
　　天地絪缊万物化醇义曰此已下至言致一也解损卦六三之爻辞絪缊者盖熏蒸之貎夫天地之道阴阳之气二气相熏蒸而成交感之象是以万物皆得以亨通也男女构精万物化生义曰言男女相构和而万品之物亦得以变化而生也易曰三人行则损一人一人行则得其友言致一也义曰此损卦六三之辞也夫损之时损下以益于上损民以益于君今此六三六四六五以三阴上进归于上九之阳是其志不能醇一也必损于上九之阳者也然则天地之道皆尚于醇一故一阴一阳之谓道男女相遇亦在于醇一今若以三阴上进必损上九之阳若但六三独往之则得正应之道然后得其友也子曰君子安其身而后动义曰自此已下至立心勿恒凶解益卦上九之爻也君子安其身而后动者言君子之人凡欲动作施为必先安其身若身不安则行事之失是必凡所施为必先安静其身然后动作施于行事则无有所失者也易其心而后语义曰言君子之人凡欲形于语黙必先平易其心安静其志深其思虑然后形于言语夫如是则言无可择所出皆中于节所行皆合于道也定其交而后求义曰言君子之人凡欲求进必须先定其交观其人之可否量其人之贤愚可与之求则求之不可与之求则退之其或不观人之可否不量人之贤愚不素定其交分躁而求之则自取穷辱之事君子修此三者故全也义曰言君子若能安其身而后动易其心而后语定其交而后求能修此三者故所行之事得其全者也危以动则民不与也义曰言君子之人若不能安其身而以危而动必为民之弗与也此复解上三者之事也惧以语则民不应也义曰言君子之人若于言语之间不能安易其心深思逺虑反自以言语之间自恐自惧所出之言必为民之所弗应也无交而求则民不与也莫之与则伤之者至矣义曰言君子之人若不能先定其求素结其分妄而求之必为人之所不与也既为人之所不与则伤害之事従而至矣易曰莫益之或击之立心勿恒凶义曰此是益之上九之辞也当益之时损上以益于下损君以益于民今此上九当益之时反自求于下既求于下心又无厌故为人之所不与也故云莫益之或击之者言不惟所求之人不与抑亦为人之所击弃也既为人之所击弃如此者盖是立心勿恒所求无益之故也
　　子曰乾坤其易之门邪义曰此已下至其当衰世之意邪为一章言天地初判乾坤已有形状而大易亦已行于其中矣是故大易之道变化之理皆由乾坤而出是以圣人迹乾坤而成诸卦之名是乾坤者其为易之门户也乾阳物也坤阴物也阴阳合徳而刚柔有体义曰言乾体刚健为阳物也坤体柔顺为阴物也是以阴阳二气上下相配合而成生育万物之道若乾坤上下不相配合则万物不生故阴阳相配合则万物得以生万物得以生则其刚柔之体上下之象自然而成也以体天地之撰义曰撰者数也言阴阳相配合而生万物自然而成刚柔之体以是而分阴阳竒耦之数由此而成也以通神明之徳义曰神明之徳者即为妙用无穷不可测度也今此大易之道变化之理生成之道可以通于神明之徳穷于万事之理也其称名也杂而不越义曰言大易之道其爻卦错杂物理烦碎其称名也杂然杂而各有伦理不相干乱不相踰越也于稽其类其衰世之意邪义曰稽考也类物类也言上古之时世质民淳情伪未作典章法度未立伏羲画为八卦以为万世之法歴夏及商世渐浇漓民欲丛生是故文王以伏羲所画之八卦重为六十四卦尽其天地人事之道变通之理吉凶悔吝之由无不尽载于诸卦诸爻之间然稽考其义类其皆因衰世之意邪
　　夫易彰往而察来而微显阐幽义曰自此已下至以明得失之报为一章夫大易之道至深至粹明其吉凶之理得失之迹彰明已往未来之事皆由易道可明也既彰明已往未来之事至于小幽闇之理凡事不可以明者亦皆由此易道而显阐之故曰显阐幽开而当名辨物正言断辞则备矣义曰开谓开释爻象各当诸卦之名辨其事物之理正谓正其圣人之言断定其吉凶悔吝之事皆繋属之爻辞无所不备矣其称名也小其取类也大义曰言诸卦之名皆取其类而称之至如乾则称龙坤则称马然则龙与马皆天下之一物耳虽称名也小然其取类也至大故于人事则为君臣父子夫妇兄弟长幼之道天地之理阴阳之端无不备于此矣其逺其辞文义曰者意也言其易之至近至逺其理虽委曲然于其辞则有文采不尚质朴者也至如龙战于野是近明龙战之事逺明阴阳鬬争之理是其逺也又如坤言黄裳元吉不直言居中得位乃言黄裳者是其辞文也其言曲而中义曰言变化无恒不可为体例其言必随物之屈曲而各中其理其事肆而隠义曰肆者陈列也言易之所载之事于爻象之间虽其文皆陈列其事然其义幽隠不可骤然而晓之因贰以济民行以明失得之报义曰贰则谓吉凶二理也言得失之理吉凶之道二者之理以济万民之行事然万事之理有得位得正者为吉有失位不得正者为凶失则有凶报正则有善应因此二者之理以济民之行事以明得失之报使人趋其吉而背其凶向其善而违其恶也易之兴也其于中古乎作易者其有忧患乎义曰自此已下至巽以行权为一章夫易之起始于伏羲上古之时世质民淳情伪未形巧妄未作世凝然而不挠当此之时虽八卦亦尽万事之情歴夏及商至于桀纣暗君在上情伪渐迁巧妄已作浇浮崇尚不可胜说文王罹于忧患之中有圣人之才上惧君之见去下虑民之情伪是以取伏羲所画之八卦重为六十四卦以尽天地之渊藴以明人事之终始至于吉凶之道得失之理忧虞之象悔吝之事无不备载于其间使人知其吉而背其凶向其善而舍其恶以为万世之法使人防患于未萌也是故履徳之基也义曰此已下九卦是修身防患之术也然则六十四卦皆是防患之术何以特取此九卦者盖此九卦最是修徳之基为人事之先故特陈此九卦也履者礼也言人践行其礼敬事于上不失其尊卑之分如此是履徳之基也谦徳之柄也义曰柄者人之所以操持也夫人虽有爵禄之分崇髙之位若无谦顺之徳恃其骄盈必至于倾失是故君子之人若能居爵禄之位必当持谦顺之徳则虽危而不失虽髙而不危如此是谦徳之柄也复徳之本也义曰言君子之人若能复其性明其心至于思虑之间有不善之事必先改之如此是复其性为徳之根本也恒徳之固也义曰言为徳之时常能执守终始不变如此则其徳固故恒卦为徳之坚固也损徳之修也义曰言君子之人若能谦损以自増新降损其志此是修身之本也益徳之裕也义曰裕者寛大也言人凡所作事能利益于人日新一日则其徳寛裕而有所包容也困徳之辨也义曰言君子之人居于治平之时恣其安逸之性多不知艰险之事惟是居困否之时备歴艰苦知其君子小人之道然后能明辨困否之事者也井徳之地也义曰夫君子之身可贵可贱可贫可富而其志不可易其心不可变其徳不可改犹井之居地不可迁改也巽徳之制也义曰夫愚民之性蚩然而无所识其非辟奸伪无所不至矣是故圣人必行号令以示其法制然行号令之始必以权变之术而巽入于人心然后民可制也此已上九卦各与徳为用也履和而至义曰此已下又复明九卦之徳也履者礼也言人有恭敬之徳有刚直之行必须与人和同既与人和同则可以至于道也谦尊而光义曰夫人有其才有其徳虽在崇髙之势必须谦恭以自卑谦逊以接下如是则徳益大而身益光也复小而辨于物义曰物者万物之理也言人于性之初吉凶未形之时始于为小之事有其不善便従而改之使无能为之咎也恒杂而不厌义曰言君子之人能守其常道不改其操不变其节虽错杂混处于小人之间亦其心不厌倦于事损先难而后易义曰言凡人若不能谦损于己反欲他人谦损而奉于己则失为人之道是故君子之人必须先减损其身谦让其己以及于他人是损己以益于下损身以尊于人是先难也及其性既复行既成所言皆合于道所行皆中于礼不失其法度是后易也益长裕而不设义曰言君子之人先求仁义以益于身身既益则其仁义之道可以推及于天下然其仁义既及于物则可长裕于天下因其所利而利之不待先为施设而行之而天下之人自有其余者也困穷而通义曰言君子之人虽居困穷之时身即困穷而其道得以亨通也井居其所而迁义曰言井之道居其所不可以迁改而其泽可以迁施于人犹君子之徳固不可迁易不可变改而其道可以济人巽称而隠义曰巽者是圣人之权也言圣人以权变之术行其号令以及于天下而人不知所以然而然也履以和行义曰言凡人有刚直之性温良之行必以礼而和之故论语曰礼之用和为贵者是也谦以制礼义曰言人性能谦顺自卑尊人则可以裁制其礼法而行之也复以自知义曰言人既于事小之初知其不善而能改过是自知也恒以一徳义曰言人能守其常道不变其节终始不移虽居富贵而不自恃虽居贫贱而不自移是纯一其徳者也损以逺害义曰言人能自降损其身谦冲其徳以尊于人则无患害之事也益以兴利义曰言人能以仁义之道自益于身又益于他人因其所利而利之也困以寡怨义曰言人居困穷之时守节不移上不怨天下不尤人但守其正而已井以辨义义曰言井之道居其地而不移其济天下之义故于井之道可以明辨其义也巽以行权义曰权者反经而合道也言圣人凡发号施令则以巽顺之徳而行之以顺其物性以洽于人心也既能顺时故能行权也
</div>
    <div class="pagination">
<a href="周易口义_page2.html">上一页</a><a href="周易口义.html">1</a><a href="周易口义_page2.html">2</a><span class="current-page">3</span><a href="周易口义_page4.html">4</a><a href="周易口义_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
