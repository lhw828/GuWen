<!DOCTYPE html>
<html>
<head>
    <meta charset="UTF-8">
    <title>田间易学 - 第 28 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>田间易学 - 第 28 页/共 36 页</h1>
    <div class="content">　　节以制度不伤财不害民
　　程传　人于所説则不知已遇艰难则思止方説而止为节之义　本义　当位中正指五又坎为通【郭子和曰以卦变论贲与节皆自泰来贲则柔来文刚刚上文柔节则柔来节刚刚上节柔彖曰刚柔分而刚得中则知节之名卦以刚柔过盛为义也　丘行可曰天地之气运有节则分至启闭望晦朔四时不忒而嵗功以成圣人体节之义立为制度量入为出故不伤财则不害民论语曰节用而爱人正此意也见易曰孔子谓虽有其徳苟无其位不敢作礼乐焉节者礼乐之事也当位以节有其位者也中正以通有其徳者也坎为通五为成卦之主中正者九五之甘节是也　事之穷自不节始节之穷自过于节始惟中正乃通惟通乃不穷】
　　象曰泽上有水节君子以制数度议徳行
　　【王景孟曰古者之制器用宫室衣服莫不有多寡之数隆杀之度使贱不逾贵下不侵上以是为节故贵贱上下各安其分君子存于中为徳发于外为行随时合宜无过不及则为中节　象正曰宋伯姫之死也君子谓之女而不妇坚之死也君子谓之妇而不夫若范文子与叔孙昭子之祈死也无所置议焉见易曰制数度君相之讲求也议徳行师友之讲习也孔子曰乐节礼乐内圣外王以之矣　数者十百千万亿也度者分寸尺丈引也】
　　初九不出户庭无咎　象曰不出户庭知通塞也孔疏　初九处节之初将立制度若不慎而泄则民情奸险应之以伪故慎宻不出然后事济而无咎【胡仲
　　虎曰初前遇九二九阳竒有户象二前遇六三六隂偶有门象　　　　本义谓戸庭户外之庭门庭门内之庭也　蔡虚斋曰门在外户在内孟子曰摽使者出诸大门之外是门在外也礼注云户从东南入为室之户是户在内也】
　　【见易曰泽所以钟水也水始至则増其防以潴之初九是也水渐盛则啓其窦以泄之九二是也二与初同道则失其节矣】
　　九二不出门庭凶　象曰不出门庭失时极也
　　【苏子瞻曰节者事之防也君子见吉凶之机发而中其防谓之节诗东方未明刺无节也其诗曰不能晨夜不夙则暮言无节不识事防或失则早或失则暮也　以泽节水虚则纳之满则流之其权在泽初九不出户庭无咎言当塞也九二不出门庭为凶言当通也至是而不通则失时极矣　时论曰躬补牍之任而托括囊以固位佞也据用人之地而托寡交以逃訾陋也操决疑定难之权而托逊让以避怨奸也虽能免祸终为凶徳】
　　六三不节若则嗟若无咎　象曰不节之嗟又谁咎也本义　隂柔而不中正以当节时非能节者故其象如此　此无咎与诸爻异言无所归咎也
　　【见易曰初作法于俭者也作法之始不得不俭规模固陋将有待于二之广大也二则犹是初也其何以堪物极必反反而太甚以成六三不节之嗟理势所必然也文景之后继以武帝隋文之后继以杨广张安世之孙流为张放又何怪焉】
　　【火传曰三为兑主五为坎主成卦者此两爻也三何以不节也三以初二过于塞者物不可以终塞塞极必溃因而以时啓泄之则向之塞者通矣通而后上流始有所归四安之五甘之皆三之功也三之嗟葢嗟前人蓄积之劳而自任其不节之咎也传曰又谁咎也言其不节乃以为节又谁得而咎之也与同人初九义同】
　　六四安节亨　象曰安节之亨承上道也
　　本义　柔顺得正上承九五自然有节者也
　　【见易曰五之节既甘矣四承而行之无所増损是为安节曹参为相国守高帝已定之法张释之为廷尉成文帝长者之名皆安节也　互艮有安止象下流有归则上流不壅四安流而趋下乃所以承上也坎二隂在下为窞为险在上则否以水性趋下则上失其险也】
　　九五甘节吉往有尚　象曰甘节之吉居位中也本义　所谓当位以节中正以通者也【胡仲虎曰诸爻之节节其在我者五当位以节节天下者也节天下而天下甘之所谓中正以通也】
　　【见易曰五行土爰稼穑稼穑作甘以土有中徳甘者味之中也故曰甘受和惟甘则浓淡皆可以随所宜也圣人立法贵乎至中以待后人之补偏救要不离于中者此之谓甘节也】
　　上六苦节贞凶悔亡　象曰苦节贞凶其道穷也本义　居节之极故为苦节既处过极虽得正而不免于凶然礼奢寜俭故虽有悔而终得亡之也【赵汝楳曰三戒不节上戒苦过犹不及也　苏子瞻曰易有凶而无咎者大过之上六困之九二是也有凶而悔亡者节之上六是也上六之苦非坎之为而兑之为也其道穷则虽至于苦而有不能节者矣　订诂曰水已溢泽而节之如人放肆之后骤加绳束手足拘挛见为苦矣】
　　【见易曰适得其当之为节至于苦则失其所为节矣事之苦者岂能乆居彖曰苦节不可贞上贞之所以凶也】
　　【兑下防上】
　　中孚豚鱼吉利渉大川利贞
　　程传　在二体则中实在全体则中虚中虚信之本中实信之实　本义　孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也【苏子瞻曰中孚信也以羽虫之孚有诸内而后能化也羽虫之孚必柔内而刚外　蔡虚斋曰感物不以正则为违道以干誉涉险不以正则为行险以侥幸　王虚舟曰頥大过二隂二阳在外气分也中孚小过二隂二阳在内气合也以应乾坤坎离之分咸恒既未之合】
　　【见易曰孚者实也惟虚乃实凡欲以诚意感人非出于虚则必有所为不谓之诚亦必不能以感人】
　　彖曰中孚柔在内而刚得中説而防孚乃化邦也　豚鱼吉信及豚鱼也利渉大川乘木舟虚也　中孚以利贞乃应乎天也
　　【杨诚斋曰海客之机海客未知而鸥鸟先知之中孚之至信所以及豚鱼也燕客之忮心秦人未觉而白虹先觉之中孚之利贞所以应乎天也　订诂曰三四在六画之间柔在内也二五居上下卦之中刚得中也】
　　【见易曰柔在内而刚得中以三四之柔为在内二五之刚为得中合四爻以言中也説而防合两卦之徳以言孚也夫防与説之未必孚者多矣兑之所以説者在上一隂防之所以防者在下一隂今两隂相合于内是其説为中心之説而防为中心之防也心之至者至于无心故有中虚之象焉惟如是以为孚乃能化邦也　信及豚鱼豚鱼与风期而有不容爽且不自知斯之谓信】
　　【火传曰中孚下兑上防三四为兑防之主爻二五配合而三四在其中故曰中孚四絶初之正应三絶上之正应惟与近比取其在中之孚亦卦之变例也】
　　象曰泽上有风中孚君子以议狱缓死
　　本义　风感水受中孚之象议狱缓死中孚之意【杨诚斋曰议狱者求其入中之出缓死者求其死中之生若元恶大奸不在是典故四凶无议法少正卯无缓理】
　　【见易曰风无形而觉之者泽也故有感而即动中孚无象而信之者民心也故不言而自喻议狱缓死君子岂以是説民哉亦自尽其中之孚而已】
　　【火传曰孚信也议狱缓死不敢信也书曰罪疑惟轻故寜失之疑】
　　初九虞吉有他不燕　象曰初九虞吉志未变也本义　当中孚之初上应六四能度其可信而信之则吉复有他焉则失其所以度之之正而不得其所安矣【杨诚斋曰虞虽训度亦防也书儆戒无虞萃戒不虞是也邪不闲则诚不存家人之闲有家中孚之虞皆见于初九防家防心皆在初也故传皆以志未变赞之　王虚舟曰君子自信乃能信人度于理之谓虞杂以私之谓他虞而有他已且不燕又何信人之有】
　　【见易曰中孚以全卦内外上下共成一孚不重正应转以能絶繋应者为孚初四之应犹之三上之应也四絶类而上初亦絶所繋矣而犹虞焉虞其后之有他也如三既和二矣而上复以翰音邀之致三之歌泣鼓罢不能自主岂非有他而不燕者乎而初幸无是虞也四马匹亡则初志可无变矣　有他斯有二心志所由变也】
　　九二鸣鹤在隂其子和之我有好爵吾与尔靡之　象曰其子和之中心愿也
　　本义　九二中孚之实九五亦以中孚之实应之故有鹤鸣子和我爵尔靡之象鹤在隂谓九居二好爵谓得中靡与縻同【按鹤为风鸟以泽为家师旷禽经云鹤爱隂恶阳　订诂曰鸣鹤指九二也子和指六三也繋传曰况其迩者乎二之迩莫如三矣二靡三以上应于五好爵指贤者之徳而言】
　　【火传曰好爵指三尔指五二孚于三縻三以应五大臣罗致贤人以进于君之义也　中心愿三亦孚于二非二强縻之也】
　　六三得敌或鼔或罢或泣或歌　象曰或鼓或罢位不当也
　　程传　三四皆以虚中为成孚之主然所处则异四得位居正故亡匹以从上三不中失正故得敌以累志　本义　敌谓上九信之穷者六三隂柔不中正以居説极而与之为应故不能自主而其象如此【订诂曰六三既孚于二而上九争之则非应也而敌也鼔罢泣歌如鸡之争而不胜而止指上也夫三之所和者鹤也岂鸡之所得而争哉位不当言始不幸与上应也】
　　【见易曰鹤鸣子和三业孚于二矣然三隂柔不正二縻之其繋累犹未絶也而上以登天之翰音复兾其和于是三之鼓罢泣歌皆不能自主矣其鼓也鼔翼而欲有声也已而知其不可以和也而罢其泣也情之不能自已也已而思九二之縻既得所愿矣而歌繋累之不能忘如此　位不当者谓三非兑之正位也若防之四位则正矣四与三皆为卦主而四优于三者四得位三不得位也】
　　六四月几望马匹亡无咎　象曰马匹亡絶类上也程传　四初为正应匹也孚道在一四既从五若复下繋于初则不一而害于孚故马匹亡则无咎也本义　六四居隂得正位近于君为月几望之象马匹谓初与已为匹四乃絶之而上以信于五故为马匹亡之象【胡仲虎曰六三谓上九曰敌六四谓初九曰匹三隂柔不正故不能舍上九以从刚中之二四隂柔得正故能絶初九以从刚中之五坤以防朋为有庆中孚之中以絶类为无咎见易曰四最近五而与五孚隂徳之极盛主眷之极隆者所谓月几望也初与四应四犹马之匹也初能审时度势以自逺于四四亦能絶类弃应以上孚于五所谓马匹亡也人臣据髙位而得主而能乃心王室自絶私交此无咎之道也】
　　九五有孚挛如无咎　象曰有孚挛如位正当也本义　九五刚徤中正中孚之实而居尊位为孚之主者也下应九二与之同徳故其象如此【胡仲虎曰六爻不言孚唯九五言之九五孚之主也合九二共为一体包二隂以成中孚其固结如此故其象为挛如二曰縻五曰挛皆固结不可觧之象　订诂曰挛如合二五三四取象三五同徳相应包褁二隂以成中孚下縻上挛固结可知】
　　上九翰音登于天贞凶　象曰翰音登于天何可长也本义　居信之极而不知变虽得其贞亦凶道也【来元成曰人之能信我者以我之髙而能自卑也其不为人信者以我之卑而妄自髙也鹤鸣于九臯声闻于天而今为在隂之物得无和乎日之夕矣鸡栖于埘而今为登天之音能无凶乎】
　　【火传曰上与三应既孚于二上犹不能忘情以登天之翰音抗在隂之鸣鹤而邀其子和亦不自度量矣在隂之鸣本不求和也而以子和遂愿登天之音急于有闻者也而以翰音贻讥世之躁于声名者亦】
　　【可以止矣　兄伯玉曰在隂者谁耶而欲抗其闻天之声虚声者可愧在穴者谁耶而欲奋其冲天之羽妄举者必危】
　　【艮下震上】
　　小过亨利贞可小事不可大事飞鸟遗之音不宜上宜下大吉
　　本义　小谓隂也为卦四隂在外二阳在内隂多于阳小者过也【李子思云隂阳之气往来天地之间或不无过差故圣人于頥大过之后继以坎离以隂阳之中救大过之弊也于中孚小过之后继以既济未济以隂阳之交而中者救小过之也闗子明曰小过一时之用也大过一世之用也蔡虚斋曰凡谓小过之时非时小有过谓时当小过】
　　【也小过大过都是人事当其时则然　易畧曰小过之时事期当可行贵适宜势有极重气或稍偏必矫枉而后平故小有所过然后得亨过而得亨岂可以不正为过哉以大小言小为贞以上下言下为贞见易曰凡鸟立而鸣则首向上飞而鸣则首向下遗者鸟飞已过而音始闻也不宜上宜下取鸟音以为宜下之象】
　　【火传曰戒鸟之飞也因遗音而知其飞因飞而戒其不宜髙飞以喻小过之时士君子择福莫若轻择祸莫若小勿为已甚之事过人之行也】
　　彖曰小过小者过而亨也　过以利贞与时行也柔得中是以小事吉也　刚失位而不中是以不可大事也　有飞鸟之象焉飞鸟遗之音不宜上宜下大吉上逆而下顺也
　　孔疏　六二六五以柔居中九四失位不中九三得位不中柔而得中故曰小事吉也失位不中故曰不可大事也【胡仲虎曰矫天下之枉者以过为正然刚过而中为大过柔得中为小过是则事有当过者皆不可外于中也　易略曰违时则中者亦过适时则过者乃中与时行者过之贞也　刚失位而不中谓下卦之刚不居二而居三上卦之刚不居五而居四皆失位也三以刚居下之上四以刚居上之下皆不中也】
　　【见易曰柔得中指二五也而五之不正不言刚失位而不中指三四也而三之得位不言时当小过宜柔不宜刚柔既得中不必言正位也刚既失中犹之皆失位也得中则小事吉失位不中则不可大事时为之也知小过则知时中矣　彖言飞鸟遗之音彖传不释但云有飞鸟之象焉夫鸟翔于空上下南北随其所之今曰不宜上宜下者惟时则然也时宜于下从下则顺上之则逆故当小过之时寜宜卑伏不宜髙飞也】
　　象曰山上有雷小过君子以行过乎恭防过乎哀用过乎俭
　　本义　三者之过皆小者之过可过于小而不可过于大可以小过而不可甚过彖所谓可小事而宜下者也【晁以道曰恭过则伪哀过则毁俭过则陋而君子以之者葢有为而为将矫之以为中也时有举趾髙之莫放正考父矫之以循墙时有短防之宰予髙柴矫之以泣血时有三归反坫之管仲晏子矫之以敝裘虽非中行亦足以矫时厉俗也　蔡虚斋曰君子时乎当小过则小过亦为中时乎当大过则大过亦为中】
　　【见易曰雷在山上止而不动非奋迅击之雷其声亦不离乎山下诗所谓殷其雷也威而不猛有小过之象君子当小过之时不能不过亦不容太过也取法于此】
　　初六飞鸟以凶　象曰飞鸟以凶不可如何也
　　本义　初六隂柔上应九四又居过时上而不下者也【蔡虚斋曰不好处全在飞字上是上而不下者也项平庵谓以飞致凶】
　　【见易曰其始之欲飞而上者鸟也既上则风劲而翼乗之鸟遂不能以自由虽欲下有不得者矣左传曰师能左右之曰以鸟见以于翼翼见以于风故曰不可如何也】
　　六二过其祖遇其妣不及其君遇其臣无咎　象曰不及其君臣不可过也
　　程传　阳之在上者父之象尊于父者祖之象四居三上故为祖五隂而尊祖妣之象【胡仲虎曰过其祖则有继世之誉过其君则有犯分之嫌　蔡虚斋曰曰祖曰妣以隂阳之象言曰君曰臣以上下之象言同是六五也对三四言则为妣对六二言则为君】
　　【见易曰三为成艮之主四为成震之主是卦之所为祖也而皆过刚不中当小过之时不足以任事任之者柔中之二也是二为过其祖五以柔中居上妣也与二一徳相孚是为遇其妣然五虽妣实君也二为臣而与君比徳乎惟不及之斯为遇及之则为过矣遇其臣亦适还其为臣而已】
　　【火传曰以啇周事论之纣祖也文王妣也文王为天下所君而自居于臣二之遇五不及其君遇其臣是此象也】
　　九三弗过防之从或戕之凶　象曰从或戕之凶何如也
　　本义　小过之时事每当过然后得中九三以刚居正众隂所欲害者也而自恃其刚不肯过为之备故其象如此【胡庭芳曰朱子谓弗过遇之是两字为絶句则弗过防之亦宜两字防读盖小过乃隂过之时故二阳爻皆称弗过是言阳弗能过也防之防隂也言弗能过之则当防之　不防则有戕害之虞二隂在下有上进之势故当防】
　　【见易曰二阳居四隂之间皆弗过也四遇之而三防之四以刚居柔又为动体非执一者也三以刚居刚又为艮主欲恃其刚正以止隂进而防之不深反为所害萧望之刘更生陈蕃窦武之类是也非不可大事之明据乎】
　　九四无咎弗过遇之往厉必戒勿用永贞　象曰弗过遇之位不当也往厉必戒终不可长也
　　本义　弗过遇之言弗过于刚而适合其宜也往则过矣故有厉而当戒勿用永贞言当随时之宜不可固守也【订诂曰四为震主阳性上行故有往而遇隂之象自知势之不敌见隂而善遇之我旣有往彼必有来往来之间大是危道可无戒与】
　　【见易曰震位在初而居四此遂泥之震不当位也位有以当而无咎有以不当而无咎者此惟不当故弗过而遇也】
　　六五宻云不雨自我西郊公弋取彼在穴　象曰宻云不雨已上也
　　王注　夫雨者隂在于上而阳薄之而不得通则蒸而为雨今艮止于下而不交焉故不雨也　本义以隂居尊又当隂过之时不能有为而弋取六二以为助故有此象在穴隂物也两隂相得其不能济大事可知【张希献曰小畜宻云尚往也言阳尚往则不与隂和而不能雨矣小过宻云不雨已上也言隂已上则不与阳和而不能雨矣】
　　【见易曰在穴者二也坎以下隂为窞卦象坎故二有在穴之象小过所恶者飞鸟也鸟在穴而不飞所谓不宜上而宜下者也故公弋取以为助然皆隂也其能有济乎如召雨者不能以隂致阳以阳和隂焉能得雨是则隂之不足大有为也】
　　【火传曰以五而称公此小过之事所谓行过乎恭者也宻云不雨西伯之隂行善也取彼在穴载吕尚以后车也尚之在渭滨犹在穴耳】
　　上六弗遇过之飞鸟离之凶是谓灾　象曰弗遇过之已亢也
　　本义　六以隂居动体之上处隂过之极过之已高而甚逺者也【焦弱侯云四隂皆过乎阳上曰过之过者势也过之者心也】
　　【见易曰处卦之终不惟不与阳遇而已其亢益甚高飞不已不知矰缴在其前也祸自外至曰灾过由已作曰上六之灾则自作之也】
　　【离下坎上】
　　旣济亨小利贞初吉终乱
　　本义　为卦水火相交各得其用六爻之位各得其正故为既济亨小当为小亨【赵庸斋曰坤上干下为泰以天地之交也坎上离下为既济以水火之交也坎离者乾坤之大用也故泰六爻虽相应而二五处非其位既济六爻相应刚柔无一不当其应者皆正也水火相交而刚柔正应其为既济岂不大哉　蘓子瞻曰凡隂阳各安其所则静而不用将发其用必有以激之水在火上火欲炎而不逹火所以致其怒也隂皆乘阳阳欲进而不遂所以奋其力也火致其怒虽险必逹阳奋其力虽难必遂所以为既济也故曰亨】
　　【见易曰易之用贵于交上经以坎离终乾坤之交也下经以既未终坎离之交也乾坤交故干体入坤坤体入干而成坎离坎离至是而欲反乎乾坤故交而成既济未济坎之中体入离离之中体入坎依然又一乾坤矣】
　　彖曰既济亨小者亨也　利贞刚柔正而位当也　初吉柔得中也　终止则乱其道穷也
　　程传　天下之事不进则退无一定之理济之终不进而止矣无常止也衰乱至矣【郭子和曰六爻有应者八卦应而皆得其位者六十四卦独此一卦而已　胡庭芳曰卦辞初吉终乱不过如泰极则否之类既济极则反为未济耳彖传曰终止则乱止者杂卦传所谓既济定也葢既济之隂阳各归其家易于伏而不动履其运者一切止而不动则动之所由起矣　刚柔虽正位虽当气机之运不可一息或停人身心火降而肾水引可谓既济矣然岂可使升者不降降者不升必如所谓动极复静静极复动动静互为其根循环无端而后可耳此夫子终止则乱之防意也】
　　【见易曰易之致防于既济非防于其济防于其既也当方济之时刚柔大小各竭其才能一其心志以期必济所谓同舟遇风如左右手也既济而懈矣虽有才能不肯竭矣虽有心志不能一矣既济之终未济之始也冯异曰愿陛下无忘河北之难小臣无忘巾车之恩羊祜曰平呉后方劳圣虑耳既济皆如方济之时何至于遽忧乱哉惟终止则乱耳　火本炎上水本就下道家以升降之术成既济之功惟其功之不息也一息而水火仍各返其本性矣刘牧所谓水火之性竟则必复复则必变故圣人致防于既济防其终之止也】
　　【火传曰终止则乱所谓既济定也既济之隂阳各当其位有止而不动之意术家以反吟与伏吟同凶正谓此也是故位有不当者天下事之所由生而位皆当者天下乱之所由始也】
　　象曰水在火上既济君子以思患而豫防之
　　王注　存不忘亡既济不忘未济也【订诂曰水在火上以气交相为济君子思患豫防方得其相济之用即思其相射之思　象正曰既济之终乱怠也豫之不乱何也豫知戒者也既济不知戒者也人自谓无患而患生焉】
　　初九曵其轮濡其尾无咎　象曰曵其轮义无咎也本义　轮在下尾在后初之象也曵轮则车不前濡尾则狐不济既济之初谨戒如是无咎之道【朱子曰曵轮濡尾不是不欲济是要济而未敢轻济如曹操临敌意思安闲如不欲战老子所谓与兮若冬涉川之象见易曰先儒取象皆是方济之象非既济之象也六爻皆言既济后事也曵轮谓车已济矣而轮若有所曵濡尾谓狐已济矣而尾复为所濡以喻天下甫定旋有不测之事未可谓险难已出可坐致太平也】
　　六二妇防其茀勿逐七日得　象曰七日得以中道也程传　二以文明中正之徳上应九五刚阳中正之君宜得行其志也然五既得尊位时已既济无复进而有为自古既济而能用人者鲜矣　茀妇人出门以自蔽者也防其茀则不可行矣卦有六位七则变矣七日得谓时变也中正之道无终废之理不得行于今必行于异时也【杨诚斋曰管蔡之谤周公公不辨而王自悟燕王上官之譛霍光光不言而帝自察得勿逐之义】
　　【见易曰二离女居中有妇道焉茀所以行也防茀则不行方济而不得行情亦急矣急而逐之则去之愈逺勿逐以聼之若未防也七日自得其善于处济者乎裴晋公一日失中书印置之不问旋归其处或问故公曰此堂吏窃去以济其私缓之则自归急则投诸水火矣有此度量始能成既济之功火传曰二为离主与五成既济之功者文明在内所谓帷幄谋臣犹茀中之妇也防茀犹云失其内职耳惟内职失是以鬼方之伐谋之自小人二不与闻是外二也而二不与争直俟三年之惫君有悔心始知小人之不可用是为七日得也汉髙帝白登之围留侯之防茀也唐太宗征髙丽回而叹魏徴之亡是七日得也】
　　九三髙宗伐鬼方三年克之小人勿用　象曰三年克之惫也
　　【张希献曰小人戎狄皆为隂类戎狄之祸逺小人之祸近易于用兵之后必以小人勿用戒之师之上既济之三是也　孙淇澳曰一伐鬼方也在未济之四方励精图治三年不厌其乆既济之三欲安静无为三年已觉其惫故一宣王之身而玁狁之伐六月栖栖徐方之定王曰旋归始终之义各有攸当也　黄元公曰鬼居幽方指坎也离明破暗有伐象焉既济主九三未济主九四皆以离为伐主也见易曰既济之后戎备自不可弛然不得已而用之若勤民于戎狄是黩武也其端必自小人啓之以汉髙帝百战而围于白登以唐太宗全盛而困于髙丽则既济之后人心兵力固不如方济之初终止之萌于此亦可见矣太宗髙丽回悔曰魏徴而在不令朕有此行则当时不谏止者皆小人矣况为之谋者乎】
　　六四繻有衣袽终日戒　象曰终日戒有所疑也王注　繻宜曰濡衣袽所以塞舟漏也【张希献曰六四出离入坎此济道将革之时也济道将革则罅漏必生于此终日戒自朝至夕常若坐敝舟而水骤至焉斯可免覆溺之患　胡仲虎曰乘舟者不可以无濡而忘衣袽亦不可谓衣袽已备遂肆不知戒水渐至而不知虽有衣袽不及施矣备患之具不失于寻常虑患之念又不忘于顷刻此处既济之道也　按汉制裂帛邉繻头以为关门符信袽通作帤塞漏孔之敝帛即敝衣之帛也　戒者为九五言也】
　　【火传曰坎善疑疑故戒有所疑则处处可戒时时可戒非曰苴漏衣袽而已也】
　　九五东邻杀牛不如西邻之禴祭实受其福　象曰东邻杀牛不如西邻之时也实受其福吉大来也
　　本义　东阳西隂言九五居尊而时已过不如六二之在下而始得时也当文王与纣之事
　　【见易曰先天图离东坎西今以东邻为五当纣西邻为二当文王背矣且五刚中当位何见而斥之为纣而以应爻当文王耶徒以五为君位而纣居东土二为臣位而文王居西方以此牵合东西耳葢因东西二字而牵合文王与纣之事玩卦爻殊无此义　离东坎西东者事之方始西者事之已成东邻指离在下卦奏既济之绩者也西邻指坎在上卦享既济之成者也享成者多非奏绩之人劳在前人而福归后世初用大牲享帝以邀福其后直用禴祭而受福惟其时也致福者在先受福者在后亦岂知致福者之难乎吉方大来寜可坐受而不思所以保初吉哉】
　　【火传曰杀牛以邀福禴祭以受福受者不邀而自来时为之也】
　　上六濡其首厉　象曰濡其首厉何可久也
　　【张希献曰初九濡其尾而无咎者以既济之初则吉也上六濡其首而厉者以既济之终止则乱也　象正曰四方有事濡首以救之未为失也濡其首而有益于人则为之濡其首而厉于人则不为也　订诂曰既济之终自恃无险难矣忽心一生险难立至如济水将及岸而濡其首甚危之辞】
　　【见易曰上六失六四终日之戒忘其衣袽以至濡首唐宗成开元之治而濡首于妃子荘宗破汴梁之雄而濡首于伶人既济之难于有终也如是】
　　【坎下离上】
</div>
    <div class="pagination">
<a href="田间易学_page27.html">上一页</a><span>...</span><a href="田间易学_page23.html">23</a><a href="田间易学_page24.html">24</a><a href="田间易学_page25.html">25</a><a href="田间易学_page26.html">26</a><a href="田间易学_page27.html">27</a><span class="current-page">28</span><a href="田间易学_page29.html">29</a><a href="田间易学_page30.html">30</a><a href="田间易学_page31.html">31</a><a href="田间易学_page32.html">32</a><a href="田间易学_page33.html">33</a><span>...</span><a href="田间易学_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
