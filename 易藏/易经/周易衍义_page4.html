<!DOCTYPE html>
<html>
 <head>
  <meta charset="utf-8"/>
  <title>
   周易衍义 - 第 4 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易衍义 - 第 4 页/共 17 页
  </h1>
  <div class="content">
   九三舆説辐夫妻反目象曰夫妻反目不能正室也九三重刚不中昵比六四隂柔为所系畜不能上进如车舆之脱去轮辐不能有行既身不能行道安能行于妻室昵于隂而反制于隂故夫妻反目反目者怒目相视不顺其夫而反制之也夫行已者正家之本正室者行已之推也言忠信行笃敬尚可行于蛮貊况妻子乎九三以狎恩失道昵爱忘义纲常不正安望其家人必敬必戒无违夫子僮僮祈祈奉承祭祀婉婉聴从而守从一之贞乎此鲁桓身不行道至贻文姜之辱晋献身不行道至取骊姬之祸失道而反为妻所制其应如此其速也小象谓不能正室未有身能行道而不可正家者也后之鉴九三之失者其必行道如舜之厘降二女文王之刑于寡妻由脩身而齐家由齐家而治国由治国而平天下可以序求矣杨氏曰九三夫道也六四妻道也丧其夫之刚而昵于妻之柔其始相昵其终受制身之不正则不能正家非家罪也汉成帝嬖赵后而制于赵后始于舞掌之宠髙宗嬖武后而制于武后始于聚麀之汚岂惟夫妇君臣亦然二世之于赵髙明皇之于禄山是也
　　六四有孚血去惕出无咎象曰有孚惕出上合志也以柔畜刚而免于伤惧诚之至也六四以一柔为五刚之主上畜九五下畜三阳若以力胜之宜其有伤惧也惟尽其孚诚以应之则可以感之矣故其伤害逺而危惧免如此可以无咎夫柔之畜刚而无过谓以柔善而止刚恶也柔之善为慈顺为和易为寛厚柔善以畜君而内有诚志则可以格君心可以匡主过君心亦将信从之何有乎伤害忧惧之过柔善以畜众而内有诚去则可以化强暴可以怀猛隘则众亦将顺从之何有乎伤害忧惧之过此所谓血去惕出而无咎也小象谓有孚惕出上合志也六四于畜时居近君之位畜君者也至诚能使九五之志从则众阳皆从之矣虽然以柔止刚止刚之不善则可止刚之善则不可鲁平公欲见孟子而臧仓止之魏帝欲行古礼而羣臣止之是小人而止其君之善也贾谊欲定经制而绛灌止之陆贽论奏仁义而延龄止之此小人而止贤人之善也如是而为畜则伤害忧惧亦其所也尚得为无咎乎宋氏曰自古人臣得位上畜君下畜众君子不如六四之有孚于上未有不如霍光之与魏相萧望之卒见伤也
　　九五有孚挛如富以其邻象曰有孚挛如不独富也六四之有孚无咎取其柔正止君欲之义也九五之有孚挛如取其刚中志行而不畜于小人也九五以刚中居尊位而五刚以类相从刚实居有孚之象五以孚诚得众力之助故曰挛如谓牵挛相从也况小畜众阳为隂所畜是君子为小人所困正人为邪人所危在下者必攀挽于上期于同进在上者必援引于下与之戮力富以其邻非独九五推己力以及人尤资在下之助以成其力夫如是下之阳刚得以共进上之阳刚有以协助隂柔安得而畜之也盖欲制小人必以诚而交君子诚不足以交君子如小人之牵制何鲁平公诚不足以援孟子之助是以嬖人得以畜之汉元帝诚不足以厚萧望之之力是以恭显得以畜之岂小畜九五之正哉小象谓不独富也此见九五能与众同欲也陆氏曰九五亲四委四畜物犹富以其邻杨氏曰富善也五以阳刚中正之君而行巽顺柔克之政故至诚一孚于上羣阳皆听于下靡然为善而幡然不为不善尧舜行徳而民不犯周人逊畔而民皆鬻此富以其邻不独富之义也
　　上九既雨既处尚徳载妇贞厉月几望君子征凶象曰既雨既处德积载也君子征凶有所疑也
　　此爻作两节看一节言大用之大者其刚徳盛一节言刚徳之衰者其大用必亏上九之劝戒也大畜畜之大故极而散小畜畜之小故极而成干之三阳上进而六四隂止之以隂畜阳故密云不雨隂阳和则成雨上九居卦之上处畜之终从畜而止者也既雨和也既处止也隂之畜阳既和则止畜道成矣然上九之既雨既处其泽润生民而处之以至安其道济天下而处之以无为此其大用之达必有徳以为之本也曰尚徳载载者积之克也其阳刚巽顺孚诚之徳至此满和而达用而隂柔不得以制之小人不得以止之矣若夫以妇之徳固守危道而有制夫子之悍以月之隂几及望辰而有敌阳之亢此刚徳之既衰则其用何以达乎殆见君子有所行而隂柔皆得以制其所行取凶之道也夫子释之曰既雨既处徳积载也言阳徳之而不为隂柔之所畜制此以其得者垂训也君子征凶有所疑也言阳徳之衰始为隂柔所疑敌此以失者垂训也一善一恶判然两途玩小畜之劝戒者要当使其徳之积累而至于有成不当使隂疑于阳而不可行也程氏曰隂柔之畜阳非一朝一夕之所能成由积累而至故曰尚徳载载者积满也可不戒乎故以柔制刚妇若贞固守此危厉之道也月几望则与日敌隂敌阳则必消阳小人抗君子则必害君子故君子动则凶也君子安得不疑虑乎文公曰妇人所尚在于徳之能载小畜虽是隂畜阳到极处和而为雨毕竟隂制阳不顺妇若贞固守此危厉之道也然隂既盛而亢阳则君子亦不可以有行矣




　　【兑下干上】
　　履虎尾不咥人亨彖曰履柔履刚也説而应乎干是以履虎尾不咥人亨刚中正履帝位而不疚光明也循正礼而行虽处世变不特无伤又且亨也履者礼也人之所履也又曰履者践也借也履物为践履于物为借又曰履不处也不处者行之义也以卦象言则天处上卦泽处下卦上下之分尊卑之义理之常也礼之本也以卦才言兑以隂柔履借于干刚之后兑以説顺应乎干而履借之下顺乎上隂承乎阳是天下之正理也亦为履所履如此至顺至当虽履虎尾亦不见伤害以此履行其亨可知夫礼者人之所履也履此礼以正其身则戒谨乎其所不覩恐惧乎其所不闻险陷不陷肤体不毁处危而安也履此礼以接乎物则灿然有文以相接欢然有恩以相爱强暴可化慢悖可消处危而安也有礼以应事则为冠昏丧祭为军旅防同无乱纪之忧无反常之变履危而亨也有礼以尽伦则为君臣父子为夫妇长防朋友无乱分之祸无犯上之虞虽履危而可亨也甚矣礼之不可废也贵贱有等衣服有别以此坊民郑伯犹叛王楚越犹僣王都城不过百雉家富不过百乗以此坊民季氏犹专鲁三家犹分晋孰谓无礼而可以反危为安乎君子不与同姓同车与异姓同车不同服示民有嫌也以此坊民鲁威犹且簒鲁子突犹且簒郑男女无媒不交无币不相见示民有别也以此坊民灵公犹以夏姬而危其国共仲犹以哀姜而丧身孰谓无礼而可以转危为安乎此履之为礼是诚不可须臾离也彖曰履柔履刚也説而应乎干此以卦体释卦名而以卦徳释卦辞也曰刚中正履帝位而不疚光明也此以卦体赞卦名也九五以阳刚中正履帝位而不为柔所病得履道之至善徳盛而光明也夫礼根于人心当然之事也世变激于人事适然之遇也君子非礼勿动非礼勿视非礼勿言非礼勿听岂曰假此以处世变而有预期之心亦曰天理之本然而吾当行之耳此卦其变为地山谦卦其象兑为虎兑位西干位西北由西而北兑正履干后以柔履刚为履虎尾之象其占和説以履刚强之后而有礼则得亨也
　　象曰上天下泽履君子以辨上下定民志
　　程氏曰上下之分明而后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于已也农工商贾勤其事而所享有限故皆有定志而天下之心可以一后世自庶士至于公卿日志乎尊荣农工商贾日志乎富侈亿兆之心交鹜于利天下纷然如之何其可一也欲其不乱难矣此由上下无定志也君子观上天下泽尊卑有别之象而分辨上下使各当其分以定民之心志杨氏曰辨上下者非私其上也安其上也安其下也上下相安于纲常之中而不沦于禽兽者岂非此礼乎
　　初九素履往无咎象曰素履之往独行愿也
　　循其性分之自然安其职分之当然而为所当为履道之善也何咎之有君子人欤乐天知命安土敦仁其所履者使其素富贵则位天地育万物正权纲宣教化夫何咎使其素贫贱则蔬食饮水箪瓢陋巷不改其乐夫何咎素外夷则为子文之守节为箴尹之不弃君命夫何咎素患难则为比干之死諌微子之去国夫何咎初九之素履亦不过因其见在之位而行其所当行也昔者夫子为委吏则料量平为乘田则牧养蕃逹则行司冦之职穷则立洙泗之教凡皆随其所寓安其见在而为所当为耳人惟不能自安其常则其进也乃贪躁而动求去夫贫贱耳非欲有为也一得其进骄溢必矣故往则有咎小象曰独行愿也谓专行其志愿而一毫外物无所入其心此其所以素履而无咎也白云曰素有先定于内之义素定于内则随事之来往而应之又何咎焉程氏曰欲贵之心与行道之心交战于中岂能安履其素也
　　九二履道坦坦幽人贞吉象曰幽人贞吉中不自乱也有寛裕之道则得隐逸之正九二以刚居柔在下卦之中寛裕得其中所履得坦然平易之道此乃幽隐之人正道故吉也世之诵幽人之徳者盖曰贪利禄者其名浊遗声势者其神清慕功名者其志卑安贫贱者其节髙若夫绵上之隐其怨形终南之隐其终汚而人不以正与之者为其不处之以和易而至于不能全其行也古之人如伊尹耕于莘野而乐尧舜之道顔子安于陋巷而不改箪瓢之乐此皆所履坦然而得正吉也使圣贤之践履不得坦平之道则涧溪未必无忿激之声林麓未必非幽絷之网其得正道之善也几希矣九二之履道坦坦无躁进热中之心无怨天尤人之态无侥幸闷世之情其不失隐逸之正宜也小象曰中不自失也谓其心广体胖而不自乱也虽然耕莘之乐有尧舜君民之资陋巷之乐有四代礼乐之用履道坦坦其为幽人之正是特安位素定之一端耳显而有为亦未有外此坦易之意而能得其中也程氏曰虽所履得坦易之道亦必幽静安恬之人处之则能贞固而吉也杨氏曰履之得其道则有坦坦之安履之不得其道则有愬愬之惧
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　履之六三以一柔为五刚之主不中不正志于刚而体质柔柔则安能坚其所履如眇者之能视不足以明履道之正如跛者之能履不足以行履道之正明不足以烛此理行不足以循此理故其遇世变蹈危毁身如履虎尾而遭咥人之凶其居人上逞威召乱如武人为大君而有危亡之凶此六三失履正之义有履危之忧也昔者帝舜之兴其曰人心惟危道心惟微惟精惟一允执厥中精则体察之深明道之事一则持守之固力行之事惟其有明而有行故虽履象弟欲杀之变而使之谐和履苗民逆命之际而使之来格何有乎履虎尾之凶其嗣帝位温恭允塞徳升闻唯见其无为而治何有乎武人为大君之凶小象曰咥人之凶位不当也以刚居柔不当正位所以凶也武人为于大君志刚也才弱志刚强暴蹈危所以凶也文公曰武人隂象六三以一柔为成卦之主而统五刚有武人为大君之象或曰六三隂柔非武人之象不知阳主生隂主杀阳类多是寛和仁厚底人隂类多是勇敢强暴底人童溪曰九二以阳处隂其才刚明自处隂晦幽人也六三以阳履隂内隂暗而外刚武武人也杨氏曰彖与六三以一卦言也爻不与六三以一爻言也
　　九四履虎尾愬愬终吉象曰愬愬终吉志行也
　　履患难而怀戒惧消患难之道也君子不能必天下之无危毎患其无扶危之道履之九四以刚承阳处多惧之地履虎尾之象也想其履变故之冲丁艰难之防齿利而噬者与我程智勇爪刚而决者与我竞势力上劘帝阙或遭一人震怒之威下遇豪杰或遭羣雄反噬之变履危地如履虎尾患难之切孰有大于此者圣人曰愬愬终吉当此时是必以愬愬戒惧之心处之常恐其不仁不知则必仁必知庶几其善终也常恐其不忠不孝则必忠必孝犹可以善终也常恐其不诚不信则必诚必信犹可以善终也小象曰志行也谓志在行而不处不敢自安也或曰履九四不中如六三不正如六三其履危地犹六三而三则凶四则吉何也三质柔而志刚又为五阳之主髙亢自大刚武肆暴而不知戒惧者也四质刚而志柔无髙亢之过无好上之心居多惧之地而有愬愬之志知戒惧而吉者也然则危地之履其一吉一凶在于谨与不谨之间耳西溪曰畏惧乃所以行其志也
　　九五夬履贞厉象曰夬履贞厉位正当也
　　刚决之过非可安之道也履至尊之位固患于不刚尤患于过刚不刚则为巽懦为不断故汉以元帝之优柔而削唐以文宗之姑息而微不刚之其患有不可胜言者不刚固不可过刚尤不可秦皇振长防以御宇内非不刚也而变起于闾左汉武穷兵武以攘四夷非不刚也而耗闻于海内过刚之患亦有不可胜言者古之圣人温厚之意隐然于严肃之内仁义之道浑然于法制之中夫如是可以正国体安民生寿国脉而成长治久安之基也履之九五曰夬履者必其强明自任专事威武万钧之势无不摧压此夬决为履也人君而所履如此其强愎拒諌者士类踈而其国危其法令酷民者人心失而其国危其兵革召乱者外患激而其国危虽正犹厉况不正乎小象曰位正当也谓正当其尊位失于有恃而至于夬履贞厉也虽然彖辞曰刚中正履帝位而不疚指九五也爻辞曰夬履贞厉亦九五也何一言其善一言其不善圣人之言若是相戾耶曰圣人作易或取其善以为劝或取其不善以为戒固不同也一僖公也在春秋则书其防项书其取济西田书其卜郊不从以贬其恶于诗则又取駉诗有駜泮宫之颂以着其善圣人之立教使人法其善愍其恶卦辞之取何以异是文公曰夬决也夬履是做得忒快虽履底也危厉
　　上九视履考祥其旋元吉象曰元吉在上大有庆也上处履之终于终而视其所履行以考其善恶祸福若其动容周旋无亏则元吉矣夫背天不祥晋侯之祸弃徳不祥郑人所忧善则福滛则祸祸福之机本无爽不祥之大离于责善君子知其非父子之道不祥之实基于蔽贤君子知其非君臣之福履之上九其吉庆之成岂不自祥善中来欤吾尝闻之损人自益身之不祥也视所履足以正身则其善有以自考矣弃老取防家之不祥也视所履足以正家则其善有以自考矣舍贤而任不肖国之不祥也而履道之成则足以善其国焉老者不教幼者不学俗之不祥也而履道之成则足以善其俗焉圣人伏匿暴者擅权天下之不祥也而履道之成则足以兼善天下焉善者福之基福者善之致一身有祥善之美则周旋之顷孰非元吉有至善之徳必有至善之福也抑履道之祥不必以休徴为祥当以体徳为祥不必以美瑞为祥当以美行为祥小象曰大有庆也大者以言其元也庆者以言其吉也吉庆本于所履之祥故无复赘辞也后世不明乎此求祥于所见或以芝草奇木为祥或以麟凤甘露为祥所求愈切所应愈邈孰知元吉之祥不出于践履之外哉兼山曰视履犹洪范之五事也考祥犹念用庶征其旋元吉犹向用五福也

　　【干下坤上】
　　泰小往大来吉亨彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　泰通也小谓坤隂往往之于外卦大谓干阳来来居于内卦泰卦小往大来之义有二一以隂阳之升降言则可以相有而不可以相无一以隂阳之盛衰言则可以相无而不可相有以升降言则大而干阳之气来交乎坤小而坤隂之气往交乎干由是云行雨施品物流形万物资生乃顺承天阳变隂合所以为天地之泰参之人事君尊如天来接臣下则主势之降谦光穆然清问之逮玉音温然臣卑如地往应君上则嘉猷嘉谋得以上达正学正行得以上闻元首股肱心体相贯所以为朝廷之泰由是共正纲常共维政化吉而且亨宜也以盛衰言则大而阳刚之温厚来主于内而日长小而隂柔之严凝往之于外而日消以月令则为正阳盛隂衰于建寅之月也以盛徳则在木阳盛隂衰于生旺之辰以四时则为春阳得以专发育而隂不得以专肃杀此阳进隂退所以为天地之泰参之人事阳主生君子之类也隂主杀小人之类也君子从其大体来居于内得君行道则如凤凰之出世如麒麟之呈祥小人从其小体往居于外处困失势则如虮虱之去衣如羸豕之遇柅正道于是而独行邪説于是而不作如之何不吉且亨是为天下之泰杨氏曰泰其古之极治欤非一圣人之力至是而后有就也乾坤天地之太初屯蒙人物之太初有物此有养故需以养之养者生之原亦争之端争一生焉小者讼大者战师以除其恶比以附其善畜以生聚履以辨治而后至于泰岂一手一足之力哉泰之后为否何泰难就而否易致无他隂阳邪正内外消长而已进君子退小人保泰之道也或曰君子处之于朝廷之内小人处之于王畿之外参而用之御而化之则君子道长小人道消皆化而归于正天下之泰也彖曰天地交而万物通上下交而其志同此因隂阳之合以明君臣之合所以以卦象释小往大来而君臣之合所以为吉亨又曰内阳而外隂内健而外顺内君子而外小人君子道长小人道消此因隂阳之分以明正邪之分所以以卦体卦徳而释小往大来也而正邪之分亦所以为吉亨嗟夫通君臣辨邪正泰之所以为泰也而任其责者则泰之君也此卦其变为否卦其象则天地交泰其占则吉亨也
　　象曰天地交泰后以财成天地之道辅相天地之宜以左右民
　　天地交而隂阳和则万物茂遂所以泰也人君体天地通泰之象以裁成天地之道五典五礼天地之道也君后则裁制成其施为之方天秩有典自我五典五敦哉天序有礼自我五礼有庸哉天讨有罪五刑五用哉此裁成也且如君臣父子兄弟夫妇朋友圣人为制下许多礼教伦序只此便是裁成处至大至小之事皆有春生秋杀髙黍下稻天地之宜也圣人制为耒耜网罟舟楫宫室使民东作西成之有其序夏葛冬裘之适其体此辅相天地之宜也天地之道以气形全体言天地之宜以时势所适言裁成者因其全体而裁制其节使不过辅相者随其所宜而赞助其所不及则裁成辅相皆所以左右斯民也人者天地之心人极立则天地之极亦立矣
　　初九拔茅茹以其彚征吉象曰拔茅征吉志在外也茅上刚下柔而洁白君子之象也至洁而其用至重茹根也彚类也初九以阳爻居下是有刚明之才而在下位也时之否则君子退而穷处时既泰则君子志在上进合同道之才以遂行道之志喻之以拔茅连茹者非曰植党与私畴类志在相先也有格君之道徳有励俗之节操有华国之文章有御侮之谋略者皆与之聨事合治如茅之根防其一则牵连而起必能致君泽民开啓太平致泰道之极其吉固宜也昔者傅説之旁招俊又子文之同升诸公得防茅连茹之意居州之独居王所不足以为善文仲之不立下惠未免于窃位若此者是蔽贤也是嫉能也孤立寡助焉足以致泰道之盛夫子以志在外释之君子以独善为内以泽民为外见君子之志在天下不在一身故曰志在外也后世此义不明小人之更相援引者既以朋党目之君子之更相援引又以朋党少之不思夫小人以功利为朋诚可絶也君子以道义为朋何可疑也使是非不察而一以朋党诬天下则舜之举十六相为一朋周之三千人为一朋岂可以朋党而弃之乎为泰之人君当鉴于兹
　　九二包荒用冯河不遐遗朋亡得尚于中行象曰包荒得尚于中行以光大也
　　泰之九二以阳刚得中上应于五五以柔顺得中而下应于二君臣同徳二主治泰者也是泰之宰相也宰相之道有四曰包荒曰用冯河曰不遐遗曰朋亡四者而皆防之以中道此见九二之善以道事君者也方泰之时弊端容有未尽革才位犹有未尽称革而矫激则扰暴而变乱生治恶而太骤则激忿而艰险生寛和以兴治忠厚以进人材赦小过而矜之不忿疾于顽而教之此处泰之贵于包荒也当容而容亦随时而取中也处泰之道严急固不可因循茍且尤不可苛刻固不可牵制畏懦尤不可大奸当防则防之大贤当进则进之大事当立则立之于包含荒秽之中而济之以越险济难之勇此乃义理之勇非血气之勇无疾视忿戾之心有隐然寛大乐易之意则当勇而勇亦所以随时取中也又曰不遐遗不以遐逺之民生而恩惠之不普不以僻陋之贤才而选举之不及不以事变之茫昩而备具之不至此不遐遗而周普亦所以合乎中道也又曰朋处泰之时建制立事推明公道不以所识穷乏得我而害其公不以宫室妻妾之奉而害其公不以贵戚之请托而害其公则朋亡而尽公亦所以合乎中道也小象曰包荒得尚于中行以光大也举包荒而通解四者之义约其辞也以光大谓中道之光大也中者天理之自然人事之当然而不可须臾离也夫子曰中庸之为徳也民鲜久矣学者立身行已茍能广吾器量勉吾义勇充吾逺见屏吾系累以依乎中庸是亦一身之泰岂特治泰之臣为然或以用冯河为宰相兼用刚果之才以辅泰亦一説也潘氏曰包纳而善用举逺而无党宰相之道所以配合六五中行之君而为太平之辅也
　　九三无平不陂无往不复艰贞无咎勿恤其孚于食有福象曰无往不复天地际也
　　三居下体之上上下之交否泰相反之际也圣人预为之戒曰无有安平而不险陂者谓无常泰也无有常往而不反者谓隂当复也平者陂往者复则为否矣于此知天理盛衰消长循环之道不敢安逸艰难守正以人待天以义胜命则可以保泰而无咎故曰艰贞无咎以天人有交胜之理故也不失所期为孚禄食谓福祉也善于处泰则不劳忧恤得其所求于其禄食自有福益也夫往复平陂者天运之不能无艰贞勿恤者人事之所当尽处其交履其防必有变化持守之道如明皇开元之治自是好了若但能把捉不至如天宝之放肆则后来亦不应如此狼狈皆不知艰贞之义也徐氏曰小人所以胜君子者非乘其怠则攻其隙艰则无怠之可乘贞则无隙之可攻如此则可以无咎可以勿忧其孚矣小象曰天地际也谓隂阳交际如否泰之相因阳降于下必复于上隂升于上必复于下屈伸往来之常理也因天地交泰之道明否泰不常之理以为戒也昔者唐虞盛时禹臯在位稷契在职元凯在官四岳在国当时诸君子知无虞之可戒也知巧言令色之可畏也而所以处之者则有道焉惟艰之説克艰之説交相警戒精一执中之相勉同寅协之无闲泰和之福民到于今称之又何忧乎平陂往复之厄哉保泰之道要当以唐虞君臣为法杨氏曰君臣克艰而守正庶乎其无咎倘或不恤此理之必信则将自食其福而永终矣
　　六四翩翩不富以其邻不戒以孚象曰翩翩不富皆失实也不戒以孚中心愿也
　　天下之理屈之甚者伸必烈伏之久者飞必决隂柔在下位之实也今也三隂升而在上失位久矣九三阳盛隂衰六四处泰之过中以隂在上志在下复上三隂亦志在下趍六四乘三之衰而求复帅其类而下集羣飞而来者翩翩然此其同类之所愿从不待结之以富而其邻从之者甚于从富不待戒之以令而其类信之者速于信令萧傅殒而恭显荐贡禹九龄罢而林甫引仙客国忠其泰之六四乎虽然小人合交以害正道犹君子合交以行正道其用心同而所以用心者不同正与不正之分也小象曰失实谓隂居下而在上为失实曰中心愿也谓邪党之心同类进身而害正也虽然小人之害君子适自害其本心之正道尔将以陷人适以自陷谓之皆失实则愚于此爻始焉忧小人害正道终焉悲小人之自害其正道也朱氏曰君子初去位小人犹有顾忌君子尽去然后飞扬矣不正之间独行正者君子之愿也众正之间而行不正者小人之愿也愿出于心而分君子小人者正不正之间耳理当然者天也众所同者时也泰既过中则变矣
　　六五帝乙归妺以祉元吉象曰以祉元吉中以行愿也自古帝女虽皆下嫁至帝乙然后制为礼法使降其尊贵以顺从其夫也六五以柔居中位下应于九二刚明之贤五能倚任顺而从之即帝乙归妺之象也帝乙归妺不以天子之尊而骄诸侯则必敬必戒必执妇道可以成孝顺之美可以隆义听之休可以袭和睦之庆有祉而且元吉也人君下下不以万乘之贵而骄臣下则必尊德乐道虚已忘势可以来天下之善可以通上下之情可以生灵之休有祉且元吉也何彼秾矣华如桃李既有见乎王姬下嫁之庆天保定尔亦孔之固岂不见人君下下之美观帝乙归妺之元吉则人君下下之元吉可知矣小象曰中以行愿也然六五所以能获福祉且元吉者由其以中道合而行其志愿也世之人君矜主势以自大者固不足道至于谦冲屈已而或至于替分如夷王下堂见诸侯是又妾妇之道也岂识夫中以行愿之防哉
　　上六城复于隍勿用师自邑告命贞吝象曰城复于隍其命乱也
　　掘隍土积累以成城如治道积累以成泰及泰之终将反于否如城土頽圯复反于隍也泰之将中失泰之道民心离散不从其用岂可用师将否而方告命于私邑亦可羞吝矣泰之不足恃也久矣祖龙恃万里长城之势其心以为天下可以常泰不虞罾鱼之祸已唱武帝恃海内殷富之势其心以为天下可以常泰不知轮台之悔已萌是故凝隂沍寒不基于雪霜严凝之时而基于畏日流金之顷威亵令轻不基于天下否塞之时而基于天下泰通之时上六居泰而转为否者必其政治隳于宴安精神施于怠惰百世基业俄然而頽以言其用师无良将以宣力无辞义以服人虽欲用师孰为之用以言其告邑近者犹或慢令何以及逺虽欲告邑孰为之听当此之时其怀愍刘石之时乎向使泰之君臣上下交通用君子退小人常如泰之始则岂至于此耶小象曰其命乱也其命令之乱不足以服人此泰之所以为否也或曰泰之终果不可复乎曰上六之终于隍者以隂柔小人之资处之而无能为也使泰之终有刚健之才处之则岂不可如髙宗傅説之兴商宣王山甫之兴周欤故圣人止曰吝亦深有致意焉朱氏曰泰之方中君臣同心乃可以治泰过此则变必至于大乱而后已











　　周易衍义卷三
&lt;经部,易类,周易衍义&gt;
　　钦定四库全书
　　周易衍义卷四　　　　　　元　胡震　撰
　　【坤下干上】
　　否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　否与泰正相友其要止在君子小人之进退而已尔君子进则天下治而成泰小人进则天下乱而为否曰否之匪人非无人也否之所施非其人则无人道之正也道在君子是为人道之正否非人道故不为正道之利大往小来则贤否易位此否泰之所以分也夫斯道之正穷天地亘古今不可以冺没者尧桀有治乱正道不以尧桀而重轻舜跖有善恶正道不以舜跖而増减故举天下万世未有能舍正道而独立者时乎上下之异心于是三纲沦九法斁正道不行于天下时乎隂柔之胜正于是邪説行正义废而正道不行于天下故彖辞曰天地不交而万物不通天地之气不交则万物无生成之理上下不交而天下无邦上意不下逹则无以主张斯道下情不上通则无以维持斯道朝有幸位而无以去斯道之蠧野有遗贤而无以合斯道之助仁义之教不达于生民礼乐之化不行于斯世虽有邦犹无邦也隂柔在内阳刚在外小人来居于内君子往居于外小人道长君子道消是小人之利天下之不利也君子独贞天下之不贞也呜呼三代而下汉之衰也以上下言则元帝与萧望之情不交通以贤否言则石显得志而望之道消此正道不利于汉末也唐之衰也以上下言则唐帝与九龄之志不交孚以贤否言则林甫登相而九龄罢出此正道不利于唐季也观乎此则彼小人者真可畏也杨氏曰隂阳刚柔不惟君子小人而已亦气类应感而自至也主徳不断亦隂柔也女谒通行亦隂柔也近习用事亦隂柔也是三者有一焉小人乘而入之矣故内小人而外君子则小人道长君子道消圣人必先之以内隂外阳内柔外刚惟隂召隂惟柔召柔气类然也此卦其变为泰卦其象天上地下不相交否之象其占不利君子
　　象曰天地不交否君子以俭德避难不可荣以禄天气上而不交于下地气下而不交于上否塞之象天地闭塞不交之时阳气揫敛不荡于隂万物反本不荣于末君子当此时宜收敛晦藏其徳以避小人之难不得贪禄位以为荣也孟轲之道不利于齐王之时则辞万钟之禄子思之道不利于缪公之世则辞鼎肉之餽邦有道则仕固本夙心邦无道而谷亦圣贤所深耻也杨氏曰君子当此时避难可也何必俭徳非能忍天下不可忍之穷不能避天下不可避之难穷之不忍而难之是避避之未几而诱之者至矣诱之所投祸之所随也惟不可荣以禄庶乎免矣童溪曰否卦君子道消之时圣人屡称君子大人者以天道不可一日无阳天下不可一日无君子也
　　初六拔茅茹以其彚贞吉亨象曰拔茅贞吉志在君也泰与否皆取茅为象以羣阳羣隂同在下有牵连之象泰之时则以同征为吉否之时则以同贞为吉亨始以内小人外君子为否之义复以初六否而在下为君子之道易随时取义大扺然也否之初六以一隂之柔合羣隂之进如拔茅连茹而以其彚此小人之合其类然始进之初其过未形不逺而复入于贞正则未有不如君子之吉且亨者盖人生天地间同得无极之真以为性同得二五之精以为形方其初也孰为君子孰为小人唯其气质不同习尚各异阳明胜而循天理则为君子隂浊胜而狥人欲则为小人然气质之性君子有弗性者焉善反之则天地之性存焉此小人之可变为君子也否之初六三隂并进想其进也掩义隐贼好行凶徳相招为禄仕欤毁信废忠崇饰謟谀相诱图货贿欤以若人而并进凶咎之集也然小人虽自絶天理而天理不絶小人一息而为恶则为小人一息而为善则为君子使其以并进为凶其恶未显而亟反于正未害其为吉也小象曰拔茅贞吉志在君也谓小人变为君子则能志于爱君而不志于私也禹臯共鲧本同一天使共鲧之恶未形而反之于正则共鲧可为禹臯周召管蔡本同一天使管蔡之恶未形而反之于正则管蔡可为周召奈何戴皇天履后土弃其天而卒为小人之归耶杨氏曰初六一隂方长而君子已知其三隂之类从已有引身而退贞固自守之心曰贞吉亨者以退为吉退吉于进以穷为亨穷亨于亨然岂君子之本心哉彼拔茅彚进而此贞吉之志未尝不在君也畎畆不忘之义也
　　六二包承小人吉大人否亨象曰大人否亨不乱羣也六二以柔謟之资居大臣之位下则并包羣小而为之宗如林甫得仙客国忠之助上则顺承于一君以固其宠如林甫纵明皇逸乐之欲当是时羣小相庆可谓小人吉矣为大人君子者宜若之何以否处否以独处独则身愈否道愈亨身愈独羣愈逺矣所谓小人之包承者以其好茍合好面从好逢迎好狐趍犬媚用能固君宠媚权要以保贵位以登要津衮衣绣裳以丰其身夸诩流俗以骄其众此小人自以为吉也至于大人处否时则不然不同流不合汚不驰心于荣贵不改节于贫贱衡门之下可以栖迟考槃在涧硕人之寛身虽否而道则亨也小象曰不乱羣也谓大人独守中正于否塞之时不如小人之包承而杂乱于小人之羣类也盖天下皆醉我独醒天下皆浊我独清其否之大人欤虽然大人之道亨不以否泰而増损小人包承之吉亦安保其终吉也附丁傅者皆贵于哀帝之朝而朱博以丁傅败附叔文者皆贵于唐帝之朝而宗元以叔文贬后之窃位茍禄者盍亦戒兹
　　六三包羞象曰包羞位不当也
　　六三以隂柔不中不正而居否又切近于上非能守道安分其所包蓄谋虑邪滥无所不至可羞耻也小人穷斯滥矣天下之可羞耻者不在于外而在于内不在于身而在于心六三隂柔自处其中所蕴以偏党而妨正直以侧媚而害忠良巧言令色以为谀匿怨友人以为謟持禄固位名教所贱徳薄位尊其形渥凶六三之包羞如此岂不大可耻耶小象曰位不当也玩不当位之一言则见其有冒居人上之羞焉有妨害贤路之羞焉有柔邪不正之羞焉以若人而居下之上天下如之何而不否也虽然羞恶之心人皆有之六三之包羞正谓不知其可羞而居之不疑也是知耻之为义不能逺害而反道败徳则耻为天下之至不善有能知耻而迁善改过则耻为天下之至善使六三而知耻幡然从善何包羞之有杨氏曰六三包羞忍耻以茍富贵而不忍去不知其位之不当而身之将危思上蔡之大悔华亭之鹤而后已否之二爻三爻圣人皆恶其包泰之九二圣人又喜其包盖泰六二所包者正道而否二三所包者非正也
　　九四有命无咎畴离祉象曰有命无咎志行也
　　吾道无久否之理上天有必泰之运九四之时否已过中泰运将来君子之得天命也一贤之进无过以承天休则羣贤之进各得以行其道而离丽于休祉矣盖有天命而无咎则其共天职也无愧食天禄也无嫌共天位也无旷以此而承天命志同道合者升使朋类之有祉此理也亦势也有天命而有咎则为废天职为叨天禄为忝天位以此而亵天命羣枉并进使朋类之无祉此理也亦势也商邦之否将反为泰伊尹则膺天祐一徳之休説则膺帝赉良弼之运伊之有命而无过故敷求哲人旁招俊乂皆丽于商邦泰运之福周室之否将反为泰吕望则膺非熊之卜申甫则降维岳之神吕申之有命而无过故翼予之十夫庶常之吉士皆丽于周家泰运之福嗟夫孔子之不得卫卿命也孟子之不遇鲁侯天也故其畴类如顔闵乐正万章之徒不过私相讲道而已不能得泰亨之祉也否之九四适际否去之时此明良嘉防千载一时天之畀吾道可谓幸矣达善无过朋来获祉可行其志吉不待言也小象曰志行也谓其有休命而无过咎朋类离祉其逺大之志得行于天下也虽然天命一也有以气数言者有以义理言者所谓死生有命得之有命此气数也所谓天命之性上帝降此义理也君子能全其赋予之命以安其穷达之命此又穷理尽性之事也孟子曰仁之于父子义之于君臣礼之于賔主智之于贤者圣人之于天道犹有厚薄得失之分此固命也君子不谓命者非不谓命之理也正欲顺吾天命之理以立其命也程氏曰四以阳刚健体居近君之位是有济否之才而得髙位者也所恶在居功取忌若能使动一出于君命威柄一归于上则无咎而其志行可以济时之否其畴类皆附离而进获其福也杨氏曰此志即初六之时怀在君之志文公曰湏是有天命方得无咎
　　九五休否大人吉其亡其亡繋于苞桑象曰大人之吉位正当也
　　九五以阳刚中正而居尊位有徳有位能休息天下之否也故为大人之吉然未离于否又有其亡之戒否既休息渐将反泰不可便为安肆当深虑逺戒忧否之复来曰其亡矣其亡矣当使安国之道如系于苞桑方可也桑之为物其根深固苞乃丛生者其固尤甚夫天下之势甚矣其不常也往来之相因盛衰之相仍不可一律齐否之九五其因否而致泰则拨乱反正息亡邦之难致垂拱之治故为大人之吉然又当因泰以防否故系辞释此爻曰危者安其位者也亡者保其存者也乱者有其治者也是故君子安而不忘危存而不忘亡治而不亡乱是以身安而国家可保也汉光武日谨一日以十年为逺审黄石存苞桑所以能身济大业延祚四百也汉王允唐李徳裕不知此戒所以致祸败也
　　上九倾否先否后喜象曰否终则倾何可长也
　　上九以阳刚之才佐九五阳刚之君得九四阳刚同列之佐拨乱反正倾否为泰可以喜矣然上九犹有惧心以倾否为先以喜泰为后如此则否终必泰否不长否九五有其亡其亡之戒上九有先否后喜之心此汉冯异谓陛下毋忘在河北时小臣不敢忘巾车之恩得否之上九九五之义夫上九不曰否倾而曰倾否者上九之才刚健有为小人之害仁义者则屏黜之异类之塞政化者则荡涤之宦竖之塞聪明者则扫除之有害必去有乱必除其倾也如鼎之倾其秽恶之积也转愁怨为欢乐固其所也小象曰何可长也谓乱极而治不可长也虽然九五休否而有其亡之戒何其虑之深上九倾否而有后喜之辞何其幸之至盖否去而忧者忧泰之难保也否去而喜者喜泰之已至也舜臯未尝无喜起之歌而丛脞之虑固存文武未尝无逸乐之道而忧勤之志常在圣贤喜治之心忧乱之诚固有并行而不悖者处否之道静正者能之转否之道刚健者能之杨氏曰易为君子谋故下三爻言处否之道上三爻言转否为泰之道然转否为泰实机括于上下卦之交故泰四隂性下复泰将之否否四阳道上行否将之泰其异者交与不交也





　　【离下干上】
　　同人于野亨利涉大川利君子贞彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　野谓旷野取逺与外之义同人者以天下大同之道圣贤大公之心也故曰于野是不昵于私情不隘于浅近至公大同之道无逺弗届其亨可知既与天下大同何险难之不可济故利涉大川然世之小人则唯用其私意所比者虽非亦同所恶者虽是亦异故其所同为阿党以其心之不正也此同人之道又利在于君子之贞正夫同人而通乎常变皆当以正道为宜所谓同人于野必其以六合为一家中国为一人民吾同胞物吾同与洞然八荒皆在我闼同人于旷逺而无偏系之私处其常也然必得君子之正道然后体常而无不亨茍正道不明则名分无别贵贱无等轻重无别邪正无择视己亲或若涂人视外夷或若族类安足以为同所谓利涉大川者必其涉歴风波同舟共济一夫之溺犹己溺之是同人于患难而有共济之公尽其变也然必得君子之正道然后处变而无不利茍正道不明或同恶相济或同党相比或与小人同其谋或与非类合其志甚至援非其所当援应非其所当应安足以为同嗟夫墨氏之同仁似也而至于祸仁乡愿之同流似也而终于乱德于野之同而不得正道可乎五国之同盟于幽亦同也然能兴伯业而不能扶周衰八国之同盟新城亦同也然知不正而不知定邦难涉川之同而不得正道可乎父慈子孝父子之同然孝或防父慈或败子何也不知君子之正道也君仁臣敬君臣之同然仁或流于姑息敬或堕于阿谀何也不知君子之正道也甚矣理之不可不明也彖曰同人柔得位得中而应乎干曰同人举卦体以明卦名也六二以隂居隂得其正位五刚徤中正二以柔顺中正应之君臣同徳此卦之所以为同一卦五阳而一隂则五阳同宗乎一隂此卦之所以为同又曰同人曰同人于野亨利涉大川干行也必有天徳之正然后能处常应变以同人此举卦以明卦辞也又曰文明以健中正而应君子正也此以卦徳卦体明卦辞也文明则能烛理故能明大同之义刚健则能克已故能尽大同之道文明不健物或蔽之中正不应物或间之同者寡矣又曰唯君子为能通天下之志盖申明君子贞之防以明同人之道盖卦徳之文明足以明君子之正道卦徳之刚健足以行君子之正道卦徳之中正相应又足以见君子正道之实此其所以通天下之志而能同人也此卦其变为师卦其象天在上而火炎上其性之同有同人之象其占则利正也
　　象曰天与火同人君子以类族辨物
　　天在上火性炎上火与天同故曰同人君子观象类族辨物谓各以其类族辨物之同异也大抵此言审异以致同之正道也盖君臣上下之别善恶是非之理亲疎小大之情先分出其族类使各当其道然后为大同茍铢两不分分寸不同比而同之是乱天下也何以亨且利文公曰类族是就人上説辨物是就物上説天下有不可以皆同之理故随他地头去分别族类如张姓作一类李姓作一类辨物如牛是一类马是一类就其异处以致其同此其所以为同此因分殊而推理一也
　　初九同人于门无咎象曰出门同人又谁咎也
　　初九以刚正之徳居同人之始不系累于一家之私而出门同人公之至也吾一出门则天地四方孰不吾同者又何咎之有夫初九之同人于门者想曰父天母地均有此生肖貌赋性孰匪同气尊为君为父母之宗子也卑为臣宗子之家相也为圣为贤吾兄弟同得乎父母者也尊高年所以老吾老慈孤弱所以幼吾幼不虐无告不废困穷即所以抚吾同胞之弱而无告者也推是心以往踈且逺者且同矣亲且近者乌乎而不同愚不肖者且化而同矣贤且智者乌乎而不同无好恶无偏党无私昵以累其心又何咎焉小象曰出门同人又谁咎也谓其有至公之心天下不复以咎咎之也虽然立爱自亲始立敬自长始圣贤之出门同人非漫无差等之分也推已之心以及人使天下各亲其亲各长其长如大学絜矩之道同人之公其以是道欤
　　六二同人于宗吝象曰同人于宗吝道也
　　诸卦以中正相应为善在同人二五中正相应则为可吝者唯取隂柔系应之义又以私比非人君之道故曰同人于宗族则宗族之外在所不同斯为狭矣是可鄙吝也同人之道莫贵于宏博莫患于狭隘六二同人于宗其系应则同之非其系应则不与同其亲故则同之非其亲故则不与同好恶不公作好作恶皆吝道也毁誉不公或毁或誉皆吝道也物我不通立已与物亦吝道也礼运曰大道之行也天下为公使人不独亲其亲不独子其子男有分女有归老有所终幼有所养货恶其弃于地也不必藏于己力恶其不出于身也不必为己是为大同知此则知于宗之可吝矣若夫帝尧之明徳而必亲九族周家之忠厚必内睦九族周公之不施其亲不弃故旧曽子之亲戚不悦不敢外交此又圣贤由亲及踈实未尝厚亲而违踈逺也
　　九三伏戎于莽升其髙陵三嵗不兴象曰伏戎于莽敌刚也三嵗不兴安行也
　　六二以中正之道与九五相应三以刚强不中居二五之间欲夺而同之然理不直义不胜故不敢显肆其刚暴伏藏兵戎于林莽之中怀恶而内负不直故又畏惧时登髙陵以顾望如此至于三嵗之久终不敢兴此爻深见小人之情状淮南欲夺汉帝君臣之同然终于寝谋而不为者其理之屈也曹操欲夺献帝君臣之同然终于怀奸而不敢簒者以其理之屈也世之老奸巨猾拥重权据重势怀不轨之心而终其身不敢遂其谋正以恐为大义之所诛而不敢发耳此其所以三年不兴也象曰伏戎于莽敌刚也谓九五之刚徤中正岂可敌也三嵗不兴安行也谓其内负不直安能行也吁为九三者用心果如此虽使久而不敢发亦天地鬼神之所不祐盍亦亟去人欲复还天理戒谨乎其所不覩恐惧乎其所不闻闲邪存诚以同乎人庶乎可以免此心之过
　　九四乘其墉弗克攻吉象曰乘其墉义弗克也其吉则困而反则也
　　自下升上谓之升自上乘下谓之乘九四下乘九三是乘其垣墉之义垣墉所以限外者也九四以刚强居二五之间不中不正又无应与欲同六二而为三所间故居上而强其同使三不得以防限如乘墉以攻之此固非义之所当为也然二非正应而不服三非正应而不承顺知义不克困能自反吉之道也昔齐孝公弃命废职鸣钟伐鼓攻鲁北鄙此以非义而夺鲁人之同一闻展喜盟府之命则解甲言还以义不克攻而反也晋赵盾奉少夺长膏车秣马攻邾宇下此以非义而夺邾人之同一屈于貜且长少之分则卷斾亟归此以义不克攻而吉也陶侃握重兵据上流亦九四乘墉之势也外则惮温峤之忠内则创入天之夣欲攻其上疑其不克欲干天命知其不可岂真畏天下之大义而自反君臣之天则哉以困而仅保其吉也小象曰乘其墉义弗克也其吉则困而反则也乘墉以攻非力之不克攻以义之不直而不克攻尔其所以吉者以其能断以义困而反于则也且乘墉之过如日月之食人皆见之其弗攻之吉如日月之复明人皆仰之此爻圣人开小人以改过之门也自世道之防正学不传人之有过夸者讳之愚者蔽之辨者文之吝者执之狠者遂之怠者安之孰有能如四之反则者乎世之讳过而吝于改过者盍亦鉴兹
　　九五同人先号咷而后笑大师克相遇象曰同人之先以中直也大师相遇言相克也
　　九五与六二相同而为三四二阳所隔五自以义直理胜不胜愤抑至于号咷然邪不胜正终必得合故后笑也然三四刚强寔为二五之大间非有大力量大振作不能去间而相合故必用师以克之方能相遇夫合君臣之情必去君臣之间凢君臣之间权奸持国柄巨猾妨贤路诸侯强私室陪臣执国命外夷间诸夏僣叛间忠良皆大间也必用刚勇强毅之力以去之则痛哭流涕之情可转而为喜起赓歌之盛小象曰同人之先以中直也谓先所以号咷者以中心理直故不胜忿切而然也大师相遇言相克也谓敌虽强用大师以胜之则有以相遇也昔成王兴金縢之泣周公作防鸮之诗未几而君臣相得有嘉鱼之歌有假乐之歌此固先号咷而后笑之验然非兴东山之征严管蔡之诛则成王周公之相遇未必如今日之所观也虽然九三九四之谋不欲夺六二之上应止欲间九五之下应岂惟六二中正而不贰防九五中直而不疑臣亦岂能自信于君哉故系辞曰君子之道或出或处或黙或语二人同心其利断金同心之言其臭如兰程氏曰人君当与天下大同而独私六二一人非君道也又先隔则号咷后遇则笑是私昵之情非大同之体故爻不言君道只明二人同心不可间隔之义
　　上九同人于郊无悔象曰同人于郊志未得也
　　邑外为郊郊外为牧牧外为野则郊在牧野之内也上九居外而无位于内则无应如同人于侧近之郊而人莫之同虽曰所同者罕亦非有失道之悔故曰无悔象曰同人于郊志未得也谓其得志与民同之不得志独行其道初无所悔也虽然震无咎者存乎悔无过而无悔固为尽善有过而不知悔亦非所以迁善使上九以无位无应而无悔固不足为同人之累倘其有为己狥私之心而不知悔有絶物遗世之心而不知悔有洁身乱伦之心而不知悔是以一身之私而弃天地万物以为异岂知同人之道哉固执遂非自以为是而不知自艾则有终身为私而已尔岂理也哉杨氏曰君子之于人异处勿先同处勿后








　　【干下离上】
　　大有元亨彖曰大有柔得尊位大中而上下应之曰大有其徳刚健而文明应乎天而时行是以元亨
  </div>
  <div class="pagination">
   <a href="周易衍义_page3.html">
    上一页
   </a>
   <a href="周易衍义.html">
    1
   </a>
   <a href="周易衍义_page2.html">
    2
   </a>
   <a href="周易衍义_page3.html">
    3
   </a>
   <span class="current-page">
    4
   </span>
   <a href="周易衍义_page5.html">
    5
   </a>
   <a href="周易衍义_page6.html">
    6
   </a>
   <a href="周易衍义_page7.html">
    7
   </a>
   <a href="周易衍义_page8.html">
    8
   </a>
   <a href="周易衍义_page9.html">
    9
   </a>
   <span>
    ...
   </span>
   <a href="周易衍义_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
