<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 9 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 9 页/共 65 页</h1>
    <div class="content">　　广平游氏曰用师之道将以正天下之不正也故师谓之征己不正其能正人乎此师之所以主乎贞也刚中而应任将之道也行险而顺兴师之义也仰顺乎天无违天以干时俯顺乎人无咈人以从欲兴师之顺如此则民之从之虽犯难而忘死矣故能以众正以众正之则人皆知其欲正己而已天下孰不趋于正哉其为王也孰御故吉且无咎【易说】
　　山杨氏曰先王之制民居则为比闾族党州乡故比则众在内一阳在上为之主君象也伍两卒旅军师之制则众在外一阳在下为之主将帅之象也说卦曰坤为众故师比之象如此春秋传曰师能左右之曰以能以众正乃可以王矣若夫狙诈作使则诡道也虽足以取王者不为也夫刚中而应者以九二言也行险而顺合二体而言也兵凶器战危事用民于凶危可谓行险而毒天下矣然而为匹夫匹妇复雠则行险而顺矣故东征西夷怨南征北狄怨虽毒天下而民从可知也又何凶咎之有【易说】
　　白云郭氏曰刚中而应九二也行险而顺师之义也师道必正而后动众正于九二也能用众正之九二则可以王六五是也师者凶危行险之道故曰毒天下而必以顺动者盖有义存焉则民从之毒如药石之攻疾毒之所以除害也所谓诛其君而吊其民东面而征西夷怨者也可谓善补兴师动众之过者矣【易说】
　　汉上朱氏曰坤众也五隂而一阳为之主利于用众二有震体震动也聚众而动之亦用众也周官自五人为伍积之至于二千五百人为师亦众也故曰师众也用师之道以正为本九二动之五正也苟动不以正出于忿鸷骄矜虽迫之以威非得其心也惟一本于正使众人皆得其正天下之民将归往之王者之道也师自复来初之二者也一变师二变谦三变豫四变比至比而得尊位可以王矣要终而言也故曰贞正也能以众正可以王矣丈人者尊严可信长者之称身在险中服其勤劳则众应之能以众正者也震为长之象言九二也武王之于尚父宣王之于方叔是己子夏传本作大人将帅之道不刚则慢而不肃刚而不中则暴而无亲刚中矣而上无柔中之主以应之则暌孤内顾动辄见疑已且不暇恤其能成功乎古者人君之用将既得其人矣跪而推毂付之斧钺进止赏罚皆决于外不从中制是以出则有功语天下之至险者无若师也师动以义而民从之虽至险而行之以顺也坎自初之二进而上行行险而顺也凡药石攻疾谓之毒师之所兴伤财害物施之天下至惨也圣人不得已而用之以去民之害犹用毒药以攻疾虽曰毒之其实生之以此毒天下而民安有不从者哉兼是五者惟九二乎是以吉而无丧败合于义而无咎也坎为险有为毒者险难之所伏也医师聚毒药以攻疾所以济险难也故又为药故曰刚中而应行险而顺以此毒天下而民从之吉又何咎矣在卦气为立夏四月故太凖之以众【易传】
　　五峯胡氏曰武王戎车三百两虎贲三千人纣率其众七十万战于牧野武王鼓之维师尚父时维鹰扬前者倒戈后者北其故何也纣不能正心以正天下故众莫为之用武王征之非富天下也正己而已矣【易外传】
　　新安朱氏曰师众也【至】王矣此以卦体释师贞之义以谓能左右之也一阳在下之中而五隂皆为所以也能以众正则王者之师矣刚中而应又以卦体卦徳释丈人吉无咎之义刚中谓九二应谓六五应之行险谓行危道顺谓顺人心此非有老成之徳者不能也毒害也师旅之兴不无害于天下然以其有是才徳是以民悦而从之也【本义】○吉无咎谓如一件事自家做出来好方得无罪咎若做得不好虽是好事也则有咎无咎吉谓如一件事元是合做底自家做出来又好如所谓战则克祭则受福战而临事惧好谋成祭而恭敬齐肃便是无咎克与受福便是吉如行师之道既已正了又用丈人率之如此则是都做得是便是吉了还有甚咎○师彖辞亦是说得齐整处【并语録】
　　东莱吕氏曰师彖刚中而应刚中言二也二以一阳为卦之主犹将帅也二虽刚中必待五之应犹将帅虽贤必待君为之应然后能成功也苟五不应师变为坎矣将帅临敌而上无君之应岂非天下至险乎【纪闻】
　　象曰地中有水师君子以容民畜众
　　伊川先生曰地中有水水聚于地中为众聚之象故为师也君子观地中有水之象以容保其民蓄聚其众也【易传】山杨氏曰地中有水容而能蓄也故君子体师之象以容民蓄众【易说】
　　兼山郭氏曰坤为地为众坎为险为法地所以容民法所以蓄众也周官司空掌邦土居四民时地利非容民乎司马掌邦政统六师平邦国非蓄众乎故自比闾族党州乡容民之道也自伍两卒旅师军蓄众之法也是以居则出入相友疾病相扶持容民之常也动则胜则相见败则相救蓄众之终也是以兵形象水水因地而制形兵因敌而制胜师其有焉若夫黄帝太公寓之于八卦管仲制之为三军诸亮李靖因之为六出皆师之遗法也【易说】
　　白云郭氏曰先人言地所以容民水所以蓄众大司徒有比闾族党州乡容民之道也小司徒有伍两卒旅师军蓄众之法也【易说】
　　汉上朱氏曰物之在天地闲至多者无若水也地中能有之师之象也故土虽致密而含通流泉河海之大不能出其涯涘君子寛以容民又有度量上下维持以蓄众系辞曰阳一君而二民隂二君而一民民谓隂爻也有阳爻则隂爻为民所谓容民者言内卦也坤为众所谓蓄众者言外卦也或曰隠至险于大顺伏师旅于民众井田之法也【易传】新安朱氏曰水不外于地兵不外于民故能养民则可以得众矣【本义】○川壅为泽坎为川兑为泽泽是水不流底坎下一画闭合时便成兑卦便是川壅为泽之象○问麻衣易是伪书其论师卦地中有水师容民蓄众之象此一义也若水行地中随势曲折如师行而随地之利亦一义也答曰易有精有蕴如师贞丈人吉此圣人之精画前之易不可易之妙理至于容民畜众等处因卦以发皆其蕴也既谓之蕴则包含众义有甚穷尽尽推去尽有也【并语録】
　　东莱吕氏曰地中有水之象惟君子观之则见地之容水体之以容民畜众若小人观此象但见地中有水谓不防之则横流不可制必酷为法制御军苛刻而致乱矣象一耳而观者二焉此所以当观象【纪闻】
　　初六师出以律否臧凶象曰师出以律失律凶也伊川先生曰初师之始也故言出师之义及行师之道在邦国兴师【一作动众】而言合义理则是以律法也谓以禁乱诛暴而动苟动不以义则虽善亦凶道也善谓克胜凶谓殃民害义也在行师而言律谓号令节制行师之道以号令节制为本所以统制于众不以律则虽善亦凶虽使胜捷犹凶道也制师无法幸而不败且胜者时有之矣圣人之所戒也○师出当以律失律则凶矣虽幸而胜亦凶道也【并易传】○师出以律否臧凶律有二义有出师不以义者有行师而无号令节制者皆失律也师出当以律不然虽臧亦凶今人用师惟务胜而已【杨遵道録】
　　横渠先生曰师出以律师之始也体柔居贱不善用律故凶【易说】
　　蓝田吕氏曰初六行师之始以隂柔居之失律也山杨氏曰师出无名行师无制皆不能以律也初六师之始也故言师出之义甘誓曰左不攻于左汝不恭命右不攻于右汝不恭命牧誓曰不愆于六歩七歩乃止齐焉不愆于四伐五伐乃止齐焉此师律也不如是皆失律也刑戮随之矣虽足以幸胜犹凶道也故曰否臧凶言否则虽臧亦凶也【易说】
　　兼山郭氏曰春秋传晋荀首曰执事顺成为臧逆为否众散为弱川壅为泽有律以如己也故曰律否臧其律竭矣盈而以竭大且不整所以凶也且律者法也亦太师执同律以聴军声之律或谓古之出兵律与军法并用必谓否臧皆凶则人谋鬼谋百姓与能何取于易也初六坎也坎为法兵法曰法者曲制官道主用也故有制之兵无能之将不可败也【易说】
　　白云郭氏曰师之胜负上则系国家安危下则系亿兆人之命利害之大者无逾于此故戎为国之大事而洪范八曰师圣人戒谨之意为至深矣可无律以妄动而蹈至险之机乎禁暴诛乱虽不得已而用之不可无律也故师之初六言师出以律以明用师莫先于律也犹卦辞首言师贞以明师之道莫先于贞也然失律否败其凶固宜或幸而胜虽臧亦凶者盖圣人明师之吉凶于有律失律之际不在于否臧幸不幸之闲也否臧幸不幸小人之事非丈人之道故圣人不取也汉武穷兵以讨匈奴仅有获焉而天下户口减半非臧凶欤计其所获曽未补十万分之一安知所谓中吉无咎之道哉【易说】
　　汉上朱氏曰坎坤为律律谓之法者度量权衡之法起于黄钟之九寸黄钟坎位也尔雅曰坎律铨也兵法地生度度生量量生数数生称称生胜师出以律则教道素明兵卒有制胜敌之道也初六不正动则坤坎毁师失律之象也否臧失律也否读为可否之否刘遵曰否字古之不字也失律者为不善否臧则不善杜预亦曰否不也故辞曰否臧象曰失律失律则凶矣或曰师出无名而以律可谓臧乎曰司马掌九伐之法不正而动是亦失律安得不凶春秋传晋荀首曰在师之临曰师出以律否臧凶执事顺成为臧逆为否众散为弱川壅为泽有律以如己也故曰否臧其律竭也盈而以竭夭且不整所以凶也曰师之临者初六动而成兑也坤为众坎为律为川坤毁则众散坎毁则川壅而律竭【易传】
　　五峯胡氏曰刘虞吉徳之主士民之所与也公孙瓉暴黠之将士民之所不与也然虞以十万之众声罪讨瓉而一败不振者以无律故也不以律虽臧亦凶矣李广【易外传】
　　新安朱氏曰律法也否臧谓不善也晁氏曰否字先儒多作不是也在卦之初为师之始出师之道当谨其始以律则吉不臧则凶戒占者当谨始而守法也【本义】
　　东莱吕氏曰师不以律不直曰凶而曰臧凶弟子舆尸不直曰凶而曰贞凶彼其所以敢弃师律者恃其臧也彼其所以敢侵帅权者恃其贞也其意以谓吾谋苟善何律之拘吾心苟正何帅之禀此所以弛纵专辄而至于凶【纪闻】
　　九二在师中吉无咎王三锡命象曰在师中吉承天宠也王三锡命怀万邦也
　　伊川先生曰师卦唯九二一阳为众隂所归五居君位是其正应二乃师之主专制其事者也居下而专制其事唯在师则可自古命将阃外之事得专制之在师专制而得中道故吉而无咎盖恃专则失为下之道不专则无成功之理故得中为吉凡师之道威和并至则吉也既处之尽其善则能成功而安天下故王锡宠命至于三也凡事至于三者极也六五在上既专倚任复厚其宠数盖礼不称则威不重而下不信也他卦九二为六五所任者有矣惟师专主其事而为众隂所归故其义最大人臣之道于事无所敢专惟阃外之事则专制之虽制之在已然因师之力而能致者皆君所与而职当为也世儒有论鲁祀周公以天子礼乐以为周公能为人臣不能为之功则可用人臣不得用之礼乐是不知人臣之道也夫居周公之位则【一有能字】为周公之事由其位而能为者皆所当为也周公乃尽其职耳子道亦然惟孟子为知此义故曰事亲若曾子者可也未尝以曾子之孝为有余也盖子之身所能为者皆所当为也○在师中吉者以其承天之宠任也天谓王也人臣非君宠任之则安得专征伐之权而有成功之吉象以二专主其事故发此义与前所云世儒之见异矣王三锡以恩命襃其成功所以【一有威字】怀万邦也
　　横渠先生曰怀爱万邦故所以重将帅【易说】
　　山杨氏曰九二以刚中之才分阃外之寄为师之主天吏也在师中吉则无逸徳矣如是乃可以承天宠也武王克商释箕子囚封比干墓式商容闾散鹿台之财发钜桥之粟大赉于四海而万姓悦服所以锡命而怀万邦也【易说】
　　兼山郭氏曰威克厥爱允济爱克厥威允罔功九二刚胜之将能用中焉是以有功而宜膺宠锡者也【易说】
　　白云郭氏曰九二以至刚之才为一卦之主其行师用兵之道宜一以刚济矣而能用中焉此盖丈人主师之道也用中则吉而无过何咎之有是以王三锡命以宠其无咎之吉非攻战之功也昔禹之徂征也苗民逆命而班师振旅文王之命将也曰薄伐西戎宣王之北伐也曰薄伐玁狁此皆以用中为贵也用中故无过之可补又何必有战胜之功而后为吉乎春秋无义战圣人贬之久矣后世争地以战杀人盈野争城以战杀人盈城孟子辞而辟之其言有曰徒取诸彼以与此然且仁者不为而况杀人以求之乎又曰我能为君约与国战必克今之所谓良臣古之所谓民贼也观此则知杀获之功固非圣贤所尚矣是知中吉之宠为怀万邦之道不然以王命三锡民贼则天下被不仁之害适足以糜烂吾民尚何怀万邦之有是以古之仁贤之将率以安民和众为先耻为孙吴小人变诈之技视杀获首虏初无意焉其安疆埸之功后世蒙其利而人无知者师卦所谓丈人之徒欤史氏既不能暴白于天下徒夸大匹夫悍卒与夫权谋狙诈之士以资委巷之谈识者悲之安得师中之道发潜徳之光哉【易说】
　　汉上朱氏曰卦五隂聴于一阳在下而专制其事者也人臣惟在师可以专制然专制疑于擅权不专制无成功之理得中道乃吉而于义无咎九二刚居柔威和并用得中者也故能承天宠天宠者龙光也干在上为天五坎为光二震为龙二之专制以五宠之譬之地道含万物而化光非天之施乎惟在师得中乃能承天宠不然怙宠而骄必有凶咎莫敖自用得臣刚而无礼安能承天宠哉坤在上为邦四诸侯三公五干为王九自四歴三爻二有伏巽为命王三锡命怀万邦也古者诸侯入为天子之卿天子之卿为六军之将王锡命之至于三极数也然亦不过乎中万邦所以怀欤过则滥赏有功者不悦非所以怀来之九自五之二怀来也【易说】
　　五峯胡氏曰赵将李牧初守雁门之塞赵王听谗而罢之既而边境不安复命牧将牧请行其初志赵王听之牧乃受命于是利钝进退功罪赏罚牧皆专制赵王不得而与也故能一战而破灭三国边境清浄夫不用则听命而退用之则专命而行得中道者也故吉而无咎其后牧御秦师赵王罢之而不受命则恃专而失为臣之道矣见杀宜哉故象以承天宠为中吉也吴楚反景帝命周亚夫将三十六将军讨之亚夫言于帝曰楚人剽轻难与争锋絶其食道乃可制也于是吴攻梁急梁求救于帝帝命亚夫救之亚夫守先谋不奉诏坚壁不出而遣轻兵絶吴楚粮道吴楚之兵卒困于梁饥死叛散遂以破灭惟其委之重而自任也专故能有成功吉无咎也虽然人臣有大功于天下奉身而退不为天下先可也亚夫绛侯之子复有大功又为辅相守正而行抗义不挠其居正也善矣然卒取死亡之祸者不知消息盈虚与时偕行之道也唐宪宗之讨淮西也既命裴度长御史往视师矣又命以为相使赏罚用命不用命又命往厘以既厥事信之深任之确恩礼有加而无怠所以能平逋寇宿贼威震诸藩合乎王三锡命怀万邦之义可以为天下后世法矣【易外传】
　　新安朱氏曰九二在下为众隂所归而有刚中之徳上应于五而为所宠任故其象占如此【本义】○在师中吉言以刚中之徳在师中所以吉○问或说师九二欲互说在师中吉怀万邦也王三锡命承天宠也何如先生曰圣人作易象只是大槩恁地不是恁地子细解释【并语録】
　　六三师或舆尸凶象曰师或舆尸大无功也
　　伊川先生曰三居下卦之上居位当任者也不惟其才隂柔不中正师旅之事任当专一二既以刚中之才为上信倚必专其事乃有成功若或更使众人主之凶之道也舆尸众主也盖指三也以三居下之上故发此义军旅之事任不专一覆败必矣○倚付二三安能成功岂惟无功所以致凶也【并易传】
　　横渠先生曰隂柔之质履不以正以此率众固不能一师丈人吉非隂柔所御【易说】
　　山杨氏曰师之或以众尸之也众尸之禀命不一而无功矣凶之道也六三上承众隂舆尸也故凶唐九节度使之师不立统帅虽李郭之善兵犹不免败防则舆师之凶可知【易说】
　　白云郭氏曰师道尚专则正故五隂一阳成为师卦师臣道也故九五为比而九二为师观师之成卦则师之义得矣六三以柔居上非其才也位不中正非其任也欲众主师凶之道也师或有功而凶或无功而吉六三众主无功之凶也师之不善无以加此春秋迁延之役邲战之类是也【易说】汉上朱氏曰九二以刚中之才行师上下当顺以听坎耳坤顺也六三在下卦之上又动而主之则尸其事者众也故曰师或舆尸坤为舆舆又训众三动得位尸之也坎变兑毁其师也故大者无功而凶荀卿论兵曰权出一者彊权出二者弱易传曰军旅之任不专一覆败必矣【易传】
　　五峰胡氏曰用师之道必以才徳谋虑足以服人心如丈人者主之故能有成功若燕乐毅丈人也而以骑刼代之若赵廉颇丈人也而以赵括代之李牧丈人也而以顔聚代之此以众人而尸丈人之事者也不败亡何待六之才徳众人也而三之位则统帅也故圣人明舆尸无功之义【易外传】新安朱氏曰舆尸谓师徒挠败舆尸而归也以隂居阳才弱志刚不中不正而犯非其分故其象占如此【本义】○问师或舆尸伊川训舆尸为众主如何先生曰从来有舆尸血刃之说何必又牵引别说某自小时未曾识训诂只读白本时便疑如此说后来从乡先生学皆作众主说某甚不以为然今防来只是兵败舆其尸以归之义【语録】
　　东莱吕氏曰六三师或舆尸凶二师之主将帅之象也三居二之上位髙者也军政当出于一非可使众主之也三苟自恃位髙不肯屈己从二之令侵挠军政则令出于二其覆败必矣所以军中只论节制不论官爵【纪闻】
　　六四师左次无咎象曰左次无咎未失常也
　　伊川先生曰师之进以强勇也四以柔居隂非能进而克捷者也知不能进而退故左次左次退舍也量宜进退乃所当也故无咎见可而进知难而退师之常也唯取其退之得宜不论其才之能否也度不能胜而完师以退愈于覆败逺矣可进而退乃为咎也易之发此义以示后世其仁深矣○行师之道因时施宜乃其常也故左次未必【一无必字】为失也如四退次乃得其宜是以无咎【并易传】
　　横渠先生曰次之不战之地则不失其常【易说】
　　山杨氏曰兵凶器也先王以丧礼处之故上将军居右则师以右为主师之常也退而左次则失常矣然四以柔顺之资承乗皆隂不足为师之主也量敌而后进虑胜而后防知力不足退而左次未为失常也【易说】
　　兼山郭氏曰六四将不知师之可进而谓之进不知师之可退而谓之退是谓縻军固有画地而守与大乖其所之者亦师之常也【易说】
　　白云郭氏曰贤哉六四之左次也师之进退理不可必可进而进可退而退则常道也六四以隂居柔力不能进而左次得其常也何咎之有故师之凶在内则伤财害民在外则覆军亡将内外无是焉虽左次无功亦谓之无咎可也彼不度徳不量力而丧师者六四之罪人欤【易说】
　　汉上朱氏曰六四之动震为左日在地下暮夜之时师宿为次坎阻水也险难在下救者当倍道赴之动而左次阻水以自固岂用师之常哉宜有咎然六四柔能自正而下无应知其不可行量敌虑胜临事而惧未失坤之常也于义为无咎春秋书齐师宋师次于聂北救邢按兵待事卒能救邢何咎于次哉易传曰度不能进而完师以退愈于覆败逺矣可进而退乃为咎也易发此义以示后世其仁深矣【易传】
　　五峯胡氏曰齐威伐楚退师召陵赵充国讨先零固守不战汉髙祖伐项羽舍荥阳成皐而趋宛叶朱隽讨韩忠解围而后复战皆左次也左次者不以气也必有义也不以力也必有谋也夫聚众而付以杀人之器岂得已哉能以谋义行之庶几其可胜矣此兵家之常也故无咎【易外传】
　　新安朱氏曰左次谓退舍也隂柔不中而居隂得正故其象如此全师以退贤于六三逺矣故其占如此知难而退师之常也【本义】
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　伊川先生曰五君位兴师之主也故言兴师任将之道师之兴必以蛮【一作戎】夷滑夏贼寇奸宄为生民之害不可怀来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣执言奉辞也明其罪而讨之也若秦皇汉武皆穷山林以索禽兽者也非田有禽也任将授师之道当以长子帅师二在下而为师之主长子也若以弟子众主之则所为虽正亦凶也弟子凡非长【一有子字】者也自古任将不专而致覆败者如晋荀林父邲之战唐郭子仪相州之败是也○长子谓二以中正之徳合于上而受任以行若复使其余者众尸其事是任使之不当也其凶宜矣【并易传】弟子舆尸贞凶帅师以长子今以弟子众主之亦
　　是失律故虽贞亦凶也【杨遵道録】
　　横渠先生曰柔居盛位见犯乃较故无咎任寄非一行师之凶也【易说】
　　蓝田吕氏曰六五犯而后应可以奉辞伐罪体上居中虽长子之位然以柔御柔不足以令其属弟子舆尸者也改之则可守是不变必凶故曰贞凶弟子谓六三六四也
　　山杨氏曰田有禽害田也狝取之除害而已先王之用师犹是也故曰田有禽利执言无咎执言奉辞也奉辞则师出有名矣长子主器也一可以任重而帅师矣弟子凡非长子皆是也以是舆尸则禀命不一而无功虽正亦凶矣六五履尊位为兴师之主故言用将出师之道以为后世法【易说】白云郭氏曰自古帝王兴兵动众盖未有无名之师也故六五言田有禽利执言田之有禽害稼也故猎取之蛮戎寇贼害民也故执言以伐之执言奉辞也以兴师则无咎矣此论在师之君道非将帅之事也故虽鸣条之师牧野之战汤武必执言誓师明告其罪而后举也长子九二也以中行师得其道者也弟子六三也以舆尸而凶非独六三之罪也君使之不当也贞凶盖言舆尸之凶长子帅师无凶也然则师之君道无它焉执言专任而已师道贞则吉卦既言得丈人而后吉爻于此又明弟子虽贞亦凶圣人之意其慎如此【易说】
　　汉上朱氏曰五应二二为田震为稼坎为豕田豕害稼四时之田皆为去害二往之五成艮手为执伏兑为言执言者奉辞伐罪也六五柔中以任将帅二执言而行去民之害不得已而用师譬如田猎田既有禽然后取之田有禽则非无名兴师执言则我有辞于义无咎矣故曰田有禽利执言无咎然六五柔于用人不可不戒九二震为长子帅众而众从之者以刚居柔威克厥爱以中道行师也若五动成艮于震为弟于干为子之三则坎毁既使二主师又使三主之舆尸也所任不一虽正亦凶九五正也艮手有上使之意上使不当也舆尸之凶圣人再言之者任将不可不重也易传曰自古任将不专而致覆败者如晋荀林父邲之战唐郭子仪相州之败是也【易传】
　　五峯胡氏曰邻敌居边塞不毛之地盗贼屏其邪心而从于教化不害良善其宜也邻敌若有侵犯于中国盗贼若有干犯于天下则是禽兽在田而侵犯稼穑也当声其罪而讨之若大禹之征有苗汤武之征桀纣汉髙之伐项羽皆声其罪而后讨之故蛮夷率服天下响应为利大矣故无咎然任将之道必以名徳才行足以率众者为之九二刚阳之才在下为师之主长子也若不任长子而以弟子众人庸才闲之未有不败者也以郭子仪李光弼尚有相州之败况他人乎故吕蒙不肯与孙皎并为大督曰昔周瑜程普并将几败国事【易外传】新安朱氏曰六五用师之主柔顺而中不为兵端者也敌加于己不得已而应之故为田有禽之象而其占利以搏执而无咎也言语辞也长子九二也弟子三四也又戒占者专于委任若使君子任事而又使小人参之则是使之舆尸而归故虽贞而亦不免于凶也【本义】　前辈曾说易之取象似诗之比兴如此却是虚说恐不然如田有禽须是此爻有此象但今不可考○问师六五象曰长子帅师以中行也传云长子谓九二以中正之徳合于上而受任以行夫以九之居二中则是矣岂得为正先生曰此只是错了一字耳莫要泥他【并语録】东莱吕氏曰六五田有禽利执言无咎长子帅师弟子舆尸贞凶名正权专【己丑课程】
　　上六大君有命开国承家小人勿用象曰大君有命以正功也小人勿用必乱邦也
　　康节先生渔樵对问樵者问渔者曰人所谓才者有利焉有害焉者何也渔者曰才一也利害二也有才之正者有才之不正者才之正者利乎人而及乎身者也才之不正者利乎身而害乎人者也曰不正则安得谓之才曰人之所不能而能之安得不谓之才圣人所以惜乎才之难者谓其能成天下事而归之正者寡也若不能归之于正才则才矣难乎语其仁矣譬犹药之疗疾也毒药亦有时而用也可一而不可再也疾愈则速已不已则害人矣平药则常日而用之可也重疾非所以能治也能驱重疾而无害人之毒者古今人所谓良药也易曰大君有命开国承家小人勿用如是则小人亦有时而用之时平治定用之则否诗云他山之石可以攻玊其小人之才乎【邵子外传】
　　伊川先生曰上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟其功乎汉之英彭所以亡也圣人之深虑逺戒也此专言师终之义不取爻义盖以其大者若以爻言则六以柔居顺之极师既终而在无位之地善处而无咎者也○大君持恩赏之柄以正军旅之功师之终也虽赏其功小人则不可以有功而任用之用之必乱邦小人恃功而乱邦者古有之矣【并易传】
　　横渠先生曰师终必推赏然小人虽有功不可胙之以土长乱也承犹继世之承也【易说】
　　蓝田吕氏曰上六用师之终赏功之时也以隂居上小人有功而被赏者也小人有功多与之邑可矣开国承家不可用也
　　山杨氏曰师之初用熊罴虎貔之士武王伐商虽微卢彭濮人有所不废至其终则崇徳报功之时也故曰开国承家小人勿用小人则乱邦必矣此圣人之深戒也【易说】
　　兼山郭氏曰甚哉师道之难成也昔之为上者患不得其臣为下者患不得其君是以上下之志不通军国之情或异其所以为胜为负者何莫由斯道也是故有为节制之师任平土之政者有为乌合之众驱白徒市人而战者有在师中吉成功而锡命者有听任之匪人舆尸而取败者有虚已委能使奉辞而伐罪者有好大喜功师出而无名者有受命专征而进止得以便宜者有束于中御之严而覆军弃师者自古以来攷是而察其成败较然可见也故武成之终曰惇信明义崇徳报功垂拱而天下治与夫师之上六大君有命开国承家殆非一日也其所由来久矣乐记曰武始而北出再成而灭商三成而南四成而南国是疆五成而分周公左召公右六成复缀以崇天子夹振之而驷伐盛威于中国也尽师之道也呜呼大哉【易说】白云郭氏曰先人曰武成之终曰列爵惟五分土惟三又曰惇信明义崇徳报功则尽上六之义者其武王乎雍曰虽大君有命而小人不得开国承家者以小人无容众居上之徳此武王所以必崇徳而报功也崇徳则小人勿用矣【易说】
　　汉上朱氏曰上六动干在五上五君位大君也大君者号令之所自出也故履之上九临之六五皆曰大君上之三成巽巽为命大君有命也有命以正有功也有大功者开国使建国有小功者承家使受邑也四诸侯位震为长子主宗庙社稷开国者也二大夫为家初隂在下承之承家者也巽三在二四之中有开国承家之象上师之成宗庙之位古者赏人必于祖庙示不敢专故于上六并言之六三不正为小人三之上小人用于上成坤必乱邦也行师之时贪愚皆在所使未必皆君子及其成功而行赏则君子当使之开国承家小人厚之以金帛优之以禄位不害其为赏功也盖胙之土万世之利尊有徳所以示训若小人无厌有民人社稷其祸必至于乱邦周颂赉大封于庙言锡予善人也光武中兴臧宫马武之徒奉朝请而已得此道也然寇邓诸贤无尺寸之土亦过已易传曰小人易致骄盈况挟功乎汉之英彭所以亡也或问坤为土为国邑古亦有言之者乎曰周太史为陈侯之子筮之遇观之否观六四诸侯之位也坤为土变而为干干父坤母继父母之国者也故曰其代陈有国乎内卦坤为土风行地上不处者也故曰风行而着于土其在异国乎此皆以坤土为国也毕万将仕于晋遇屯之比初九变也辛廖占之曰震为土车从马公侯之卦又曰公侯之子孙必复其始二大夫位也言自大夫复为诸侯以坤土动于下也【易传】
　　新安朱氏曰师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也圣人之戒深矣【本义】○问开国承家为是坤有土之象然屯之利建侯却都无坤止有震此又不可晓○开国承家小人勿用旧时说只作论功行赏之时不可及小人今思量他既一例有功如何不及他得防来开国承家一句是公共得底未分别君子小人在小人勿用则是勿便用他与之谋议经画耳汉光武能用此义自定天下之后一例论功行封其所以用之在左右者则邓禹耿弇贾复数人他不与焉○问古人论功行封真个是裂土地与之守非如后世虚带爵邑也若使小人参其间则诚有弊病先生曰势不容不封但圣人别有以处之未见得如何如舜封象则使吏治其国如此则若是小人亦自有以处之先生又云此义方思量得如此未曾改入本义且记取【并语録】广汉张氏曰光武之不任功臣为三公盖鉴髙帝之而欲保全之前史莫不以为美谈以予观之光武之保全功臣使皆得以福禄终身是个美矣然于用人之道则有未尽也盖用人之道先以一说横于胷中则为私意非立贤无方之义矣髙祖之待功臣诚非也如韩彭黥布之徒虽有大功要皆天资小人在易之师开国承家小人勿用盖于用师既终成功之后但当宠之以富贵而不可使之有国家而为政也髙帝正犯此义是以不能保功臣之终为光武者要皆防吾大臣有如韩彭之徒者乎则当以是待之若光武之功臣则异于是【南轩集史论】
　　东莱吕氏曰师上六大君有命开国承家小人勿用象曰大君有命以正功也小人勿用必乱邦也上六居师之终功成之时也人君当功成之时志骄意满多用小人以适其欲如唐宪宗既平淮西之后用皇甫镈程异之类是也故圣人严为之戒焉【纪闻】

　　合订删补大易集义粹言卷十一
　　钦定四库全书
　　合订删补大易集义粹言卷十二
　　头等侍衞纳喇性徳编
　　【坤下坎上】
　　伊川先生曰比序卦众必有所比故受之以比比亲辅也【一作比辅比也一作比辅也】人之类必相亲辅然后能安故既有众则必有所比比所以次师也为卦上坎下坤以二体言之水在地上物之相切比无间莫如水之在地上故为比也又众爻皆隂独五以阳刚居君位众所亲附而上亦亲下故为比也【易传】
　　东莱吕氏曰师以二为主二将帅也以一阳而为众隂之所听命者也比以五为主以一阳而为众隂之所亲者也比所以次师者言众虽听命于将帅而心当亲于君也【纪闻】
　　比吉原筮元永贞无咎不寜方来后夫凶
　　伊川先生曰比吉道也人相亲比自为吉道故杂卦云比乐师忧人相亲比必有其道苟非其道则有悔咎故必推原占决其可比者而比之筮为占决卜度非谓以蓍也所比得元永贞则无咎元谓有君长之道永谓可以常久贞谓得正道上之比下必有此三者下之从上必求此三者则无咎也○人之不能自保其安寜方且来求亲比得所比则能保其安当其不寜之时固宜汲汲以求比若独立自恃求比之志不速而后则虽夫亦凶矣夫犹凶况柔弱者乎夫刚立之称传曰子南夫也又曰是谓我非夫凡生天地之间者未有不相亲比而能自存者也虽刚强之至未有能独立者也比之道由两志相求两志不相求则睽矣君怀抚其下下亲辅【一作附】于上亲戚朋友乡党皆然故当上下合意以相从苟无相求之意则离而凶矣大抵人情相求则合相持则睽相持相待莫先也人之相亲固有道然而欲比之志不可缓也【并易传】
　　横渠先生曰必原筮者慎所与也【易说】
　　白云郭氏曰伊川曰原筮者推原占决相比之道也非以蓍也上之比下必有元永贞之三者下之比上必求此三者则无咎矣又曰夫刚立之称也传曰子南夫也又曰我非夫刚立者犹凶况柔弱乎雍曰一阳之卦得位者师比而已得天位则为比得臣位则为师天下之吉莫吉于比故比直言吉治天下之众莫急于贞故师先言贞帅师有君道而不得如是之大如是之久也故无元永之贞昔成汤之初征也东征西夷怨曰奚独后予所谓不寜方来而无后凶者矣【易说】
　　五峰胡氏曰张良以兵法说它人皆不省及以说汉髙则常用其防良曰沛公殆天授故遂从不去原筮也其从沛公以复雠灭秦而济世安民非以为乱也此仁人之心可久之道天下之正理得元永贞之义也故无咎若沛公之约法三章以收秦民马援之择君窦融之归光武郭嘉之去袁绍皆原筮者也其相比莫非有善谋行常道守正理者故邴原告曹操曰原之所以自容于明公明公之所以待原者以能守训典而不易也非刚中者不能如是不然以利相比如赵髙二世之君臣耳余窦灌之朋友未有得无咎者也夫天下未定国家未立而身未安固宜汲汲求比若楚汉分争之时君臣未定百姓未知所归贤能未尽见用韩信彭越英布之徒不能乗此时举贤恤民求上下之助以宰制山河保其大功及楚已灭天下归汉乃举兵叛逆自取灭亡后夫凶也况隗嚣之徒才不逮数子方纷乱之际则坐谈西伯及中原略定乃始举兵图大事者乎【易外传】
　　新安朱氏曰比亲辅也九五以阳刚居上之中而得其正上下五隂比而从之以一人而抚万邦以四海而仰一人之象故筮者得之则当为人所亲辅然必再筮以自审有元善长永正固之徳然后可以当众之归而无咎其未比而有所不安者亦将皆来归之若又迟而后至则此交已固彼来已晚而得凶矣若欲比人则亦以是而反观之耳【本义】东莱吕氏曰比吉相亲比即是吉道欢欣交通安得不吉比吉大槩言比也原筮元永贞无咎此言独立孤陋固是凶道然比而不推原卜度是有此三徳之人苟始相亲比不得其人则终不能免咎必有此三徳然后与之比古人所以不肯轻以身比人盖为此当防伊川说又曰不寜方来古人灼见天地之间无独立之理故必皇皇汲汲往来亲比如尧舜孜孜稽于众舍己从人之类盖谓天下非一人所为故必以天下之耳为耳以天下之目为目如学者亦当亲师取友然后可后夫凶易之义大抵举轻明重非不往亲比特后往尔凶犹及之况孑然自足傲然独立者乎【易说】　原筮元永贞无咎原筮者察之之详也元永贞者求之之备也将亲比依附是人夫岂细事哉故必察之详求之备然后无咎【纪闻】　又曰比之原筮元永贞也同人之利君子贞也随之元亨利贞也一也【己丑课程】
　　彖曰比吉也比辅也下顺从也原筮元永贞无咎以则中也不寜方来上下应也后夫凶其道穷也
　　伊川先生曰比吉也比者吉之道也物相亲比乃吉道也比辅也释比之义比者相亲辅也下顺从也解卦所以为比也五以阳居尊位羣下顺从以亲辅之所以为比也　推原筮【一作占】决相比之道得元永贞而后可以无咎所谓元永贞如五是也以阳刚居中正尽比道之善者也以阳刚当尊位为君徳元也居中得正能永而贞也卦辞本泛言比道彖言元永贞者九五以刚处中正是也　人之生不能保其安寜方且来求附比民不能自保故戴君以求寜君不能独立故保民以为安不寜而来比者上下相应也以圣人之公言之固至诚求天下之比以安民也以后王之私言之不求下民之附则危亡至矣故上下之志必相应也在卦言之上下羣隂比于五五比其众乃上下应也　众必相比而后能遂其生天地之间未有不相亲比而能遂者也若相从之志不疾而后则不能成比虽夫亦凶矣无所亲比困屈以致凶穷之道也【并易传】
　　蓝田吕氏曰比有所附合也君子周而不比比者二人同附周则与众合也比以一阳居中在上而五隂比之显比者也显比则周矣人道主交故比则吉原有所究筮有所占信不信之情必不可廋又有元永贞之徳则不入于邪然后可与人比而无咎也
　　山杨氏曰五以刚中得尊位居中履正众隂在下而顺承之有亲辅之象卦之所以为比也故曰比吉也比辅也下顺从也先王什伍其民乡田同井使之出入相友守望相助疾病相扶持比之所以吉也政散民流用荡析离居则凶可知矣此自然之理也原筮者占所比也元永贞者可比之道也原筮谓占决可否非筮之筮也与初筮之筮同盖无长人之仁则虽比而不亲无可久之徳则虽比而必离无正固之守则虽比而不周上之比乎下与下之比乎上无是三者则小人之比耳能无咎乎故唯元永贞而后无咎尽此道者唯九五乎故曰以刚中也居比之时隂无正应不寜之象也而众隂顺承不寜方来之象也不寜方来以上下应而已盖后非民罔使民非后罔事上下相求古今之同道也上不比乎下下不比乎上而能独安者未之有也夫一阳在上众隂在下而顺从比之吉也而上六独居其上而乗之无顺从之义后夫者也妇以顺从夫者也夫先而妇从父先而子从君先而臣从其义一也独曰后夫者盖有夫妇而后有父子有父子而后有君臣曰后夫者推本言之也夫且不可后况君亲乎后君亲则大乱之道凶不足言矣【易说】
　　白云郭氏曰伊川曰卦之辞泛言比道而彖言尽比道之善唯五而已民不能自保故戴君以求寜君不能独立故保民以为安凡生于天地之间者未有不相亲比而能自存者也又曰以圣人之公言之固至诚求天下之比以安民也以后王之私言之不求下民之附则危亡矣雍曰天下之吉生于顺而凶生于逆下之顺从天下无异意不寜方且来非吉乎后之凶无顺意故也不寜方如初六六四是也后夫上六之不我比也上下应者上而六四下而初六非正应而来比也然易之道穷则变不知变则失易之道故干有穷之灾坤则其道穷况后夫乎圣人于道穷之际毎致意焉者明易之道初无穷人自失之也【易说】
　　汉上朱氏曰比吉者比而吉也凡物孤则危羣则彊父子夫妇朋友未有孤危而不凶者人君为甚故比而吉谓九五也比辅也一阳在上四隂在下顺从之比所以吉也故曰比吉也比辅也此合两体言比也然比当慎不可以不与善不可以不长久不可以不正有是三者乃可以无咎以其当慎也故原筮以决其所从原再也如原蚕原庙之原比自复来一变师二变谦三变豫自谦至豫有艮手持震草占筮之象故曰原筮原筮则其慎至矣复初九始于震四变成比不离于贞元永贞也元君徳也善之长也干刚之始也盖比道之难既原筮以审之其始也相比以善其终也永贞则无咎矣不然虑之不审其始比之不善或贞而不永岂能无咎原筮元永贞者九五也九五之刚乾元也故曰元位乎中正故永贞故曰以刚中也坎往则坤来坎劳卦不寜也坤为方不寜方来也比之时下虽比辅不敢自寜则上下相应多方来矣故曰不寜方来上下应也谦坤三四五爻先来比之上六独安其位而不来欲来则已后不来则履险而逼道穷而不知变故凶上六之所以凶者后夫三爻也故曰后夫凶比道贵先故也【易传】
　　新安朱氏曰比吉也此三字疑衍文比辅也此以卦体释卦名义原筮元永贞亦以卦体释卦辞刚中谓五上下为五隂【本义】　筮字说做占决亦不妨然亦不必说定不是筮之筮后夫只是说后来者古人亦曾说先夫当之也有唤作夫妇之夫厎后夫凶言九五既为众隂所归若后面更添一个阳来则必凶古人如袁绍刘馥刘繇刘备之事可见两雄不并栖之义　问比卦后夫凶先生曰后夫不必如伊川说左传齐崔卜娶妻卦云入于其宫不见其妻凶人以为凶他云前夫已当之矣彼云前夫则此云后夫正是一様语阳便是夫隂便是妇　比吉也也字羡当云比吉比辅也下顺从也比辅也解比字下顺从也解吉字【并语録】
　　东莱吕氏曰下顺从也九五以一阳在上羣隂顺从以刚中也此指言相亲比之状刚而不中则失之暴便是偏既刚且中所以能具此三徳上下应也君能亲比上下皆相应初无彼此其道穷也人之一身能几不能亲比其道之穷也宜【易说】
　　象曰地上有水比先王以建万国亲诸侯
　　伊川先生曰夫物相亲比而无间者莫如水在地上所以为比也先王观比之象以建万国亲诸侯建立万国所以比民也亲抚诸侯所以比天下也【易传】蓝田吕氏曰地中有水则容畜而不散可以聨什伍而成军地上有水则浸灌旁及可以交四邻而修好
　　山杨氏曰水在地上相比而不离先王观比之象建国画地而封之为之属连使相亲比则诸侯知尊君亲上而天下从之矣【易说】
　　兼山郭氏曰民之有君诸侯之有王非先王创治而有之皆出于自然之势也盖上下之分未立强弱之势不齐于是大得以陵小众得以暴寡日趣于乱亡而生生之理息矣必有强有徳者出焉则大小之势分众寡之情一于是有小事大有大比小小大之情亲率归于大定者是先王封建之本也梁襄王问孟子曰天下恶乎定孟子对曰定于一一者王也方地上有水非泽之所钟散而相亲则各有所比先王以是建万国而亲诸侯王道之本也方比之五隂而一阳上有大中至正之道下无僣乱分民之臣盖足以王矣自河图洛书之相为经纬八卦九章之相为表里文王得之以演周易孔子得之以述春秋故春秋二百四十二年之间有春有王正月盖同出于此矣观禹防诸侯于涂山执玉帛者万国周成王时诸侯来朝助祭者千八百国春秋之时见于经者止百二十有四国其后离为十二合为六七卒并于秦方是时征伐四出转以相灭原野厌人之肉川谷流人之血凡以天下无王故也故易之有比春秋之书王岂易言哉【易说】
　　汉上朱氏曰地上有水相比而无间干五王也四诸侯位坤土在上国也坤为众万国诸侯众多也比师之反九二为五有先王建万国亲诸侯之象建万国者众建也建万国则民比其国君亲诸侯则国君比于天子封建自上古圣人至于三代不废享国久长秦罢侯置守二世而亡此封建不可废之验也患封建不得其道耳得其道者建万国是已夏承唐虞执玉帛者万国成汤之时七千七百七十三国成周千八百国而夫子必曰建万国者众建诸侯而少其力也众建则多助少其力则易制观此则周官诸侯之制疑若非周公之意也【易传】
　　新安朱氏曰地上有水水比于地不容有闲建国亲诸侯亦先王所以比于天下而无闲者也彖意人来比我此取我往比人【本义】　伊川说建万国以比民言民不可尽得而比故建诸侯使比民而天子所亲者诸侯而已这便是它比天下之道【语録】东莱吕氏曰地上有水比见得比亲切处浸润滋灌流行未尝相离先王建万国亲诸侯是人君比天下之纲目建万国所以比民亲抚诸侯所以比天下盖君之于民岂能家至户到而比之惟抚诸侯使孚我徳意于天下即是比天下也若只是以一人比天下则天下不可得而比矣【易说】
　　初六有孚比之无咎有孚盈缶终来有它吉象曰比之初六有它吉也
　　伊川先生曰初六比之始也相比之道以诚信为本中心不信而亲人人谁与之故比之始必有孚诚乃无咎也孚信之在中也　诚信充实于内若物之盈满于缶中也缶质素之器言若缶之盈实其中外不加文饰则终能来有它吉也它非此也外也若诚实充于内物无不信岂用饰外以求比乎诚信中实虽它外皆当感而来从孚信比之本也　言比之初六者比之道在乎始也始能有孚则终致有它之吉其始不诚终焉得吉上六之凶由无首也【并易传】
　　横渠先生曰柔而无应能择有信者亲之已之诚素着显终有它吉比好先也【易说】
　　蓝田吕氏曰初六前遇三隂莫适比也莫适比则无所私无所私则有信而已以信比之何往不可故以有孚比之无咎矣初位在下其为器也小苟充其所受而不馁亦足以感物而助之者自能至矣况充其大者乎
　　山杨氏曰比之初原筮之时也故有孚比之乃无咎孚信之在中也孔子曰君子周而不比小人比而不周故比以忠信为主比而无孚小人之比也能无咎乎有孚比之比乎人者也有孚盈缶孚之在已也缶器之质者也盈缶则充实在其中不资外饰也故来有它吉夫居比之初人相求比之时也孚诚充实于中而后为人所比盈缶是也故能有它吉有孚而未至于盈缶则比乎人者也故无咎而已非比之初则不必有它而后吉故曰比之初六有它吉【易说】
　　白云郭氏曰广大乎比天下之道见贤则比之不必有应而比也然有应而比者比之易二四是也逺而非应者比之难初六是也然逺而非应柔弱不能自达有待于人者也缶之为器有物盈之则有用也无以盈之虚器也是缶之有待于物犹初六之不能自用也初六以诚信之道自充于中所谓有孚盈缶矣何患其无用乎中孚曰鸣鹤在隂其子和之盖诚信感人有必应之道故终使六二自内与之同比于五也虽非其应而比其道盖益贤于求应者矣何咎之有它吉本非我有之吉因人而得之者也初六才位不足直以诚信得它吉也故比之道虽吉而比之始又以孚为先古之人因人得用者多矣惟诚信充于中者能终它吉不然吉未终而凶矣【易说】
　　汉上朱氏曰初六不正未能信者也比道以信为本中心不信人谁亲之以是比人宜有咎四与初本相应初动而正往比之则有孚信矣孚者信之应也春秋传曰小信未孚故有孚比之无咎初六坤土坤为腹动之四成兑兑为口巽为绳土器有腹有口而绳引之坎水盈其中盈缶也缶所以汲质素之器诚之象水盈其中亦诚信充实而无间之象有孚之谓也比之有孚何咎之有故曰有孚盈缶初始也四终也初自四复位终来也四非正应谓之它子夏曰非应称它初比之以诚信其终也来有它之吉矣若始比不以诚其能终有它乎故曰比之初六有它吉也陆绩曰变而得正故吉是也【易传】
</div>
    <div class="pagination">
<a href="合订删补大易集义粹言_page8.html">上一页</a><span>...</span><a href="合订删补大易集义粹言_page4.html">4</a><a href="合订删补大易集义粹言_page5.html">5</a><a href="合订删补大易集义粹言_page6.html">6</a><a href="合订删补大易集义粹言_page7.html">7</a><a href="合订删补大易集义粹言_page8.html">8</a><span class="current-page">9</span><a href="合订删补大易集义粹言_page10.html">10</a><a href="合订删补大易集义粹言_page11.html">11</a><a href="合订删补大易集义粹言_page12.html">12</a><a href="合订删补大易集义粹言_page13.html">13</a><a href="合订删补大易集义粹言_page14.html">14</a><span>...</span><a href="合订删补大易集义粹言_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
