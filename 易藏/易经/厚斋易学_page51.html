<!DOCTYPE html>
<html>
<head>
    <meta charset="UTF-8">
    <title>厚斋易学 - 第 51 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 51 页/共 103 页</h1>
    <div class="content">　　右明爻义
　　九二田三狐得黄矢贞吉
　　赞曰九二贞吉得中道也
　　李氏曰以坎体论之刚健而不陷于险者正在于九二故爻辞明其除险之功焉　又曰狐者幽阴之物以喻小人之隂险也
　　李去非曰田为苗除害也狐害田之物指卦中之三隂也此爻为六五之正应三隂以狐疑间之而除去则难解也
　　刘氏曰凡致难之由端在于小人故君子之解难也必诛小人以除其害此爻刚得中而有应于五奉君命以诛之故得中直以正吉
　　都圣与曰人民曰器用曰得盖者得之难得者之易
　　程可久曰田有者用武而有功之象
　　朱子曰此爻为卜田之吉占亦为去邪媚而得中直之象能守其正则无不吉矣　又曰卦凡四隂除六五君位余三隂即三狐之象也
　　案睽上九遇雨而和孔子曰羣疑亡也前曰蹇难岂非隂小疑间之所致乎田而三狐可谓羣疑亡矣故君子得其中直而小人之疑间得释此所以正而吉也此卦九四变师师行险者也内卦有坎故二上有武事而六三亦为致冦
　　右明象占
　　程正叔曰以阳刚得中之材上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正也六五以阴柔居尊位其明易蔽其威易犯其断不果而易惑小人一近之则移其心矣本爻既当用必须能去小人而行其刚中之道羣邪不去君心一入则中直之道无由行矣
　　杨廷秀曰当解之世此爻欲其狐三戒其致冦四欲其解拇五欲其退小人六欲其射隼一卦六爻而去小人者居其五然则召天下之多难者果谁乎君人者亦何利于天下之多难而何乐于近小人而疏君子哉
　　右明爻义
　　六三负且乗致冦至贞吝
　　赞曰负且乗亦可丑也自我致戎又谁咎也
　　张子厚曰不正而近比二刚不能致一故有小人负乗之象贪以致冦也
　　兰惠卿曰上负九四下乗九二盖乗则不负负则不乗
　　王介甫曰负者小人之事六小人之材也乗者君子之器三君子之位也
　　案阳富隂贫负四乘二阳爻之富为辇且运财于道路相继不絶之象也阴以阳为冦二阳皆欲冦已而有之故又为致冦至之象以此为贞则吝圣人教人以从其一则舎其一也负则不乗乗则不负也所谓三人行则损一人也
　　右明象占
　　朱子发曰此爻当内卦之上小人而在髙位自二言之为狐自上言之为隼自本爻言之又为负且乗也
　　冯当可曰夫人方在蹇难之中必凡事有所弃损以求出然后可以解难若恋眷胶固则愈陷溺矣此爻暗弱不明上进一步则可出坎方且下乗二上负四固结于二阳之间自惑溺而不肯解去致冦固宜　又曰坎为盗故致冦此爻无正应险难无援之者外无其应内惑于欲何由而可解邪右明爻义
　　说卦子曰作易者其知盗乎易曰负且乗致冦至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致冦至盗之招也
　　案慢藏诲盗冶容诲淫此古语孔子述之善夫盖物既有所负而又载之以车是招盗也若乃小人而乗君子之器是又孔子借易象以申其说非文王之初指也孔子以为负者不可乗而董仲舒又以为乗者不可负易象广大皆可旁通而文王本指固自卓然于象意之表朱子有言不可以孔子之说即为文王之说盖谓此也
　　右广占
　　九四解而拇朋至斯孚【拇或以为初六非】
　　赞曰解而拇未当位也
　　石守道曰此爻失位下比六三三上傅如拇之傅于足者上体震阳有足之象若解去拇则九二己之朋相须而至矣
　　刘氏曰君位不当而比三为大臣而亲小人者也二方应君以诛羣小使己不能解散小人其能免二之疑乎故必解而拇然后朋至斯孚
　　右明象占
　　张敬夫曰此爻近君之大臣也为大臣而阴比小人则君子之朋逺矣盖君子小人不两立若能辨去小人则君子朋至而交孚矣
　　李季辨曰四不得中故有此戒
　　耿睎道曰此爻未当位也如其当位而所解若此则吝矣故不言悔吝
　　右明爻义
　　六五君子维有解吉有孚于小人
　　赞曰君子有解小人退也
　　林黄中曰五君位也以六居之是阴柔小人之所傅也小人而在君侧可谓难矣君子之治小人维有缓之而已小人知君子之不为己甚也亦莫不孚而自知退听矣是故九四言朋至斯孚此爻言有孚于小人盖相因之辞
　　冯当可曰阴阳相陵夺君子小人相挽而后有难难既解则君子小人各解释以散君子自解而出乎险矣不为小人所困其道得行吉孰大焉李子思曰天下之难生于小人解之诸爻狐射隼负乗致冦之事皆汲汲于小人之戒然当解之世为之上者方以赦过宥罪为事则亦不可以穷薄于小人故君子之难解而小人信服而自尔解退
　　张舜元曰昔居蹇难之中小人不无过焉今难既解赦过宥罪以孚之示不诛也小人亦知退而改过自新矣
　　案卦有二阳三隂此爻为解之主不论阴阳然二阳君子也三阴小人也三阴与六五同徳故能惑其君以致难然九二正应九四近君而情相得故能解君子之难当解之世君子维有解去小人之难则为吉矣岂复穷治小人哉此卦所以有赦过宥罪之象也使穷治小人则非解之义矣是以有孚于小人之象而小人亦安于退听而不复作难也三阴同徳故有有孚于小人之象
　　右明象占
　　刘氏曰此爻解难之主也
　　程可久曰陷阳者阴也济阴者阳也故小人常作难君子常解难本爻君位承应皆阳是用君子以平难者也
　　案爻为吉凶悔吝何常之有原其卦体之休咎观其时物之向背或指而之吉或戒而示凶作易者自有微权也
　　右明爻义
　　上六公用射隼于髙墉之上之无不利
　　诸说皆失之
　　赞曰公用射隼以解悖也
　　说卦曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也
　　案爻之变为离上火下水亦有睽象故取于矢之义六爻之上髙墉之上之势也隼性鸷险下五爻之象也五爻之象隼何也各不当位所谓悖也此爻徳当其位而有在上之势故解下五爻之悖如髙墉之上而射隼焉无不之者则亦无不利也五爻皆隼也今也随所射而有盖各解其位之悖而去之也是之谓解之终玩孔子之赞则其义着矣曰待时待解之终也曰成器器至终而成也右明象占
　　郑少梅曰解之为卦隂阳悖乱而不当其位上爻故有解悖之象
　　李仲永曰公在百寮之上者也以百僚之上而攻小人之在下宜其有而无不利也
　　杨中立曰居解之极有其位又有其时以是解悖何不利之有
　　右明爻义
　　赵氏曰当解之时已出乎险而动乎上故坎之三爻必以有应于上为吉以无应于上为咎盖无应则不能出乎险也震之三爻则以动之初终为等差虽动至于极而无不利盖已出乎险非动则不足为解也易之吉凶悔吝生乎动故凡于震体必有戒之之辞今独不然者以其时坎而进于震经歴险阻而后动则其动必不妄也
　　案解之时诸爻皆不当位故以二五得中为贵以刚爻能出险为尚唯上一爻当位故无不利也右明六爻









　　钦定四库全书
　　厚斋易学卷二十一　　　　宋　冯椅　撰
　　易辑传第十七
　　经下篇【损益】
　　【兑下艮上】
　　损
　　林黄中曰损有余而补不足也损之为名由有余而起也益之为名自不足而生也　又曰满招损谦受益若多寡适称则无所损益矣
　　都圣与曰阳道常饶隂道常乏损阳之饶益阴之乏者自然之理天之道也老氏所谓天之道损有余而补不足也故隂卦虚而宜益阳卦实而宜损损干之九三益坤之上六则坤益于上而为艮干损于下而为兑损下益上则致损之道此卦之所以成损也注谓非补不足则失之矣
　　兰恵卿曰损益二卦专为三阳设也损干之九四故曰损上损干之九三故曰损下
　　案卦隂阳适停而取损有余补不足之义何也阳饶而隂乏阳富而隂贫阳实而隂虚故阳虽三爻为有余隂虽三爻为不足故损阳谓之损益隂谓之益损益二卦皆主内卦而言也损者损内卦之干也益者益外卦之坤也此损则彼益矣此益则彼损矣内此外彼也至孔子赞之则易内外而为上下
　　都圣与曰以损为损者物也以损为益者道也方损方益方益方损者时也凡不可损者皆成己者也凡不可不损者皆害己者也
　　张敬夫曰天下之理不过适中损者所以裁束而归于中道尔有当损者有不当损者一以中为凖则无过不及矣唯中故能适时之宜合理之正理之自然不可得而损益也特时有过则当损不及则当益尔卦三隂三阳本不可有损益也唯其阳偏于阳饶而向长隂偏于隂乏而向消故损九三向长之阳以益上六向消之隂则隂乏得阳而济隂消得阳而止三隂三阳居然适停此损之所以为理之当然者也若以人力私意自为损益则非易矣
　　賛曰损下益上其道上行
　　朱子曰益上矣而谓之损上以下为基譬之筑墉损其基以增上之髙则危矣非益也
　　耿睎道曰贵以贱为本髙以下为基故益下则下与上俱益损下则下与上俱损
　　李子思曰在下者民之象而在上者君之象也损民益君亦分之常而作易者名之为损葢损民者乃所以损国故设卦命名深寓至戒也　又曰阳实在下此天下万民富实之象也惟斯民富实之时则差可损下以益上若斯民之困匮而损之不已则民之凋瘵乃国之殄瘁故圣人因阳在下而后以损下益上其道上行许之
　　刘氏曰古之为人上者无损下益之理故易以损下为损益下为益后世乃有百姓输己之财以助公上者皆非治古之事
　　郑少梅曰儒者不达隂阳之防遂以聚敛裒克为损孔子曰损下益上其道上行安有聚敛裒克之意邪
　　林黄中曰然则元吉有孚无咎可贞利有攸徃者其义安在也郑康成曰犹诸侯损国之富以贡献于天子
　　李氏曰举天下而奉一人则所损在下所益在上而享上之道得行焉故曰损下益上其道上行
　　説卦曰损徳之修也　又曰损先难而后易　又曰损以逺害
　　郭子和曰世以损有损下厚己之意故以损为非美然损善损恶损下损上损其过与不及或损而为君子或损而为小人一治一乱莫不谓之损也以义言之则下流恶也上善善也损恶益善则道日进故言利有攸徃而賛言其道上行或不知居尊之义以天下奉一人则善日消而恶日进矣案损有二义损善以益恶损民以益国损君子以益小人则损为害义徳之防也损不善以益善损国以益民损小人以益君子则损为逺害徳之修也唯所引用尔经言正理孔子多反防为吉以开谕人
　　杂卦曰损益盛衰之始也
　　林黄中曰孔子谓殷因扵夏礼所损益可知也是益不必贤于损损不必不如益也时所当损不可不损时所当益不得不益此损益二卦之义也损益二卦以盈虚消息而成其在六爻以始终盛衰为义何则始乎损者卒乎盛始乎益者卒乎衰孔子读易至于损益喟然而叹子夏曰夫子何叹焉子曰夫自损者必有益之自益者必有决之吾是以叹也
　　案损者衰之始益者盛之始方损益之初未遽盛衰也要其终而盛衰乃见矣林説以序卦损而不已必益为义
　　右明卦义
　　象賛曰山下有泽损君子以惩忿窒欲
　　程正叔曰山体髙泽体深下深则上益髙又泽在山下其气上通润及草木百物又下兑三爻皆上应是説以奉上皆损下益上之义也
　　程可久曰山泽气塞时之损也损下益上势之损也
　　林黄中曰风雷为益者雷震则益风风怒则益雷山泽为损者山摧则损泽泽动则损山自然之象也
　　此明象
　　程正叔曰天下之害无不由末之胜本也峻宇雕墙本于宫室酒池肉林本于饮食滛酷残忍本于刑罚穷兵黩武本于征讨凡人欲之过者皆本于奉飬其流之逺则为害矣先王制其本者天理也后人流于末者人欲也损之义损人欲以复天理而已
　　王景孟曰昔者圣人之作易也葢所以遏人欲而复天理者也始终六十四卦大抵皆然而尤深切着明者于谦也节也损也之三卦见之盖人之情莫不欲倨肆之为便而夸尚之为髙也而圣人则抑之曰是不可也易有谦退之道焉人之情莫不欲侈纵以自适而满溢以自盈也而圣人则抑之曰是不可也易有节止之道焉人之情莫不欲裒克以自肥而忿戾之是恣也而圣人则抑之曰是又大不可也易有自损之道焉盖圣人者天理之盟主防易则斯人天理日负而人欲日胜易微此三卦则所以抑人欲而复天理者又或缓而未切着而未明矣
　　右明卦用
</div>
    <div class="pagination">
<a href="厚斋易学_page50.html">上一页</a><span>...</span><a href="厚斋易学_page46.html">46</a><a href="厚斋易学_page47.html">47</a><a href="厚斋易学_page48.html">48</a><a href="厚斋易学_page49.html">49</a><a href="厚斋易学_page50.html">50</a><span class="current-page">51</span><a href="厚斋易学_page52.html">52</a><a href="厚斋易学_page53.html">53</a><a href="厚斋易学_page54.html">54</a><a href="厚斋易学_page55.html">55</a><a href="厚斋易学_page56.html">56</a><span>...</span><a href="厚斋易学_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
