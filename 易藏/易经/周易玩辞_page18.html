<!DOCTYPE html>
<html>
<head>
    <meta charset="UTF-8">
    <title>周易玩辞 - 第 18 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞 - 第 18 页/共 23 页</h1>
    <div class="content">　　大象
　　狱之将决也则议之其既决也则又缓之然后尽于人心故狱成而孚输而孚在我者尽故在人者无憾也今夫大泽之上虽无事必有风风非自外至也水之积也厚故动而爲风中苟有之未有不动者也故圣人以是爲中孚之象而君子以其议狱之心体之兊爲口舌爲附决有议狱之象巽爲进退爲不果有缓死之象王听之司寇听之三公听之议狱也旬而职听二旬而职听三旬而职听三月而上之缓死也
　　六爻
　　中孚六爻皆不取外应而以比相孚孚在其中无待于外也初九安处于下不假他求而自比于中孚之主静而自度何吉如之苟变其志动而求孚于四则失其安虞度也燕安也九二鸣于泽中不求人知而三以同体自来相和二有好爵乐与三同此所谓以善养人故中心说而诚服之也此六爻之最美者也二得中位故爲好爵靡之犹共之也三内主也四外主也二隂之势等而三之志刚求四也急故称敌四之志柔不与三竞故称匹称类三不正而躁不知自反而求孚于四进退悲喜其状屡变而四方与五以正相孚如日月之正中而相望自然下亡其匹而絶其类无复顾三之理矣中孚以中正相孚三皆无之是以至此九五所以与四相挛而不可解者以两爻之位皆正当也若九二六三之相和则但以其中而已故小象于二言中于五言正然五之爻辞不若二之美者二鸣于隂而三应于外其道光明正得中孚之义此中孚之主爻也故系辞极其义而演之五爲大君而内与四比则所孚狭矣特以其皆正故仅得免咎而已上九巽极而躁不正不中以巽鸡之翰音而欲效泽鸟之鸣登闻于天内不足而求孚于外声闻过情其涸也可立而待愈乆愈凶何可长也求之于古其商浩房琯之徒欤
　　中心愿也
　　中心愿也甚言其孚故泰之六四不戒以孚亦曰中心愿也
　　得敌
　　六三中本无孚而求孚于人则足以得敌而已谓之得敌则不必更言凶咎也
　　马匹亡
　　六四称马者皆互震也在风之下泽之上泽中遇风正马亡其匹之地也三变爲羊故或很或説四变爲鸡鸡不可连故絶类而上也
　　小过【艮下震上】
　　亨利贞
　　小过之亨利贞三德也时当小过不稍过则执而不通小过所以通也故曰亨然必于事爲利于义爲正而后可通苦徒志于随时以苟通而伤事悖理则非小过之道也故曰利贞自可小事以下彖辞解之自明有飞鸟之象焉亦所以解飞鸟遗之音也音遗于此则飞己过于彼矣石经云是以可小事也彖辞脱可字羡吉字
　　彖象
　　彖曰小过小者过而亨也象曰小过君子以行过乎恭丧过乎哀用过乎俭此二义所主不同盖论卦之本名则以柔过刚以隂过阳臣过君妇过夫小者而过乎大者其人则小其变则大也故彖辞深寓小大逆顺之戒然而天地之间既有小过之象则君子之身亦必有之君子之所谓小过者岂其然哉大德不逾闲小德一出焉一入焉亦可以爲小过矣如晏子之过俭子臯之过哀正考父之过恭虽过于常理皆小节之过非大变也此与卦义名同而实异凡大象多然以蒙睽明夷攷之可见其例曰行曰丧曰用皆见于动以象震也曰恭曰哀曰俭皆当止之节以象艮也
　　山上有雷
　　鸟过人而遗之音以六爻之象言也雷过山而小闻以两卦之象言也雷震于空旷之地则其声大又小过寅之初气也斗方直艮而震气上出疑于过矣然去卯不逺亦未爲大过也
　　初六　上六
　　小过以柔过刚义不当吉但二五以柔得中故能于小事粗吉而己初上二爻隂过而不得中是以凶也以卦象观之二爻皆当鸟翅之末初六在艮之下当止而反飞以飞致凶故曰飞鸟以凶上六居震之极其飞已髙动而成离则丽于网罟故曰飞鸟离之凶初六防贱之人而欲犯上势不可动方动而已凶故曰不可如何也上六髙贵之人既极而凶如鸟飞不已至于离触网罗而后见凶故曰已亢也二爻凶同而其事异二五亦当鸟翅而不言飞鸟者惟初上二爻动则成离离爲飞鸟故也
　　六二　六五
　　六二六五柔之得中者也故皆免于凶然隂过于阳亦无致吉之理二阳君也祖也乃降而居下二隂臣也妣也乃升而居上二本与五爲应故往而求之今乃过三与四而见六五焉非所期也故爲过祖与君而遇妣与臣之象臣不可言过其君故变文曰不及其君言不相值也其实则过之矣虽然五上自过三四而二在其下未尝过也故无咎至六五则其过明矣密云不雨则无阳也自我西郊隂爲唱也其事难言故曰己上也言其过上已甚此彖辞所谓上逆也五互兊故爲西郊泽在上故爲云公者隂之尊称六二称之爲臣意亦类此卦体象坎坎爲穴二阳在于穴中五自上而临之故又有公弋取彼在穴之象自隂言之西郊爲我故以阳爲彼也此爻下而取物则可以有获上而登天则不能成雨此所谓可小事不可大事不冝上冝下大吉正小过之本义也小过象坎以五爲主爻中孚象离以二爲主爻故二爻各得本卦之义
　　九三　九四
　　九三九四此二爻方爲隂所过非能过人者也故皆曰弗过九三在艮之上有防止之义既不能过则当止而防之若恃其重刚而往从之则足以取凶而已将若之何哉从犹从禽从兽谓徃逐之鲁昭公之于季氏髙贵乡公之于司马氏是也九四自知不能过之而与之相遇见危能戒以柔自晦而不敢徃足以免凶矣然冠屦易位舛逆己甚柔可暂用不可长守宣帝之于霍氏代宗之于李辅国皆始柔而终刚非永贞也若永贞于柔则爲周赧汉献矣故曰勿用永贞永贞者臣道也九四君也又爲动之主岂能郁郁久居此乎
　　九四无咎
　　当隂过之时阳不得已能以刚居柔可以无咎矣故九四无咎九三以刚居刚是以凶也刚者本欲攻人反以取祸故九三以从之而受戕柔者屈己相遇若不足以胜人而圣人反勉之以勿用永贞者以其知柔知刚可与有爲也
　　六五　上六
　　六五虽过其君能与之遇犹未失中则霍光之时也上六一切过之而不与之遇由是天恶其盈而降之灾人忿其亢而成其眚此其爲凶盖天人之所同弃非常辞之所谓凶也故于凶之下证之曰是谓灾眚此则霍禹霍山之时欤
　　小过大过
　　四阳在内谓之大过而四隂在内者乃不爲小过而爲颐四隂包二阳谓之小过而四阳包二隂者乃不爲大过而爲中孚大扺坎陷也故肖坎者皆谓之过阳多则大者过隂多则小者过未至于陷故谓之过过犹轻于陷也颐肖离之牝中孚肖离之中虚皆胎养之事故卦气皆直北方及纯而旺则丽于南方矣
　　既济【离下坎上】
　　既济未济
　　既济自泰变六五降而爲二以六二爲主爻未济自否变六二升而爲五以六五爲主爻故二彖皆曰柔得中也既济之终乱即泰之其命乱也未济之饮酒即否之后喜也柔爲小故既济曰亨小未济曰小狐
　　既济亨小利贞
　　此卦辞与遯相类亨小利贞自爲卦之四德但遯卦小字义与利贞相关故彖连下文解之既济小字义与亨字相关故彖连上文解之此非圣人不能作也六二以柔爲卦之主隂爲小故称小焉夫相济者不必大也小者之才有时而足以济事又小小通之而其事已济又爲于其小而济之使不至于甚皆爲小者亨也谓小大皆亨者误也小大皆亨则泰矣何谓济乎孔颖逹谓当作既济亨小小者亨也盖脱一小字
　　初吉终乱
　　彖曰初吉柔得中也则初吉谓六二矣终止则乱其道穷也则终乱谓上六矣二之柔所以济泰卦之三阳而使之中也故谓之既济若终止于柔而无刚以济之则其道又穷而不中矣此其所以复乱也既济之贵于能济如此
　　刚柔正而位当也
　　六二之所以爲利贞者二五刚柔正应而又当位也刚柔相济爲利当位爲贞卦体固有三刚三柔皆正之象然卦辞所主则谓六二若泛言之则失彖义矣
　　思患豫防
　　或以爲既济之后思而防之此乃设戒非观象也未济以水下火上爲辨物居方正与象合岂于既济而不然乎天下之患无穷惟有以济之而后无患人之用莫大于火而火常足以生患善济火者莫若水思火之爲患而储水以防之使水常在火上其力足以胜之则其患亡矣是故君子制行立教行政举事必皆有以济之防末流之生患也周秦之弱师商之过不及皆其事也
　　六爻
　　既济之六爻初九不急于济上六道穷而复陷独二五以中正相感坎离相交是以能济也二当初济之时故爲用中之主五居己济之后故安受其福而已三四虽不中而皆不失正用其才皆足以有济三以刚行之四以柔应之此二者皆既济之世所与共济之才也
　　初上
　　以卦时言之二爲初上爲终以卦象言之初爲尾上爲首自下上者至首而终则首亦终也六二爲济之【阙】始而初独后之马已行矣而轮尚曳身已济矣而尾尚濡虽于济稍迟然无大害故于义爲无咎也上六居济之终而复陷于险如病愈之后而复遇病其能久乎
　　六二
　　既济之六二本泰之六五帝乙所归之妹也六五爲妇九二爲茀柔以刚蔽也今妇降居二而九去居五故爲丧其茀然两爻升降仍在二五未尝他之故曰勿逐以二交五其数爲七故曰七月得象曰以中道也言两爻虽变而中道未尝变也茀车之蔽也王弼以爲妇人首饰者盖董遇易茀字作髢弼之所注必本此也
　　三四
　　九三以全刚而济既歴三爻始能上出亦已惫矣是岂可轻用哉髙宗用之以济大难而复王室不得已也小人用之好大喜功连兵不解其祸大矣故曰小人勿用言小人占得此爻不可用也六四以全柔而处坎虽已上济犹终日戒惧者疑二刚也繻子夏传作短衣也袽絮緼也夫一足矣而又有衣焉以表其外有袽焉以实其内可以无虑矣六四处二刚之中五在外爲衣三在内爲袽其备甚周而犹未免于戒者以柔处险心危虑深不能不有疑于二刚也以泰言之九三本能艰贞而勿恤故有力济艰难之象六四本与三隂同下故能不戒以孚今乃与二同上安得不疑且戒乎
　　九五
　　既济本自泰来九五之吉大来即泰之大来吉也泰五互震爲东邻泰二互兊爲西邻五非时主虽有杀牛之富不足以致福五坤爲牛坎刑杀之故爲杀牛二爲卦主得时主祭爲礼虽薄而五亦同受其福然则五何必自用哉明泰之五所以降爲济之二也二离爲夏夏祭曰禴故爲得时五在泰虽尊降而居二自东降而爲西自大飨降而爲禴祭近于失尊然在既济之时则当以二爲主必降而居二始足以成既济之功不可以固位而失时故曰不如西邻之时也
　　未济【坎下离上】
　　卦辞
　　既济未济皆以柔爲主既济自六二而逹于上六则济之事已终故爲既济未济自初六而至于六五几于济矣而未能出中以至于上则其事犹未终也故爲未济知此义则未济之卦辞不待解而自明矣故曰未济亨柔得中也小狐汔济未出中也濡其尾无攸利不续终也其曰虽不当位亦指六五言之虽六爻皆不当位义但取五而已曰小曰狐皆隂类也濡其尾即是不能全济之象险且未济他又何所利乎故无攸利于无攸利之后复言刚柔应者覆解上文亨字也虽无攸利用其柔中以与刚应自有致亨之理此夫子所以有功于賛易也
　　大象
　　火在上爲辨物水在下爲居方必加慎字者以其未济也在济之时且当思当防况未济乎水火交则有难未交则未有难然难将生矣辨之不早辨居之不得其所皆难之所由生也可不谨乎易终于未济而始于屯其意深矣
　　初六　九二
　　既济之诸爻皆济而初独未济故曳轮濡尾之象初得兼之未济之诸爻皆未济者也故初爲濡尾二爲曳轮以两卦参之则初当爲尾九当爲轮矣六五升而不能终济使下有濡尾者此于全体自爲可吝非但初六之罪然初六柔暗在下亦非能知终者故以吝责之极即终也不知者智不足也不续者力不竟也九二自否之五降而爲二此否之所以成未济也九二之未济乃所以亨否其义与初六不同故不爲吝而爲吉若能贞而守之则未济者自是济矣以其位疑于未正故加贞字者中则正在其中未有中而不正者故曰中以行正也姚大老曰协韵正当作直二中而九直故爲中以行直其说亦通然正亦协韵后人分一韵爲四声故见其不协耳
　　六三
　　未济之时方以谋济爲急未可以有行也六三志刚而未得位如人未济岸而遽欲出行其溺必矣故以征则凶爲六三计姑用其刚乘以出坎则事之冝也故曰利渉大川三不当位济而至四则得其位非利而何
　　未济九四　既济九三
　　未济之时所喜在刚三徒以其志之刚犹爲利渉况九四乎既济之九三未济之九四皆以其刚故能任天下之大役以此见济世道非刚不可也九三全刚而位正故直称髙宗以伐之其言三年克之者以见其役之大小人勿用者以见其才之难苟无九三之才其可以任斯事乎九四则所居者柔比九三爲有悔必贞以胜之然后能任其事而无悔故曰贞吉悔亡又加震字亦勉之之辞九四之动爲互震也九三出离之上亦爲三年至上则饮酒防勲故言有赏于大国九三之象曰惫也则以三年言之九四曰志行则以解贞吉悔亡言其志必行而不屈然后得吉而亡悔也髙宗所伐正南乡之夷今南夷犹称鬼主国家亦以都鬼主爵之云东北方小夷者非也
　　六五
　　六五虽不当位而与九二刚柔相应同心以济难者也离虽爲光而人君之光非一人之所能独成乃因与贤臣有孚以致此光故其光也吉而非强明自任之光也故曰君子之光有孚吉象曰君子之光其晖吉也盖以深辨此意按管辂曰日中爲光朝日爲晖夫中则日在上朝则日在下在上之光以在下之晖而获吉则五以二而获吉明矣先儒谓晖爲挥散非也辉者光中之气诗曰庭燎有煇周礼眡祲以十晕爲十煇皆谓光中之气五离中虚故爲光二坎中实故爲光中之气也
　　贞吉无悔
　　未济诸爻皆失正故任事之爻皆曰贞吉九二九四六五是也九二刚中不假言悔六五柔中故言无悔九四不中故曰贞吉悔亡言不如是则悔不亡也
　　贞吉　有孚吉
　　六五两吉字贞吉者六五自谓也有孚吉者谓九二也小象甚明上九之两有孚亦以三上两爻言之
　　上九
　　既未济皆取义于济故两卦初上皆称濡然得失不同者既济自二始济则初虽濡尾不害其爲既济也故无咎未济正坐濡尾不能续终所以爲未济也既济之终有乱之理故上六以濡首爲时事之危未济之终有济之理故上九以濡首爲人事之失也六五以九二爲孚则上九之孚者六三也济以孚爲美然而所以用此孚者不可忽也六三以坎从离酒自下升而入于上则饮酒之象也上九自离入坎首反向下而入于酒则濡首之象也我饮彼则彼可以出险而成既济之功彼濡我则并我而入于险矣患难将终天下将济当此之时上之举动岂可有失失则败矣此君子所以谨于辨物居方之事也所谓亦不知节者正谓其不明于辨也夫人居患难之久幸其将平方欲相与以乐其终而反因乐以坏其终此何等时而作事如此亦可谓不知节矣圣人系易至既未济之终与民同患之意愈切其辞皆惧所谓仁之至智之尽也
　　未济　否
　　未济非不济也特未济尔天地以形言形无可交之理故曰天地不交否水火以气言气终于交济故曰火在水上未济





　　周易玩辞卷十二
　　钦定四库全书
　　周易玩辞卷十三
　　宋　项安世　述
　　系辞上
　　天尊地卑章第一
　　此章论天地自然之易以明伏羲作易之本义也是故观乎二仪之判而奇耦之画已定矣观乎卑髙之势而三极之位已陈矣观乎动静之理而七八九六之性已断矣观乎气类之分合而比应攻取之情已生矣观乎法象之着陈而飞伏变互之体已见矣彼伏羲氏者特述而着之耳言易者至变化而备易简之大业也故自此以下极言变化之迹在天成象则雷霆风雨日月寒暑皆此理之往来也在地成形则男女雌雄虚实髙下皆此理之感应也而易之奇耦相摩以成八卦八卦相荡以成六十四卦者皆具乎其中矣然而此皆其迹也必有本此者焉易简是也故自此以下极言易简之理易简者易之至徳者也凡物之属乎竒画者皆能知万物之始者也凡物之属乎耦画者皆能成一奇之所赋者也夫万物之始一而已矣其理安得不易及其成也成夫一而已矣其事安得不简上系之首章断之于易简而归之于贤人之德业下系之首章断之以贞夫一而归之于圣人之仁义大抵先以天地之理明圣人作易之本复以在人之理明圣人体易之用也
　　知大始
　　一奇未画鬼神不能知也一画开而万事见矣故万物之始惟干爲能知之不谓之作者作则属乎事物矣非事物之始也
　　贤人
　　称贤人者明乾坤之德业人皆可充而至也若但言圣人则嫌于必生知安行而后可而进修之路絶矣自此章以下始称圣人君子焉
　　圣人设卦观象章第二
　　此章论读易之法必自文王之易始也故上章论乾坤贵贱刚柔吉凶变化五事而此章独自吉凶变化起义者盖有画之初乾坤贵贱刚柔之迹已着而吉凶变化之象未明有系辞而后见易之有吉凶有卦象而后见易之有变化二端者皆具于文王之时也复以二端析爲四类而详言之吉凶者得失之已定者也其忧虞之初则谓之悔吝变化者易之用也其所以变化则刚柔二物而已故观吉凶者必自悔吝始观变化者必自刚柔始文王观此四者而系之以辞读易者亦当观此四者而玩文王之辞则静居动作无入而不利矣孔子作大传二篇专爲此事故学者以系辞名之则当时传授之意从可知矣
　　易之序也
　　序即爻位也居此爻之位则玩此爻之辞以处之然后能随所遇而安乐之也虞翻本序字作象以与下文合似不必尔
　　彖言乎象章第三
　　此章亦论系辞也自彖者言乎象至无咎善补过皆解系辞之文自列贵贱者存乎位至各指其所之皆读系辞之法也彖辞所言之象即下文所谓卦也爻辞所言之变即下文所谓位也吉凶悔吝无咎皆辞也独吉凶言存乎辞者悔吝可以介而免无咎可以悔而致必有忧震之心者然后能用力于其微焉至于吉凶则得失之大者读其辞者皆可辨也此而不悟圣人亦末如之何矣贵贱以位言小大以材言卦各有主主各有材圣人随其材之大小时之难易而命之辞使人之知所适从也然则读其辞者其可不尽心乎
　　齐小大
　　列贵贱者存乎位演上文之爻言乎变也齐小大者存乎卦演上文之彖言乎象也凡彖辞之例专取主爻爲言隂爻爲小阳爻爲大或小或大虽若不齐而当其时位者能爲一卦之主而用事焉则无小大之闲也是故谓之齐然存乎卦者反在存乎位之下者位之贵贱以六爻言卦之小大以一爻言明于六位之中取一位以爲卦主也
　　易与天地准章第四
　　凡言易者皆指易之书也此书之作与天地准故此书之用能弥徧纶理天地之道此二句者一章之主意也自此以下皆敷演此二句之义自仰以观于天文至故知鬼神之情状此三知者言易之所知与天地准也自与天地相似故不违至安土敦乎仁故能爱此四故者言易之所能与天地准也自范围天地之化而不过至神无方而易无体此三而者言弥纶之功也
　　三知
　　故者以事言也说者以理言也情状者以象言也易有象有理有事知斯三者而易之蕴尽矣昔者伏羲氏之始作易也仰观于天见隂阳之象俯察于地见刚柔之形于是制爲奇耦之画以准其象使万物之情皆以类而从而天文地理遂与人事物情相通而爲一而幽明之故可得而知矣原画之所由始二分四揲之变皆起于至一无朕之中要画之所以终三变六扐之余复归于至一无朕之始而死生之说可得而知矣气聚而爲物奇耦之画所以爲有象魂游而爲变九六之化所以爲无迹而鬼神之情状可得而知矣
　　四故
</div>
    <div class="pagination">
<a href="周易玩辞_page17.html">上一页</a><span>...</span><a href="周易玩辞_page13.html">13</a><a href="周易玩辞_page14.html">14</a><a href="周易玩辞_page15.html">15</a><a href="周易玩辞_page16.html">16</a><a href="周易玩辞_page17.html">17</a><span class="current-page">18</span><a href="周易玩辞_page19.html">19</a><a href="周易玩辞_page20.html">20</a><a href="周易玩辞_page21.html">21</a><a href="周易玩辞_page22.html">22</a><a href="周易玩辞_page23.html">23</a><a href="周易玩辞_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
