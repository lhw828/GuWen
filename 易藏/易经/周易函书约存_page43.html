<!DOCTYPE html>
<html>
<head>
    <meta charset="UTF-8">
    <title>周易函书约存 - 第 43 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易函书约存 - 第 43 页/共 75 页</h1>
    <div class="content">　　隂虚在外天在地中虚之能受可知又阳神而隂质阳虚而隂实论形则惟能受者为虚耳坤位六虚正是此义
　　初六咸其拇【子夏作荀作母晁氏曰母古文也】
　　防引曰是感物不是为物所感因九五不能感物上六感人以言而知之【煦】按感应相与之辞则感字便兼有感应两义若但説感物不是为物所感倘感而不应安云咸乎当知拇只云感之最浅耳人我皆有之拇岂人之所感只以人身上下之位以象所感之浅深耳
　　象曰咸其拇志在外也
　　谓应四也初位在下四亦下也
　　六二咸其腓【荀作肥郑注膊肠也】凶居吉
　　腓足肚也离拇升腓渐进于上感已不浅然腓之位上系股而下从足从股则静从足则动妄动则必致凶若居则不妄动故吉凶异也互巽变巽为进退且性入上体兊恱情悦性入易致妄动而隂爻适中居则尚为艮止故吉初二皆隂隂皆从阳故有不能自主之象盖拇与腓皆从足而动者故一为志在外一以为居吉卦既名咸当以九四心位为主其动其静皆从心而感也故四有憧憧徃来之系九三犹止曰随而孔子繋辞特摘九四而发屈伸之义屈伸即动静也
　　象曰虽凶居吉顺不害也
　　隂爻见巽故言顺不害者不害其感也
　　九三咸其股执其随徃吝
　　互巽变巽为股股本静体今以为感则动矣见艮手故称执三本阳爻宜有上徃之性今处艮之终为艮之主与二隂合而成止体居兊下又处互干下干为人以艮止之性当干初勿用之位处止极悦来之时又下比柔静之两隂彼皆应阳而此独应隂是不欲奋徃而但执随人之见以徃者故吝观小象以执随为所执下而不更释徃吝则可知下之为言谓二隂在下艮在兑下初居干下矣本义以为随二崔憬谓二随于己执意向之虞翻以股随二字皆指二此皆人随于己非小象随人之说均非感义湏知随之为言只是以先者让人而已寜后耳故象既曰不防而又曰所执下皆是因徃而见徃字连执随说吝字即独后之故谓与阳徳不称也
　　象曰咸其股亦不处也志在随人所执下也
　　咸股二字为主象执随徃吝皆在其中不释徃吝者不处即徃也大象坎故言志随人者艮随兑三随二阳皆徃也艮阳在兑下三处二阳下故曰所执下因艮故言居言处不处防二之辞故二曰居而此曰亦不处见二之隂固宜居而三之阳徳刚眀便宜奋徃不宜执在随人而自处卑下也咸有速义便从此爻见出谦三阳处地下故名谦遯三阳处天下故名遯艮止之性然也故释于主爻
　　九四贞吉悔亡憧憧徃来【京房作云迟也陆作僮僮】朋从尔思此为心爻诸感皆由此起故不言咸互虚灵善动之干爻适居中又得其应故正而吉以阳居隂离止而互健宜悔干徳居中不厉不亢故悔亡憧憧徃来貌四变互见坎离来之坎坎如来如又居相接之位故言徃来象心之不寜也阳性善动又居恱体故必贞然后能吉而悔亡与蹇旁通故亦言徃来三阳牵连故曰朋与泰豫复同朋亡朋盍朋来皆自隂视阳而言此爻应隂故也损五益二则据应阳而言皆自西南得朋来本爻应初所思宜止于初然徃则比五来则比三既互三五而成干则五所思之二三所思之上皆在四徃来中是五之与三皆因能思之心以有其感应故以为朋从尔思凡三阳相比多以牵连为义健行不息之义也尔者自初视四之称思者四位股上脢下乃心也心之官则思而百体从令故四兼三五而称朋而三五亦兼四而言思观此爻之朋则三为随四可知三止体有委靡之意故曰执此悦体又当心爻故曰思三之随不自奋发也此之从务私而不公也
　　象曰贞吉悔亡未感害也憧憧徃来未光大也
　　不正而感则有害正则光眀正大无有感之害也害即悔而不吉未即无也若徃来憧扰于心则所感不専又岂能光大变坎故言心变离言光干故言大未光大者论比则牵于同类论应则牵于隂私不释朋从句即在憧憧中也此卦全説心之大用全是省察之説故彖辞曰见情凢心之用贵能正又贵専一故繋辞曰何思何虑利用安身精义入神皆善藏而不妄者也
　　九五咸其脢无悔
　　脢音梅背肉在心后与心相背者也心贵定静不贵纷扰卦既名咸爻爻皆有感义因二五居中镇静又为悦体与上隂比而相得所应又是止体感如不感若相背然故曰咸脢是比亲应缓之象然感于无用之地故但止于悔亡而小象亦以为志末末指上六谓上在五后犹脢在心后也
　　象曰咸其脢志末也
　　末谓上大过之本末是也二乃艮体止而不动上乃悦体又处悦极则九五之心志唯在此末而不在二矣
　　上六咸其辅颊舌【孟嘉作侠舌虞翻辅作防】
　　辅口辅近牙之皮肤与牙相依所以辅相颊舌故曰辅颊面旁也辅内颊外舌动则辅应而颊从之三者相湏皆用以言者见感人以言而实不至也兊为口故象之
　　象曰咸其辅颊舌滕口说也【滕九家作乗郑虞作媵送也谓从嫁之女兊为媵徐作腾古腾本文】
　　滕张口骋辞貌口説岂能感人
　　【巽下震上】
　　恒乆也常也男动于外女顺于内人理之常故曰恒
　　恒亨无咎利贞利有攸徃
　　隂阳之理循环不息常道也今叠见两始则不息可知故名恒隂阳阻塞如不相通则不可常必有咎病今恒矣故知其亨而无咎叠运者隂阳之正今亨矣故以为利而贞利则无阻之说得正而无阻故利有攸徃而恒乆不息也两利字皆亨义贞常义攸徃乆义皆恒之妙也在人事则利贞谓利静攸徃谓利动也隂女在内阳男在外皆为正女静于内男动于外恒也今女静于内故利正男动于外故利徃
　　彖曰恒乆也刚上而柔下雷风相与巽而动刚柔皆应恒恒亨无咎利贞【荀谓下恒字衍】乆于其道也天地之道恒乆而不已也利有攸徃终则有始也【荀移天地之道二句于此】日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　始而又始其乆可知恒字从心从日立心如一日其乆可知刚上谓震阳徃外柔下谓巽隂居初自始之摩荡论则言二气之交自卦之成体论则言动用之主爻非卦变卦综也诸卦之徃来上下内外进退皆是如此详具二用图觧雷风相薄乃隂阳之始气而上下隂阳莫不相应故曰相与此即天气以释恒义巽顺震动刚柔又皆相应则诸事无忤悉见亨通此就人事以释恒义不必指定男女刚上柔下内巽外动刚柔又皆相应此便是可恒之道恒亨无咎利贞又是全举卦辞下恒字非衍也其恒道之可亨而无咎病能利而有成者乆于其道故也若非乆于其道必有阻塞间防咎且不免何能利而有成此亦以人事释卦辞非论男女也岂有不贞则不利之説以下総承道来分天道人道而推广言之见恒道之妙也道以不竭为体不息为用天道人道皆然卦象干在坤中有交泰象隂阳上下叠运故能恒乆不已利有攸徃释为终则有始兼天人之理言也卦止震巽两始兹添出终字非隂终则阳无由始非阳终则隂无由始故补説终字见得卦具两始有隂阳循环贞下起元之义故能恒乆不已与蛊之终始同蛊则専言隂与巽之初终同巽则専言阳此则兼言隂阳之叠运为两始也大象坎月防离日中互干天也阳也眀也干又健运不息日月得天之阳眀自能贞眀而不息故得天以乆照坎冬离夏震春中互兊秋故言四时变化指四时之万物故言乆成万物之生非乆不成非四时之变不乆故也四时自为变化止是春秋叠运四时变化万物则自无而有为变自有而无为化也乆成者成不一成若曰乆而后成则止一成矣不可谓之乆其成盖无物不成无时不成恒乆如斯也総见日月四时天地皆具此恒道乆于其道仁渐义摩也化成风行俗美也要见得化成必资乆道照者万物成者万物天下即圣人之万物故曰观其所恒而天地万物之情可见不曰观其恒观其感而曰观其所恒所感是推进源头一层故此二卦独重亨字以隂阳之亨悉出乾元故推亨前之由来恒卦又补说道字者情者性之发也发则为逹道故遂曰道四书中道字莫不説在用邉
　　象曰雷风恒君子以立不易方
　　雷风交相为用万古不易之理恒象也巽性入而在内震性动而出外各得其位不易方之象不易然后能乆于其道
　　初六浚恒【郑作濬恒】贞凶无攸利
　　浚深也即浚井之浚生于巽性之入初与四应而所居卑下有刻入深求之象凢事各得其分位不亢不抑乃始帖然今刻意求深既属不可况在始事之初乎贞者四为正应所求非不正也凶者一静入一动徃骤而求深必不相契何所利乎周易之理包罗万象来氏全论夫妇谓下三爻言妻上三爻言夫未当
　　象曰浚恒之凶始求深也
　　始初也深者初之位隂之性巽之入也求者有应之词
　　九二悔亡
　　互干而居初非三上之亢悔且又能乆于其中故悔亡
　　象曰九二悔亡能乆中也
　　可乆之事中焉止矣悔在有作有为上见刚而失位乃始有之要必歴乆始见今曰悔亡则以其乆于中也
　　九三不恒其徳或承之羞【郑作咸氶非】贞吝
　　阳徳正位又居干中故称徳不恒者内外相接之际事将改革也亦犹恒极称振恒耳与咸四憧憧之义同来氏因羞字与吝字同义故说作其妇改节致有羞馔之餽以避其义之重耳不知吝字止是窒塞之义还作羞辱为是第承羞二字亦由爻出三本性刚承我之二既刚我承之四又刚振恒之六又以动体应之于外则是前后左右之不正者不一其人与咸四之朋同义故或之乃已处内卦之极当变革之地健性善动不能如二之乆中则不恒而致羞虽居位得正然亦吝矣益上亦言勿恒亦风雷合卦也
　　象曰不恒其徳无所容也
　　承者阳而承我者又阳三又具巽入之性健而善动不能如二之乆中故上下均致其羞无所容也
　　九四田无禽
　　震为大涂此为震主动而应于地下故象田与师觧同师五应二亦地位也觧二之阳则本为地位本卦与师其大象皆同小过故皆曰禽师卦应阳阳动故有本卦应隂隂静故无皆阳有隂无之义况巽隂本为防象乎应巽而动是不安其位者故虽为时既乆终以非位而无禽也田无禽如云田猎于无禽之地耳应爻巽隂防而深入与井初同故皆曰无禽三处频复之位以阳居阳是得其位不得其时者故曰不恒四当变革之交则歴乆可知然应巽而动以阳处阳是得其时不得其位者故曰乆非其位恒卦全説时义故特揭位字补之
　　象曰乆非其位安得禽也
　　猎于无禽之地非其位矣虽乆何益
　　六五恒其徳贞【史记作侦】妇人吉夫子凶
　　五恒于其中其徳正矣但妇人柔顺守正顺从于夫是其所宜夫子制义用刚用柔各适其宜若止以柔顺为常因人成事岂所宜哉变兊少女妇人象他爻柔中变刚中者皆美而此不美者被恒字累也
　　象曰妇人贞吉从一而终也夫子制义从妇凶也从一从夫也而终言恒道也从妇者从妇人柔顺之道也此因居中镇静故以刚防之义提醒之
　　上六振恒【虞张本皆作震恒说文作搘恒】凶
　　振奋也举也谓振动其恒既乆纷更之象也恒本常道岂宜振动凶者不唯不能成事反足偾事也隂柔不能固守恒极则反常震终则过动故凶浚恒者入而在下巽性也振恒者动而在上震性也
　　象曰振恒在上大无功也
　　在上谓恒极必变既为振恒适足败事不唯无功而且大无功为有位得为者儆也
　　【艮下干上】
　　遯退避也六月之卦二隂生于下小人渐盛君子退而避之故名遯不曰退而曰遯退止退后遯则兼避祸之义也山虽髙其性止干徳健徃而上升俨若避去者也
　　遯【一作又作遁】亨小利贞
　　其祸既避故亨是阳徳上趋得遂其志之象小谓隂也隂生至二其势浸长故小者利而有成不可大有为也
　　彖曰遯亨遯而亨也刚当位而应与时行也小利贞浸而长也遯之时义大矣哉
　　遯而亨言遯然后可得亨也五刚中正应二柔之中正故可因时而有行有艮象故言时行艮彖时止时行是也诸卦有艮象者亦多言时行盖既见止象当亦必有行时然既曰时行便有许多谨慎之心便包得小利贞在内盖二隂浸长将必害正若昧于时势则不能逺引唯有眀哲保身又能见机始能避患故叹其时义之大易中大矣哉有二义有赞美其所系之大者革豫是也有称叹其所处之难者大过遯是也将来必至于否故犹可遯而系以小利贞
　　象曰天下有山遯君子以逺小人不恶而严
　　天喻君子山比小人遯虽逃隠有逺去之义凢爻皆内近而外逺故初二多言门户而上言郊野内亲外疎观泰否可知恶谓声色俱厉絶之已甚也严谓以礼律身凛然不可犯也不恶者待彼之礼严者守己之节逺小人艮止象不恶而严干刚象
　　初六遯尾厉勿用有攸徃
　　艮阳在后故象尾避难当在前今在后故厉徃与灾难防故勿用有攸徃如云不必有所作为耳处下非可为之时五爻在前而初独后有似迟钝不欲遯去者故云然既在遯中诸爻皆有遯义不必曰隂柔小人不用有攸徃也
　　象曰遯尾之厉不徃何灾也
　　晦迹韬光有何灾咎隂爻而居潜位故也
　　六二执之用黄牛之革莫之胜説【音升脱】
　　黄与牛坤爻居中之象半离亦牛象莫之胜説言不能觧脱也与坚刚之干相应巽防艮为手为止故有此象是必遯之心极坚者也革者互见干巽也详噬嗑肤字下遯卦诸爻皆有遯义故初隂亦称遯尾此爻独不言遯盖遯心极坚而未有遯迹者也二应嘉遯之五则遯心可知然隂柔居中得位而比三三艮止之主爻居中静象也柔则无防止则未行故三言系谓与二隂合体为止耳二言执谓与上阳合体为止也系与执皆隂阳相资之义因在止卦中故遂有固结不觧之象应五则有必遯之志比三则有羁留之情向谓隂爻未遯者非也又或以干阳为説干阳宜莫如二何无一言及之故谓隂为小人亦非剥五亦同此义
　　象曰执用黄牛固志也
　　坚固其必遯之志也言志者在中坎离之爻也
　　九三系遯【订诂作繋】有疾厉畜臣妾吉
　　巽防艮手系象畜亦艮象艮为阍寺臣象巽长女妾象系者与二隂合体成止隂阳相依上下各成一卦颐之颠拂可知矣阳爻在外皆有逺飏之义此犹在内又属止爻虽居隂外实则比隂不免眷恋之私故为系遯疾谓为隂所累厉危也蒙疾而言隐忍狥私故危畜养也止也山天而曰大畜四阳畜中隂也天山而亦称畜四阳外而二隂内内亦中也畜臣妾谓下覆二隂疾与畜皆系字中义疾自隂之侵阳而言畜自阳之覆隂而言盖非有容忍之徳易至贾祸又以隂柔尚无能为故也钱国端曰姤二包有鱼遯三畜臣妾否四畴离祉观五观我生剥上得舆皆眀待小人之道【煦】按泰否蒙姤皆言包与畜同义
　　象曰系遯之厉有疾惫也畜臣妾吉不可大事也惫者为疾所劳也干称大不可大事系累于隂不能如干之有为也畜臣妾对下二隂言不可大事对上干言
　　九四好遯君子吉小人否【好去声否方有切】
　　好爱也离止而健离内而外阳性上升飘然逺引有似于好心爻故言好君子得遂其志故吉小人之心不然指应爻遯尾之厉也
　　象曰君子好遯小人否也
　　阳徳在外故好遯隂柔在内故不然
　　九五嘉遯贞吉
　　嘉美也居中得正无过不及不前不后是遯得其正而安于所寓可嘉之遯也好者犹未得位此得其位故吉
　　象曰嘉遯贞吉以正志也
　　志谓坎离之中爻正谓中也唯得正故其遯可嘉而因以获吉既得其正则无所容其好矣不可因二之固志遂以为嘉二亦不得槩以九五为君剥五夷五可以观矣
　　上九肥遯【用修云古肥作或作蜚九师道训遯而能飞吉孰大焉张方平赋欲飞遯以保名曹子建七啓飞遯离俗金陵摄山碑缅懐飞遯证知古通】无不利
　　肥者疾惫之反遯字从豚故初言尾上言肥肥者志得意满即睟面盎背心广体胖也遯为淑身之事故象止言肥无不利言身事非言用世也通卦四阳三系而有疾厉四好五嘉皆属有心皆有应也上无系应安之若素无所疑正谓心上不费打点也
　　象曰肥遯无不利无所疑也
　　三疑于比四五疑于应安得不费心斟酌上刚果阳眀则自无所疑居外而去隂逺又无所用其疑今无应无系故得逍遥物外安之若素王弼曰小人浸长难在于内亨在于外与临相对者也临刚长则柔危遯柔长则刚遯也遯以逺时为吉不系为美故上则肥遯初则有厉初近而上逺也
　　【干下震上】
　　大谓阳四阳盛长故谓大者壮二月之卦也
　　大壮利贞
　　阳徳有作有为今进而无阻自应利而有所成然才力时势既已进而盛大又必利于正乃可也隂之进不正则小人必凌君子故遯言小者利正阳之进不正则君子不胜小人故大壮言大者利正与遯相覆故辞同而小大分阳生子而盛午故天下治地气自北而南隂生午而盛子故天下乱天气自南而北陈抟见太祖而知天下自此太平邵子闻鹃而曰南人将入相皆考验于天地之气也元同曰壮阳至四始壮道心防也姤隂方初已壮人心危也【煦】按凢阳皆由乾元用九而出其用也则其亨也亨而逹外乃克有成始属利贞一邉故复临泰阳长于内皆言亨大壮始逹于外则言利贞
　　彖曰大壮大者壮也刚以动故壮大壮利贞【杨易以大壮二字衍文下疑有阙文】大者正也正大而天地之情可见矣
　　大者壮阳长过中也泰阳长而未盛夬已盛而将衰皆非壮也人三十称壮可知矣干刚震动刚则不屈动则有为故名壮大者正大谓阳正者干之动直不释利字即在壮字中也阳眀则正隂浊则邪故以为大者正大者壮以气言壮之体也大者正以理言运壮之道也大谓覆载之量不狭小正谓造化之公无私曲故谓为见天地之情凢卦爻皆不离隂阳故直言天地复之见心言于内初壮之见情言于外初内为敦化之体外为川流之用故复但言亨壮但言利贞而皆不及元乾坤言未发之中是赋畀之事故实疏元之亨咸恒言已发之和是所性之动故止言利之贞咸恒大壮皆曰可见者此也
　　象曰雷在天上大壮君子以非礼弗履
　　震足履象今在天上而履正大之干故为非礼弗履雷在天上大壮此因生物之徳外舒极盛而见其壮也君子非礼弗履此因刚健正大之徳光眀昭著而见其壮也
　　初九壮于趾【古作止】征凶有孚
　　肖兊为羊羊喜触鬬震足在下趾象趾因羊而言也初阳具刚健之性应震动之爻故象壮趾是乘时妄作恃势妄为而壮进者也故徃而获凶乃征凶而又以为有孚小象且以为孚穷征者阳徳之善动也凶者健动而无应也孚者干徳之纯粹也有孚者是自信所孚之多也孚穷者我以为孚而人不之信也因所孚之多故壮趾因孚穷故征凶壮趾有孚即东奔西投之説诸觧皆未得防夫在大壮卦中何爻可无壮义此与泰之连茹相同彼有应故连茹而征吉此无应故有孚而征凶
　　象曰壮于趾其孚穷也
　　果其能孚一徃而获吉何湏壮趾唯自信所孚之多故不止于一徃而至于壮趾孚穷者无应之象故知有孚为自信所孚之多
　　九二贞吉
　　阳刚具能为之才中则无过不及故得正而吉大壮过刚二四皆以柔济故贞吉此等爻象皆不宜説不正则不吉
</div>
    <div class="pagination">
<a href="周易函书约存_page42.html">上一页</a><span>...</span><a href="周易函书约存_page38.html">38</a><a href="周易函书约存_page39.html">39</a><a href="周易函书约存_page40.html">40</a><a href="周易函书约存_page41.html">41</a><a href="周易函书约存_page42.html">42</a><span class="current-page">43</span><a href="周易函书约存_page44.html">44</a><a href="周易函书约存_page45.html">45</a><a href="周易函书约存_page46.html">46</a><a href="周易函书约存_page47.html">47</a><a href="周易函书约存_page48.html">48</a><span>...</span><a href="周易函书约存_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
