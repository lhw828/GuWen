<!DOCTYPE html>
<html>
<head>
    <meta charset="UTF-8">
    <title>周易新讲义 - 第 5 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易新讲义 - 第 5 页/共 9 页</h1>
    <div class="content">　　山附于地则下厚而上安也君子于是以厚安宅下之不厚而自安于上则是处焚薪之上坐漏船之中虽火未燃水未及溺固不可以为安矣
　　初六剥牀以足蔑贞防象曰剥牀以足以灭下也牀与舆皆人之所恃以为安者也而牀则以夜息舆则昼行夜者隂盛之时昼者阳复之时于其方剥则称床于上九而复则称舆辞各有所称也剥床以足才灭下而已于是时上有以贞之则不能驯致而为剥矣惟上无阳应故防既防故曰剥床以足蔑贞防
　　六二剥牀以辨蔑贞防象曰剥牀以辨未有与也辨进于足矣君子之不得安宅甚矣犹曰贞凶何也二隂尚微未至于不利君子贞也君子虽欲正之末如之何矣至若一隂始生则可以有鱼包之也二隂浸长则以臣妾畜之也过此以往其凶必矣不特亦灭趾也君子之胜小人犹水胜火然小人已盛而君子之道微则是一舆薪之火杯水不足胜也
　　六三剥之无咎象曰剥之无咎失上下也
　　所剥者君子也剥之者小人也小人得无咎者以失其上下之朋类而应阳故也此所以有与也六二未有与则防六三有与则小人之所以为小人惟其异类移之耳所谓相柅而入祸门者也然其自脱于羣邪之中而与君子何咎之有哉
　　六四剥牀以肤凶象曰剥牀以肤切近灾也
　　剥牀以足以辨则危之而已剥牀以肤于是伤之矣所谓防糠及米者也于隂之方生与其浸长之时不能有以正之使至于切近则君子之弱而易伤不足以自捍御矣于是称肤焉
　　六五贯鱼以宫人宠无不利象曰以宫人宠终无尤也小人能以利养君子然御得其道则潜退而不为用鱼之象也六五得尊位大中资为于上九以制众隂顺序而承之贯鱼象也夫羣小之在下君子岂比而诛之哉亦御之以道使其若贯鱼然则不至于乱而反为吾利矣且以贯鱼之道施宫人宠使其顺从而不得有为则无不利矣诗言为龙为光所谓为龙言使之升降自如不见制畜也此则待君子之道也若夫待小人与宫人之道则若贯鱼可也为龙则害莫大焉故曰贯鱼以宫人宠无不利而象曰终无尤也
　　上九硕果不食君子得舆小人剥庐象曰君子得舆民所载也小人剥庐终不可用也
　　离以柔丽故称百糓觧以刚动故称百草上九以刚在上而不剥于隂则又硕果而不食者也夫小人能载君子亦能从君子于其方剥则覆君子而乘上于其已复则载君子而在下上九剥穷上而径反下也于是君子得舆焉大君子善帡幪其下犹之庐也而小人乃反剥之则是自剥其庐也自剥其庐亦以愚甚何可用哉







　　周易新讲义卷三
　　钦定四库全书
　　周易新讲义卷四　　　　宋　耿南仲　撰
　　【震下坤上】复亨出入无疾朋来无咎反复其道七日来复利有攸往彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　复之为卦以六爻言之与姤反者也以二体言之与豫反者也雷在地中为复雷出地奋为豫豫者众人熈熈如春台之时方是时疑若亨也而其究则为塞所谓伸道致屈也复者归根复命之时疑若塞也而其究则为亨所谓屈道致伸也故曰复亨而豫则不言亨焉刚反动而以顺行言循乎自然之机而无所拂也夫惟若是故出无疾言自外来而无疾也入无疾言自内往而无疾也谓利用出入无有括碍之也复非独阳复而隂亦复其所故曰朋来言隂之朋来也隂反其所非出而干阳故阳得无疾阳反其所不致阻隂故得无咎未至为反已至为复反复其道七日来复此天行也圣人之于卦于临必曰八月有凶于复必曰七日来复何也非独于复原始而临要终也道之消长有数存焉于其间知此则道之消也不足忧道之长也不足喜其出不利而其入不惧矣剥之不利有攸往则称小人壮复之利有攸往则称小人消剥不利有攸往则称小人长复之利有攸往则称刚长何谓也言小人则如戒之君子言刚知小人之为柔然而刚柔云者天地之道也君子小人云者人事也天地之道屈伸相感利在其中虽五隂长而为剥是犹日往而月来暑往而寒来非不利也其有不利则人事而已故于其不利有攸往则以人事言于其利有攸往以天地之道言之也复之见天地之心何也其往其复皆足以见天地之心而于复言此何也复者一阳始生正北方也北方水也于情为恐而南方火也于情为喜往而喜复而恐物之情也于物之为恐且顺之焉则其见天地之心莫此为着矣
　　象曰雷在地中复先王以至日闭闗商旅不行后不省方
　　复者隂阳各复其所故先王以闭闗商旅不行以应隂之复也后不省方以应阳之委也故省方观民则称先王于不省方则称后后与有司反者也有司则劳而后则逸于其有不省方也称后宜矣
　　初九不逺复无祗悔元吉象曰不逺之复以修身也天地之道一往一复则人亦不能无往复也然往则离本复则反本是以复之为贵而尤贵其复之早也初九复之早者故曰不逺复然而圣人之为道复非修身往非殉物与时偕行而已矣初九虽复之不逺然克己而复非所谓与时偕行者也故于地道则无悔焉于知几之神则不为无小疵矣故曰无祗悔元吉
　　六二休复吉象曰休复之吉以下仁也
　　依于仁为休六二依初九之仁而下焉复之休者也夫仁天之尊爵也不可不下也
　　六三频复厉无咎象曰频复之厉义无咎也
　　六三既复而过中矣于是时将以自克而求复则是失之于嬉逰之日而事之于奔竞之时也彼又乌能无频乎哉且火于情为喜水于情为恐则火驰而喜渊静而恐复之情也则六三之频宜虽然危道也虽危而无咎者以其犹复义无咎也
　　六四中行独复象曰中行独复以从道也
　　六四居四隂之中而能复此不与天下皆往而能独复者也万物并作吾以观其复之谓也象谓之从道从道于初九也六二谓之下仁六四谓之从道盖初九不逺之复以修身也修身以道脩道以仁能脩身则道与仁具矣以六二之亲也则曰下仁以六四之逺也则曰从道各从其类也
　　六五敦复无悔象曰敦复无悔中以自考也
　　六五居大中之位非失其所受于天地者也非失其所受于天地而复焉则是消息盈虚与时偕复而已矣是乃所以为敦复也夫早复谓之重积徳重积徳则固乃厚矣消息盈虚与复则又厚之至也故称敦焉敦复则出吉凶之表而万变不能为之疵非独无祗悔而已象曰中以自考何谓也言能自考则非资于人若下仁从道者也又非克己若修身者也成乎自然而已是乃所以为敦也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　复贵早者也迷而后复其凶必矣天曰灾人曰眚迷而后复违天人之道故曰有灾眚以此行师是谓穷兵兵犹火也弗戢将自焚也故用行师终有大败行师而以其国君主之则事之尤大者不可甚矣至于十年不克征以其迷也故如此其久也犹知复焉过十年则克征矣夫冕之制后昂而前俛衣亦上而下纁盖所贵在此不在彼也今迷而后复则反君道也故曰迷复之凶反君道也
　　【震下干上】无妄元亨利贞其匪正有眚不利有攸往彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　序卦曰复则不妄盖诱于物而自内出则宾以从物无往而不妄遗物而自外来则有主于中而性之贵得矣故无妄之成卦在刚自外来而为主于内也刚自外来而为主既不妄矣是故动而健何则乗流而下者易以至背风而驰者易以逺今因性循理而不妄是亦乗流而下背风而驰之类也其势可胜御哉既动而健矣又九五之才刚中而应夫刚不及中则易入为邪刚过中则谓诚者所居以类至也夫如是则大亨以正矣其畜诸中也刚自外来而为主于内其发于外也动而健其在天下皆有应无违则雷之发于地中而行天下以动化万物不过如此然则刚自外来而为主于内动而健刚中而应以致大亨以正是天命非人为也其匪正有眚何也目之虚也不能受播糠之眯耳之虚也不能受聚蚊之蚋凡以至理之中不受外也今以匪正而容乎无咎之间是播糠聚蚊之説也故其匪正有眚且无妄之世虽以无妄行者犹有疑于其妄而或系之况以匪正行者乎故曰不利有攸往象曰无妄之往何之矣天命不祐行矣哉
　　象曰天下雷行物与无妄先王以茂对时育万物雷在地中以至地奋而行天下皆有节焉未尝妄也惟未尝妄故能感物而物应之物之所以感以乗理应时而不能违也雷之动息以时故物以时应而不能违然则先王又乌能违时而求物之裕若揠苗者哉于是先王以茂对时育万物谓之茂对则以四时之中其气机蒸濡而不测之变不与焉则论其育之之法不为不茂矣
　　初九无妄往吉象曰无妄之往得志也
　　杂卦曰震起也艮止也艮阳在上为得其所故止震阳在下未得其所而止未得其所而起此理之常也则初九以刚在下而往亦理之常岂曰妄哉故曰无妄往吉也
　　六二不耕获不菑畬则利有攸往象曰不耕获未富也唱者君之分随者臣之分六二执柔处中随而不唱得臣之分者故为不耕获不菑畬不耕而获言终其功也不菑而畬言因其业也六二体震之性志于往而近妄者也惟不耕而获不菑而畬然后利有攸往言其动如此不为妄也
　　六三无妄之灾或繋之牛行人之得邑人之灾象曰行人得牛邑人灾也
　　以柔应刚其志不妄者也而九四以刚阻其前无妄之灾也匪正则称眚言人自为之也无妄则称灾言天实为之也柔之为物顺者也为顺故物或之然言三之得九四之灾也盖六三之行不妄九四疑而系之乃所以为无妄故曰行人之得邑人灾也
　　九四可贞无咎象曰可贞无咎固有之也
　　其才其位适当而不偏胜乃所谓正也不得不正则才胜于位犹之可也位胜其才则不可九四才胜其位者也故曰可正而无咎者为其足以固其位与折足覆餗者异矣
　　九五无妄之疾勿药有喜象曰无妄之药不可试也易乗则为疾然九五刚健中正位乎天徳与豫六五异矣则其为疾可勿药也勿药则有喜盖以谓蔽之所以为妄譬诸饮药以加疾也非妄也疑其为妄而系之以非疾也疑于为疾而药之妄也夫众有之芸芸迷者以为贞也悟者以为妄也以为贞者固非以为妄者亦未是也老氏曰涤际元览至理则无一疵矣若观一疵而攻之则是妄
　　上九无妄行有眚无攸利象曰无妄之行穷之灾也在下而未得其所则动在上而已得其所则止此理之常也今上九惧干而犹上行是不知常而妄作者也宜其有眚而无攸利也
　　【干下艮上】大畜利贞不家食吉利渉大川彖曰大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也
　　大畜畜贤之卦也能畜徳然后畜贤故先曰刚健笃实辉光日新其徳言畜徳也次曰刚上而尚贤能止健大正言畜贤也人之生也自其赤子含徳已厚矣惟柔而不能有己也顺而不违物也故万物之来得以摇动而攓取之于是向之所畜荡然一散空空如也圣人不然立其大者以刚健惟刚健故能积而笃实其发外而为光辉而其为光辉非若火然薪尽而灭也足以日新其徳矣日新其徳故徳日新徳已新者徳成之终也日新其徳者畜徳之始也畜徳至于辉光日新其徳则贤者能者瞿瞿而向之若辉之类明大矣于是可以尚贤而止健也谓之刚上者上九之谓也育贤宜以柔畜贤宜以刚也尚贤故贤者在位止健故能者在职尚贤止健大者之正也贤者能者有养之道故诗以况嘉鱼甘瓠焉诚能尚贤使能则天下不待家食而人被其养矣故曰不家食吉养贤也夫涉险犯难莫利乎能在职众助莫盛乎此故有利涉大川然则曰应乎天何也得人则得天且既赉以涉难之良弼矣内之扶之涉难所以应天也
　　象曰天在山中大畜君子以多识前言往行以畜其徳圣人之畜徳也求诸已所谓刚健笃实辉光日新其徳是也君子之畜徳也资乎人所谓多识前言往行是也有徳必有言然则前言徳在中矣君子成徳为行然则往行徳在中矣故君子之畜徳莫良乎前言往行也然而前言悉皆徳言也往行未必皆徳行也在夫多见而识之识之则不逆于所闻矣
　　初九有厉利己象曰有厉利己不犯灾也
　　大畜之时贤者在所尚健者在所止三阳以健进皆在所止而初九尤其健之始也凡事于其正始则常严故初九有厉利己然后不犯灾所谓己者谨其分守而不敢进越之谓也
　　九二舆説輹象曰舆説輹中无尤也
　　大有以柔有也故九二大车以载有攸往无咎大畜以刚畜也故九二舆説輹为臣之道欲方以载其上圆以行乎下故当取象于车焉大畜之时方且正君臣之分取载其上而已无事乎圆以行于下也故称舆焉舆之所脱輹以分守之至严未可越而进也
　　九三良马逐利艰贞曰闲舆卫利有攸往象曰利有攸往上合志也
　　畜至于九三则君臣之际志交而情通畜道于是亨矣故曰良马逐言三阳之并进也方舆脱輹则知艰及良马逐则易之人情之常也天不假易故曰利艰贞又当戒习所以载其上而卫其亨之事故曰闲卫夫方以载上之义于其脱輹之时固不废矣卫其身之智于其利已之时固不废矣非至良马逐而始为之也至是又习复而已语曰学而时习之由始而习之于复也夫利其身而忘其君不若利其君而忘其身利其君而忘其身又不若方以载乎君而周卫其身之为兼得也故称舆卫焉如是然后利有攸往一有偏废则有攸往不利也
　　六四童牛之牿元吉象曰六四元吉有喜也
　　下卦受畜者也上卦皆畜其下者也虽六四之柔亦足以畜其下者有分义故也童牛私欲不行而顺者牿角械也牛虽顺物其角犹刚今且牿之则刚又不用矣此顺之至也燮友柔克此之谓也
　　六五豮豕之牙吉象曰六五之吉有庆也
　　豮豕不纯乎阳矣其能制物而物不敢犯者以有牙也所谓平康正直者也六四六五皆取其私欲不行然后能畜徳既厚者何也惟私欲不行然后能畜既徳厚则无所事刚而不犯所以取象如此也六四有喜而已六五有庆则四方来贺之谓也
　　上九何天之衢亨象曰何天之衢道大行也
　　天衢贤者之所由以天上达者也畜道成则天衢以亨焉大畜者君臣相遇之时君臣相遇而畜道大成然后能使天衢亨则贤才无不违矣所以致此则上九之福故曰何天之衢亨也
　　【震下艮上】頥贞吉观頥自求口实象曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　頥之成卦上止而下动其中虚焉頥之象也草木之养枝叶者在其本人之养百体者在其頥故頥养也所养正则扩而充之无往而不正矣所养邪则扩而充之无不为邪故养正则吉也自养者也然后可以观人之所养与其自养盖取人必以身故也人之所养有贤否所养正则人贤可知矣所谓不知其君视其臣是也人之自养有邪正自养正则施于人可知矣所谓察其所安人焉廋哉是也夫子以寡欲养心以直养气其自养亦大矣不观其养气与心之大而观其自求口实何也人之所以忘其大体善以从事于口体之养口体求不失义则其大体可知矣是以观其自求口实则足以知其自养也其曰自求何谓也盖有与人求者如冉子为子华请粟之类是也为人求则虽请益而无嫌而使自求如是则汚矣故观人之廉贪必以观其自求口实也君子自养斯可矣必观人之所养与自养何也盖养道贵充者也养既贵充则一身之肥不如天下之肥为充之至也欲天下之肥势不能人人食之则必本乎养贤而养贤以知人为始是以必观人之所养与自养然后知贤而养贤以及万民也天地在六子以养万物圣人养贤以及万民外天地无为也无为者不嫌于自在故不言六子而直曰养万物圣人有为也有为者嫌于自用故养贤以及万民焉飬贤以及万民而致天下之肥非大人不足以与此故頥之时大矣哉
　　象曰山下有雷頥君子以慎言语节饮食
　　山也者附万物之成形于外者也雷也者作万物之生气于内者也所以养物二者为盛有頥之义焉言语不慎则招外患饮食不节则起内患所以自养也言语之不轻也如山饮食之有节也如雷视其后者而鞭之则自养之道尽矣
　　初九舍尔灵观我朶頥凶象曰观我朶頥亦不足贵也
　　初九以刚明之才而在沉潜之地灵之象也君自养如灵龟则足矣故庄子有曳尾于涂中之辞焉初九不善自养乃躁动而求养于人故曰舍尔灵观我朶頥夫灵善潜而不志于义乃躁动而求养于人朶頥而食斯贱矣有灵之徳则求口实无嫌也舍灵之徳而观朶頥则不可也舍己之灵而曰尔观人之朶頥而曰我盖不知物我之辨有如此也
　　六二颠頥拂经于丘頥征凶象曰六二征凶行失类也以上养下谓之颠頥六二之养初九頥颠也然二犹未离乎下体也未离乎下体而养下则乱頥之经矣盖在上者养在下者受养于上此頥之经故也山善养物者也丘虽不足于山之徳然亦不待下之养六五养道之不足者也而往养焉则是于丘頥者于頥则征而凶矣盖六五从上九之养不待六二也如人君而受教者也自有师傅与左右辅弼之臣彼踈逖小臣惟只若王明而已亦欲有教焉则失类而凶矣失类而凶言不足以得友也
　　六三拂頥贞凶十年勿用无攸利象曰十年勿用道大悖也
　　民不正不能以自养也又由上九以养不能有所养也则顺之道丧矣不止失上下之经而已故曰拂頥拂頥凶可知矣观其自养则不正观其所养又无有以资养于人也则又何有足用之时故曰十年勿用而无攸利所以过十年而用者以其知变而上有应故也
　　六四颠頥吉虎视眈眈其欲逐逐无咎象曰颠頥之吉上施光也
　　自养正然后有所养六二六四皆自养焉能有所养者也然六二未离乎下而六四则在上矣故六二不如六四颠頥而吉也大扺自养正则于朶頥不观其自视正矣自视正故视则有威如虎之眈眈然也其欲逐逐言不充其欲者也虎亦食物者也今曰其欲逐逐则是有虎视威而元虎之贪也夫自覧英华于外而懐歆羡之心则徇物而丧矣今其视眈眈目不荣于纷华其欲逐逐心不主于歆羡自养如此宜无咎矣
　　六五拂经居贞吉不可涉大川象曰居贞之吉顺以从上也
　　在上宜能养下者也隂道常乏不能有所养而从上九之养拂乎经矣六二六五皆拂经而无凶何也君子所贵自养而已自养者正中虽不能有所养于所养之经拂未有害也是以不言凶咎也惟有所养则辅之者众然后可动今不能有所养则不可以动是以利居而不可以涉大川也
　　上九由頥厉吉利涉大川象曰由頥厉吉大有庆也由頥六五以下皆由我养也以道养天下乃居尊位大中者之事而以上九为之则厉矣其所以吉者泽被生民故也此周公之事也由頥则得众助故利涉大川与六五异矣
　　【巽下兑上】大过栋桡利有攸往亨彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　众足以过寡得位足以胜失位得道足以胜失道四阳众矣又得位中则大者过矣故为大过虽然大者过则必有为非常之事以立非常之功岂圣人之心也哉特以栋桡而已且负众榱以庇下者栋也今本末皆弱其为栋也桡则所以庇者将倾大者安得不过哉然过而不刚则无独立不惧之勇过而不中则有过涉灭顶之害故曰刚过而中而又内伏行以巽而藏用外见以説而显诸仁如此则利有攸往利有攸往则藏弱者扶衰者拯而栋复隆矣是以亨也大过之时非大者不足以有为也故曰大过之时大矣哉
　　象曰泽灭木大过君子以独立不惧遯世无闷
　　独立不惧遯世无闷二者皆君子之所以大过人者也夫上有栋桡之势未易救也前有灭顶之害未易往也君子乃独立不惧所以大过人者也栋之桡也民将失其庇焉栋可隆也君子不得有为于遯世焉是则可闷也乃謷然而不闷是亦所以大过人者也
　　初六借用白茅无咎象曰借用白茅柔在下也
　　天下之势有可以为有不可以为者君子亦末如之何矣所谓木颠于一绳所维是也其可以为者又须所处之地所资之才兼得而后可上六之才不足者也初六则位不足也君子进而有为则可使栋桡成强直之势退而无为则若白茅之无咎当泽灭木之世得平地以自措则斯安矣又借之以柔何咎之有
　　九二枯杨生稊老夫得其女妻无不利象曰老夫女妻过以相与也
　　大过之象或为枯杨或为栋桡桡则易拯枯杨则难生易栋桡而成栋隆者人事也枯杨之生稊天理也才有余则虽天理之难致者可以为其才否则虽人事之易拯者犹无补也是以其象不同也稊者杨秀者也弱不能遽强盖有渐焉故有生稊之象其所以生稊以九二刚过而中故也故九二之遇初六老夫女妻之象也过以相与而不相陵是以无不利如女承筐无实士刲羊无血若是则无攸利矣
　　九三栋桡凶象曰栋桡之凶不可以有辅也
　　大过之世刚过而中然后足以辅世而成栋桡之功九三不能过小者而又不中则不足以辅世故栋桡凶则倾矣
　　九四栋隆吉有它吝象曰栋隆之吉不桡乎下也大过之所以亨以刚过而中也然与其不过寜若不中九三九四皆不中者也九三不过故栋桡九四刚过故栋隆九四虽不足以为亨而有吝然与九三异矣四犹应初疑于有它志在大过不牵于小者则不桡乎下矣
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　生稊则长为条肄而终成壮实之才矣生华则为一时之观美而不可以久者也九五刚中故于衰弱之世能有所生然而不过则所生者华而已矣上六之视九五老妇士夫之象也夫士夫之丑则中制也老夫女妻于制为反矣是则可丑也刚中有可制之资是以无咎然所生不可不久也而其配亦可丑也则亦安能有誉哉
　　上六过涉灭顶凶无咎象曰过涉之凶不可咎也灭木之泽弥漫甚矣而过涉焉至于灭顶则又可知矣夫不刚则无可涉之才不中则无知节之徳徒任智而往不量其力又奚可哉然虽志在济时非喜功也杀身成仁何可咎也
　　【坎下坎上】习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　离丽也以隂言也而重明者以阳言也坎陷以阳言也而重险者以隂言也上而重险阳在其中动而不能出水流而不盈之象也盈而不溢则不能出险矣虽不能出险而其归必中其趋必下则足以行险而不失其信也二五以刚居中维心亨者也夫居重险之中动则括往则碍其道不可谓亨也维心亨而已夫茅塞其心则自困者也非以处险也困于心衡于虑则以处险也非自困者也然处险难之中遂困心而衡虑则亦内之未明而已若清在中则虽遇险难其心常亨何困心衡虑之有哉以在险中故往则有尚行则出险故也故诞先登于岸言安身而后动也行而出险先登于岸然后可以有为而建功故曰行有尚往有功也圣人虽求出险未尝不设险非如小人之陷物也天地之理然也不可升者天险也山川丘陵者地险也则王公安得无险哉且贵者人之所妬富者人之所争今处王公之贵而有土地之富则是居人之所妬聚人之所争不可不设险以自固也阻法度之威使人不得而逾焉此天险也髙城深堑此地险也然是险也守之以道则易以兴守不以道则易以亡善用险而兴者其为大人乎
　　象曰水洊至习坎君子以常徳行习教事
　　行险者武事也所谓事者盖武事也不教民战是谓弃之故称武事焉诗曰有常徳以立武事先常徳而后立武盖不如是则有因怒兴事踊跃用兵者矣
　　初六习坎入于坎窞凶象曰习坎入坎失道凶也君子亦有时而居险然不终为险所陷也其卒动而免乎险矣王公亦有时而设险然不终以险自恃也其卒易而无备矣初六习坎入坎则是居险而终陷设险而终恃也凶可知矣【阙】





</div>
    <div class="pagination">
<a href="周易新讲义_page4.html">上一页</a><a href="周易新讲义.html">1</a><a href="周易新讲义_page2.html">2</a><a href="周易新讲义_page3.html">3</a><a href="周易新讲义_page4.html">4</a><span class="current-page">5</span><a href="周易新讲义_page6.html">6</a><a href="周易新讲义_page7.html">7</a><a href="周易新讲义_page8.html">8</a><a href="周易新讲义_page9.html">9</a><a href="周易新讲义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
