<!DOCTYPE html>
<html>
 <head>
  <meta charset="utf-8"/>
  <title>
   易附录纂注 - 第 2 页/共 6 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   易附录纂注 - 第 2 页/共 6 页
  </h1>
  <div class="content">
   易附録纂注卷三　　　元　胡一桂　撰
　　【彖即文王所繋之辞上者经之上篇者孔子所以释经之辞也后凡言者放此】附録【彖辞极精説得卦中情状最出分明是圣人所作道夫】
　　大哉乾元万物资始乃统天【此専以天道明干义又析元亨利贞为四徳以明之而此一节首释元义也大哉叹辞元大也始也乾元天徳之大始故万物之生皆资之以为始也又为四徳之首而贯乎天徳之始终故曰统天】附録【干者万物之始对坤而言天地之道也元者万物之始对亨利贞而言四时之序也答连嵩卿万物资始与资之深资于事父以事君之资皆训取字渊问乾元统天曰乾元只是天之性情不是两个物事如人之精神岂可谓人自是人精神自是精神乎辉】纂注【蔡氏曰天道流行虽有元亨利贞之分而其所以无闲防者实惟一元之运行故曰统天程子曰四徳之元犹五常之仁偏言则一事専言则包四者】云行雨施品物流形【此释干之亨也】纂注【蔡氏曰云行雨施亨之见乎气也品物流形亨之见乎形也】大明终始六位时成时乗六龙以御天【始即元也终即贞也不终则无始不贞则无以为元也此言圣人大明乾道之终始则见卦之六位各以时成而乗此六阳以行天道是乃圣人之元亨也】附録【这段易説得不分晓语録中有一段却分晓乃是杨遵道所録云人能大明天道之终始这处下个人字是紧切底字渊天人一理人之动乃天之运也然以私意而动则人而非天矣惟其潜见飞跃各得其时则是以人当天也然不言当天而言御天以见迟速进退之在我尔虽云在我然心理合一初无二体但主心而言尔答方士繇乾道终始即四徳也始即元终即贞六爻之位由此而立耳以时成者言各以其时而成潜见飞跃皆以时耳然皆四徳之流行也初九九二之半即所谓元九二之半与九三即所谓亨九四与九五之半即所谓利九五之半与上九即所谓贞葢圣人大明乾道之终始故见六位各以时成乗此六位之时以当天运而四徳之所以终而复始应变而不穷也铢这一段説圣人之元亨六位六龙只与譬喻相似圣人之六位如隠显进退行蔵潜龙时便当隠去见龙时便是他出来如孔子为鲁司寇时便是他大故显了到那获麟絶笔便是他亢龙时这是在下之圣人然这卦大槩是説那圣人得位底若使圣人在下亦自有个元亨利贞如首出庶物不必在上方如此如孔子出类拔萃便是首出庶物著书立言泽及后世便是万国咸宁渊】乾道变化各正性命保合大和乃利贞【变者化之渐化者变之成物所受为性天所赋为命大和隂阳防合冲和之气也各正者得于有生之初保合者全于己生之后此言乾道变化无所不利而万物各得其性命以自全以释利贞之义也】附録【变者化之渐化者变之成如昨日是夏今日立秋为变到那全然天凉没一些热时是化煇如天命之谓性孟子道性善便是就人身上説性易之所言乃是説天人相接处各正性命底便是乾道变化底又曰性命便是当初合下分付底赐问保合大和乃利贞曰天之生物莫不各有个躯殻如人之有体果实之有皮核有个躯殻保合以全之则真性常存生生不穷如一粒之谷外面有个殻以裹之方其一萌芽之始是物之元也及其抽枝长叶则是物之亨到得生实欲成未成之际此便是利及其既实而坚此便是贞矣葢乾道变化生之始此是元也到各正性命小以遂其小大以遂其大则是亨矣能保合以全其太和之性则可利贞有开保合太和即是保合此生理也天地氤氲乃天地保合此生物之理及其万物化生之后则万物各自保合其生理不保合则无物矣煇】首出庶物万国咸宁【圣人在上髙出于物犹乾道之变化也万国居得其所而咸宁犹万物之各正性命而保合太和也此言圣人之利贞也葢尝统而论之元者物之始生亨者物之畅茂利则向于实也贞则实之成也实之既成则其根蔕脱落可复种而生矣此四徳之所以循环而无端也然而四者之间生气流行初无间防此元之所以包四徳而统夫也其以圣人而言则孔子之意葢以此卦为圣人得天位行天道而致太平之占也虽其文义有非文王之旧者然读者各以其意求之则并行而不悖也坤卦放此】附録【首出庶物须是聪明睿知髙出庶物之上以君天下方得万国咸宁礼记云聪明睿知足以有临也须聪明睿知皆过于天下之人方可临得他砥所谓大哉乾元万物资始至哉坤元万物资生那元字便是生物之仁资始是得其气资生是成其形到得亨便是彰著利便是结聚贞便是收敛收敛既无形迹又须复生至如夜半子时犹未动在到寅卯便生已午便着申酉便结亥子丑便实及至寅又生他这个只管运转一嵗有一嵗之运一月有一月之运一日有一日之运一时有一时之运虽一息之防亦有四个段子恁地运转道夫四徳之元専言之则全体生生之理也故足以包四者偏言之则指万物之端而已故止于一事渊元亨利贞四字文王本意在乾坤者只与屯等卦一般是大亨而利于贞尔至孔子作彖文言始以乾坤为四徳而诸卦自如其旧二圣人之意非有不同葢各自明一理尔今学者且自当虚心玩味各随本文之意而体防之其不同处自不妨不可遽以己意横作主张答赵彦肃人只见夫子于乾坤文言解作四徳他卦只云大亨以正便须要于乾坤四徳説教大于他卦毕竟本皆占也又曰圣人作易本为卜筮然其辞固包义理在其中孔子恐人只于卜筮上求一向泥着方只以义理解之如乾卦元亨利贞文王之辞在占法又是二事云占得此纯干之卦者大亨以贞也大亨言其吉然所利者须是贞此为之戒辞也文言方解作四徳】
　　至哉坤元万物资生乃顺承天【此以地道明坤之义而首言元也至极也比大义差缓始者气之始生者形之始顺承天施地之道也】附録【总论乾元坤元徐涣云万物资干以始而有气资坤以生而有形气至而生生即坤元亦通渊资干以始便资坤以生不争得霎时坤之所生即干之所始者】纂注【徐氏曰至哉賛坤元承乾元之大亦无不至也程子曰万物资干以始资坤以生父母之道也】坤厚载物徳合无疆含光大品物咸亨【言亨也徳合无疆谓配干也】纂注【程子曰坤之徳厚持载万物合于干之无疆者也含包容也寛裕也光昭明也大博厚也有此四徳故能成天之功品物咸得亨遂蔡氏曰含坤之事也光大干之事也徳合乎干故亦至乎光大也】牝马地类行地无疆柔顺利贞君子攸行【言利贞也马干之象而以为地类者牝隂物而马又行地之物也行地无疆则顺而健矣柔顺利贞坤之徳也君子攸行人之所行如坤之徳也所行如是则其占如下文所云也】先迷失道后顺得常西南得朋乃与类行东北丧朋乃终有庆【阳大隂小阳得兼隂隂不得兼阳故坤之徳常减于干之半也东北虽丧朋然反之西南则终有庆矣】附録【易中説到那阳处便扶助推移他到那隂处便抑遏壅絶他渊以文王八卦论之则自西北之干以至东方之震皆父与三男之位也自东南之巽以至西方之兊皆母与三女之位也故彖辞以东北为阳方西南为隂方答袁枢乃终有庆既言终有庆则庆不在今为他是个柔顺底物东北阳方非他所安之地自是丧朋丧朋于东北则必反于西南是终有庆也正如先迷后得为他柔顺故先迷柔顺而不失乎健故后得所以卦下言牝马之贞丧朋先迷便是牝有庆后得便是马将牝马字分开却形容得意思文蔚问大抵柔顺中正底人做越常过分事不得只是循常守分时又却自做得他底事曰是如此文蔚】安贞之吉应地无疆【安而且贞地之徳也】纂注【邱行可曰坤彖三无疆字其指各异徳合无疆干之无疆也行地无疆坤之无疆也应地无疆君子之无疆也无疆天徳也惟地能合天之无疆则地亦无疆君子能法地之无疆则君子亦无疆然则君子法地地法天皆不出于一天徳之无疆而已矣】
　　屯刚柔始交而难生【以二体释卦名义始交谓震难生谓坎】附録【刚柔始交只指震言所谓震一索而得男也铢始交谓震难生谓坎是杨龟山解必大】动乎险中大亨贞【以二体之徳释卦辞动震之为也险坎之地也自此以下释元亨利贞乃用文王本意】附録【铢问自此以下释元亨利贞乃用文王本意何也曰文王説元亨利贞只是説乾道大通而至正故筮得者其占当得大通而利于贞固至孔子方作四徳説后人不知将谓文王作易便作四徳说则非也如屯卦所谓元亨利贞者以其能动则可以亨而在险则宜守贞故筮得之者其占为大亨而利于贞初非谓徳也故孔子释此彖辞只曰动乎险中大亨贞是用文王本意释之也铢】雷雨之动满盈天造草昧宜建侯而不宁【以二体之象释卦辞雷震象雨坎象天造犹言天运草杂乱昧冥晦也隂阳交而雷雨作杂乱冥晦塞乎两间天下未定名分未明宜立君以统治而未可遽谓安宁之时也不取初九爻义者取义多端姑举其一也】附録【雷雨之动满盈亦是那郁塞底意思渊天造草昧宜建侯而不宁孔子又是别出一道理説当此扰攘之时不可无君故须立君砥不可道建侯便了须更自以为不安宁方可渊】纂注【蔡氏曰草萌地中未明之象总论彖邱行可曰彖大率于章首先释卦名义次释卦辞又次释卦义有未尽者従而推广之此彖之定例也其辞则杂取卦体卦象卦徳卦变四者互明之卦体以两体及六爻之义言如刚柔始交震而难生坎之类是也卦象以天地雷风山泽水火言如雷雨之动满盈之类是也卦徳以健顺明险动入上説言如动乎险中之类是也卦变以刚柔往来上下言如柔来文刚分刚上而文柔之类是也自屯以下大要皆不越乎此矣】
　　蒙山下有险险而止蒙【以卦象卦徳释卦名有两义】附録【山下有险是卦象险而止是卦徳蒙有二义险而止险在内止在外自家这里先自不安穏了外面更去不得便是蒙昧之象若见险而能止则为蹇却是险在外自家这里见去不得所以不去故曰知矣哉渊】蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也【以卦体释卦辞也九二以可亨之道人之蒙而又得其时之中谓如下文所指之事皆以亨行而当其可也志应者二刚明五柔暗故二不求五而五求二其志自相应也以刚中者以刚而中故能告而有节也渎筮者二三则问者固渎而告者亦渎矣蒙以养正乃作圣之功所以释利贞之义也】附録【问何以见当其可曰下文所谓二五以志相应而初筮则告之再三渎则不告皆时中也初筮告以刚中者亦指九二有刚中之徳故能告而有节即所谓以刚而中也铢蒙昧之时先自养教正当了到开时便有作圣之功若蒙昧之中已自不正他日何由防有圣功渊】纂注【程子曰五之志应于二也贤者在下岂可自进以求于君茍自求之必无能信用之理古之人所以必待人君致敬尽礼而后往者非欲自为髙大葢其尊徳乐道不如是不足与有为也又曰未之谓蒙以纯一未之蒙而养其正乃作圣之功也而后禁则扞格而难胜养正于蒙学之至善也】需须也险在前也刚健而不陷其义不困穷矣【此以卦徳释卦名义】纂注【徐氏曰刚健谓干陷谓坎惟刚健故不陷】需有孚光亨贞吉位乎天位以正中也利涉大川往有功也【以卦体及两象释卦辞】附録【以正中以中正也只一般只是要协韵渊】
　　讼上刚下险险而健讼【以卦徳释卦名义】纂注【程子曰讼之为卦上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又健是以讼也】讼有孚窒惕中吉刚来而得中也终凶讼不可成也利见大人尚中正也不利涉大川入于渊也【以卦变卦体卦象释卦辞】附録【问刚来而得中曰大抵上体是刚下体是柔一刚下而变柔则为刚来今讼之上体是纯刚安得谓之刚来邪以某观之讼卦本是遯卦变来遯之六二为讼之六三其九三却下而为九二乃为讼耳时举铢问终凶讼不可成即本义所指卦体曰然】纂注【蔡氏曰刚来得中干自外来交坤而为坎也诸卦言往来上下多主本卦刚柔相交而言如随蛊贲涣之类是也惟讼与无妄上干下坎震一刚自外来非由本卦来往故讼曰刚来无妄曰刚自外来】
　　师众也贞正也能以众正可以王矣【此以卦体释师贞之义以谓能左右之也一阳在下之中而五隂皆为所以也能以众正则王者之师矣】刚中而应行险而顺以此毒天下而民从之吉又何咎矣【又以卦体卦徳释大人吉无咎之义刚中谓九二应谓六五应之行险谓行危道顺谓顺人心此非有老成之徳者不能也毒害也师旅之兴不无害于天下然而以其有是才徳是以民恱而従之也】纂注【徐氏曰刚中而应行险而顺此为将之道葢不刚则无威严而不足以服众过刚则暴而无以懐之有刚中之才而信任不専亦不能有成功此师所以贵乎刚中而应也兵凶器战危事不得已而兴师动众禁暴除乱此师所以贵乎行险而顺也丈人吉无咎伊尹太公方叔元老文武吉甫足以当之　愚谓险坎汉赵充国唐郭子仪其庶防乎　　徳顺坤徳】
　　比吉也【此三字疑衍文】比辅也下顺従也【此以卦体释卦名义】附録【比辅也解比字下顺従也解吉字】原筮元永贞无咎以刚中也不宁方来上下应也后夫凶其道穷也【亦以卦体释卦辞刚中谓五上下谓五隂也】纂注【徐氏曰后夫凶如万国朝禹而防风后至天下归汉而田横不来如隗嚣公孙述之徒终何如哉道穷致凶所自取也通论蒙比卦邱行可曰蒙内卦坎为初筮彖释之曰以刚中谓九二也比外卦坎为原筮原再也彖释之曰以刚中谓九五也】
　　小畜柔得位而上下应之曰小畜【以卦体释卦名义柔得位指六居四上下谓五阳】健而巽刚中而志行乃亨【以卦徳卦体而言阳犹可亨也】纂注【蔡氏曰刚中五也志行五与四合而小畜之志得行也】宻云不雨尚往也自我西郊施未行也【尚往言畜之未极其气犹上进也】附録【宻云不雨尚往也葢止是下气上升所以未能雨必是上气蔽葢无泄处方能有雨横渠正蒙论风雷云雨之説最分晓木之以隂畜阳三阳上往而隂畜不住所以不雨正如甑蒸饭漏气则不成水无水泪下也煇】纂注【蔡氏曰尚往阳升而隂不能固也施未行未能降而为雨也】
　　履柔履刚也【以二体释卦名义】说而应乎干是以履虎尾不咥人亨【以卦徳释彖辞】刚中正履帝位而不疚光明也【又以卦体明之指九五也】纂注【程子曰九五以阳刚中正尊履帝位茍无疚病则履道之至善光明者也疚谓疵病夬履是也光明徳盛而辉光也】
　　泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也附録【易之隂阳以天地自然之气论之则不可相无以君子小人之象言之则圣人之意未尝不欲天下之尽为君子而无小人也遇来教谓吾道无对不当与世俗较胜负此説美矣而亦非鄙意之所安也夫道固无对者也然其中却着不得许多异端邪説直须一一剔防出后方晓然见得个精神纯粹无对之道若和泥合水便只着个无对包了切恐此无对中却多蔵得病痛也孟子言杨墨之道不熄孔子之道不着而大易于君子小人之际其较量胜负尤为详宻岂其未知无对之道邪盖无对之中有隂则有阳有善则有恶阳消则隂长君子进而小人退循环无穷初不害其为无对也答东莱隂阳各有一半圣人于泰否只为阳説道理看来圣人出来做须有一个道理使得天下皆为君子世间人多言君子小人常相半不可太去治之急迫之却为害不然如舜汤举臯陶伊尹不仁者逺自是小人皆不为非被君子夹持得皆革面做好人了砥圣人作易以立人极其义以君子为主故为君子谋而不为小人谋观泰否剥复名卦之意可见矣而曰古今岂有无小人之国其不知易甚哉郑公艺圃折衷辨天地之化不越乎一隂一阳两端而已其性虽未尝一日不相反然亦不可以一日而相无也圣人作易常以阳为君子而引翼扶持惟恐其不盛隂为小人排摈抑黜惟恐其不衰何哉盖阳之徳刚隂之徳柔刚者常公柔者常私刚者常明柔者常闇刚者未尝不正柔者未尝不邪刚者未尝不大柔者未尝不小公明正大之人用于世则天下蒙其福私闇邪辟之人得其志则天下受其祸此理之必然也金华潘公文集序】纂注【丘行可曰三阳三隂之卦凡二十而言卦变者十有三泰否随蛊噬嗑贲咸恒损益渐涣节是也圣人首以往来言于泰否者所以卦变之凡例葢泰否者乾坤二体之往来而他卦者乾坤之一爻由泰否而往来也】
　　否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也附録【某看人也须是刚虽则是偏然较之柔不同易以阳刚为君子隂柔为小人若是柔弱不刚之质少闲都不防振奋只防困倒了渊】纂注【程子曰天地之气不交则万物无生成之理上下之义不交则天下无邦国之道建邦国所以为治也上施政以治民艮戴君而従命上下相交所以治安也今上下不交是天下无邦国之道也蔡氏曰释彖言隂阳者独泰否两卦而已否者气蔵乎质而不交故又以刚柔言】
　　同人柔得位得中而应乎干曰同人【以卦体释卦名义柔谓六二干谓九五】同人曰【衍文】同人于野亨利涉大川干行也文明以健中正而应君子正也唯君子为能通天下之志【以卦徳卦体释卦辞通天下之志乃为大同不然则是私情之合而已何以致亨而利涉哉】附録【干行也言须是这般刚健之人方做得这般事若是柔弱者如何防出去外面同人又去涉险渊】纂注【程子曰天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克己故能尽大同之道然后能中正合乎干行也】
　　大有柔得尊位大中而上下应之曰大有【以卦体释卦名义柔谓六五上下谓五阳】其徳刚健而文明应乎天而时行是以元亨【以卦徳卦体释卦辞应天指六五也】附録【文是文章明是明着易中多言文明文明是二字广】纂注【程子曰元者物之先也物之先岂有不善者乎事成而后有败败非先成者也兴而后有衰衰固后于兴也得而后有失非得何以有失也至于善恶治乱是非天下之事莫不皆然必善为先故文言曰元者善之长也】谦亨天道下济而光明地道卑而上行【言谦之必亨】天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也【变谓倾壊流谓聚而归之人能谦则其居尊者其徳愈光其居卑者人亦莫能过此君子所以有终也】附録【问天道福善祸淫此理定否曰如何不定自是道理当如此赏善罚恶亦是理当如此不如此便是失其常理又问或有不如此者何也曰福善祸淫其常理也若不如此便是天也把捉不定了又曰天莫之为而为他亦何常有意只是理自是如此且如冬寒夏热此是常理当如此若冬热夏寒便是失其常理又曰变盈流谦子云言山杀瘦泽増髙此是説山上土为水漂流下来山便瘦泽便髙渊神言祸言福是有些造化之柄如言与神合其吉凶到神便説吉凶字渊天道是就寒暑往来説地道是就地形髙下説神是就祸福上説各自主一事而言时举谦之为义不知天地人何以皆好尚之葢太极中本无物若事业功劳又于我何有观天地生物而不言所利可见矣贺孙以尊而行谦则其道光以卑而行谦则其徳不可逾】纂注【蔡氏曰下济而光明艮也艮有光明之象故艮之彖曰其道光明谓艮阳止乎上隂不得而掩之故光明卑而上行坤也亏盈益谦以日月隂阳言变盈流谦以山谷川泽言害盈福谦以灾祥祸福言恶盈好谦以予夺进退言程子曰谦者人之至徳故圣人详言之所以戒盈而劝谦也　愚郭氏曰四者非有心如是其道自然故皆曰道　　谓下济与卑谦义光明上行亨义艮一阳居上卦之下天道下济而光明也坤三隂居下卦之上地道卑而上行也】
　　豫刚应而志行顺以动豫【以卦体卦徳释卦名义】豫顺以动故天地如之而况建侯行师乎【以卦徳释卦辞】纂注【程子曰天地之道万物之理惟至顺而已大人所以先天后天而不违者亦顺乎理而已】天地以顺动故日月不过而四时不忒圣人以顺动则刑罚清而民服豫之时义大矣哉【极言之而賛其大也】附録【刑罚不清民不服只为举动不顺了致得民不服便是徒配了他亦不服豫之时义言豫时底道理渊】
　　随刚来而下柔动而说随【以卦变卦徳释卦名义】附録【凡卦皆従内説出去若说说而动却是自家说他后动不成随了我动彼说此之谓随也渊】大亨贞无咎而天下随时【王肃本时作之今当従之释卦辞言能如是则天下之所従也】随时之义大矣哉【王肃本时字在之字下今当従之】纂注【蔡氏曰天下所随者圣人之时而圣人制作又当随天下之时礼乐法度始于伏羲成于周者岂圣人知虑有所不及哉此随时之义所以大也】
　　蛊刚上而柔下巽而止蛊【以卦体卦变卦徳释卦名义葢如此则积弊而至于蛊矣】附録【问刚在上而柔在下为卦体下卑巽而上茍止所以为蛊此卦徳自贲井既济来皆刚上而柔下此卦变曰是铢刚上而柔下巽而止蛊此是言致蛊之由非治蛊之道必大大凡看易先看成卦之义险而健则成讼巽而止则成蛊艮上而巽下艮刚居上巽柔居下上髙亢而不下交下卑巽而不能救此所以蛊壊也巽而止只是巽顺便止了更无所施为如何治蛊徳明】蛊元亨而天下治也利涉大川往有事也先甲三日后甲三日终则有始天行也【释卦辞治蛊至于元亨则乱而复治之象也乱之终治之始天运然也】附録【问蛊是壊乱之象虽乱极必治如何便防元亨曰乱极必治天道循环自是如此如五胡乱华以至于隋必有唐太宗者出又如五季必生太祖皇帝若不如此便无天道了所以彖曰蛊元亨而天下治也砥必须是大善亨通而后天下治渊互论蛊渐卦易要分内外卦看如巽而止则成蛊止而巽便不同葢先止而后巽却是有根株了方巽将去故为渐必大】临刚浸而长【以卦体释卦名】纂注【徐氏曰浸渐也隂符经曰天地之道浸亦用此义言一气不顿进一形不顿亏二阳长于下而渐进也】说而顺刚中而应【又以卦徳卦体言卦之善】大亨以正天之道也【当刚长之时又有此善故其占如此也】至于八月有凶消不久也【言虽天运之当然然君子宜知所戒】附録【总论彖辞刚浸而长已下三句解临字大亨以正更是天之道也解元亨字须用说八月有凶者葢要反那二阳説渊】纂注【徐氏曰隂阳消长若循环然彖易圣人深言消长之机其来甚速吉凶靡定祸福何常思患豫防君子所当戒惧也】大观在上顺而巽中正以观天下【以卦体卦徳释卦名义】纂注【徐氏曰大刚也一刚在上下示众柔故曰大观在上顺巽以卦徳言中正五也大观在上以位言顺巽中正以徳言有其位无其徳不足以观天下有其徳无其位亦不足以观天下】观盥而不荐有孚颙若下观而化也【释卦辞】纂注【徐氏曰下观而化以四隂观二阳言谓上有精洁诚敬之徳颙然可仰则天下有所观感而化如舜恭己正南面而天下自治文王不大声以色而万邦作孚自然之感固如此也】观天之神道而四时不忒圣人以神道设教而天下服矣【极言观之道也四时不忒天之所以为观也神道设教圣人之所以为观也】附録【观天之神道只是自然运行底道理四时自然不忒圣人以神道亦是説他有教人自然观感处渊总论彖辞盥非灌之义盥本为荐而不荐是欲畜其诚意以观示民使民观感而化之义有孚颙若便是那下观而化却不是説人君身上事圣人以神道设教是圣人不犯手做底即是盥而不荐之义顺而巽中正以观天下谓以此观示之也】
　　颐中有物曰噬嗑【以卦体释卦名义】噬嗑而亨刚柔分动而明雷电合而章柔得中而上行虽不当位利用狱也【又以卦名卦体卦徳二象卦变释卦辞】附録【张洽问易中言刚柔分两处一是噬嗑一是节此难解曰只是一卦三隂三阳谓之刚柔分曰易中三隂三阳卦多独于此言之何也曰偶于此言之其他卦则别有义时举愚谓下体本坤分初柔上而为五上体本干分五刚下而为初此刚柔分也柔得中而上行即初柔上行而得中也噬嗑刚柔分而柔得中节刚柔分而刚得中故于两卦其义】
　　贲亨【亨字疑衍】柔来而文刚故亨分刚上而文柔故小利有攸往天文也【以卦变释卦辞刚柔之交自然之象故曰天文先儒説天文上当有刚柔交错四字理或然也】纂注【蔡氏曰柔来而文刚二也坤下交干而为离也分刚上而文柔上也干上交坤而为艮也刚柔往来自然之文故曰天文】文明以止人文也【又以卦徳言之止谓合得其分】观乎天文以察时变观乎人文以化成天下【极言贲道之大也】纂注【程子曰天文谓日月星辰之错列寒暑往来之代变观其运行以察四时之迁改也人文人理之伦序观天文以教化天下成其礼俗乃圣人用贲之道也】
　　剥剥也柔变刚也【以卦体释卦名义言柔进于阳变刚为柔也】不利有攸往小人长也顺而止之观象也君子尚消息盈虚天行也【以卦体卦徳释卦辞】纂注【丘行可曰顺而止之合二徳言君子观众隂剥阳之象惟顺时而止不敢轻进以冒小人之祸所以防其剥也然岂终止哉天道循环无往不复阳消而息隂盈而虚剥极于上则复反于下乃天运之当然也是以君子尚之此处剥之要道也】
　　复亨刚反【刚反则亨】附録【问刚反当作一句曰然此二字是解复亨下云动而以顺行是解出入无疾以下时举】动而以顺行是以出入无疾朋来无咎【以卦徳而言】反复其道七日来复天行也【隂阳消息天运然也】附録【消长之道自然如此故曰天行处隂之极乱者复治往者复还凶者复吉危者复安天地自然之运也僴】利有攸往刚长也【以卦体而言既生则渐长矣】复其见天地之心乎【积隂之下一阳复生天地生物之心防于灭息而至此乃复可见在人则为静极而动恶极而善本心防息而复见之端也程子论之详矣而邵子诗亦曰冬至子之半天心无改移一阳初动处万物未生时酒味方淡大音声正希此言如不信更请问包羲至哉言也学者宜尽心焉】附録【问见天地之心曰复未见造化而造化之心于此可】【见可学问天地之心虽静未尝不流行何为必于复乃见天地之心曰三阳之时万物蕃新只见物之盛大天】【地之心却不可见惟是一阳初复万物未生冷冷静静而一阳既动生物之心闯然而见虽在积隂之中自掩蔵不得此所以必于复见天地之心也铢如一堆火自其初动以至渐渐过消尽为灰其消之未尽处固天】【地之心也然却消尽底亦天地之心也但那个不如那新生底鲜好故指那接头再生者言之则可以见天地】【之心亲切又曰要説得见字亲切葢此时天地之间无物可见天地之心只有一阳初生浄浄洁洁见得天地】【之心在此若是三阳生万物之后则天地之心尽散在万物不能见得如此端的又曰这处在天地则为隂阳在人则为善恶有不善未尝不知知之未尝复行不善处便是隂知处便属阳上五隂下一阳是当沈迷蔽固之时忽然一夕醒觉便是阳动处齐宣王兴甲兵危士臣搆怨于诸侯可谓极矣及其不忍觳即见善端】【之萌肯従这里做去虽三王事业何患不到防淳问一阳复在人言之只是善端萌处否曰以善言之是善端方萌处以恶言之昬迷中有悔悟向善意便是复又如人之沈滞道不得行到极处忽小亨通虽未大行已有可行之兆亦是复这道理千变万化随所在无不浑沦又曰隂阳生杀固无间防而亦不容并行且如人方穷物欲岂可便谓其间天理元不间防而且肆其欲哉要须穷欲之心灭息然后天理乃得萌耳荅王遇复有两】【様有善恶之复有动静之复两様复自不相须须各看得分晓终日营营与万物并驰忽然有恻隠是非羞恶之心见此善恶为隂阳也若寂然至静之中有一念之动此动静为隂阳也僴论程程先生説天地以生物为心最好此乃是无心之心也人杰道夫言向者先生教思量天地有心无心近思之切谓天地无心便是天地之心若使其有心必有思量有营为天地曷尝有思虑来然其所以四时行百物生者葢以其合当如此便如此不待思惟此所以为天之道答曰如此则易所谓复其见天地之心正大而天地之情可见又如何如公所说只说得他无心处耳若果无心则须牛生出马桃树上李花他又却自定心便是主宰处所以谓天地以生物为心某谓天地别无勾当只是以生物为心一元之气运转流通畧无停间只是生出许多物事而已又曰天地有个无心之心复卦一阳生于下便是生物之心又如所谓惟皇上帝降衷于下民天道福善祸淫这便自分明有个人在里面主宰相似道夫天地以生物为心者也虽气有阖辟物有盈虚而天地之心则亘古亘今未始有毫厘之间也故阳极于外复生于内圣人以为于此可以见天地之心焉葢其复者气也其所以复者则有自来矣向非天地之心生生不息则阳之极也一絶而不复续矣尚何以生于内而为阖辟之无穷乎答敬夫郑兄问程云先儒皆以静见天地之心因举王辅嗣説寂然至无乃天地心曰他说无是乱説若静处说无不知下面一画作甚麽防可学问静亦是心而心未见曰固是但又须静中含动意始得又曰上五隂亦不可説无説无便死了无复生成之意如何见其心可学问程子以动之端为天地之心动乃心之处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端又従此起虽动而物未生未到大动处凡生万物都従这里起岂不是天地之心淳十月阳气收敛一时闗闭得尽天地生物之心固未尝息但无端倪可见惟一阳初动则生意始露出乃始可见端绪也言动之头绪于此处起于此起处方见得天地之心也铢论遗书程子曰圣人无复故未尝见其心者葢天地之气所以有善之复者以其有隂故也众人之心所以有善之复者以其有恶故也若圣人之心则天理浑然初无间防人孰得以窥其心之起灭邪若静而复动则亦有之但不可以善恶而为言耳答呉翌道夫谓圣人之心天地之心也天地之心可见则圣人之心亦可见况夫复之为卦一阳复于积隂之下乃天地生物之心也圣人虽无复然是心之用因时而彰故尧之不虐舜之好生禹之拯溺汤之救民于水火文王之视民如伤是皆以天地之心为心者也而谓不可见何哉曰大抵易之言隂阳有指君子小人而言有指天理人欲而言有指动静之机而言初不可以一偏而论如天下皆君子而无小人皆天理而无人欲其善无以加有若动不可以无静静不可以无动葢造化不能以独成而或者见其相资而不可相无也遂以为天下不可皆君子而无小人不能皆天理而无人欲此得其一偏之论只如有不善未尝不知知之未尝复行此贤者之心因复而见者至若圣人则无此故其心不可见然亦有因其动而见其心者正如公所谓尧之不虐舜之好生皆是因其动而见其心者道夫尧舜孔子之心千古常在圣人之心周流运行何往而不可见此独曰圣人无复未尝见其心者只为是因说复卦而言系辞曰复小而辩于物葢复卦是一阳方生于羣隂之下如幽暗中一防白便是小而辩也又曰复其见天地之心若圣人之心纯于善而已所以谓未尝见其心者只是言不见有昬蔽忽明之心如所谓幽暗中一防白者而已但此等説话只可就此一路看去才转入别处便不分明也谟论邵子诗立冬是十月初小雪是十月中大雪是十一月初冬至是十一月中小寒是十二月初大寒是十二月中冬至子之半即十一月之半也人言夜半子时冬至葢夜半以前一半已属子时今推五行者多不之知然数毎従这里处起畧不差移此所以为天心道夫一阳方动处万物未生时此时欲动未动之间如见赤子入井之初方怵惕恻隠而未成怵惕恻隠之时故冬至子之半是康节常要就中间説子之半则是未成子方离于亥而为子方四五分常要说隂阳之间动静之间与周程之说不同周程只是体用动静互换无极康节只要说循环便须指消息动静之间而言学蒙当是时一阳初动万物未生无声臭气味之可寻可见所谓酒味方淡大音声正希也道夫通论复艮二卦存养是静工夫省察是动工夫其静时思虑未萌知觉不昧乃复所谓见天地之心静中之动也其动时皆中节止于其则乃艮之不获其身不见其人动中之静也穷理读书皆是动中工夫木之】纂注【程子曰一阳复于下乃天地生物之心也先儒皆以静为见天地之心葢不知动之端乃天地之心也非知道者孰能识之又遗书曰复非天地心复则见天地心圣人未尝复故未尝见其心】
　　无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不佑行矣哉【以卦变卦徳卦体言卦之善如此故其占当获大亨而利于正乃天命之当然也其有不正则不利有所往欲何往哉葢其逆天之命而天不佑之故不可以有行也】附録【刚自外来说卦变动而健说卦徳刚中而应说卦体大亨以正说元亨利贞渊天之命也天之道也义只一般但取其成韵耳不必强分贺孙】纂注【蔡氏曰刚自外来而为主于内初也干交坤而为震也非本体来往故曰外来】
　　大畜刚健笃实辉光日新其徳【以卦徳释卦名义】附録【笃实便有辉光艮止便能笃实显子】刚上而尚贤能止健大正也【以卦变卦体释卦辞】附録【能止健不説健而止见得是艮来止干是以艮之止止干之健渊】不家食吉养贤也【亦取尚贤　愚谓艮刚畜干有养贤之象尚贤之象　以上九一阳言养贤以干三阳言】利涉大川应乎天也【亦以卦　愚谓六五下与体而言　干应故曰应天】
　　颐贞吉养正则吉也观颐观其所养也自求口实观其自养也【释卦辞】附録【观其所养只是说君子之所养养浩然之气模様自养则如爵禄下至于饮食之类是说自求口实】天地养万物圣人养贤以及万民颐之时大矣哉【极言养道而賛之】
　　大过大者过也【以卦体释卦名义】栋桡本末弱也【复以卦体释卦辞本谓初末谓上弱谓隂柔】刚过而中巽而说行利有攸往乃亨【又以卦体卦徳释卦辞】大过之时大矣哉【大过之时非有大过人之材不能济也故叹其大】纂注【程子曰大过之时其事甚大如立非常之大事与不世之大功成絶俗之大徳皆大过之事也徐氏曰时字当玩自是时节当如此适其时当其事虽曰大过而不悖于道所谓刚过而中巽而说行者如尧舜之禅授而讴歌狱讼之皆归汤武之放伐而徯后迎师之恐后所以成大功而济于时焉茍非其时则尧舜亦且子而不贤矣汤武亦只守臣节而不敢革夏革殷矣时不可失此圣贤所以当天运立大事成大业也否则大乱之道而谓之利且亨可乎】
　　习坎重险也【释卦名义】水流而不盈行险而不失其信【以卦象释有孚之义言内实而行有常也】附録【水流不盈才一坎满便流出去行险不失其信是説决定如此】维心亨乃以刚中也行有尚往有功也【以刚在中心亨之象如是而往必有功也】纂注【蔡氏曰刚中二五也往有功动则出坎也】天险不可升也地险山川丘陵也王公设险以守其国险之时用大矣哉【极言之而賛其大也】
　　离丽也日月丽乎天百谷草木丽乎土重明以丽乎正乃化成天下【释卦名义】附録【重明是五二君臣重明之义大象又説大人继世重明之义不同渊】柔丽乎中正故亨是以畜牝牛吉也【以卦体释卦辞】附録【六二中正六五中而不正今言丽乎正丽乎中正次第说六二分数多惟这爻较好故元吉六五虽柔丽乎中而不得其正特借中字而包正字尔时举】






　　易附録纂注卷三
　　钦定四库全书
　　易附録纂注卷四　　　　元　胡一桂　撰
　　咸感也【释卦名义】纂注【丘行可曰咸非训感咸故感耳凡物两相对待而后感应之理生故咸有感义又曰咸者感也所以感者心也无心者不能感故咸加心而为感有心于感者亦不能咸感故感无心而为咸惟无容心于感然后无所不感也】柔上而刚下二气感应以相与止而说男下女是以亨利贞取女吉也【以卦体卦徳卦象释卦辞或以卦变言柔上刚下之义曰咸自旅来柔上居六刚下居五也亦通】纂注【蔡氏曰柔上上也坤上交干而为兊也刚下三也干下交坤而为艮也冯氏曰柔上刚下感应相与所以为亨止而说所以利贞男下女所以取女吉也】天地感而万物化生圣人感人心而天下和平观其所感而天地万物之情可见矣【极言感通之理】
　　恒久也刚上而柔下雷风相与巽而动刚柔皆应恒【以卦体卦象卦徳释卦名义或以卦变言刚上柔下之义曰恒自丰来刚上居二柔下居初也亦通】恒亨无咎利贞久于其道也天地之道恒久而不已也【恒固能亨且无咎矣然必利于贞乃为久于其道不贞则久非其道矣天地之道所以长久亦以贞而已矣】利有攸往终则有始也【久于其道终也利有攸往始也动静相生循环之理然必静为主也】纂注【程子曰恒非一定之谓也一定则不能常矣惟随时变易乃常道也故云利有攸往明理之如是惧人之泥于常也】日月得天而能久照四时变化而能久成圣人久于其道而天下化成观其所恒而天地万物之情可见矣【极言恒久之道】
　　遯亨遯而亨也刚当位而应与时行也【以九五一爻释亨义】附録【遯而亨也分明是説能遯便亨下面更説刚当位而应与时行也是何如曰此所以遯而亨也隂尚防为他刚当位而应所以能知时而遯是能与时待不然便是与时背砥】小利贞浸而长也【以下二隂释小利贞】附録【问小利贞浸而长也是见其浸长故设戒令其贞正且以寛君子之患然亦是他之福曰是如此与否初二两爻相似砥】纂注【程子曰圣贤之于天下虽知道之将废岂肯坐视其乱而不救必区区致力于末极之间强此之衰艰彼之进图其暂安茍得为之孔孟之所屑为也案语録盘涧问本义释小利贞与程不同朱子曰若如程则于刚当位而应与时行也下当云止而健隂浸而长故小利贞今但言小利贞浸而长也而不言隂进而长则小指隂小之小可知况当遯去之时事势已有不容正之者程虽善而有不通矣】遯之时义大矣哉【隂方浸长处之为难　愚谓遯故其时义为尤大也　以二隂之长成卦而以四阳之遯得名易为君子谋名卦必以阳为主如是则时义之大亦以阳之能遯为大也】大壮大者壮也刚以动故壮【释卦名义以卦体言则阳长过中大者壮也以卦徳言则干刚震动所以壮也】大壮利贞大者正也正大而天地之情可见矣【释利贞之义而极言之】附録【问大者正与正大不同上大字是指阳下正大是説理曰然亦縁上面有大者正字方説此学蒙问如何见天地之情曰正大便见得天地之情天地只是正大未尝有些子邪处道夫】
　　晋进也【释卦名义】明出地上顺而丽乎大明柔进而上行是以康侯用锡马蕃庶昼日三接也【以卦象卦徳卦变释卦辞】纂注【丘行可曰明出地上离乗坤也顺而丽乎大明坤附离也柔进而上行六自四上行而进于五也大明之君诸侯顺附被其宠锡待遇之礼而众多荣显也】
　　明入地中明夷【以卦象释卦名】内文明而外柔顺以蒙大难文王以之【以卦徳释卦义蒙大难谓遭纣之乱而见囚也】利艰贞晦其明也内难而能正其志箕子以之【以六五一爻之义释卦辞内难谓为纣近亲在其国内如六五之近于上六也】附録【文王箕子大槩皆是晦其明然文王之外柔顺是本分自然做底箕子晦其眀又曰艰贞是他那佯狂底意思便是艰难底气象渊】纂注【横渠张子曰文王难在外箕子难在内丘行可曰内文明则不失已而诡随外柔顺则不逆时而干祸文王尽全卦之义故以二体言箕子得一爻一义故以六五言】
　　家人女正位乎内男正位乎外男女正天地之大义也【以卦体九五六二　愚谓卦以二体言故惟言利女贞释利女贞之义　　而説离分数多彖就二五言故説男女正而内外爻义兼备又广彖辞之防也】家人有严君焉父母之谓也【亦谓二五】父父子子兄兄弟弟夫夫妇妇而家道正正家而天下定矣【上父初子五三夫四二妇五兄三弟以卦画推之又有此象】纂注【赵氏曰父义母慈母何以亦称严葢母之不严家之蠧也渎上下之分庇子弟之过乱内外之别嫚帷薄之仪父虽严有不能尽察者必父母尊严内外齐肃然后父尊子卑兄友弟恭夫制妇聴各尽其道而后家道正正家而天下定矣】睽火动而上泽动而下二女同居其志不同行【以卦象释卦名义】说而丽乎明柔进而上行得中而应乎刚是以小事吉【以卦徳卦变卦体释卦辞】天地睽而其事同也男女睽而其志通也万物睽而其事类也睽之时用大矣哉【极言其理而賛之】纂注【程子曰天髙地下其体睽也然阳降隂升相合而化育之事则同也男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉】
　　蹇难也险在前也见险而能止知矣哉【以卦徳释卦名义而賛其美】蹇利西南往得中也不利东北其道穷也利见大人往有功也当位贞吉以正邦也蹇之时用大矣哉【以卦变卦体释卦辞而賛其　愚谓往得中五也其道穷三时用之大也　也利见大人以下皆指五言】
　　解险以动动而免乎险解【以卦徳释卦名义】解利西南往得众也其来复吉乃得中也有攸往夙吉往有功也【以卦变释卦辞坤为众得众谓九四入坤体得中有功皆指九二也】天地解而雷雨作雷雨作而百果草木皆甲拆解之时大矣哉【极言而賛其大也】附録【隂阳之气闭结之极忽然迸散出做这雷雨只管闭结了若不解散如何防有雷雨作小畜所以不能成雨者畜不极也渊】
　　损损下益上其道上行【以卦体释　愚谓损内卦干九卦名义　　三之刚益上卦坤上六之柔而成损是为损下益上主刚而言故曰其道上行】损而有孚元吉无咎可贞利有攸往曷之用二簋可用亨二簋应有时损刚益柔有时损益盈虚与时偕行【此释卦辞时谓当损之时】附録【损上益下曰益损下益上曰损所以然者葢本厚则邦宁而君安乃所以为益也否则反是僴】纂注【程子曰有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则无别文之与实相须而不可阙也及夫文之胜末之流逺本丧实乃当损之时也夫子恐人之泥言也故复明之曰二簋之质用之当有时非所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也】
　　益损上益下民説无疆自上下下其道大光【以卦体释卦名义】纂注【徐氏曰损上益下者损上之刚益下之柔也下卦坤坤柔为民坤得益故民説无疆上干之下爻下为坤之下爻自上下下也天道下济而光明其道大光也故为益】利有攸往中正有庆利涉大川木道乃行【以卦体卦象释卦辞】附録【问木字本益字之误如何曰看来只是木字涣卦説乗木有功中孚説乗木舟虚以此见得渊某见一朋友説有八卦之金木水火土有五行之金木水火土如干为金易卦之金也兊之金五行之金也巽为木卦中取象也震为木乃东方属木五行之木也五行取四维也去伪】纂注【程子曰五以阳刚中正居尊位二复以中正应之是以中正之道益天下天下受其福恵也】益动而巽日进无疆天施地生其益无方凡益之道与时偕行【动巽二卦之徳干下施坤上生亦上文卦体之义又以此极言賛益之大】纂注【蔡氏曰无疆以悠久言无方以广大言与时偕行又言凡益之道当适乎时也程子曰天地之益无穷者理而已矣圣人利益天下之道应时顺理与天地合与时偕行也】
　　夬决也刚决柔也健而说决而和【释卦名义而賛其徳】于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也【此释卦辞柔乗五刚以卦体言谓以一小人加于众君子之上是其罪也刚长乃终谓一变则为纯干也】附録【彖云利有攸往刚长乃终今人以为阳不能无隂中国不能无夷狄君子不能无小人故小人不可尽去今观刚长乃终之言则圣人岂不欲小人之尽去耶但所以决之者自有道耳】纂注【徐氏曰阳刚之长当终于六位不可有未尽之隂也除恶务本君子虽盛不可以小人之势孤谓无能为不尽去之而存其孽也唐五王不去一武三思而患生于所忽不旋踵而君子之祸烈矣圣人于夬设戒之意葢深】
　　姤遇也柔遇刚也【释卦名】附録【人日用间诚意十分为善矣或有一分不好底意思潜以间于其间此意一便由邪径以长姤一隂生五阳便立不住了以此见凡于一事一念之防茍有不善之当防皆不可忽大雅】勿用取女不可与长也【释卦辞】纂注【程子曰取女者欲长久而成家也渐长之隂将消于阳不可与之长久也凡女子小人夷狄势茍渐盛何可与久故戒勿用取如是之女】天地相遇品物咸章也【以卦　愚谓以干遇巽巽体言　得坤初爻而成故有天地相遇之象又巽为东南之卦万物絜齐之时故有品物咸章之象】刚遇中正天下大行也【指九五】附録【姤不是好底卦然天地相遇以下却又甚好葢天地相遇又自别取一义刚遇中正只取九五或谓亦以九二言非也铢】姤之时义大矣哉【防防之际圣人所谨】附録【上面说天地相遇至天下大行正是好时节而不好之渐已生于防矣故当谨于此学蒙】纂注【程子曰天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也】
　　萃聚也顺以说刚中而应故聚也【以卦徳卦体释卦名义】王假有庙致孝亨也利见大人亨聚以正也用大牲吉利有攸往顺天命也【释卦辞】附録【顺天命伊川説萃时若不用大牲便是那以天下俭其亲相似也有此理这时节比不得那利用禴之事】观其所聚而天地万物之情可见矣【极言其理而賛之】纂注【徐氏曰天地万物髙下散殊感则见其情之通恒则见其情之久聚则见其情之同不于其聚而观之情之一者不可得而见矣】
　　柔以时升【以卦变释卦名】巽而顺刚中而应是以大亨【以卦徳卦体释卦　愚谓易以阳为大巽顺不足以大亨必刚中而应辞　是以大亨大亨之功非刚中之九二上应六五则不能致也】用见大人勿恤有庆也南征吉志行也
　　困刚掩也【以卦体释卦名】险以说困而不失其所亨其唯君子乎贞大人吉以刚中也有言不信尚口乃穷也【以卦徳卦体释卦　愚谓刚中指二五口兊象上六为兊之辞　主居穷极之地故有尚口乃穷之象】
　　巽乎水而上水井井养而不穷也【以卦象释卦名义】改邑不改井乃以刚中也汔至亦未繘井未有功也羸其瓶是以凶也【以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也】纂注【晁氏曰或谓彖主三阳言五井冽寒泉食是阳刚居得中正邑可改而井不可改也三井渫不食是水未见于用未有功也二瓮敝漏是既不得水并其瓶而亡之羸其瓶而凶者也】革水火相息二女同居其志不相得曰革【以卦象释卦名义大畧与睽相似然以相违而为睽相息而为革也息灭息也又为生息之义灭息而后生息也】纂注【金陵王氏曰泽火非如坎离有隂阳相运之道其相遇则相息而已其相息也唯胜者能革其不胜者耳】已日乃孚革而信之文明以説大亨以正革而当其悔乃亡【以卦徳释卦辞】纂注【程子曰离为文明兊为説文明则理无不尽事无不察説则人心和顺革而能照察事理和顺人心可致大亨而得贞正如是变革得其至当故悔亡也】天地革而四时成汤武革命顺乎天而应乎人革之时大矣哉【极言而賛其大】附録【革是更革之谓须是翻转更变一畨所谓上下与天地同流岂曰小补之哉小补之者谓扶衰救弊逐些补缉如锢露家事相似若是更革则须彻底重新铸造非止补苴罅漏而已汤武顺天应人是如此通论兊卦易言顺天应人后来尽説应天顺人非也又曰顺天应人革就革命上説言顺天理应人心胡致堂管见中辨得好愚案梁武帝受禅顔见逺不食卒帝曰我自应天従人何预士夫事管见曰易之革曰汤武革命顺乎天而应乎人未闻应乎天也应者对感而言人事作于下则天理应乎上岂曰天感乎上而人应乎下欤为是言者不知天之为天矣故易惟曰顺乎天顺乎天者顺理也后世务名不务实以兵取国者曰吾应天顺人也相承而罔察至以为尊号其失逺矣】
　　鼎象也以木巽火亨饪也圣人亨以享上帝而大亨以养圣贤【以卦体二象释卦名义因极其大而言之亨帝贵诚用犊而已养贤则饔飱牢礼当极其盛故曰大亨】纂注【蔡氏曰亨饪鼎之用也变腥而为熟易坚而为柔亨饪不过祭祀賔客二事而祭之大者无出于上帝賔客之重者无过于圣贤】巽而耳目聪明柔进而上行得中而应乎刚是以元亨【以卦象卦变卦体释卦辞】纂注【程子曰离明而中虚于上为耳目聪明之象】
　　震亨【震有亨道不待言也】震来虩虩恐致福也笑言哑哑后有则也【恐致福恐惧以致福也则法也】震惊百里惊逺而惧迩也出可以守宗庙社稷以为祭主也【程子以为迩也下脱不丧匕鬯四字今従之出谓继世而主祭也或云出即鬯字之误】
　　艮止也时止则止时行则行动静不失其时其道光明【此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言】附録【行固非止然行而不失其理乃所止也僴问艮之象何以为光明曰定则明凡人胷次烦扰则愈见昬昧中有定止则自　愚谓然光明庄子所谓泰宇定则天光是也学蒙　艮一阳见于二隂之上阳明着见隂莫得而掩蔽之故艮独称光明】艮其止止其所也上下敌应不相与也是以不获其身行其庭不见其人无咎也【此释卦辞易背为止以明背即止也背者止之所也以卦体言内外之卦隂阳敌应而不相与也不相与则内不见己外不见人而无咎矣晁氏云艮其止当依卦辞作背】附録【八纯卦皆不相与只是艮卦是止尤不相与内不见己是内卦外不见人是外卦两卦各自去渊】
　　渐之进也女归吉也【之字疑衍或是渐字】进得位往有功也进以正可以正邦也【以卦变释利贞之意葢此卦之变自涣而来九进居三自旅而来九进居五皆为得位之正】其位刚得中也【以卦体言谓九五】止而巽动不穷也【以卦徳言渐进之义】纂注【程子曰内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有困穷也】
　　归妹天地之大义也天地不交而万物不兴归妹人之终始也【释卦名义也归者女之终生育者人之始】纂注【程子曰天地不交则万物何従而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也】说以动所归妹也【又以卦徳言之】附録【归妹未有不好只是説以动带累他】征凶位不当也无攸利柔乗刚也【又以卦体释卦辞男女之交本皆正理惟若此卦则不得其正也】纂注【程子曰归妹诸爻皆不当位又有乗刚之过二五皆乗刚男女有尊卑之序夫妇有倡随之礼此常理也如恒是也茍不有常正之道徇情肆欲唯説是动则夫妇渎乱男牵欲而失其刚妇纽説而忘其顺如归妹之　愚谓动而説为随此乗刚是也所以凶无往而利也　阳倡而隂和男行而女従得男女之正故元亨利贞説以动为归妹则是隂反先倡而阳和女反先行而男従失男女之正故征凶无攸利柔乗刚柔谓三五刚谓二四皆隂阳失位也】
　　丰大也明以动故丰【以卦徳释卦名义】附録【明以动故丰以明心应事物非明则动无所之非动则明无所用僴徒明不行则明无所用空明而已徒行不明则行无所向防行而已伯羽】王假之尚大也勿忧宜日中宜照天下也【释卦辞】附録【王假之尚大也只是王者至此极大底时节所尚者皆大事僴问君徳如日之中乃能尽照天下否曰易如此看不得只是如日之中则自然照天下却不可将作道理解他僴】日中则昃月盈则食天地盈虚与时消息而况于人乎况于鬼神乎【此又明卦辞外意言不可过中也】附録【物到盛时必衰虽神有所不能违也僴天地是举其全体而言神是指其中运动变化者通上彻下而言如雨风露雷草木之类皆是又曰丰卦彖许多言语其实则在日中则昃月盈则食天地盈虚与时消息数语上这盛得极常须谨守得日中时候方得不然偃仆倾壊了又曰这处去危亡只是一间耳须是兢兢如奉槃水方得又曰这便是康节所谓酩酊离披时候如何不忧惧谨畏宣政间有以奢侈为言者小人都云当丰亨豫大之时须是恁地奢泰方得所以一向放肆如何得不乱学蒙】
　　旅小亨柔得中乎外而顺乎刚止而丽乎明是以小亨旅贞吉也【以卦体卦徳释卦辞】旅之时义大矣哉【旅之时为难处】纂注【徐氏曰一柔在外而处二刚之中是羁旅之人交于强有力者茍非善处卑则取辱髙则招祸鲜不失矣惟于止知其所止无私交无暗事非贤不主非善不与止而丽乎明也夫如是内不失已外不失人虽在旅困亦可小亨得旅之正而吉也】
　　重巽以申命【释卦义也巽顺而入必究乎下命令之象重巽故为申命也】附録【巽是重卦故曰重巽八卦之象皆如此僴申字是叮咛反复之意风无所不入如命令之叮咛告戒无所不至故象以之学蒙】刚巽乎中正而志行柔皆顺乎刚是以小亨利有攸往利见大人【以卦体释卦辞刚巽乎中正而志行指九五柔谓初四】
　　兊说也【释卦名义】刚中而柔外说以利贞是以顺乎天而应乎人说以先民民忘其劳说以犯难民忘其死説之大民劝矣哉【以卦体释卦辞而极言之】附録【説若不是刚中便是违道干誉便成邪媚下面许多道理都従这个刚中柔外来渊】纂注【徐氏曰刚中二五也柔外三上也刚中而柔外则立己者正而説人者非邪矣程子曰阳刚居中中心诚实之象柔爻在外接物和柔之象故为説利贞説之以道宜正也説而能贞是以上顺天理下应人心説道之至正至善者也若夫违道以干百姓之誉者茍取一时之説耳非君子之正道也君子之道其説于民如天地之施感于其心而説服无斁故以之先民则民心悦随而忘其劳率之以犯难则民心説服于义而不恤其死説道之大民莫不知劝劝谓信之而勉力顺従】
　　涣亨刚来而不穷柔得位乎外而上同【以卦变释卦辞】附録【刚来而不穷是居位得中若在下则穷矣学蒙刚来而不穷是九三来做二柔得位而上同是六二上做三此説有些不穏却为是六　愚谓本义以卦变自渐来故指柔三不唤做得位　　为三三却未为得位蔡氏指柔为四则四正得位外谓外卦上同谓上同于五似为得之】王假有庙王乃在中也【中谓庙中】附録【此卦只是卜祭吉又更宜涉川王乃在中是指庙中言王指九五言宜在庙祭祀渊】利涉大川乗木有功也
　　节亨刚柔分而刚得中【以卦体　愚谓下体本干分三释卦辞　刚上而为五上体本坤分五柔下而为三是刚上而得五之中也】苦节不可贞其道穷也【又以理言】説以行险当位以节中正以通【又以卦徳卦体言之当位中正指五又坎为通】附録【説以行险程説是也説则欲进而有险在前进去不得故有节止之义又曰节便是阻节之意坎为通水在中间流而不止也】纂注【程子曰人于所説则不知己遇艰险则思止方説而止为节之义当位以节五居尊位主节者也处得中正节而能通也中正则通过则苦矣又曰以刚中正为节如惩忿窒欲损过折有余是也不正之节如啬节于用懦节于行是也】天地节而四时成节以制度不伤财不害民【极言节道】附録【天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这个拆做两截两截又拆做四截便是春夏秋冬他是自然之节初无人使他圣人则因其自然之节而节之如脩道之谓教天秩有礼之类皆是天地则和这个都无只是自然如此圣人法天做这许多节指出来渊】
　　中孚柔在内而刚得中説而巽孚乃化邦也【以卦体卦徳释卦名义】附録【柔在内而刚得中这个是就全体看则中虚就二体看则中实他都见得有孚信之意故唤作中孚伊川此二句却説得好】豚鱼吉信及豚鱼也利涉大川乗木舟虚也【以卦象言】纂注【呉氏曰先儒以豚鱼为二物实一物耳葢兊泽巽风豚鱼生于泽而主风古云江豚鱼出而风今江湖行舟之人见江豚作则知风之至天下之物皆有自然之信凡天机之触天籁之鸣非物能然也皆天理之真天道之妙流行贯通在物有不能违耳】中孚以利贞乃应乎天也【信而正则应乎天矣】
　　小过小者过而亨也【以卦体释卦名义与其辞】过以利贞与时行也柔得中是以小事吉也【以二五言】刚失位而不中是以不可大事也【以三四言】有飞鸟之象焉飞鸟遗之音不宜上宜下大吉上逆而下顺也【以卦体言】附録【行过恭用过俭皆是宜下之意煇】纂注【蔡氏曰卦体有飞鸟之象中二爻象身上下四爻象翼上逆而下顺隂之道也】
　　既济亨小者亨也【济下疑脱小字】利贞刚柔正而位当也【以卦体言】初吉柔得中也【指六二】终止则乱其道穷也纂注【程子曰天下之事不进则退无一定之理济之终不济而止矣无常止也衰乱至矣葢其道已穷极也九五之才非不善也时极道穷理当必变也圣人至此奈何曰唯圣人为能通其变于未穷不使至于极也尧舜是也故有终而无乱邱行可曰人之常情处无事则止心生止则心有所怠而不复进此乱之所従起处多事则戒心生戒则心有所畏而不敢肆此治之所由兆治乱者天也所以制其治乱者人也彖曰终乱而传曰终止则乱止则乱矣不止乱安従生玩止一辞则知夫子有功于賛易也】
　　未济亨柔得中也【指六五言】附録【问未济所以亨者便是有济之理而柔得中又有亨之道曰然学履】小狐汔济未出中也濡其尾无攸利不续终也附録【汔字训防与井卦同既曰防便是未济未出中不独是説九二通一卦之体皆是未出乎坎险所以未济学履不续终也是首济而尾濡不能济不相接续去故曰不续终也狐尾大濡其尾则济不得矣】虽不当位刚柔应也纂注【冯氏曰六爻虽不当位而刚柔皆应茍能协力以济亦可致亨未济者终济矣】











　　易附録纂注卷四
　　钦定四库全书
　　易附録纂注卷五　　　　元　胡一桂　撰【象者卦之上下两象及两象之六爻周公所系之辞也】附録【易象説易之有象其取之有所従其推之有所用非茍为寓言也然两汉诸儒必欲究其所従则既滞泥而不通王弼以来直欲推其所用则又疎略而无据二者皆失之一偏而不能阙其所疑之过也且以一端论之干之为马坤之为牛説卦有明文矣马之为健牛之为顺在物有常理矣至于案文索卦若屯之有马而无干离之有牛而无坤干之六龙则或疑于震坤之牝马则当反为干是皆有不可晓者是以汉儒求之説卦而不得则遂相与创为互体变体五行纳甲飞伏之法参互以求而幸其偶合其説虽详然其不可通者终不可通其可通者又皆傅防穿凿而非有自然之势唯其一二之适然而无待于巧説者为若可信然上无所闗于义理之本原下无所资于人事之训戒则又何必苦心极力以求于此而欲必得之哉故王弼曰义茍应健何必干乃为马爻茍合顺何必坤乃为牛而程子亦曰理无形也故假象以显义此其所以破先儒胶固支离之失而开后学玩辞玩占之方则至矣然观其意又似直以易之取象无复有所自来但如诗之比兴孟子之譬喻而已如是则説卦之作为无所与于易而近取诸身逺取诸物者亦剰语矣故疑其説亦若有未尽者因切论之以为易之取象固必有所自来而其为説已具于太卜之官顾今不可复考则姑阙之而直据辞中之象以求象中之意使冒以为训戒而决吉凶如王氏程子与吾本义之云者其亦足矣固不必深求其象之所自来然亦不可直谓假设而遽欲忘之也　看易若靠定象看便滋味长若只悬空看也没甚意思煇王弼伊川于象底意思不可见却只　愚尝谓数圣人取象就他象上推求道理渊　各有不同故说卦言象求之于经不尽合葢夫子所自取之象惟多不必尽同于先圣也朱子尝曰伏羲自是伏羲易文王周公自是文王周公易夫子自是夫子易以此求之得其要矣详见易象图説】
　　天行健君子以自彊不息【天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天徳之刚则自彊而不息矣】附録【乾卦有两干是两天也昨日行一天也今日行又一天也其实一天而行健不已此所以为天行健也人杰胡安定説得好曰天者干之形干者天之用天形苍然南极入地下三十六度北极出地上三十六度状如倚杵其用则一昼一夜行九十余万天之行健可知故君子法之以自彊不息云渊因言天之气运转不息故阁得地在中间如弄椀珠底只运动不住故在空中不坠少有息则坠矣铢君子以自彊不息非是説去赶逐他学他如此不息只是常存得此心则天理常行而周流不息矣煇天行健以气言之则一昼一夜周乎三百六十五度而又过一度　愚以理言之则于穆不已无间容息岂不是至健僴　谓六十四卦大象皆着一以字以者所以体易而用之也即一以字示万世学者用易之方不可不察也】潜龙勿用阳在下也【阳谓九下谓潜】见龙在田徳施普也附録【如日方升虽未中天而其光已无所不被矣铢】终日干干反复道也【反复重复践行之意】纂注【徐氏曰反复往来必由乎道动循天理虽危而安也三位在二体之中可进而上可退而下故言反复】或跃在渊进无咎也【可以进而不必进也】纂注【徂徕石氏曰爻辞但云或跃无咎夫子必谓须进乃加进字以防其疑以进为无咎不进则有咎矣以进释跃字】飞龙在天大人造也【造犹作也】亢龙有悔盈不可久也纂注【丘行可曰盈谓阳极释亢字不可久谓隂生释有悔字】用九天徳不可为首也【言阳刚不可为物先故六阳皆变而吉　天行以下先儒谓之大象潜龙以下先儒谓之小象后放此】附録【干为万物之始故天下之物无不资之以始但其六爻有时而皆变故有羣龙无首之象而君子体之则当谦恭卑顺不敢为天下先耳非谓可天徳而不可为首若曰干不为首则万物何所资始而又谁为之首乎】纂注【徐氏曰六爻皆用九则干变之坤九者刚健之极天之徳也天徳不可为首指卦变言即坤无首之义非谓干刚有所不足也善用九者物极必变刚而能柔不为物先用坤道也】
　　地势坤君子以厚徳载物【地坤之象亦一而已故不言重而言其势之顺则见其髙下相因之无穷至顺极厚而无所不载也】附録【地之势常有顺底道理且如这个平地面前便有坡陀处突然起底也日顺渊铢问地势犹言髙下相因之势以其顺且厚否曰髙下相因只是顺若厚又是一个道理然惟其厚所以上下只管相因去只见得他顺若是薄底物髙下只管相因则倾陷了不能如此之无穷矣惟其髙下相因无穷所以为至顺也君子体之惟至厚为能载物也】履霜坚冰隂始凝也驯致其道至坚冰也【案魏志作初六履霜今当従之驯顺习也】六二之动直以方也不习无不利地道光也含章可贞以时也或从王事知光大也纂注【程子曰夫子惧人守文而不达义也又従而明之言义所当为则以时而非含蔵终不为也又曰象只举上句解义则并及下文或従王事而能无成有终者是其知之光大也唯其知之光大故能含晦浅暗之人有善唯恐人不知岂能含章也】括囊无咎慎不害也黄裳元吉文在中也【文在中而见于外也】龙战于野其道穷也用六永贞以大终也【初隂后阳故曰大终】附録【坤六爻皆隂其始本小到此隂皆变阳所谓以大终也言始小而终大文蔚】
　　云雷屯君子以经纶【坎不言水而言云者未通之意经纶治丝之事经引之纶理之也屯难之世君子有为之时也】纂注【冯氏曰云雷方作而未有雨有屯结之象君子观象以治世之屯犹治丝者既经之又纶之所以　愚谓坎在上为云未下而成解其结而使就条理也　雨故云雷屯言隂阳之未通也】虽盘桓志行正也以贵下贱大得民也纂注【程子曰阳居隂下贵下贱之象方屯之时隂柔不能自存有一阳刚之才众所归従更能自处卑下所以大得民也】六二之难乗刚也十年乃字反常也即鹿无虞以从禽也君子舍之往吝穷也纂注【程子曰事不可而妄动以従欲也无虞而即鹿以従禽也当屯之时不可动而动犹无虞而即鹿以有従禽之心也君子则见防而舍之不従若往则可吝而困穷矣】求而往明也屯其膏施未光也泣血涟如何可长也山下出泉蒙君子以果行育徳【泉水之始出者必行而有渐也】附録【育徳有山之象果行有水之象】纂注【徐氏曰蒙而未知所适也必体坎之刚中以决果其行而达之蒙而未有所害也必体艮之静止以养育其徳而成之】利用刑人以正法也【蒙之初法不可不正惩戒所以正法也】子克家刚柔接也【指二五之应】纂注【程子曰二五刚柔之情相接故得行其刚中之道成蒙之功茍非上下之情亲二虽刚中安能尸其事乎】勿用取女行不顺也【顺当作慎葢顺慎古字通用荀子顺墨作慎墨且行不慎于经意尤亲切】困蒙之吝独逺实也【实协韵去声】纂注【徐氏曰刚实蒙四独逺之困于蒙者也故吝】童蒙之吉顺以巽也　【愚谓顺以爻柔言巽以巽志应二言】利用御寇上下顺也【御寇以刚上下皆得其道】附録【上九一阳而众隂随之如人皆顺従于我故能御寇须是自家屋里人従我方能去理防外头人若自家屋里人不従时如何去御得寇所以象曰上下顺也煇】
　　云上于天需君子以饮食宴乐【云上于天无所复为待其隂阳之和而自雨尔事之当需者亦不容更有所为但饮食宴乐俟其自至而已一有所为则非需也】附録【问屯需二象皆隂阳未和洽成雨之象然屯言经纶而需言饮食宴乐何也曰需是缓意在他无所致力只得饮食宴乐屯是物之始生象草木出地之状其初出时欲破地面而出不无龃龉艰难故当为经纶其义不同时举】纂注【程子曰君子观象懐其道义安以待时饮食以养　愚其气体宴乐以和其心志所谓居易以俟命也　　谓饮食坎象宴乐乐天也乾象】需于郊不犯难行也利用恒无咎未失常也需于沙衍在中也虽小有言以吉终也【衍寛意以寛居中不急进也】需于泥灾在外也自我致寇敬慎不败也【外谓外卦敬慎不败明占外之占圣人示人之意切矣】附録【铢问占外之占何也曰象中本无此意占者不可无此意所谓占外意也铢孔子虽説推明义理这般所在又变例推明占筮之意需于泥灾在外占得此象虽若不吉然能敬慎则不败又能忍以需待处之得其道所以不凶或失其刚健之徳又无坚忍之志则不能不败矣文蔚】纂注【丘行可曰寇坎也三既迫坎则害己切己故曰致寇至夫坎险在外未尝迫人由人急于求进自迫于险以致祸败象以自我释之明致灾之由不在他人也然于此能以敬慎自处则亦不至于败也】需于血顺以聴也纂注【丘行可曰需之三四干坎之防也三恃健冒险而进四据险以待干之来圣人于三之象以敬告之能敬则不犯坎矣于四之象以顺告之能顺则不忤干矣二者交尽其道此处需之要也】酒食贞吉以中正也不速之客来敬之终吉虽不当位未大失也【以隂居上是为当位言不当位未详】附録【凡初上二爻阶无位二士三卿大夫四大臣五君位上六之不当位如父母老不任家事而退闲僧家之有西堂之类铢】纂注【蔡氏曰敬故未大失】
　　天与水违行讼君子以作事谋始【天上水下其行相违作事谋始讼端絶矣】不永所事讼不可长也虽小有言其辨明也不克讼归逋窜也自下讼上患至掇也【掇自取也】纂注【程子曰自下而讼其上义乖势屈祸患之至犹掇拾而取之言易得也】食旧徳従上吉也【従上吉谓随人则吉明自主事则无成功也】复即命渝安贞不失也讼元吉以中正也【中则聴不偏正则断合理】以讼受服亦不足敬也
　　地中有水师君子以容民畜众【水不外于地兵不外于民故能养民则可以得众矣】纂注【刘夀翁曰古者兵农合一居则为比闾族党之民役则为伍两军旅之众此众即此民也故曰水不外于地兵不外于民君子观象容之畜之于无事之时用之于有事之日故曰能养民则可以得众矣】师出以律失律凶也在师中吉承天宠也王三锡命懐万邦也纂注【程子白在师中吉者以其承天之宠任也天谓上也人臣非君竉任之则安得专征之权而有成功之吉象以二专主其事故发此义王三锡以恩命襃其成功所以懐万邦也】师或舆尸大无功也左次无咎未失常也【知难而退师之常也】长子帅师以中行也弟子舆尸使不当也大君有命以正功也小人勿用必乱邦也【圣人之成深矣】
　　地上有水比先王以建万国亲诸侯【地上有水水比于地不容有间建国亲侯亦先王所以比于天下而无间者也彖意人来比我此取我往比人】附録【伊川言建万国以比民言民不可尽得而比故建诸侯使比民而天子所亲者诸侯而已这便是他比天下之道渊】纂注【程子曰亲比而无间者莫如水在地上所以为比也先王观比之象以建万国亲诸侯建立万国所以比民亲抚诸侯所以比天下也】比之初六有他吉也比之自内不自失也【得正则不自失矣】纂注【程子曰守己中正之道以待上之求乃不自失也】比之匪人不亦伤乎纂注【徐氏曰三居不正之位而应上比之匪人也上比无首而凶己乃应之亦可伤矣马援劝隗嚣専意东方而隗嚣降蜀至于杀身亡宗为天下笑者非大可伤乎】外比于贤以从上也显比之吉位正中也舍逆取顺失前禽也邑人不诫上使中也【由上之徳使不偏也】比之无首无所终也【以上下之象言之则为无首以始终之象言之则为无终无首则无终矣】
　　风行天上小畜君子以懿文徳【风有气而无质能畜而不能久故为小畜之象懿文徳言未能厚积而逺施也】复自道其义吉也牵复在中亦不自失也【亦者承上爻义】夫妻反目不能正室也【程子曰説辐反目三自为也】纂注【程子曰隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之也故説辐反目三自为也三自处不以道故四得制之不使进犹夫不能正室家故致反目也】有孚惕出上合志也有孚挛如不独富也既雨既处徳积载也君子征凶有所疑也纂注【疑均敌也柔畜既盛必敌刚也蔡氏】
　　上天下泽履君子以辩上下定民志【程备矣】纂注【程子曰天在上泽居下上下之正理也人之所履当如是故取其象而为履君子观履之象以辩别上下之分以定其民志夫上下之分明而后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于已也农工商贾勤其事而所享有限故皆有定志而天下之心可一后世自庶士至于公卿日至于尊荣农工商贾日至于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辩上下使各当其分以定民之心志也】素履之往独行愿也纂注【程子曰安履其素而往者非茍利也独行其志愿耳若欲贵之心与行道之心交战于中岂能安履其素也】幽人贞吉中不自乱也纂注【徐氏曰上无应与而独善其身日用常行坦然平易不为艰难阻絶之行自守以正而外物不乱所以吉也】眇能视不足以有明也跛能履不足以与行也咥人之凶位不当也武人为于大君志刚也愬愬终吉志行也夬履贞厉位正当也【伤于所恃】元吉在上大有庆也【若得元吉则大有福庆也】
　　天地交泰后以财成天地之道辅相天地之宜以左右民【财成以制其过辅相以补其不及】附録【问圣人财成辅相之功当无时而不然何独于泰卦言之曰天地交泰万物各遂其理圣人自此方能致用若天地闭塞万物不生圣人亦无所施其巧煇财成犹裁截成就之也辅相只于财成处以补其不及而已财成眼前皆可见且如君臣父子兄弟夫妇圣人为制下许多礼数伦序只此便是财成处至大至小之事皆是固是万物本有此道理若非圣人财成亦不能得如此齐整此皆天地之所不能为而圣人能之所以賛天地之化育而功与天地参也又问继天立极曰天只生得许多人物与许多道理然天却自做不得所以必得圣人为之修道立教以教化百姓所谓财成天地之道辅相天地之宜是也葢天做不得底须圣人为他做也又问辅相财成学者日用处有否曰饥食渇饮冬裘夏葛耒耜罔罟皆是僴财成是裁做段子底辅相是佐助他底天地之化儱侗相续下来圣人便裁作段子如气化一年一周圣人与他截做春夏秋冬四时渊问干健坤顺如何得有过不及之差曰乾坤者一气运于无心不能无过不及之差圣人有心以为之主故无过不及之失所以天地之功必有待于圣人长孺】纂注【蔡氏曰天地之道谓日月寒暑之往来东西南北之经纬天地之宜谓春生秋杀髙黍下稻于道则制裁其节于宜賛助之而已又曰天地之道以气形全体言天地之宜以时势所适言财成者因其全体而裁制其节使不过辅相者随其所宜而賛助其所不及如气化流行笼统相续圣人则为之裁制以分春夏秋冬之节地形广邈经纬交错圣人则为之裁制其东西南北之限此财成天地之道也春生秋杀此时运之自然髙黍下稻此地势之所宜也圣人则辅相之使当春而耕当秋而敛髙者种黍下者种稻此辅相天地之宜也】拔茅征吉志在外也纂注【蔡氏曰在外谓应隂也隂为民君子在内则恩泽及乎民也】包荒得尚于中行以光大也无往不复天地际也纂注【徐氏曰乾坤相遇之际泰否反复之机实在于此可不戒哉】翩翩不富皆失实也不戒以孚中心愿也【隂本居下在上为失实】以祉元吉中以行愿也纂注【徐氏曰中以行愿居中应二行其志愿非勉强也】城复于隍其命乱也【命乱故复否告命所以治之也】
　　天地不交否君子以俭徳辟难不可荣以禄【收敛其徳不形于外以辟小人之难人不得以禄位荣之】纂注【蔡氏曰天地不交二气郁塞否之象也顺阳消之象而晦处穷约也】拔茅贞吉志在君也【小人而变为君子则能以爱君为念而不计其私矣】大人否亨不乱羣也【言不乱于小人之羣】包羞位不当也纂注【程子曰隂柔居否不中不正所为可羞者处不当故也处不当位所为不以道也】有命无咎志行也大人之吉位正当也纂注【程子曰有大人之徳而得至尊之正位故能休天下之否是以吉也无其位则虽有其道将何为乎故圣人之位谓之大寳】否终则倾何可长也纂注【程子曰岂有长否之理极而必反理之常也】
　　天与火同人君子以类族辩物【天在上而火炎上其性同也类族辩物所以审异而致同也】附録【类族如青底做一类白底做一类恁地类了同底自同异底自异渊类族是就人上説辩物是就物上説天下有不可以皆同之理故随他地头去分别类族如分姓氏张姓作一类李姓作一类辩物如牛是一类马是一类就其异处以致其同此其所以为同学家】纂注【冯氏曰类族是如天之兼覆辩物是如火之烛照】出门同人又谁咎也纂注【程子曰出门同人所同者广无所偏私人之同也有厚薄亲疎之异过咎所由生既无偏党谁其咎之】同人于宗吝道也伏戎于莽敌刚也三嵗不兴安行也【言不能行】纂注【蔡氏曰敌谓五安何也安往而不得贫贱之安】乘其墉义弗克也其吉则困而反则也【乘其墉矣则非其力之不足也特以义之弗克而不攻耳能以义防困而反于法则故吉也】同人之先以中直也大师相遇言相克也【直谓理直】同人于郊志未得也纂注【蔡氏曰未及乎野未尽乎大同之道故曰志未得也】
　　火在天上大有君子以遏恶善顺天休命【火在天上所照者广为大有之象所有既大无以治之则衅蘖萌于其间矣天命有善而无恶故遏恶善所以顺天反之于身亦若是而已矣】附録【天道喜善而恶恶遏恶而善非顺天休命而何葢卿尧舜之治既举元凯必放共兜此易所谓遏恶善顺天休命者也葢善者天理之本然恶者人欲之邪妄是以天之为道既福善祸淫又以赏罚之权寄之司牧使之有补助其祸福之所不及戊申封事】纂注【蔡氏曰遏恶善离象顺天休命乾象】大有初九无交害也大车以载积中不败也公用亨于天子小人害也纂注【程子曰民众财丰反擅其富彊益为不顺是小人大有则为害又大有为小人之害】匪其彭无咎明辩晢也【晢明貌】纂注【蔡氏曰居离明之始故能辩其理之必至】厥孚交如信以志也【一人之信足以上下之志也】威如之吉易而无备也【太柔则人将易之而无畏备之心】大有上吉自天祐也
　　地中有山谦君子以裒多益寡称物平施【以卑蕴髙谦之象也裒多益寡所以称物之宜而平其施损髙増卑以趋于平亦谦之意也】附録【问谦是损髙就低使教恰始曰大抵人多见得在己者髙在人者卑谦则抑己之髙而卑以下人便是平也学蒙臣伏见近年百事多务含容曲直是非两无所问似闻圣意谓如此处置方得均平然臣切有疑焉易象曰称物平施葢古之欲为平者必称其物之大小髙下而为其施之多寡厚薄然后乃得其平若不问其是非曲直而待之如一则是善者常不得伸而恶者反幸而免以此为平是乃所以为大不平也戊申封事】谦谦君子卑以自牧也纂注【程子曰自牧自处也诗云自牧归荑蔡氏曰牧养也】鸣谦贞吉中心得也劳谦君子万民服也纂注【蔡氏曰万民众柔义】无不利防谦不违则也【言不为过】利用侵伐征不服也纂注【蔡氏曰不服谓四】鸣谦志未得也可用行师征邑国也【隂柔无位才力不足故其志未得而至于行师然亦适足以治其私邑而已】纂注【邱行可曰二与上皆曰鸣谦以有感乎三也然柔近刚则先得乎刚二比三近也故中心得上应三逺也故志未得】
　　雷出地奋豫先王以作乐崇徳殷荐之上帝以配祖考【雷出地奋和之至也先王作乐既象其声又取其义殷盛也】附録【象其声者谓雷取其义者谓和崇徳谓着其徳作乐所以其徳时举先王作乐其功徳便自不可掩砥问崇徳如大韶大武之类否曰是先王作乐无处不用如宴飨饮食之时无不用此特言其大者尔学蒙】纂注【程子曰雷者阳气奋隂气相薄而成声阳始潜闭地中及其动则出地奋震也始闭郁及奋则通达和豫故为豫也坤顺震动和顺积中而于声乐之象也潘氏曰乐之为用朝觐聘飨祭祀各有所主惟郊祀上帝则大合古今众乐而奏之大司乐圜丘之奏乐极九变是也故曰殷荐之上帝以配祖考郊祀后稷以配天配以祖也宗祀文王于明堂以配上帝配以考也】初六鸣豫志穷凶也【穷谓满极】不终日贞吉以中正也盱豫有悔位不当也由豫大有得志大行也六五贞疾乗刚也恒不死中未亡也冥豫在上何可长也泽中有雷随君子以向晦入宴息【雷蔵泽中随时休息】纂注【冯氏曰雷声于震之春收声于兊之秋由震而兊雷蔵泽中与时休息为随时之象日出于东方之震而入于西方之兊由震而兊自明向晦出于明者至晦而入也劳者宴作者息矣所以用随也天地之随为昼夜为寒暑为古今君子之随为动息为语黙为行蔵一昼一夜之顷而动息随之况于消息盈虚之大者乎黄宗台曰卦爻取随时而动大象取随时而息】官有渝従正吉也出门交有功不失也系小子弗兼与也纂注【程子曰人之所随得正则逺邪従非则失是无两従之理二茍系初则失正矣弗能兼与也故以戒人従正当専一也】系大夫志舍下也随有获其义凶也有孚在道明功也孚于嘉吉位正中也拘系之上穷也【穷极也】
　　山下有风蛊君子以振民育徳【山下有风物壊而有事矣而事莫大于二者乃治己治人之道也】附録【当蛊之时必有以振起耸动民之观聴而在己进徳不已必须有此二者则可以治蛊矣振民有风之象育徳有山之象】纂注【徐氏曰山下有风风薄山而回物皆散乱蛊之象也愚谓育徳山象如山之养成材力也】干父之蛊意承考也纂注【郑氏曰子改父道始虽劳而终则吉葢其事若不顺而其意则在于承其父也】干母之蛊得中道也干父之蛊终无咎也裕父之蛊往未得也干父用誉承以徳也不事王侯志可则也
　　泽上有地临君子以教思无穷容保民无疆【地临于泽上临下也二者皆临下之事教之无穷者兊也容之无疆者坤也】纂注【蔡氏曰教思无穷泽润地之象也容保民无疆地容泽之象也】咸临贞吉志行正也咸临吉无不利未顺命也【未详】纂注【蔡氏曰命君命谓五也徐氏曰二刚咸临有进逼陵躐之势五柔二刚有君弱臣强之疑以此相临岂能遽合自二言之其初未顺命也然五以柔中用二二以刚中应五岂终不顺哉圣人以未顺命释之欲人知以道事君而不茍于従上也】甘临位不当也既忧之咎不长也至临无咎位当也大君之宜行中之谓也敦临之吉志在内也
　　风行地上观先王以省方观民设教【省方以观民设教以为观】纂注【程子曰风行地上周及庶物为游歴周览之象故先王体之为省方之礼以观民俗而设政教也设教者如奢则约之以俭俭则示之以礼是也省方观民也设教为民观也】初六童观小人道也闚观女贞亦可丑也【在大夫则为丑也】观我生进退未失道也观国之光尚賔也观我生观民也【此夫子以义言之明人君观已所行不但一身之得失又当观民徳之善否以自省察也】观其生志未平也【志未平言虽不得位未可忘戒惧也】
  </div>
  <div class="pagination">
   <a href="易附录纂注.html">
    上一页
   </a>
   <a href="易附录纂注.html">
    1
   </a>
   <span class="current-page">
    2
   </span>
   <a href="易附录纂注_page3.html">
    3
   </a>
   <a href="易附录纂注_page4.html">
    4
   </a>
   <a href="易附录纂注_page5.html">
    5
   </a>
   <a href="易附录纂注_page6.html">
    6
   </a>
   <a href="易附录纂注_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
