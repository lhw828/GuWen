<!DOCTYPE html>
<html>
<head>
    <meta charset="UTF-8">
    <title>易经存疑 - 第 9 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 9 页/共 42 页</h1>
    <div class="content">　　不乱羣正解安守其否意
　　君子以彼包承于我而遂与他去便是乱于小人之羣如汉蔡邕之于董卓是也
　　六三包羞
　　六三隂柔本是小人志于伤善者居阳则处非其位不中正则才力未充兼是二者故虽欲伤善而力则未能羞耻之心包蔵于内而不于外包羞之象也吉凶悔吝生乎动包羞未故无凶咎之可言问不中正谓之无才使居中正则为君子矣如何又志于伤善曰易不可为典要此爻在否就当小人看以中正为小人之才者盖小人欲害君子也须有权谋术数方能济其奸不中正则权谋术数俱无足取故志于伤善而犹未能
　　象曰包羞位不当也
　　即是以隂居阳不中不正
　　九四有命无咎畴离祉
　　九四否过中矣将济之时则是否极而泰天道好还之日也故为有命九四以阳居隂不极其刚则是不刚不柔允执厥中故为无咎占者所遇之时能若四之有命所处之事又若四之无咎则足以承天之休命而否可转为泰矣岂特九四一阳之福畴类三阳皆获其福也
　　此爻本义皆以为占是象在占中
　　象曰有命无咎志行也
　　君子之志未尝不欲世道之泰但无其时无其才虽有是志而终弗克伸九四有命无咎则否转而泰而其志得行矣
　　愚于否泰六四九四二爻见日中则昃月盈则食治乱安危相为倚伏之理焉夫干下坤上之卦其时为泰爻才过四而隂巳复于此其辞为翩翩是日中则昃泰兮否所伏乱不生于乱而生于治也干上坤下之卦其时为否爻才过四而阳巳复于比其辞为有命无咎月盈则食否兮泰所伏治不生于治而生于乱也
　　九五休否大人吉其亡其亡系于苞桑
　　九五阳刚中正则有可为之才居尊位则有可为之势故能拨乱世而反之正休时之否也休否乃大人之事也故此爻之占大人遇之则能休否而得吉又当戒惧以为吾其将亡乎吾其将亡乎此心常在则不至于亡而系于苞桑矣程传曰谓为安固之道如维系于苞桑也桑之为物其根深固苞谓丛生者其固尤甚
　　其者兾其将然之辞与卫风伯兮之诗其雨其雨杲杲出日意思相同
　　象曰大人之吉位正当也
　　即阳刚中正以居尊位正包阳刚中正当指居尊位
　　上九倾否先否后喜
　　上九居卦之上否极而泰将来之时也九以阳刚之才而当其时必能拨乱世而反之正故曰倾否占者先虽得否后则有喜否倾故喜也倾倒防也如倾水之倾将水尽倾于地也
　　象曰否终则倾何可长也
　　倾否兼天运人事説此专就天运上説言否至于终决然是倾何可长也
　　【离下干上】
　　同人于野亨利涉大川利君子贞
　　隂丽于阳则为文明何也阳本明隂本暗隂丽于阳资其明而明生故为文明家语曰与善人同居如入芝兰之室久而不闻其香则与之俱化亦此意也离之象为火者水隂根阳火阳根隂故水内明而外暗火内暗而外明离外阳而内隂犹火阳根隂也坎外隂而内阳犹水隂根阳也
　　蒙引曰其象为日者只就明上取不必拘内隂而外阳电亦然
　　本义解卦名兼取彖传火上同于天取诸大象六二得位得中取诸彖传又卦惟一隂五阳同与之乃自取
　　同人于野不是出野外去同人乃旷逺无私之象也同人于门亦不是出门外去同人乃无私之象也于野对于门广狭之辨也于门对于宗公私之辨也人在家则有父母兄弟妻子之属自不能无私故人家谓之私家出在门外则东邻西舎皆吾人而无所私然犹狭也进而于野则四方八畔皆吾人而无私则旷逺无私矣
　　本义曰于野谓旷逺而无私最看得好旷是横説逺是直説旷逺无私是至广至逺皆无私系而与同凡是人皆与之同而无分尔盖大同也君子之心无藩篱无畔岸视民为同胞物为吾与视天下犹一家中国犹一人大度量兼临博爱而情无不孚恩无不洽在一家则一家之人皆与之同而无分尔我在一乡则一乡之人皆与之同而无分尔我在国与天下亦然所谓视天下无非我故曰大同
　　序卦传曰与人同者物必归之同人于野则恩无不敷物无不应人无不助而事无不济故亨虽大川之险亦利于渉矣然必所同者合于君子之正道乃为于野而亨且利渉使不以正虽所同满天下毕竟是私情之合不足谓之于野又何以致亨而利渉哉利渉大川济难之象也与需等卦渉川不同
　　同人于野亨利渉大川又有利君子贞之戒者盖天下固有不正之同如陈恒相齐而人归之非不大同也乃以厚施得民王莽居摄献符命者成羣非不大同也乃以奸伪欺天下是皆不可谓君子之正道如周公居东惠爱在人临去而民思之有无以我公归之咏召公治南惠爱在人既没而民思之有甘棠勿伐之咏可谓君子之正道矣
　　问同人君子之正道何如曰同人与比相似夫鸟兽不可与同羣斯人同生天地间焉得而不同比然所以相同相比者自有大公至正之道非可以私恩小惠私意小智为也故内而一家父子兄弟夫妇之相接各自有道此君子之贞也若子曲意以説其亲弟曲意以説其兄妇曲意以説其夫非君子之贞矣外而朋友其所以相交相处者自有道此君子之贞也若拍肩执袂以为气合饮食逰戏相徴逐非君子之贞矣逺而国与天下其所以获上治民者各有其道此君子之贞也若阿意逢迎以求获上违道干誉以求得民非君子之贞矣
　　防引曰必合于君子之贞乃为于野乃得亨而利渉此正与恒亨无咎利贞有攸往一般
　　曰同人柔得位得中而应乎干曰同人
　　此以君臣同心一徳立説柔得位正也得中中也应干应九五也亦以中正也二五中正是君臣同心一徳也
　　同人于野亨利渉大川干行也文明以健中正而应君子正也惟君子为能通天下之志
　　言同人利君子贞何也盖此卦之徳内离而其徳为文明外干而其徳为刚健此卦之体居上之中中也得阳之位正也上应九五亦居中得正也文明则能明乎正理刚健则能存乎正理中正在巳正也有应所应正也凢此四者皆君子之正道也夫天下之人不同所同者此心天下之心不同所同者此理同人而出于正则吾此心此理天下之人亦此心此理也宁有二乎故能通天下之志如父子兄弟夫妇同于家父慈子孝兄友弟恭夫和妻柔其所同者天下之正理也天下之为父子兄弟夫妇者不过如此而已矣岂有不相通乎若父子兄弟夫妇曲意以相承则私心邪意不能以相通矣朋友同于庠序切磨箴规其所同者天下之正理也天下之为朋友者不过如此而巳矣岂有不相通乎若拍肩执袂以为气合饮食逰戏相徴逐则非心邪行不能以相通矣君臣上下同于国君敬其臣臣忠其君上使其下下承其上其所同者天下之正理也天下之为君臣上下者不过如此而巳矣有何不相通乎若阿意为容逢迎为悦则邪心诡道不能以相通矣
　　必通天下之志乃为于野而大同若不通天下之志只是私情之合而已虽所同者通天下亦犹陈恒之于齐王莽之于汉尔岂足为大同乎
　　干健也健则不屈于物欲故无偏私之累而能同人
　　象曰天与火同人君子以类族辨物
　　类族者随其族而类之使各以其类而相聚如类姓册一般黄与黄做一族张与张做一族李与李做一族天下之人上而公卿大夫下而农工商贾内而中国外而夷狄蛮貊其族至不一也皆随其族而类之使公卿与公卿为一族大夫与大夫为一族士与士为一族农工商贾各自为族中国居内夷狄居外是之为类族如是则公卿大夫士各享其尊农工商贾各安其分中国居内而不沦于蛮貊蛮貊居外而不混乎中华彼此相安而无胥戕胥虐之患矣辨物非徒辨之而巳辨其性之同异而类之使各自为类以致用于谷辨髙下耕获之宜以养生于药辨温凉燥湿之性以疗病辨牛之性以耕辨马之性以乗辨鸟兽鱼鼈之性而烹饪之以供祭祀賔客之需辨金银铜鐡而陶冶之以偹民生之用大而辨衣服采章之等以别尊卑定冠婚丧祭之仪以偹制度又如益烈山泽而焚之禹驱蛇龙而放之菹周公驱猛兽之类皆是不能尽书也辨物则天下之物各得其所各适其用而相生相飬之道得矣
　　类族中亦有辨物辨物中亦有类族各省文以互见也
　　审其异则同就在其中无他作为故曰审异致同如审黄与李异不使混于李则凡黄姓者同为一族矣审公卿与大夫异不使混于大夫则凡为公卿者同一位矣其余以类推之不能尽书也
　　蒙引曰致同全在审异不审其异则混淆杂乱反不同矣
　　类族辨物所以审异致同所以体同人之象也
　　初九同人于门无咎
　　同人之初以时言刚以爻徳言在下以爻位言上无系应以应爻言同人之初是在事始初心未变也固未有所私刚则不屈于物欲自不为私在下位则未与物交未縁有所私上无系应则在上无相知之人亦无所与私故其象为同人于门于门其象也非真出门外去同人也夫人在家室之中则有父子兄弟妻子之累自不能无偏昵之私出在门外则父子兄弟妻子不为吾累而无复偏昵之私矣是盖无内外无尔我随其人之来而皆与之同亲疎厚薄其分虽有不同亦随其分而处之而情无不孚恩无不洽不于其中有所偏昵犹出门外去同人而无偏昵之私也出门同人则内不失已外不失人故其占为无咎
　　象曰出门同人又谁咎也
　　出门同人是解同人于门明于门为出门也言出门外去同人无私系而能同人者也内不失已外不失人又谁得而咎之若有私系则人得而咎之矣
　　六二同人于宗吝
　　宗不解宗族而曰宗党是私党也六二中正然有应于上不能大同故取此象不能大同而系于私其如君子之道何故可羞吝
　　彖传以二应五为好爻爻辞乃为不好爻何也同人贵公而嫌私初九以出门同人为善二则专与上应者不若初之无私矣彖传以为好爻是舎其恶而取其善亦犹睽姤二传此孔子之易也
　　象曰同人于宗吝道也
　　此以义断之言同人而系于宗其道可羞吝也
　　九三伏戎于莽升其髙陵三嵗不兴
　　刚而不中则徳性不善而妄于求同上无正应则独立无与而急于求同故二与巳虽非正应而三必欲同之三欲夺二而惧五之见攻故厚为之备其象为伏戎于草莽中又升其髙陵以顾望升髙伏莽三之情状可见矣然理既不正势又不敌故至于三嵗而终不敢发
　　象曰伏戎于莽敌刚也三嵗不兴安行也
　　言所攻者九五其敌刚强也三嵗不兴者由其敌刚故终不能行也
　　九四乗其墉弗克攻吉
　　九四亦欲同于二而隔于三故乗三以攻二为乗墉以攻之象然四以刚居柔不若三之以刚居刚故能以义自反而弗克攻占者如是则是能改过而得吉也
　　象曰乗其墉义弗克也其吉则困而反则也
　　义弗克也是圣人嘉四之能知义也困而反于法则是以吉也法则即是义弗克攻如何有困初欲攻而终弗克攻中间自有许多困心衡虑处
　　九五同人先号咷而后笑大师克相遇
　　九五隔于三四始不得同而终同故其象为先号咷而后笑然三四之强未易取胜六二之弱有难扶植故必用大师克之而后能相遇大师克相遇明其所以后笑也
　　九五不取君象程传説是彖传则取其善者言故曰孔子之易也若就君位言岂有人君不能克三四而还用大师耶
　　象曰同人之先以中直也大师相遇言相克也
　　言二以中正应五中正其理直也所谓义理所同物不得而问之也大师克相遇者言必克了三四然后得相遇也
　　上九同人于郊无悔
　　居外则无事任无应则无交与非不欲与人同也但人不与同尔故其象为同人于郊郊荒僻无人之境独立无与者实似之吉凶悔吝生乎动独立无与静而无动悔安从生
　　象曰同人于郊志未得也
　　上九之志本欲与人同也但居荒僻之地而莫与同故其志未得观此则胡云峯以此爻为荷蒉之徒不是盖荷蒉之徒以隐为髙正是其得志处也
　　【干下离上】
　　大有元亨
　　火在天上无所不照是四海九州皆在其照临之下所有之大也六五一隂居尊得中而五阳应之五阳皆为一隂所有亦所有之大也故其卦之名为大有火在天上此火字当日字看若作实火焉有火在天上耶
　　居尊应天二义俱重有位有徳五阳所以应之也火在天上取之大象六五一隂居尊得中而五阳应之取之象传本义兼取彖传大象二义解卦名干健离明应天时行治有之道也故凡有所为凡冇所行皆大善而亨通中庸曰君子动而世为天下道言而世为天下则行而世为天下法此元亨也礼记曰礼乐刑政四达不悖而王道举矣此元亨也据大有之时似可得元亨而必本之卦徳卦体者天下未有无道而可以致治者中庸曰虽冇其位茍无其徳不敢作礼乐焉此之谓也
　　彖曰大有柔得尊位大中而上下应之曰大有
　　五阳皆为一隂所有者阳多隂少以少者为主也而况居尊得中则其位与徳亦足以有之矣
　　蒙引曰只是中而曰大中者以大有之时而居尊位故其中亦为大中非寻常之中也
　　其徳刚健而文明应乎天而时行是以元亨
　　此以卦徳卦体释卦辞其指居大有者
　　其徳之徳兼指卦徳卦体刚健则不屈于物欲文明则不惑于义理应天时行则动维厥时允执厥中如此则凡施之政教命令者尽善尽美而四达不悖矣故元亨言不特亨通又大善而亨通也
　　天者理之当然也理之当然处便是时故曰当其可之谓时天之所在即时之所在非应天之外又有时行也
　　象曰火在天上大有君子以遏恶善顺天休命治有以遏恶善为言何也所有既大无以治之则衅蘖萌于其间衅蘖之萌皆起于赏罚之不明善恶之无惩劝其初甚微其终至于不可御而天下之祸成矣故圣人于大有着遏之戒以谨之于微也遏人之恶人之善非有他也天命之性有善无恶恶是他性分所无者故从而遏之遏恶所以顺天也善是他性分所有者故从而之善所以顺天也反之于身亦若是者此朱子之意
　　顺天休命不是奉行天命惇庸命讨之意亦不是遏恶善欲以顺全在人之天命只是浅説谓遏恶善皆是因人性之本然而治之彷佛行所无事意思本义曰天命有善而无恶故遏恶善所以顺天犹孟子注天下之理本皆利顺顺而循之则为大智意思
　　遏恶善最是治天下急务遏其恶使之惩也其善使之劝也民皆惩恶而劝善天下所以治也赏罸不明于天下民无所惩劝相趋于恶而莫之禁乱之所由起也周至康王大有之时也康王命毕公保厘东郊其实只是旌别淑慝表厥宅里彰善瘅恶树之风声俾率训典殊厥井疆俾克畏慕即遏恶善之谓也
　　初九无交害匪咎艰则无咎
　　书周官曰位不期骄禄不期侈故大有有渉害之理程曰大凡富有鲜有不害初九虽当大有之时然阳则刚正而心有守居下则处卑而志未盈上无系应则无内外之交浮侈之心未作在事初则新与事接而勤俭之心未变四者皆不渉乎害者也占者如是则无骄侈之失故无咎然危者使平易者使倾易之道也若谓无咎而以易心处之反有害矣故必艰以处之则终无咎书曰居思危罔不惟畏艰之道也
　　象曰大有初九无交害也
　　此文势与比之初六有他吉也一般只举大有初九本义以阳居下上无系应而在事初皆举之矣
　　九二大车以载有攸徃无咎
　　刚中才徳之茂也得应乎上委任之隆也以是才徳承是委任用能竭其忠智以任天下事如大车之能载物也伊尹任天下之重诸葛孔明愤感慨许先主以驰驱皆此道也程传曰其才如此所以能胜大有之任大车之材强壮能胜载重物也
　　有所往如是兼刚中得应説无咎是能胜任而免责本义刚中字重在下字轻是对下文得应乎上字
　　象曰大车以载积中不败也
　　此是解爻辞言象云大车以载是任物充积于中而皆不败也即克胜任重之意能胜重任所以无咎
　　九三公用亨于天子小人弗克
　　九三居下卦之上公侯之象刚而得正是才徳之茂克谨侯度勲劳升于王室者上有六五之君虚中下贤是人君嘉其勲劳从而优礼之如天王赐胙于齐桓晋文者然由是三以其土地所产重物如玉帛之类朝献于天子以致尊君敬上之心有亨于天子之象若小人无刚正之徳无君上之礼遇则无由朝献于天子故曰小人弗克
　　蒙引曰亨于天子盖周礼所谓时见曰防者也此在常朝之外方小人弗克説得去
　　象曰公用亨于天子小人害也
　　言小人则不利也此是与积中不败句协韵不然亦不用害字
　　九四匪其彭无咎
　　四近君之位其位既髙又以刚居之而所遇者又六五柔中之君故有僭迫之嫌所谓权不招而自大威权太重势陵于君者也犹幸其处柔不极其刚故能谦降损抑不极其盛而得无咎占者亦当如是也伊尹之于太甲周公之于成王霍光之于汉昭帝郭子仪之于唐代宗此爻是也臣罔以利居成功伊尹之匪彭也公孙硕肤赤舄几几周公之匪彭也出入朝堂小心谨慎郎仆射窃识视之不失尺寸霍光之匪彭也功盖天下而主不疑位极人臣而众不嫉子仪之匪彭也
</div>
    <div class="pagination">
<a href="易经存疑_page8.html">上一页</a><span>...</span><a href="易经存疑_page4.html">4</a><a href="易经存疑_page5.html">5</a><a href="易经存疑_page6.html">6</a><a href="易经存疑_page7.html">7</a><a href="易经存疑_page8.html">8</a><span class="current-page">9</span><a href="易经存疑_page10.html">10</a><a href="易经存疑_page11.html">11</a><a href="易经存疑_page12.html">12</a><a href="易经存疑_page13.html">13</a><a href="易经存疑_page14.html">14</a><span>...</span><a href="易经存疑_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
