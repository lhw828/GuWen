<!DOCTYPE html>
<html>
<head>
    <meta charset="UTF-8">
    <title>厚斋易学 - 第 87 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 87 页/共 103 页</h1>
    <div class="content">　　厚斋易学卷四十二
　　钦定四库全书
　　厚斋易学卷四十三　　　　宋　冯椅　撰
　　易外传第十一
　　説卦上
　　旧以上中二篇为系辞按系辞乃文王系于卦爻之下之辞非传也当是其间有孔子述系辞之防汉儒无经可附如彖象之类故厘为上下而别自为编也吴斗南曰汉艺文志有説卦三篇出于河内女子今亡其二即此上下篇是也今正之司马君实曰杂记前圣及孔子解易之语程可乆曰悉类于此出于孔子者加子曰以别之窃谓此书与文言出于孔门故仲尼称子其无子曰者疑亦周家説易之遗书也所述皆文王作易之事周以前未有此也
　　天尊地卑乾坤定矣
　　卑或作埤非太极之初干阳坤阴之气浑然于有域之间无象可见乾坤有性而无体托天地以为体干阳之气上浮而为天坤阴之气下坠而为地一尊一卑乾坤始定易之首画乾坤盖取诸此郑少梅曰庖牺未画卦之前天地是乾坤自然两卦也程可久曰尊卑者不易之体故曰定朱子发曰归藏先坤首万物之母连山先艮以万物之终始至于周易尊干卑坤其体乃定见于卦则上体干也下体坤也君尊臣卑父尊子卑夫尊妇卑三纲不正天地反覆
　　卑高以陈贵贱位矣
　　陈布也卑者贱而位乎下则地之象也高者贵而位乎上则天之象也易之辨贵贱存乎六位盖取诸此王介父曰高者不能自高唯有卑然后见其高张子厚曰不言高卑而曰卑高者高以下为基亦人先见卑处然后见其高也朱子发曰贵以贱为本易自下升上元士大夫三公诸侯承之然后君位乎五也程可久曰卑高因时之升降而列焉故曰陈
　　动静有常刚柔断矣
　　断都玩反决也乾坤皆有动静直専辟翕是已唯夫形于天地天圆则常动地方则常静然后干刚坤柔断然无疑易之以七八九六生爻盖取诸此柴氏曰动静无常则刚柔特未定故有常则可断杨中立曰若其变动不居则刚柔不足以断乾坤矣
　　方以类聚物以羣分吉凶生矣
　　方者阴阳之方主静而属地各以气而类聚物者阴阳之物主动而属天各以情而羣分易之系辞以明吉凶盖取诸此郭子和曰居同方则以类聚物殊情则以羣分聚必党所同分必伐所异同异立则爱恶相攻而吉凶生矣
　　在天成象在地成形变化见矣
　　如离之在天成日在地成火坎之在天成月成云在地成水成泉巽之在天成风在地成木是乾坤变化之形见也易之刚柔相推而生变化盖取诸此蘓氏曰象者形之菁华发于上者也形者象之体质留于下者也人见其上下真以为两矣岂知其未尝不一耶
　　此一节言易之始形于造化如此造化存乎天地而易存乎乾坤皆一阴一阳之所为也柴氏曰乾坤之体定然后以卑高分贵贱以动静名刚柔以分聚知吉凶以形象观变化耿睎道曰乾坤之定既由于天地之判则天地之卑高以陈而乾坤之贵贱斯位矣天地之动静有常而乾坤之刚柔斯断矣天地之间类聚羣分而乾坤之所以为吉凶者生矣天地之间成象成形而乾坤之所以为变化者见矣凡此言圣人作易之所由起也
　　是故刚柔相摩八卦相荡
　　摩或作磨乾坤之气相切摩也易之九六七八往来升降于六位盖取诸此朱子发曰干以刚摩柔坤以柔摩刚荡唐党反或作荡非今世俗温酒谓之荡文从皿从汤以皿盛酒动荡于汤之上也故或作荡或曰动也或以干荡坤或以坤荡干三男三女亦然易之重卦盖取诸此
　　鼓之以雷霆润之以风雨日月运行一寒一暑
　　此言刚柔相摩八卦相荡之实也鼓鼓动也霆声廷或上声去声雷之余气挺生万物也风之润物方春发生之时挠之使脉理疏通而水上行也运或作违非雷霆震也风巽也雨兊泽艮山通气蒸而为之也日月坎离也刚柔八卦而止及六子者干刚坤柔立本者也六子代父母以有为者也故易之刚柔相推而生变化盖取诸此张子厚曰人之气一出一入上下相摩错于鼻息见之自鼻息相摩以荡于腹中物既销铄气复升腾
　　乾道成男坤道成女
　　男者干之道女者坤之道此以人之生言也至于鸟兽草木皆有阴阳雌雄牝牡
　　此一节言易之形于造化之生物如此皆阴阳之变化也朱子发曰六子之致用不越乎乾坤张舜元曰阳气至东雷奋而霆随阴气至西风畜而雨降日月北会阳气入而阴气出以为寒日月南行阴气入而阳气出以为暑干下坤得之而成男坤交干得之而成女李仲永曰刚柔相摩阴阳相推也八卦相荡阴阳相错也鼓之以阴阳之声润之以阴阳之气运行之以阴阳之精耿氏曰万物资生乎雷霆风雨之变而从役乎日月寒暑之运所以流形而不穷也李氏曰凡此皆变化之道也郑少梅曰天地一变而为雷霆风雨日月寒暑又一变而为人物男女无非天地之变
　　干知大始坤作成物
　　言造化之生物本于易之乾坤物各有始感乎干则知之物各有成资乎坤以作之柴氏曰物之有象一气之动则自有知觉而生意所始干实为之一气既感则妙合而凝其形乃着有作成之意坤实为之朱子曰知犹主也干主始物而坤作成之承上文男女而言盖谓犹今之官制内称知枢宻院知制诰外称知州事知县事之知也此説自司马君实而朱子述之
　　干以易知坤以简能
　　易去声平夷也简省径也干随物所感而有知因以赋予岂不平夷坤唯干所施而成之未尝自为岂不省径能谓作成物也杨廷秀曰乾坤之功虽至溥而无际乾坤之徳实至要而不烦始万物者干之所知也知其始莫知其成是之谓易成万物者坤之所为也为其成莫为其始是之谓简李仲永曰阳以隂为险干无阴以为险唯一于健故易阴以阳为阻坤无阳以为阻唯一于顺故简柴氏曰干有知觉以其易也坤能成物以其简也
　　易则易知简则易从易知则有亲易从则有功有亲则可久有功则可大可久则贤人之徳可大则贤人之业自易简外凡易知易从皆为难易之易贤人谓贤于人如夫子贤于尧舜之贤一曰圣贤之贤其为圣贤之贤者谓易未尝以圣人责天下谓之贤人则下圣人一等皆可勉而至也朱子曰人之所为如干之易则心明白而人易知如坤之简则其事要约而人易从易知则与之同心者多故有亲易从则与之协力者众故有功又曰徳谓得于己者业谓成于事者人法乾坤之道至此可以为贤矣耿睎道曰若幽险而难知则人畏而不亲矣丛脞而难从则劳而无功矣
　　易简而天下之理得矣天下之理得而成位乎其中矣以易而平险以简而御烦则天下之理千蹊万派同归一致皆为我所得矣得之为言谓在彼者皆有之之谓也天以易而位乎上地以简而位乎下人而能体易简使天下无遗理则成位乎其中与天地并立而为三极也朱子曰至此则体道之极功圣人之能事可以与天地参矣
　　此一节言易本于乾坤之易简存乎人以体之然后配天地而成三极也郭子和曰大明乾坤之徳终以圣人法乾坤之道柴氏曰就人推明乾坤易简之徳如此其大盖人物均有此徳唯人能扩而充之与天地并也郑少梅曰人之所以异于天地者其心志本来易简而习艰险也艰险一习与天地逺矣所以坎险之卦易坤静之位加一习字表其由易简以入艰险也
　　右第一章首言乾坤之理形于天地之两间则易之卦与爻位吉凶变化之理毕具继言干刚坤柔相推而生变化则易之竒偶重卦之功用无遗终言乾坤之易简而推之在人则可以与天地并而立三极之道则卦虽未画易虽未作而一经之理本末粲然在目推而行之存乎人尔郭子和曰自天尊地卑而至易简乾坤之义毕矣朱子曰以造化之实明作经之理又言干坤之理分见于天地而人兼体之也郑少梅曰有自然之易有庖牺之易有文王之易有孔子之易自然之易在庖牺未画之前也庖牺之易在文王未作经之前也文王之易在孔子未作十翼之前也庖牺因天地而画乾坤未画之前天地是乾坤自然两卦也故天地之位有贵贱材有刚柔兆有吉凶道有变化相摩则有相推之刚柔相荡则有自然之八卦有雷霆风雨日月寒暑之变以成万物之男女其要不外乎易简之善而已此自然之易而庖牺法之以画卦文王玩之以作经孔子述之以作十翼者也
　　圣人设卦观象系辞焉而明吉凶
　　虞下有悔吝二字辞不伦
　　刚柔相推而生变化
　　此章言文王之作易也圣人指文王也设陈也陈庖牺所画之卦以观其象象谓卦之吉凶爻之变化也下文所云是也吉凶有其象则系之以辞而明之变化有其象则刚柔相推以生之刚推柔则柔变而刚化矣柔推刚则刚变而柔化矣此言爻也不言系辞吉凶者承卦下之文犹周官言诗之风即次之以赋比兴而雅颂在其后不复言赋比兴者承上文也郑少梅曰古卜筮家谓之繇大传无繇之説是孔子删去不取也
　　此一节明文王作易卦爻之辞耿睎道曰八卦成列象在其中矣卦之有象见吉凶犹天之垂象见吉凶也刚柔两盛为相摩一盛一衰为相推八卦交互为相错一去一来为相荡
　　是故吉凶者失得之象也
　　象犹形之有影也失则凶得则吉观事之失得则知吉凶之必至矣朱子曰象者物之似也
　　悔吝者忧虞之象也
　　吉有凶凶有吉吉凶二辞不能尽也故又有悔吝悔追恨也吝文从文从口口以为是文过而不改也观事之忧虞则知悔吝之必至矣朱子曰吉凶相对而悔吝居其中悔自凶而趣吉吝自吉而向凶耿睎道曰悔过而将改则过止生于心故为忧之象忧在心也吝过而不改则过遂形于外故为虞之象虞在物也
　　变化者进退之象也
　　耿睎道曰六爻刚推柔则刚进而柔退柔推刚则柔进而刚退进者变也退者化也观爻有进退则知变化之所通矣
　　刚柔者昼夜之象也
　　内卦属阳刚明昼之象外卦属阴柔闇夜之象故离之三为日而丰之二为日中观时有昼夜则知刚柔之所分矣
　　六爻之动三极之道也
　　三极与三材异三材阴阳柔刚仁义是其材也极至也三极天地人各一其极也必待于六爻之动者爻有肴义又有交义刚柔杂居于六位之名也爻圆而动天也位方而静地也位之当不当人也以天之刚徳居地之阳位在人为位正当也动而变柔是以柔徳居尊位不当矣柔居阳位在人为位不当也动而变刚是以刚徳居尊位为位当矣柔也亦然是三者必极其道之变通而后已是以谓之三极也
　　此一节言设卦所观之象以归于三极之道
　　是故君子所居而安者易之序也所乐而玩者爻之辞也
　　君子指体易之人居者处而不出也乐声洛玩者观之详朱子曰序谓卦爻所着事物当然之次第张子厚曰每玩习则有所益所以可乐朱子发曰易贵贱之序爻吉凶之辞张舜元曰进退各以其序吉凶各有其辞
　　此一节明君子体玩卦爻以待用者也
　　是故君子居则观其象而玩其辞动则观其变而玩其占是以自天祐之吉无不利
　　君子处而不为则时之合应何卦观其卦之象而玩其卦之辞出而有为则筮之所变何爻观其爻之变而玩其爻之占盖卦静而爻动用静则吉若乃动必观所变之卦其占吉而后动也朱子曰凡单言变者化在其中占谓所值吉凶之决也张舜元曰观象玩辞观变玩占吉凶之期可以前知矣李仲永曰吉凶天也观而玩之避凶趋吉一顺乎天是以有吉而
　　无不利也
　　此一节言君子体玩卦爻以致用而获吉也林黄中曰此所谓易有圣人之道四焉者也兰惠卿曰象与辞寓于书而已存故居则法之以体其常变与占求诸蓍而后见故动则筮之以尽其变右第二章专言文王之作易之象观天地乾坤以演卦生爻不能无吉凶悔吝有待于君子体玩之以致诸用与易道合然后有吉而无凶也
　　彖者言乎象者也
　　彖者指文王所系卦下之辞言一卦之大象即第二章所观之象也
　　爻者言乎变者也
　　爻以变动为占爻者指文王所系爻下之辞郑少梅曰揲蓍遇七八不变遇九六即变今易皆系九六则言其变也以左氏考之因变而得辞龚氏曰道无变动则为三材有变动则为六爻朱子发曰圣人设卦观象黙而识之天下不皆识故彖辞所以言一卦之象刚柔相推而生变化变化有难知者故爻辞所以言一爻之变
　　吉凶者言乎其失得也悔吝者言乎其小疵也
　　耿睎道曰积悔可以为吉而未纯乎吉积吝可以为凶而未纯乎凶是以同为小疵龚氏曰积而大之则成得失也
　　无咎者善补过也
　　善其补过也龚氏曰止于常则其徳全全则人以为休而依之过于常则其行阙阙则人以为咎而违之唯随其阙而补之然后无咎正义曰即此一爻能补其过
　　第一节朱子曰此卦爻辞通例耿氏曰此申上章君子居则观其象象乌在彖之所言是也动则观其变变乌在爻之所言是也或言象或言变以至言失得言小疵则有尽其言之辞焉乃居而玩之之辞也有吉凶有悔吝有无咎乃动而玩之之占也窃谓辞者卦爻象之辞卦如履虎尾爻如潜龙之类是也占指言变之占不及卦也如勿用利见大人是也上章皆言吉凶悔吝刚柔变化之象此章则言彖爻吉凶悔吝之辞
　　是故列贵贱者存乎位
　　列谓成列有序位六位也卑高以陈贵贱位矣位高者贵位卑者贱故孔子论三多凶五多功谓之贵贱之等上贵而下贱也与阳贵阴贱不同
　　齐小大者存乎卦
　　阴阳固有小大之分然一隂一阳对立乎有域之间未尝有余亦未尝不足小者往大者来所以为泰也而大者亦时乎往小者亦时乎来大者之能畜小也而小者亦时乎能畜大大者之过小也而小者亦时乎能过大并立之谓齐王景孟曰爻者言乎变而列贵贱者又存乎位彖者言乎象而齐小大者又存乎卦
　　辩吉凶者存乎辞
　　辩分别之也承上卦爻之文则卦爻所系之辞也
　　忧悔吝者存乎介
　　介界也介在吉凶之两间分界处也朱子曰介谓辩别之端盖善恶已动而未形之时于此忧之则不至于悔吝矣
　　震无咎者存乎悔
　　朱子曰震动也知悔则有以动其补过之心而无咎此第二节申上一叚之义讲义曰位卦吉凶悔吝无咎皆申上文之言爻之变有贵贱之不等而能列者以其位也彖之象有小大之不齐而能齐之者以其卦也吉凶之有失得而能辩之者以其有辞也悔吝之有小疵而能忧之者以其能介也无咎之善补过而能震之者以其知悔也
　　是故卦有小大辞有险易
　　阳卦体大其辞平易阴卦体小其辞险陂平易多吉险陂多凶君子小人之分也
　　辞也者各指其所之
　　指其险易之方各者卦有小有大也之所往也李仲永曰指其吉凶之所在而使之趣避也朱子发曰辞有易者之于吉也辞有险者之于凶也或曰左氏不言得某爻而言某卦之某卦之变也易以变为占犹汉书注邦之字曰国之之
　　右第三章专言文王作易所击之辞
　　易与天地凖故能弥纶天地之道
　　此总言易之为书与天地适相当无欠无余也准均停也弥亦作弥纶条理也弥纶天地之道犹所谓赞天地之化育也朱子发曰生蓍立卦生爻三者凖天地也亦通
　　仰以观于天文俯以察于地理是故知幽明之故天在上故曰仰地在下故曰俯以者以此易之书也天逺故曰观地近故曰察文者气之所形如日月星云之象理者形之所成如高下流峙之义文明也理幽也朱子发曰仰以易观乎天则凡地之成形者莫不有是文俯以易察乎地则凡天之成象者莫不有是理然则幽明一致也幽者明之理明者幽之文是所谓故也
　　原始反终故知死生之説
　　朱子曰原者推之于前反者要之于后盖谓始何縁有生终何縁有死生从何来死从何去此原始反终之谓也夫有生必有死有死必有生一昼夜之间极覆载之内无一息不生无一息不死人物各受一元之气有聚有散自然如此死者气散于太虚生者气聚于其物气者阴阳大造之气非一物之所得私也非谓死者复生如异端所谓前身化后身或人为异类异类之为人也説谓言其理也程可久曰二气絪緼而精聚物之所以生二气离析魂不载于营魄而游焉物之所以死
　　精气为物游魂为变是故知鬼神之情状
　　气之精者聚而为人物魂之游者散而为变化变对化言则变为生化为死单言变者化之义也胡翼之曰于万物之间受阴阳之精气而灵者则为人人受阴阳之精气萃之于身则耳目口鼻心知髪肤而为体魄合于人身则谓之魂故目能视耳能听心能思虑则谓之神及夫思虑既久精神已倦心知己劳髪肤渐衰用之太过及其死也体魄降于地骨肉毙于下精神散之于天则为神体魄散之于下则为鬼左氏载子产之言思之精爽是谓魂魄去之何以能久祭义曰气也者神之盛也魄也者鬼之盛也人之生则精气聚而为神死则骨肉散而为鬼而精魂改变去形离体则成变化之道也程正叔曰变则存者亡坚者腐更无物也张子厚曰动物本诸天以呼吸为聚散之渐植物本诸地以隂阳升降为聚散之渐物之初生气日至而滋息物生既盈气日反而游散至之为神以其伸也反之为鬼以其归也朱子发曰阴阳之精五行之气气聚为精精聚为物得干为首得坤为腹得震为足得巽为股得坎为耳得离为目得艮为鼻得兊为口及其散也五行阴阳各还其本故魂阳反于天魄阴归于地阴阳转续触类成形其游魂为变乎讲义曰精气为物言其聚也游魂为变言其散也精天一之所生也故自此而化生自此而壮长自此而神明气阴阳之所成也故一清一浊而具天地一呼一吸而成昼夜或动而散或静而止此所以聚为物物成形而有所归故大化有四以至于死死则体魄降于地魂气升于天降则为化化则因形而尽升则为变变则无不之故鬼以有所归而为言则凡物之化可知之也神以无不在为言则凡游魂之变可知也游魂者聚魄之对也故者其事之所因也説者其理之所在也情者可以意通也状者可以形测也耿南仲曰精神魂魄意五者聚而为物散而为变其聚也精为先故于物言精气其散也魂为先故于变言游魂而已不直曰精而曰精气者有曰精气有曰神气气以神主以精凝有精则气从之矣夫聚而为物散而为变同此五者而已则鬼神之情状何以异乎人之情状哉鬼神特其散者而已以其聚可以知其散也又曰祝可以通则鬼神之情无以异乎人之情尸可以象则鬼神之状无以异乎人之状张舜元曰情由状立状因情成鬼神虽去形其情不违乎状故獭之祭也不离乎兽人之祭也以粢盛为主祝天则以圆丘祭地则以方泽是知鬼神之情不违乎状犹天地神只不违其方圎也
　　此一节言易之作知天地之道故凖之而能弥纶之也柴氏曰易所谓弥纶天地之道天地何道也一文一理有幽明之故一始一终有死生之説一物一变有鬼神之情状文理者幽明也知其故则易也始终者死生也知其説则易也物变者鬼神也知其情状则易也朱子曰此穷理之事也以者圣人以易之书也易者阴阳而已幽明死生鬼神皆阴阳之变天地之道也王景孟曰天地之道即下所谓一阴一阳是也在天地则为幽明寓于始终则为生死见于物变则为鬼神易之为书弥缝无阙纶理有序而天地之道尽在此书
　　与天地相似故不违
　　违悖也知天地之道幽明死生鬼神之故之説之情状故能凖天地而与之相似弥纶天地之道而不违也
　　知周乎万物而道济天下故不过旁行而不流
　　道或作导流或作留皆非圣人之知周万物似天之髙明也而道亦似天之济天下故能不过于亢旁行乎天下似地之通普也而未尝狥物而忘反故能不流于荡此言与天地相似也
　　乐天知命故不忧安土敦乎仁故能爱
　　乐声洛虞作变非与天地相似故时行则行时止则止焉知通塞之命而乐之故能无道不行之忧所谓受命也朱子曰既乐天理又知天命故能无忧与地相似故不择土而居焉敦友助之仁而安之故能与所居而爱所谓里仁也此言故不违王介父曰傃富贵行乎富贵傃贫贱行乎贫贱所谓乐天也傃夷狄行乎夷狄傃患难行乎患难所谓安土也张知常曰顺天之数故乐天知命而不忧体地之徳故安土敦乎仁而能爱王景孟曰乐天安土此又言易之道无适而非天地也夫天者制命之君也土者宅生之地也而易则性命之学也乐天则消息盈虚与时皆行初无冐昧干时之失盖所知者命也所知者命则无一毫之非吾命夫何或忧之有安土则素其位而行无入而不自得初无厌恶不平之念盖所敦者仁也所敦者仁则无一物之非吾仁又何不爱之有知命命之学也敦仁性之学也故曰易性命之学也而天地尽在是矣
　　此节言易之故能弥纶天地之道如此知周万物道济天下而不过旁行而不流即其所以与天地相似者也乐天知命安土敦仁不忧能爱即其所以不违者也
　　范围天地之化而不过
　　朱子曰范如甄冶之有模围匡郭也天地之化无穷而易为之范围不使过于中道所谓财成者也王景孟曰天地之化即阴阳二气之相为推移是也李氏曰前言弥纶天地之道此言范围天地之化道者阴阳之运行化者阴阳之生育龚氏曰春则生夏则长秋则敛冬则藏一寒一暑终则复始天地之化也使之各因其时而成功此之谓范至于寒不陵暑暑不夺寒阴不至于太肃阳不至于太温而万物各得冲气以生此之谓围范围不过皆中节也
　　曲成万物而不遗
　　李仲永曰万物散殊洪纎巨细各各成形者曲成而不遗也
　　通乎昼夜之道而知
　　通贯也朱子曰通犹兼也昼夜即幽明死生鬼神之谓耿睎道曰昼夜积而成寒暑寒暑积而成嵗嵗积而成古今万物之动静出入死生荣悴于是迭废而迭起矣通乎昼夜之道同为一条而知则近之于出作入息之冝逺之于往古来今之变小之为夣觉大之为幽明死生鬼神无不洞达矣
</div>
    <div class="pagination">
<a href="厚斋易学_page86.html">上一页</a><span>...</span><a href="厚斋易学_page82.html">82</a><a href="厚斋易学_page83.html">83</a><a href="厚斋易学_page84.html">84</a><a href="厚斋易学_page85.html">85</a><a href="厚斋易学_page86.html">86</a><span class="current-page">87</span><a href="厚斋易学_page88.html">88</a><a href="厚斋易学_page89.html">89</a><a href="厚斋易学_page90.html">90</a><a href="厚斋易学_page91.html">91</a><a href="厚斋易学_page92.html">92</a><span>...</span><a href="厚斋易学_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
