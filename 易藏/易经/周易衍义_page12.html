<!DOCTYPE html>
<html>
 <head>
  <meta charset="utf-8"/>
  <title>
   周易衍义 - 第 12 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易衍义 - 第 12 页/共 17 页
  </h1>
  <div class="content">
   【坎下兑上】
　　困亨贞大人吉无咎有言不信彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　有遭困穷之时有处困穷之道天地间有隂必有阳有昼必有夜有达必有穷是困穷之遇亦天下常然之理处困之道不越乎二说曰守正也曰谨言也贞大人吉无咎守正而亨也有言不信谨言而亨也是故天下尚功利我独尚仁义此我之所困也然仁义之权在我而不可夺天下尚知术我独尚诚实此我之所困也然诚实之权在我而不可移此困之所以亨此困之所为贞大人吉无咎也于斯时也吾道既不偶则吾言亦何足以取信于斯时勿为恱佞之辞以全吾正大之气可也勿为诐遁之辞以依势取宠可也勿为多言譊譊以招外侮可也括囊自处可以无咎不可以言而言人谁信之吾不尚口以取困辱之咎则吾道确乎不失其正此困之所以亨也此圣人所以戒其有言不信而贵于晦黙也自古圣贤有以义命之当然而安之者于是有贫而无谄之说有以义之可乐而忘之者于是有不改其乐之说有以贫贱忧戚反以进徳者于是有困心衡虑之说凡此皆困而不失其所亨之道而其所以然者则守正谨言亨之本也彖曰困刚揜也以卦体释卦名也坎刚为兊柔所揜九二为二隂所揜四五为上六所揜君子为小人所揜至于穷困不能自振之时也险以说困而不失其所亨其唯君子乎以卦才言也坎险兑说处险而能说是困穷而不失其所亨之道唯君子能之贞大人吉无咎以刚中也以二五有刚中之大徳能守正而不失其所贞所以为困之亨也有言不信尚口乃穷也知以尚口为戒而无致穷之辱则能谨言而不失其所亨也杨氏曰亨不于其身于其心也不于其时于其道也王辅嗣曰穷必通也处穷而不能自通者小人也此卦其变为贲卦其象刚为柔揜困穷之象其占则亨也
　　象曰泽无水困君子以致命遂志
　　泽所以潴水也泽在其上而水在其下则泽中无水困之象也致诣送也致命犹言授命持以与之而不之有也君子处困有命焉命在天则致之虽困而无所避也有志焉志在我则遂之虽困而不可夺也不可求者命也从吾所好者志也委致其命自遂其守道之志所以处困而亨也若小人处之凡可以求为幸免者无不为也而卒不得免焉则亦徒丧其所守而已矣
　　初六臀困于株木入于幽谷三岁不觌象曰入于幽谷幽不明也
　　小人之揜君子圣世所不能无当困之时不必得位之小人虽无位之小人亦嚣然有揜君子之志初六是也所幸者进而求四之应则四自厄于困中如株木之不能庇退而伏于二之下则已自堕于坎底如幽谷之无所觌此其所以欲困九二之君子而不能也其叔孙武叔公伯寮之徒欤初者卦之下体故为臀欲困君子而自困欲揜君子而自揜小人亦何所利哉团城曰暗之所遇虽困而亨者唯刚明者能之浩然之气内充则正大光明疎旷洞达视困如通又何有困于株木入于幽谷三岁不觌之象伊川曰臀所以居也初与四为正应九四方困于隂揜安能济人之困犹株木之不能防覆于物无所庇而不安其居困于株木也隂柔之人既不免于困则益迷闇妄动入于幽谷幽暗之地无自出之势至于三岁不觌不遇其所亨也象曰幽不明也不能安于所遇益入于幽暗也
　　九二困于酒食朱绂方来利用亨祀征凶无咎象曰困于酒食中有庆也
　　吾道无久而终困之理君子无急于免困之心否固可泰君子修徳不急于求泰蹇固可解君子反身不急于求解剥固可复君子顺正不急于求复九二当困之时与五同徳相求困无久而不通之理而以道自重者不可有速于求通之心且九二之藏器待时也饮食宴乐以为常其辞富居贫也箪食瓢饮以为乐困于酒食之间尔九五在上其道同方闻其有道而来求之其徳同方闻其有徳而来求之此朱绂方来而困之可以将通也此时也若以享祀神明之道处之则精意可以感通君心而无不利若以征行奔竞之心应之则其玷辱大节而有所咎矣宁守道以通君毋宁屈道以从人宁静退而有孚毋宁轻动以取辱此利用享祀而不利于征行而困之所当自安也象曰中有庆也二之所处亦岂可以穷达动其心哉其在我不渝者亦曰刚中耳困于酒食者以刚中自守而安于自养也朱绂方来者以刚中之足以来同徳之求也利用享祀者以刚中之足以通君之诚也征凶无咎者以刚中之当有以自守而不可转移于物也程氏曰酒食人之所欲而所以施惠也君子之所欲者泽天下之民济天下之困二未得遂其欲施其惠故为困于酒食也二以刚中之徳困于下上有刚中之君道同徳合终于相求朱绂王者之服蔽膝也以行来为义故云朱绂方来君子必得有道之君求而用之然后能施其所蕴利用享祀以精诚通乎神也征凶无咎方困时若不至诚安处以俟命往而求之则犯难得凶乃自取也将谁咎乎
　　六三困于石据于蒺蔾入于其宫不见其妻凶象曰据于蒺蔾乗刚也入于其宫不见其妻不祥也
　　六三以隂柔不中不正之资而居坎险之极以其险上犯二刚力不可胜坚不可犯是困于石也以其不中之心而据于九二刚中之上是据于蒺蔾之上也知进退之不可而欲安其居求上六之援则又隔于四五二阳不得见其所耦如入于宫而不见妻凶之道也夫哀莫大于心死而身死次之心死则性中之道徳丧身死则一生之形神离心死则性中之天理灭身死则一生之天命终固显然之理也使吾心之理生生不穷则时止时行无非精义左酧右酢无非天理可以膺洪范之福可以享仁者之夀可以保四体而保四海安有不善之应六三之困于石据于蒺蔾是其心死而不知进退之道入于其宫不见其妻凶是其身将死而不明保室家之道也曾谓心死而身之生庸可恃乎象曰乘刚也又曰不祥也呜呼六三之初设心果何如耶心乎揜刚也心乎困君子也将欲揜刚而反困于刚将欲揜君子而反困于君子则小人平日区区害正之心果足恃乎陈文子曰困于石往不济也据于蒺蔾所恃伤也入于其宫不见其妻无所归也其管蔡陷周公上官陷霍光之事欤
　　九四来徐徐困于金车吝有终象曰来徐徐志在下也虽不当位有与也
　　金车指二也四与初为正应初已比二四欲从初而阻于二故来迟疑而徐徐是困于金车也处困有应而不能相济吝道也然邪不胜正初四正应终必相合是有终也夫君子之求正应所患不以其道耳不患正道之终离仁之于父子苟有终则顽嚚之变不足困义之于君臣苟有终则流言之毒不足困棠棣之兄弟虽困于防墙之怒而不足伤者以其有终也江沱之夫妇虽困于嫉妬之失而不足玷者以其有终也九四之吝者以其困于间也其有终者以其主于正也象曰志在下也又曰有与也谓其志在应初也以刚处柔虽不当位而有初九之应与所以有终也
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　人君之困由上下无与也劓伤于上也刖伤于下也朱绂王者之服赤绂臣下之服九五上下皆揜于隂故有劓刖之象困于赤绂臣下之不来人君之困也然五以阳刚中正居君位二以阳刚得中居臣位道同徳合徐必相应共济天下之困是始困而徐有喜说也利用祭祀求天下之贤当若祭祀然致其诚敬则足以济天下之困故利用祭祀也夫九五之上下皆伤者其四海之困穷欤其外夷之狂横欤其盗贼之纷扰欤其天灾之流行欤其朝纲之废弛欤皆人君之困也及其既通则刚大之诚足以通天心正固之实足以格地祗孝享之诚足以奉宗庙有社稷有土地有人民徐徐有说皆以是徳之刚中所以不终于困也象曰志未得也始为隂揜无上下之与方困而未得志之时也徐而有说以中直之道得在下之贤共济其困也又曰受福也尽其诚敬如祭祀然以求天下之贤则能亨天下之困而享受其福庆也杨氏曰上有极困之君下有极困之大臣刚中同徳一有为焉孰为小人刑之以劓刑之以刖孰为君子锡以绂冕享以精诚小人去而君子伸始乎困而徐乎说出天下于困穷之渊而跻天下于福庆之域是易之道也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　处困自重固君子之雅操悔非从是亦君子之学力况天下之是非存乎两涂出乎此则入乎彼出乎小人之域则入乎君子之域出乎奸邪纒绕危动不安之域则入乎坦平正大安静自得之域是悔也乃大易变困之道义理生生之机困之上六处困之极而为隂柔奸邪所纒累是困于葛藟也居上爻之上处髙危不安之地是困于臲卼也圣人于是示之曰汝能自谓如是而动则有悔当变前之所为有悔也能悔则往而得吉象曰未当也又曰吉行也始失其道而终得其道困穷而通是之谓乎故尝论之人之困也有在下而困者有在上而困者有在独而困者有在羣而困者有在上智而困者有在下愚而困者在下也在独也在知也如是而困必其外无责内无忧其困未尝不亨故不悔而征吉也在上也在羣也在下愚也如是而困必其蹈危机友非类其困未尝能亨故必悔而征吉此固卦之微意也杨氏曰九五刑小人锡君子极天下之困而天受其福上六以一隂之孤处困之后出刑戮之外亦适有天幸也然始则为二隂之所萦如困于葛藟之纒而不得脱终则乘二刚以自危如据于臲卼之几而不得安动亦惧祸之及故曰有悔圣人于此许其征吉许其吉行皆纵其去而不追其穷也夫惟开小人之去而后免小人之祸故极困之道莫上乎征吉而劓刖为下催汜之事不可不戒哉



　　【巽下坎上】
　　井改邑不改井无丧无得往来井井汔至亦未繘井羸其瓶凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　此圣人示人以明体达用之学也井之为井穴地而出水者也邑之改迁无常而井之静定有常君子之立不易方者实似之汲之不竭无丧也存之不盈无得也君子之道不与世而増损者实似也往者井其井而其欲遂焉来者井其井而其向专焉君子之道徳为众所宗者实似之此所以明井之有定体也然知井有定之体而不能汲之以为饮食之用则井亦无用之物耳人有至恒之徳而不能取之以为酬酢之用则徳亦无用之物耳此汔至而未及用与未下繘于井同羸败其瓶而失之是以凶也盖君子之道其明体将以达用异端之学所以见排于圣贤者恶其不我同也恶其无用也老庄之学欲立心于清净寂灭之境其于能定之学者几矣然礼法人伦之不可除弃者欲扫除而尽去之如实用何佛氏之教欲灰心于思虑俱空之境其于有常似矣然三纲五常之不可磨灭者一切欲空视之如实用何大学之道格物致知诚意正心必达之于修身齐家治国平天下也中庸之道致中和必达之于天地位万物育焉实皆明体达用之两尽而与异端之学不同者如此因汔至亦未繘井羸其瓶而泛观天下之事明徳而不止于至善未为明徳之至新民而不止于至善未为新民之至是犹为山九仞而功亏一篑是犹五谷不熟不如荑稗汲井而不及泉犹为弃井也呜呼为君不至于尧舜为臣不至于臯夔为师不至于周孔为学不至于顔孟君子未敢以实用成功与之也彖曰巽乎水而上水井井养而不穷也以卦象释卦名也改邑不改井乃以刚中也谓二五之刚中有常徳也汔至亦未繘井未有功也羸其瓶是以凶也水以济用为功水出乃为用未出则何功也瓶者所以上水而致用也羸败其瓶则不为用矣是以凶也杨氏曰求与应两忘井之徳也惠与怨两消井之功也尧舜之世以禹稷为井春秋战国之世以孔孟为井然禹稷能济天下之饥溺而孔孟不能者徳盛而功难也功之难斯人之不幸圣贤何心哉汔至羸瓶汲者之弱于力井何心哉此卦其变为噬嗑卦其象木入于水而盛水以出井之象也其占无丧无得也
　　象曰木上有水井君子以劳民劝相
　　以木汲水而上木上有水津润上行井之象也君子体井养不穷之义以之劳徕其民而劝勉以相助相养之道皆井养之义也此又法井之功用也此道一行圣帝劳徕辅翼之恩王民友助扶持之俗复见于天下矣劳民者以君养民劝相者使民相养洪氏曰画为井疆使之耕稼必有以劳之未知所为则劝之已为而力不给则相之劝相则劳之之实也
　　初六井泥不食旧井无禽象曰井泥不食下也旧井无禽时舍也
　　好善恶恶者乃人情之正民之秉彞好是懿徳者德爲民之物则也井之初六其污下而见弃于人者欤井以阳刚为德而初则隂柔井以上出为功而初则居下井以人汲为用而初则无应无援是井之泥污而不可食也人所不食也人所不食禽鸟且莫之顾譬之人焉其行丑其徳污其见卑其识陋不惟王公大人鄙而弃之而樵夫贱流亦且易而侮之不惟尊而父执交游恶而贱之虽卑而孺子童牧亦轻而诮之不惟贤而明师良友疎而逺之虽愚而庸夫庸妇亦舍而去之斯人也其絶天理自弃人伦孤立于天地间欤象曰下也言行之污下也又曰时舍也言污下而为时所舍也虽然人情不甚相逺也人皆知好顔闵之名而不能践顔闵之实人皆恶盗跖之名而不能絶盗跖之实何也人心易危而道心易微吁可畏哉吾至于此惧吾之自居于下流也杨氏曰居下流者归众恶安旧习者絶新功初六是也
　　九二井谷射鲋瓮敝漏象曰井谷射鲋无与也
　　小人而自流于污下不足责君子而自比于污下深可忧井之九二抱刚中之才居人臣之位使其刚中自守则上可以佐天子镇国家下可以济生民雨动植往可以为前圣继絶学来可以为万世开太平其上行之功固有不可胜穷者以刚健如九二居中如九二而乃下比初六之隂柔是以君子而比小人如井谷之射鲋安望其有济世利物之实功曰井谷射鲋者谓其如涧谷之水仅足以注微物也曰瓮敝漏者谓其如瓮之破漏而不足以济物也象曰无与也谓其上无应与自丧而比柔也虽然井之泥也澄而清之则水之性自若也行之污也洁而新之则人之性自若也九二于此诚能逺隂柔以自守吾刚逺邪佞以自守吾中以改吾过以复吾善此正圣人所望于九二也徐氏曰人生斯世惟其果于自弃甘为下流者不可与为善苟阳刚之禀资质之美者皆可以进徳良由上无应与而为之诱掖汲引者故上达之难而下达之易也杨氏曰初六隂潜而细微有小人之资有鲋鱼之象谷之水以注而下为功井之水以汲而上为功汲而上者其功及百姓注而下者其功及鱼鳖井不为井而为谷是不上出而反下注也瓮漏徒下注而无养人之功何足以为井哉二既下比小人则上之君子无我与者矣上无我与则上无我汲者矣子常信无极而国皆怨子冯昵八人而君不安是也
　　九三井渫不食为我心恻可用汲王明并受其福象曰井渫不食行恻也求王明受福也
　　此言井以上出为功三以阳刚居正是有济用之才如水之清洁可食者也然在下之上志应上六阳性上进乃有用之才而切切于施为未得其用如井之渫治清洁而不见食于人尤为之恻然于心而叹上之不我用也然井之清洁可用汲而食若上有明王则当用之而得其效贤才见用则已得行其道君得享其功下得被其泽上下并受其福也此言君子之未用则与天下同其忧君子之既用则与天下同其乐人皆曰君子之处世穷居不损则陋巷箪瓢不改其乐躬耕畎亩乐道嚣嚣夫何忧盛行不加则轩冕荣华不足为重结驷懐金所欲不存夫何乐抑不知君子之未用其乐天之心固自若也而忧民之忧曷尝无是心君子之既用其乐富贵之心固无有也而乐民之乐曷尝无是心以井之九三如井渫不食为我心恻以君子言之则才之未展不足虑行之未显不足虑身之未荣不足虑徳泽之不加于天下此其所以恻也曰可用汲而王明用之并受其福乐天下皆受其福庆也盖名誉之显不足喜谋议之合不足喜志愿之伸不足喜福禄被于生民深可喜也象曰行恻也行恻者行道之人皆以为恻也又曰受福也始焉行而忧恻终焉并受其福庆也吁不遇去齐孟子未尝不为之不豫相鲁行道夫子亦为之有喜色孔孟岂以所遇而有动于中哉诚以吾身之不用不足忧而风教不明纲常不植如之何而不忧吾身之幸遇不足喜而三纲以正九伦以叙如之何而不乐因是而知九三之刚正今之不食安知异时不为寒泉之食欤今虽有忧患安知异时不可以消天下之忧而为福欤杨氏曰井一用一邑受其福君子一用天下受其福有美井无善汲则如无井有君子无明王则如无贤仲尼曰明王不兴天下孰能宗予在下之君子如井之泉在井之半揜于物逺于人非明之至者不能烛其幽也故微明之尧帝则大舜雷泽之渔父微明哲之髙宗则傅说岩野之胥靡可食者井也不食者人也井不自恻人之行而过者恻之井不求上之我烛而人为之求其明者以烛之此作易者所以为井叹也三与上为应为我恻者上也求王明亦上六也
　　六四井甃无咎象曰井甃无咎脩井也
　　四以隂柔居正上承九五之君才不足以广施利物又近君而无汲引之人只可守正自脩故能脩治则得无咎夫克治之勤悔吝之消也循省之怠纯懿之亏也未有能自脩而不能寡过者六四才弱志柔求其寡过岂易然者然省察自脩之功倘不废焉虽未必有济世安民之功亦无悮世贼民之过虽未必有经邦化参天地赞化育之功亦无覆邦梗化拂天地伤化育之过观六四所以自脩者必曰吾为人谋果忠乎与朋友文果信乎道于人果习乎未至求至焉已至则加勉焉如斯而已耳然此特以六四之才质言之若论自脩之极功必如大学之格物致知诚意正心脩身则有齐家治国平天下之功如中庸之博学审问谨思明辨则有位天地育万物之功岂特无咎而已象曰脩井也即脩井以喻脩身也杨氏曰井一脩则旧井为新井徳一脩则学有新功井至六四则泉溢而将上出之时不患人之莫已知患已之不知脩井之不脩井之咎也脩矣而或汲焉或舍焉或食焉或否焉井何咎哉故徳之不脩足以忧孔子学不能行足以病子贡
　　九五井冽寒泉食象曰寒泉之食中正也
　　九五阳刚中正居尊位其才其徳尽善尽美如井中甘洁之寒泉可为人食者也夫有济世之徳则有济世之用徳则浑涵于吾心用则周济于天下徳则一定而不易用则泛应而不穷君徳莫善于九五井泉莫善于寒冽古之人君以一身立乎兆民之上寒者求衣饥者求食愚者求明危者求安莫不饮其恩惠而饱其欲愿求其所以本原是者皆其盛徳在躬如井泉之甘冽是以功用及人如井泉之可食也昔者尧舜禹汤文武之为君六府以养民之身三事以养民之心而天下莫不被帝者之泽井田经界而民财均庠序学校而教化流而天下莫不感王者之惠究其所以然者岂有他哉盛徳相而如井之清洁也以此徳而达诸用吾见其有本也象曰中正也中而且正君道之至善也杨氏曰冽而寒者泉之徳中而正者君之徳泉而不冽不寒君而不中不正人有吐井泥羞污君而去之耳故傅说非其后不食伯夷非其君不事君天下者可不惧哉
　　上六井收勿幕有孚元吉象曰元吉在上大成也井以上出为功居井之上取而不蔽其利无穷人皆信其大吉也人之所以见信于人者唯其公耳天无私覆天下皆信其始物之功地无私载天下皆信其生物之功日月无私照天下皆信其明物之功惟人亦然凡厥有生莫非同得天地之气以为形莫非同得天地之理以为性洞然八荒皆在我闼是人也是从天理之公者也有公心矣谁疑其私物我既立私为町畦是人也其徇人欲之私者也有私心矣谁信其公吾不私其身心使天下耕田凿井各足其用饥食渴饮各全其生吾不私其道必使天下各诚其意各正其心各修其身则天下皆信其兼养兼善之惠如此其大也况井之上六非若初之下而污也非若二之下比为时舍也非若三之渫不食而可恻也非若四之甃治而犹待于脩也冽寒之泉至此而上求以一二以一二应求以十百以十百应求以千万以千万应溥博渊泉而时出之而辘轳收繘之具又无所覆蔽焉其公如此此有孚元吉也象曰大成也信乎其大成也



　　周易衍义卷十一
&lt;经部,易类,周易衍义&gt;
　　钦定四库全书
　　周易衍义卷十二　　　　　元　胡震　撰
　　【离下兑上】
　　革已日乃孚元亨利贞悔亡彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　此因通变之效而推通变之理因通变之理而推通变之效也已日革之而人心之孚者以大亨而得其正也已日革之而吾心之悔亡者以大亨而得其正也是知变革之道唯知天理之不容变者可与言革唯知四端五典之不容变者可与言革唯知随时变易以从道者可与言革泥更革之名而不究更革之理则絶君臣絶天性忘仁义废礼乐亦可以言革乎且革之已日乃孚者民可与习常难与通变可与乐成难与图始变革之初人未之信故必已日而后信其所谓革者非取先王大经大法而纷乱之也非取三纲五常之道而变易之也非喜新尚竒以骇天下之观听也非变制易令以矜一己之聪明也异端有累于正道者革之弊法有害于正法者革之非礼有汚于正礼者革之薄俗有败于纲常者革之是皆大通而得其正也革异端以从正道是以人心无疑是以吾心无悔革法以从正法革非礼以从正礼革薄俗以从正俗是以人心无疑是以吾心无悔是理当于人心则必快于吾心苟人心之不孚则吾心亦不能无愧论通变之事而不本诸天理之常但见外不足以有孚内不足以免悔其为革也祗见其纷更多事败常乱俗其悔有不可胜言者安在其为革耶彖曰水火相息二女同居其志不相得革以卦象释卦名也伊川曰泽火相灭息又二女志不相得故为革息为止息又为生息物止而后有生故为生又革之相息谓止息也王氏曰泽火非如坎离有隂阳相运之道其相遇则相息灭而已其相息也唯胜者能革其不胜者耳已日乃孚革而信之言事业之变革必久而后信于人也文明以説大亨以正革而当其悔乃亡伊川曰离为文明兑为説文明则理无不尽事无不察説则人心和顺革而能照察事理和顺人心可致大亨而得其正如是变革得其至当故悔亡也革有悔之之道革之至当则新旧之悔皆亡此以卦徳释卦辞也团城曰明则有以烛天下之正理説则有以顺天下之正理如是而革宜其外无媿于人内无媿于心也天地革而四时成汤武革命顺乎天而应乎人革之时大矣哉极言而赞革之大也革是彻底从新铸造非止补苴罅漏而已汤武顺天应人是如此顺乎天者顺理也顺天应人之革就革命上説言顺天理应人心后世务名不务实以兵取国者曰吾应天顺人也相承而罔察至以为尊号其失远矣杨氏曰革者圣人之不得已岂细故哉故曰已日乃孚又曰元亨利贞又曰革而信又曰革而当圣人之惧于革也如此灼知其理于未革之先当如离之文明相庆其举于既革之后当如兑之説如是者可以革而信革而当武王之反商政汉祖之除秦苛法革而信革而当也秦之变法赵之胡服莽之革汉灵寳之革晋岂得谓之革而信革而当乎此卦其变为蒙其象泽火相遇水火相息有变革之象其占大亨而利于正也
　　象曰泽中有火革君子以治厯明时
　　泽火相灭变革之象治厯明时所以推天运之变革也夫时序之变朝昼夕夜之迭运朔晦望之相代春夏秋冬之相易元防运世之不穷此变革之大者君子治厯数以明之使夫一嵗之内气之二十有四之七十有二刻之三千六百者皆焕然以明三嵗一闰五嵗再闰极之于章防綂元皆有以推究其变革之所以然此又体革象之大要也朱氏曰日火也月水也冬至日起于牵牛一度右行而周十二次尽斗二十六度则复还牵牛之一度而更端矣牵牛者星纪也水之位也日月防于此此泽中有火之象也黄帝迎日推防始作调厯阅世十一歴年五千而更七厯至汉造厯嵗在甲子乃十一月冬至甲子朔为入厯之始是时日月如合璧复防于牵牛距上元太初十四万三千一百二十七嵗盖日月盈缩与天错行积久闰差君子必脩治其厯以明四时之正冬至日月必防于牵牛之一度而朔晦望分至启闭皆行得其正日月不防者司厯之过也朱氏问郭忠孝曰古厯起于牵牛一度沈括谓今宿于牵牛六度何也郭曰日久必差差久必复于牵牛牵牛一度者乃上元太初起厯之元也杨氏曰食者人之天厯者食之天事之至大变易之道莫大于厯也
　　初九巩用黄牛之革象曰巩用黄牛不可以有为也甚矣变革之难也方其未革人惮之其将革人疑之及其己革人骇之典章有不容不新也人或以变乱旧章而议我文物有不可因循也人或以不合古不通今而讪我或可以整顿乾坤于一转移间或可以动摇人情于一呼吸顷毫厘有差天壤易处吁甚可畏也况变革之初物论不能遽泯人情不能遽安事功不能遽成执持至理尚庶几焉所守不坚阶之为祸革之为革岂可轻乎变革之事必有其时有其位有其才审虑而动方可以无悔今革之初九以时则初也动于事初而无审慎之意以位则下也无援居下而有僭妄之咎以才则刚也躁于用刚而无体势之重其才如此有为则凶咎至矣故圣人戒之曰巩用黄牛之革谓宜以中顺之道自固而不妄动可也象曰不可以有为也以初九之时位与才皆不可以有为也后世商鞅之徒持刑名之学以为纷更之举变法易令当时苦之卒于毒天下祸其身此皆好革之説败之也晁错起七国之祸岂非好革乎
　　六二已日乃革之征吉无咎象曰已日革之行有嘉也变革之事人惟失于纷扰也于是有欲速则不达之失人惟失于因循也于是有缓不及事之愆二者皆非时中也革之六二以中正文明之臣遇九五阳刚相应之君有应在上则有可革之时居中得正则有可革之位文明中正则有可革之才于此时而不为何时而可为乎然臣道不可为革之先不有所倡不可以和不有所主不可以赞曰已日乃革之必也待吾君已有可革之之日而主之吾乃可以赞而革之庶无纷更躁动之失曰征吉无咎不进则失可为之时为有咎也象曰行有嘉也守臣道而不为革之先又不失可为之时行则必有嘉庆也杨氏曰季孙问二邑之叛然后孔子可以陈堕费之言赵鞅无君命而逐君侧之恶人则春秋以为叛六二独得而专于革乎伊川曰臣道不当为革之先又必待上下之信故已日乃革之也
　　九三征凶贞厉革言三就有孚象曰革言三就又何之矣
　　九三过刚不中太刚则失于躁动太明则失于苛察处革之后征而不已则凶若一于贞固又失继革之义则危惟革言三就防之公论不惮再三方得其至当可信于天下也夫公论者人心是非之贞也理得于人心不惟一人是之虽千万人亦以为是也不惟一世是之虽千万世亦以为是也如是而变革则革静而动可也革动而静亦可也如之何而不孚九三之征而凶则其动而失道也防之公论则可以革凶而为吉九三之贞而厉则其静而失道也防之公论则可以革危而为安盖协于人心之公则义理明局于吾心之私则见闻狭采于议论之详则众志合徇于意见之偏则私意萌此九三之革言三就可以见人心同然之天天理同然之机公是公非之论矣始凶而终吉始厉而终安信乎其可致也象曰又何之矣防之公论而三就又复何往乎言已审也伊川曰居下之上是苟当革岂可不为在乎守真正而怀危惧顺从公论则可行之不疑就成也今也审察当革之言至于三而皆合则可信也言重慎之至能如是则必得至当乃有孚也已可信而重所信也如此则可以革矣杨氏曰居下之上位亦髙矣接上之兊权亦近矣刚明之极才亦全矣然圣人患其太刚太明故曰征则必凶虽正亦危也必也如革卦卦辞之三言者然后可以成就而取信于天下也三言者曰大亨也大利也大正也以此而革何革不就以此而行何行不达
　　九四悔亡有孚改命吉象曰改命之吉信志也
　　君制命臣承命者也臣而改命改命而吉何也曰事君在志行志在事志然而事亦然君子不以志违事志然而事不然不以事违志君命曰可君事曰可奉命可也君命曰可君事曰不可改命可也吾既信吾志君独不信吾志乎岂惟君信之天亦信之虽然改命不可许也非诚有其志者不可改也孟子曰有伊尹之志则可无伊尹之志则簒也革之九四曰信志也志不在于兴汉则罢兵歴下之后韩信不可以改命而伐齐志不在于厚楚则致田犨栎之命子躬不可以改命而却郑曰九四圣人何以许其改命也曰九四兑説之体能以阳刚而防四之柔顺岂犯上而侵君者故许之也然则九三有为而圣人沮之九四不为而圣人劝之何也曰九三所谓由也兼人者也九四所谓求也退者也革以改为义改君命亦革之一也故于九四之伊川曰九四革之盛也阳刚革之才也离下体而进上体革之时也居水火之际革之势也得近君之位革之任也下无系应革之至也以九居四刚柔相济革之用也四既其此可谓当革之时也事之可悔而后革之革之而当其悔乃亡革之当唯在处之以至诚故有孚则改命吉也或曰四非中正而至善何也曰惟其处柔也故刚而不过近而不逼顺承中正之君而上下信其志矣团城曰有孚改命仰不愧于天俯不怍于地内不欺于心明粹端直明无人非幽无鬼责如此施之于革何有不吉汲黯之矫制粟亦信志也
　　九五大人虎变未占有孚象曰大人虎变其文炳也革之道初戒其早二戒其专三戒其躁其可革者未灼然可革也四戒其疑已灼然可革矣九五以阳刚之才中正之徳居尊位大人也以大人之道革天下之事其可变可革之理灼然如虎文之炳焕不待占决知其至当而天下必信必天下蒙大人之革亦不待占决知其至当而信之也此言在大人则自新新民之实未施信而民信之顺天应人之时也大人一出其文容足以新人之向慕如虎炳焕之文蔚如也其威声足以耸时人之观听如虎镇重之威肃如也即虎变以观九五自新之实则穷理以格物格物以致知意有未诚变而诚也心有未正变而正也身有未脩变而脩也汤之盘铭曰苟日新日日新又日新此之谓也文质彬彬不待占决而有孚于人心也即虎变以观九五新民之实则明徳于一家而家道之不齐者变而齐焉明徳于一国而国俗之不治者变而治焉明徳于天下而天下之不平者变而平焉康诰曰作新民此之谓也文化昭昭不待占决而有孚于人心也革之九五其汤武革命顺天应人者欤象曰其文炳也事理明着若虎文之炳焕明盛也天下岂有不孚乎朱子曰尧克明俊徳然后黎民于变大人虎变正孟子所谓所过者化所存者神上下与天地同流岂曰小补之哉
　　上六君子豹变小人革面征凶居贞吉象曰君子豹变其文蔚也小人革面顺以从君也
　　豹变谓如豹之变其文蔚然居柔变化小于虎也上六革道已成君子如豹之变小人亦革面从上之教令也已革则患乎不能守故至革之终而以征则凶宜贞固以自守则吉也夫风化未行革道不可以不为风化已行则革道不可以过为自人心言则反道败徳之俗不可以不革贼仁贼义之风不可以不革天下既已归于仁义道徳之中夫复何革自人伦言则父子兄弟之未孝慈友弟夫妇朋友之未有信有别不可以不革天下之人伦既正夫复何革是故文章之宣着徳行之炳明此君子之豹变也刑宪之不敢犯非僻之不敢纵此小人革面也如是则愚贤皆化革而为善夫复何革象曰其文蔚也又曰顺以从君也虽然君子素禀刚正之资者也何待于变革小人亦受天地之性也何止于革面君子资禀虽得其正者清者然未至于圣人亦不能无气质之蔽以贤如顔子亦不能无有不善则复礼从善犹待变也以贤如曽子亦不能不鲁则省身求道犹待变也此君子之所以豹变也小人固皆其此上帝降衷之性然气质浊恶自暴自弃与圣人居终不可化者以尧不能化有苗其来格者亦革面耳以舜不能化有象其蒸乂者亦革面耳此小人之所以止革面也然君子豹变则固可以自守而不可以复责其为过髙小人革面则当容其强善而不可治之已甚此圣人道化之标的大易示人之本防也伊川曰天下自暴自弃之人非必皆昏愚也往往强戾而才力有过人者商辛是也圣人以其自絶于善谓之下愚考其归则诚愚也然心虽絶于善道其畏威而寡罪则与人同也唯其与人同所以知其非性之罪也朱氏曰九三征凶贞厉上六征凶居贞吉下三爻革去当守之以惧上三爻革命命定当复其常故曰征凶居贞吉又曰下三爻有谨重难改之意上三爻则革而善



　　【巽下离上】
　　鼎元吉亨彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　此言卦之才足以致元亨也天地之间物物有理圣人见之众人昧焉苍璧一器耳圣人则见其有象天之理黄琮一器耳圣人则见其有象地之理鼎一器耳圣人则见其有元亨之理是果何哉圣人格物之精穷理之妙虽渺然一介之微可以求其精义虽块然一瓦砾之贱可以见其妙道盘一微物也勒圣人之铭则日新又新之理存衣一微物也入圣人之经则正直方义之理其以鼎为烹饪为法象之具岂不可以推其元亨之理欤今吾即鼎之体用而求之鸿荒之世茹毛饮血圣人范金合土制鼎之器以木巽火成烹饪之用则鼎者火化之元勲一初既立而万法类从岂不可致元亨乎以其烹饪以享上帝大其烹饪之用以养圣贤则交乎天人者岂无元亨之理乎内巽外离体巽之顺以顺于义理体离之明以达其视听巽而耳目聪明岂无元亨之理乎卦自巽来柔上居五下应九二以黄耳之虚而应金之刚柔进而上行得中应乎刚君臣同体岂不足以致元亨之治是则鼎之为鼎全其徳以施其用焉往而不大亨乎抑又闻之鼎取新之器也新其徳以作新民居旧邦以新天命此人君所以亨天下之治也格非心以新君徳持忠言以新国论此人臣所以亨忠谠之道也学问以新而日益聚辨以新而日明此圣贤所以亨吾心之理也此革之后所以受之以取新之鼎鼎之卦所以承乎去故之革于此可以观圣人之防意矣蔡氏曰烹饪鼎之用也变腥而熟变坚而柔烹饪不过祭祀宾客之事而祭天者莫大于上帝宾客者莫重于圣贤此卦其变为屯卦其象以全体言之则下植为足中实为腹中实受物在中之象对峙于上者耳也横亘于上者也鼎之象也以上下二体言之则中虚在上下有足以承之亦鼎之象其占则元吉亨也
　　象曰木上有火鼎君子以正位凝命
　　木上有火烹饪之象君子体象以立正位象鼎之端正也以凝天命象鼎之安重也大禹铸九鼎以镇九州禹其体之以正位凝命其后鼎迁于商鼎迁于周楚子问鼎于周王孙满对曰周徳虽衰天命未改鼎之轻重未可问也此亦正位凝命一説洪氏曰鼎大器也重寳也故取以喻神器天位天命以神器言之凝如至道不凝之凝天位不正则倾天命不凝则覆正位以离之南面也凝命以巽之号令也人主临朝必端庄安重如鼎之不动然后可以凝住天命此鼎之大用也刘氏曰黄帝铸鼎于荆山诀曰鼎鼎非金鼎鑪鑪非越鑪离从坎下发兑向土中居三姓既防合二味自然俱固济胎不泄变化在须臾抑乃所谓正位凝命元吉而亨通也
　　初六鼎颠趾利出否得妾以其子无咎象曰鼎颠趾未悖也利出否以从贵也
　　此言因败以为功因贱以致贵秦穆殽函之败反以成悔过之功汉髙百战之败反以成造汉之功岂非因败而得为功之理也傅説贱居版筑动心忍性之余反得相商之道胶鬲困于鱼盐动心忍性之余反得相周之术岂非因贱而得为贵之道耶鼎之初六颠其趾者非曰有折足之凶以鼎覆而趾颠也居鼎之下趾之象也上应九四则颠矣然当卦之初鼎未有实而旧有否恶之积因其颠而出之可以为去故纳新之举是因颠覆之变而反有洁新之功也若得妾之贱而因得其子反以致贵又何咎焉此颠趾出否之义也由是推之天下之事则贫贱有玉成之理劳筋苦骨有徴色声之用疚疾灾患有徳慧术知之本昔者帝尧之世洪水横流汜滥于中国尧因洪水之变举舜而敷治举禹而平水土迨至地平天成黎民时雍此因忧而为乐也商周之季民坠涂炭而圣人囚夏台狎侮五常而圣人囚羑里汤伐夏而人纪以脩周伐商而彛伦以叙是虽圣人处不得已之变而其商周之治功乃在焉此因乱而为治也春秋之世邪説暴行又作孔子歴聘齐鲁宋卫之邦而不偶战国之世杨墨塞路仪秦恣行孟子周流齐梁之邦而见迂濶身穷道晦亦甚矣然六经之道范模万世七篇之书标准千载此因晦而致明也此与鼎之颠趾而出否得妾而因得其子者无以异也反之吾身因辱而去不仁者此理也因危而去险行者此理也因小惩而去不义者此理也因恶声之反而去恶声之出者亦此理也以颠趾而喻得妾之贱以其子之贵喻出否之功圣人之所以目击而道存者妙矣象曰未悖也又曰以从贵也颠趾者悖然因而出否以从贵未为悖也从贵应四也
　　九二鼎有实我仇有疾不我能即吉象曰鼎有实慎所之也我仇有疾终无尤也
　　以刚居中鼎有实之象也我仇谓初隂阳相求而非正则相陷于恶而为仇矣二能以刚中自守与五为应则得正而其道可亨然与初密比隂从阳者也彼必相求我能逺之使不来即我则吉也夫冦阳者隂仇正者邪君子所以逺小人者以其便佞得以近我则转移我正志污辱我正流我将不能全至正之实善柔得以亲我则转移我刚正沮挠我刚明我将不能全至刚之实邪僻得以亲我则邪説有以毒吾心僻辞有以摇吾守我将不能全知言之实九二谓我仇有疾不我能即吉者盖谓初九以不正而比我是我仇敌而有疾恶者也刚中自守而使初不能就我是我仇之不我能即而吉也象曰慎所之也又曰终无尤也谓谨其所往而不比不正所以无尤也昔者夫子之于周于佞人必逺于三损不友何凛然其甚严也然在当时苟有可仕不必皆贤君苟有可交不必皆贤卿大夫苟有可教不必皆贤子弟不为已甚之事不为洁身乱伦之举何温然其甚恕也盖夫子如元气其小人不能即者泰山之岩岩也其度量无不容者千顷之汪汪也不然非其君不事非其友不友又流于伯夷之隘矣
　　九三鼎耳革其行塞雉膏不食方雨亏悔终吉象曰鼎耳革失其义也
　　此言君子有刚正之徳始虽未通终必能通也自古抱才徳者其通塞不常久矣穷而在下以其握瑜懐瑾世莫识其真陈道献忠君莫然其信乐道于箪瓢退藏于岩谷此孔孟不得志于天下者所为也达而在上以其生逢主眷身都显号都俞于庙堂而谋议伸霖雨于苍生而膏泽洽此皋夔稷契得志于天下者所为也若夫已有刚正之才不幸而不偶于时则有时而否者固有时而泰也今五为鼎之主三越五而应上失其应也五则中而非正三则正而非中失其同也五为鼎之耳三为鼎之腹与耳革异也与五异则其行不通于五矣行不通于五则如有雉膏之美而不见食于人然以九三如是之刚正九五如是之虚明亦岂终不合者中正虽有异用然正亦所以为中中亦所以行正以刚正柔中之相济正犹隂阳之和合其始虽不能有同心胥契之庆其终固有隂阳和合之象矣其始虽有如雉膏不食而有不足之悔其终固如方雨亏失其悔而吉矣象曰失其义也失其相求之义也伊川曰雉指五也有文明之徳故谓之雉膏甘美之物象禄位三有才用而不得六五之禄位是不得雉膏而食之也杨氏曰九四塞之于前六五改之于上故不食九三之雉膏然六五明主一旦而悟如雨沛然而下则岂终不食九三之雉膏哉鲁平公见孟子乐克启之也不见孟子臧仓改之也虽然暗主用贤之意可改而明主用贤之意不可改六五明主也九四其终能改之乎
　　九四鼎折足覆公餗其形渥凶象曰覆公餗信如何也四居大臣之位所用者初六隂柔之小人不胜其任至于败国如鼎折足倾履公上之餗餗鼎食也其形渥凶渥赧污也可羞愧之甚凶之道也夫天子所以委任大臣者秉钧当轴民具尔瞻上应恢台下刑百辟位如此其甚尊隂阳造化赖之燮理国家治化赖之洪宣谋如此其甚大系天下之安危膺天朝之付托任如此其甚重今九四所居者大臣之位所任者天下之重乃徳薄知少力小而不足以胜之下比初六隂柔之小人是元显与反覆之牢之以图灵寳袁粲与惜身之褚渊以图萧道成晋宋之亡覆公餗也显粲之诛其形渥也信如何也言信任小人其祸何如哉深戒之也虽然羞恶之心人皆有之有此心则不可使有羞恶之事天下皆知羞恶之为善端而不知有羞恶之心而能无羞恶之事者是也有羞恶之心而果有羞恶之事者非也九四之鼎折足其形渥凶是有果可羞恶之事者矣是以凶也系辞夫子释此爻曰子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　六五鼎黄耳金利贞象曰鼎黄耳中以为实也五在鼎上耳之象也有中徳故云黄耳加耳者也二应于五来从于五者也二有刚中之徳阳体色黄故为金鼎之举错在耳黄耳而加以金是君臣相得至善矣所利在贞固而已故曰利贞夫鼎之举错耳不可以无国之举错君不可以无臣鼎之二五不惟上而培植国本经理事防利于正固虽下而养育羣生布告四方亦不可以不正不惟精而讲明圣学植立圣化利于正固虽粗而诸号令达诸刑宪亦不可以不正不惟无事之时粉饰太平润色鸿业利于正固虽有事之时捍御外侮扫除妖孽亦不可以不正唯正则无偏党之失而足以举鼎唯固则无失坠其正而足以举鼎以物理之精求君臣之道其实一也象曰中以为实也六五以得中为善是以中为实徳也杨氏曰主鼎有二道鼎实中则正过中必溢鼎刚则举不刚则坠主天下有二道持盈以中正则为天下之利不中不正则骄心生明皇之季是也用臣以刚直则为天下之利不刚不直则谀臣进元帝之贡薛韦康是也
　　上九鼎玉大吉无不利象曰玉在上刚柔节也鼎以上出为用上以阳居隂刚而能柔玉之象刚柔适宜动静不过居成功之终善处者也故大吉而无不利且鼎之玉者盖取刚柔有终之义也刚柔有终以玉喻之见其温润而泽有仁存焉缜密以栗有知存焉亷而不刿有义存焉垂之如队有礼存焉玉之为徳其刚柔有节也如此上九之为德其刚柔有节也亦如此此徳可以贯初终安有终之不吉利乎象曰刚柔节上居功成致用之地而刚柔中节所以大吉无不利也上九其功成身退之大臣欤














　　【震下震上】
　　震亨震来虩虩笑言哑哑震惊百里不丧匕鬯彖曰震亨震来虩虩恐致福也笑言哑哑后有则也震惊百里惊远而惧迩也出可以守宗庙社稷以为祭主也此言不失性情之正则可为人神之主性情虽统于吾心而人神亦闗于吾心也震之所以震来虩虩者谓其当震动之来虩虩然而恐惧也一言一行唯恐其不协于善言善行也一政一事唯恐其不协于实政实事也惧人欲之害天理则不敢以人伪乗之惧功利之害仁义则不敢以功利间之其所虩虩者如此则惧其所当惧者情之率乎性者也恐惧虩虩而又笑言哑哑者善言善行之不悖乎理实政实事之不违乎理无人欲以害天理而真乐裕如也无功利以间仁义而至乐蔼如也其所以哑哑者又如此则乐其所可乐亦情之率乎性者也夫其情之率性凡人之有心者亦同此理也风韵足以风励之仁声足以耸动之徳音足以警救之震惊百里而人心莫不我服神明亦不能外此理以此心而守宗庙岂不足为宗庙之祭主以此心而守社稷岂不足为社稷之祭主不丧匕鬯而吾心自有所守震之一卦一阳动于二隂之下阳生于下而上进有亨之义震为雷雷声一震可使羣蛰之尽启震为东东者四方之首生物之始震为春春者四时之首生物之长震为木木徳一盛可使羣枯之复荣震为仁仁徳一畅可以生万类震为长子长子有主而保泰为动而恐惧动而奋恐惧而脩省皆可以致亨一动之间能惧而敬则动皆中节出而镇服人心致百里之咸服者吾心足以服之也出而典司神祀不丧匕鬯吾心之无所失也于此见吾心一太极也人心亦一太极也鬼神亦其此太极也感应之微浑融无间心乎心乎其天下从违之枢鬼神有无之防乎彖曰震亨震来虩虩恐致福也言能恐惧以致庆也笑言哑哑后有则也言能恐惧而后处之有则而所惧不足惧也震惊百里惊逺而惧迩也言如震雷之足以服人心也出可以守宗庙社稷以为祭主也言不丧鬯而足以主神只也此卦其变为巽卦其象为雷有震动之象其占则亨也
　　象曰洊雷震君子以恐惧脩省
　　重雷之动天威之震也君子观象畏天之威敬天之怒无敢戱豫敬天之渝无敢驰驱所以恐惧脩省也昔成王感风雷之变而省其疑周公之愆则庶几于能恐惧脩省者夫子闻迅雷必变则践其言者处震之位者能以是为心则能虩虩以哑哑而可以膺神人之托矣脩省者恐惧之功用脩其身省其过则无恐惧矣体震以恐惧体洊震以脩省昭然上帝之临而无贰心此震之用也
　　初九震来虩虩后笑言哑哑吉象曰震来虩虩恐致福也笑言哑哑后有则也
　　震之用在下初九成震之主致震者也在卦之下处震之初如震之来若能以恐惧而周旋顾虑虩虩然不敢宁止则终必保其安吉因恐惧而反致福后有则者喜而不失节也盖喜与惧异惧乃所以为喜幸与虑殊虑乃所以为幸能惧而动动而合义是可喜也故动而正曰道匪仁匪义匪礼匪智皆邪也邪动辱也甚焉害也于动之初而不忧邪动之辱辱至而忧如辱何于动之初而不忧邪动之害害至而忧如害何唯忧辱于未辱之初者可以无辱唯忧害于未害之初者可以无害无辱无害反身而诚乐莫大焉不然不知恐惧于其初而自堕于悔则虑不周于千里之外祸必生于几席之内以故君子谨动象申彖辞言其义一也
　　六二震来厉亿丧贝跻于九陵勿逐七日得象曰震来厉乗刚也
　　二乗初九之刚故当震之来而危厉也亿十万为亿贝所有之资其来也盛故大丧其所有然二柔顺中正足以自守能升于九陵以避之故勿逐七日得事既终时既易当自复也夫应天下之动者主乎静应天下之变者主乎常有安危者时也道在吾心不与之俱危有得失者物也道在吾心不与之俱失六二下乗初九之刚瞻前顾后适値仇敌窥伺我藩篱逼近我堂奥殆哉其沦于危也藩身之其人将夺焉润屋之资冦将攘焉荡哉其大失也然六二柔顺中正时不能无危也君子有处危之道物不能无失也君子无自失之理遇强敌而跻于九陵则离恶人而彼不得以相即也丧外物而不逐逐以求之则剥者久则反其常而为复虽失而得也昔者大王居邠狄人侵之土地莫保此危失之时也而去邠居岐终以王天下是其一时应变虽不能无屈伸要终而观则本无危失也伊川曰亿度也二之所贵者中正也当守其中正无自失也以已逐物失其所守非善处危者也避远自守处震之大方也卦有六位七乃更也
　　六三震苏苏震行无眚象曰震苏苏位不当也
　　苏苏缓散自失之状六三以隂居阳不中不正当震惧之时苏苏然自失若因震惧而行能去不正而就正则可以无过眚动以就正为善故三行而四止也二勿逐而自复也此言因惧以去其不正则可以无过君子之惧必见善则迁有过则改然后可以无过必处仁迁义勇于进徳然后可以无过六三所处不正而有震惧者非脱然乎权谋之而逰乎道徳之涂者不足以解其苏苏之状非絶迹乎功利之境而疾趋仁义之路者不足以解其苏苏之状非言忠信行笃敬可行乎蛮貊之邦者不足以解其苏苏之状如震惧之来一则曰苏苏二则曰苏苏曽不知去其苏苏之道是犹敌国攻已惧亡不暇束手待毙自谓无策其过也亦甚矣象曰位不当也所处之不正也不中不正其能安乎杨氏曰吾才不称吾位去之可也天下岂无才称其位者乎鲍叔逊夷吾子皮逊子产去无才得有才岂惟无灾眚国之福身之福也防子冯不为令尹蔡谟不拜司徒可以无眚抑可以为次矣吁世之无才无徳贪禄恋权不能去位以妨贤路至于败国丧身丧家者于此亦可以观震六三之义矣
　　九四震遂泥象曰震遂泥未光也
　　九四以刚处柔失刚健之道以一阳之孤陷重隂之间无中正之徳百链化为绕指一齐咻于众楚矣此居震扰之世安能致逺而不泥光大而有济乎遂者无反之意泥谓滞溺也九四之遂泥大抵不中不正而羣隂泥之也使能刚健中正特立独行小人岂能污哉刘向恭显杂处汉朝珣瑜伾文并居唐位是已
  </div>
  <div class="pagination">
   <a href="周易衍义_page11.html">
    上一页
   </a>
   <span>
    ...
   </span>
   <a href="周易衍义_page7.html">
    7
   </a>
   <a href="周易衍义_page8.html">
    8
   </a>
   <a href="周易衍义_page9.html">
    9
   </a>
   <a href="周易衍义_page10.html">
    10
   </a>
   <a href="周易衍义_page11.html">
    11
   </a>
   <span class="current-page">
    12
   </span>
   <a href="周易衍义_page13.html">
    13
   </a>
   <a href="周易衍义_page14.html">
    14
   </a>
   <a href="周易衍义_page15.html">
    15
   </a>
   <a href="周易衍义_page16.html">
    16
   </a>
   <a href="周易衍义_page17.html">
    17
   </a>
   <a href="周易衍义_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
