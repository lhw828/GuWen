<!DOCTYPE html>
<html>
<head>
    <meta charset="UTF-8">
    <title>厚斋易学 - 第 71 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 71 页/共 103 页</h1>
    <div class="content">　　六三涣其躬无悔
　　赞曰涣其躬志在外也
　　刘氏曰当涣之时阴必傅阳此爻体坎趣下宜喜于傅二唯能志在于上而脱身以从之始离于险而无悔焉
　　赵氏曰犹在坎体故所涣唯其躬而已
　　李子思曰坎之二阴本为险防者也三居坎上近接乎巽坎水得风而散巽木得水而通故能涣散其身出险自无悔吝其作易者教之以往为上九之应而离险者乎
　　张子厚曰援上而进求自脱于险无悔而已非能及物者也
　　朱子曰阴柔不中正有私于己之象此上四爻皆因涣以济涣者也
　　李季辩曰应上而上无位不若身自防而归五程正叔曰悔亡者本有而得亡无悔者本无也案以爻义言之本防九二为险者也以爻情言之邻应皆阳二隣近而上应隔五坎性下趣而不上宜趣二首也然当涣之时物情皆求涣散其难幸出险上坎水在下风以散之外卦有二阳焉一为正应一为大君仅以身脱而求往依之庶无险难之悔以卦体则在诸爻皆欲趣五已不得而独异以爻义则在诸爻为独有正应已不当以相违孔子曰志在外也上五皆外未知其孰从
　　右明象占爻义
　　六四涣其羣元吉涣有丘匪夷所思
　　赞曰涣其羣元吉光大也
　　吕与叔曰自坤六二上居于四离阴之羣上比于阳出幽谷而迁乔木者故元吉五处乎高九五也冯当可曰四以初三两爻为羣同故也然五方得位正中最近于己二又不应之是贤明之君未有其物以成济涣之功四则涣其羣以傅之故元吉五在四上高丘之象
　　程可乆曰涣其羣则承上者专故元吉丘高而聚五能定涣之象今不系其羣而承于五至使等夷者不我思则心迹俱涣公尔忘私矣
　　薛氏曰丘聚也得位上同散者聚也
　　张舜元曰约象有艮
　　案一卦之位莫善于四何也当天下涣散之时人主方为立宗庙以凝聚人心臣下亦罕有亲己者上在外而不相比二在下而不相应初逺已而三仅以身免上下皆解体矣当是时唯有本爻近而相得亲宻合志以收聚天下之涣故初则承二以求应二则奔机以求复已又离其阴险之羣以宻亲于五故能凝聚天下之涣于五有高丘之象焉此其所以元吉独善于诸爻而非其阴险之羣所得思恋者也羣乃其等夷也
　　郭子和曰羣者天下之罹于难者也能涣天下之羣难则其道大矣非止于涣其一身故元吉此亦一说可以旁通而曲畅也
　　右明象占爻义
　　九五涣汗其大号涣王居无咎
　　赞曰王居无咎正位也
　　耿睎道曰险难既散人方安集此宜出大号改视易听之时
　　李去非曰宜有大政令以収人心
　　李氏曰体之宣布曰汗君之宣布曰号
　　郑少梅曰人之一身阳主气阴主形元气蒸而为汗流而为血二阳散于外故言汗言血二阴分于中故言躬言羣
　　程可久曰汗由中出浃于四体亦犹大号由君出而浃于四方也气之闭者得汗而通德意志虑有所未孚大号涣然而天下之志通矣
　　毛伯玉曰如病者之汗而自解徧身周浃无所不通汉儒说易以王者之号令如汗出而不反后之学者皆宗之涕唾涎液皆不可反何独汗也朱子曰阳刚中正以居尊位当涣之时能散其号令与其居积则可以济涣而无咎矣九五巽体有号令之象涣居如陆贽所谓散小储而成大储之意案涣有险难既散之义亦有人心离散之义盖险难后人心固离散而未収也九五以阳刚中正居天下之正位涣然发其大号于天下散其居积以収人心如病者之汗周浃徧体而流通也如此而后仅可无咎盖人心之散久矣此周武王散鹿台之财发钜桥之粟大赉于四海而万姓恱服之时也汗由上涣其血取象圣人作易近取诸身至于涕洟血汗无所不备如此
　　右明象占
　　上九涣其血去惕出无咎
　　赞曰涣其血逺害也
　　卜子夏曰独应者多至于争
　　洪氏曰血者阴之伤
　　张舜元曰巽为风应于六二之坎坎为血卦风之与血常相为用涣而运之则为荣结而聚之则为害风行于上血涣于下阴阳流通是以逺害而无咎也【李泰发同】
　　刘氏曰当涣之终王位已正而已犹处上焉傥居而不舎咎所由致也
　　朱子曰涣其血则去涣其愓则出
　　案六三与己正应当涣之终求应乎已而离险难者也而间于九五焉九五大君也又阴阳之情相好不从乎已収天下之涣而乃过我门而不入焉则伤之者至矣本爻在一卦之外而无位不敢争之于五也则三虽伤而离之使去已必愓而逺之而出则可以终涣而无咎也
　　右明象占
　　郭子和曰与涣其躬者无以异葢止于一身之谋非天下之大计也二爻之应亦其志同耳凡涣之六爻皆无凶悔者以其知难及保身之道也右明爻义
　　郭子和曰初二四五皆能涣难者以初比二四比五故也三与上私于其应能免其身幸矣
　　案涣六爻皆以两两相比为象初承马而二奔机三涣其躬而四涣其羣五涣其汗而上涣其血葢当物情涣散之时皆两两相比以相依不散也位一阴而一阳九六又变动不居故吉凶悔吝殊焉右明六爻
　　【兊下坎上】
　　节
　　赞曰说以行险当位以节中正以通天地节而四时成节以制度不伤财不害民
　　象赞曰泽上有水节
　　杂卦曰节止也
　　程正叔曰泽之容有限泽上置水满则不容为有节之象
　　兰惠卿曰泽上有水不虚不溢适当其分谓之节林黄中曰水无节则泛政无节则荡
　　冯当可曰当干之九三未升坤之六五未降其卦泰也物泰则当节卑者升之高者降之已有节之义
　　程可久曰裁其过之谓节
　　李元逹曰节之名生于有过为其有过而节之郭子和曰有过则有节不及则无节也
　　李去非曰坎水之既盈为泽有节而宣泄之有度所以防其过也圣人逹节贤人守节其下者失节王氏师心曰竹有节物之自然也人即物之自然而节制焉节也者无适而非自然矣
　　李季辩曰天下之物莫不有节节则也理之不可过者也
　　刘氏曰节者止也物无节则莫知止而或渝其分故人之情欲君子之德行国家之财用皆贵于有节焉
　　洪氏曰节者非人之所欲也节以分义则贪者不得逞节以检拘则纵者不得肆大小有节而夸者悲进退有节而躁者忧
　　张敬夫曰周官所谓六节者其器也烈士狥节者其道也处节之道要在识时而知变
　　右明卦义
　　象赞曰君子以制数度议徳行
　　右明卦用
　　序卦曰涣者离也物不可以终离故受之以节程正叔曰物既离散则当止之
　　林黄中曰涣之反也自涣之节坎反居上巽反为兊二五不动而成也
　　右明卦序
　　亨苦节不可贞
　　赞曰节亨刚柔分而刚得中苦节不可贞其道穷也程正叔曰节有亨义节贵适中过则苦矣
　　欧阳永叔曰苦节而太过行于己而不可久也李泰发曰事得其节则可以通行于天下故亨朱子发曰所谓节者刚柔有节而不过乎中故亨易穷则变守而不变苦节也凡物过则苦味之过正形之过劳心之过思皆曰苦苦则违情性之正物不能堪岂通也哉
　　李氏曰节以甘为亨以苦为穷所谓甘节者制之有道使人说而不厌故亨所谓苦节者损抑过常使人恶而不怿故穷也
　　案节者节其过而约之于中人情甘之所以亨也节之过而不得其中人情苦之所以不可贞也甘味之中也于五行为土以坤之三阴言之分坤之五以节干刚之过之象也苦味之过也于五行为火以上六言之易穷则变变则为中孚叠离之象且在上也孔子之赞其防义不过如此阴以下为贞上以六居之虽为当位之贞而阴非所安故有不可贞之象上六亦曰贞凶
　　右明卦象占
　　初九不出户庭无咎
　　赞曰不出户庭知通塞也
　　李泰发曰以阳刚之材上有其应而险难在外不可往也自守以正谨宻而不出此尽节之道者也故可以无咎
　　耿晞道曰刚实在前塞而不通
　　王介父曰九二近而不相得隔塞之时也
　　李元逹曰初阳竒故称户二隂耦故称门
　　案説卦又以阳奇为辟户阴耦为阖户易之象其物宜不一而足也
　　冯当可曰初则二蔽之二则无蔽之者二犹户三犹门四犹路也　又曰居一卦之内四虽其应初不应之为不出户庭不为物引也物交物则失矣李季辨曰居节之始人心与物交则为物所引伤财害民皆由此生能谨宻而不出则无咎矣当其在下可以无出然非终无出也至二则出矣毛伯玉曰泽之始有水也当蓄而未可泄虽户庭不可出也况门庭乎九二可以通矣不通则溢而败其防失节甚矣
　　案节之时行止贵有其节一卦唯初四有应冝出者也然前有阳爻蔽塞一不可出也四为坎体应则入乎坎窞二不可出也刚在下而无位三不可出也不出则免咎无阳爻之蔽坎窞之防陵节之僭也此知节者也
　　右明象占
　　说卦曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也
　　程正叔曰不谨于初安能有卒故节之初为戒甚严
　　洪氏曰时可处也外虽有应其处也不为失时时可出也外虽无应其出也不为干时
　　李子思曰当节止之始刚未得位而又未得中未可以有行
　　杨廷秀曰君子将有以节天下必始于节一家将有以节一家必始于节一身节天下者五也节一家者四也节一身者初也
　　右明爻义
　　九二不出门庭凶
　　赞曰失时极也
　　程正叔曰不至于外不从于五也非阴阳正应故不相从以刚中之道相合则可以成节之功李氏曰刚既得中可以有为
　　李去非曰阴虚在前无有阻塞而乃不明出处之节故圣人戒之
　　朱子曰知节而不知通故其象占如此
　　李泰发曰互体为震变亦震震为足有可行之象而不行凶之道也此节之不得其中者丰之上下与此爻时异而象同
　　张舜元曰明夷于出门庭亦取震象
　　冯当可曰自初至二犹自户而至门
　　案九五当位以节防于坎险正頼本爻同德以相辅者也互体震足前无蔽塞可以行矣而坎险正防约象之艮在前而止之节又有止义此其所以不出门庭而致凶也凶非特本爻也五亦凶矣孔子曰中正以通节所以亨正谓二五而经乃有此象何也曰卦与爻异一经皆然
　　右明象占爻义
　　六三不节若则嗟若无咎
　　赞曰不节之嗟又谁咎也
　　李泰发曰险在前此可节之时而不知节
　　王介父曰不能节而嗟则是能自悔者也故无咎【李仲永同】
　　程可久曰处不当位过中而乘刚不节者也嗟有自怨之义中有止象故嗟若之后其究无咎也赞曰又谁咎也与出门之爻同略例创为新说与繋辞不合
　　张舜元曰兊为口嗟之象
　　赵氏曰说极则悲故不节则嗟
　　右明象占
</div>
    <div class="pagination">
<a href="厚斋易学_page70.html">上一页</a><span>...</span><a href="厚斋易学_page66.html">66</a><a href="厚斋易学_page67.html">67</a><a href="厚斋易学_page68.html">68</a><a href="厚斋易学_page69.html">69</a><a href="厚斋易学_page70.html">70</a><span class="current-page">71</span><a href="厚斋易学_page72.html">72</a><a href="厚斋易学_page73.html">73</a><a href="厚斋易学_page74.html">74</a><a href="厚斋易学_page75.html">75</a><a href="厚斋易学_page76.html">76</a><span>...</span><a href="厚斋易学_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
