<!DOCTYPE html>
<html>
<head>
    <meta charset="UTF-8">
    <title>学易记 - 第 18 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易记 - 第 18 页/共 27 页</h1>
    <div class="content">　　白云曰震来虩虩因恐惧而致福也笑言哑哑和适而未尝失则也惊逺惧迩言震之大逺近皆及之也以内外重震故有逺迩大震之象逺迩大震而能不丧匕鬯此其所以可守宗庙社稷为祭主也
　　疏出谓君出巡狩等事君出则长子留守宗庙社稷摄祭主之礼事也
　　象曰洊雷震君子以恐惧修省
　　伊川曰洊重袭也上下皆震故为洊雷君子畏天之威则修正其心思省其过咎而改之不唯雷震凡遇惊惧之事皆当如是
　　李博士曰诗美宣王遇灾而惧侧身修行天下喜于王化复行知恐惧而不能自修省则见于声音顔色之间而已非所以为恐惧也
　　初九震来虩虩后笑言哑哑吉象曰震来虩虩恐致福也笑言哑哑后有则也
　　诚斋曰有则者喜而不失节也
　　雷氏曰虽恐惧可以致福然早知戒惧乃能致福茍不早知戒惧祸患既生虽欲戒之无及矣故于初九言之
　　六二震来厉亿丧贝【博葢反】跻于九陵勿逐七日得象曰震来厉乗刚也
　　六二居中得正善处震者也而乗初九之刚九震之主震刚动而上奋孰能御之厉猛也危也彼来既猛则已处危矣亿大也贝所有之资也跻升也九陵陵之髙也逐往追也勿逐七日得二之所贵者中正也遇震惧之来量势巽避守其中正虽大丧贝过则复其常矣是勿逐而自得也逐即物也以己即物失其守矣故戒勿逐避逺自守处震之大方也卦位有六七乃更始事既终时既易也不失其守虽一时不能御其来然时过事已则复其常故云七日得【取伊川说】震之六二其太王避狄之事乎亿大也石氏曰亿十万之数大之义也○亿改训大当从或问
　　六三震苏苏震行无眚象曰震苏苏位不当也
　　伊川曰苏苏神气缓散自失之状三以隂居阳不正处不正于平时且不能安况处震乎故其震惧自失苏苏然由其所处不当故也若因震惧而能行去不正而就正则可以无过眚过也动以就正为善诚斋曰六三以柔懦之才逢震扰之世居下卦之上非位之不当乎苏苏惧之至也辞去其位以让贤者可以无眚
　　九四震遂泥【乃计反】象曰震遂泥未光也
　　刚居洊雷之初可以复震者也以处柔失刚健之道居四无中正之徳而上下重隂安能免于泥乎以刚处动本有光亨之道陷泥而不能自奋岂有光亨之道哉遂者无反之意未者非必之辞【集】
　　六五震往来厉亿无丧有事象曰震往来厉危行也其事在中大无丧也
　　往则震极来则乗刚是往来皆厉所行危也亿大也震惊之际能不自失而大无丧者以其事在中也中谓心也事者诚敬之谓六五为一卦之主即彖所谓可以守宗庙社稷以为祭主者也
　　上六震索索【桑落反】视矍矍【俱缚反】征凶震不于其躬于其邻无咎婚媾有言象曰震索索中未得也虽凶无咎畏邻戒也
　　上居震极中无所守索索谓志气殚索不存之状也矍矍谓瞻视徊徨而不安也处震之道贵乎恐惧修省而戒其惶怖失据惊扰妄动故曰征凶震惊之来方及其邻而未及其身能畏惧而戒备之则可无咎矣婚媾所亲也谓同动者当震动之时六居震之上始为动之首今独畏邻戒而不动同动者不得无怨怼之言上所以独能不动者以柔不固守震终知变故也爻云征凶谓妄动则必凶也象云虽凶无咎谓畏邻戒而不动设使虽或有凶则于义亦无咎也【集粹言】
　　【艮下艮上】
　　伊川曰艮者止也不曰止者艮山之象有安重坚实之意非止义可尽矣乾坤之交三索而成艮一阳居二隂之上阳动而上进之物既至于上则止矣隂者静也上止而下静故为艮也然则与畜止之义何异曰畜止者制畜之义艮止者安止之义止其所也
　　艮其背不获其身行其庭不见其人无咎
　　伊川曰人之所以不能安其止者动于欲也欲牵于前而求其止不可得也背所不见也止于所不见则无欲以乱其心而止乃安不获其身不见其身也谓忘我也行其庭不见其人谓不交于物也外物不接内欲不萌如是而止乃得止之道于止为无咎也老子云人之所以有大患者为吾有身其亦艮其背之义乎
　　白云曰艮止之义最为近道而知之行之者鲜且天下之欲无穷而人每患于不能止者葢不知无欲之地而止之也止于无欲之地所谓艮其背也人之有目欲于色者也耳欲于声者也口欲于味者也鼻欲于臭者也唯至于背则无见无知故无欲常与物背驰而不相向使欲无自而生故得安于止之道一身且不获况外物乎内欲不动则外境不入是以行其庭不见其人也不获其身忘我也不见其人忘人也忘我者在止之止也忘人者在行之止也内外兼止则人欲自灭而天理固存是以无咎孟子曰飬心莫善于寡欲其艮其背之义乎自一身言之庭与四海皆一也【此段多是兼山语】
　　彖曰艮止也时止则止时行则行动静不失其时其道光眀艮其止止其所也上下敌应不相与也是以不获其身行其庭不见其人无咎也
　　眀道曰八元有善而选之四凶有罪而诛之各止其所也父子止于恩君臣止于义
　　伊川曰君子所贵乎时仲尼行止乆速是也艮体笃实有光眀之义所谓当止之所也父止于慈子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已隂阳相应则情通而相与乃以其敌故不相与也不相与则相背为艮其背止之义也相背故不获其身不见其人是以能止能止则无咎
　　白云曰夫止有止之止有行之止行止之间又有时焉葢行止系乎时不系乎止也止所以应行止者也时所以为行止者也是则艮止之止在我而行止之止在彼矣行止为时则艮止为道故彖言时止则止又曰艮其止兼眀有二义也且艮之道时方止则止其止时方行则行其行行止在时艮止在此在时者不可必在此者可必不以在此之必而易时之不可必则止道尽矣子曰用之则行舎之则藏孟子曰穷则独善其身达则兼善天下是皆以止道应时者也庄子灵曳尾涂中之说是为知止而不行有我废时者也欲孰甚焉孔子所以毋必者止其欲也庄子不知不必之可止欲必其生之乐是失时止时行之义止无他义知其所而止之耳
　　艮之止中庸之中是或一道
　　南轩曰初六艮其趾未失正也六二艮其腓不拯其随其心不快此言欲心之动不能制也腓随身者也心者四体之所聴命者也于腓若不救其随而任所之焉则心终不寜矣故曰不拯其随未退聴也九三艮其限列其夤者勇于止而未能循理适宜者也六四艮其身者大学所谓知止于其所当止者也六五艮其辅言有序悔亡者记所谓口容止语所谓时然后言系辞所谓吉人之辞寡者也上九敦艮吉者居之安者也八卦之终惟艮为吉干亢坤疑坎陷离暴巽极则失兊极则志流震极则索则凶艮独以吉终何也系辞曰吉凶悔吝生乎动者也动则获凶常多得吉常少静而知止何咎之有圣人所以洗心退藏于宻其至矣哉
　　象曰兼山艮君子以思不出其位
　　伊川曰上下皆山故为兼山此而并彼为兼谓重复也君子观艮止之象而思安所止不出其位也位者所处之分也万事各有其所得其所则止而安若当行而止当速而乆或过或不及皆出其位也况逾分非据乎
　　初六艮其趾无咎利永贞象曰艮其趾未失正也白云曰趾初象也凡动之先莫先于趾止于动之先则易止既动之后不能无得失也利永贞者利在乆于其道而固守之也中庸曰人皆曰予知择乎中庸而不能期月守也是不知利永贞者也象言未失正者止于未动之先未有失正之事也小畜于复自道言吉复于不逺复言元吉艮之初六有过于二者而不言吉葢吉凶者失得之象也二卦之复虽与止相近然有失而能止则谓之复凡言复皆先失后得复则吉不复则凶吉凶可得而言也然世多以吉为过于无咎是不知吉与无咎自为二道论有为则莫善于吉论守道则无咎为大是以易辞或言吉或言无咎或吉而无咎或凶而无咎不可同也
　　六二艮其腓不拯其随其心不快象曰不拯其随未退聴也
　　白云曰腓腨肠也
　　伊川曰三居下之上成止之主主乎止者也乃刚而失中不得止之宜刚止于上非能降而下求二虽有中正之徳不能从也二之行止系乎所主非得自由故为腓之象股动则腓随动止在股而不在腓也二既不得以中正之道拯救三之不中则必勉而随之不能拯而唯随也虽咎不在己然岂其所欲哉言不聴道不行也故其心不快不得行其志也
　　诚斋曰六二中正虽不得已而随亦未肯聴也故其心不快
　　九三艮其限列其夤厉薫心象曰艮其限危薫心也注曰夤膂也
　　白云曰不能止之于初至于三则难矣九三用刚有力止之象犹大畜说輹之道也限所以制内外也内欲不出外境不入所谓艮其限也亦犹列身之夤而制左右也厉薫心者常以危亡之忧薫烁其心使不忘也所谓其亡其亡系于苞桑者也曰薫者与诗忧心如薰同意凡此者皆以九三之失于不早辨故必极于用力以限止之方之初六则甚难矣然艮止之道行无不善是以六爻终无凶危特有难易之别也诚斋曰限阈也九三竒而横有门限之象艮为门阙
　　六四艮其身无咎象曰艮其身止诸躬也
　　四大臣之位当艮止之时上以止人君之邪心下以止天下之不善乃其任也柔而失中其所辅之君又无阳刚之徳亦安能大有为乎惟止于其身不失正能无咎而已在上位而仅能独善其身岂足称大臣之位也哉【集】
　　六五艮其辅言有序悔亡象曰艮其辅以中正也白云曰六五君位一卦之主葢主天下之止者也天下命令之所由出可不慎乎故艮其辅言有序而后悔亡也辅颊车也言之所出也有序中节也君子居其室出其言善则千里之外应之有序者固如此也是以其悔可亡惟中正之君故能慎而止之如此庸主忽其言故天下亦共违之也观舜命九官则知艮其辅言有序之道而商纣谓己有天命谓敬不足行谓祭无益谓暴无伤葢有间矣岂孔子所谓丧邦之言哉
　　上九敦艮吉象曰敦艮之吉以厚终也
　　伊川曰九以刚实居上而又成艮之主在艮之终止之至坚笃者也人之止难于乆终故节或移于晚守或失于终事或废于乆人之所同患也上九能敦厚于终止道之至善所以吉也
　　【艮下巽上】
　　伊川曰渐者进也进以序为渐今人以缓进为渐进以序不越次所以缓也
　　渐女归吉利贞
　　白云曰渐之进不速而不已也天地之道皆有渐况人乎举人道而言之则进之渐者无若女之归也女归不以渐则奔也渐则为归速则为奔故女归以渐为吉也凡天下之进如女归之渐无不吉也利贞者女归之道正也固守之无不利矣然圣人制昏礼有纳采问名纳吉纳征请期之节其礼为尤备是以知其渐也鸿之进也有于干于磐于木于陆之渐岂不犹女归之礼乎故卦辞言女归而爻眀鸿渐一也伊川曰以卦才兼渐义而言也乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以渐者莫如女归臣之进于朝人之进于事固当有序不以其序则陵节犯义凶咎随之然以义之轻重廉耻之道女之从人最为大也故以女归为义且男女万事之先也诸卦多有利贞而所施或不同有渉不正之疑而为之戒者有其事必贞乃得宜者有言所以利者以其有贞也所谓渉不正之疑而为之戒者损之九二是也处隂居说故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于此贞正也盖其固有非设戒也渐之义宜能亨而不云亨者盖亨者通达之义非渐进之义也
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　伊川曰男女万事之先也故天下之事进必以渐者莫如女归女之归能如是之正则吉也以正道而进可以正邦国至于天下也凡进于事进于徳进于位皆当以正也上云进得位往有功统言隂阳得位是以进而有功复云其位刚得中所谓位者五以刚阳中正得尊位也诸爻之得正亦可谓之得位矣然未若五之得尊位故特言之艮止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有困穷也
　　内不止则非渐之道外不巽则非进之道止而巽渐进者也盖其进锐者其退速以渐而进则动不穷矣【单氏说】
　　象曰山上有木渐君子以居贤徳善俗
　　山上有木木之髙而因山其髙有因也乃其进有序所以为渐也君子体之选贤徳者居位以善民俗谓敎飬之使民渐进于善也【集】
　　初六鸿渐于干小子厉有言元咎象曰小子之厉义无咎也
　　鸿云飞水宿至有时而羣有序不失其时序乃为渐也于水湄渐于干自下而上将飞之时也乃君子出潜离隐仕进之初也小子厉有言谓未免小人有谤毁之言也何哉盖正人乃邪人之所恶智者乃愚者之所憎故曰女无美恶入宫见妒士无贤不肖入朝见嫉始进而人有言何足怪哉传曰礼义不愆胡恤乎人言故曰义无咎也【集】
　　白云曰易以象言之则一卦一爻之内天地万物无不具焉圣人或取诸身或取诸物独举其一以言之耳理不能尽也如艮则取诸身渐则取诸鸿非艮之象不在物而渐之象不在人也故卦言女归彖言进位爻言鸿渐互相眀无嫌于不同也世之论象者率拘于说卦已言之象其所不言者不能眀也况六十四卦之象古人未尝眀言之且震为龙而干称龙干为马而坤称马坤为牛而离称牛皆非说卦之象八卦无鸿而渐称鸿故知易之取象天地万物无不具圣人亦不能尽言姑举八卦之略使后世知所谓象者如此贵夫触类而长之也
　　六二鸿渐于磐饮食衎衎吉象曰饮食衎衎不素饱也白云曰磐石之可安者自干而磐已获安矣饮食衎衎盖君臣相遇安而和乐也与诗所谓嘉賔式燕以衎同意渐进之道见于得君之禄安乐饮食虽小子亦无危厉之言是以吉也不素饱者不素餐之谓也伊川曰君子渐进于上将行其道以及天下岂空饱饮食而已
　　雷氏曰初六在下而上不应故危六二得位而上应之故安
　　九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也
　　髙平曰陆平原也自水而至于磐至于陆进之已逺也若或不能守正而与四合是知征而不知复征行也复反也谓不反顾义理也四非应而犯之虽孕不育盖非其道如是则凶矣三之所利在于御寇非理而至者寇也谓四也守正以闲邪所谓御寇也离羣丑者舍初二同体而进也顺相保者初二隂柔顺九三之相保也御寇所以保其类也蒙上九渐九三皆利御寇盖艮有止御之象为门阙为阍寺为狗皆止御之象也
　　六四鸿渐于木或得其桷无咎象曰或得其桷顺以巽也
　　伊川曰四以隂柔进据阳刚之上其处本危或能自得安寜之道则无咎也如鸿之于木本不安或得平柯而处之则安也鸿趾连不能握枝故不木栖四居正而巽顺乃得桷也求安之道若其义顺正其处卑巽无咎而安矣
　　雷氏曰鸿虽不能握木或得方平之木如桷然亦可止矣
　　九五鸿渐于陵妇三歳不孕终莫之胜吉象曰终莫之胜吉得所愿也
　　诚斋曰五欲亲二而九三在旁以间之如蒯通之说韩信二欲亲五而六四近上以间之如管蔡之毁周公此其所以妇三歳不孕也惟君臣皆有中正之徳故终不为惎【音忌同】间之所胜而底于吉而得所愿也君之志愿得则岂惟位之髙如丘陵哉功业之髙亦如丘陵矣虽然岂一日之致哉亦三嵗之渐而至也渐于陵非进于位之渐也进于功业之渐也故文皇之治不见于贞观之初而见于三年之后开元元和亦然君臣遇合之艰成就之不易也如此
　　上九鸿渐于陆其羽可用为仪吉象曰其羽可用为仪吉不可乱也
　　鸿渐于陵已髙矣又升而至于上穷而不知反则亢故有反退之义葢鸿之飞进退相为用也无退则无进之渐一进一退其动不穷进退有度不失其时不可乱也故其羽可用为仪吉言人可表仪而师法也仆尝询诸捕鸿者曰鸿之飞一息数百里朝食于此莫必还宿于此一进一退不可乱也捕鸿者说大与圣人意合以此知圣人于天地万物之理何所不通乎【取汉上】
　　【兑下震上】
　　伊川曰归妹者女之归也妹少女之称为卦震上兊下以少女从长男也男动而女说又以说而动皆男说女女从男之义卦有男女配合之义者四咸恒渐归妹也咸男女之相感也恒居室之常道也渐女归之正也归妹女之嫁归也咸恒夫妇之道渐归妹女归之义咸与归妹男女之情也咸止而说归妹动于说皆以说也恒与渐夫妇之义也恒巽而动渐止而巽皆以巽顺也男女之道夫妇之义备于是矣
　　归妹征凶无攸利
　　归者女之嫁也妹言少女也征凶诸爻之位皆不当也不正而行则凶矣无攸利乗刚也六三六五皆乘刚是女乘于男妇陵于夫牝鸡之晨矣何所利哉白云曰王辅嗣以归妹为娣媵故其言曰虽与长男交嫁而系姊是以说也孔氏因之曰以妹从姊而嫁谓之归妹误矣娣媵谓之媵非归也孔子言天地之大义谓夫妇也娣媵岂能具此义哉诸爻言娣义自不同辅嗣以初九有归妹以娣之辞故误以妹为娣媵耳六五曰其君之袂不如其娣之袂良孔子象曰帝乙归妹不如其娣之袂良以见妹称君而娣为媵矣
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
　　汉上曰说少女者人之情慕少艾也婚姻之礼隂阳交际天地之大义也以柔乘刚其柔日长刚为柔所乘其刚日消夫弱妇强不能正室三不利于内四不利于外故曰无攸利
　　伊川曰一隂一阳之谓道隂阳交感男女配合天地之常理也天地不交则万物何从而生女之归男生生相续之道前者有终后者有始相续不穷是人之终始也说以动以二体言也男说而动以所归者妹也所以征则凶者以诸爻皆不当位所处皆不正何动而不凶大率以说而动安有不失正者不唯位不当也又有乘刚之过三五皆乘刚男女有尊卑之序夫妇有唱随之礼常理也如恒是也茍不由常正之道唯说是动则男牵欲而失其刚妇狃说而忘其顺淫邪无所不至伤身败徳岂人理哉归妹之所以征凶也
　　白云曰长男以所归者妹遂说以动则不以徳矣
　　象曰泽上有雷归妹君子以永终知敝
　　雷震于泽上泽随而动是天将雨而恵泽及物之象也君子体此主利万物而期于永终葢靡不有初鲜克有终者人情之常也故曰行百里者半九十里言其晚节末路之难也周宣王中兴之贤君鸿鴈之后诗人有黄鸟之刺唐太宗创业之英主贞观之末魏征有十渐之讥况其下者乎有始有卒惟圣人能之故孔子以永终知敝为戒知敝者知不克终之敝也
　　初九归妹以娣跛能履征吉象曰归妹以娣以恒也跛能履吉相承也
　　伊川曰阳刚在妇人为贤贞之徳娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也
　　白云曰初在下贱之位也上无正应无所归焉娣之象也自无所归因人之归而为娣媵故言归妹以娣也
　　刘氏曰居下而处说上承九二有承助女君之象故吉以恒者娣媵古之常道也
　　九二眇能视利幽人之贞象曰利幽人之贞未变常也白云曰九二刚中贤女也长男说少女而动则夫之非贤可知矣女从男者也夫之不贤女不能制也一贤一愚眇之象也眇而能视以见九二之独贤也然夫之不贤岂可变常而从之哉守其幽独之操不为不贤之人夺其志可谓女子之贞者矣斯其所以为利也
　　伊川曰利言宜于如是之贞非才不足而戒也刘氏曰九二刚中女之贤者也上应六五之隂暗是女贤而配不良也妇人无遂事虽贤何所能为犹眇者之能视又何足以言眀也
　　六三归妹以须反归以娣象曰归妹以须未当也三与四上下无应故俱有须待之义而其徳不同九四体刚而用柔体刚则坚贞而有守用柔则合妇人之道故能有待而行也六三体柔而用刚体柔则无坚贞之徳用刚则躁进失妇之道故不能须待反其归妹之义而从娣媵之事也象云未当者葢言处之不当也拈上句者省文耳
　　九四归妹愆期迟归有时象曰愆期之志有待而行也伊川曰阳刚在女子为正徳处柔乃妇人之道无正应未得其归也过时未归故云愆期女子居贵髙之地有贤眀之资人情所愿娶故其愆期乃为有待葢自有待非不售也待得佳配而后行也
　　白云曰行如诗言女子有行是也又以见所以愆期者在我有所待非人不求之也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　伊川曰六五居尊位妹之贵髙者也下应于二为下嫁之象王姬下嫁自古而然至帝乙而后正防姻之礼虽至贵之女不得失柔巽之道故易中隂尊而谦降者则曰帝乙归妹泰六五是也贵女之归唯谦降以从礼不事容饰以说于人也衣袂所以为容饰也以帝乙归妹之道尚礼而不尚饰故其袂不及其娣之袂良也月望隂之盈也盈则敌阳矣几望未至于盈也五之贵髙常不至于盈极则不亢其夫乃为吉也五以柔中在尊髙之位以尊髙而行中道也柔顺降屈尚礼而不尚饰乃中道也
　　白云曰王姬下嫁不如其娣之袂良犹谦下而无嫉妒之心葢樛木逮下之义也
　　汉上曰如是则善矣良至善也
　　上六女承筐无实士刲羊无血无攸利象曰上六无实承虚筐也
　　上震体震为长男士之象也三兊体少女之象也上六居一卦之终与三不相应是士女约婚而不终者也未嫁曰女未娶曰士筐所以载实承筐无实失妇道也血祭盛气也刲刺也亲割牲而无血失夫道也夫妇共承宗庙妇不能奉祭祀者以夫不能承祭祀也夫不夫妇不妇何所利哉【采晦庵毕说】









</div>
    <div class="pagination">
<a href="学易记_page17.html">上一页</a><span>...</span><a href="学易记_page13.html">13</a><a href="学易记_page14.html">14</a><a href="学易记_page15.html">15</a><a href="学易记_page16.html">16</a><a href="学易记_page17.html">17</a><span class="current-page">18</span><a href="学易记_page19.html">19</a><a href="学易记_page20.html">20</a><a href="学易记_page21.html">21</a><a href="学易记_page22.html">22</a><a href="学易记_page23.html">23</a><span>...</span><a href="学易记_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
