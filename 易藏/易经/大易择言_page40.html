<!DOCTYPE html>
<html>
<head>
    <meta charset="UTF-8">
    <title>大易择言 - 第 40 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 40 页/共 61 页</h1>
    <div class="content">



　　大易择言卷二十三
　　钦定四库全书
　　大易择言卷二十四
　　上元程廷祚撰
　　【坤下兑上】
　　萃亨王假有庙利见大人亨利贞用大牲吉利有攸往【正义】衡水孔氏曰天下崩离则民怨神怒虽复享祀与无庙同王至大聚之时孝徳乃洽始可谓之有庙矣故曰王假有庙○又曰聚而无主不防则乱惟有大徳之人能正道乃得常通而利正故曰利见大人亨利贞也
　　伊川程子曰王者萃聚天下之道至于有庙极也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也天下之聚必得大人以治之人聚则乱物聚则争事聚则紊非大人治之则萃所以致争乱也萃以不正则人聚为茍合财聚为悖入安得亨乎故利贞萃者丰厚之时也其用宜称故用大牲吉事莫重于祭故以祭享而言上交鬼神下接民物百用莫不皆然盖随时之宜顺理而行故彖云顺天命也夫不能有为者力之不足也当萃之时故利有攸往大凡兴工立事贵得可为之时萃而后用是动而有裕天理然也
　　紫阳朱子曰萃聚也坤顺兑说九五刚中而二应之又为泽上于地万物萃聚之象故为萃王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚已之精神则可以至于庙而承祖考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所往皆占吉而有戒之辞
　　愚案大人即王也王假有庙所谓得万国之欢心以事其先王此言在上所以致萃者也利见大人亨利贞所谓天下之士皆愿立于其朝天下之农皆愿耕于其野此言在下所以成萃者也不能得万国之欢心则虽用大牲而未必吉主治者茍非大人则众虽聚而不知其所往彖辞孔氏之训最善
　　【辨正】伊川程子曰萃下有亨字羡文也
　　平庵项氏曰卦名下原无亨字独王肃本有王弼遂用其说孔子彖辞初不及此字
　　泉峰龚氏曰假字疑当作昭假烈祖之假谓感格也王者致祭于宗庙以己之精神感格祖考之精神所以为萃也
　　【通论】赵氏茂实曰阳居五而五阴从之为比阳居五与四而四阴从之为萃二卦相似然比者众阴始附之初圣人作而万物覩之时也萃者二阳相比羣阴萃而归之君臣同徳万物盛多之时也
　　石涧俞氏曰比唯九五一阳天下皆知比于五故元永贞言于彖萃有二阳则恐天下莫知所萃故元永贞言于五亦犹密云不雨自我西郊小畜则言于彖小过则言于五其义各有所取也
　　【余论】
　　折中曰案以彖传观之利见大人亨利贞为一事无疑王假有庙者神人之聚也利见大人者上下之聚也用大牲吉广言羣祀由假庙而推之皆所以聚于神也利有攸往广言所行由见大人而推之皆所以聚于人也
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　【正义】山阳王氏曰方以类聚物以羣分情同而后乃聚气
　　合而后乃羣
　　伊川程子曰萃之义聚也顺以说以卦才言也上说而下顺为上以说道使民而顺于人心下说上之政令而顺从于上既上下顺说而又阳刚处中正之位而下有应助如此故能聚也欲天下之萃才非如是不能也王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也萃之时见大人则能亨盖聚以正道也见大人则其聚以正道得其正则亨矣萃不以正其能亨乎用大牲承上有庙之文以享祀而言凡事莫不如是丰聚之时交于物者当厚称其宜也物聚而力赡乃可以有为故利有攸往皆天理然也故云顺天命也
　　瞿唐来氏曰尽志以致其孝尽物以致其享
　　愚案利见大人彖辞尤重此句故传之所重亦在聚以正所谓顺以说刚中而应与顺天命及天地万物之情莫非正也即莫非利见大人之事也观九五以元永贞系辞足徴聚正之义
　　【辨正】郭氏【京】曰彖利见大人亨利贞案彖举繇辞脱利贞字凡六十四卦彖先举繇辞后以义结皆无遗漏脱亦明矣
　　【通论】云峰胡氏曰咸之情通恒之情久萃之情一然其所以感所以恒所以萃则皆有理存焉如天地圣人之感咸之理也如日月之得天圣人之久于道恒之理也萃之聚以正所谓顺天命萃之理也凡天地万物之可见者皆此理之可见矣故本义于所感则曰极言感通之理于所恒则曰极言恒久之道于所聚亦曰极言其理赞之
　　象曰泽上于地萃君子以除戎器戒不虞
　　【正义】山阳王氏曰聚而无防则众心生
　　伊川程子曰泽上于地为聚萃之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去弊恶也除而聚之所以戒不虞也
　　紫阳朱子曰大凡物聚众盛处必有争故当豫为之备又泽本当在地中今却上于地上是水盛有溃决奔突之忧故取象如此
　　【通论】秋山王氏曰泽上有地临则聚泽者地岸也泽上于地萃则聚泽者隄防也以地岸而聚泽则无隄防之劳以隄防而聚泽则有溃决之忧故君子劝此象为治世之防除治其戎器以为不虞之戒若以治安而忘战守之备则是以旧防为无用而坏之也其可乎
　　初六有孚不终乃乱乃萃若号一握为笑勿恤往无咎【辨正】愚案孚者相信之意物之所以聚而不乱者惟此而已有孚不终是相聚而不相信欲其无变不可得也故曰乃乱乃萃号者号笑者笑所谓乱也然方在萃初勿以为忧往求有刚健之德而能定乱者信而从之则可以无咎矣此爻自始而要其终以明聚之道在于孚故二即言孚而五又有匪孚之语又案此卦内卦为众外卦为众之所萃故初与三凡两言往言往而萃于大人则得其主矣义本明晰旧解失之
　　【存疑】伊川程子曰初与四为正应本有孚以相从者也然当萃时三阴聚处柔无守正之节若舍正应而从其类乃有孚而不终也乃乱惑乱其心也乃萃与其同类聚也初若守正不从号呼以求正应则一握笑之矣一握俗语一团也谓众以为笑也若能勿恤而往从刚阳之正应则无过咎
　　紫阳朱子曰初下上应九四而隔于二阴当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣戒占者当如是也
　　愚案先儒以应例爻程子谓初与四为正应者以此然遇爻辞有异又往往委曲其说
　　象曰乃乱乃萃其志乱也
　　【辨正】愚案凡物之聚不以形而以心初六孚信不足以相结是其志乱也其志既乱则外之乱不待言矣
　　六二引吉无咎孚乃利用禴
　　【辨正】愚案此爻先儒以二五相应之例求之多以引为五之引二故曰必待引而从之则吉而无咎然信如此则不宜独言引而宜云引而往吉无咎矣其说终有可疑案六二处顺体之中本异于在下之羣阴而能率羣阴以归于刚健中正之人谓之引者自我引物而言也孚乃利用禴言虽能率阴归阳而尤以诚信为重茍能积其诚信则虽用薄祭可以交于神明而况于人乎言萃之本在于孚也
　　【存疑】衡水孔氏曰引吉无咎者萃之为体贵相从就今六二以阴居阴志于进退则是守中未变不欲相就者也乖众违时则致危害故须牵引乃得吉而无咎也故曰引吉无咎孚乃利用禴者居中得正忠信而行故可以省薄荐于鬼神也
　　安定胡氏曰君子之进不可自媒以茍媚其君而幸其时之宠荣也是故君子进用必须有道六二以阴居阴履得其中又上应九五中正之君必待其君援引于已然后往之此所以得吉而无咎也孚信也禴薄祭也君子之进必在乎诚信相交心志相接当萃聚之时诚信既着心志既通则可以不烦外饰其道得行矣孚信中立则虽禴之薄祭亦可通于神明也
　　伊川程子曰引吉无咎引者相牵也人之交相求则合相待则离二与五为正应当萃者也而相逺又在羣阴之间必相牵引则得其萃矣五居尊位有中正之徳二亦以中正之道往与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简薄者也菲薄而祭不尚备物直以诚意交于神明也孚乃者谓其有孚则可不用文饰专以至诚交于上也孚信者萃之本也不独君臣之聚凡天下之聚在诚而已
　　紫阳朱子曰二应五而杂于二阴之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有其孚诚则虽薄物亦可以祭矣
　　象曰引吉无咎中未变也
　　【辨正】愚案坤体主顺以顺于阳徳也二处坤体之中而能率阴向阳以其能履至顺之则而不少变易故曰中未变也
　　六三萃如嗟如无攸利往无咎小吝
　　【辨正】愚案内卦众之象也爻至六三众已极矣而未得其所聚之处夫拥众多之民而不知为之所则有欲不遂有求不给将嚣然防其乐生之心此祸乱之所由起也故曰萃如嗟如无攸利矣当此之时惟有择所从以安之可以无咎然事已至此而后徐议其所往亦可谓之不明于物理而难免于吝矣而往犹可缓乎曰小吝者戒而激之之辞也玩全卦以定爻义宜如此解然旧说皆不然未知是否
　　【存疑】东谷郑氏曰下二阴皆萃于阳三独无附故咨嗟怨叹而无攸利然三不以无应之故能往归于上上虽不相得不免小吝而亦无咎也
　　紫阳朱子曰六三阴柔不中不正上无应与欲求萃于近而不得故嗟如而无所利唯往从于上可以无咎然不得其萃困然后往复得阴极无位之爻亦可以小羞也戒占者当近舍不正之强援而逺结正应之穷交则无咎也
　　象曰往无咎上巽也
　　【辨正】愚案巽者顺从之义言刚徳在上当往而顺从之则得其所萃而不至于嗟如矣程传以为上六巽顺而受之非也
　　九四大吉无咎
　　【正义】临淄房氏曰大吉谓匪躬尽瘁始终无玷可免专民之咎有谓立大功可免咎者非也【案立大功可以免咎辅嗣之说】
　　伊川程子曰四当萃之时上比九五之君得君臣之聚也下比下体羣阴得下民之聚也得上下之聚可谓善矣然四以阳居阴非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也
　　【通论】云峰胡氏曰比卦五阴皆比五之一阳萃四阴皆聚归五与四之二阳五曰萃有位以见四之萃非有位也无尊位而得众心非大吉安能无咎
　　象曰大吉无咎位不当也
　　【正义】白云郭氏曰四得上下之聚而非君位故有不当也东谷郑氏曰其位近其徳同其为下之所归亦同自非所谓至善则其君病之乌能无咎戒之也凡言位不当其义不一此所谓不当者为其以刚阳迫近其君也
　　梅边熊氏曰九四九五皆萃之主九五在上之萃也九四在下之萃也故九五曰萃有位而四象曰位不当大吉无咎也上比于君以臣而有君萃之象疑乎有咎者也
　　折中曰案郑氏谓凡言位不当其义不一者是也然须知是借爻位之当不当以发明其徳与时位之当不当
　　【通论】愚案四五两爻皆能聚人然四徳胜于位五位胜于徳传于四曰位不当所以严臣主之防也于五曰志未光所以励君人之道也
　　九五萃有位无咎匪孚元永贞悔亡
　　【正义】伊川程子曰九五以阳刚居尊位为有其位矣得中正之道无过咎也如是而有不信而未归者则当自反以修其元永贞之徳则无思不服而悔亡矣元永贞者君之徳民所归也故比天下之道与萃天下之道皆在此三者王者既有其位又有其徳中正无过咎而天下尚有未信服归附者盖其道未光大也元永贞之道未至也在修徳以来之如苗民逆命帝乃诞敷文徳舜徳非不至也盖有逺近昬明之异故其归有先后既有未归则当修徳也
　　紫阳朱子曰九五刚阳中正当萃之时而居尊固无咎矣若有未信则亦修其元永贞之徳而悔亡矣戒占者当如是也
　　【辨正】愚按民之所聚一在于徳一在于位有其一皆足以聚人而徳为尤重此卦四五俱为阳爻而四独先得其所聚者以四最亲于民而民但知有徳位之崇卑初非所计也圣人于四明君人之徳于五明君人之位言徳茍如四则虽无尊位而民已归之五有其位不患民之不归而亦不可徒恃故曰元永贞悔亡两爻虽有分别大意惟欲君人者修徳以为聚人之本而已解者谓萃卦以二阳统四阴又谓四以刚阳迫近其君皆不得其要也
　　【通论】
　　折中曰案萃九五居尊以萃羣阴与比畧同卦象泽上于地与比象亦畧同也故其元永贞之辞亦同元永贞悔亡即所谓原筮元永贞无咎也
　　【余论】童溪王氏曰五萃之主也当萃之时为萃之主莫大于有其位尤莫大于有其道有是位而无是道则天下不我信者亦众矣故曰匪孚谓天下之人容有言曰上之但以位而萃我也而其道则未至也故必元永贞而后悔亡
　　语类问九五以阳刚中正当萃之时而居尊位安得又有匪孚朱子曰此言有位而无徳则虽萃而不能使人信故人有不信当修其元永贞之徳而后悔亡也
　　象曰萃有位志未光也
　　【正义】伊川程子曰王者之志必欲诚信着于天下有感必通含生之类莫不怀归若尚有匪孚是其志之未光大也
　　泉峰龚氏曰五有其位者也徒有其位故人或匪孚此志之所以未光也
　　云峰胡氏曰必大吉而后无咎位不当也五有位矣而匪孚志犹未光也然则欲当天下之萃者不可无其位有其位又不可无其徳
　　愚案以经观之九五之徳实有未足其故以说体也若干若坎在外卦则不止于是矣
　　上六赍咨涕洟无咎
　　【正义】建安邱氏曰上六居萃之终兊之极聚终而防说极而悲理之常也上六茍能于聚终说极之时而以忧戚处之则无咎也
　　【辨正】愚案说极于上必生骄泰之心以是居萃非所宜矣况其所处乃满而欲溢聚而将散之时乎当此惟悲忧危惧方为明于持盈之道而有以固人心于未涣庶免于咎爻义与离卦六五畧同旧说以为阴柔小人求萃不得或又比之孤臣孽子不得于君亲者但观象未安上之语自知其误今惟存邱氏一说
　　【通论】云峰胡氏曰萃极盛之时也宜和说顺适以应坤兑之象今初则号三则嗟上赍咨涕洟何也祸福倚伏盛满难居故大象有不虞之戒而六爻皆言无咎者此也
　　【存疑】紫阳朱子曰处萃之终阴柔无位求萃不得故戒占
　　者必如此而后可以无咎也
　　愚案下卦为众上卦为众之所萃诸儒于上六而言求萃故失之
　　象曰赍咨涕洟未安上也
　　【正义】赵氏【光大】曰言危惧而不敢自安于上操心危虑患
　　深安得晏然而已乎
　　【巽下坤上】
　　升元亨用见大人勿恤南征吉
　　【正义】北海郑氏曰升上也坤地巽木木生地中日长而上犹圣人在诸侯中明徳日益髙大也【升以徳论为是】
　　衡水孔氏曰南是明阳之方故曰南征吉也
　　伊川程子曰升者进而上也升进则有亨义而以卦才之善故元亨也用此道以见大人不假忧恤前进则吉也南征前进也
　　愚案升与萃对柔而聚谓之萃聚而上谓之升升之取义宜主规模气象盖治道与学问其进而上皆有序而不可紊然每有所进则必有其规模气象之不同者如中庸所谓悠逺博厚髙明尧典所谓昭明协和时雍之类皆道之由渐而致者也所谓升也观大象顺徳之说其义甚明与贤者登进之事无涉卦巽坤二体皆有从刚之能又内巽外顺前行而无窒碍是以元亨大人学则必跻于圣贤治则必底于王道如此而后为升之至故曰用见大人勿恤也南征吉既云升矣则有进而无退南征者前行而顺乎阳故无往而不吉也
　　彖曰柔以时升巽而顺刚中而应是以元亨用见大人勿恤有庆也南征吉志行也
　　【正义】伊川程子曰以二体言柔升以巽顺之道升可谓时矣二以刚中之道应于五五以中顺之徳应于二是以元亨也凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之福庆而福庆及物也南人之所向南征谓前进也前进则遂其升而得行其志是以吉也
　　折中曰柔以时升犹当以初六之义为重故六爻惟初六为大吉
　　愚案巽取以柔从刚坤则以顺乎刚而得名此二卦之所以合而为升也柔不可以自升而当从刚以升柔之从刚巽为最先　折中谓当以初六之义为重乃先儒所未发柔以时升既定指初六则凡柔爻皆初六也特所升者异地尔
　　象曰地中生木升君子以顺徳积小以髙大
　　【正义】衡水孔氏曰地中生木始于毫末终至合抱君子象之以顺行其徳积其小善以成大名故系辞云善不积不足以成名是也
　　伊川程子曰木生地中长而上升为升之象君子观升之象以顺修其徳积累微小以至髙大也顺则可进逆乃退也万物之进皆以顺道也善不积不足以成名学业之充实道徳之崇髙皆由积累而至积小所以成髙大升之义也
　　紫阳朱子曰因其固然之理而无容私焉者顺之谓也由是而之则其进徳也孰御
　　初六允升大吉
</div>
    <div class="pagination">
<a href="大易择言_page39.html">上一页</a><span>...</span><a href="大易择言_page35.html">35</a><a href="大易择言_page36.html">36</a><a href="大易择言_page37.html">37</a><a href="大易择言_page38.html">38</a><a href="大易择言_page39.html">39</a><span class="current-page">40</span><a href="大易择言_page41.html">41</a><a href="大易择言_page42.html">42</a><a href="大易择言_page43.html">43</a><a href="大易择言_page44.html">44</a><a href="大易择言_page45.html">45</a><span>...</span><a href="大易择言_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
