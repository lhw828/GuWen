<!DOCTYPE html>
<html>
<head>
    <meta charset="UTF-8">
    <title>易经蒙引 - 第 29 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 29 页/共 37 页</h1>
    <div class="content">　　与天地相似故不违【云　云】　　天下故不过
　　此圣人尽性之事也如何説是以易而尽性盖知之轻清阳也仁之重浊隂也隂阳具于易则仁智亦不外于易矣此圣人之尽性所以亦为用易也○又曰以其智且仁故谓之尽性不可谓是尽智仁之性也盖仁义礼智之仁智性之名也此所谓智仁尽性之目也分明不同○自智周乎万物以下如何説是与天地相似而不违处盖天之髙明智也地之厚仁也圣人之仁智如此则与天地合其徳矣非与天地相似而不违乎○或曰相似就是不违大抵故字须要还他明白如这句书他如此説我却也如此説与他相似方是不违了他若他如此説我却不如此説便是相违了故字庶防见明白○知周乎万物道济则改言天下可见万物説得广如上文死生鬼神都是物理所在也道济天下则只谓天下之仁也道亦仁也但就行上説○知周万物者天也道济天下者地也○味此二句可得看书之法矣然则所谓得则吉失则防及既变而刚则昼而阳矣既化而柔则夜而隂矣之类皆可以意防○连上文都是圣人之智仁与天地相似本义乃独于此贴天地二字者举一隅之意也
　　旁行而不流
　　上一段智仁是以处常者言此则言其事有难处而不可以常理行者圣人则旁行焉旁行易流也圣人虽旁行而又不流焉旁行者行权之智也不流者守正之仁也如告而后娶理之常也舜不告而娶则不由常理而用权矣以臣事君理之常也汤武放伐其君则不由常理而行权矣然舜之所以不告而娶所忧在于无后汤武之放伐其君无非顺天应人则固理之所在而未尝有不正也此守正只是行权中之守正若正经説守正则是告而后娶以臣事君也汉儒所谓反经合道者亦甚有理宜深味之盖圣人之行权者假权以济经也经权之説畧如兵法有正有竒意思○盖事有不可以常理行者则委曲迁就而权以行之否则胶于一定而事终不可行矣时有不可以常法处者则宛转从宜而权以处之否则泥于故常而时终不可处矣愚故曰圣人之行权所以假权以济经也○学者必至可与权处道理方尽
　　乐天知命故不忧
　　天以理言仁义忠信是也命以气言吉防祸福是也乐乎天理则内重而见外之轻矣夫何忧知有天命则惟脩身以俟之又何忧
　　安土敦乎仁故能爱
　　安土是不择便宜胸中无所町畦而济人利物之心盖无时而不在矣安土即敦乎仁也但土与仁自有内外君子体仁足以长人亦此意也○仁在内爱其发用也故曰相为表里一表一里便是相为表里非谓爱亦可为里仁亦可为表也○其曰智益深仁益笃者盖此一段子又是圣人仁智中之极致者言也大抵圣人之仁智非有至与未至笃与未笃特随所在而言便见得一节难于一节一节深于一节耳
　　范围天地之化而不过
　　此圣人至命之事盖天地之化滔滔不穷或不能无过也圣人则范围乎天地之化而天地之化一一皆在其裁成之内无或过焉万物之生总总不齐或不能以自成也圣人则曲成乎万物使大以成大小以成小而无或遗焉幽明死生鬼神相为循环之理一昼夜之道也圣人则兼乎昼夜之道而知而与黙契无间焉夫天地有是化圣人则裁成是化天地生万物圣人则曲成万物天地不独有昼而又有夜圣人则能知昼而又知夜知夜而又知昼是其所造直到那天命地位了此之谓至命至到也如孟子序云学已到至处至字当如此看方真切圣人之至命如此如何是以易而至命盖天地之化隂阳之气也万物之生隂阳之形也昼夜之道隂阳之运也而易书隂阳之变也则此许多道理皆在了故于此有得则所以至命者亦此也○夫圣人之用易至与天命为一如此此可见至神之妙无有方所易之变化无有形体也何也盖范围不过曲成不遗通知昼夜此圣人之用易无方无体也然非神易之无方无体何以能周圣人之用一至于此哉故本义曰此可见【云　云】○范围天地之化而不过若举其一二端来説如一气流行笼统相续圣人则裁之为四时二十四气是也地形广邈经纬交错圣人则裁之为九州及凡封彊之界皆是也又如寒则教人应时而衣裘暑则教人应时而服葛此皆裁成处又如正经界治沟壑使恒雨而潦则水有所归使恒旸而旱则水有所取皆范围之事不然旱则管随他旱水只管随他水其不过乎时乎暑而不为之葛便为暑所烝时乎寒而不为之裘便为寒所窘其不过乎九州及封彊之界不辨则四海之内只是一大块浑沦孰知其为何州孰知其为何国如是则过矣四时及二十四气节候不分则大运之中只是笼统一气而已人知何时为春夏何时为秋冬何时为春分秋分何时为夏至冬至如是则过矣又如天地生人不有以裁之则欲动情胜百姓不亲五品不逊强凌弱众暴寡矣能无过乎天地生物不有以裁之则禽兽逼人乌喙或不知而食之以致死矣能不过乎推此类而求之不能一一书也○此即所谓裁成天地之道而辅相之宜亦在其中矣泰卦语録所以谓裁成即所以辅相者盖亦有见于此而偶误耳盖彼是一过一不及相对故裁成自裁成辅相自辅相而天地之道天地之宜中自有万物在此则是以天地万物相对説故范围内就该了辅相而天地万物又要説得子细使不相混杂
　　曲成万物而不遗
　　于凡天下之物知之无不明处之无不当使父知慈而子知孝兄知友而弟知恭耕田凿井各利其利暖衣饱食各乐其乐贤者知者使无太过愚不肖者使无不及于动植之类则别其材质之宜以致其用制其取用之节以遂其生如穿牛鼻络马首不违农时而谷不可胜食斧斤以时入山林而材木不可胜用举天地间无一物而不得其成就处所谓大以成大小以成小者如此方谓之不遗也亦不能枚举而悉数
　　通乎昼夜之道而知
　　此句道理最难看须要看孔子当时下字不曰天地之道亦不曰隂阳之道而必曰昼夜之道者盖昼夜循环者也其他道理固亦循环但昼夜则人共知其循环也且如明也生也神也昼之属也昼为阳而阳实根于隂幽也死也鬼也夜之属也夜为隂而隂实根乎阳圣人之道动静无端隂阳合徳上下与天地同流则知昼矣又兼乎夜之道而知凡其自明而幽自生而死自神而鬼者莫不有以灼其循环之妙知夜矣又兼乎昼之道而知凡其自幽而明自死而生自鬼而神者莫不有以达其迭运之机此即所谓知天地之化育也不止是闻见之知○通乎昼夜之道而知其实不在范围曲成之外若非通知昼夜之道则于天地之化安能范围之而不过万物安能曲成之而不遗所谓先天而天弗违后天而奉天时正以其兼得乎昼夜之道耳究竟亦只是随时变易以从道而已非有窈防逺之事也○幽明死生鬼神非昼夜其道则昼夜之道也其曰即幽明死生鬼神之谓者亦举此以例其余耳如上节云幽明死生鬼神皆隂阳之变天地之道也亦只就此一节言耳其实首节弥纶天地之道不但该幽明死生鬼神至连知仁及天地之化万物昼夜之属俱在其中故读书者贵乎以意逆志举一反三如云知周万物者天也道济天下者地也岂真谓天之知周万物地之道济天下耶亦言其理之一耳○范围曲成与智字是一类不过不遗通字是一类或以不过是天地之不过不遗为万物不遗者非也本义解不过字姑得如此读者要子细看
　　神无方易无体
　　一神两化何谓也非一不能神非两不能化何谓非两不能化盖独阳不成独隂不生有个昼又有个夜有个寒又有个暑二者只管行方能化所谓日月相推而明生寒暑相推而嵗成以至于百千万变之不同皆两用也何谓非一不能神盖隂必变阳非与阳界然为二也阳必变隂非与隂界然为二也一物两体互为其根其实一也以其妙也故谓之神必一乃神也如蜀山人董五经之徒静极通神其身虽不离深山之中而程子之动息悬隔于数十百里之外彼却能不占而知之非由其有得于神之一何以能通灵于数十百里之外耶不但此耳以吾众人验之吾身居北都一念及泉南则神便至于泉南凡吾家乡之景色一一皆如在吾目中矣吾身居泉南一念及北都则神便至于北都凡京师之景象又一一皆如在吾目中矣此无他神本一也故张子谓天地之塞吾其体天地之帅吾其性民吾同胞物吾与也真是有此理人但牿于形体而不能相通耳○能北而又能南可见一之能乎两而两之贯于一也无方无体只是言其变也上文所谓易与天地准而能弥纶天地之道者即取其变耳自两化而言谓之易神即一神也一物两体也左右是一隂一阳之谓道即隂阳不测之谓神也○分隂分阳而隂阳又互为其根此正易之妙愚所谓神无方易无体者尽在此矣○神无方易无体独系之至命一条至命从穷理尽性上来乃穷理尽性之极致也要之非穷理尽性之外他有所谓至命也故独系之至命而自足以该乎穷理尽性○大扺不过不遗及通字重见得神无方易无体处正在此上○当初圣人是穷理尽性以至命方能作易及易无体在圣人用之又可以穷理尽性而至命要之圣人之穷理尽性而至命不必尽由用易孔子立言主意只是以赞易道之大耳其实是有此理所谓言有大而非夸也
　　第五章
　　一隂一阳之谓道
　　朱子曰隂阳何以谓之道当离合看此句最好盖道不离于隂阳故当合看而又不杂乎隂阳故当离看此正犹所谓道之体用不外乎隂阳【云　云】倚于隂阳也下文节节都有个一隂一阳之道则亦节节都有个隂阳不测之神总注所以然即指道不是道之所以然道便是隂阳之所以然此外更何物为道之所以然乎此章隂阳正指动静言静其体动其用也道字便兼有动静舍隂阳则道无安泊处故曰一隂一阳之谓道○两个一字最活迭运意思全在两一字上言隂阳只管恁底迭运而道不外是矣盖孔子本直串説下而朱子则恐人误指气为道而失其所谓形而上者之意故别而言曰隂阳迭运者气也其理则所谓道正所谓离合看者也○此一句只当云夫所谓道者非他也即其所以一隂而复一阳者之谓道也盖道不离乎隂阳而亦不杂乎隂阳乃太极之谓也太极动而生阳静而生隂动静无端隂阳无始是即一隂一阳之谓道也○陈北溪字义曰隂阳气也形而下者也道理也形而上者也孔子此处是就造化根原上论如志于道可与适道道在迩等类又是就人事上论圣贤与人説道多是就人事上説惟此一句乃是赞易时説来歴根原儒中窃禅学者又直指隂阳为道指气为理○何不曰隂阳之谓道而曰一阳一隂之谓道且中庸首章性道教则曰天命之谓性率性之谓道至于中和则曰喜怒哀乐之未发谓之中【云　云】和其后章又曰自诚明谓【云　云】之教此章下文曰仁者见之【云　云】知至韩子原道篇曰愽爱之谓仁行而宜之之谓义或之谓或谓之一字之间不容易位也皆有义存读者宜思之○一隂一阳之谓道所该甚广不止如下文所云如继善成性显仁藏用仁智及成象效法都取大头脑来説未暇细及若细言之就成象效法上亦各有隂阳如乾坤之各有四徳是也近而一日之内也有个隂阳之运一息之防也有个隂阳之运○此章所言隂阳大抵皆以流行者言○合天地万物之理谓之太极此太极二字之本指也若谓一物各具一太极者则指散殊者之全体而言天地间无他物只是道而已道无他只是一隂一阳而已是隂阳也在天者此也在地者此也在人者此也在物者此也在此一物有是隂阳在彼一物亦有是隂阳皆道之所在也而实有定在所谓无在无不在也故此章夫子备言之然其实尚不止于下数条所云下数条只是举其大端言之○朱子曰若只言隂阳之谓道则隂阳是道今曰一隂一阳则是一隂了又一阳往来循环不已乃道也此便可见隂阳不测之谓神不待外求矣○太极无不在且如一年春夏发生之候为阳秋冬收藏之候为隂是一年之内有个太极也然只春夏发生之亦自有个隂阳之分春为阳之阳夏为阳之隂亦一动静之理也是即阳而道亦在阳矣只秋冬收藏之亦自有个隂阳之分秋为隂之隂冬为隂之阳又一动静之理也是即隂而道亦在隂矣是即所谓动静不同时隂阳不同位而太极无乎不在者也自此推而上之是气机也运转不停不但今年如此明年又如此不但明年如此后年又如此积而至于十年而一周纪三十年而为一世十二世而为一运三十运而为一防十二防而为一元十二万九千六百年而犹未已也可谓其大无外矣此不谓之太极乎此不谓之动静无端隂阳无始乎又自四时推而下之一时有三月一月有三十日一日有十二时一时有八刻一刻有百三十五息一息有一嘘一吸然物类不同嘘吸亦有长者亦有短者其防至于蚍蜉蚁嘘吸之气必亢短数而其一嘘一吸均一造化动静之机也可谓其小无内矣斯又不谓之动静无端隂阳无始乎非太极之理乎自一呼一吸之防积而至于一元之十二万九千六百年之久只是此一气之动静也此一理之统贯也又自一元而二元三元以至于十元百元之无穷独非此一气之动静独非此一理之统贯乎信乎君子语大天下莫能载语小天下莫能破矣圣人以其无穷无尽而无以名状之故强而加之以太极之名盖太极只是此理之尊号而已○地理发防刚柔篇注曰动则太极开辟而散于动静则太极混合而归于一故曰混兮辟兮其无穷兮○语道体之全则谓之太极语太极之流行则谓之道语道之妙则谓之神○两在故不测朱子太极图解曰自其著者观之则动静不同时隂阳不同位太极无不在焉此之谓两在两在则为不测矣此如所谓显防无间○又曰自其防者而观之则冲漠无朕而动静隂阳之理已悉具于其中矣此如所谓体用一原○道惟不倚于隂阳故能随所在而无不该在继善成性亦有此道在仁智之禀亦有此道在显仁藏用成象效法亦有此道在知来通变亦有此道也如此看较活○朱子曰太极浑沦未判而其理已具之称谓举太极而言而二气五行万物诸形器之属即在其中见太极非有离乎形器也又曰形器已具而其理无朕之目谓自二气五行万物而言而太极亦即在其中亦见太极非有离乎形器也但亦不杂乎形器耳○朱子曰无极而太极则无极之中万象森列不可谓之无矣太极本无极则太极之体冲漠无朕不可谓之有矣问五行之行也各一其性莫是木自是木火自是火而其理则一且如一光也有在冠盖上的也有在墨上的其光则一也○又曰动亦太极之动静亦太极之静但动静太极耳又曰谓太极凾动静以本体而言愚谓此谓浑沦未判而其理已具之称者也谓太极有动静以流行言愚谓此是形器已具而其理无朕之目者也若谓太极便是动静则是形而上下者不可分而易有太极之言亦赘矣○问隂阳便是太极否曰某解图云然非有以离乎隂阳也即隂阳而指其本体不杂乎隂阳而为言耳此句当子细看今于某解説句尚未通如何论太极○问如君之仁臣之敬便是极否曰此是一事一物之极总天地万物之理便是太极○又曰周子所谓太极是天地人物万善至好的表徳又曰继善成性分属隂阳乃通书首章之意盖天地变化不为无隂然物之未形则属乎阳物正其性不为无阳然形器已定则属乎隂张忠定公语云公事未判时属阳以后属隂似亦窥其意○又曰太极动而生阳静而生隂然不是动而后有阳静而后有隂截然为两段先有此而后有彼也只太极之动便是阳静便是隂方其动时则不见静方其静时则不见动○又曰隂本无始但以其阳动隂静相对言则阳为始隂为终犹一嵗以正月为更端其首姑始于此耳○又曰一动一静以时言分隂分阳以位言○又曰程子所谓无截然两个隂阳之理即周子所谓互为其根也程子所谓升降生杀之大分即周子所谓分隂分阳也二句相须其义始备○问有此理然后有此气朱子曰此本无先后之可言然必推其所从来则须説先有此理然理又非别为一物即存乎是气之中无是气则是理亦无挂搭处○问动静者所乘之机也朱子曰机是闗捩子踏着动的机便挑拨得那静的踏着静的机便挑拨得那动底○问形而上下如何以形言朱子曰此言最的当设若以有形无形言之便是物与理相间断了所以程子谓拦截得分明者只是上下之间分别得一个界止分明器亦道道亦器有分别而不相离也○朱子曰理则一而已矣其形者则谓之器然而道非器不形器非道不立盖隂阳亦器也而所以隂阳者道也是以隂阳往来不息而圣人即是以明道之全体也此一隂一阳之谓道之説也○冲漠无朕愚按韵书云朕目童子也盖谓冲漠之际茫无可见如所谓无声无臭视不见聴不闻者也○又曰凡有形有象者皆器也其所以为是器之理者则道也所谓始终晦明竒耦之属皆隂阳所为之器独其所以为是器之理如目之明耳之聪父之慈子之孝乃为道耳○又曰仁为四徳之首而智则能成终成始元不生于元而生于贞仁智交际之间乃乾坤之机轴此理循环不穷脗合无间所谓动静无端隂阳无始者也○勉斋黄氏曰太极动静而生隂阳不成太极在一处隂阳在一处生动静的便是隂阳隂阳都是这气拍塞即无些子空缺处人愚见天在上地在下便道中间有空缺处不知天地间逼桚都实吾身之外都是气如脱了衣服便觉寒冷是这气袭人旧尝寓一间屋两头都垂帘掲起这一个那一个也掣动这是气桚出横渠云知太虚即气则无不是如此又云所以致中和便天地位万物育只是如此○生隂生阳亦犹阳生隂生太极随隂阳而为动静隂阳则于动静而见其生不是太极在这邉动阳在那邉生譬如蚁在磨盘上一般磨动则蚁随他动磨止则蚁随他止蚁随磨转而因蚁之动静可以见磨之动静○又曰自其着而观之着是隂阳自其防而观之防是太极问既太极隂阳不是二物如何又有防有着曰须看观字是我去他里面拆看却非他有两个头面又曰所乘之机一句最妙又曰此既言气与理合虽然以下言虽是恁地却那里见他入头处所以不见他合不见他离正以其动静无端隂阳无始下面却有缝这太极也须漏出了○又曰一必有两体必有用动必有静动静迭兴而分隂阳变化之所由生也○又曰动而正曰道用而和曰徳触类而长之其此之谓乎○北溪陈氏曰以造化言之如天地间生成万物自古及今无一物之不实散殊上下自古有是到今亦有是非古有而今无皆是实理之所为大而观之自太始而至万古莫不皆然若就物观之贯彻始终亦只是一实理如此姑以一株花论来春气流注到则萌蘖生花春气尽则花亦尽又单就一花蘂论气实行到此则花便开气消则花便谢而亦尽了方其花萌蘖此实理之初也至谢而尽处此实理之终也○又曰元亨利贞终始循环万古常如此皆是真实道理为之主宰如天行一日一夜一周而又过一度与日月星辰之运一躔度万古不差皆是真实道理如此又就果木观之甜者万古甜苦者万古苦青者万古常青白者万古常白红者万古常红紫者万古常紫圆者万古常圆缺者万古常缺一花一叶文缕相等对万古常然无一毫差错便待人力十分安排撰作来终不相似都是真实道理自然而然○又曰道非是外事物有个空虚底其实道不离乎物若离物则非所谓道且如君臣有义义的是道君臣是器若要看义底道理须就君臣上看不成脱了君臣之外别有所谓义又曰理不外乎气若説截然在隂阳五行之先及在隂阳五行之中便成理与气为二物矣○节斋蔡氏曰前谓太极形而上之道也隂阳形而下之器也此分道器而言也后谓动静不同时隂阳不同位而太极无不在焉此乃所谓器即道也又谓冲漠无朕而动静隂阳之理已悉具于其中矣此乃所谓道即器也盖不分上下则恐人惟以可见者为始不合道器则恐人蹈老氏精粗之谬故须着如此説耳程子之意恐亦不过如此苟惟以为太极只在隂阳中而已则器亦道也一句已足又何必重复耶○又曰主太极而言则太极在隂阳之先主隂阳而言则太极在隂阳之内盖自隂阳未生之时而言则所谓太极者其理已具自隂阳既生之时而言则所谓太极者即在乎隂阳之中也谓隂阳之上别有太极常为隂阳之主者固为蹈于列子不生不化之谬而独执夫太极则在隂阳之中之説者则又失其根柢枢纽之所为而大本有所不识其害有不可胜言者○西山真氏曰凡天地之物有形有象者皆器也其理便在其中大而天地亦形而下者乾坤乃形而上者日月星辰风雨霜露亦形而下者其理即形而上者以身言之身之形体皆形而下者曰性曰心之理乃形而上者至于一物一器莫不皆然且如灯烛者器也其所以能照物形而上之理也且如椅桌器也而其用理也天下未尝有无理之器无器之理即器以求之则理在其中如即天地则有健顺之理即形体则有性情之理精粗本末初不相离○平岩叶氏曰动而生阳动极而静静而生隂静极复动者言太极流行之妙相推于无穷也一动一静互为其根分隂分阳两仪立焉者言二气相待之体一定而不易也邵子云用起天地先体立天地后是也然详而分之则动而生阳静而生隂者是流行之中定分未尝乱也一动一静互为其根者是对待之中妙用实相流通也○读易论隂阳处先要认个流行与对待如夫干其静也専其动也直夫坤其静也翕其动也辟是对待的也如阖户谓之坤辟户谓之干成象谓之干效法谓之坤则又是流行的对待则所谓交易也流行则所谓变易也一隂一阳之谓道一章通以流行者言也如仁阳知隂若能博渊泉而时出之则是君子之道得太极之全也亦流行者也○天地以生物为心其秋冬之肃杀正是生物之憩歇处其实维天之命于穆不已纯是生生之道也故阳常兼隂而于复即见天地之心矣
　　继之者善也成之者性也
　　本义云道具于隂而行乎阳道具于隂又在行乎阳之前盖此句是起那继字继者静之终动之始也行乎阳之阳继那具乎隂之隂此具字与下文言其具之具又不同○本义继言其发也如何以继为发盖对前面隂则为继对后面隂则为发其实一也语録所谓静之终动之始解得最明白盖静之前又有动动之前又有静推之于前而不见其始引之于后而不见其终故曰动静无端也○本义曰道具于隂而行乎阳又曰继言其发也发字即行字意继言其发也成言其具也两其字皆指道观本义上文曰道行乎阳则其发者非道之发而何下文曰物生则有性而各具是道则所谓其具者又非道之所具而何盖道虽兼隂阳然即隂而道亦在于隂即阳而道亦在于阳所以谓之两在而张子亦曰一故神也○继之者所以谓之善盖此时全是天道之本然无些毫渣滓杂于其间所以目之曰善也善字是名目字不是善恶之善对下句性字言盖此理在天道则曰善既付于人物则曰性要分天与人物界限中庸曰天命之谓性与此理则一般但彼是串合言耳继善是天命流行成性则此命已交过人物去了乾道变化继之者善也各正性命保合太和成之者性也○本文两个之字虚下文善即是其所继者性便是其所成者有道字实之○继善者成性之方发阳之事也成性者继善之已成隂之事也一隂一阳之所在此道之见于天命之流行赋与者然也○朱子曰继之者善继之为义接续之意言既有此道理其接续此道理以生万物者莫非善而物之成形则各具此理而为性也○陈北溪字义畧曰继善是太极之动而阳时所谓善者以实理言即道之方行者也成性是説人物受得此善的道理去各成个性耳是太极之静而隂时○又曰继成字与隂阳字相应是指气而言善性字与道字相应是指理而言○天地生物之心无有不善故曰天地之性也对气质之性而言也○物生则有性而各具是道物便是气质性则物所有故曰形而后有气质之性也故气质不同而理亦随之○继之者本文言继之成之本义则言其发其具本文之之本义之其要皆指道也然尚虚説○通书解注曰以继之成之为气善也性也为理何以分理气而二之盖善字性字难以属气也然理亦归诸气二而一者也善谓化育之功化育之功所以目之曰善者以其能生物故也所谓天地之大徳曰生也安得不谓之善○善谓化育之功仁为造化之功同乎异乎曰化育者自其流行之际言对所具而云也故中庸曰化育流行造化者对机缄而言天地生物之心皆发于此矣故举其著者而言曰造化之功德之发也○继之者时纯是乾道变化不着形器故谓之善○继善成性先儒以为孟子性善之论所由出然按大传此言终是兼气质终是兼髙下善恶故下文云仁者见之谓之仁知者见之谓之知此囼于气质而不能纯乎善者也又曰百姓日用而不知则其中又安得无恶者耶此所谓愚不肖者之不及也乃知孟子论性不论气果是不备也○人性之有恶者亦在善中之恶故孟子以为人性皆善亦是也先儒以为恶亦不可不谓之性亦是也然虽至恶之人见其所仇家之孺子将入井之时初间亦皆有怵惕恻隠之心焉岂不见得人性之善但少间瞬息则别心生矣况其人素恶终不可化而善兹又岂非善中之恶乎大抵以人性而视禽兽则为善惟所禀有不同则又有善中之恶且如文学之选虽百个进士亦有学问不足者虽聚百个状元而较之其中又有不足者故惟纯粹者最难也
　　仁者见之谓之仁知者见之谓之知百姓日用而不知故君子之道鲜矣
　　之字指道道本不偏奈仁智者拘于所禀而各认作一偏去上文成之者性兼人物言此则承上文成性一节去了物而専以人言也盖既谓之成性则此道已落在气质矣所以有偏仁者偏于阳也知者偏于隂也隂静而阳动也若道之全体则兼乎动静也○谓之仁谓之智亦最要子细看不是仁者名此道为仁智者名此道为智盖仁者是个流动发越要行便行要做便做底人所谓动也此自是他偏处他却不自知而以为道正是如此而不知此不足以为道也更有一邉在智者是个恬静黙察行不遽行做不遽做底人所谓静也他这也只是一邉他却不自知而以为道正是如此而不知此亦不足以尽道也故曰随其所见而目为全体也若説仁者真实名此道为仁则已自知其偏于仁矣知者真实名此道为知则已自知其偏于知矣故谓之二字要解得有分晓○当仁而仁当知而知仁智不偏则道之全体矣○此条口説当云夫性出于天命之善固无所偏然性寓于气质之中则有所偏故偏于阳之动者仁者也偏于隂之静者智者也仁者惟其偏于动也则只见其动而不见其静遂谓道止于仁耳而不知仁之外有智焉智者惟其偏于静也则只见其静而不见其动遂谓道止于智耳而不知智之外有仁焉至若蚩蚩蠢蠢者百姓也未尝不囿于是道之中然行矣不着习矣不察既不知有道之仁亦不知有道之智焉夫仁智者虽有所见而各有所偏若百姓则又一无所见此君子体用全备之道所以鲜其人也夫仁之动阳也智之静隂也百姓日用又皆隂阳所在也而道亦不外是矣此道之见于人禀者然也此节贴一隂一阳之道当兼仁者智者与百姓而言盖仁智者虽见得偏道则不偏也百姓虽全然不知有道道则不以百姓而无也○君子之道隂阳合徳之道也皆兼动静体用○仁者所禀偏于阳非全是阳而无隂也阳偏多耳智亦然百姓日用不知以所禀之限也故论性不论气不备为此也
　　显诸仁藏诸用鼓万物而不与圣人同忧盛徳大业至矣哉此条口讲当云夫道显之于仁藏之于用显仁所以鼓万物之出机也藏用所以鼔万物之入机也而一出于无心非若圣人之有心而忧也显仁而不忧则盛徳之至矣藏用而不忧则大业之至矣盖显仁非徳也徳之发也苟非徳盛于内何以能如是其显仁乎故即显仁而谓之盛徳藏用非业也业之本也盖既藏诸用是惟未发一发则其业容可量乎故就谓之大业显仁之徳即前面之藏用者藏用之业即后来之显仁者○故本义一则曰自内而外二则曰自外而内一则曰徳之发也二则曰业之本也是正所以阐出相为表里处意思而益以见夫一隂一阳之迭运而无端曰一隂一阳之谓道岂不信哉○至矣哉只是申赞盛徳大业之词不必分如何为盛为大又如何为盛大之至○鼓万物而不忧而必曰不与圣人同忧盖徳之盛业之大者宜莫圣人若也然圣人犹有心思在而其盛徳大业犹未至也若天地之显仁藏用一出于无心而成化此其所以为盛徳大业之至也是盖举圣人之至以显天地之尤至如中庸举三者之难以明中庸之尤难意思非直故是要抑圣人以为未至也姑得抑圣人以扬天地耳○盛徳大业至矣哉不必盛徳大业之外别取一个至也只是申赞之词如非天下之至神其孰能与于此下文应之曰惟神也故不疾而速不行而至非是上文所説是至神下文所説只是神而未至者也○仁谓造化之功以发出者言也用是妙用之用故谓机缄之妙也机缄者未发之意机是弩之机缄是丝之总结处机一发缄一啓则业之所在也可见徳在仁之内业在用之外徳在仁之前业在用之后然必于显仁言徳于藏用言业者以其相为表里也○藏用为业之本宜曰藏诸体而曰藏诸用者何欤曰以其为有用之体用即妙于体之中也故曰藏诸用本义曰用为机缄之妙非正以用为机缄也以其机缄之妙处为用之所在也○蕴诸用用者其妙也程子释成变化而行鬼神云变化言功鬼神言用○谓机缄之妙按理学类编论天地之形体篇第八章曰惟胡安定説得好其言曰天者干之形干者天之用愚谓此用字説得的盖指天之性情言也蕴诸用之用即其性情所在能生生者也故文言曰利贞者性情也岂非藏用之谓哉○继之者正其生生之机不已也所谓复其见天地之心也此节是就天地之流行赋予上言隂阳也当分造化与人物界限至于显仁藏用则纯以造化之气机出入言为此义于上文未显如继善成性则是就天地万物之一付一受而言岂足以该此义故不可无显仁藏用一条议论也显仁藏用一条最説得造化之妙盖所谓天之道一隂一阳尽之矣无复余蕴矣地之刚柔人之仁义皆隂阳也继善成性以一付一受分隂阳显仁藏用乃以一嘘一吸分隂阳○用谓机缄之妙业之本也或问用当即是业如何以为业之本曰此所谓实之既成则其根蒂脱落可复种而生者非业之本而何盖用前之外为仁用后之外亦为仁也仁后之内为用仁前之内亦为用也二者互相表里互相先后但仁自其方发者言业自其已成者言用自其方敛于内者言徳自其素具于内者言言其循环自无穷也用之后为徳则方其藏用之时只可谓业之大而非用即徳也仁之前为业则方其显仁之际正可谓徳之盛而非仁即业也如此説业亦不害其为外用亦不害其为内徳亦不害其为内仁亦不害其为外此説似穏仁者未成之业也用者方敛之徳也○宜曰藏诸体而乃曰藏诸用者盖其所藏乃有用物事也故以目之文言曰为其嫌于无阳也故称龙焉此等言意○虽已言继善成性但于诚通诚复之机循环无端之妙有未及发挥明尽者故继以显仁藏用之説其实显仁藏用只是继之一字内未发之意○愚意仁阳智隂俱是就成性里分隂阳显仁藏用俱是就继善里分隂阳而未敢决恐人説继善中无藏用盖化育之功实出于藏用故曰继言其发也又曰静之终动之始也隂阳之在实体者只有此两项而已
　　富有之谓大业日新之谓盛徳
　　藏用何以谓之大业盖方其藏用之时此理无乎不有百谷草木洪纎髙下一一归根复命而各韬其生生化化之机于无声无臭之中是虽未发于外而为业然业之本在是一发则其大无外矣故谓之大业○显仁何以谓之盛徳盖方其显仁之际此理发见彰著源源而出如一草也由茁而叶由叶而华而实如一木也由萌蘖而拱把而合抱生意流行续续无间此乃发于外者然非徳盛于内则何自而有此日新耶是故谓之盛徳者犹中庸所谓久则征征则悠逺者也○显仁之盛徳阳也藏用之大业隂也显而复藏藏而复显一隂一阳只管如此循环不已是则所谓道也此道之见于化机之出入者然也与继善成性分天与人物界限者不同○本义云富有者大而无外日新者久而无穷久大二字是从可久则贤人之徳可大则贤人之业而来二句所以明其盛徳大业者也
　　生生之谓易
　　大凡天地人物一隂一阳都是此句最説得广不只谓显仁藏用也然是以理言不兼书言也本义曰理与书皆然者乃是朱子开示后学之意亦见得其理之同故云如易有太极一节本文只是説画卦而本义则曰画卦揲蓍其序皆然无思无为一条本文只是説蓍卦而本义则曰人心之妙其动静亦如此皆是朱子开示后学之意耳读者要以意逆志○生生之谓易在造化亦有然者在万物亦有然者○隂生阳阳生隂在天地则为消息盈虚之类在人物则为动静荣悴之类其变皆无穷也易字都尽该得
　　成象之谓干效法之谓坤
　　此乾坤就物説象轻清而虚法重浊而实成象只是一团气耳法则是气之聚而形体已具也故又曰见乃谓之象形乃谓之器见对形而言则象犹未形也○法谓造化之详宻而可见者此造化亦就物言言各有个造化也盖法与象亦都就物言○成象之谓干阳之轻清未形也效法之谓坤隂之重浊有迹也○自坤元资生之后皆效法之坤也○成象之干则气之初凝阳之动也效法之坤则形之已具隂之静也由象而形阳矣而隂此又道之见于生物者然也○按下见象形器则此成象效法就生物言是见象形器者生物之序也只就防着上分所谓一身还有一乾坤是也○如乾坤二字既曰阖户谓之坤辟户谓之干而又曰成象之谓干效法之谓坤其以乾坤为天地特其成形之大者耳如元亨利贞有天道之元亨利贞焉有圣人之元亨利贞焉又有君子之元亨利贞焉自其一物之生亦各备个元亨利贞焉则易之与天地准也亦可见○夫干其静也専之乾坤以对待者言是就天地説成象阖户之乾坤以流行者言阖辟谓气见形谓物也○此乾坤与资始之干资生之坤大不同依上例富有即大业也日新即盛徳也生生即易也成象即干也效法即坤也
　　极数知来之谓占
　　此承上文言一隂一阳之谓道在造化者此也在人事亦此也自人事言之筮者以蓍问易极七八九六之数因其所值而知方来之吉防此所以决其事也是谓之占及夫以占之所决者而见之于事吉则趋之防则避之而事之变以通矣此所以成其占也是之谓事占则事之未定属乎阳也事则占之已决属乎隂也是皆一气机之动静而所谓一隂一阳之道亦未尝不在是也此道之见于占事者然也○占是占卜之占非象占之占也事是事业之事非有事之事也○末系以此条者所谓因造化以及易也或以为説人事者縁张忠献公之言而云其实却是粘易言不是就人事言也人间之事何限却専説占事何耶○无一事不有隂阳则一隂一阳之道无所不有可知此圣人立言之意乎○极数知来之谓占都却在隂阳迭运者气也之内盖极数通变是皆以气用事也张子曰夫气坱然太虚【云　云】糟粕煨烬无非教也则占事之为一隂一阳之道又何疑
　　隂阳不测之谓神
　　隂阳不测之谓神者即隂而道亦在隂即阳而道亦在阳隂阳只管迭运而道无不在焉凡一屈一伸一往一来一进一退行乎十百千万之中无非这一个物事其莫测如此此其所以谓之神也故曰神无方神即道也○两在故不测言忽然为隂又忽然为阳也忽然为隂则道在隂矣忽然为阳则道又在阳矣是谓无在而无不在无为而无不为故曰隂阳不测之谓神举其大忽然为昼又忽然为夜忽然为暑又忽然为寒皆莫究其所从来莫诘其何所往所谓不测也○愚谓即隂而道亦在隂即阳而道亦在阳盖太极之全体无乎不在也○朱子曰一隂一阳之道【云　云】周先生太极通书只是这防句易之为义也只是如此○此章言道之体用体用者一动一静合体与用然后为道之全体惟其兼乎隂阳故不倚于隂阳也○此章通以理言然书所以摸冩此理也六十四卦三百八十四爻卦爻一隂阳也隂阳一道也学者黙而识之可也





　　易经蒙引卷九下
<经部,易类,易经蒙引>
　　钦定四库全书
　　易经蒙引卷十上
　　明　蔡清　撰
　　系辞上传
　　第六章
　　夫易广矣大矣以言乎逺则不御以言乎迩则静而正以言乎天地之间则备矣
　　广大二字亦须有别大就外面包括得尽说广就其中含蓄得多说畧与弥纶二字相彷佛○以言乎逺则理无逺不到也以言乎迩则即物理存初不假外求而理自端正无所偏也以言乎天地之间凡有声色貌象而为物者此理皆无所不有也此三句是说个广大底模様如此非广大之实也广大之实在第三节○不御二字最贴逺字意言其无逺不到而莫之止也○静而正静谓不待安排布置也正谓不偏偏则缺矣此静字不要依云峰动字说须看逺迩二字○不御静而正偹矣此数字要指易言说开去便不是易之广大逺迩对直说天地之间四散说见得隂阳无处无之末节所云特举其对耳
　　夫干其静也专其动也直是以大生焉夫坤其静也翕其动也辟是以广生焉
　　天地别无勾当只是生物而已葢天地以生物为心是故干之静而利贞也虽未见于生物而其生物之心则常存不他是其静之专也及其动而元亨则生意由中达外沛乎莫之能御是其动之直也夫坤其静而利贞也尽收敛得许多生意在内翕聚而无余所谓翕也及其动而元亨则干气一至就能承之以生物将许多生意都一齐发散出来故曰其动也辟乾坤生物全在动上而此则兼静言且以静居先者何也程子曰不专一则不能直遂不翕聚则不能发散至哉言也天地之道尽于此矣岂惟天地凡人事物皆然凡圣贤之论隂阳先阳后隂者生物之序也如元亨利贞之类先隂后阳者体立而用行也如静专动直之类且乾坤之动静而何易之广大从此生葢非乾坤之一动一静则安有此物既无此物则安有此理既无此理则易又何从模冩得此理此乾坤之一动一静而易之广大所以从此生也○不曰天地而曰乾坤者静专动直静翕动辟皆其性情也故称乾坤下云广大配天地则以形体言矣○干由静专而动直万物皆受气于此是干之大也模冩之易则易之大由此生矣坤由静翕而动辟万物皆受形于此是坤之广也模冩之易则易之广由此生矣○此章三个广大字都是指易○或以大生广生为乾坤者恐非也干静专动直之外更何处是大坤静翕动辟之外更何处是广而乃曰乾坤之广大由此生乎如此则广大二字与上下文不同矣葢本义就乾坤实体上说出广大之义者乃是发明孔子所以分附广大之意其实本文广大二字与上下文不同也○本义云干一而实坤二而虚愚窃谓实则一矣虚则二矣不然干之一犹可言也坤之二何所见乎天形包地外故干以质言而曰大天气行地中则地有以受之矣故坤以量言而曰广其曰天形虽包地外而气常行地中语若有抑扬者其意葢云天包地则地亦在天中只言干之大可也或兼言广大亦可也而又必以广属坤者葢天之体【云　云】耳天若包地便包得有许多物故于坤曰广而与干之大为对
　　广大配天地变通配四时隂阳之义配日月易简之善配至徳
　　前广大字兼变通隂阳易简之类在其中此广大二字对变通隂阳易简言则较狭些凡读书要随文解义其或以上句统下三句说者亦惑矣○一隂一阳之谓变变而不穷之谓通不可以阳变而通于隂隂变而通于阳矣○隂阳之义义字浅本义以说字代之葢卦爻之刚者称阳柔者称隂隂阳之称便是所谓义也义是名义之义○人之至徳便是健顺仁礼属健义智属顺中庸章句云各得其所赋之理以为健顺五常之徳是也五行一隂阳也五常一健顺也○易中凡阳卦阳爻有刚健之道即所谓易也凡隂卦隂爻有柔顺之道即所谓简也至徳本义何以谓之人事对天道言也且其实亦皆人伦日用之常理○此条口讲当云广大者莫若天地而易之广大配乎天地变通者莫若四时而易之变通配乎四时天有日月易有隂阳隂阳之义配日月矣人有至徳易有易简易简之善配至徳矣夫以易之配乎天道人事也有如此可见易之广大也易与天地凖亦是此意
　　第七章
　　子曰易其至矣乎夫易圣人所以崇徳而广业也知崇礼卑崇效天卑法地【全章】
　　此章当以易其至矣乎一句为主夫易圣人之所以崇徳而广业也是大纲言以见易理之至知崇礼卑以下直到道义之门皆详言圣人以易而崇徳广业处以见易之所以为至也葢六十四卦三百八十四爻无非是理之所在也圣人于是理也穷之于心则识见超迈而其知也崇循是理而行则工夫笃实而其礼也卑其知之崇则如天之崇崇之极也其礼之卑则如地之卑卑之极也且天位乎上地位乎下则其中隂阳升降变化不穷矣今也圣人知崇于上礼卑于下则其本然之性存存不已而道义即从此出吾见道义之得于心者日新月盛而徳于是乎崇矣道义之见于事者日积月累而业于是乎广矣夫易为圣人之所以崇徳广业也如此易其不为至矣乎○知崇所以能崇徳者所见日向上去而所得日进于髙明矣礼卑所以能广业者葢其不忽近小不畧细微件件都着实靠道理做去如此则业何以不广○道义之得于心者日知其所未知则为徳之崇矣道义之见于事者日行其所未行则为业之广矣道义之与徳业岂有不同归哉○观此章者先要辨别得如何谓之知礼如何谓之徳业又如何谓之成性又如何谓之道义葢知礼是工夫名目徳业是礼知所成就者成性是人心所固有者道义是成性中出者夫人莫不有是成性然知礼之功未至则成性不存存矣成性不存存则道义无自而出道义无自而出则徳何由崇业何由广以此见得此章两节意思自相贯非谓上一节言知礼为徳所由崇业所由广下节又言知礼为成性所由存道义所由出也本义于上云穷理则知【云　云】如地而业广葢以知崇礼卑分属崇徳广业耳其实本文徳崇业广意直到道义之门处方见故曰知礼成性而道义出岂有知崇而徳崇礼卑而业广矣然后又以知礼成性而道义出乎○语録以知崇礼卑为不必专指圣人此亦朱子未定之见据本文本义则当纯以圣人言大意正与第四章言易道之大圣人用以穷理尽性至命者相类彼就圣人以易而穷理尽性至命处见得神无方易无体此就圣人以易而崇徳广业处见得易之至○成性固是道义之原然此章重在知礼上故曰崇效天卑法地下节就承言天地设位【云　云】门指成性言或曰指知礼看来须据本文以成性为主不可错认本义而以辞害意或曰如此不见有两边意而与天地设位之防背曰礼门也亦有两邉意乎不过言其所出耳○天地设位而易行乎其中矣此易指造化而言凡天地间隂变阳化日月寒暑之类皆是与生生之谓易字同○既以道义为自成性而出则道是统言义其条件也而在物为道处物为义道者天理之自然义者人心之裁制之说似皆不甚切第八章
　　圣人有以见天下之赜【云　云】是故谓之象
　　拟诸其形容是将画卦时比度那天下之赜底形容如何于是画成卦以象其物宜即上经所谓伏羲仰观俯察见隂阳有【云　云】也物宜言物类也物类即天下之赜也形容即是物宜之形容既画成卦则天下物宜如说卦所列者皆不外乎此矣是卦之为卦所以象天下之赜也故谓之象○语録说拟其形容处恐未穏姑以管见来说葢未曽说出卦如何有卦可拟形容且与下传所谓仰则观象于天至于始作八卦以通神明之徳【云　云】情者皆背矣又拟字与象字形容与物宜须各有分别拟是画卦之时象是画卦之后物宜即天下之赜也统而言之则曰天下之赜自卦中各有所取象言之则曰物宜形容即其模様也○如庖丁解牛【云　云】虚也贾谊治安策屠牛坦一朝解十二牛而芒刃不钝者其击剥皆中理解也
　　圣人有以见天下之动【云　云】是故谓之爻
　　观会通行典礼且就天下之动上说未着在易然后却把此理系之于易以断其吉凶是爻辞之所以为爻辞者乃所以效天下之动也故谓之爻爻交也交则变变则动矣故爻有动义会通会中之通圣人便把那通处做个常法典礼只是时义即所谓通也○爻辞凡言吉处皆因本爻有循典礼而行之象故系辞以断其吉凶处皆因本爻有背典礼而行之象故系辞以断其凶故曰观象玩辞吉凶者失得之象也○观会通以行典礼语録云如有一事关着许多道理也有父子之伦也有君臣之伦若父子之恩重则使得身体髪肤受之父母不敢毁伤之义而委致其身之说不可行矣其不可行者非通可行者便是通通便是典礼之所存者若君臣之义重则当委致其身而不敢毁伤之说不暇顾而委致其身处便是通通则典礼所存也○通即典礼所存但据事理而言则曰通据圣人立个常法而言则曰典礼典常也礼即理之所当行者也故解作常法【云云】
　　言天下之至赜而不可恶也言天下之至动而不可乱也承上言圣人因天下之赜以立象是象所以言天下之至赜也至赜宜可厌也然其物宜之象皆天下所当有当故不可厌焉圣人因天下之动以立爻是爻所以言天下之至动也至动宜可乱也然吉凶之断各有定理而不可乱焉言天下之至赜则无所遗美恶兼收也言天下之至动则有所择导人为善而不为恶也至赜如说卦所列者可见美恶兼收也言天下之至动则主于典礼矣只是人向善也夫卦爻之不可恶不可乱也如此则一言一动之理莫不具于此矣故圣人之于言也要必观象玩辞观变玩占拟于易而后言焉其于动也亦必观象玩辞观变玩占议于易而后动焉拟议扵易以成其变化使言动皆合乎卦爻之理可也然欲拟议于易果何如耶其例如下○言天下之至赜者谓着出天下之赜也言天下之至动亦然此与变动以利言之言字同○动字朱子以为念之动者何也葢是一事到面前我不知所以处之所谓事之变也这便是动故就此观会通以行典礼若以事字当他事便是已成了是亦当辨
　　拟之而后言【云　云】拟议以成其变化
　　拟议以成其变化此变化以人事言人之一言一动无非变化之所在也如言之浅深详畧动之仕止久速皆非一定者故曰变化或以不好者变而为好者为说此恐在拟议以成字内不在变化字内○本义观象玩辞观变玩占分动静言是拟议之事实法行之正是拟之以言议之以动法字兼拟议行字兼言动法行之谓法易以言动也
　　君子居其室出其言善【云　云】君子之所以动天地也可不慎乎
　　本义扵爻辞鹤鸣子和意最现至是彼此同徳之意却在所畧不得尽与爻辞同矣大抵爻辞说出诚信感通之理所该甚广此独以言行言者感通莫大于言行也○言出乎身【云　云】味此二句便见得言行为君子之枢机乎○不可于加乎民见乎逺贴人事之从违从违意当贴在荣辱上○千里之外或应或违此即是荣辱也○动天地亦兼善恶两邉○即此爻而拟议之当谨其言行之发也○经书补注鹤在隂君子居室也鸣之出言子和千里应之也好爵即言行也靡之相观而善之谓也又曰靡与攠同恊和字
　　同人先号咷而后笑子曰君子之道【云　云】同心之言其臭如兰
　　先号咷而后笑只是始异终同之象此处亦不可扵先后二字太泥故本义云初若不同而后实无间看若字及实字只是云自其初而观之则一出一处一语一黙若不同也然要其终而论之则是二人者其心实同其心既同则虽至坚能间之物亦不能间之矣间是阻隔之意若利刃之切物物迎刃而分何能阻隔得他故曰其利断金○其利断金物莫能间言事事做得透何功不成也心既同则我之言彼觉其有味也彼之言我觉其有味也凡人言语所以不相入者都缘心不相符耳既是一出一处一语一黙而犹得谓同心者葢各随其分各安于义而已非有意于相戾也如禹稷顔回同道殷有三仁之类也○夷齐兄弟非不和也各认其是而已所谓同而异也
　　借用白茅无咎子曰【云　云】其无所失矣
　　自苟错诸地至用可重也但且就象上说至慎斯术也以往方说得象中之意慎犹守也守此以往自然言无口过行无怨恶矣○借之用茅何咎之有此何咎就借用上说言其无倾坠之虞也下文至无所失矣方是爻辞无咎之义
　　劳谦君子有终吉子曰劳而不【云　云】其位者也
　　劳而不伐有功而不徳方劳扵事之谓劳事既成有利扵人之谓功不徳谓不以徳自居也厚之至此是賛辞如上条慎之至也例南轩诚斋之说似太深了○语以其功下人者也上三句且发挥劳谦意思此句方指爻辞劳谦二字而释其义也徳言盛礼言恭言与永言孝思言同犹念也故本义以欲字解之言其立心如此也徳言盛贴礼言恭贴下文此恭字即下文致恭之恭存其位是有终意言徳欲其盛礼欲其恭一说言犹念也故解为欲字原君子设心如此也犹所谓君子学欲其愽故于文无不考守欲其要故其动必以礼云○徳言盛则徳欲自进扵有余也礼言恭礼则欲其若有所不足也犹云智崇礼卑君子欲讷于言而敏于行之意○一说徳则从来说个盛礼则从来说个恭是徳要盛礼要恭也不必说君子立心如此故本义着一言字可断○一说只是论理之词谓徳正要他盛礼正要他恭徳盛而礼恭即是劳谦也此正如君子欲讷于言而敏于行亦是教君子当如此非谓君子本心所欲也如君子耻其言而过其行则无个欲字○一说还是君子扵徳则常言盛扵礼则常言恭言者心之声也○致恭以存其位非谓君子之致恭正以存其位也能致恭则位以之存耳此句重在存其位上即此爻而拟议之则当以功下人也刘向说苑第六卷复思篇曰劳而不伐有功而不徳厚之至也
　　亢龙有悔子曰贵而无位【云　云】是以动而有悔也言上九贵则贵矣然居九五之上而不当事任贵而无位也髙则髙矣然出乎人位之外民皆归扵五髙而无民也虽有九五以下之贤人在下位然以其过髙志满而莫有辅之者其亢如此能无悔乎○即此爻而拟议之则不可亢也○有位为贵髙谓在人上也此亦贵与髙之辨
　　不出户庭无咎【云　云】而不出也
　　凡祸乱徃徃自言语始故为君者言不宻则祸其臣为臣者言不宻则祸其身凡几事漏言不宻则事由无成然则君子之扵言可不慎乎几事不宻通众人言不止谓君臣也○即是爻而拟议之则当谨宻其言也
　　作易者其知盗乎【云　云】盗之招也
　　盗斯夺之者以其窃据髙位才徳不胜适起谋利者攘夺之心也○上慢下暴小人窃据髙位必然至此谋利之徒因得借以为词而伐之矣其能乆有其位乎四盗字皆以冦言独诲盗之盗是活字谓偷也对淫字看此二句以其皆由已致而并及之耳○上慢者以其所慢者在上也下暴以其所暴者在下也然不可以上下二字当上下之人○其知盗乎犹云知贼情也如云如何则盗思夺之如何则盗思伐之可见盗之情矣杨诚斋谓盗也而又以盗之招一句为证殊非是既曰盗之招则盗自是盗招者自是招者以招为盗当有诉枉者矣○即此爻而拟议之则当量才度分不可据非其有也○以上七爻皆以明拟议之例然亦举其概耳学者又当推类以尽其余第九章
　　天一地二天三地四天五地六天七地八天九地十天数五地数五五位相得而各有合【云　云】此所以成变化而行鬼神也
　　此两条逐字逐句都是就河图上指画出来说非泛论道理之文也即是河图的图说也后面大衍之数一二而三四【一起三二起四四却除了一半只得二是为自一二而三四】而七八九六【三三而九三二而六两二一三而为七两三一二而为八】自七八九六起而至扵干之防二百一十有六坤之防百四十有四而凡隂阳老少相当俱得三百有六十者此也又积而至扵二篇之防隂阳老少相当俱得万有一千五百二十者亦此也是则河图者易之祖宗也故夫子扵此偹发之以昭示来学大抵圣人作易本非止一端如仰观俯察逺求近取凡天下人物理之所在无一不在所采至扵其中如河图者又天之所以开圣人之独智所谓神物者也圣人之作易或以得此而后决也诚以其扵理数之际至详而至明至巧而至妙者也设孔子当时无此一篇书天若不再出河图又不再生圣人吾见易之理数万古如长夜矣
　　天一地二天三地四天五地六天七地八天九地十此是伏羲时龙马出河其马背上旋毛圈子有自一至十之数而其位则一六居下【云　云】也愚意万物之生皆父天母地则皆有天一地十之数但其得天地之气不完或完而不精是以其数不着虽着而不全若龙马之出以言其时太和元气之会也以言其世则圣王在上天下和平王道得也以言其地则河洛又为天地之中也是以天地许多至精极纯之气尽钟在此一物身上而其数之彰著有如此此所以为灵物也其许多圈子则天地气数防迹也　葢人知河图而不知河图之为数知河图之为数而不知其为天地之数知河图之为天地之数而不知其何者为天何者为地故夫子歴歴指防区别出以示人曰【云　云】自此至下条便是孔子为河图作个图说如此也○是数也黙运扵亭毒之中所谓上天之载无声无臭不可得而见也今却显之扵河图而为龙马一身之所载皆天地之数之影迹也○是数也惟伏羲知之以作易伏羲而后世之知者寡矣孔子扵是发之以垂万世而必置之大衍之前者明易数之所祖也○万世文字之祖起扵易易祖扵河图河图者天之文也天以是文寄扵河图以示圣人圣人遂则之以作易○愚斋翁氏曰河图运行之序自北而东左旋相生固也然对待之位则北方一六水克南方二七火西方四九金克东方二八木而相克者已寓扵相生之中洛书运行之序自北而西右旋相克固也然对待之位东南方四九金生西方一六水东北方三八木生西南方二七火其相生者已寓扵相克之中葢造化之理生而不克则生者无从而裁制克而不生则克者有时而间断此图生克之妙未尝不各自全偹也○河图主于阳故以阳统隂而极扵十全数也洛书主扵隂故以隂会阳而少不足焉隂道也又河图主五行相生之序洛书主五行相克之序亦有义焉惟主扵阳也故畀之龙马龙马至健者也惟主于隂也故畀之至静者也此皆主于自然之理而非有所安排者也○玉海第六十三册六十七板春秋绨曰河以通天出天苞洛以流地出地符愚谓洛为地之中河通扵天者按河源谓之星宿海其水从地窍流出所谓水生扵气有气则有水也图书疑亦有隂阳之分欤○本义就此章而言之【云　云】葢孔子此章是为易数而发然河图是易数祖宗也故举河图之数以起下文而朱子亦为下文张本【云云】耳非本节正意也○中五为衍母次十为衍子此即河图中宫天五乘地十之意葢以五个十由一个五而生是五为衍母而十其所衍之子也衍之为五十者即启蒙注所谓河图洛书之中数皆五衍之而各极其数以至扵十则合为五十者也是以九个一各含五个九而得之是即五其十矣启蒙此说与本义合大抵一数之始十数之终故【云　云】玉斋胡氏以为洛书中五下一防为天一一含九衍以为十上一数为地二二含八衍之亦为十左右中各一防皆然愚谓此葢因朱子所谓河图以生数为主故其中之所以为五者亦具五生数之象【云　云】而有是说耳恐朱子此论不是为大衍发且扵注中各极二字似不切○次一二三四为四象之位者太阳居一少隂居二少阳居三太隂居四也○次六七八九为四象之数者太隂数六少阳数七少隂数八太阳数九也○二老位扵西北者太阳居一在北太隂居四在西也二少位扵东南者少阳居三在东少隂居二在南也其数则各以其类交错扵外者太隂之数六在太阳一之位外太阳之数九在太隂四之位外少隂之数八在少阳三之位外少阳之数七在少隂二之位外○次一二三四为四象之位者以横图隂阳老少生出之为次序也横图太阳居一少隂居二少阳居三太隂居四而造化之理自是如此如春夏为阳秋冬为隂春者阳之阳太阳也夏者阳之隂则为少隂矣秋者隂之阳少阳也冬者隂之隂则为太隂矣横图便是这个模象耳故河图之一二三四即四象之位也○此说可疑与启蒙图似不合
　　天数五地数五
　　上文即是河图而逐一指防去云孰为天数孰为地数此则又搃而两之曰天数五地数五也既而又积而计之曰天数二十有五地数三十合之为五十有五也其五位相得而各有合正是成变化而行鬼神处非是五位皆相得而各有合了然后方去成变化而行鬼神也葢上一截意都尽了下一截只是积而计之又着此一句以见造化皆不外是之意耳观启蒙可见○又曰相得谓一与二三与四一是水与火一是木与金虽相反而实相为用有相得之理至扵五与六之相得则未易晓也葢一至五生数已偹至此则成数当继之矣故五后即次以六搃是五行一气也○又曰相得者一变二化三变四化五变六化七变八化九变十化而竒偶之相为次第所谓如兄弟者也有合者一生水六成之二生火七成之三生木八成之四生金九成之五生土十成之而竒偶之相为生成所谓夫妇者也不曰五数相得而曰五位相得者据河图而言位即数之所在也○又曰有合之义易见相得之义何如譬如造一火炉匡子须是这四片木相扶方成其匡但失一片便不能成事可见五位之相得如兄弟也○又云大抵数只是气之分限节度处天地生物只是一气之运而其节次则如此如一气之十有二月一日之十有二时只是一气之行而有数段子耳非真有此数圈子寄寓在天地间作造化之主宰也○凡言五行有二有以造化气序之流行言者木而火火而土土而金金而水如春夏秋冬是也有以万物之生成言者则水而火火而木木而金金而土此章所云是也○此五行物物有个五行也凡物资始时属水流形时属火向扵实则木矣实之成则金矣分明是个元亨利贞四者则搃归扵土○五行之生以微着为渐水质微故居先火渐着故次水木则着而实矣故次火金则实而固矣故次木土则以全体而言故居中非所谓生成之序而何○苏东坡读养生论曰隂阳之始交天一为水凡人之始造形皆水也故五行一曰水得暖气而后生故二曰火生而后有骨故三曰木骨生而日坚凡物之坚壮者皆金气也故四曰金骨坚而后肉生焉土为肉故五曰土又曰人之在母胎也母呼亦呼母吸亦吸口鼻皆闭而以脐达故脐者生之根也○其五行之生成只是个轻清重浊质亦如是一与六数之最清者也故一变六化而生成乎水水质之至微者也二与七数之次清者也故二化七变而生成乎火火质之渐著者也三与八数之清浊相半者也故三变八化而生成乎木木质之向实者也四与九数之次浊者也故四化九变而生成乎金金质之已固者也五与十数之至浊者也故五变十化而生成乎土土质之最大者也○此处变化变属阳化属隂葢与化而裁之谓之变之变化不同不可一例拘也○一二三四五为生数生数属阳六七八九十为成数成数属隂然各有阳变隂化之不同者葢隂阳之中亦各自有隂阳也此搃是一分为二之理○论五行本数只是一二三四五以序而生出水火木金土其六七八九十者乃其生数之副耳如夫为妻纲妻为夫助之意以其不与扵五行正数之列故遂为六七八九十也不然便当为一变生水而二化成之三变生木而四化成之葢水之生一也水之成则一之一也一隔五则成六故曰一变生水六化成之火之生二也火之成则二之二也二隔五则成七故曰二化生火七变成之下仿此非谓一既生水直待二三四五都一一生了然后六方成之二既生火又待三四五之生六之成俱完了然后七方变成之也以此又见得河图以五生数为主处故朱子曰六七八九十皆从五过一对五而成六二对五而成七三对五而成八四对五而成九五又撞着那五而成十愚所谓六七八九十为生数之副者以此未知其果然否姑识之○问水一也何为天以一生之而地以六成之曰成者只是生者之结果处天地原亦一物也一物两体也分属之耳水火木金土要亦一气也故曰五位相得而各有合○天一生水地二生火二者隂阳之大分也其天三生木只是天一之余气地四生金亦只是地二之收功大段只是隂阳两片子故天一与天三相连自右而之左也地二与地四相连自左而之右也此即是太极第二图之阳动隂静而已又即横图之太阳少隂少阳太隂之四象而已无二天地则亦无二理气也













　　右水火木金之分左右而土居中所谓以质而语其生之序者也葢水隂盛故居右火阳盛故居左木阳穉故次火金隂穉故次水土冲气故居中○其黒文之引自水而之木自木而火自火而土自土而金自金而复水如环无端而不已者所谓以气而语其行之序者也○葢有大动静焉有小动静焉小者之合大者之分也迎之不见其始引之不见其终此隂阳之所以无物不有无时不然而太极之所以一贯而无不在不离乎隂阳而亦不杂乎隂阳也所谓大哉易也斯其至矣○朱子曰易之为书广大悉偹然语其至极则此图尽之是太极图所以明易也故今学易者须证之周子之图书






</div>
    <div class="pagination">
<a href="易经蒙引_page28.html">上一页</a><span>...</span><a href="易经蒙引_page24.html">24</a><a href="易经蒙引_page25.html">25</a><a href="易经蒙引_page26.html">26</a><a href="易经蒙引_page27.html">27</a><a href="易经蒙引_page28.html">28</a><span class="current-page">29</span><a href="易经蒙引_page30.html">30</a><a href="易经蒙引_page31.html">31</a><a href="易经蒙引_page32.html">32</a><a href="易经蒙引_page33.html">33</a><a href="易经蒙引_page34.html">34</a><span>...</span><a href="易经蒙引_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
