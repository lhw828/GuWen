<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 9 页/共 22 页</h1>
    <div class="content">　　上六羝羊触藩不能退不能遂无攸利艰则吉　传不能退不能遂不详也艰则吉咎不长也
　　本义壮终动极故触藩而不能退然其质本柔故又不能遂其进然犹幸其不刚故能艰以处则尚可以得吉○蔡进斋曰羝羊取在上用角之义○项平甫曰九三上六皆在本卦之上三为健之穷上为动之穷故皆有触藩象上六质本柔暗而又好动不能详审是以进退失据凡人处事以为易则不详以为难则详矣不详以致咎则当务详以免咎上六动极则止故又有克艰之变为大有故曰咎不长也○熊梅边曰上六前无滞碍而亦言触藩者处一卦之穷也不能退者在众爻之上不能遂者亢而不可前进也

　　周易孔义集説卷九
<经部,易类,周易孔义集说>
　　钦定四库全书
　　周易孔义集说卷十
　　光禄寺卿沈起元撰
　　下经
　　【坤下离上】　　中爻艮坎
　　按晋于文为防日两至也自北至以至南至进而盛也
　　晋康侯用锡马蕃庶昼日三接　彖传晋进也明出地上顺而丽乎大明柔进而上行是以康侯用锡马蕃庶昼日三接也
　　荀慈明曰坤为众故曰蕃庶○侯行果曰康美也○崔氏憬曰卦名晋而五爻为主故言柔进而上行也○程传凡卦离在上者柔居君位多云柔进而上行在下而顺附于大明之君诸侯之象○本义康侯安国之侯锡马蕃庶昼日三接言多受大赐显被亲礼上离下坤有日出地上之象顺而丽乎大明之徳○赵复斋曰别而言之坤顺离丽兼而言之六五以顺徳丽二阳三隂顺进欲同丽也六五上行已进也三隂从之欲进也康侯之马与牝马同下献上亦曰锡朝贡曰锡○郭白云曰杂卦曰晋昼也则知晋之义不止于进言明以进也晋与大有略相大有火在天上君道也晋明出地上臣道也以人臣之进独备一卦之义则臣道之至大者非康侯安足当之卦辞专以康侯为义不及其他也其徳柔顺而明故下能康一国之民而上能致王者之宠○杨山曰侯有君道者也○徐进斋曰马坤象昼日离明在上象○姚氏小彭曰用锡马蕃庶侯享王之礼锡犹纳锡锡贡之锡享礼马匹卓立九马随之故曰蕃庶昼日三接王接侯之礼觐礼延升一也觐毕致享升致命一也享毕王劳之升成拜三也○项平甫曰三女之卦独离柔在上为得尊位大中故谓之上行巽在六四例谓之上合上同兑在上六例谓之上穷皆不得为上行○林刚中曰晋有诸侯朝王之坤为土为民有土有民诸侯○俞石涧曰晋日之进升渐木之进日出地上其明进而盛升渐进而无明盛之诸侯进献于王物大且多表其顺也王接诸侯于昼昭其明也○王秋山曰明出地上足以照临一方未足以照临四海未至于天犹可以进若明在天上则不可以进言矣○梁孟敬曰进盛之时虽不言吉亨而吉亨可知以顺而丽于大明虽不言利贞而正可知○易外大明日也干与晋皆言之干之大明其潜为始亢为终亢而复潜终而复始故曰大明终始晋之大明出于地地之日也为大明之始大有之日升于天天之日也为大明之终晋之日从地以至山从山以至水四为坎之中艮之上登泰山日观见海中日出而晋乎天文明之盛也○观彖顺而丽乎大明以顺为主而大明丽之盖明丽皆离徳离之明必有所丽也柔进上行所以发明卦意而起爻义
　　按此六五与大有同大有言尊位大中而此祗言上者明非天子之也所以六五辞曰失得曰往吉皆非天子之事
　　初六晋如摧如贞吉防孚裕无咎　传晋如摧如独行正也裕无咎未受命也
　　王辅嗣曰处顺之初应明之始明顺之徳于斯将隆进退不失其正贞吉也处卦之始物未之信故曰罔孚方履卦始未至履位故必裕之然后无咎○孔仲达曰摧退裕寛独犹专也言进与退专行其正未受命未受锡命也○程传圣人恐居位者废职失守以为裕故特云裕无咎者未当职任故也若有官守不信于上一日不可居也○张子居晋之初正必见摧故摧如不害于贞吉○王介甫曰初六以柔进君子也常人不见孚则或急于进以求有为或急于退则怼上之不知孔子待价防孚而裕于进也孟子久于齐防孚而裕于退也○赵复斋曰晋主在五不取四应时之宜也晋如志在五也摧如阻于四也贞以自守虽无信者寛以自处待时而进○毛伯玉曰摧如在彼而我不可以不正罔孚在上而我不可以不裕○张紫岩曰互艮在上艮山为摧小人扼君子之进其势若山九四炎上之性互体坎坎为小人初以坤顺在下为罔孚○沈守约曰爻变震卦变噬嗑有物间之罔孚象○胡双湖曰坤体寛裕故无咎
　　六二晋如愁如贞吉受兹介福于其王母　象传受兹介福以中正也
　　虞仲翔曰应在坎上故愁如得位处中故贞吉○九家易曰大福谓马与蕃庶之物是也○程传王母隂之至尊六五也二中正之徳六五大明之君与之同徳必当加之宠禄受介福于王母介大也○赵复斋曰晋如志应也在下而裕得位而愁其揆一也五居尊位与坤合徳气同志应终莫之阻隂阳之情或以配合或以类聚惟其时尔或谓六二无应未知晋之同气而升也○郭白云曰柔顺中正臣道莫美于斯小人以进为喜君子以进为惧故召公为保则不悦正考父三命而伛俯兹其所以顺而丽乎大明欤是以贞吉受福○项平甫曰进者君子之所难也初未为众所允以正处之以裕待之此将进之道二既进而当位则忧患之原方起于此固守中正不改其度此既进之道○雷西仲曰责愈重而忧愈深当靖恭不懈职思其忧则正矣正则吉○王秋山曰处晋之时与五同徳其仕于诸侯之命卿命大夫欤其者随其仕国之辞王母谓五虽居尊而实隂犹居君人之位而实臣也
　　按二动成坎坎为加忧故有愁如坤静安贞非艳于进者以在晋时而当路受宠故愁如而吉
　　六三众允悔亡　传众允之志上行也
　　程传三不中正宜有悔而在顺之极三隂皆顺上者是三之顺上与众同志悔所以亡有顺上向明之志而众允从之何所不利上行上丽于大明也○朱汉上曰三志上行则二隂因之得丽乎大明○项平甫曰三已晋而在上晋道已成众志皆信○赵汴水曰三之位下不在田正明出地上之时○胡双湖曰三方成坤体众坤土居五行中有信象上互坎亦有信
　　按坤主臣道而此卦言臣道上进之冝晋六三即坤之六三坤三有含章之贞从王之知于其进也善矣
　　九四晋如鼫鼠贞厉　传鼫鼠贞厉位不当也翟子元曰鼫鼠昼伏夜行贪猥无已虽进承上潜据下隂久居不正之位故有危厉○张子鼫鼠为物贪而畏人体阳欲进反据隂位动止皆失与六三义正相反○本义不中不正以窃高位危道也○赵复斋曰晋之时隂为君子阳为小人大哉时乎○项平甫曰晋之道以顺而丽以柔而上者也四虽已进乎上失柔顺之道故如鼫鼠若固执而不悛危必至○朱汉上曰鼫鼠子夏传作硕鼠硕大也艮坎为鼠阳为大○张紫岩曰九四互坎弃明徳包险心曰晋如鼫鼠以离体居互坎中互艮终止于昼动于夜○蔡进斋曰位柔爻刚贪据高位喜接众柔前畏大明之君而不敢进○王童溪曰诸爻皆以柔进九四独以刚进以炎上之性上侵而五又有不可犯之势位不当者谓以刚进失晋之义也○冯厚斋曰鼠昼伏者也晋之离昼也在离之下伏于昼者也○沈守约曰变为剥小人之极○唐凝庵曰以强臣居柔君之侧撰艮则止下之进撰坎则灭五之明
　　按鼫鼠一説蝼蛄也俗呼为土狗孔氏正义按蔡邕劝学篇云鼫鼠五能不成一技术注云能飞不能过屋能缘不能穷木能游不能渡谷能穴不能揜身能走不能先人本草经云蝼蛄一名鼫鼠荀子劝学篇作梧鼠崔豹古今注作鼯鼠是鼫鼠非诗之硕鼠也然据此则鼫鼠非鼠于爻象未合不若从硕鼠为得项氏又云古易鼫字有一本作硕则今本鼫字或系硕字之讹盖以不中不正而处近君之位征其贪也外刚内柔色厉内荏知其畏人也若蝼蛄土狗与爻无渉
　　六五悔亡失得勿恤往吉无不利　传失得勿恤往有庆也
　　刘长民曰阳躁动隂静止三五阳位以隂居之能节其动故爻辞不称晋而皆曰悔亡○石守道曰以道自任得失不以介意小人患得患失恤也○本义以隂居阳宜有悔矣以大明在上而下皆顺从故悔亡又一切去其计功谋利之心则往吉而无不利○郭白云曰君道无它中与明而已六五居中何悔不亡○张紫岩曰柔进上行臣有明徳而用之以顺故悔亡五位在离中离为日初明终晦为失得离中虚为勿恤出坎为有庆获六二正应且在下者莫不顺丽其明为往吉无不利勿恤云者不当恤一己私往尽爱君爱天下心斯吉矣○丘行可曰五所谓柔进而上行者也在下三隂皆欲附倚为四所间失也终与已合得也言五但当往而上进得失皆当置之不问○胡云峯曰事有不必忧者勿恤寛之之辞有不当忧者勿恤戒之之辞此为戒辞盖当晋之时易有患得患失之心才柔又易有失得之累也○王秋山曰此爻成晋之主也圣人以康侯当之明出地上未至于天位虽尊而明不及逺一国之君也
　　按此爻正与彖合有庆即锡马蕃庶昼日三接之谓
　　上九晋其角维用伐邑厉吉无咎贞吝　象传维用伐邑道未光也
　　程传角刚而居上之物以阳居上刚极则强猛进极则躁急无所用而可维用伐邑谓内自治也则虽厉而吉且无咎○朱子吝不在克治正以其克治之难合下有此吝耳贞吝之义贞固守此则吝○徐进斋离为戈兵有伐象邑谓内之私邑坤体在下象○郭白云曰进而上穷危矣然晋非进而已明顺之义存焉至于伐邑则明徳之昭已或亏蔽故言未光○杨山曰明出地上非日中之时不足以照天下道未光也若道足以照四方则无思不服尚何伐邑之有○王秋山曰明极者必穷物刚极者必触物而以处晋岂康侯所宜维可伐己邑以自治然亦不可以此为正而固守之未光者征伐自天子出以诸侯而自伐己邑虽无咎而于臣道未为光大○龚泉峯曰晋卦诸爻隂多吉而阳多厉者晋以柔顺为善刚强则躁矣卦之得名亦以柔为主○梁孟敬曰离为牛而以刚居上角之象进则摧其角若伐其私邑犹可以用其刚○观彖功名盛则所务者逺而反蔽于近势位极则所统者众而多昵于私于此不谨以至危身而陨名者多矣
　　按晋升皆进义而两卦爻辞皆喜柔而恶刚圣人之警躁进切矣晋六爻惟六二得中正余五爻皆不正而初爻曰贞吉曰行正此项平甫所谓事理得中为正之説也盖但能以柔进即为守正之君子故六三不中正而悔亡六五不正而往吉圣人之论中正变动不居如是而所为不易者亦即在此
　　【离下坤上】　　中爻坎震
　　明夷利艰贞　彖传明入地中明夷内文明而外柔顺以大难文王以之利艰贞晦其明也内难而能正其志箕子以之
　　王辅嗣曰夷伤也日入地中明夷之闇主在上明臣在下不敢显其明智亦明夷之义时虽至闇不可随世倾邪宜艰难坚固守其贞正之徳○刘长民曰利艰贞谓六五不失中正能正其志以隂居阳能晦其明○张子文王体一卦之用箕子以六五一爻之徳文王难在外箕子难在内○本义防大难谓遭乱见囚内难谓为纣近亲在其国内如六五之近上六○语录文王箕子皆是晦其明然箕子佯狂意思便是艰难气象上六为闇之主六五近之故利于艰难以守正而自晦其明也○郭白云曰彖自分二义文王有明徳内文明也三分天下以服事殷外柔顺也尽坤离之义得明夷之大者矣箕子用晦而明得其艰贞自为之奴卒陈洪范内难而能正其志也○朱汉上曰明夷晋之反离为文明坤为柔顺坎为险难阳为大艰贞者有其明而晦之也六五坎险在内内难也○杨诚斋曰大难以天下言内难以一家言纣之难大能及天下而不能及文王小能及一家而不能及箕子此用明夷之力也○赵复斋曰惟文明故能柔顺逺害以艰为贞故能晦其明而不露○吕东莱曰人皆视明入于地明自此灭殊不知明本不灭暂入于地而已如君子之道见伤而道本不曽灭○王童溪曰明而伤焉在人君则为昏暗在贤人则为晦藏文明之徳蕴于内而不耀柔顺之心施于外而无忤以文王所用之道也正其志以自守不敢逃去而亦获免害箕子之所用也○项平甫曰防难者有济世之功内难者止于正志而已○李隆山曰易未有一卦全体以利艰贞为义者盖观君子之明伤为可惧而危辞以戒之时可知矣○赵汴水曰时方昏乱明者祸之的刚者敌之媒唯内明外顺故可以免蒙覆其上也大难君臣之间也内难亲亲之间也不殒身以存道不枉道而遂臣正志也○李去非曰晋明乎外明夷明乎内晋以顺用其明明夷以顺保其明○单氏沨曰处之以艰则能藏其明守之以贞则能明不息○吴草庐曰掩蔽其明而不见若有伤之者曰明夷○胡双湖曰彖辞文王所作曰利艰贞终守臣节而不失可见于此○胡云峯曰以二体则离明也伤之者坤以六爻则初至五皆明也伤之者上上为暗主而五近之故彖传以利艰贞为五羑里演易处之甚从容可见文王之徳佯狂受辱处之极艰难可见箕子之志○梁孟敬曰艰者畏慎而无忽贞者正固而无邪○何子曰正其志即贞也晦其明以正其志即艰以运贞也独以利艰贞归箕子者箕子之艰更甚于文王其生重于死也六二为内卦之主互坎在外故曰
　　按卦辞艰字作时之艰难者非
　　初九明夷于飞垂其翼君子于行三日不食有攸往主人有言　传君子于行义不食也
　　王辅嗣曰上六明夷之主初处卦始最逺于难明夷逺遯絶迹匿形不由轨路故曰于飞懐惧而行故垂其翼志急于行饥不遑食殊类过甚以斯适人人必疑之故有言○荀慈明曰火性炎上离为朱鸟故曰于飞为坤所抑故垂其翼阳为君子不食者不得食君禄也○王介甫曰飞者以下为顺垂其翼飞而下也明夷难在上是以宜下不宜上二老避纣不食○苏子瞻曰垂其翼缓之至三日不遑食急之至惧不免也去主而适敌主人必以我为谋己主人上六也○程传君子于行谓去其禄位而退藏也三日不食言困穷之极知几者君子之独见非众人所能识伤未显而去之则世俗孰不疑恠故主人有言穆生去楚申公白公且非之而不知穆生之去避胥靡之祸也○张紫岩曰离为乌初在下为垂翼厯离三爻为三日互震在上为行为攸往○项平甫曰不言夷未伤也敛翼而下飞者避祸之○胡双湖曰食前互坎象下体未成坎不食行互震○王秋山曰其伯夷太公之事乎○来矣鲜曰离中虚又为大腹空腹不食之
　　按主人程传以为众人苏氏以为上六丘氏以为应之四吴氏以为六二吕氏以为在朝之人细玩苏氏説为允上六乃明夷之主故称主人
　　六二明夷夷于左股用拯马壮吉【拯説文及子夏本作抍字林云抍上举音承】　传六二之吉顺以则也
　　李氏鼎祚曰初为足二居足上股也互体坎坎主左方左股○石守道曰以柔居中是居位之人不能如初九髙飞絶迹故伤于左股尚有右股未尽伤灭由逺于难○杨诚斋曰二有文明之徳暗主所甚忌也唯去可免于伤而居大臣之位昏世之所不得去也故有左股之伤以其徳之文明故有马壮之拯此正文王事也见囚伤股也顺以则者有君人之大徳又有事君之小心顺乎君臣之天则也诗曰顺帝之则其见文王之心乎○项平甫曰坎为亟心之马故壮马壮则能力行于柔爻言之者贵其顺也当险难之时力行顺事可以反凶为吉若用刚则愈凶矣明之始夷臣虽受伤未忍忘君思用救马尽力而出之明夷二动则为泰何吉如之然非上六之所能也但为六二者臣子之法当如是尔○下三爻唯六二有救之之诚上三爻唯六五无去之之心○六二当位之臣忍伤以救国事合于为臣之则故曰顺以则○王童溪曰六二文明之主又柔顺之至非文王其谁当之诸家以为泰顚闳夭非也左股见伤羑里之危也然左股虽伤而强壮者犹无恙所以为文王者犹故也天命未革则为臣之分不敢违心不敢不自尽用拯者上欲拯吾君为无过之君下欲拯斯民为无难之民不敢不用其力故曰马壮吉○沈守约曰变为干外晦而柔内明而健能避咎也卦变为泰泰道之所以兴也○王秋山曰既曰夷于左股又先之曰明夷者所以甚六二之不幸也盖离之所以为明者二也成明夷之卦者亦二也○胡双湖曰马互坎○胡云峯曰明夷取手足心腹为初二为股三四为腹五上为首初三右也故二四为左左弱而右强右阳而左隂○何子曰以柔居中顺以柔言则以中言防顺以则曷克拯
　　按此爻以文王当之者诸儒所同而以用拯马壮为文王救君之诚者惟王氏得之盖细玩夫子传六二之吉因用拯马壮而吉是顺以则正赞文王之用拯马壮也夫文王以有二事殷挽回之力也伐密戡黎匡扶之力也皆所以救世乃所为用拯马壮也盖文王之心救得一分是一分故为纯臣吉者非得脱羑里之谓更非得专征伐非终得翦商之谓以不失其正者为吉易例也项平甫谓六二有救之之诚是矣而以伊尹祖伊当之又与彖传文王以之未合况伊尹祖伊并无左股之伤于象亦未切
　　九三明夷于南狩得其大首不可疾贞　象传南狩之志乃大得也
　　吕蓝田曰离至南而益明得其地也○程传离之上明之极又处刚而进上六坤之上暗之极斯义也其汤武之事乎汤武非利人之天下志在去害而已狩去害之事大首暗之魁首上六也上与三正相应为至明克至暗之象○赵复斋曰为明之主进获上六必待天时人事之至先时则失正矣○朱汉上曰自二至上体师坎为中冬狩之时离为南得者易辞○郭白云曰离之性失之过则暴故戒之○熊梅边曰居下卦之极在离之上其明有复出之渐焉犹在坤下当守正俟时而不可暴○王童溪曰象传南狩之志者谓九三之志所以大得者以其南狩也南云者谓其有是明狩云者谓其除乱而去害○吕东莱曰武王五年观政然后有牧野之誓○李西溪曰武王处明夷则以不可疾为贞箕子处明夷则以利艰为贞○项平甫曰贞字自为句明夷而南狩不得已而为之非棘其欲也○蔡进斋曰南狩离明之狩也○沈守约曰离变为震明而威南狩象卦变为复以明革昏明将复矣一阳方复当复以渐不可遽也○胡云峯曰初无位可去则去之宜早二在位可救则救之宜速三与至暗为应不可复救故有除害之然二之救难可速三之除害不可速○来矣鲜曰离为戈兵中爻震动征伐○华霞峯曰明夷无君九三将进而为君故时至明夷而君臣之位变矣曰南狩以除残禁暴与三而非以下伐上曰得其大首以殱厥渠魁与三而非以臣弑君
　　六四入于左腹获明夷之心于出门庭　传入于左腹获心意也
　　杨山曰腹坤坤体之下故曰左于出门庭我不顾行遯此微子之明夷○丘行可曰上伤人之明者而六四与之同体能深入其腹而得其伤明之心故知其不可辅而去之于是出门庭而归周○郑亨仲曰干宝云一为室二为戸三为庭四为门四在门庭间故以出言○赵汴水曰心意者缊诸内而未形诸外必为肺腑之亲而后获之○胡云峯曰入于左腹自离而入于坤坤耦有门于出门庭者犹可去而出于坤○胡双湖曰幸去上六犹隔六五尚可避去○钱启新曰坎为明夷之心心络于腹左四以坎陷左腹之入旋以震动门庭之出○唐凝庵曰坤为阖戸震动辟之而出○来矣鲜曰明夷之心纣之心意也
　　六五箕子之明夷利贞　传箕子之贞明不可息也孔仲达曰最比闇君似箕子之近殷纣利贞者执志不囘闇不能没明不可息正不能危○苏子瞻曰六五之于上六正之则势不敌救之则力不能去之则义不可此最难处者也如箕子而后可身可辱也明不可息○程传五切近伤明之主若显其明则见伤害必矣箕子晦藏其明而内正其志可谓贞矣戒之利贞谓宜如箕子之贞固也○朱子彖言利艰贞爻言贞而不言艰者盖言箕子则艰可见○杨诚斋曰五阳明也六隂晦也以六晦五故为明夷○张紫岩曰箕子有君道而在臣位商所以亡圣人谓使箕子得主殷祀周焉得有天下故以箕子居明夷五位示微意焉箕子后为武王陈洪范为天下后世利是为明夷之正箕子志于明道无志于爱身正道而息于天下非天地心故曰明不可息○郑东谷曰六五居中君失是中而箕子得是中箕子传之而后天下万世皆由是中以生明不可息也○沈守约曰变为坎坎为险难为隠伏为加忧为心病防大难在险也晦其明隠伏也囚奴加忧也佯狂心病也箕子之○龚泉峯曰箕子晦其明则明全而不息○何子曰五变中爻为离又与下离中画相应明居坤暗中夷象
　　上六不明晦初登于天后入于地　传初登于天照四国也后入于地失则也
　　侯行果曰初登于天谓明出地上下照于坤后入于地谓明入地中昼变为夜此言晋与明夷往复不已○苏子曕曰六爻皆晦也而所以晦者不同自五而下明而晦者也若上六不明而晦者也故曰不明晦言其质晦非有托也强明而实晦○本义居坤之极不明其徳以至于晦始则处高位以伤人之明终必至于自伤而坠厥命○语录不明晦是合下已是不明○郭白云曰不明晦其明息矣○杨诚斋曰纣之嗣立闻见甚敏材力过人其初登于天之时乎及其昏弃厥徳而为独夫其后入于地失则之时乎○沈守约曰坤变为艮艮山也日所由以出没○赵汴水曰则谓以明徳为君天下之则六二之顺以则为事君之则上六之失则为君人之则○胡双湖曰以卦言则伤离之明者在坤坤为晦以爻言则伤下五爻之明者在上上独为晦○胡云峯曰上六不曰明夷而曰不明晦葢惟上六不明而晦所以五爻之明皆为其所夷
　　【离下巽上】　　中爻坎离
　　家人利女贞　彖传家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣马季长曰火以木为家故称家人女以男为家家人以女为奥主长女中女各得其正故特曰利女贞○王辅嗣曰家人之义以内为本者也故先説女○程传正伦理笃恩义家人之道也卦外巽内离为风自火出火炽则风生风生自火自内而出由家而及于外之象二与五正男女之位于内外明于内而巽于外处家之道也独云利女贞者夫正者身正也女正者家正也女正则男正可知○本义利女贞者欲先正乎内也严君亦谓二五上父初子五三夫四二妇五兄三弟以卦画推之又有此○赵复斋曰自二至五隂阳得位柔皆顺乎刚初上包括盛且闲正家之必曰利女贞者离巽皆女故也○郭白云曰齐家自夫妇始故舜观厥刑于二女文王刑于寡妻至于兄弟利女贞者又家道之本与诗首关睢同○朱汉上曰子事父母妇事舅姑皆鸡鸣而朝故曰严○张紫岩曰巽化也入也离礼也明也家人以礼为本内明外化家道以成家人又有互离体二隂居离中而四阳悉当其位曰女正位乎内男正位乎外○王童溪曰九三上九父母各在一卦之上刚而过中严也故父母称严君各尸内外之尊○郑东谷曰长女处下而巽顺乎阳中女居中而附丽乎阳妇人尽从阳之义女之贞也○赵汴水曰父义母慈何以亦称严母不严家之蠧也凟上下之分庇子弟之过乱内外之别父虽严有不能尽察者必父母尊严内外齐肃然后父子兄弟夫妇各尽其道而后家道正○熊与可曰卦四阳二隂阳以刚而主严隂以柔而主顺正家之道尽矣○胡双湖曰女正兼二四言之然爻惟二称贞吉则六二一爻尤重又离下巽上顺长中之序则二女皆正○胡云峯曰四阳二隂阳强隂弱夫唱妇随之二柔皆居隂位执柔而不敢抗之家人内也当以离内为主○上父初子上下分而父子之伦正五夫四妇五上四下也三夫二妇三上二下也五兄三弟五上三下也上下分而家道正○林次厓曰所正虽在女所以正之者则在夫盖主家之人也正家而天下定犹云人人亲其亲长其长而天下平不作正家之效説
　　按男女正天地之大义葢男女者隂阳也即乾坤也即天地也此天地二字不必更从爻位上穿凿
　　初九闲有家悔亡　象传闲有家志未变也
　　王辅嗣曰教在初而法在始家渎而后严之志变而后治之则悔矣处家人之初为家人之始故必闲有家然后悔亡○张子男处女下悔也○杨山曰为宫室辨内外男不入女不出闲也○赵复斋曰二隂内丽三阳闲之不出阃也闲之在始初志未变则闲益固○沈守约曰离始变为艮明于闲家之道而止于未变之前艮为门阙闲卦变为渐杜其渐也○吴草庐曰初上二爻以初终取义中四爻分上下二体取义下体在下之家以有家之臣言三为夫二为妇上体在上之家以有天下之君言五为王四为后取近比为配家道尚亲也○胡云峯曰初之时当闲九之刚能闲○俞石涧曰初九刚而不中不能无悔悔亡者离体而有先见之明能闲于始也○梁孟敬曰子始有室始代父而任事始命于朝而为士大夫皆是○钱启新曰撰坎在前初闲坎下如水有防○龙麟洲曰一竒下横闲象○来矣鲜曰闲从门从木木设于门所以防闲
　　六二无攸遂在中馈贞吉　象传六二之吉顺以巽也王辅嗣曰居内处中履得其位以隂应阳尽妇人之正义无所必遂职乎中馈巽顺而已是以贞吉○本义柔顺中正女正位乎内者也○赵复斋曰顺巽乎三以馈尊者二之正也○朱汉上曰坎水离火而应巽木女在中当位烹饪而主馈事顺也○王童溪曰诗有采蘩以奉祭祀为不失职采苹以供祭祀为循法度妇人之职守然也○易山斋曰此爻正所以发明利女贞之义○蔡宸锡曰以柔居柔无遂事之才居中得正无遂事之志
　　九三家人嗃嗃悔厉吉妇子嘻嘻终吝　传家人嗃嗃未失也妇子嘻嘻失家节也
　　吕蓝田曰以阳居阳纯以严治家人所以嗃嗃嗃嗃者讙言也彼虽议我我未失道悔厉犹吉若过于严刚责善已甚贼恩之至皆有离心妇子嘻嘻失治家之节终吝道也嘻嘻嗟怨声○王介甫曰刚严之过虽未失吉妇子怨望至于嘻叹终亦吝而已未若九五之懿○王酸枣曰在一卦之上刚严过中则伤猛○杨山曰家人有严君焉而九三所以限制内外未失也妇子以悦顺为事至于嘻嘻则失节矣刚过非妇子之道○项平甫曰嗃嗃嘻嘻只一意非相反之辞称家人者一卦之主治家者也治家过严虽多悔而难安然于家道未有所失若治家失道如谷风之有洸有溃小弁之维其忍之使妇子嘻叹怨毒则终不可行故吝嘻嘻二字在诗之噫嘻礼之嘻其甚矣左氏传之譆譆出出阳虎从者曰嘻皆为叹惧之声未有训为笑乐者九三重刚而不中故其象如此若以为笑乐失节则终乱之道不止于吝矣○赵汴水曰家人九三也嗃嘻説文无此二字嗃嗃以爻义求之当作严毅之声嘻嘻悲叹声三刚明知齐家之尚于严以声色严毅齐家虽有悔也能危厉自谨则子严父诏妇顺夫指家道之吉倘过于严变和恊而为嗟叹则始吉终吝节犹竹节竹于虚之中以实为节过于实则阏其生意乖其辑睦失其节矣○俞石涧曰嗃嗃当依刘向本作熇熇诗云多将熇熇説文云火热也雷霆天之威也使日轰轰焉求人之过而诛击之将不胜其病矣○吴草庐曰嗃与熇通如火之炎炽嘻字与譆通苦热痛呼之声亦于离火取象○何子曰嘻嘻甚于嗃嗃葢不堪而叹説者自汉来多曰嗃嗃之反宋王囘疑重刚无嘻笑理独得卦情火声无常若叹若泣有嘻嘻节不过也
　　按圣人言道不越于中过犹不及未有宁过毋不及之説治家固主刚严亦尚雍睦天下有渎乱之患亦有乖离之祸家道穷则乖故受之以睽可见终吝之占已伏乖睽之义细玩传刚严之吉已具上截夫予以未失许之尚有不足之意焉下截正着其不中之失故以为戒节者节其过以归于中之谓由九三刚过而言故以吕氏诸説为优
　　六四富家大吉　传富家大吉顺在位也
　　虞仲翔曰得位应初顺五乘三比据三阳故富家大吉○孔仲达曰体巽承尊长保禄位吉之大者○石守道曰父子笃兄弟睦家之肥大臣亨禄位皆富也○郭白云曰君子修身齐家由内出外至于巽体家道成矣六四之富岂金玉布帛哉父父子子兄兄弟弟夫夫妇妇是也得道为顺失道为逆故曰顺在位也礼以家之肥国之肥天下之肥是谓大顺易所谓富犹礼所谓肥言顺在位则礼之大顺也○赵复斋曰化行乎下家之肥正家由五归美于四成化之首也○张紫岩曰四位巽初居互离中离南方万物毕亨为富巽顺而有明徳是以能富其家○徐进斋曰当位应刚又介二刚之间以柔得刚以虚受实故曰富家顺在位谓父子兄弟夫妇各正其位而无逆也○李去非曰初闲之二馈之三治之四则亨其富此治家之序○沈守约曰变巽而为干顺巽而笃实富家象○吴草庐曰九五王也六四后也后所处乃王之家富有四海以天下为家故曰富家大吉大者阳也亦谓九五后不敢有其吉而以归之九五娥皇嫔虞涂山氏相夏太姒邑姜兴周此舜禹文武之吉也○胡云峯曰四之位在上而主家之妇○何子曰变干为大干包万有卦变同人合家人而同心宜其富也顺者柔正也在位者五之配也他卦以二为五配此独以四为五配故四爻之辞无善于此○观彖男之功成于女犹天之功成于地此家人所为利女贞也故大吉之辞不于五而于四言之
　　九五王假有家勿恤吉　传王假有家交相爱也王辅嗣曰履正而应处尊体巽父子夫妇兄弟六亲交爱而天下定故勿恤而吉○苏子瞻曰王者以天下为家九五有人君之徳故称其徳论天下之家焉君臣欲其如父子父子欲其如君臣圣人之意也○赵复斋曰五刚中正齐家之本四以下皆正齐家之效○王童溪曰以二五言之则二爻居相应之地二有内助之徳而五爱之五有刑家之道而二爱之此所谓交相爱也以六爻言之则六爻刚柔皆得其正以正道交相亲爱此九五所以为一家之主也彖辞正家而天下定尽是道者九五也○杨诚斋曰正人在法感人在心使人爱我易使人交相爱难九五以干徳之刚明居巽位之中正爱心感人巽而入之所以感假其家人以及天下莫不交相爱也○郭白云曰勿恤者王假有家毋忧天下之不定也○项平甫曰彖以家人为主言父母之治家人如治天下故义主于严九五以君位为主言人君之视天下如视家人故义主于爱○沈守约曰变为艮艮为门阙风行于闺门之内而及于天下假有家卦变为贲交相爱礼之文也○赵汴水曰尧之恊和时雍始于睦族故一家交爱而一国交爱一国交爱而天下无不交爱此王之有家也○杨释褐曰闲有家闲之于始假有家假之于终○丘行可曰三五阳刚皆主治家者也三刚而不中失之过严五刚而得中威而能爱尽治家之道故人无不化可以勿忧恤而吉彖以严正为吉五以相爱为义严以分言正家之义爱以情言假家之义假有感假之义○龚泉峯曰假格同犹奏假昭假之假谓感格也初之闲以法度至王假有家则躬行感化之矣○何子曰舜格于文祖公假于太庙格假互用可证中爻坎为加忧此爻出于坎外故勿恤
　　上九有孚威如终吉　传威如之吉反身之谓也陆君锡曰反身修徳言行相顾徳盛如威○司马温公曰以阳居上家之至尊者家人望以为仪表是以内尽至诚为下所信然后有威如可畏而获终吉○张子以阳居尊故威如身修而家齐故终吉○郭白云曰家人之始在于闲成在于信终始不可变者威如而已威自我出也家人之道所以成始成终者修身而已○朱汉上曰威非外求反求诸身而已反身则正正则诚诚则不怒而威○张紫岩曰礼化既孚不严自畏已正于此威加于彼必然之符○项平甫曰六爻皆当以小象为证曰志未变可见闲之义主于初曰顺以巽可见贞之义主于顺始未失而终失可见嗃嗃嘻嘻为一事以顺在位为言可见富家之义不主财利以交相爱为言可见王假之义不主于尊严以反身为言可见威如之义不主于徒法○吕东莱曰出于至诚则其威乃威也威而不先有孚诚则不服反身者谓孚自我出不当任威当反观吾之诚否也○徐进斋曰以阳居卦终家道大成人信之矣然不以人信而或弛律身益严故曰威如○沈守约曰变为坎坎为信有孚象卦为既济刚柔正而当位家道之所以终济○钱启新曰刚爻巽体无其威而如有其威○龙麟洲曰孚本爻刚实象至诚之积孚于其家则尊重严整自有不怒而威之道
　　按玩传则有孚威如作二事者非也盖反身者即大传所云有物有恒也有物有恒即有孚也威如即在有孚内摹冩出来
　　【兑下离上】　　中爻离坎
　　周子家人离必起于妇人故睽次家人
　　睽小事吉　彖传睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事也睽之时用大矣哉
　　程传方睽乖之时六五以柔居尊位有説顺丽明之善又得中道而应刚亦可以小事吉天高地卑而化育之事同男女异质而相求之志通生物万殊而得天地之和禀隂阳之气则也时用圣人合暌之用也○睽者本同也本不同则非睽也○朱子睽皆言始异终同之理○赵复斋曰二至五隂阳失位皆睽异也隂阳相与异中见同○郭白云曰火泽无相得之性方之天水违行葢其小者虽不成讼亦为暌也然泽火之革火自下而上泽自上而下必遇而相息又不若睽之相违而不遇也○项平甫曰睽之时用所以大者以效言之也百官分职而治之则凡职皆治是为大治万国分土而平之则九土皆平是谓大平睽之有时而可用者此也○张紫岩曰天地男女万物相待以致用其事其志有不得不一者唯圣人得所一而同之足以成天地之能○赵汴水曰火泽之睽因乎动二女之睽由乎行不动不行未尝睽也父子兄弟夫妇天伦之至也一有间之睽阻生焉然火泽不能不动二女不能不行是以君子谨其初也圣人贵合不贵异今曰睽盖人情事势之适然小事吉者就睽异之中有以善处之则亦吉也其屯之小贞洪范之作内之时乎○天地不睽则清浊混淆男女不睽则内外无别万物不睽则生化糅乱睽者其体合者其用卦言小事以六五柔中之才用睽不足以大事也○王秋山曰以其时之事言之则可小不可大以其时之用言之则甚大而非小○吴草庐曰睽之时无所谓吉以能得在下之説而在上能丽乎明一也柔不能振举进而在上有势位以临下与退伏在下者不同二也得中则不太柔下应九二之刚资之以济其弱三也然皆柔之为也故小事吉而已○胡云峯曰中女少女志不同归为睽长女少女亦不同归而名家人何也家人隂在二四女正者也睽则隂在三五不正矣女不正则家之所以睽也○蔡虚斋曰人知睽之为睽不知睽之为合故极言之葢天下无有独而无对者唯其不能以独而无对故二者常相须此睽之所以未有不合者也睽者其形合者其理睽者其静合者其动睽者其别合者其交也事同志通事皆以相交为用者言○何子曰不为已甚徐徐转移此合睽之善术小事吉犹言以柔为事也○观彖行小事于睽之时唯説柔得中者能之然説柔得中用之以行小事亦以睽之时故也
　　初九悔亡丧马勿逐自复见恶人无咎　传见恶人以辟咎也
　　苏子瞻曰睽之不相应者唯初与四悔也四逸马也恶人也四往无所适无归之马也马逸无归其势自复马复则悔亡矣唯好同异是以为睽故见恶人所以辟咎○程传诸爻皆有应唯初与四虽非应而同徳相与故相遇○本义见恶人如孔子之于阳货○杨山曰睽之初不可以有行故丧马睽极必反故勿逐自复丧而逐之其失愈逺○郭白云曰居睽而説道存焉故悔亡丧马睽也逐则不可合矣恶人与己异者也见者遇之而勿絶之辞非必欲见之也○张紫岩曰丧马自复四实下之也盖睽必上下相求而后有合四位离互坎为恶人睽离之始坎离水火交战于前兵戈之几也四以炎上之性行险于外刚説若初不以四恶人而逺之辟咎为吾道谋也离目为见○杨诚斋曰善合睽者与其亟也宁舒与其褊也宁宏初与四上下相趣而相叛水火异情而相贼唯相叛故舍我而去丧马勿逐自复合睽以舒之道也唯相贼九四之火值初九之泽则熄初九之水值九四之火则涸不以避为避而以见为避合睽以宏之道也此圣人合初九九四之睽也○沈守约曰爻变坎兑而为坎始塞终通悔亡四居离体上明而应所丧必复○王秋山曰以刚居刚宜有悔者居正处説不与人睽○吴草庐曰睽目不相视为睽二三四互离目在初之外而接乎四见也○胡双湖曰马坎象坎性就下故自复○何子曰初四敌应敌则成睽然自处得正无求于外四实暌我非我睽四静以俟之逊以接之泊然若不见其睽者而后睽可合斯称元夫
　　九二遇主于巷无咎　象传遇主于巷未失道也王辅嗣曰处睽失位将无所安五亦失位俱求其党出门同趣不期而遇○程传二五正应为相与者也然在睽乖之时隂阳相应之道衰而刚柔相戾之意胜故虽正应当委曲以相求巷者委曲之途遇者防逢之谓委曲者以善道宛转将就使合非枉已屈道也○王童溪曰孟子于齐王好色好货好勇之对此委曲宛转以觊其遇合者也然以太王公刘文武言则虽遇主于巷何失道之有○杨诚斋曰此圣人合九二六五之睽也○赵复斋曰二五阳下隂上体睽而情合阳喜上隂喜下故二者适相遇○朱汉上曰兑变震艮震为大涂艮为门为径门之有径者巷也二五得中未失道也○李西溪曰二五君臣之位故言君臣之睽当事势睽离之时必欲拘堂陛之常分则贤者无自而进矣遇主于巷处睽之时则然○李隆山曰二以刚中之才具和悦之性足以行之○胡双湖曰二五本应因卦体不相得爻又不正以致委曲艰难如此○潘去华曰二五之睽以臣位反刚刚易亢君位反柔柔易疑也二能绌其刚纡其身以成吾君○来矣鲜曰本卦离为戈兵互离亦为戈兵兑为毁折互坎亦为坎陷当天下睽乖之时前后戈兵中原坎陷内而主又柔弱国势毁折分崩离析之时非但君择臣臣亦择君时也况又正应乎
　　六三见舆曳其牛掣其人天且劓无初有终【曳以制反掣尺逝反劓鱼器反】　传见舆曳位不当也无初有终遇刚也程传三居二刚之间欲进与上合而四阻于前二牵于后重伤于上为四所伤○赵复斋曰二阳系隂隂欲去之阳不舍隂力争以取伤害当暌之时应爻未通睽极而解故终遇○王童溪曰当睽之时九四独无应六三以隂比之所谓起疑似而招凌犯者也欲往应上四阻之故见舆曳而不进牛掣而不前天髠首劓截鼻首上向鼻上通四欲阻其上向絶其上通故也○项平甫曰三上爻辞最险恠盖彼此皆不正相疑之深者三为上所疑故自见其舆之曳牛之掣其人之天且劓上离体三互离故皆以见为言舆与牛载人者以位言指三天且劓乘车之人以人言指六以六乘三故曰位不当天或作而谓去须发○杨诚斋曰此圣人合六三上九之睽也○张紫岩曰互坎刚动在前为舆曳互离刚动在后为牛掣兑西方为鼻兑毁为劓○胡云峯曰三上皆提一见字意见之见非真也三上之睽生于见○梁孟敬曰方睽之初遇四之刚无初也睽终必合遇上之刚有终也○焦弱侯曰不正之隂而承乘应皆不正之阳是以邪见羣起人心怀疑意见横生皆非实事
　　九四睽孤遇元夫交孚厉无咎　传交孚无咎志行也
　　王辅嗣曰无应独处五自应二三与已睽故曰睽孤初亦无应独立同在体下同志者也同志相得而无疑交孚也其志得行虽危无咎○孔仲达曰元夫谓初九处于卦始故云元初四俱阳而称夫者丈夫之夫也○程传元夫犹善士同徳相亲故防遇交孚各有孚诚也初四皆阳刚君子至诚相交则志可以行不止无咎夫子曰行志救时之睽也○王童溪曰初以不校为勇以辟咎为知善士也在四则目初为元夫贵初也在初则目四曰恶人愧四也○郭白云曰天下之合则众睽则孤独于上九九四称孤者上居睽极四陷坎中故称孤焉处孤之道求善士而相与以诚所谓徳不孤也○杨诚斋曰狄仁杰以一身徇唐非孤立于睽离之世乎乃荐一张柬之而五侯之合周复为唐仁杰之志行矣○项平甫曰初在下而四近君四不正而初正○张紫岩曰离性炎上往不知返其道为孤而初在泽下四复互坎水泽之性本自相通为遇元夫四本恶人因初见之道既交孚志以上行君子化人捷若影响○赵汴水曰初四之徳敌而致孤初四之位应而有遇遇则初之阳四之隂遂交孚矣睽无不合之理然正则易二五是也不正则难初四是也○胡云峯曰交孚初与四皆刚实○俞石涧曰初不言孤者在下独立穷居无援乃士之常在上独立失其辅助非处上之道○合订睽由于不孚不孚则疑疑斯睽矣故合睽之道莫如交孚
　　六五悔亡厥宗噬肤往何咎　传厥宗噬肤往有庆也
　　程传五虽隂柔之才二辅以阳刚之道而深入之则可往而有庆何咎之有○本义以隂居阳悔也居中得应故能亡之厥宗指九二噬肤言易合○项平甫曰二以五为主而委曲以入之巷虽曲而通诸道五以二为宗而亲之二五以中道相应当睽之时其间也微而易合如肤之柔噬之则入二方委曲求入五能往应则君臣交通且将有庆○王秋山曰诸爻皆言睽独二五不言而言合盖合天下之睽者君相责也肤者睽之浅噬则合之深○吴草庐曰六五互坎之外体而柔如豕肤之柔而易噬○龚泉峯曰同人于宗则吝厥宗噬肤则无咎者同人之世则欲其公处睽之世则欲其合○胡云峯曰噬嗑六二曰噬肤睽六五以九二为厥宗噬肤睽二变即噬嗑也或曰二至上有噬嗑五以二为宗宗亲之也上当以情亲下也主尊之也下当以分严上也同人以九五为宗皆以离中隂爻言之隂从阳支子从宗子也按睽必有间去间斯合故以噬为言义同噬嗑也然噬嗑本象以颐中有物不在卦体而睽之所以睽自在火泽违行不在爻而可以某爻为间也説者或以为噬三或噬四凿矣盖此爻彖所谓説而丽乎明柔进上行得中而应乎刚者也卦之主爻也夫正应易合固已又自二至四互离为説而明二体互离则与五同徳化泽火之相熄而为重离之继照中含互坎又为日月之交光此间之所以去而睽之所以合也况五变为干为天泽履上下之分定宜无咎而有庆欤噬肤二字借兑口坎豕为象以形容易合之意非有所噬之爻也曰往者以君求臣下贤之意易爻自外之内亦有言往者屯四应初曰往吉与此爻之往何咎上爻之往遇雨正同自内之外亦有言来者需上之三人来也
　　上九睽孤见豕负涂载一车先张之弧后説之弧匪寇婚媾往遇雨则吉　传遇雨之吉羣疑亡也王辅嗣曰已居炎极三处泽盛睽之甚也○程传睽极则咈戾而难合刚极则躁暴而不详明极则过察而多疑上有六三正应本不孤而才性如此如人虽有亲党而多自猜疑妄生乖离常孤独也睽极则不疑而合○郭白云曰天下之睽始于疑疑者小人之道睽之成卦本自二女故上九极言其疑六三隂也上九阳也阳气下降隂气上行故言遇雨○丘行可曰见豕疑其汚我载鬼疑其祟我○朱汉上曰坎为豕兑为泽豕在泽中负涂也离矢坎弓先张之弧疑四为寇也后説之弧知四非寇也九刚六柔自婚媾也坎在下为雨羣疑亡本无是也辞枝如此疑辞也○李西溪曰初与四合朋友之睽二与五合君臣之睽三与上合夫妇之睽○沈守约曰兑为巫巫者所托也互离为大车三体中虚载一车弧矢之利盖取诸暌上处其极是以先张后説也卦变归妹男上女下隂阳和也○龚泉峯曰卦内凡三言遇皆阳爻以见卦之睽隂为主睽之合阳为主也
　　按疑则生睽固为物情苐诸卦离爻在上多美其明徳未有病其极刚极明者何此爻之若此盖以卦则离在兑上以爻则应在六三也离本外明内暗而居兑泽之上中爻又为互坎兑泽之气蒸为坎云以蔽大明与火在天上明出地上之异矣上正应之三恰兼水泽之位泽气为云之际重云蔽日雾霾眯目于晦昧迷离之中自形恢诡谲恠之象故曰豕曰涂曰皆从应爻生出水泽之气所防也自上变为雷雷泽与雷水同雷声一震隂阳和畅百物解拆邪魅消亡疑团悉破故吉圣人取之精若此观水火既济上爻之饮酒濡首亦以应爻之水为火病可证也















　　周易孔义集説卷十
　　钦定四库全书
　　周易孔义集说卷十一
　　光禄寺卿沈起元撰
　　下经
　　【艮下坎上】　　中爻坎离
　　程传屯困亦难也屯者始难而未得通困者力之穷蹇乃险阻艰难之义○赵汴水曰水止于山上潴而为泽咸也今水在山上虽与咸同然坎流水也非山之所能止唯有屈折回旋而后通故为蹇之象
　　蹇利西南不利东北利见大人贞吉　彖传蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正也蹇之时用大矣哉
　　孔仲达曰蹇难也至知矣哉释卦名也蹇者有难而不进能止而不犯坎在其外是险在前艮居其内止而不往相时而动非知不能○程传方蹇难之时惟能止为善故诸爻除二与五皆以往为失来为得也能济蹇者惟大正之道蹇之诸爻除初外皆当正位初六虽以隂居阳而处下亦隂之正也以正道正其可以济蹇矣○凡处难者必在乎守贞设使难不解不失正德是以吉也若遇难而入于邪滥虽使苟免亦恶德也○薛氏温其曰诸卦皆指内为来外为往此往得中谓五也解蹇相循覆视蹇卦则为解九二得中则曰其来复吉乃得中也往者得中中在外来复得中中在内○朱汉上曰离目为见见险者明也此兼互体言○本义蹇足不能进行之难也九五刚健中正有大人之象见险者贵于能止而又不可终于止处险者利于进而不可失其正○赵汴水曰吃于言者曰蹇跛于行者曰蹇非不能言不能行也捷于口则期期躁于进则僵仆徐行缓语虽难而亦通○何子曰处蹇者以止为尚济蹇者以往为尚蹇六爻无不同心共济者盖同舟而遇风则胡越皆相救所以能出蹇○观彖旧说西南平易东北险阻者盖以坤艮之方别之也然合坤蹇解三辞观之盖皆以先后为义东北阳也居先者也西南隂也居后者也在坤则先迷后得在蹇则往蹇来誉在解则其来复吉皆处后之义也蹇之时见险而止故利于处后按利西南句诸说皆有未安愚拟以内外上下释之而以与坤卦未协为歉得安溪之说乃涣然氷释○易道之妙变动不居圣人演易以二体六爻翻来覆去头头是道不主故常乃所谓神无方而易无体也尝观易中成卦命名主二体全者彖辞则旁通六爻以尽其义以爻位成卦命名者彖辞则或取卦体或取卦德以阐其微如蒙以水之遇山险而止也而发蒙之主取坎之九二需以险在前而不陷也而有孚光亨即取坎之九五位乎天位蛊以巽而止也而先甲后甲则取中爻之震为治蛊之道剥以五阴剥一阳而顺而止之则取之卦德为变剥之用明夷以坤之掩离而为纣之恶德而文明柔顺即为文王之盛德一以卦体一以卦德也睽以火泽之不相得也而说而丽明即为合睽之道一以卦体一以卦德也若此者推之六十四卦无不皆然推之三百八十四爻之辞无非是道要之六爻二体自有千变万化之理卦爻辞之千变万化因之而要不出六爻二体之中未尝有一字一句出于卦爻之外者非夫子之圣韦编三絶必不能释文周之辞也即此卦既以能止为知而往得中其道穷往有功无非以能往为尚既以坎为险而以九五得中为贵则出险者全在坎之中爻是同此一爻于三画卦为陷阴之阳于六画卦即为出险之主不复泥于为坎之主也且以爻言之阳刚主健而能出险则九三九五皆具济蹇之才又不必论艮之阳与坎之阳矣愚谓自重卦之后三画卦之体用乃尽其变所谓极天下之赜者存乎卦也
　　初六往蹇来誉　象传往蹇来誉宜待也【郑康成本作宜待时也】孔仲达曰初居艮始见险不往来而得誉宜止以待时也○刘长民曰往而无应则入于蹇来则逺险吉之先见○程传有见几知时之美有誉也○张紫岩曰前有重坎为往蹇伯夷太公在海滨天下莫不称其贤静止自养用以获誉○沈守约曰爻变为离离性炎上往蹇也离明见几待时明哲之道来誉也○程沙随曰六非济蹇之才初非济蹇之位往则犯难○项平甫曰逺于险而先来有知几之神合于彖之所谓知也○赵汴水曰初二三在艮体上居险极皆未尝往圣人特言往以戒于未往之先耳初本无来以不往为来宜待云者待时而往非终止不行按宜待若从郑本则时与下尤字之字韵协但待字古亦有叶音啼入四支韵者
</div>
    <div class="pagination">
<a href="周易孔义集说_page8.html">上一页</a><span>...</span><a href="周易孔义集说_page4.html">4</a><a href="周易孔义集说_page5.html">5</a><a href="周易孔义集说_page6.html">6</a><a href="周易孔义集说_page7.html">7</a><a href="周易孔义集说_page8.html">8</a><span class="current-page">9</span><a href="周易孔义集说_page10.html">10</a><a href="周易孔义集说_page11.html">11</a><a href="周易孔义集说_page12.html">12</a><a href="周易孔义集说_page13.html">13</a><a href="周易孔义集说_page14.html">14</a><span>...</span><a href="周易孔义集说_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
