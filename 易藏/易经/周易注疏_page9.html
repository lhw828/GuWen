<!DOCTYPE html>
<html>
<head>
    <meta charset="UTF-8">
    <title>周易注疏 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易注疏 - 第 9 页/共 16 页</h1>
    <div class="content">　　初六遯尾厉勿用有攸往注遯之爲义辟内而之外者也尾之爲物最在体后者也处遯之时不往何灾而爲遯尾祸所及也危至而后求行难可免乎厉则勿用有攸往也象曰遯尾之厉不往何灾也音义【辟音避难乃旦反何音河褚河可反今不用】疏【正义曰遯尾厉者爲遯之尾最在后遯者也小人长于内应出外以避之而最在卦内是遯之爲后也逃遯之世宜速逺而居先而爲遯尾祸所及也故曰遯尾厉也勿用有攸往者危厉既至则当固穷危行言逊勿用更有所往故曰勿用有攸往象曰不往何灾者象释当遯之时宜须出避而勿用有攸往者既爲遯尾出必见执不如不往不往即无灾害何灾者犹言无灾也与何伤何咎之义同也】六二执之用黄牛之革莫之胜说注居内处中爲遯之主物皆遯已何以固之若能执乎理中厚顺之道以固之也则莫之胜解象曰执用黄牛固志也音义【胜升证反又音升注同说王肃如字解说也师同徐吐活反又始锐反巳音以或音纪】疏【正义曰执之用黄牛之革莫之胜説者逃遯之世避内出外二既处中居内即非遯之人也既非遯之人便爲所遯之主物皆弃巳而遯何以执固留之惟有中和厚顺之道可以固而安之也能用此道则无能胜巳解脱而去也黄中之色以譬中和牛性顺从皮体坚厚牛革以譬厚顺也六二居中得位亦是能用中和厚顺之道故曰执之用黄牛之革莫之胜说也象曰固志者坚固遯者之志使不去巳也】
　　九三系遯有疾厉畜臣妾吉注在内近二以阳附阴宜遯而系故曰系遯遯之为义宜远小人以阳附阴系于所在不能逺害亦已惫矣宜其屈辱而危厉也系于所在畜臣妾可也施于大事凶之道也象曰系遯之厉有疾惫也畜臣妾吉不可大事也音义【系古诣反本或作系近附近之近惫蒲拜反郑云困也广雅云极也王肃作毙荀作备】疏【正义曰系遯者九三无应于上与二相比以阳附阴系意在二处遯之世而意有所系故曰系遯有疾厉者遯之为义宜逺小人既系于阴即是有疾惫而致危厉故曰有疾厉也畜臣妾吉者亲于所近系在于下施之于人畜养臣妾则可矣大事则凶故曰畜臣妾吉象曰不可大事者释此系遯之人以畜臣妾吉明其不可为大事也】
　　九四好遯君子吉小人否注处于外而有应于内君子好遯故能舍之小人系恋是以否也象曰君子好遯小人否也注音臧否之否音义【好呼报反注下并同否音鄙注下同恶也徐方有反郑王肃备鄙反云塞也舍音舍】疏【正义曰九四处在于外而有应于内处外即意欲远遯应内则未能弃舍若好遯君子超然不顾所以得吉小人有所系恋即不能遯故曰小人否也注正义曰音臧否之否者嫌读为圯故音之也】
　　九五嘉遯贞吉注遯而得正反制于内小人应命率正其志不恶而严得正之吉遯之嘉也象曰嘉遯贞吉以正志也疏【正义曰嘉遯贞吉者嘉美也五居于外得位居中是遯而得正二为巳应不敢违拒从五之命率正其志遯而得正反制于内不恶而严得正之吉爲遯之美故曰嘉遯贞吉也象曰以正志者小人应命不敢爲邪是五能正二之志故成遯之美也】
　　上九肥遯无不利注最处外极无应于内超然絶志心无疑顾忧患不能累矰缴不能及是以肥遯无不利也象曰肥遯无不利无所疑也音义【肥如字子夏传云肥饶裕累劣伪反缴章略反】疏【正义曰子夏传曰肥饶裕也四五虽在于外皆在内有应犹有反顾之心惟上九最在外极无应于内心无疑顾是遯之最优故曰肥遯遯而得肥无所不利故云无不利也注正义曰矰矢名也郑注周礼结缴于矢谓之矰缴字林及説文云缴生丝缕也】
　　【干下震上】
　　大壮利贞音义【壮庄亮反威盛强猛之名郑云气力浸强之名王肃云壮盛也广雅云健也马云伤也郭璞云今淮南人呼壮为伤坤宫四世卦】疏【正义曰大壮卦名也壮者强盛之名以阳称大阳长既多是大者盛壮故曰大壮利贞者卦徳也羣阳盛长小道将灭大者正故曰利贞也】
　　彖曰大壮大者壮也注大者谓阳爻小道将灭大者获正故利贞也刚以动故壮大壮利贞大者正也正大而天地之情可见矣注天地之情正大而巳矣正极大则天地之情可见矣疏【正义曰大者壮也者就爻释卦名阳爻浸长巳至于四是大者盛壮故曰大者壮也刚以动故壮者就二体释卦名干刚而震动柔弱而动即有退溺刚强以动所以成壮大壮利贞大者正也者就爻释卦德大者获正故得利贞正大而天地之情可见矣者因大获正遂广美正大之义天地之道正极大故正大即见天地之情不言万物者壮大之名义归天地故不与咸恒同也注正义曰大者获正故利贞也者释名之下剩解利贞成大者之义也】
　　象曰雷在天上大壮注刚以动也君子以非礼弗履注壮而违礼则凶凶则失壮也故君子以大壮而顺礼也疏【正义曰雷在天上大壮者震雷爲威动干天主刚健雷在天上是刚以动所以为大壮君子以非礼弗履者盛极之时好生骄溢故于大壮诫以非礼勿履也】
　　初九壮于趾征凶有孚注夫得大壮者必能自终成也未有陵犯于物而得终其壮者在下而壮故曰壮于趾也居下而用刚壮以斯而进穷凶可必也故曰征凶有孚象曰壮于趾其孚穷也注言其信穷疏【正义曰壮于趾征凶有孚者趾足也初在体下有如趾足之象故曰壮于趾也施之于人即是在下而用壮也在下用壮陵犯于物以斯而行凶其信矣故曰征凶有孚象曰其孚穷者释壮于趾者其人信有穷凶也】
　　九二贞吉注居得中位以阳居阴履谦不亢是以贞吉象曰九二贞吉以中也疏【正义曰以其居中履谦行不违礼故得正而吉也】九三小人用壮君子用罔贞厉羝羊触藩羸其角注处健之极以阳处阳用其壮者也故小人用之以为壮君子用之以为罗巳者也贞厉以壮虽复羝羊以之触藩能无羸乎象曰小人用壮君子罔也音义【罔罗也马王肃云无羝音张云羖羊也广雅云吴羊曰羝触徐处六反藩方袁反徐甫言反下同马云篱落也羸律悲反又力追反下同马云大索也徐力皮反王肃作缧音螺郑虞作累蜀才作累张作蔂复扶又反】疏【正义曰罔罗罔也羝羊羖羊也藩藩篱也羸拘累纒绕也九三处干之上是健之极也又以阳居阳是健而不谦也健而不谦必用其壮也小人当此不知恐惧用以为壮盛故曰小人用壮君子当此即虑危难用以为罗罔于己故曰君子用罔以壮爲正其正必危故云贞厉也以此为正状似羝羊触藩也必拘羸其角矣象曰小人用壮君子罔也者言小人用以为壮者即是君子所以为罗罔也】
　　九四贞吉悔亡藩决不羸壮于大舆之輹注下刚而进将有忧虞而以阳处阴行不违谦不失其壮故得贞吉而悔亡也巳得其壮而上阴不罔巳路故藩决不羸也壮于大舆之輹无有能说其輹者可以往也象曰藩决不羸尚往也音义【决音穴注下同舆音余輹音福本又作辐行下孟反説吐活反】疏【正义曰大舆者大车也下刚而进有忧虞而九四以阳处阴行不违谦居谦即不失其壮故得正吉而悔亡也故云贞吉悔亡九三以壮健不谦即被羸其角九四以谦而进谓之上行阴爻不罔已路故藩决不羸也壮于大舆之輹者言四乗车而进其輹壮大无有能脱之者故曰藩决不羸壮于大舆之輹也象曰尚往者尚庻几也言已不失其壮庻几可以往也】
　　六五丧羊于易无悔注居于大壮以阳处阳犹不免咎而况以阴处阳以柔乗刚者乎羊壮也必丧其羊失其所居也能丧壮于易不于险难故得无悔二履贞吉能干其任而巳委焉则得无悔委之则难不至居之则敌宼来故曰丧羊于易象曰丧羊于易位不当也音义【丧息浪反注下同易以豉反注下同郑音亦谓狡易也陆作埸谓彊埸险难之难如字亦乃旦反则难之难乃旦反】疏【正义曰丧羊于易无悔者羊壮也居大壮之时以阳处阳犹不免咎而况以阴处阳以柔乗刚者乎违谦越礼必丧其壮羣阳方进势不可止若于平易之时逆舍其壮委身任二不为违拒亦刚所不害不害即无悔矣故曰丧羊于易无悔也象曰位不当者正由处不当位故须舍其壮也注正义曰羊刚狠之物故以譬壮云必丧其羊失其所居者言违谦越礼理势必然云能丧壮于易不于险难者二虽应巳刚长则侵阴为已宼难必丧其壮当在于平易宼难未来之时勿于险难敌宼既来之日良由居之有必丧其羊之理故戒其预防而庄氏云经止一言丧羊而注为两处分用初云必丧其羊失其所居是自然应失后云能丧壮于易不于险难故得无咎自能丧其羊二理自为矛盾窃谓庄氏此言全不识注意】
　　上六羝羊触藩不能退不能遂无攸利艰则吉注有应于三故不能退惧于刚长故不能遂持疑犹豫志无所定以斯决事未见所利虽处刚长刚不害正茍定其分固志在三以斯自处则忧患消亡故曰艰则吉也象曰不能退不能遂不详也艰则吉咎不长也音义【长之丈反下刚长同分扶问反详详审也郑王肃作祥善也】疏【正义曰退谓退避遂谓进往有应于三钦之不巳故不能退避然惧于刚长故不能遂往故云羝羊触藩不能退不能遂也无攸利者持疑犹豫不能自决以此处事未见其利故曰无攸利也艰则吉者虽处刚长刚不害正但艰固其志不舍于三即得吉故曰艰则吉也象曰不详也者详者善也进退不定非为善也故云不详也咎不长也者能艰固其志即忧患消亡其咎不长释所以得吉也】
　　【坤下离上】
　　晋康侯用锡马蕃庶昼日三接音义【晋彖云进也孟作齐齐子西反义同干宫游魂卦康美之名也马云安也郑云尊也广也陆云安也乐也蕃音烦多也郑发袁反庶如字众也郑止奢反谓蕃遮禽也昼竹又反三徐息慙反下及注同接如字郑音防胜也】疏【正义曰晋者卦名也晋之为义进长之名此卦明臣之升进故谓之晋康者美之名也侯谓升进之臣也臣既柔进天子美之赐以车马蕃多而众庶故曰康侯用锡马蕃庶也昼日三接者言非惟蒙赐蕃多又被亲宠频数一昼之间三度接见也】彖曰晋进也明出地上顺而丽乎大明柔进而上行注凡言上行者所之在贵也是以康侯用锡马蕃庻昼日三接也注康美之名也顺以着明臣之道也柔进而上行物所与也故得锡马而蕃庶以讼受服则终朝三褫柔进受宠则一昼三接也音义【上行之上时掌反凡上行并同着略反下着明同褫勅纸反又纸反】疏【正义曰晋进也者以今释古古之晋字即以进长为义恐后世不晓故以进释之明出地上者此就二体释得晋名离上坤下故言明出地上明既出地渐就进长所以为晋顺而丽乎大明柔进而上行者此就二体之义及六五之爻释康侯用锡马巳下也坤顺也离丽也又为明坤能顺从而丽着于大明六五以柔而进上行贵位顺而着明臣之美道也柔进而上行君上所与也故得厚赐而被亲宠也是以康侯用锡马蕃庻昼日三接者释讫举经以结君宠之意也注正义曰云以讼受服终朝三禠柔进受宠一画三接举此对释者盖讼言终朝晋言一画俱不尽一日明黜陟之速所以示惩劝也】
　　象曰明出地上晋君子以自昭明德注以顺着眀自显之道疏【正义曰自昭明德者昭亦明也谓自显明其德也周氏等为照以为自照巳身老子曰自知者明用明以自照为明德案王注此云以顺着明自显之道又此卦与明夷正反明夷象云君子以莅众用晦而明王注彼云莅众显明蔽伪百姓藏明于内乃得明也准此二注明王之注意以此为自显明德昭字宜为昭之遥反周氏等为照之召反非注防也】
　　初六晋如摧如贞吉罔孚裕无咎注处顺之初应明之始明顺之德于斯将隆进明退顺不失其正故曰晋如摧如贞吉也处卦之始功业未着物未之信故曰罔孚方践卦始未至履位以此为足自丧其长者也故必裕之然后无咎象曰晋如摧如独行正也裕无咎未受命也注未得履位未受命也音义【摧罪雷反退也郑读如南山崔崔之崔着张虑反丧息浪反】疏【正义曰晋如摧如贞吉者何氏云摧退也裕寛也如辞也初六处顺之初应明之始明顺之德于斯将隆进则之明退则居顺进之与退不失其正故曰晋如摧如贞吉也罔孚者处卦之始功业未着未为人所信服故曰罔孚裕无咎者裕寛也方践卦始未至履位不可自以为足也若以此为足是自丧其长也故必宜寛裕其德使功业广然后无咎故曰裕无咎也象曰独行正者独犹专也言进与退专行其正也裕无咎未受命也者处进之初未得履位未受锡命故宜寛裕进德乃得无咎也】
　　六二晋如愁如贞吉受兹介福于其王母注进而无应其德不昭故曰晋如愁如居中得位履顺而正不以无应而回其志处晦能致其诚者也脩德以斯闻乎幽昧得正之吉也故曰贞吉母者处内而成德者也鸣鹤在阴则其子和之立诚于闇闇亦应之故其初愁如履贞不回则乃受兹大福于其王母也象曰受兹介福以中正也音义【愁状由反郑子小反云变色貌介音戒大也马同闻亦作文又作交义并通和胡卧反】疏【正义曰晋如愁如者六二进而无应于上其徳不见昭明故曰晋如愁如忧其不昭也贞吉者然履顺居于中正不以无应而不脩其德正而吉故曰贞吉也受兹介福于其王母者介者大也母者处内而成德者也初虽愁如但守正不改终能受此大福于其所脩故曰受兹介福于其王母注正义曰鸣鹤在阴则其子和之者此王用中孚九二爻辞也】
　　六三众允悔亡注处非其位悔也志在上行与众同信顺而丽明故得悔亡也象曰众允之志上行也疏【正义曰六三处非其位有悔也志在上行与众同信顺而丽明故得其悔亡象曰众允之志上行者居晋之时众皆欲进巳应于上志在上行故能与众同信也】
　　九四晋如鼫鼠贞厉注履非其位上承于五下据三阴履非其位又负且乗无业可安志无所据以斯为进正之危也进如鼫鼠无所守也象曰鼫鼠贞厉位不当也音义【鼫音石子夏传作硕鼫鼠五技鼠也本草蝼蛄一名鼫鼠】疏【正义曰晋如鼫鼠者鼫鼠有五能而不成伎之虫也九四履非其位上承于五下据三阴上不许其承下不许其据以斯为进无业可安无据可守事同鼫鼠无所成功也以斯为进正之危也故曰晋如鼫鼠贞厉也注正义曰晋如鼫鼠无所守也者蔡邕劝学篇云鼫鼠五能不成一伎王注曰能飞不能过屋能縁不能穷木能游不能度谷能穴不能掩身能走不能先人本草经云蝼蛄一名鼫鼠谓此也郑引诗云硕鼠硕鼠无食我黍谓大鼠也陆玑以为雀鼠案王以为无所守葢五伎者当之】
　　六五悔亡失得勿恤往吉无不利注柔得尊位阴为明主能不用察不代下任也故虽不当位能消其悔失得勿恤各有其司术斯以往无不利也象曰失得勿恤往有庆也音义【失如字孟马郑虞王肃本作矢马王云离为矢虞云古誓字】疏【正义曰悔亡失得勿恤往吉无不利者居不当位悔也柔得尊位阴为明主能不自用其明以事委任于下故得悔亡既以事任下委物责成失之与得不须忧恤故曰失得勿恤也能用此道所往皆吉而无不利故曰往吉无不利也象曰往有庆者委任得人非惟自得无忧亦将人所庆説故曰有庆也】
　　上九晋其角维用伐邑厉吉无咎贞吝注处进之极过明之中明将夷焉巳在乎角而犹进之非亢如何失夫道化无为之事必须攻伐然后服邑危乃得吉吉乃无咎用斯为正亦以贱矣象曰维用伐邑道未光也音义【夫音符】疏【正义曰晋其角者西南隅也上九处进之极过明之中其犹日过于中巳在于角而犹进之故曰进其角也维用伐邑者在角犹进过亢不巳不能端拱无为使物自服必须攻伐其邑然后服之故云维用伐邑也厉吉无咎贞吝者兵者凶器伐而服之是危乃得吉吉乃无咎故曰厉吉无咎以此为正亦以贱矣故曰贞吝也象曰道未光也者用伐乃服虽得之其道未光大也】
　　【离下坤上】
　　明夷利艰贞音义【夷伤也坎宫游魂卦】疏【正义曰明夷卦名夷者伤也此卦日入地中明夷之象施之于人事闇主在上明臣在下不敢显其明智亦明夷之义也时虽至闇不可随世倾邪故宜艰难坚固守其贞正之徳故明夷之世利在艰贞】
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之音义【蒙郑云犹遭也一云蒙冒也难乃旦反卦内同文王以之王肃云唯文王能用之郑荀向作似之下亦然】疏【正义曰明入地中明夷者此就二象以释卦名故此及晋卦皆彖象同辞也内文明而外柔顺以蒙大难文王以之者既释明夷之义又须出能用明夷之人内懐文明之德抚教六州外执柔顺之能三分事纣以此蒙犯大难身得保全惟文王能用之故云文王以之利艰贞晦其明也者此又就二体释卦之德明在地中是晦其明也既处明夷之世外晦其明恐陷于邪道故利在艰固其贞不失其正言所以利艰贞者用晦其明也内难而能正其志箕子以之者既释艰贞之义又须出能用艰贞之人内有险难殷祚将倾而能自正其志不为邪谄惟箕子能用之故云箕子以之】
　　象曰明入地中明夷君子以莅众注莅众显明蔽伪百姓者也故以蒙养正以明夷莅众用晦而明注藏明于内乃得明也显明于外巧所辟也音义【莅履二反又律秘反蔽伪本或作弊伪辟音避下同】疏【正义曰莅众显明蔽伪百姓者也所以君子能用此明夷之道以临于众冕旒垂目黈纩塞耳无为清静民化不欺若运其聪明显其智慧民即逃其密网奸诈愈生岂非藏明用晦反得其明也故曰君子以莅众用晦而明也】
　　初九明夷于飞垂其翼君子于行三日不食有攸往主人有言注明夷之主在于上六上六为至闇者也初处卦之始最远于难也逺难过甚明夷远遯絶迹匿形不由轨路故曰明夷于飞怀惧而行行不敢显故曰垂其翼也尚义而行故曰君子于行也志急于行饥不遑食故曰三日不食也殊类过甚以斯适人人必疑之故曰有攸往主人有言象曰君子于行义不食也音义【最远之逺袁万反下远难同遯徒逊反匿女力反遑音皇】疏【正义曰明夷于飞者明夷是至闇之卦上六既居上极为明夷之主云飞者借飞鸟为喩如鸟飞翔也初九处于卦始去上六最逺是最逺于难逺难过甚明夷逺遯絶迹匿形不由轨路髙飞而去故曰明夷于飞也垂其翼者飞不敢显故曰垂其翼也君子于行三日不食者尚义而行故云君子于行志急于行饥不遑食故曰三日不食有攸往主人有言者殊过甚以此适人人必疑怪而有言故曰有攸往主人有言象曰义不食也者君子逃难惟速故义不求食也】
　　六二明夷夷于左股用拯马壮吉注夷于左股示行不能壮也以柔居中用夷其明进不殊退不近难不见疑惮顺以则也故可用拯马而壮吉也不垂其翼然后乃免也象曰六二之吉顺以则也注顺之以则故不见疑音义【夷于之夷如字子夏作睇郑陆同云旁视曰睇亦作眱股音古马王肃作般云旋也日随天左旋也姚作右槃云自辰右旋入丑拯拯救之拯注同说文云举也郑云承也子夏作抍字林云抍上举音承示或作亦近附近之近下最近同惮但旦反】疏【正义曰明夷夷于左股者左股被伤行不能壮六二以柔居中用夷其明不行刚壮之事者也故曰明夷夷于左股庄氏云言左者取其伤小则比夷右未为切也夷于左股明避难不壮不为闇主所疑犹得处位不至懐惧而行然后徐徐用马以自拯济而其壮吉也故曰用拯马壮吉也象曰顺以则也者言顺闇主之则不同初九殊过甚故不为闇主所疑故得拯马之吉也】九三明夷于南狩得其大首不可疾贞注处下体之上居文明之极上为至晦入地之物也故夷其明以获南狩得大首也南狩者发其明也既诛其主将正其民民之迷也其日固巳久矣化宜以渐不可速正故曰不可疾贞象曰南狩之志乃大得也注去闇主也音义【狩手又反本亦作守同去羌吕反】疏【正义曰南方文明之所狩者征伐之大首谓闇君明夷于南狩得其大首者初藏明而往托狩而行至南方而发其明也九三应于上六是明夷之臣发明以征闇君而得其大首故曰明夷于南狩得其大首也不可疾贞者既诛其主将正其民民迷日久不可卒正宜化之以渐故曰不可疾贞象曰南狩之志乃大得者志欲除闇乃得大首是其志大得也】
　　六四入于左腹明夷之心于出门庭注左者取其顺也入于左腹得其心意故虽近不危随时辟难门庭而巳能不逆忤也象曰入于左腹心意也音义【忤五故反】疏【正义曰入于左腹明夷之心者凡右为用事也从其左不从其右是卑顺不逆也腹者懐清之地六四体柔处坤与上六相近是能执卑顺入于左腹明夷之心意也于出门庭者既得其意虽近不危随时避难门庭而巳故曰于出门庭象曰心意者心有所存既不逆忤能顺其防故曰心意也】
　　六五箕子之明夷利贞注最近于晦与难为比险莫如兹而在斯中犹闇不能没明不可息正不忧危故利贞也象曰箕子之贞明不可息也音义【箕子蜀才箕作其刘向云今易箕子作荄滋邹湛云训箕为荄诂子为滋漫衍无经不可致诘以讥荀爽比毗志反】疏【正义曰箕子之明夷者六五最比闇君似箕子之近殷纣故曰箕子之明夷也利贞者箕子执志不回闇不能没明不可息正不忧危故曰利贞象曰明不可息者息灭也象称明不可灭者明箕子能保其贞卒以全身为武王师也】
　　上六不明晦初登于天后入于地注处明夷之极是至晦者也本其初也在乎光照转至于晦遂入于地象曰初登于天照四国也后入于地失则也疏【正义曰不明晦者上六居明夷之极是至闇之主故曰不明而晦本其初也其意在于光照四国其后由乎不明遂入于地谓见诛灭也象曰失则者由失法则故诛灭也】
　　【离下巽上】
　　家人利女贞注家人之义各自脩一家之道不能知家外他人之事也统而论之非元亨利君子之贞故利女贞其正在家内而巳音义【説文家居也案人所居称家尔雅室内谓之家是也巽宫二世卦】疏【正义曰家人者卦名也明家内之道正一家之人故谓之家人利女贞者既脩家内之道不能知家外他人之事统而论之非君子丈夫之正故但言利女贞】
　　彖曰家人女正位乎内注谓二也男正位乎外注谓五也家人之义以内为本故先説女也男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣疏【正义曰女正位乎内男正位乎外者此因二五得正以释家人之义并明女贞之防家人之道必须女主于内男主于外然后家道乃立今此卦六二柔而得位是女正位乎内也九五刚而得位是男正位乎外也家人以内为本故先説女也男女正天地之大义也者因正位之言广明家人之义乃道均二仪非惟人事而已家人即女正于内男正于外二仪则天尊在上地卑在下同于男女正位故曰天地之大义也家人有严君焉父母之谓者上明义均天地此又言道齐邦国父母一家之主家人尊事同于国有严君故曰家人有严君焉父母之谓也父父子子兄兄弟弟夫夫妇妇而家道正正家而天下定矣者此叹美正家之功可以定于天下申成道齐邦国既家有严君即父不失父道乃至妇不失妇道尊卑有序上下不失而后为家道之正各正其家无家不正即天下之治定矣】象曰风自火出家人注由内以相成炽也君子以言有物而行有恒注家人之道修于近小而不妄也故君子以言必有物而口无择言行必有恒而身无择行音义【炽尺志反行下盂反注皆同】疏【正义曰风自火出家人者巽在离外是风从火出火出之初因风方炽火既炎盛还复生风内外相成有似家人之义故曰风自火出家人也君子以言有物而行有恒者物事也言必有事即口无择言行必有常即身无择行正家之义修于近小言之与行君子枢机出身加人发迩见逺故举言行以为之诫言既称物而行称恒者发言立行皆须合于可常之事互而相足也】
　　初九闲有家悔亡注凡教在初而法在始家渎而后严之志变而后治之则悔矣处家人之初为家人之始故宜必以闲有家然后悔亡也象曰闲有家志未变也音义【闲马云阑也防也郑云习也】疏【正义曰闲有家悔亡者治家之道在初即须严正立法防闲若黩乱之后方始治之即有悔矣初九处家人之初能防闲有家乃得悔亡故曰闲有家悔亡也象曰志未变也者释在初防闲之义所以在初防闲其家者家人志未变黩也】
　　六二无攸遂在中馈贞吉注居内处中履得其位以阴应阳尽妇人之正义无所必遂职乎中馈巽顺而已是以贞吉也象曰六二之吉顺以巽也音义【馈巨愧反食也】疏【正义曰无攸遂在中馈贞吉者六二履中居位以阴应阳尽妇人之义也妇人之道巽顺为常无所必遂其所职主在于家中馈食供祭而巳得妇人之正吉故曰无攸遂在中馈贞吉也象曰六二之吉顺以巽者举爻位也言吉者明其以柔居中而得正位故能顺以巽而吉也】
　　九三家人嗃嗃悔厉吉妇子嘻嘻终吝注以阳处阳刚严者也处下体之极为一家之长者也行与其慢宁过乎恭家与其渎宁过乎严是以家人虽嗃嗃悔厉犹得其道妇子嘻嘻乃失其节也象曰家人嗃嗃未失也妇子嘻嘻失家节也音义【嗃呼落反又呼学反马云悦乐自得貌郑云苦之意荀作确刘作熇嘻喜悲反马云笑声郑云骄佚喜笑之意张作嬉陆作喜长之文反】疏【正义曰家人嗃嗃悔厉吉妇子嘻嘻终吝者嗃嗃严酷之意也嘻嘻喜笑之貌也九三处下体之上为一家之主以阳处阳行刚严之政故家人嗃嗃虽复嗃嗃伤猛悔其酷厉犹保其吉故曰悔厉吉若纵其妇子慢黩嘻嘻喜笑而无节则终有恨辱故曰妇子嘻嘻终吝也象曰未失也者初虽悔厉似失于猛终无慢黩故曰未失也失家节者若纵其嘻嘻初虽懽乐终失家节也】
　　六四富家大吉注能以其富顺而处位故大吉也若但能富其家何足为大吉体柔居巽履得其位明于家道以近至尊能富其家也象曰富家大吉顺在位也音义【近附近之近】疏【正义曰富家大吉者富谓禄位昌盛也六四体柔处巽得位承五能富其家者也由其体巽承尊长保禄位吉之大者也故曰富家大吉象曰顺在位者所以致大吉由顺承于君而在臣位故不见黜夺也】
　　九五王假有家勿恤吉注假至也履正而应处尊体巽王至斯道以有其家者也居于尊位而明于家道则下莫不化矣父父子子兄兄弟弟夫夫妇妇六亲和睦交相爱乐而家道正正家而天下定矣故王假有家则勿恤而吉象曰王假有家交相爱也音义【假更白反注同至也郑云登也徐古雅反马云大也乐音洛】疏【正义曰王假有家者假至也九五履正而应处尊体巽是能以尊贵巽接于物王至此道以有其家故曰王假有家也勿恤吉者居于尊位而明于家道则在下莫不化之矣不须忧恤而得吉也故曰勿恤吉也象曰交相爱也者王既明于家道天下化之六亲和睦交相爱乐也】
　　上九有孚威如终吉注处家人之终居家道之成刑于寡妻以着于外者也故曰有孚凡物以猛为本者则患在寡恩以爱为本者则患在寡威故家人之道尚威严也家道可终唯信与威身得威敬人亦如之反之于身则知施于人也象曰威如之吉反身之谓也音义【着张虑反】疏【正义曰有孚威如终吉者上九处家人之终家道大成刑于寡妻以着于外信行天下故曰有孚也威被海内故曰威如威信竝立乃得终于家道而吉从之故曰有孚威如终吉也象曰反身之谓者身得人敬则敬于人明知身敬于人人亦敬巳反之于身则知施之于人故曰反身之谓也】












　　周易注疏卷六
　　周易注疏卷六考证
　　咸九三咸其股执其随往吝○此节疏文监本全脱依旧本添
　　上六象滕口说也○滕集解本作腾虞翻曰腾送也音义云虞作媵疏云王注义得两通【臣清植】按仪礼燕及大射篇有媵觚媵爵之文注云今文媵皆作腾公食大夫篇有腾羞之文注云腾当作媵恐媵与腾古或可通至滕则说文云与腾通无与媵通者虞葢因滕与腾通而腾又或与媵通故转而作媵耳本义曰滕腾通用从説文也然尔雅释诂云滕虚也王注云咸道转末故在口舌言语而巳是以虚释滕也其义亦自亲切
　　恒初六象曰始求深也九二象曰能久中也○【臣清植】按深字唐韵入侵中字唐韵入东此以深与中叶韩愈送李愿归盘谷序窈而深廓其有容以深叶容葢本诸此
　　遯彖注阴道欲浸而长正道亦未全灭故小利贞也○郭京曰虽浸而长虽字误作欲字欲者未然之辞两爻巳变不可言欲
　　上九肥遯○肥本或作飞【臣良裘】按淮南子师道训云遯而能飞吉孰大焉张平子思赋欲飞遯以保名曹植七啓飞遯离俗凡李善吕向皆引易文为注前检讨【臣】毛竒龄仲氏易云明焦竑又以金陵摄山碑缅怀飞遯为证是唐前易本本有作飞字者明杨慎则谓古肥作因误蜚因蜚成飞
　　大壮象注故君子以大壮而顺礼也○顺释文本作慎六五丧羊于易○郭京曰丧牛于易经注象五牛字皆误羊大壮之义莫先于牛义可见矣【臣良裘】按本卦自九三以上皆取象于羊顾炎武日知録曰大壮自三至五成兑兑为羊故爻辞皆言羊郭京之说不可从【臣照】按先儒谓大壮卦是夹画之兑故悉取象于羊且牛性顺不得云壮也
　　明夷六五音义刘向云今易箕子作荄滋邹湛云训箕为荄诂子为滋漫衍无经不可致诘○【臣良裘】按汉书儒林传蜀人赵宾好小数书为易饰易文以爲箕子者万物方荄滋也顔师古注引彖传箕子以之之文以斥其妄班固谓宾持论巧慧易家不能难云
　　上六不明晦○郭京曰晦字上脱至字误增不明字初九注云明夷之主在于上六上六为至闇者也九三注云上为至晦上六注云是至晦者也据此三爻注至晦之理极明【臣清植】按苏轼易传云六爻皆晦而所以晦者不同自五以下明而晦者也若上六不明而晦者也故曰不明晦其説最京说非是
　　家人象注由内以相成炽也○以字下本或有出字于义较显


　　周易注疏卷六考证
　　钦定四库全书
　　周易注疏卷七
　　魏王弼注　唐陆德明音义　孔颖达疏
　　下经【睽　蹇　解　损　益　夬】
　　【兑下离上】
　　睽小事吉音义【睽苦圭反马郑王肃徐吕忱并音圭序卦云乖也杂卦云外也说文云目不相视也艮宫四世卦】疏【正义曰睽者乖异之名物情乖异不可大事大事谓兴役动众必须大同之世方可爲之小事谓饮食衣服不待众力虽乖而可故曰小事吉也】
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉注事皆相违害之道也何由得小事吉以有此三德也天地睽而其事同也男女睽而其志通也万物睽而其事也睽之时用大矣哉注睽离之时非小人之所能用也音义【上时掌反下上行同同行之行如字王肃遐孟反说音悦】疏【正义曰睽火动而上泽动而下二女同居其志不同行者此就二体释卦名爲睽之义同而异者也水火二物共成烹饪理应相济今火在上而炎上泽居下而润下无相成之道所以爲乖中少二女共居一家理应同志各自出适志不同行所以爲异也说而丽乎明柔进而上行得中而应乎刚是以小事吉者此就二体及六五有应释所以小事得吉说而丽乎明不爲邪僻柔进而上行所之在贵得中而应乎刚非爲全弱虽在乖违之时卦爻有此三德故可以行小事而吉也天地睽而其事同以下厯就天地男女万物广明睽义体乖而用合也天高地卑其体悬隔是天地睽也而生成品物其事则同也男女睽而其志通者男外女内分位有别是男女睽也而成家理事其志卽通也万物殊形各自爲象是万物睽也而均于生长其事卽故曰天地聧而其事同也男女聧而其志通也万物睽而其事也睽之时用大矣哉旣明睽理合同之大又叹能用睽之人其德不小睽离之时能建其用使合其通理非大德之人则不可也故曰睽之时用大矣哉也】
　　象曰上火下泽睽君子以同而异注同于通理异于职事疏【正义曰上火下泽睽者动而相背所以爲睽也君子以同而异者佐主治民其意则同各有司存职掌则异故曰君子以同而异也】
　　初九悔亡丧马勿逐自复见恶人无咎注处睽之初居下体之下无应独立悔也与人合志故得悔亡马者必显之物处物之始乖而丧其马物莫能同其私必相显也故勿逐而自复也时方乖离而位乎穷下上无应可援下无权可恃显德自异爲恶所害故见恶人乃得免咎也象曰见恶人以辟咎也音义【丧息浪反注同复音服注同必显一本作必下相显亦然援于眷反下得援同又音袁辟音避】疏【正义曰悔亡者初九处睽离之初居下体之下无应独立所以悔也四亦处下无应独立不乖于已与已合志故得悔亡丧马勿逐自复者时方睽离触目乖阻马之爲物难可隐藏时或失之不相容隐不须寻求必自复故曰丧马勿逐自复也见恶人无咎者处于穷下上无其应无应则无以爲援穷下则无权可恃若标显自异不能和光同尘则必爲恶人所害故曰见恶人无咎见谓逊接之也象曰以辟咎也者恶人不应与之相见而逊接之者以辟咎也】
　　九二遇主于巷无咎注处睽失位将无所安然五亦失位俱求其党出门同趣不期而遇故曰遇主于巷也处睽得援虽失其位未失道也象曰遇主于巷未失道也音义【巷戸绛反说文云里中道也广雅云居也字书作衖】疏【正义曰遇主于巷无咎者九二处睽之时而失其位将无所安五亦失位与已同党同趣相求不假远渉而自相遇适在于巷言遇之不远故曰遇主于巷主谓五也处睽得援咎悔可亡故无咎也象曰未失道者旣遇其主虽失其位亦未失道也】
　　六三见舆曵其牛掣其人天且劓无初有终注凡物近而不相得则凶处睽之时履非其位以阴居阳以柔乘刚志在于上而不和于四二应于五则近而不相比故见舆曵舆曵者履非其位失所载也其牛掣者滞隔所在不进也其人天且劓者四从上取二从下取而应在上九执志不回初虽受困终刚助象曰见舆曵位不当也无初有终遇刚也音义【曵以制反掣昌逝反郑作防云牛角皆踊曰防徐市制反说文作觢之世反云角一俯一仰子夏作契传曰一角仰也苟作骑刘本从说文解依郑天剠也马云剠凿其额曰天劓鱼器反截鼻也王肃作臲臲鱼一反比毗志反下同】疏【正义曰见舆曵其牛掣者处睽之时履非其位以阴居阳以柔乘刚志在上九不与四合二自应五又与已乖欲载其舆被曵失已所载也欲进其牛被牵滞膈所在不能得进也故曰见舆曵其牛掣也其人天且劓无初有终者剠额爲天截鼻爲劓旣处二四之间皆不相得其爲人也四从上刑之故剠其额二从下刑之又截其鼻故曰其人天且劓而应在上九执志不回初虽受困终获刚助故曰无初有终象曰位不当者由位不当故舆被曵遇刚者由遇上九之刚所以有终也】
　　九四睽孤遇元夫交孚厉无咎注无应独处五自应二三与已睽故曰睽也初亦无应特立处睽之时俱在独立同处体下同志者也而已失位比于三五皆与已乖处无所安故求其畴而自托焉故曰遇元夫也同志相得而无疑焉故曰交孚也虽在乖隔志故得行故虽危无咎象曰交孚无咎志行也音义【夫如字】疏【正义曰元夫谓初九也处于卦始故云元也初四俱阳而言夫者盖是丈夫之夫非夫妇之夫也】
　　六五悔亡厥宗噬肤往何咎注非位悔也有应故亡厥宗谓二也噬肤者齧柔也三虽比二二之所噬非妨已应者也以斯而往何咎之有往必合也象曰厥宗噬肤往有庆也音义【噬市制反】疏【正义曰悔亡者失位悔也有应故悔亡也厥宗噬肤往何咎者宗主也谓二也噬肤谓噬三也三虽隔二二之所噬故曰厥宗噬肤也三是阴爻故以肤爲譬言柔脃也二旣噬三卽五可以往而无咎矣故曰往无咎象曰往有庆也者有庆之言善功被物爲物所赖也五虽居尊而不当位与二合德乃爲物所赖故曰往有庆也】
　　上九睽孤见豕负涂载一车先张之弧后说之弧匪宼防媾往遇雨则吉注处睽之极睽道未通故曰睽孤已居炎极三处泽盛睽之极也以文明之极而观至秽之物睽之甚也豕而负涂秽莫过焉至睽将合至殊将通恢诡谲怪道将爲一未至于洽先见殊怪故见豕负涂甚可秽也见盈车吁可怪也先张之弧将攻害也后说之弧睽怪通也四剠其应故爲宼也睽志将通匪宼防媾往不失时睽疑亡也贵于遇雨和阴阳也阴阳旣和羣疑亡也象曰遇雨之吉羣疑亡也音义【弧音胡弓也说吐活反注同一音始鋭反下弧本亦作壶京马郑王肃翟子作壶媾古豆反恢苦回反大也诡女委反异也戾也谲古穴反本亦作决诈也乖也吁况于反剠其京反本或作黥字】疏【正义曰睽孤者处睽之极睽道未通故曰睽孤也见豕负涂者火动而上泽动而下已居炎极三处泽盛睽之极也离爲文明泽爲卑秽以文明之极而观至秽之物事同豕而负涂泥秽莫斯甚矣故曰见豕负涂载一车先张之弧后说之弧者魅盈车怪异之甚也至睽将合至殊将通未至于洽先见殊怪故又见载一车载不言见者爲豕上有见字也见怪若斯惧来害已故先张之弧将攻害也物极则反睽极则通故后说之弧不复攻也匪宼防媾者四剠其应故谓四爲宼暌志旣通匪能爲宼乃得与三爲防媾矣故曰匪宼防媾也往遇雨则吉者雨者阴阳交和之道也众异并消无复疑阻往得和合则吉从之故曰往遇雨则吉象曰羣疑亡也者往与三合如雨之和向之见豕见张弧之疑并消释矣故曰羣疑亡也注正义曰恢诡谲怪道将爲一者庄子内篇齐物论曰无物不然无物不可故爲举莛与楹厉与西施恢诡谲怪道通爲一郭象注云夫莛横而楹纵厉丑而西施好所谓齐者岂必齐形状同规矩哉举纵横好丑恢诡谲怪各然其所然各可其所可卽形虽万殊而性本得同故曰道通爲一也庄子所言以明齐物故举恢诡谲怪至异之物道通爲一得性则同王辅嗣用此文而改通爲将字者明物极则反聧极则通有似引诗断章不必与本义同也】
　　【艮下坎上】
　　蹇利西南不利东北注西南地也东北山也以难之平则难解以难之山则道穷利见大人注往则济也贞吉注爻皆当位各履其正居难履正正邦之道也正道未否难由正济故贞吉也遇难失正吉可得乎音义【蹇纪免反彖及序卦皆云难也王肃徐纪偃反兑宫四世卦难乃旦反卦内及解卦皆同解音蟹上六注同否备鄙反】疏【正义曰蹇难也有险在前畏而不进故称爲蹇利西南不利东北者西南顺位平易之方东北险位阻碍之所世道多难率物以适平易则蹇难可解若入于险阻则弥加拥塞去就之宜理须如此故曰蹇利西南不利东北也利见大人者能济众难惟有大德之人故曰利见大人贞吉者居难之时若不守正而行其邪道虽见大人亦不得吉故曰贞吉也】
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉注蹇难之时非小人之所能用也音义【知音智初六注同中如字郑云和也又张仲反王肃云中适也解卦彖同正邦荀陆本作正国爲汉朝讳】疏【正义曰蹇难也险在前也见险而能止知矣哉者释卦名也蹇者有难而不进能止而不犯故就二体有险有止以释蹇名坎在其外是险在前也有险在前所以爲难若冒险而行或罹其害艮居其内止而不往相时而动非知不能故曰见险而能止知矣哉也蹇利西南往得中也者之于平易救难之理故云往得中也不利东北其道穷者之于险阻更益其难其道弥穷故曰其道穷也利见大人往有功也者往见大人必能除难故曰往有功也当位贞吉以正邦也者二三四五爻皆当位所以得正而吉故曰当位贞吉也以正邦也者居难守正正邦之道故曰以正邦也蹇之时用大矣哉者能于蹇难之时建立其功用以济世者非小人之所能故曰蹇之时用大矣哉也】
　　象曰山上有水蹇注山上有水蹇难之象君子以反身脩德注除难莫若反身脩德疏【正义曰山上有水蹇者山者是岩险水是阻难水积山上弥益危难故曰山上有水蹇君子以反身脩德者蹇难之时未可以进惟宜反求诸身自脩其德道成德立方能济险故曰君子以反身脩德也陆绩曰水在山上失流通之性故曰蹇通水流下今在山上不得下流蹇之象陆绩又曰水本应山下今在山上终应反下故曰反身处难之世不可以行只可反自省察脩已德用乃除难君子通达道畅之时并济天下处穷之时则独善其身也】
　　初六往蹇来誉注处难之始居止之初独见前识覩险而止以待其时知矣哉故往则遇蹇来则得誉象曰往蹇来誉宜待也音义【宜待也张本作宜时也郑本宜待时也】疏【正义曰往蹇来誉者初六处蹇之初往则遇难来则得誉初居艮始是能见险而止见险不往则是来而得誉故曰往蹇来誉象曰宜待者旣往则遇蹇宜止以待时也】
　　六二王臣蹇蹇匪躬之故注处难之时履当其位居不失中以应于五不以五在难中私身远害执心不回志匡王室者也故曰王臣蹇蹇匪躬之故履中行义以存其上处蹇以此未见其尤也象曰王臣蹇蹇终无尤也音义【远袁万反】疏【正义曰王臣蹇蹇匪躬之故者王谓五也臣谓二也九五居于王位而在难中六二是五之臣往应于五履正居中志匡王室能渉蹇难而往济蹇故曰王臣蹇蹇也尽忠于君匪以私身之故而不往济君故曰匪躬之故象曰终无尤者处难以斯岂有过尤也】
　　九三往蹇来反注进则入险来则得位故曰往蹇来反爲下卦之主是内之所恃也象曰往蹇来反内喜之也音义【喜如字徐许意反犹好也】疏【正义曰往蹇来反者九三与坎爲邻进则入险故曰往蹇来则得位故曰来反象曰内喜之者内卦三爻惟九三一阳居二阴之上是内之所恃故云内喜之也】
　　六四往蹇来连注往则无应来则乘刚往来皆难故曰往蹇来连得位履正当其本实虽遇于难非妄所招也象曰往蹇来连当位实也音义【连力善反马云亦难也郑如字迟久之意】疏【正义曰马云连亦难也郑云迟久之意六四往则无应来则乘刚往来皆难故曰往蹇来连也象曰当位实者明六四得位履正当其本实而往来遇难者乃数之所招非邪妄之所致也故曰当位实也】
　　九五大蹇朋来注处难之时独在险中难之大者也故曰大蹇然居不失正履不失中执德之长不改其节如此则同志者集而至矣故曰朋来也象曰大蹇朋来以中节也音义【长良反】疏【正义曰九五处难之时独在险中难之大者也故曰大蹇然得位履中不改其节如此则同志者自远而来故曰朋来象曰以中节者得位居中不易其节故致朋来故云以中节也注正义曰同志者集而至矣者此以同志释朋来之义郑注论语云同门曰朋同志曰友此对文也通而言之同志亦是朋党也】
　　上六往蹇来硕吉利见大人注往则长难来则难终难终则众难皆济志大得矣故曰往蹇来硕吉险夷难解大道可兴故曰利见大人也象曰往蹇来硕志在内也注有应在内往则失之来则志志在内也利见大人以从贵也音义【长之丈反】疏【正义曰硕大也上六难终之地不宜更有所往往则长难故曰往蹇也来则难终难终则众难皆济志大得矣故曰来硕吉也险夷难解大道可兴宜见大人以道化故曰利见大人也象曰志在内也者有应在三是志在内也应既在内往则失之来则得之所以往则有蹇来则硕吉也以从贵者贵谓阳也以阴从阳故云以从贵也】
　　【坎下震上】
　　解利西南注西南众也解难济险利施于众也亦不困于东北故不言不利东北也无所往其来复吉有攸往夙吉注未有善于解难而迷于处安也解之爲义解难而济厄者也无难可往以解来复则不失中有难而往则以速爲吉也无难则能复其中有难则能济其厄也音义【解音蟹序卦云缓也震宫二世卦解之爲义之解音蟹下以解来复同厄或作危】疏【正义曰解者卦名也然解有两音一音佳买反一音谐买反解谓解难之初解谓旣解之后彖称动而免乎险明非救难之时故先儒皆读爲解序卦云物不可以终难故受之以解解者缓也然则解者险难解释物情舒缓故爲解也解利西南者西南坤位坤是众也施解于众则所济者故曰解利西南也无所往者上言解难济险利施于众此下明救难之时诫其可否若无难可往则以来复爲吉若有难可往则以速赴爲善故云无所往其来复吉有攸往夙吉设此诫者褚氏云世有无事求功故诫以无难宜静亦有待败乃救故诫以有难须速也】彖曰解险以动动而免乎险解注动乎险外故谓之免免险则解故谓之解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼注天地否结则雷雨不作交通感散雷雨乃作也雷雨之作则险厄者亨否结者散故百果草木皆甲坼也解之时大矣哉注无所而不释也难解之时非治难时故不言用体尽于解之名无有幽隐故不曰义音义【解音蟹自此尽初六注皆同坼勑宅反说文云裂也广雅云分也马陆作宅云根也否备鄙反亨许庚反】疏【正义曰解险以动动而免乎险解者此就二体以释卦名遇险不动无由解难动在险中亦未能免咎今动于险外即是免脱于险所以爲解也解利西南往得众者解之爲义兼济爲美往之西南得施解于众所以爲利也其来复吉乃得中也者无难可解退守静黙得理之中故云乃得中也有攸往夙吉往有功也者解难能速则不失其几故往有功也天地解而雷雨作雷雨作而百果草木皆甲坼者此因震坎有雷雨之象以广明解义天地解缓雷雨乃作雷雨既作百果草木皆孚甲开坼莫不解散也解之时大矣哉者结叹解之大也自天地至于草木无不有解岂非大哉】
　　象曰雷雨作解君子以赦过宥罪音义【宥音又京作尤】疏【正义曰赦谓放免过谓误失宥谓寛宥罪谓故犯过轻则赦罪重则宥皆解缓之义也】
　　初六无咎注解者解也屯难盘结于是乎解也处蹇难始解之初在刚柔始散之际将赦罪厄以夷其险处此之时不烦于位而无咎也象曰刚柔之际义无咎也注或有过咎非其理也义犹理也疏【正义曰夫险难未夷则贱弱者受害然则蹇难未解之时柔弱者不能无咎否结既释之后刚强者不复陵暴初六处蹇难始解之初在刚柔始散之际虽以柔弱处无位之地逄此之时不虑有咎故曰初六无咎也象曰义无咎者义犹理也刚柔旣散理必无咎或有过咎非理之常也故曰义无咎也注正义曰或有过咎非其理也或本无此八字】
　　九二田三狐得黄矢贞吉注狐者隐伏之物也刚中而应爲五所任处于险中知险之情以斯解物能隐伏也故曰田三狐也黄理中之称也矢也田而三狐得乎理中之道不失枉直之实能全其正者也故曰田三狐得黄矢贞吉也象曰九二贞吉得中道也音义【任而鸩反解佳买反称尺证反枉纡往反】疏【正义曰田获三狐者狐是隐伏之物三爲成数举三言之搜备尽九二以刚居中而应于五爲五所任处于险中知险之情以斯解险无险不济能获隐伏如似田猎而窟中之狐故曰田三狐得黄矢贞吉者黄中之称矢也田而三狐得乎理中之道不失枉之实能全其正者也故曰得黄矢贞吉也象曰得中道也者明九二位既不当所以得贞吉者由处于中得乎理中之道故也】
　　六三负且乘致宼至贞吝注处非其位履非其正以附于四用夫柔邪以自媚者也乘二负四以容其身宼之来也自已所致虽幸而免正之所贱也象曰负且乘亦可丑也自我致戎又谁咎也音义【乘如字王肃绳证反邪似嗟反致戎本又作致宼】疏【正义曰负且乘致宼至者六三失正无应下乘于二上附于四卽是用夫邪佞以自说媚者也乘者君子之器也负者小人之事也施之于人卽在车骑之上而负于物也故宼盗知其非已所有于是竞欲夺之故曰负且乘致宼至也贞吝者负乘之人正其所鄙故曰贞吝也象曰亦可丑也者天下之丑多矣此是其一故曰亦可丑也自我致戎又谁咎也者言此宼难由已之招非是他人致此过咎故曰又谁咎也】九四解而拇朋至斯孚注失位不正而比于三故三得附之爲其拇也三爲之拇则失初之应故解其拇然后朋至而信矣象曰解而拇未当位也音义【解佳买反注同拇茂后反陆云足大指王肃云手大指荀作母比毗志反】疏【正义曰解而拇朋至斯孚者而汝也拇足大指也履于不正与三相比三从下来附之如指之附足四有应在初若三爲之拇则失初之应故必解其拇然后朋至而信故曰解而拇朋至斯孚象曰未当位者四若当位履正卽三爲邪媚之身不得附之也旣三不得附四则无所解今须解拇由不当位也】
　　六五君子维有解吉有孚于小人注居尊履中而应乎刚可以有解而吉矣以君子之道解难释险小人虽闇犹知服之而无怨矣故曰有孚于小人也象曰君子有解小人退也音义【解音蟹注有解及象并下注爲解之极同解难之解佳买反】疏【正义曰君子维有解吉者六五居尊履中而应于刚是有君子之德君子当此之时可以解于险难维辞也有解于难所以吉故曰君子维有解吉也有孚于小人者以君子之道解难则小人皆信服之故曰有孚于小人也象曰君子有解小人退者小人谓作难者信君子之德故退而畏服之】
　　上六公用射隼于髙墉之上之无不利注初爲四应二爲五应三不应上失位负乘处下体之上故曰高墉墉非隼之所处髙非三之所履上六居动之上爲解之极将解荒悖而除秽乱者也故用射之极而后动成而后举故必之而无不利也象曰公用射隼以解悖也音义【射食亦反下注同隼茍尹反毛诗草木鸟兽疏云鹞墉音容马云城也将解之解佳买反象同悖布内反象同】疏【正义曰隼者贪残之鸟鹯鹞之属墉墙也六三失位负乘不应于上即是罪衅之人故以譬于隼此借飞鸟爲喩而居下体之上其犹隼处高墉隼之爲鸟宜在山林集于人家髙墉必爲人所缴射以譬六三处于髙位必当被人所诛讨上六居动之上爲解之极将解荒悖而除秽乱故用射之也极而后动成而后举故必获之而无不利故曰公用射隼于髙墉之上之无不利也公者臣之极上六以阴居上故谓之公也象曰解悖也者悖逆也六三失位负乘不应于上是悖逆之人也上六居动之上能除解六三之荒悖故云以解悖也】
　　【兑下艮上】
</div>
    <div class="pagination">
<a href="周易注疏_page8.html">上一页</a><span>...</span><a href="周易注疏_page4.html">4</a><a href="周易注疏_page5.html">5</a><a href="周易注疏_page6.html">6</a><a href="周易注疏_page7.html">7</a><a href="周易注疏_page8.html">8</a><span class="current-page">9</span><a href="周易注疏_page10.html">10</a><a href="周易注疏_page11.html">11</a><a href="周易注疏_page12.html">12</a><a href="周易注疏_page13.html">13</a><a href="周易注疏_page14.html">14</a><span>...</span><a href="周易注疏_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
