<!DOCTYPE html>
<html>
<head>
    <meta charset="UTF-8">
    <title>周易集解 - 第 28 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集解 - 第 28 页/共 81 页</h1>
    <div class="content">　　虞翻曰：坎为内也。四阴小，故“约”。艮为牖，坤为户，艮小光照户牖之象；贰用缶。故“内约自牖”。得位承五，故“无咎”。
　　崔觐曰：于重险之时，居多惧之地，近三而得位，比五而承阳。修其絜诚，进其忠信，则虽祭祀省薄，明德惟馨。故曰“樽酒簋，贰用缶”。内约，文王于纣时行此道，从羑里内约，卒免于难，故曰“自牖，终无咎也”。
　
　　《象》曰：樽酒簋，刚柔际也。
　　虞翻曰：乾刚坤柔，震为交，故曰“刚柔际也”。
　
　　九五：坎不盈，禔既平，无咎。
　　虞翻曰：盈，溢也。艮为止，谓水流而不盈。坎为平。禔，安也。艮止坤安，故“禔既平”。得位正中，故“无咎”。
　
　　《象》曰：坎不盈，中未光大也。
　　虞翻曰：体屯五中，故未光大也。
　
　　上六：系用徽纆，寘于丛棘，三岁不得，凶。
　　虞翻曰：徽纆，黑索也。观巽为绳，艮为手，上变入坎。故“系用徽纆”。寘，置也。坎多心，故“丛棘”。狱外种九棘，故称“丛棘”。二变则五体剥，剥伤坤杀，故“寘于丛棘”也。不得，谓不得出狱。艮止坎狱。乾为岁，五从乾来，三非其应，故曰“三岁不得，凶”矣。
　
　　《象》曰：上六失道，凶三岁也。
　　《九家易》曰：坎为丛棘，又为法律。
　　案《周礼》：王之外朝，左九棘，右九棘，面三槐，司寇公卿议狱于其下。害人者，加明刑。任之以事。上罪三年而舍，中罪二年而舍，下罪一年而舍也。
　
　　案：坎于木坚而多心，丛棘之象也。坎下巽爻，巽为绳直，“系用徽纆”也。马融云：徽纆，索也。刘表云：三股为徽，两股为纆，皆索名。以系缚其罪人矣。
　
　　《序卦》曰：陷必有所丽，故受之以离。离者，丽也。
　　崔觐曰：物极则反。坎虽陷于地，必有所丽于天，而受之以离也。
　
 (离下离上)。离：利贞，亨。
　　虞翻曰：坤二五之乾，与坎旁通。于爻，遯初之五，柔丽中正，故“利贞，亨”。
　
　　畜牝牛，吉。
　　虞翻曰：畜，养也。坤为牝牛。乾二五之坤成坎，体颐养象。故“畜牝牛，吉”。俗说皆以离为牝牛，失之矣。
　
　　《彖》曰：离，丽也。
　　荀爽曰：阴丽于阳，相附丽也。亦为别离，以阴隔阳也。离者，火也。托于木，是其附丽也。烟焰飞升，炭灰降滞，是其别离也。
　
　　日月丽乎天。
　　虞翻曰：乾五之坤成坎，为月；离为日。日月丽天也。
　
　　百谷草木丽乎也。
　　虞翻曰：震为百谷，巽为草木，坤为地。乾二五之坤成坎。震体屯。屯者，盈也。盈天地之间者唯万物，万物出震，故“百谷草木丽乎地”。
　
　　重明以丽乎正，乃化成天下。
　　虞翻曰：两象，故重明。正谓五阳。阳变之坤来化乾，以成万物，谓离日“化成天下”也。
　
　　柔丽乎中正，故亨。
　　虞翻曰：柔谓五阴，中正谓五伏阳。出在坤中，畜牝牛。故“中正”而“亨”也。
　
　　是以畜牝牛吉也。
　　荀爽曰：牛者，土也。生土于火。离者，阴卦。牝者，阴性，故曰“畜牝牛吉”矣。
　
　　《象》曰：明两作离，
　　虞翻曰：两谓日与月也。乾五之坤成坎，坤二之乾成离，离坎日月之象，故“明两作离”。作，成也。日月在天，动成万物，故称作矣。或以日与火为明。两作也。
　
　　大人以继明照于四方。
　　虞翻曰：阳气称大人，则乾五大人也。乾二五之光，继日之明。坤为方，二五之坤。震东兑西，离南坎北，故曰“照于四方”。
　
　　初九：履错然，敬之，无咎。
　　荀爽曰：火性炎上，故初欲履错于二。二为三所据。故“敬之”则“无咎”矣。
　
　　《象》曰：履错之敬，以辟咎也。
　　王弼曰：错然，敬慎之貌也。处离之始，将进其盛，故宜慎所履。以敬为务，辟其咎也。
　
　　六二：黄离，元吉。《象》曰：黄离元吉，得中道也。
　　侯果曰：此本坤爻，故云“黄离”。来得中道，所以“元吉”也。
　
　　九三：日昃之离，
　　荀爽曰：初为日出，三为日昃，以喻君道衰也。
　
　　不鼓缶而歌，则大耋之嗟，凶。
　　《九家易》曰：鼓缶者以目下视。离为大腹，瓦缶之象，谓不取二也。歌者口仰向上，谓兑为口，而向上取五也。日昃者，向下也。今不取二，而上取五，则上九耋之阳称大也。嗟者，谓上被三夺五，忧嗟穷凶也。火性炎上，故三欲取五也。
　
　　《象》曰：日昃之离，何可久也。
　　《九家易》曰：日昃当降，何可久长。三当据二，以为鼓缶，而今与四同取于五，故曰“不鼓缶而歌”也。
　
　　九四：突如，其来如，焚如，死如，弃如。
　　荀爽曰：阳升居五，光炎宣扬，故“突如”也。阴退居四，灰炭降坠，故“其来如”也。阴以不正，居尊乘阳。历尽数终，天命所诛。位丧民畔，下离所害。故“焚如”也。以离入坎，故“死如”也。火息灰损，故“弃如”也。
　
　　《象》曰：突如，其来如，无所容也。
　　《九家易》曰：在五见夺，在四见弃，故“无所容也”。
　
　　六五：出涕沱若，
　　荀爽曰：六五阴柔，退居于四，出离为坎，故“出涕沱若”。而下，以顺阴阳也。
　
　　戚嗟若，吉。
　　虞翻曰：坎为心，震为声，兑为口，故“戚嗟若”。动而得正，尊丽阳，故“吉”也。
　
　　《象》曰：六五之吉，离王公也。
　　《九家易》曰：戚嗟顺阳，附丽于五，故曰“离王公也”。阳当居五，阴退还四，五当为王。三则三公也。四处其中，附上下矣。
　
　　上九：王用出征，有嘉折首，获匪其丑，无咎。
　　虞翻曰：王谓乾。乾二五之坤成坎，体师象；震为出，故“王用出征”。首谓坤。二五来折乾，故“有嘉折首”。丑，类也。乾征得坤阴类，乾阳物，故“获非其丑，无咎”矣。
　
　　《象》曰：王用出征，以正邦也。
　　虞翻曰：乾五出征坤，故“正邦也”。


卷七 

　　《序卦》曰：有天地然后有万物，有万物然后有男女，有男女然后有夫妇，有夫妇然后有父子，有父子然后有君臣，有君臣然后有上下，有上下然后礼义有所错。
　　韩康伯曰：言咸卦之义也。咸柔上而刚下，感应以相与。夫妇之象，莫美乎斯。人伦之道，莫大夫妇。故夫子殷勤深述其义，以崇人伦之始，而不系之离也。先儒以乾至离为上经，天道也；咸至未济为下经，人事也。夫易六画成卦，三材必备，错综天人，以效变化，岂有天道人事偏于上下哉。斯盖守文而不求义，失不远矣。
　
 (艮下兑上)。咸：亨，利贞，取女吉。
</div>
    <div class="pagination">
<a href="周易集解_page27.html">上一页</a><span>...</span><a href="周易集解_page23.html">23</a><a href="周易集解_page24.html">24</a><a href="周易集解_page25.html">25</a><a href="周易集解_page26.html">26</a><a href="周易集解_page27.html">27</a><span class="current-page">28</span><a href="周易集解_page29.html">29</a><a href="周易集解_page30.html">30</a><a href="周易集解_page31.html">31</a><a href="周易集解_page32.html">32</a><a href="周易集解_page33.html">33</a><span>...</span><a href="周易集解_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
