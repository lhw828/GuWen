<!DOCTYPE html>
<html>
<head>
    <meta charset="UTF-8">
    <title>周易程朱传义折衷 - 第 24 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易程朱传义折衷 - 第 24 页/共 27 页</h1>
    <div class="content">　　【巽下巽上】
　　程子曰序卦旅而无所容故受之以巽巽者入也覉旅亲寡非巽顺何所取容苟能巽顺虽旅困之中何往而不能入巽所以次旅也为卦一隂在二阳之下巽顺于阳所以为巽也
　　巽小亨利有攸往利见大人
　　程子曰卦之才可以小亨利有攸往利见大人也巽与兊皆刚中正巽兊义亦相类而兊则亨巽乃小亨者兊阳之为也巽隂之为也兊柔在外用柔也巽柔在内性柔也巽之亨所以小也
　　朱子曰巽入也一隂伏于二阳之下其性能巽以入也其象为风亦取入义隂为主故其占为小亨以隂从阳故又利有所往然必知所从乃得其正故又曰利见大人也
　　愚曰隂承阳成巽隂承阳可以亨矣隂为小故曰小亨刚在二五而得中正是以利有攸往柔在初四而顺刚是以利见大人此巽所以小亨也
　　彖曰重巽以申命
　　程子曰重巽者上下皆巽也上顺道以出命下奉命而顺从上下皆顺重巽之象也又重为重复之义君子体重巽之义以申复其命令申重复也丁宁之谓也
　　刚巽乎中正而志行柔皆顺乎刚是以小亨利有攸徃利见大人
　　程子曰以卦才言也阳刚居巽而得中正巽顺于中正之道也阳性上其志在以中正之道上行也又上下之柔皆巽顺于刚其才如是虽内柔可以小亨也巽顺之道无往不能入故利有攸往巽顺虽善道必知所从能巽顺于阳刚中正之大人则为利故利见大人也如五二之阳刚中正大人也巽顺不于大人未必不为过也
　　愚曰彖曰重巽申命者何巽为命内巽命之始外巽申前之命巽而逹之于外夫举天下而听命于一人不有巽以入之不有重巽以申之几何而不扞格龃龉哉此以二体言巽也曰刚巽乎中正而志行者何巽讼之变也讼变六三而之四故上下皆成巽九二之刚巽乎中也九五之刚巽乎中正也五之大人有刚健之徳巽就乎中正之位使刚不过中健不戾正然后为无不成欲无不遂而其志得行焉此以讼三四相易而言九五巽之中正所以利有攸往也曰柔皆顺乎刚者何九二之刚巽乎中而初六之柔顺之九五之刚巽乎中正而六四之柔顺之刚巽者二五也顺刚者初与四也柔皆顺乎刚则隂柔亨故曰小亨此以三与四利见大人而言巽也
　　象曰随风巽君子以申命行事
　　程子曰两风相重随风也随相继之义君子观重巽相继以顺之象而以申命令行政事随与重上下皆顺也上顺下而出之下顺上而从之上下皆顺重巽之义也命令政事顺理则合民心而民顺从矣愚曰一风动一风随命而又命之象故君子体之以申命行事夫命为事而发者也盘庚三篇为迁都设大诰一篇为黜殷设无事而命则民翫有事而不命则民惑
　　初六进退利武人之贞象曰进退志疑也利武人之贞志治也
　　程子曰六以隂柔居卑巽而不中处最下而承刚过于卑巽者也隂柔之人卑巽大过则志意恐畏而不安或进或退不知所从其所利在武人之贞若能用武人刚贞之志则为宜也勉为刚贞则无过卑恐惧之失矣进退不知所安者其志疑惧也利用武人之刚贞以立其志则其志治也治谓修立也
　　朱子曰初以隂居下为巽之主卑巽之过故为进退不果之象若以武人之正处之则有以济其所不及而得所宜矣
　　愚曰巽为进退为不果故初六言进退而继之以利武人之贞欲其果也卦互兊兊为右为刑杀有武人象武人刚决者也得武人之贞以治其志则疑可祛懦可立而见义必为不至疑而且进且退矣此教初六以顺刚而勿疑也志疑则进退不决志治则果决不疑故曰巽徳之制也
　　九二巽在牀下用史巫纷若吉无咎象曰纷若之吉得中也
　　程子曰二居巽时以阳处隂而在下过于巽者也牀人之所安巽在牀下是过于巽过所安矣人之过于卑巽非恐怯则谄说皆非正也二实刚中虽巽体而居柔为过于巽非有邪心也恭巽之过虽非正可以逺耻辱絶怨咎亦吉道也史巫者通诚意于神明者也纷若多也茍至诚安于谦巽能使通其诚意者多则吉而无咎谓其诚足以动人也人不察其诚意则以过巽为谄矣二以居柔在下为过巽之象而能使通其诚意者众多纷然由得中也阳居中为中实之象中既诚实人自当信之以诚意则非谄畏也所以吉而无咎
　　朱子曰二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道逹则可以吉而无咎亦竭诚意以祭祀之吉占也
　　愚曰巽卦有牀象又巽卑也为木为股两木卑而股见焉牀也牀下则卑而又卑谓二在重巽之下也二有刚徳而处隂位又在下体过乎巽者也二大臣位卦中互兊兊为口舌为使巫圣人曰二之卑巽用之为大臣则流于谄曲而巽为失用之为史巫则虽以口舌媚神言辞纷若而二之中实孚诚相感而巽未为不善此其所以吉也象曰纷若之吉得中也言得中之孚诚所以虽纷若而吉也
　　九三频巽吝象曰频巽之吝志穷也
　　程子曰三以阳处刚不得其中又在下体之上以刚亢之质而居巽顺之时非能巽者勉而为之故屡失也居巽之时处下而上临之以巽又四以柔巽相亲所乗者刚而上复有重刚虽欲不巽得乎故频失而频巽可吝也三之才质本非能巽而上临之以巽承重刚而履刚势不得行其志故频失而频巽是其志穷困可吝之甚也
　　朱子曰过刚不中居下之上非能巽者勉为屡失吝之道也故其象占如此
　　愚曰志穷不若志疑志疑不若志治志治巽之果者也志疑则进退不决志穷则频数卑巽而吝九三巽不由中其志穷屈屡卑以下人防其刚者也
　　六四悔亡田获三品象曰田获三品有功也
　　程子曰隂柔无援而承乗皆刚宜有悔也而四以隂居隂得巽之正在上体之下居上而能下也居上之下巽于上也以巽临下巽于下也善处如此故得悔亡所以得悔亡以如田之获三品也田获三品及于上下也田猎之获分三品一为干豆一供賔客与充庖一颁徒御四能巽于上下之阳如田之获三品谓遍及上下也四之地本有悔以处之至善故悔亡而复有功天下之事茍善处则悔或可以为功也巽于上下如田之获三品而遍及上下成巽之功也朱子曰隂柔无应承乗皆刚宜有悔也而以隂居隂处上之下故得悔亡而又为卜田之吉占也三品者一为干豆一为賔客一以充庖
　　愚曰初六所谓利武人之贞者正谓六四也六四巽以顺五非若初六之进退也其志治故疑悔皆亡其用如武人之贞故田获三品此柔顺乎刚利见九五之大人而有功也初六逺于五故志疑而进退六四近于五故志治而有功
　　九五贞吉悔亡无不利无初有终先庚三日后庚三日吉象曰九五之吉位正中也
　　程子曰五居尊位为巽之主命令之所出也处得中正尽巽之善然巽者柔顺之道所利在贞非五之不足在巽当戒也既贞则吉而悔亡无所不利贞正中也处巽出令皆以中正为吉柔巽而不贞则有悔安能无所不利也命令之出有所变更也无初始未善也有终更之使善也若已善则何用命也何用更也先庚三日后庚三日吉出命更改之道当如是也甲者事之端也庚者变更之始也十干戊己为中过中则变故谓之庚事之改更当原始要终如先甲后甲之义如是则吉也解在蛊卦九五之吉以处正中也得正中之道则吉而其悔亡也正中谓不过无不及无过不及正得其中也处柔巽与出命令唯得中为善失中则悔也
　　朱子曰九五刚徤中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也
　　愚闻刘文谦先生曰蛊之六五柔也而其变以刚则为巽矣故爻辞曰正吉悔亡无不利无初有终言巽之所頼者独九五之正虽失之于始因更而有终也夫蛊蔽事之积也蛊而无所始则极壊而后已故蛊当振作之于始而谓之甲巽卑柔之积也巽而无所终则风靡而已矣故巽当变更之于终而谓之庚蛊彖言终则有始则不可以不圗其始巽五言无初有终则不可以不圗其终此甲庚二义圣人特于蛊巽之卦发之也爻词凡两言吉徳以贞为吉命以申为吉此二吉者非九五以刚徳而位中正不能故曰九五之吉位正中也
　　上九巽在牀下丧其资斧贞凶象曰巽在牀下上穷也防其资斧正乎凶也
　　程子曰牀人所安也在牀下过所安之义也九居巽之极过于巽也资所有也斧以断也阳刚本有断以过巽而失其刚断失其所有防资斧也居上而过巽至于自失在正道为凶也巽在牀下过于巽也处卦之上巽至于穷极也居上而过极于巽至于自失得为正乎乃凶道也巽本善行故疑之曰得为正乎复断之曰乃凶也
　　朱子曰巽在牀下过于巽者也防其资斧失所以断也如是则虽正亦凶矣居巽之极失其刚阳之徳故其象占如此
　　愚曰上九亦言牀下者何巽之极也巽之极者以不巽之极也谚曰敢于凌人者必敢于下人上亢而穷所以巽在牀下焉二巽牀下无资斧可防未见其害上巽牀下有资斧而防之正是凶也资者惟辟作福之具斧者惟辟作威之具也平王假晋文侯以彤弓矢而周以东惠王假齐桓公以存三亡国而周以替防资斧之凶也
　　【兊下兊上】
　　程子曰序卦巽者入也入而后说之故受之以兊兊者说也物相入则相说相说则相入兊所以次巽也
　　兊亨利贞
　　程子曰兊说也说致亨之道也能说于物物莫不说而与之足以致亨然为说之道利于贞正非道求说则为邪谄而有悔咎故戒利贞也
　　朱子曰兊说也一隂进乎二阳之上喜之见乎外也其象为泽取其説万物又取坎水而塞其下流之象卦体刚中而柔外刚中故说而亨柔外故利于正盖说有亨道而其妄说不可以不戒故其占如此又柔外故为说亨刚中故能利正亦一义也
　　愚曰兊虽亨必曰利贞者我之说人必求诸道人之说我必求诸非道而后足以为兊之正兊利于正戒其妄相说也
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　程子曰兊之义说也一隂居二阳之上隂说于阳而为阳所说也阳刚居中中心诚实之象柔爻在外接物和柔之象故为说而能贞也利贞说之道宜贞也卦有刚中之徳能贞者也说而能贞是以上顺天理下应人心说道之至正至善者也若夫违道以干百姓之誉者茍说之道违道不顺天干誉非应人茍取一时之说耳非君子之正道君子之道其说于民如天地之施感于其心而说服无斁故以之先民则民心说随而忘其劳率之以犯难则民心说服于义而不恤其死说道之大民莫不知劝劝谓信之而勉力顺从人君之道以人心说服为本故圣人賛其大应应对之应
　　愚曰说万物者莫说乎泽故彖曰兊说也曰刚中而柔外者何兑巽之反也反初六而为上六反六四而为六三柔皆说乎外二五以刚而不失其中此以巽反兑而言兑也惟刚中故说而惟柔柔外故利于正又柔外为说亨刚中故利贞二说皆通兑虽为说而不可以妄说故曰说以利贞是以顺乎天而应乎人此一句疑是繇词盖彖中言是以者皆引文王繇词而发明之也天无私刚中而贞所以顺乎天人不能无私柔外而说所以应乎人此以二五三上而言兑也曰说以先民说以犯难者何郭氏曰说在事为之先则民可忘劳说在患难之先则民可忘死夫民岂乐于劳与死哉上之人有说道以鼓舞之彼犯险阻蹈白刄所甘心焉耳孟子曰以逸道使民虽劳不怨以生道杀民虽死不怨杀者逸道生道即说道也此广说之义大也
　　象曰丽泽兑君子以朋友讲习
　　程子曰丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可说莫若朋友讲习朋友讲习固可说之大者然当明相益之象
　　康节邵子曰兑说也其他皆有所害惟朋友讲习无说于此故言其极也
　　愚曰说于物者有害亦有厌说于道者无害亦无厌始也讲习而说及深造自得则乐矣
　　初九和兑吉象曰和兑之吉行未疑也
　　程子曰初虽阳爻居说体而在最下无所系应是能卑下和顺以为说而无所偏私者也以和为说而无所偏私说之正也阳刚则不卑居下则能巽处说则能和无应则不偏处说如是所以吉也有求而利则涉于邪谄初随时顺处心无所系无所为也以利而已是以吉也象又以其处说在下而非中正故云行未疑也其行未有可疑谓未见其有失也若得中正则无是言也说以中正为本爻直陈其义象则推而尽之
　　愚曰九以阳徳之刚处兑说之初无应于四与二同徳而相亲比和说者也两刚相和说而不流吉莫大焉象曰行未疑何谓也初九逺于六三无嫌于说小人九二未疑也二之上巽巽为不果疑也二未涉巽未疑也观此见初与二可谓道义之说二有位初无位贵贱之势如是其悬絶也二刚徳初亦刚两刚之情如此其落落也然初和二而说正二受初而无疑岂非道义之合与子思顔班之从费惠公乐正裘牧仲之从孟献子类此
　　九二孚兑吉悔亡象曰孚兑之吉信志也
　　程子曰二承比隂柔隂柔小人也说之则当有悔二刚中之徳孚信内充虽比小人自守不失君子和而不同说而不失刚中故吉而悔亡非二之刚中则有悔矣以自守而亡也心之所存为志二刚实居中孚信存于中也志存诚信岂至说小人而自失乎是以吉也
　　朱子曰刚中为孚居隂为悔占者以孚而说则吉而悔亡矣
　　愚曰二近比六三小人而无应于九五之君君臣扞格宜悔且凶然二以阳刚中实之孚履柔爻大臣之位诚可以动金石信可以及豚鱼而况于君乎一孚上彻君臣相说而悔亡矣象曰信志也言五信二之诚心也
　　六三来兑凶象曰来兑之凶位不当也
　　程子曰六三隂柔不中正之人说不以道者也来兑就之以求说也比于在下之阳枉已非道就以求说所以凶也之内为来上下俱阳而独之内者以同体而隂性下也失道下行也自处不中正无与而妄求说所以凶也
　　朱子曰隂柔不中正为兑之主上无所应而反来就二阳以求其说凶之道也
　　九四商兑未宁介疾有喜象曰九四之喜有庆也程子曰四上承中正之五而下比柔邪之三虽刚阳而处非正三隂柔阳所说也故不能决而商度未宁谓拟议所从而未决未能有定也两间谓之介分限也地之界则加田义乃同也故人有节守谓之介若介然守正而疾逺邪恶则有喜也从五正也说三邪也四近君之位若刚介守正疾逺邪恶将得君以行道福庆及物为有喜也若四者得失未有定系所从耳所谓喜者若守正而君说之则得行其刚阳之道而福庆及物也
　　朱子曰四上承九五之中正而下比六三之柔邪故不能决而商度所说未能有定然质本阳刚故能介然守正而疾恶柔邪也如此则有喜矣象占如此为戒深矣
　　九五孚于剥有厉象曰孚于剥位正当也
　　程子曰九五得尊位而处中正尽说道之善矣而圣人复设有厉之戒盖尧舜之盛未尝无戒也戒所当戒而已虽圣贤在上天下未尝无小人然不敢肆其恶也圣人亦说其能革面也彼小人者未尝不知圣贤之可说也如四凶处尧朝隠恶而顺命是也圣人非不知其终恶也取其畏罪而彊仁耳五若诚心信小人之假善为实而不知其包藏则危道也小人者僃之不至则害于善圣人为戒之意深矣剥者消阳之名隂消阳者也盖指上六故孚于剥则危也以五在说之时而宻比于上六故为之戒虽舜之圣且畏巧言令色安得不戒也说之惑人易入而可惧也如此戒孚于剥者以五所处之位正当戒也宻比隂柔有相说之道故戒在信之也
　　朱子曰剥谓隂能剥阳者也九五阳刚中正然当说之时而居尊位宻近上六上六隂柔为说之主处说之极能妄说以剥阳者也故其占但戒以信于上六则有危也
　　愚曰诸家多谓九五以正当之位而信小人有危之道观爻象词气殆未然也夫剥者以隂消阳之名上六之引兑欲引隂而剥阳者也使九五而信之则失其所以为君矣凶可必也岂特有危之道而已哉象曰孚于剥位正当也此非不足于九五之辞也葢谓九五之刚能孚于剥如尧之孚信行乎四凶而四凶不得以害尧之治也然犹曰有厉何哉巧言令色孔壬固尧之所畏而佞人云者孔子之所谓殆而欲逺之今兑之九五一隂在上欲引其类以剥阳能无危乎此舜所以卒欲去四凶也兑之二五皆曰孚二五皆中实也故曰孚二之孚信于五五之孚信于上六此如诗万邦作孚之孚非信所能尽也故象曰孚于剥位正当也人惟其正也而后邪说不得以相乱事惟其当也而后巧言不得以相易九五之所居者正且当也此其所以能孚于剥与
　　上六引兑象曰上六引兑未光也
　　程子曰他卦至极则变兑为说极则愈说上六成说之主居说之极说不知已者也故说既极矣又引而长之然而不至悔咎何也曰方言其说不知已未见其所说善恶也又下乗九五之中正无所施其邪说六三则承乗皆非正是以有凶说既极矣又引而长之虽说之之心不已而事理已过实无所说事之盛则有光辉既极而彊引之长其无意味甚矣岂有光也未非必之辞象中多用非必能有光辉谓不能光也
　　朱子曰上六成说之主以隂居说之极引下二阳相与为说而不能必其从也故九五当戒而此爻不言其吉凶














　　周易程朱传义折衷卷三十
<经部,易类,周易程朱传义折衷>
　　钦定四库全书
　　周易程朱传义折衷卷三十一
　　元　赵采　撰
　　【坎下巽上】
　　程子曰序卦兑者说也说而后散之故受之以涣说则舒散也人之气忧则结聚说则舒散故说有散义涣所以继兑也为卦风行于氷上水遇风则涣散所以为涣也
　　涣亨王假有庙利涉大川利贞
　　程子曰涣离散也人之离散由乎中人心离则散矣治乎散必由于中能收合人心则散可聚也故卦之义皆主于中利贞合涣散之道在乎正固也
　　朱子曰涣散也为卦下坎上巽风行水上离披解散之象故为涣其变则本自渐卦九来居二而得中六往居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利涉大川其曰利贞则占者之深戒也
　　愚曰涣有二义有以涣为羙者屯难解释四海防同是也有以涣为恶者天下分裂土崩瓦解是也卦互僃之
　　彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　程子曰涣之能亨者以卦才如是也涣之成涣由九来居二六上居四也刚阳之来则不穷极于下而处得其中柔之往则得正位于外而上同于五之中巽顺于五乃上同也四五君臣之位当涣而比其义相通同五乃从中也当涣之时而守其中则不至于离散故能亨也王假有庙之义在萃卦详矣天下离散之时王者収合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而已孟子曰得其民有道得其心斯得民矣享帝立庙民心所归从也归人心之道无大于此故云至于有庙拯涣之道极于此也治涣之道当济于险难而卦有乗木涉川之象上巽木也下坎水大川也利涉险以济涣也木在水上乗木之象乗木所以涉川也涉则有济涣之功卦有是义有是象也
　　愚曰刚来而不穷伊川文公皆言九来居二柔得位而上同文公云是六二徃居三得九之位而上同于四伊川则云柔之往则得三位于外而上同于五之中巽顺于五乃上同也二先生之说不同何也曰文公之说以涣自渐变故云六往三而上同四伊川之说以涣自否变故云柔得位于四而上同五此二说所以不同也大抵刚来而不穷者谓九三之刚自否四而来解难散险不困穷于二隂之中能拯民之象也柔得位乎外而上同谓六四之柔自否二而往得位乎外而以巽顺上同于五与五同心能致君之象也二臣如此此涣所以亨也此以二四卦变而言涣也曰王假有庙者王谓五也上为宗庙艮为门阙九五有自门阙至宗庙之象夫収精神之涣散莫若庙収人心之涣散莫若王在中在中者用中也夫王用中则天下同归于中矣曰利涉大川者坎为大川巽为木为股五正体巽得四柔之同心得二刚之散险以之济难功归于五曰乗木者用巽也夫木惟顺水不与之争力故能絶江河圣人惟顺人心不与之争势故能济险难有君如此此涣所以亨也此以九五二四言涣也
　　象曰风行水上涣先王以享于帝立庙
　　程子曰风行水上有涣散之象先王观是象救天下之涣散至于享帝立庙也収合人心无如宗庙祭祀之报出于其心故享帝立庙人心之所归也系人心合离散之道无大于此
　　初六用拯马壮吉象曰初六之吉顺也
　　程子曰六居卦之初涣之始也始涣而拯之又得马壮所以吉也六爻独初不云涣者离散之势辨之宜早方始而拯之则不至于涣也为教深矣马人之所托也托于壮马故能拯涣马谓二也二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马以致逺必有济矣故吉也涣拯于始为力则易时之顺也初之所以吉者以其能顺从刚中之才也始涣而用拯能顺乎时也
</div>
    <div class="pagination">
<a href="周易程朱传义折衷_page23.html">上一页</a><span>...</span><a href="周易程朱传义折衷_page19.html">19</a><a href="周易程朱传义折衷_page20.html">20</a><a href="周易程朱传义折衷_page21.html">21</a><a href="周易程朱传义折衷_page22.html">22</a><a href="周易程朱传义折衷_page23.html">23</a><span class="current-page">24</span><a href="周易程朱传义折衷_page25.html">25</a><a href="周易程朱传义折衷_page26.html">26</a><a href="周易程朱传义折衷_page27.html">27</a><a href="周易程朱传义折衷_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
