<!DOCTYPE html>
<html>
<head>
    <meta charset="UTF-8">
    <title>读易述 - 第 5 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易述 - 第 5 页/共 33 页</h1>
    <div class="content">　　质卿曰古者圣人有刑罚之辟又有征讨之命师之所由来矣卦以坎遇坤坎险道也坤顺道也师之兴至险也而亦至顺也故险与顺合而名为师师之道在贞在丈人贞师之名也将师之主也兵出无名事固不成君不择将以卒予敌师诚贞矣又得丈人以主之斯吉斯无咎两者用兵之大端也
　　卜子夏曰五天位也而以非阳居之或有战争之事二刚阳也而能正众可崇任之佐其尊而臣也丈人之谓居中而应行险而顺以杀戮毒其人而人从也专其命令则吉复大矣又何咎焉
　　徐进斋曰将不刚则无威严不足以服众过刚则暴而无以懐之有刚中之才而信任不专亦不能有成功师所以贵刚中而应也兵凶器战危事不得已而兴师动众禁暴除乱师所以贵行险而顺也
　　苏氏曰丈人诗所谓老成人也夫能以众正有功而无后患者其惟丈人乎故曰吉又何咎矣
　　吴因之曰贞者仁义之师文人者仁义之将吉者无敌于天下无咎者虽属冬杀不失春生海内元气未尝耗损
　　圣人喜生恶杀说一师字胷中先自戚然不乐了但捍外安内又有不得不用者就这里仍要讨个太和元气则有得正任老成而已贞固是出师有名然须是必不可以徳懐必不可以仁义化天时已廹人事已极然后大旱之后时雨廼降若两阶干羽可格圣人也不兴师丈人不是小可説的若説深谋长计便只是一谋将若但谨厚不生事也只是一忠厚之将彖传说能以众正可以王以此毒天下而民从之是能佐其君服天下成王业者此等人如何当得王者如天地之好生其用兵出万不得已丈人是能体天地好生之心体王者万不得已而用兵之意不尚戮而尚征诛不尚威武而尚恩徳不尚智谋而尚信义不计一时之功而计万世之功不使人力不赡而服而使人中心恱而诚服所过能使归市者不止耕者不变报捷之日能使百姓安堵如故歼渠魁宥胁从封忠臣孝子之墓恤孤儿寡妇之家存问父老表扬遗佚如此之类不可枚举
　　能以众正不是专靠号令严明将之心即王者之心故能使三军之心即将之心如前所解丈人者皆是
　　象曰地中有水师君子以容民畜众
　　述曰坤为地坎为水地无不容聚之即为水民无不容集之即为兵此卦之取象也夫水浩荡无际而地善涵水性溃决不测而地善滙有容故也君子厚徳容民宅尔宅畋尔田树之长立之宗农政厚生并与安宅无不纳也无不保也不出比闾族党州乡之民而伍两卒旅军师畜焉畜之无事之时用之有事之日此民即此众也于此知兵农合地水自然之势也析兵农而二之民之所出费于兵者十九民不聊生而兵于何畜乎悖矣
　　初六师出以律否臧凶　象曰师出以律失律凶也述曰在师之初故曰师出师以九二为主大众初动大将在前出有纪律故为师出以律之象象防以初居六隂柔不中且在险陷之始故为不臧之戒否臧即失律敬仲曰师之常谈惟整者胜又云师克在和此不易之论吴因之曰师出以律所谓节制之师只是能以众正内一件
　　王注为师之始齐师者也齐众以律失律则散故师出以律律不可失失律而臧何异于否失令有功法所不赦故师出不律否臧皆凶李鼎祚曰初六以隂居阳履失其位位既匪正虽令不从以斯行师失律者也以律不言吉否臧则言凶者律令谨严出师之常其胜负犹未可知故不言吉出而失律凶立见矣
　　九二在师中吉无咎王三锡命　象曰在师中吉承天宠也王三锡命懐万邦也
　　述曰九二一阳在下卦之中为卦主所谓丈人也上与五应得阃外之寄以专节制师中故为在师中之象刚而得中威和并至乃可调辑戎行以戡邦国而有成功故吉而无咎王注承上之宠为师之主任大役重无功则凶故吉乃无咎也王三锡命或制词或车服恩命之加至于三所以推诚尽礼于将臣也程传六五在上既专委任复重其礼数葢礼不称则威不重而亦难以责成功凡在师中虽专制之自已然因师之力而能致者皆君所与也
　　在师中吉者以其承天之宠也天谓王也人臣非君宠任之则安得专征之权而有成功之吉王三锡命以其有功能招懐万邦也二以阳居柔以王者戢乱安民为心故功成不扰而洊被恩眷也卜子夏曰王者天下为心用兵非以怒也平防非善杀也三锡命非私也安万邦而已矣
　　六三师或舆尸凶　象曰师或舆尸大无功也
　　述曰师承九二为将而行师者言程传师旅之事任当专一二既以刚中之才为上信倚必专其事乃得成功若或更使众主之凶之道也以三在二之上失位乗刚故此义汝吉曰师重制命制命者将将一而已三附二禆将象命于将者也柔不中正居刚好上欲以其智尸之岂有当哉是舆尸也舆尸众主也是代帅制命也无帅矣不止无功而至于大无功也甚为将将者戒也
　　六四师左次无咎　象曰左次无咎未失常也
　　述曰王注得位而无应无应不可以行得位则可以处故左次之而无咎也象防崔憬曰偏将军居左左次常备师故左次以受二命三以舆尸则凶四左次何咎哉师以二为帅二与四同功四以隂居隂葢能顺者军中闻将军令谓是矣如谓次以避敌师何利焉其何以为无咎也
　　赵汝楳曰凡军勇士居左右主用也左次之师葢属于军而别行者四以柔居柔非六三之比左则不主于用次则不敢专制听命于将而为进退虽不即立功犹得完师以待其防故无咎
　　质卿曰兵事呼吸安危之际最易于失常一失其常则顚倒错乱何能审强弱之势而决进止之机故左次之无咎知未失常也
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　述曰程传五君位用师之主也故言兴师任将之道丘仲深曰贼盗兴于民间戎狄侵于境内此田有禽也故利执言声罪致讨兵出有名故无咎象防五柔中不为兵端之象也择将授师当以长子帅谓二也五应刚中之象弟子谓三五柔居尊不足于断故有舆尸贞凶之戒五居坤土之中坎豕为禽二互体震为长子三体坎坎震之弟虞言是也田有禽利执言师之贞也贞矣能择将又能任将方可成功
　　象曰以中行也言使之而当推毂授钺乃由中道而行也弟子舆尸乃假设之词与家人嗃嗃继以妇子嘻嘻同长子即丈人彖言师必用老成则既贞又吉爻言用老成而或以新进参之虽贞亦凶一使字繋民命之死生国家之安危
　　上六大君有命开国承家小人勿用　象曰大君有命以正功也小人勿用必乱邦也
　　述曰师之终论功行赏之时也大君有命以正功言赏必当功不可差失也帅师长子以定乱安民为功所以能开国承家自其所受之封而言曰国自其所造之基而言曰家开国者拓其疆土也承家者世其徳业也坤为地为方有国象上变体艮为门阙有家象损艮变为坤故称无家师坤变为艮故称承家大君有命以正功而言小人勿用以明行师择帅必谨始也一阳在下多隂象小人故示戒用小人幸而成功则难于不赏使之开国承家则必乱邦岂圣人者国子民之道
　　小人勿用非至此始不用也师中之吉必于长子不使弟子得尸之葢已愼于始矣圣人之师其始不叅以小人故其终可以正功【阙】氏曰师以众正其成功也以正师出以律其成功也以律皆师贞之丈人小人于时安得有功
　　纪闻曰初六出师而严其律九二帅师而得其人戒六三之舆尸而一其令审六四之左次而重其进去天下之害而不自为害奉天之辞而不自为辞此皆六五之君得兴师之道操任将之法至上六而功成治定师之道终焉然宠命有功非至正不为功登用人才非君子不为才致其忧于甚喜之后吝其用于博用之初然后功成而无后患六爻出师驻师将兵将将与奉辞伐罪旋师班赏无所不载虽后世兵书之繁不如师卦六爻之略初师之始故曰师出以律上师之终故曰开国承家师之次序然也四之无咎不如二之吉三之凶又不如四之无咎自卦辞至三四无咎皆恐惧重民之意
　　初六爻象防按九家易坎为律在师之初故曰师出以律师主人和失律则不和矣周礼太师执同律以听军声宫则军和士卒同心商则战胜士卒强角则军扰多变失士心徴则将急数怒军士劳羽则兵弱少威明坎方黄钟之本故云然也若必谓纪律云者抑末矣
　　九二爻项氏曰在师中者明其为将也吉者战胜也无咎者民之无怨王三锡命君宠之也爻辞本是三事小象特交错其文使互相解释以畅未尽之意言在师中言以其承天之宠是以锡命解在师之吉也吉王三锡命以其能懐万邦是以无咎解锡命之蕃也是明二所以胜非已之功以与五相应得君宠也五之锡二非喜其能胜以二用中徳众隂从之赏其能懐吾民也将而知此则无恃功之心君而知此则不赏残民之将圣人着此以为后世君臣之法师自五之二歴三位故为三锡犹比自二至五为三驱也二卦反对故各以主爻言之九二象辞葢与彖辞互相明彖之刚中而应即爻之在师中吉承天宠也彖之行险而顺毒天下而民从之即象之懐万邦也九二为将上得君心下得民心如此古之人惟伊吕足以当之汤必求元圣武王必得仁人庻知此义矣六三爻项氏曰令出于一其师坚令出于二其师瑕六三以柔懦之资而居九二贤将之上才腐而士不服令亵而下不承则是众为将也不惟令出于二而已主之者众动有所制尚何功之有或者疑辞六三体坎加忧故多疑言用人不一也
　　比【坤下坎上】
　　纪闻曰一阳之卦得位者师比而已得君位者为比得臣位者为师比所以次师者言众虽听命于将帅而心当亲辅于君也
　　赵汝楳曰凡卦六爻贵于正应其近而相得亦有不应者惟比不论应否而专以比五为义
　　徐之祥曰彖言五隂比一阳象言一阳比五隂以互相比之义尽矣
　　比吉原筮元永贞无咎不宁方来后夫凶
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　述曰卦惟阳贵以一阳为众隂所亲辅故曰比比即吉也质卿曰万物相附则生生民无主则乱民之不能不比于君臣之不能不比于主理也亦势也故比即吉比之所以为比全在九五一爻初筮得坤纯隂民象也再筮得坎一阳在中位乎天徳体元居贞同天不息于以长人于以作君当天下之归而无咎也不宁方来后夫且凶民之比之岂有外哉自非然者君位惟艰民心易离而比之难矣故再筮乃得之也五位天徳而在坎中至险莫如君位也不宁者坎险为劳卦后夫凶亦坎险之义此卦五隂一阳有五家为比之象
　　象防比之初筮下卦得坤再筮上卦得坎坎阳在内刚中为成卦之主所谓元永贞者故无咎厚斋冯氏曰萃比下同体坤萃四有分权势故元永贞于五言比下无分权者故元永贞于彖言也王应麟曰防之刚中阳在下卦初筮得之也比之刚中阳在上卦再筮乃得之也故防曰初筮而比曰原筮原者依原如初之意原筮言必如初之勤而常自观察也防之筮问之人者也不一则不专比之筮问其在我者也不再则不审
　　孔疏比所以得吉由此者人来相辅助也谓众隂顺从九五也敬仲曰人相比辅何为乎不吉下情顺从何为乎不吉原筮元永贞无咎以刚中也九五刚健中正天徳也所谓元也永贞则此徳之常存而不息耳纯天之徳便是体仁长人之君所以能比天下如成汤子惠困穷元也而犹栗栗危惧永贞也所以有来苏之望徯后之归
　　吴因之曰刚是性体坚刚强毅阳主生隂主杀隂多躁动而无操刚多沉毅而有守隂柔者所向常在私邪一边阳刚者所向常在公正一边中是养得十分纯粹人只是一个养得不能纯便千病百痛并见杂出残忍间断私邪一时都有才养得纯一了百当自无三者之杂葢元永贞总是天理条件残忍间断私邪总是人欲之条件中者天理之极致也其为元永贞无疑
　　干寳曰天下归徳不惟一方故曰不宁方来来者五为卦主故内辞下指下四隂上指五四隂比五五比其众乃上下应也上六为后夫不得言应矣后夫上六后于九五之象也敬仲曰有元永贞之徳则不宁者皆以方来其独后而不服者凶矣神之所共恶彼有道而我不服之是违道也众咸服乎彼而我独不服是违众也违众反道是谓之道穷
　　吴因之曰来者自来后者自后吾惟问我之可比不可比彼之来比不来比吾不问也此固王者大公之道而为九五之显比者也
　　后夫虽自取凶然圣人岂漠然置之度外元永贞之徳当必因此又检防一番但毕竟自省无愧当正法耳
　　纪闻曰上亲下则下有归下亲上则上有与有归则不离有与则不孤商以离心亡周以同心昌故曰比吉太公避纣以待文王曰吾闻其善养老马援舍陇而归汉曰当今非特君择臣臣亦择君故曰原筮元永贞无咎郦生说田横以天下后服者先亡故曰后夫凶
　　象曰地上有水比先王以建万国亲诸侯
　　述曰物之相比莫过地与水何晏云水性润下今在地上更相浸润此比之义也象防制民五家为比建万国之原也理斋曰先王封建之国有百里七十里五十里不能五十里之殊相制相继以相聫属建国愈众民愈不疏逺矣亲侯者所以亲民也廵狩述职上下相亲如水地相比而无间然也王注万国以比建诸侯以比亲
　　吴因之曰建国亲侯所以比于天下而无间诸侯体吾之意各为尽心于所属之国其意专其情一凡补耕助敛救死扶伤吊灾问苦当纤悉委曲无所不至而吾徳意之流贯于天下眞如循手至足呼吸皆应不隔形骸视水比地何异之有建侯矣而无以亲之则吾与诸侯先自间隔如吴越人漠然其不相亲彼又安能曲体吾意而悉心尽意以深入于天下元永贞所以比天下之大本建万国亲诸侯所以比天下之大权显比无私所以比天下之大道
　　质卿曰地中有水水藏乎地中而不可见也地上有水水行乎地上而有可覩也圣人法地中之水藏天下于天下得容民畜众之道焉圣人法地上之水以天下治天下得建国亲侯之道焉
　　初六有孚比之无咎有孚盈缶终来有他吉　象曰比之初六有他吉也
　　述曰王注处比之始为比之首者也夫以不信为比之首则祸莫大焉故必有孚比之乃得免于比之咎处比之首应不在一心无私繋着信立诚盈溢乎质素之器则物皆归向应者岂一道而来故必有他吉也
　　吴因之曰终来有他吉只是论有孚感动君之常理如此他字正从有孚生来有孚者自眞诚体国之外更分一念不得才是谓盈缶在初虽无他心在理必有他吉也
　　相比之道惟初为得比之初六有他吉也惟比之初有之失初则否象辞二有孚皆略之不举所重在初惟能有孚本原好根基定则能至盈缶而有他吉象防初有孚比之比二也以隂比隂宜若有咎在比昵之世与卦主逺近与二比而二则有孚于五者也故初六比之为无咎然不独无咎而已九五之孚既盈于六二之缶必且自二而及初矣初与五本非正应而得其吉故曰有他吉坎卦五为有孚坎之所以为水者盈缶犹言贯盈在五比二因可通五也虞翻曰坤器为缶坎水流坤坤初动成屯屯者盈也故盈缶江夏刘绩指初比四相信四牵初比五言似而非比以昵近为义四则称应不为比也
　　六二比之自内贞吉　象曰比之自内不自失也述曰内内卦也六二居内处中上应九五当阳之主虽杂处羣隂之间而柔顺正位克配阳徳隂阳正合自有声应气求之理故曰比之自内得亲比之正道曰贞吉
　　卦惟五阳当尊有无永贞之王自有六二正应之辅二在内卦之中为贞静之体其正应不求而合不介而亲如伊尹以道要汤然故曰不自失也
　　纪闻曰比之自内如舜因尧之求而起自歴山以相尧伊尹因汤之聘而起自莘野以相汤傅説因髙宗之求而起自岩穴以相髙宗其身不出待聘者也外则其身出而杖策来从也
　　六三比之匪人　象曰比之匪人不亦伤乎
　　述曰比二四皆隂而内比外比皆吉以其承阳应阳故也三亦隂柔不中不正即为比之匪人之象夫阳明刚正者比于隂而能自拔与隂应而能相济六三近则昵而已矣然则匪人之伤得非三之所自为乎王注四自外比二为五应近不相得逺则无应所与比者皆非已亲故曰比之匪人
　　六四外比之贞吉　象曰外比于贤以从上也
　　述曰六四以隂居隂履得其位不内应初而外比九五故曰外比之贞吉卦惟一阳刚而中正下伏羣隂称贤焉六四舍其私党外比于贤以柔而比刚以不中而比中得比道矣而五又居四之上故曰以从上也夫六四舍内比外与六二自内不求于外皆曰贞吉两爻以柔居柔皆惧其不能固也正已而不求于人与割所爱而从贤斯二者非有贞固之徳皆不足以守之故得正而吉
　　九五显比王用三驱失前禽邑人不诫吉　象曰显比之吉位正中也舍逆取顺失前禽也邑人不诫上使中也
　　述曰阳刚中正凡卦九在五位皆然而莫盛于比当比之世众隂皆伏九独居尊上下无阳以分其民圣作物覩之象也阳明为显比王中心无为显然以元永贞之徳亲比天下如太阳中天普物照临而来者后者皆无容心也其象为王者之田所用者三驱所失者前禽而邑人亦不诫吉可知矣三驱者立四表而三作三坐王者之田之法也以法从事而不必于得王者之田之心也邑人不诫众着于好生之仁也使邑人不喻上意有惟恐失之之心则禽无遗类其仁不广矣未可以吉言也惟不尽物而聼其去故为王者之畋不诫人而人自知故为王者之比象防前禽初也五虽周而不比然初本不与五接显比之主亦不以为心也虞翻曰驱下三隂不及于初故失前禽是也坤为邑人诫期约也舍逆谓驱逆在表外者即初也诸家以前禽即为后夫而指上六上在五后对五故可言后自五而可言前禽乎
　　程传显比所以吉者以其所居之位得正中也处正中之地乃由正中之道也比以不偏为善故云正中凡言正中者其处正得中也舍逆取顺以向背而言谓去者为逆来者为顺故所失者前去之禽也言来者抚之去者不追也使中谁使之由上之徳使不偏也蔡汝柟曰邑者天子之私邑近君而多怙者也不诫而知失前禽上有以使之矣程子所谓天则不言而信者也
　　上六比之无首凶　象曰比之无首无所终也
　　述曰比之初六比之有首者也故终来有他吉上六隂柔居五之后不能率先以比五者也故有无首之象即所谓后夫凶也卜子夏曰无诚于附道穷而比戮斯及矣何终哉凡比之道有始则有终无始则无终象防比卦五隂下四隂皆顺从一阳惟上居卦外而不内向上体不完犹人无首之象凶也
　　小畜【干下巽上】
　　仲虎曰自干而下屯防需讼师比皆三男阳卦用事至此方见巽之一隂用事而以小畜名尊阳也
　　小畜亨密云不雨自我西郊
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也述曰内卦干干力健巽之一隂为卦主其力本柔以柔畜刚畜之者小也隂本小故名为小畜所畜者小而阳自亨其象密云不雨自我西郊干为天巽隂上乎干故象密云阳多隂少其畜不固故象不雨项氏曰畜阳者四畜之主也四本象风以其互兑而在天上故谓之云兑正西故为西郊至西而遇巽风故为不雨主四言之故为自我
　　汝吉曰畜蕴也止也上经主乾卦贞干干大徳而主隂名小畜何也卦阳画五而六四一隂一者贵也柔得时得位于外主畜上下之阳胥应焉为所畜也卦名小畜而阳犹亨葢干健也健体必上升者非巽所能畜也四虽成卦之主而九五刚中用事于上下援同徳上升之志得行阳之所以亨也其象密云不雨自我西郊密云者方畜之势也畜不能固阳之气犹尚往而隂之施未得行小畜之不能大有为犹西郊之云不能成雨也彭山曰西郊隂方但取隂义非谓阳倡则隂和而成雨隂倡则阳不和而不成雨也云葢有西方兴而雨者此文王自谓可以意防
　　朱子曰小畜亨是说阳縁隂畜他不住故阳得自亨横渠言易为君子谋不为小人谋凡言亨皆是说阳亨字便是下面刚中而志行乃亨
　　陆伯载曰小畜何以言亨也小畜之卦以隂畜阳阳之处已固自有道也健而巽刚中而志行未甞为之陨获也故亨密云不雨自我西郊阳气尚往施岂能行小畜象也施与畜正相反
　　张中溪曰彖既言志行而又言施未行何哉葢志行者指二五两阳而言谓阳以得行为亨也施未行者主六四一隂而言谓其未能畜阳而成雨也
　　王注小畜柔得位而上下应之谓六四也成卦之义在此爻也体无二隂以分其权故上下应之也既得其位而上下应之三不能陵小畜之义也小畜之势足为密云乃自我西郊未足为雨也何由知未能为雨未能为雨者阳上薄隂隂能固之然后蒸而为雨今不能制初九之复道固九二之牵复九三更以不能复为劣也下方尚往施岂得行故密云而不能为雨尚往故也
　　吴因之曰密云不雨二句是从亨上看出言君子犹可以得亨则是隂之畜未极而施未行若其畜已极其施既行君子方惧何亨之有此卦辞其辞则幸之之辞其意则全是危之之意畜极而成势有必至特目下未耳
　　畜之浅处如否如小过畜之深处如剥如明夷若更进一步则坤之龙战是也
　　仲虎曰小过六五爻辞与小畜彖辞同文王之意谓一隂畜乎五阳隂有所不及不能成雨也周公之意谓四隂过乎二阳阳有所不及亦不能成雨也隂不及不许小者之畜阳不及不许小者之过易固为尊阳作也本义以为文王之事何也下畜上小畜大正为文王与纣之事但能用柔巽之道以止畜其恶然不能大有所为文王观象而适有防于心故以其所遭者而言之
　　象曰风行天上小畜君子以懿文徳
　　述曰九家易曰风者天之命令也今行天上则是令未下行畜而未下小畜之义也君子以懿文徳文徳命令之本也不内懿徳而文其言末矣诗曰辞之辑矣辞之怿矣非内有章美之畜而能出之乎隂阳相错而后文生焉徳文之根柢于中者以干之体合巽之柔炳然文徳条理中通极其粹美故谓之懿也汝吉曰巽象命令首见经故原本于徳焉风行天上上经象内懿文徳天下有风下经象命诰四方重巽随风象申命行事
　　初九复自道何其咎吉　象曰复自道其义吉也述曰干体初爻复之义也阳刚本在上之物志欲上进而为隂所畜一阳初动得正前逺于隂动于下而升于上乃复其自道四虽应已不能距违何咎之有此所以吉也初九以刚正能复自道曰何其咎无咎之甚明也象曰其义吉也如九三之不能正安得吉仲虎曰卦言畜取止之义爻言复取进之义爻与卦不可一例观也葢在下而畜于隂势也其不为所畜而复于上者理也况于初以阳居阳虽与四隂为正应而能自守以正其进复于上乃当然之理何咎之有其义当吉也
　　九二牵复吉　象曰牵复在中亦不自失也
　　述曰彭山曰牵复以一阳之初复者牵连而进也九二阳刚得中非隂柔之所能畜亦吉道也孔疏九二牵连而复在下卦之中以其得中于已不自有失也三则不中而自失矣
　　象防初复自道二牵复而进初进则二之势益昌葢一隂得位之时喜阳复升如此吴因之曰初二之守正虽同然初难而二易初与四合其相入最易却屹然自做主持无所繋靠二则非四之正应有初之可因故初曰何其咎二曰亦不自失何其咎与他卦不同此防然许可之意亦不自失则因彼许此之意
　　九三舆说辐夫妻反目　象曰夫妻反目不能正室也述曰象防马融及诸儒皆以干为车辐依说文陆氏作輹与大畜辐同车下防木也輹指二舆三自谓也九三阳刚不中密比于四虽不畜而情有所眷三往趣上二下牵初说辐之象朱先生曰隂阳相说为所系畜不能自进殆亦非也三干为夫四巽长女妇象初四正应为妻初能自复而相絶三以相比而遂妻之然四上合志离目不下视三又阳性不可终畜而四体巽虽志畜而性入故多白眼而反目也以妻乗夫而出在外是何能正室者哉
　　舆乗以行者象干之上进舆脱辐则轮毂无所枝柱而舆不可行象三欲复为四所牵不得行也三以刚居刚四以柔居柔皆当位而两不相下刚性躁暴不能居忍而争柔性善入能制刚而乗其上故反目而不相得曰不能正室语自失也
　　六四有孚血去惕出无咎　象曰有孚惕出上合志也述曰有孚孚五也一柔独立以畜羣刚柔必不敌何能无伤以其巽主位正体虚有孚于五五阳同徳志在同升而四孚之共同斯诚不行其私不忌其进故血可去也夫四操畜阳之权羣阳之所疑畏可无惕与能知忧惧避巽以出不敢固位以妨贤路善之乎其自处也始犹惟刚之敌今能惟柔之安葢巽徳善下能补过也故无咎
　　仲虎曰三阳健进四强畜之三虽说辐四亦不能无伤故曰血伤之也曰惕危之也六四上比于大君则必孚于五下不与三竞则幸免于伤然犹不安其居惕惧而出小人不敢害君子又能引避此小人之无咎也若需之六四以坎拒干致伤而后出则有间矣
　　九五有孚挛如富以其邻　象曰有孚挛如不独富也述曰四为成卦之主而九五又用六四者也四与上合志五与四同体四隂虚五阳实有隂阳虚实相孚之义一体固结挛如而不可解也巽为防挛如之象五诚孚四因四以孚三阳向之欲畜而縻之者咸畜聚而为吾有是谓富以其邻阳与阳为邻干阳皆五之邻也富即畜聚之义隂虚不富而欲畜阳有欲富之心焉有独有其富之心焉九五刚中志行其孚以道而无一毫自畜之私故曰有孚挛如不独富也阳徳君子可以力畜乎哉凡孤立寡助无邻者无徳以孚耳
　　上九既雨既处尚徳载妇贞厉月防望君子征凶　象曰既雨既处德积载也君子征凶有所疑也
　　述曰巽为长女隂卦以九居上处畜之极同四之体从九五以成畜道者也故称既雨既处彭山曰既者已然之词由九五言也密云不可反遂成雨矣阳止不尚往遂与处矣葢巽体尚徳以载干阳阳不可复进而受畜所谓徳即有孚之徳也妇贞厉虞翻曰巽为妇巽妇畜干夫以上畜下故贞非隂道之顺故厉月防望者隂之盛也防望而进必盈且亏君子有干徳者上九拟干之进而终畜之故以征行则凶终极而征又凶故初复自道吉也冯厚斋曰上九既雨既处巽之隂于是乎尚徳之载然使为妇者以是为贞则厉也戒巽也巽于是乎为防望之月使为君子者犹有所征则凶也戒干也夫隂虽盛岂得加阳阳不失道岂制于隂此易所以两致其戒使不至于极也象防尚徳载下三阳为徳徳积载积三阳而载之也六四合于刚中而志同所谓徳载也四载则不复舆说辐而不行矣苏氏曰凡巽皆隂也六四固隂矣九五上九其质则阳其志则隂故巽一隂与五阳合徳以载干知干之难畜非徳不止故积徳而共载之此阳也而谓之妇又象之月明其实隂也仲虎曰四之畜道成于终故示戒隂虽贞亦厉阳有动必凶隂阳两不利之象
　　王注处小畜之极能畜者也阳不获亨故既雨也刚不能侵故既处也体巽处上刚不敢犯尚徳者也为隂之长能畜刚健徳积载者也妇制其夫臣制其君虽贞近危故曰妇贞厉也隂之盈盛莫盛于此故曰月防望也满而又进必失其道隂疑于阳必见战伐虽复君子以征必凶故曰君子征凶
　　纪闻曰此卦六爻自五阳为一隂所畜而言则五阳为君子六四一隂为小人自四五畜下三爻而言则又以下三爻为强梁跋扈者流矣巽体二爻同力畜干此干字如唐诸藩鎭之类九五如唐宪宗四上二爻如裴度杜黄裳诸臣以此而畜众阳斯皆在其所畜之中矣爻辞二句本相承说象传挈而明之正以见有孚尤为本也
　　项氏曰既雨既处尚徳载此二句言畜道之成故曰徳积载也妇贞厉月防望君子征凶此三句戒畜道之过故曰有所疑也象于首尾各取一句包之如泰之九二包荒用冯河不遐遗朋亡得尚于中行凡五句而象辞曰包荒得尚于中行亦取首尾二句凡象之例多类此按易中载字皆训为积重坤之象为厚徳载物象其积也小畜之尚徳载象以徳积载释之大畜之大车以载象以积中不败释之则载之为积明矣









</div>
    <div class="pagination">
<a href="读易述_page4.html">上一页</a><a href="读易述.html">1</a><a href="读易述_page2.html">2</a><a href="读易述_page3.html">3</a><a href="读易述_page4.html">4</a><span class="current-page">5</span><a href="读易述_page6.html">6</a><a href="读易述_page7.html">7</a><a href="读易述_page8.html">8</a><a href="读易述_page9.html">9</a><a href="读易述_page10.html">10</a><span>...</span><a href="读易述_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
