<!DOCTYPE html>
<html>
<head>
    <meta charset="UTF-8">
    <title>大易通解 - 第 14 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易通解 - 第 14 页/共 24 页</h1>
    <div class="content">　　上六变为未济之上九在未济之上以阳变隂为解处未济之极有五之君子光晖得吉必将济而得解矣故有孚于饮酒亦可无咎然沉湎至濡其首仍云有孚则失有孚之义矣当既济而戒之恐其终于乱而不能续终耳
　　在本爻以隂变阳为未济系以公用射隼于髙墉之上获之无不利者处解之极变动为明射于髙墉而能得隼之象也所以能获者以明为动之本也精明强固心手器用之灵明利便也有其体有其用虽六艺之防如是也因而推之以阳中为体则隂阳之用无不获而无往之利即卦辞之有攸往夙吉之义也言射者中也中者得中之道也象传曰以解悖也悖者不顺也得中则顺矣卦辞利西南之义也爻言体阳而传又言用隂以为解悖之方也且悖不言中中则不悖一得中而顺在其中一体干而坤顺承乎天矣岂止在解言解悖已哉隼鸷隂鸟射而获之祛隂以振阳也故无不利震方出而为解故贵振阳至坤阳飬于隂亦以裕为振也故夙吉○解卦六爻初则安于解阳方升之时处于下位者也二为外卦四爻震动得觧之根本在坎中者得乾元以为中养之于夙发之应时斯能动而开解也乃主于内卦之爻也三爻以向之隂柔阻阳而乘者今且阳起而薄之矣隂本负而乘乘而致冦亦可羞也然亦天地气化之正而无可以为咎也亦出入无疾之义也在人事则小人当之可知戒矣爻辞象传为人事言也四爻主乎本卦位不得当而中则得中以为震动得解之主阳也五乃从四阳为动得吉者也小人之隂天地之隂至此俱化为阳矣六五以隂爻云维阳者原从阳而成震也上亦附四以成二隂附一阳之象义故终震而射隼得获无不利虽得解而仍震动恪恭自强不息焉君子之学圣人之诚俱以无息为贵也况贞悔相参一则饮酒濡首一则射隼攸利敬胜怠者吉怠胜敬者凶也此解六爻之象义无不合乎卦之徳象也
　　【兑下艮上】
　　损下经咸恒二卦后凡十卦三隂三阳之卦有损益如上经乾坤卦后凡十卦有泰否否泰杂卦传云反其类也损益杂卦传云盛衰之始也圣人序卦皆有确乎不易之义象而出于自然之道者也请先以卦象明之泽山咸变为山泽损雷风恒变为风雷益咸恒相综而损益亦相综此损之继咸益之继恒之定象也泽山通气以为感雷风相薄以厯久彖传皆释之曰相与泽山雷风各以其气相交虽主天地之气化言而人心之感应人道之恒久在其中矣损之山泽益之风雷亦有相与之义主人事损益言而天地气化亦在其中天人之道无二无一时无一事不相合应于此四卦更为言之明切矣至于损益之名义本于二卦相综以为损益无所取于他卦损损下卦之初爻益乎上卦之上爻则为损也益损上卦之上爻益乎下卦之初爻则为益也是损者损下益上而益者损上益下也损下益上益也反名之曰损损上益下损也反名之曰益非圣人谓下之于上有维正之常供上之于下有非时之加惠乎且损下益上上以受益招损财聚则民散矣损上益下上以自损而益民有人有上斯有财也千古之人君知此二卦之义则无暴敛横征之虐而有恭俭寛惠之仁矣以身财以财身大学言之与易若合符节也即天地之气化亦以损天之阳益地隂为贵天大地小天动地静天之气运于地外地之形悬于天之气中以天之气贯乎地以为地之气地之气即天之气也损天之阳即为天之益乎地而贯于其中又包于其外仍是天之一气贯通而已如君之藏富于民民之富皆其富也此天地之损益也至于隂阳之损益以无所损益为损益无日无时不互为损益而万古终无损益自五帝三王以后以至百世圣人复起礼乐刑政无一代无损益而五常之伦万物之性明徳之体新民之用毫无所损益也天道人事合一如是非咸之感通乎非恒之常久乎感于人心者通人已久于王道者尽性伦则损者损己之欲以感乎人益者益己之徳以久于其道此又二卦分言之以各继咸恒者也泽山咸以泽之在山有山之气通于泽也泽之气不仍下降于地乎此相与也变而为山泽损损乎下卦初画以益上卦之上画则为损下以与上也然或亦有损上之上画以益下卦之下画之时矣则损上以与下也仍是相与也上下之相与者在贡赋在补助然相感则以君民之至诚咸之虚受人亦受人益已也而以惩忿窒欲为心者其撙节爱养卑宫室恶衣服菲饮食以为民养欲给求者何可量也则是君子之心无忿无欲方己益而人无损由于虚受善益于无家之臣也此损下以益上实损上以益下也此君徳与治道日盛之始也反此则损在民生而君徳与王化并损矣非衰之始乎杂卦传言盛衰之始见于损卦者如此而于益亦可推矣○本义谓损下卦上画之阳益上卦上画之隂反覆而求茫然不知所谓兊之上画非阳艮之上画非隂奈何
　　损有孚元吉无咎可贞利有攸往曷之用二簋可用享彖辞曰损有孚元吉可贞利有攸往损下以益上必君心之诚能孚于下方得享万方之奉而元吉也既云元吉又云无咎无感下之徳而有君公之富咎易集焉所以不元吉则有咎元吉斯无咎见为人上者非同臣庶崇髙富贵吉咎之间间不容髪不可不时为凛凛惕惕于一心以为迪吉免咎之源本也不曰利贞而曰可贞损下益上不宜更言利矣可贞乃必宜于贞正而非因利始贞也以义为利孟子为时王言耳若夫圣君贤后则惟知义所在措之咸宜而已何必曰利然又言利有攸往何也攸往者受下之益仍以施惠布徳于民井田学校礼乐征伐自上出者皆以为民经画遂生复性之谋以此为利利乎下非利于上也君天象也如干始之以美利利天下而不言所利也此所以无往不利乎如此则损下益上又曷之用乎然如国之大事事天敬祖礼宾享贤经费亦有必需者矣但诚敬为心恭俭为则虽二簋可用享也礼与其奢宁俭之道也是上虽受下之益既不侈然肆其嗜好自必约而槩从撙节彼聚敛为事者色荒禽荒甘酒嗜音峻宇雕墙耳今既无滥于用财自能厚以待下曰曷之用二簋可用享无所用以节其流不须多取无厌以裕民财源也【本义损下卦上画之阳益上卦上画之隂未曽説出自何卦变来详益卦后】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　彖传释卦名义曰损上益下其道上行损下卦初爻之阳益上卦上爻而成卦是益卦也却取其义象而名卦曰损损下益上上损徳下损财故谓之损然亦道应如是也道应小人养君子劳心者食于人则天生下民作之君即应奉乎君而无所憾也然必为上者有孚则元吉无咎可贞利有攸往如卦辞所言者不以奉上为义而以恤下为仁取于民者还以用于国于民而一身之制节谨度欿然不敢肆也此所以无所滥用其财而二簋可以享圣享贤以敦诚尽礼也况年岁之丰歉无常祀享之丰约宜酌二簋之用有与时为隆杀者当饥馑之省宾祭之仪固礼之定制也且贤君之长愿逺虑亦至矣今日之损兊内卦之下爻以益艮外卦之上爻为损下益上者时之常也但水旱洊臻冻馁有告则仓廪蠲租赋省补耕敛不足不给损上刚以益下柔者亦何尝不预筹有时而为变乎合国计民生天时人事以理财节用无非为民室家妇子谋耳何尝有利之之心乎况此损上益下损下益上随乎运气之乖和物力之饶绌亦盈虚消长自然之理数也圣王之损益于此者不过与时偕行顺天之运尽已之心厚民之生协时之宜而已是以损之世在下财用无亏而急公事上之道得在上惠爱既洽而劳民自养之讥亦免也上无损于徳而下无损于财也此损之所以示天下后世乎○损刚益柔传所言刚柔乃指内外就卦为贞为悔论贞为下一卦悔为上一卦也贞卦柔变为刚悔卦刚变为柔就此论只是损内益外耳盖损卦原系损内卦之柔以益外卦之刚至益卦方是损外卦之刚益内卦之柔也所以彖传云损刚益柔有时也今必将损益二卦俱説是损刚益柔除非照内外贞悔而论之但有时二字终不圆通耳详益卦后
　　象曰山下有泽损君子以惩忿窒欲
　　象传曰山下有泽损君子以惩忿窒欲此又为损之上受下益自损乎己明根柢也忿不惩欲不窒何以能充损于己乎何以不致多取于人乎即为学之君子亦惟此二者为损徳之大者耳能损乎损徳之忿欲则徳之本日固而徳之量日充矣况为人上而受益于下忿欲是损仁爱愈隆卦虽名损实上益乎徳而下益乎恩也皆自一念之克己始也一日克己复礼天下归仁受益也大矣损原为受益之本象传明之见能损己正是能受益亦先难后获之道乎○欲似宜损以益理忿何亦宜惩哉不知忿欲二者常交互为用因欲不遂而忿忿以纵欲拒谏遂非而人己受损实甚矣惩忿而后可以窒欲又见欲者人心不免苟不以忿佐之则欲虽起可以渐消惟以忿助其虐则不可复制惩忿岂不与窒欲相表乎理财节用其一耳
　　初九已事遄往无咎酌损之象曰已事遄往尚合志也初九变为防之初六在防初以隂变阳为损损其防而之用刑人之法如桎梏然损之正所以益之也在本爻以阳变隂为防取防刑人之义心必懐刑方为君子也本卦与益相损益初爻乃损以益上成卦者故耑言损益而懐徳畏威之义在内矣初在下当损以益上以成益者也而在本卦言则损也初在下损己以奉上事之不容不尽分之不得不行者也遄往以尽急公亲上之义自无咎矣然亦须在上者酌损其应损之供如用其一缓其二是也象传曰已事遄往尚合志也小民子来之情何以致之乎尚上也上之好恶同民心周民隐者至矣民之心自必忘身殉义先公后私如大田所咏雨我公田灵台所云不日成之也且在上酌损而在下遄往合志于此可见矣
　　九二利贞征凶弗损益之象曰九二利贞中以为志也九二变頥之六二在頥二以隂变阳为损损乎頥即颠頥拂经也于丘墟之地而求頥无人空野何以为养乎故征凶也
　　在本爻变阳为隂为頥亦取頥养之义言损利乎贞而已矣○在初之上初己损以益上矣是不可再损矣故征凶损之不已所闗于为损之上者甚大也财聚则民散民散而国墟矣故必弗损而且益之方合乎损下益上及有时亦损上益下之义也利贞者固守常制常分乃为损益无过不及之则也二为人臣之位勿为聚敛之事且弗损于上而能益于下利贞之有经权者也象传曰九二利贞中以为志也九二在卦之中故言中以为贞然弗损益之又有义也人臣在君民之间上以承流宣化下以布徳施仁能弗损于上而有益于下方为得人臣之中道耳若言弗损于下而有益于上则后世言利之人借口以营私邀宠也司马温公曰天下财利有数不在上则在下未有不损民而有益于国也故弗损益之爻辞只作弗损于上言恐谋利之巧宦借口耳
　　六三三人行则损一人一人行则得其友象曰一人行三则疑也
　　六三变为大畜之九三在大畜之三以阳变隂为损兼损为大畜所以虽有良马可以驰逐必利艰贞不轻动以失畜也曰闲舆衞方利有攸往惟修备以为畜畜之大也至矣
　　在本爻以隂变阳为大畜兼大畜之义以畜为损三人行必损一人者损其多以耑一也一人行则得其友者损乎己而耑心取善于友也论语云三人行必有我师焉似读易有得之言也三人行必有我师善不善皆师也从易中又生一义也易则言损一人者损一不善之人而师乎一善也三人者甲乙与我共之也损一人则惟我与甲矣即甲乙二人皆善必择尽善者以师之矣于是耑师乎尽善之一个而我得其友且将并损乎我以归于尽善而已矣损至于并我亦损焉受善之取徳之益何如乎象传曰一人行三则疑也谓是非固宜择尽善未尽善又宜损一以耑于一损己以耑于友耑一者主一无适之敬也即诚也诚则何疑乎三爻独言学问徳业之损益亦以损为益也盖止在外恱在内如有徳者止于至善而恱慕之以思齐也艮为山有取于髙山仰止景行行止如诗所云乎
　　以上内卦三爻兊体卦之体象以损初一画益上成损无取乎恱徳然下悦于损以奉上则民心亦可思矣以三爻为主所系之辞言治心取友之道者所以立出身加民之本也然即耑言为学亦可以主内卦之悦于取善矣初二两阳爻附于一隂初象损下故遄往无咎二则临民弗损益之方不为茧丝而称保障也
　　六四损其疾使遄有喜无咎象曰损其疾亦可喜也六四变为睽之九四在暌四以阳变隂为损取损上下卦交际之义有暌孤之象必从一以见元夫能交孚斯无咎焉
　　本爻以隂变阳为暌兼暌义立乎上下损益之际为臣而当损之时能损乎上之疾而益乎下之喜者也此为臣之忠荩自矢者也何咎乎象传曰损其疾亦可喜也害民之政去而爱民之政生矣且此心不阿顺以取容惟济民以辅国诚为君为民者皆以为可喜也四处内外损益之间故爻传之辞如此盖重在损上以益下也
　　六五或益之十朋之弗克违元吉象曰六五元吉自上祐也
　　六五变为中孚之九五在中孚之五以阳变隂为损系以有孚挛如挛如者拳拳服膺弗矢也故无咎非损而惩忿窒欲焉能乎
　　本爻隂变阳为中孚系以或益之十朋之弗克违元吉何也卦名有孚变中孚而孚存于五矣此所谓十朋之龟也有此灵龟以卜攸往弗违焉必大吉也盖上下之间所重者君心之仁周及下民耳心既能损己忿欲以为徳益民以为事龟蓍之灵特借以质诸鬼神耳书谓谋及于心先定志乃稽疑之本务也象传曰六五元吉自上祐也上者凡君之上天地祖宗实式凭之正取龟之象义而实五之有孚以自求多福也然后上锡尔景福焉上下之感应与神人之昭格一心一理而外谅无他端矣此爻全兼中孚言元吉
　　上九弗损益之元咎贞吉利有攸往得臣无家象曰弗损益之大得志也
　　上九变为临之上六在临之上爻以隂变阳为损兼损义而敦临惟恐于临之终临下之道渐损也敦之者敦于立徳业而已
　　在本爻以阳变隂为临兼临义于损下益上之时弗令损下而且益下见此爻乃本卦受下益之主也弗损益之为心即有孚于下矣无咎贞吉有攸往所以同于卦辞也又云得臣无家者上虽有弗损益之之心尤頼二三大臣相与共察民隐恤其疾苦寛其赋役布其徳音也惟四之损其疾以防愆紏谬惟五之龟弗克违以将美辅仁何公而忘私国而忘家如是耶然非上之弗损益之为心何以集无家之臣嘉谟善言而受其益乎象传曰大得志也有孚之诚存于中而无家之臣为之佐则当世之民名为损下益上其实身家皆君之养育伦理皆君之经纶生以遂而性以复受益于上多矣盖必如仁之分量至于无一物不得其所无一人不全其善损上之志方慰快也大得志者合天地万物以为心而自全其仁也此损之所以重有孚乎
　　以上外卦三爻艮止之体徳损下益上贵于上知止也取艮上一阳为上九主外卦且主乎通卦焉惟其知止故弗损于下而且益之以此得攸往而臣下俱不自有其家其奉上诚矣六四附上阳损疾骨鲠之直臣也六五附上阳益龟无违嘉谋之智臣也有此二臣附上弗损益之大得志为何如乎
　　本卦以损下益上取义定名初则下而当损者上乃上而受益者故于初则言已事遄往于上则言弗损益之上下各尽之义也二在内卦近于下而弗损益之为心为政临民之臣宜如此也三在内卦近于外卦而损三得一言学术即为政之本也益乎徳亦在于损乎疑焉四爻则在外卦而近于君矣损疾者争臣也五则在君位而本卦乃以大臣处之明徳如龟蓍社稷之臣也同二四皆为上所得无家之臣而以匡君裕民者也上则居受益之即君位也损以上爻为君如明夷焉就其卦之象以君之也
　　【震下巽上】
　　益损益二卦与他卦相综又不同损益俱以一爻上下为损益是二卦原为一义盖损之损下益上究为下受上之益益之损上益下而上亦未尝不大有益也有道之世上下受益而无损反此则上下皆损而无益知此可以言损益之道矣损卦言继乎咸益卦自继乎恒损下益上乃常道也何以损上益下反继恒乎盖损下益上必由于人心之归斯天命是畀然后能合天下以奉一人之养故重在感以为应彖辞所以首系以有孚焉至损下益上乃人君之受天命凛民岩当尽之责任惟其恒损上以益下斯能天命凝固而不移国祚绵长于百世天禄永绥于主徳也此所以益继乎恒意谓此为上者经常恒久之道孝经曰髙而不危所以常守贵也满而不溢所以常守富也即恒之久道化成也观彖辞并无吉凶之示亦无亨贞之兆惟云利有攸往利涉大川较之损更至易至简一损己益人而有吉无凶即此得贞而必致于亨可知也其卦变彖传亦未言盖损彖传已明之矣损之损下益上损柔益刚也然亦有损上益下之时故曰损刚益柔有时益之为卦乃损外卦阳刚而益内卦隂柔者也故可以不复另言卦变也请申言其与恒交易内外卦以尽变象之义恒之为卦上雷下风益之为卦上风下雷雷风以相薄者相与为恒在恒己明之风雷之为益何如巽在外风自天来也震在内雷从地起也风行于上雷动于下如上之施徳意仁政而下民无不身受而家被也正如春时风起于上雷动于下万物无不畅茂条达各遂生意也是恒之雷风旋运于天地恒久不已者至益而圣王之风雷鼓荡乎太和亦益下无穷焉恒之雷风与益之风雷无二物也在气化为天道在政教为王道乃以天之道为道者也
　　益利有攸往利涉大川
　　彖辞曰利有攸往谓损上益下以此为利而往无不可往也即涉大川以济险亦无不利况安常处顺乎不言吉利往吉莫大焉不言亨涉川亨莫阻焉盖益之时上能损己益人损身益世自必于上有大益故不须更示劝戒矣
　　彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　彖传释卦名义曰益之为卦损上以益下也乃损外卦上画以益内卦下画取象立义以明之也损上益下宜名之曰损而反名之曰益重益下也犹损下益上宜名之曰益而反名之曰损亦重损上也重损上以益下则下之益即上之益是以民恱无疆也下原有奉上之谊上原有济下之道自上下下先自损焉以为施也下之受益而为报者宁可量乎是上以道下下其道正大而光明者也利有攸往者以九五之君秉中正之徳有孚惠心而大有庆君民胥绥福荷禄也利涉大川者巽震皆木徳存为仁心为仁政正合乎木之为道而大行焉如风之无逺不届雷之无物不振也天之生意首在于春故天之木道主乎生长人君体此以仁心仁政覆乎天下洵合天人于至一也至于卦徳雷动而行者风巽而进则阳气充周流遍也此阳气之出震齐巽者乃自劳坎成终始于艮而来为天之元阳也天之元统天以资始是日进于无疆乾元之施者不息坤元顺承乎天地之生者亦无尽也于是万物受资始资生之益至无方也然则益之世凡为益下之事存益下之心皆以天道是则天时是宜焉与时偕行仁心仁政无不与天同其覆育与时同其生养也益之为益于民如天然大矣哉
　　象曰风雷益君子以见善则迁有过则改
　　象传另申一义为修身立徳言如损之言惩忿窒欲以为经国裕民之本也风雷益风之来无常雷之起必震君子体之见善则迁如风之速于行也有过则改如雷之警于心也迁善改过修身之要而寔敷政临民之本也有此迁改为志方能如风雷之震动巽行日进于无疆也因之推此仁徳于民物自如天施地生其益无方矣非此笃慎好修者为之根柢何以能与时偕行乎且迁善改过俱非可一时少自怠斁以悖乎偕行也时者修内治外无一刻有违者也即至圣人先天弗违后天奉若亦不过偕时而已矣时哉时哉
　　初九利用为大作元吉无咎象曰元吉无咎下不厚事也初九变为观之初六在观初以隂变阳为益以下观上无知如童子小人庶民之宜也故无咎君子当具与上相为流通之诚矣亦童观焉故吝
　　在本爻以阳变隂为观在益之时下受上益观乎上之徳意欲为急公亲上之事利用为大作大工大役不敢惮劳也竭忠竭志不敢辞瘁也乃元吉之道皆下之奉上所宜尽者也无咎者分尽而其咎方可自寛也象传曰元吉无咎下不厚事也下之事私也上之政公也益之下受益图効皆不厚其私事而厚致财致力于公政上既损上以益下下必薄私以厚公矣大作皆就仕进之君子説本义亦未耑指然在观之初兼君子小人説本爻亦必兼士民説为大作者四民各尽其应作之心之力大有为于益之世也○此爻乃受上益之民也而士亦在其中矣
　　六二或益之十朋之龟弗克违永贞吉王用享于帝吉象曰或益之自外来也
　　六二变为中孚之九二在中孚之二以阳变隂为益变兊为震震雷也不出门庭岂能相孚而説乎故凶在本爻以隂变阳为中孚乃士之处己得中有孚而可以见用于时报効于君者也其孚之在心者诚也诚则必明明莫如龟如或益之十朋之龟也弗克违而从之为用且利永贞以无渝其诚则无蔽其明矣岂止为王之荩臣乎且可以为王荐之上帝以告得人之庆矣王用享于帝吉王之享帝亦不过此心之诚耳臣以是格王王以是享帝无二道也即无二吉也象传曰或益之自外来也言自损上之君有此诚以感下故下之仕进者贤人君子皆坦白其衷以与君合心同徳也诚虽自己心而具然有推诚置腹以召之者则自上也所以云自外来也重上之损上以益下也即忠臣义士之心亦与小民之财力相同必有以诚相孚者而后不自靳惜耳爻兼中孚义故耑以诚孚言○此爻乃受上益下之士也而其中贤人君子逈异于众矣
　　六三益之用凶事无咎有孚中行告公用圭象曰益用凶事固有之也
　　六三变为家人之九三在家人之三以阳变隂为益明变震而有多言嗃嗃之象此家教宜严也故以嘻嘻致戒于寛弛焉
　　在本爻以隂变阳为家人当益之下卦亦受上之益者益之以用凶事兵事也初为民二为士三则戎伍也益于农益于士皆益矣即不得已而用兵非乐于损之也亦求所以益之耳惟其益之所以无咎无咎在师之众由于帅之正而君之仁也盖内本于有孚之君徳外尚中行之正道以此用凶事可以守可以战且不战屈人矣当国之大事初兴必告先公用其命圭者敬其凶事不敢轻用民命也必诚昭于天祖孚洽于国民而后可以伐罪讨乱兼弱攻昧以征不服是上之用凶事而益下损上之心即寓于修文徳饬武备不贪功利不縦忿欲之中矣象传曰益用凶事固有之也兵者圣人不得已而用之故有不得不用之时谦之终而用侵伐防之极而利御冦修徳已至教化己隆则顽梗不率不得不用凶事矣行间之人有不共谅其有孚而尽其当尽之分者乎传言固有谓上之用凶事有天下者固有之事也用于凶事之众各尽亲上死长之谊又为分之所固有耳以此凶事使之而民以为固有所谓以生道杀民虽死不怨杀者也如初之大作乃以佚道使民劳而不怨也内卦三爻皆受上之益者分言之该括尽矣○此爻乃从戎之民受益于凶事而大工大役该之矣○老氏云吉事尚左凶事尚右是以偏将军处左上将军处右此兵以凶事为名古必有此言矣且古者出师必凿凶门亦可据焉
　　以上内卦三爻震动之体徳下所以震动者因受上之益也以初爻为内卦主爻利用大作以酬上益即所以益上也二三两爻随初而动二为忠志之士三为从戎之众文谋武畧俱以益上上虽益下下之益上亦多矣
　　六四中行告公从利用为依迁国象曰告公从以益志也
　　六四变为无妄之九四在无妄之四以阳变隂为益干变巽恐其沦而妄也故繋以可贞斯无咎盖无咎者无可加益可贞即全乎无妄矣
　　在本爻以隂变阳为无妄无妄即中道也当损上益下之时遇有孚惠心之人君以无妄中道之行告于公焉有不从乎又云利用为依迁国者四之位乃着夹辅之勲寄社稷之臣也迁国依之于继世守成之时均有益焉益之君臣所谋者损上益下之事而社稷朝廷遂受益于子孙百世其损益盈虚之道不大可明乎象传曰告公从以益志也以益民为志者上之心以君民均益为志者臣之责也嘉谟嘉猷入告乃后所以益君之志而下之受益逾矣无妄之四变巽隂爻有戒辞本爻变干阳爻为益志可见诚之为用无往不宜矣○此爻乃佐上益下者本义谓周之东迁晋郑焉依然东京之经营非周召乎恐彼晋郑尚无此中行告公之徳谟足以当之也【三四两爻非中而言中则在两卦之中亦可谓中可见中无定所合道而己矣】
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　九五变为頥之六五在頥之五以隂变阳为益系以拂经居贞吉不可涉大川艮止变巽巽以求頥拂乎上止下动之经矣只可居贞不能如益之涉大川也益下之道可以涉川求頥之道岂可涉川乎何也以公私有别耳
　　在本爻以阳变隂为頥损上以益下正以頥养天下为心也有此诚孚之惠心则勿问而可知其元吉盖仁政所及者犹有限而惠心所及者无穷也上之益下如此以为损上乎不知有孚之惠心所感天下之人无不有心心无不有诚诚为感者诚应之因上有孚惠心而下之臣民各以有孚惠君上之徳也何可量乎上之益下在身家衣食之计下之益上在建中立极之徳是上以心惠下而下以徳惠上也徳自在君心何人能惠乎然下之人共孚信其徳则成徳方成成己之徳至于成物斯实而可验是以谓之自下惠徳究为君之惠心自成耳论惠心原自君徳中推暨而出兹云惠心及民自民惠徳不过因上下损益之间重在心与心孚故明其交相为益之义也○象传曰有孚惠心何须问其吉而元吉自致也惠我徳由于恵心惠心既广及于天下而其志即大得矣民之惠徳也非在上所可必也庸敢望天下之归仁哉然仁心存仁政着徳既内外交修矣此上之自信者也即共信于下而上志克慰也反若自上操其惠徳之柄矣　此爻乃损上益下之贤君也
　　上九莫益之或系之立心勿恒凶象曰莫益之偏辞也或击之自外来也
　　上九变为屯之上六在屯之上以隂变阳为益处屯之极变巽为风不能成雨泽以及物所以有乘马班如泣血涟如之象乘马者求进也乘马而进隂散风行虽有泣血亦无雨矣兼益上莫益或击之义也在本爻以阳变隂为屯兼屯不能施泽于下之义有莫益或击之辞上爻乃益卦之损上以益下之爻也变则莫益或击此益之仁君必以损上益下为心为政而有鉴于载舟覆舟之喻也盖上虽受天下之供以天下奉一人其实以一人之心养天下有孚惠心之所以可大可久也如有自奉之心则失济下之道是无恒心矣恒心者仁心也立心无恒仁不存乎中惠不及于下凶可立至矣夫恒心者无人不宜存而不失况君公之贵心之得失国之存亡系焉惟以益下为经常之道守此惠心为恒则久道化成之恒渐成于损上益下之日而无难矣象传曰莫益之偏辞也周公之辞何偏乎传谓其若偏于下也损下益上之损宜使下受益损上益下之益亦宜使下受益是偏于益下之辞也偏于益下乃得恒久之道岂上不宜益乎上之所宜益者徳也有徳而有人有上有财有用一有而无不有受益多矣是以圣帝明王必先自居于损不求益于下惟无求益之心而终得大益之实也反其道而自益损人人必击之亡其身丧其国所损何如乎传云自外来也损上画以益下则下为我之子民若不损而益下则近如舟中之人皆敌国矣自外而来未尝不由咫尺切近起也所以戒之者深矣观于上爻之益下为恒心则益之继恒确乎其不可易也上爻为损此以益下之主爻故痛切言之　外卦三爻巽体四为佐益之臣主乎外卦五为益下之主以徳位主乎通卦上爻则反言之归于必益下乃能恒居上耳损象传云损益盈虚四字该尽圣主庸君治乱兴亡之理而数即根于理矣损下益上上似受益而损者在徳业在祚命损上益下上似受损而益者在仁心在仁泽仁心常存在身可成圣贤仁泽常绵子孙永荷福禄此盈彼虚彼盈此虚天道人事终古如斯昧者忽焉奈之何哉故杂卦传曰损益盛衰之始也兴亡且基于此矣岂止盛衰乎凡居民上者求久安长治之道于斯一言以蔽之矣故曰继乎恒而为益继乎咸而为损也
　　咸恒分根于乾坤损益亦分根于乾坤损之道重在止根于阳益之道重在进根于坤能止乎损下益上必损上益下矣能进求损上益下必不肯损下益上矣止为仁心说为仁政损之所以继咸而为感重在心也为仁政藏为仁心益之所以继恒而为常重在政也心政相为体用损益必合中行究仁心为仁政之本也此二卦之象义最明切者也
　　损言损泽之深以益山之髙损下益上也然无平不陂即无陂不平不有损山之髙以益泽之深乎此即损益盈虚之义亦即否泰之义也泰否之反类损益之盛衰惟心能诚感而政得恒常者能明之○损重在上止而下悦下悦言民恱固矣然上能知止乎损下益上以制私其悦方能止而不滥也此惩忿窒欲为损乎益重在上散而下动下动言民大作固矣然上能巽进乎损上益下以为利民惟动乃以有为而愈进也此迁善改过为益乎易理无尽故绎之无尽焉
　　附损益二卦卦变説
　　损益二卦本义虽有释卦变之説却未指明自何卦变来闽漳詹氏提要中补出损自防来损下卦干之上爻益上卦坤之上爻为损益自否来损上卦干之下爻益下卦坤之下爻为益也与损彖传损刚益柔合益彖传自上下下亦合但自防变来反为损自否变来反为益与四卦象义大不合矣不如就损益二卦上下自为损益为直防了当耳盖上经三阳三隂之卦首乾坤而中交以防否即以防否二卦反类防可为否否可为防只在上下反复而已不言变动自别卦来也今于下经三阳三隂之卦首咸恒而中交以损益亦可即以损益二卦相与损可为益益可为损亦只在上下增减而已又何必言变动自别卦来乎故愚释损益二卦彖传惟就损益自为上下增减立説乃有取于上下经隂阳分二而中交合一之象义也
　　愚説与益彖传自上下下极合但与损彖传损刚益柔未得尽当前以内卦为贞为刚外卦为悔为柔亦不确今细绎损彖传乃知孔圣以损刚益柔一句该损益二卦上下增减也在损之时损乎兊益乎艮兊变为震为刚艮变为巽为柔固损刚益柔也然有损下益上不可为常之道在益之时又将损乎巽益乎震巽变为艮为刚震变为兊为柔亦损刚益柔也故不惟在损当损二簋用有时即损益互变亦有时也然则愚説与损彖传亦大合耳厯观古今损下益上之久以身财则必变为损上益下之世以财身是以下文云损益盈虚与时偕行也
　　然则损益所该广大宁止君民相与之一义乎万事万物损益盈虚皆是用易者所当与时偕行也亦无所不见盛衰之始故程传全而本义专余循朱子説经然程传究为深逺耳














　　大易通解卷八
<经部,易类,大易通解>
　　钦定四库全书
　　大易通解卷九
　　江常镇道魏荔彤撰
　　【干下兑上】
　　夬夬姤二卦相综五阳一隂与剥复二卦相错剥复阳少贵阳夬姤隂少贵隂然有难立论者宋儒偏于扶阳抑隂为説久矣夬则利于速夬也姤则不欲其姤也于此二卦言贵隂不大悖乎虽然如果夬而纯干不复姤天地之气化人事之用人行政均如是也则扶抑之説诚莫易也试歴观古今及详察天地然乎否乎于此二卦言贵隂或亦有一得者乎天地无夬尽隂气之时如剥之于阳也剥未尽而阳已复于下如夬未尽而隂已姤于下也非此则无天地矣人世之君子小人亦俱为天地之气化所生剥之夬之起于人心之私小人固不足罪岂君子亦不明天道乎是故圣人作易于夬姤之隂亦加获惜其彖辞彖象传固在焉虚心平气从阳隂不可偏废不能偏废起见细玩之自得夬之为卦错乎剥然实复之刚反而长至于夬而盛极也此时隂气甚微存之以维阳也为隂谋者为阳裕养化机也为小人谋者为君子厚培公心也况复之彖辞文王言之矣出入无疾由剥而复虽有出入何疾于阳其为夬姤亦该于是言矣朋来无咎至于五阳朋来虽至盛亦不至于有咎是衰微而无疾充盛亦无咎乃隂阳自然之义也如以衰为疾自必因盛而得咎出于人心之私不可与天地同体用也故夬之阳盛而夬姤之隂生而姤出入亦无疾也朋来至盛为剥为夬亦无咎也特小人逞私害公有咎必矣乃君子至夬亦获咎焉何必读书明理学易寡过乎是同于小人之为也乌得为君子乎请试思之勿耑责小人之好报复也天道好还何谓哉于夬卦多戒辞知圣人之贵隂也贵隂于夬姤此圣人之允执其中也乎○夬姤二卦相综根坤主隂用隂其所继者上经五阳一隂成卦之同人大有也夬则继同人焉同人以五阳聚盛思共夬隂故圣人于夬立卦系辞贵隂而用隂所以见同人于宗之吝而明泰二之朋亡得尚于中行为美徳也此正为君子谋者至矣上经五隂一阳卦六而以剥复结之上经五阳一隂卦四结以下隂之夬姤适配其数故以夬姤继同人大有小畜履而成隂阳均平乃圣人作易用中之心也
　　夬扬于王庭孚号有厉告自邑不利即戎利有攸往彖辞曰夬扬于王庭孚号有厉告自邑不利即戎利有攸往夬之时五阳盛长众正盈朝无一事一言不可开诚布公皆在宫府朝廷宣扬也至于至诚相孚遂与志同道合之人相信以心相通以言然周而非比羣而非党相与号召者诚孚心大公而言至正耳然君子之心内审或致君上之疑或动同列之忌岂不有厉乎此俱谓众君子自秉其孚自尽其忠未尝及于夬也而己有可危之机矣若其间有不与君子一心一徳者未必即是小人君子固不为党伐矣再或有忌君子之公忠形小人之奸私倾轧陷害乎君子原属小人之常也君子亦如蹇之难平反身修徳而已其能行于朝廷邦国者尽心竭力以行之不必以少有阻挠为憾如尚未也惟有先于可行之地审慎以施之又坦白而示之告自邑者由自近以及逺也因其职掌所得尽以及于庶务之允厘也小人见君子廓然大公无我且无必攻伐异己之见也能阻君子者必自悔不能阻君子者必自退矣此所不事辨是非成讼狱如敌国相争兵连祸结龙战血伤即戎不已也辞示之曰不利即戎惟君子乃能以大事小而乐天也知隂之必不可絶知小人之必不可尽皆天之命也乐天者保天下君子于小人亦同于王者之存心也如是而利有攸往必矣此利往亦自复来复之利有攸往刚长也刚长至夬乃复之往而得利者也更云利有攸往似天道之攸往有尽君子乐天以为攸往者无尽也
　　彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　彖传释卦名义曰夬决也夫干其静也专其动也直五阳盛而遇事决于行其性也故刚之决柔义象如此但天地之气化无心而成干静耑而动直至阳盛之时未见其决于夬也故夬之为卦合兊干而成干为体以兊为用也阳至盛而泽愈多四五月之间云行雨施品物咸亨之时也以泽之隂济天之阳万物方能长养不则亢旱大热在夏令为大过矣所以天地于夬本健也乾元之出震者齐于巽相见于离至盛也而兊泽之悦万物者先秋令己肇其端矣虽健体而悦为用虽为夬而其实至和欲存隂于不尽以为姤之来复以济阳配天而资生万物也天地之夬如此君子学易崇效卑法可不体防于斯乎故彖辞扬于王庭谓柔乘五刚之时或有在位之邪臣久行之敝政须共鸣国是于君所也非尚风节沽直名也君子以至诚相孚如此以相号召公言众信之中且多疑忌而有厉矣然惟其操心之危虑患之深也所以其心其言愈昭然如青天白日君子固同志小人亦内服也盖以共信无私者示光明之肺腑也故君子惟告自邑以尽其官守言责而已不与羣小争胜也其间有得其官守言责合于义焉则留否则可以去矣何敢以利即戎为心以偾国事以取党祻乎若以为阳盛可尚而尚之也此阳道之所以穷而顿消君子之所以危而不保其身也惟能法天地之盛阳健而悦夬而和者以处阳盛之时希乎圣人之有心无为即能希乎天道之无心成化矣一本于复之顺而动者以为攸往焉刚长至于纯阳得合于干阳之终于无终也干之统天者何有始终乎纯阳为干亦必有姤何以言无终乎不知姤者自姤复者自复而干之元统姤复以始终岂有终哉惟圣人之道能则之贤人君子不能遽及亦惟存不为己甚之心守告自邑之约而不犯利即戎之戒耳乐则行之忧则违之何至于夬隂必快意夬小人必尽情而致有反复不可测之事乎此圣人之辞在扶阳为君子谋也而为隂柔小人谋者亦在于中且存隂以济阳容小人以广君子之量也
　　象曰泽上于天夬君子以施禄及下居徳则忌
　　象传曰泽上于天夬君子以施禄及下居徳则忌文王之辞如此孔圣之传犹宜绎之焉泽上于天不及下之象也试思君子之于物无论善恶偏全欲泽上而不下乎抑欲泽下于天而普遍以生养之乎于此可识天心之仁圣心之公矣君子体之泽必及物然朝廷之禄所以养贤也厚者首及有徳而次及有功而次及有劳而次及有才有技至于才技未必尽君子也亦必均其君恩量器为使庶有才技之小人不至絶望于名利甘肆其贪诈与君子争胜也至于徳者君子自治于己之心也我有徳而自修即自据之何害乎不知闇修而服膺乎徳则是居其名而彰其徳则非自以为忠直之君子人谁甘为奸佞之小人自以为吾君子而夬小人也小人宁不自以为君子而肯袖手受夬乎当阳盛时尚如此况阳不常盛隂姤即起司马公正人也石工能知之而徽宗不知也党人立碑蔡京未尝不自以为君子夬小人也此徳无定名而君子小人亦无定名居之诚至难也何也成徳为小人所忌如道家言仙丹将成为神鬼诸魔所忌必百计以思坏之也徳为吾心所固有居之尚为世不容况功名乎况货利乎居于功名必夺而辱之居于货利必杀而取之居于徳必忌之此千古之人情也所以老子曰惟其不居是以不去也在圣贤之论非为不去而不居也然敦徳于虚避人之忌亦隂徳也所以夬卦用隂本于坤来彖传象传言之切矣
　　初九壮于前趾往不胜为咎象曰不胜而往咎也初九变为大过之初六在大过之初以隂变阳为夬本末弱而本更宜培借用白茅至柔而可以任重就大过言培隂以济阳也
　　在本爻以阳变隂为大过初阳己致谨于过矣初即复之初阳也至夬盛而夬隂犹当夬而用和况方壮于前趾而遽往以求胜胜亦为咎况不胜乎象传曰不胜则不可往往而不胜所以致咎耳爻象之辞在夬贵隂故圣人俱示戒争胜非谓往必求胜胜斯无咎如世扶抑之论也故此爻贞悔皆以用隂为贵相通
　　九二惕号莫夜有戎勿恤象曰有戎勿恤得中道也九二变革之六二在革二以隂变阳为夬当可革之时犹必已日而革之然后征吉无咎知非可率意迅行以为革也
　　在本爻以阳变隂为革刚健兼文明方能明慎于夬故惕于中形于言如莫夜而有戎者以此谨慎小心防隂之害也惟非欲致夬于隂也然后可进同众阳于应夬时自勿恤其夬矣如此敬慎于中有过于肆夬而不出于和者乎象传曰有戎勿恤得中道也言二有中正之徳则夬得其和而无过不及之也得中而有戎自消故曰勿恤也是象传之训有戎无恤原谓自修其徳则戎可屏不必恤而与之争胜也总为不得已而方用夬如用兵刑然皆本于大公至正之中道方可此有戎勿恤即卦辞之不利即戎也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三变为兊之六三在兊三以隂变阳为夬系以来兊处内卦之终来外卦之兑似以私悦邀人致人多以私干求悦者故凶
　　本爻以阳变隂为兑处内健之极壮之色见于面是粗浮浅露以为夬者也故凶然君子之致夬也体乎此爻之象未尝不当夬而夬也惟独行其公正之心不必定结三阳以为党所以成乎君子之夬夬也此泰二之朋亡得尚于中行也以健为夬者变兑而夬以和如遇雨之沾濡而不致于失和壮夬焉可也虽有愠于中若不得快意者乃无咎之道也夬隂之心虽存而不失于和中和而外未有不和者岂有壮于頄之凶乎象传曰君子夬夬终无咎也盖独行而朋亡遇雨而得和若濡而非濡于隂私也有愠乃不为过壮也此君子之夬也彼壮于頄亦未尝奉教于君子耳○愚説与本义相左盖亦本于爻辞试自壮于頄静玩之言凶而复言无咎则君子夬夬不同于壮頄之人甚明也遇雨而云若濡其为兑泽无疑矣见于彖传以为夬而和本义乃谓若濡有愠为君子之必用夬也吾不敢从○此爻贞悔其义亦相通兊三爻来兊凶戒其来私党也本卦三阳爻在内卦进以夬隂而示以独行则虽公正之党亦无取于邀结焉明矣○以上内卦三爻干体也以二爻中正为得夬之正初则在下壮趾往咎以其变巽而冒进也三必君子方能朋亡独行济阳得遇雨之隂可获无咎焉以其变兊也二则变离明能以文明济刚健矣所以为内卦主爻也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　九四变需之六四在需之四以隂变阳为夬隂柔变阳刚需于血之隂而出自穴归于阳之类在需则应需虽需于血亦不系凶咎焉惟其能需所以能出也在本爻以阳变隂为需需不能随众阳壮往故系之以臀无肤其行次且迟迟其夬也必也如牵羊然则悔亡矣羊之为物牵之不遽前言当慎于夬也闻言不信既不能速决必至人言虽有人言亦不必信自致其夬而和焉斯可矣象传曰其行次且者位不当也四处上卦之下爻以兊为体更当夬而和矣然变险故迟疑不进惟四之位干兊交际故不能一其心志所以谓之不当焉又曰闻言不信聪不明也虽聪具于心而明不恃目不尚察察之明以孚为心之聪也或谓四在内卦与上隂亲近不能致决故传言其不明邪正之义但玩牵羊悔亡之辞似必如牵羊乃悔亡欲其用羊之柔不遽进也辞既如此体之则闻言不信聪不明似难以不明立言矣存之以待能解经者
　　九五苋陆夬夬中行无咎象曰中行无咎中未光也九五变为大壮之六五在大壮之五以隂变阳为夬击以防羊于易无悔兼夬义不用羊之多触防之乃无悔在大壮阳壮贵于防羊用罔也
　　在本爻以阳变隂为大壮象之以苋之在陆夬之又夬然苋终无不生之理虽五乗阳盛当位行权何难尽夬之但非健而悦决而和之道也惟中行焉可以夬者夬不可夬者不夬无成心也惟得乎大中至正之道以合乎彖传所言则无咎也象传曰中行无咎中未光也本义有取于程传但中未光云五有私比似未合如有私比可谓之中行乎特以隂不能尽夬小人不能尽去不得不酌乎勿过勿不及之中而去其太甚然必又存不为己甚之念所以其心思健以为夬而又多所顾虑既要健为夬又须夬而和未免有详慎迟回不能为径情直遂之事矣以此言中未光推五隠衷有不容自己之心不得不出于中行者耳若论阳盛而且当位岂不欲尽夬及观于天地察于人事然后知意见不可逞隂阳宜调剂也此所以传言未光大不同于壮頄之浅陋也明矣○彖传曰其危乃光也因夬小人必危危而夬得其道则有光矣今五夬隂如苋陆不能尽夬又不可尽夬故终日危虑难得有光惟君子之心敬慎而中道自持所以虑患防危亦不能免耳五阳夬隂爻象之训俱以健而説夬而和为主无尽致其夬之辞乃自来解经者好自托为君子持扶阳抑隂之説尽失圣人本意以致后之学易者不明夬理原贵无夬而自化乃于夬必求尽焉夬原不能尽夬若违天求夬先己不能独行继又不能得中以致祸党屡成丧身亡国圣意未达其微有过终不能寡所以必辩正之而无取于依违以为信古也信古当信作易之圣人乃为好古耳
　　上六无号终有凶象曰无号之凶终不可长也
　　上六变为纯干在干之上爻以阳变隂为夬然已成亢龙矣阳不可过有悔者隂不可尽必将悔而复生为姤也
　　在本爻以隂变阳即为纯干以一隂柔居上位当夬之时寜不朋亡无号而有凶乎知之者审时观己可以早退矣象传曰无号之凶终不可长也谓当夬时而一隂独存于上岂能久长乎虽然姤又不承接而来乎小人知此则宜早退君子知此终不可长者不可谓独在隂也无何而姤至阳能终盛乎是夬之为夬不如泰之内君子外小人为得天地交而万物通之道也圣人明隂阳均平之义期于调剂得中屡言尚中行于君子矣愿天下后世之为君子者法泰而不必法夬也乃君子之幸也岂为小人谋乎
　　以上外卦三爻兊悦之体徳也然在夬则兊上一隂为众阳所夬似不可谓之主卦但圣人画卦非此之谓应主隂者隂仍为主如夬之外卦上爻仍外卦之主爻也虽系辞有凶变纯阳则姤后生亦可主外卦以言隂之夬姤如阳之剥复焉四五两阳爻虽不可谓之附于隂然四则其行次且牵羊悔亡五则中行无咎何尝非用隂济阳乎五之中行似可以徳位主通卦但上爻一隂乃卦之所以成夬又因之而成姤谓之主外卦可也至于通卦主爻则以二爻得中道者为贵也得中者得健而説夬而和之道如彖传所言也
　　【巽下干上】
　　姤姤与夬综夬继同人姤继大有大有以一隂有众阳隂富有之义象本乎地也故根坤用隂以继乎大有而成姤也姤虽一隂始生于下而骎长之势方兴驯致三隂坤令万物致养五隂兊令万物告成隂道之富有为何如故传云富有之谓大业业大于藏用也藏用者隂也而为显仁之体也此在坤顺承天以为资生之始者也于姤明之者坤者隂之终姤者隂之始始终明而隂之成物为用立阳之体俱明矣可谓隂为不用女槩勿取而独用阳乎姤本继乎大有却似由姤而大有者盖大有者隂之盛姤其微也由姤以言大有乃由体以推用也知此者可以大有继姤亦可以姤继大有为无终始之象义也即于坤亦然即干复亦然方为易之通论也○夬尽姤生两卦亦相综隂少贵隂根于坤焉然夬卦贵隂已难质其説于世儒矣姤卦复贵隂更何可通耶不知天地之气化盛者已过微者即来虽欲不贵之而不能若必执扶阳抑隂之説便是无交易变易矣故姤之一隂初生圣人养之同于复之一阳生也试观象传复则至日闭闗后不省方安静以养微阳至于姤之象传曰后以施命告四方乃宣恩布惠之命遍告宇内也如此政施仁有为动作似非养隂之道抑知挥阳令正所以养隂乎阳为仁主施隂为义主藏施无尽而藏有制仁心仁政之自上者有无己之心而家给人足受之自下者有各定之分如天之资始一始而无不始而地之生物则自春至夏各有时自南至北各有方此万物所以于夏至之后一隂初生生长之气方悉臻其极也后以广大为施者散乎阳不使亢正所以济乎隂不致于战也上之逮下之膏泽大沛则三夏之时必无愆阳伏隂为害农事矣万物可以致养于坤成説于兊矣圣人以圣徳行王政施阳养隂知比乃谓姤不必言贵隂恐非圣人立卦之旨也然则彖辞何为戒以女壮勿用娶女哉请释文王系辞之意
　　姤女壮勿用取女
</div>
    <div class="pagination">
<a href="大易通解_page13.html">上一页</a><span>...</span><a href="大易通解_page9.html">9</a><a href="大易通解_page10.html">10</a><a href="大易通解_page11.html">11</a><a href="大易通解_page12.html">12</a><a href="大易通解_page13.html">13</a><span class="current-page">14</span><a href="大易通解_page15.html">15</a><a href="大易通解_page16.html">16</a><a href="大易通解_page17.html">17</a><a href="大易通解_page18.html">18</a><a href="大易通解_page19.html">19</a><span>...</span><a href="大易通解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
