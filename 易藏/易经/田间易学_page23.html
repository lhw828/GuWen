<!DOCTYPE html>
<html>
<head>
    <meta charset="UTF-8">
    <title>田间易学 - 第 23 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>田间易学 - 第 23 页/共 36 页</h1>
    <div class="content">　　本义　初虽居下然当益下之时受上之益者也不可徒然无所报效故利用为大作必元吉然后得无咎【朱子云吉凶是事咎是道理葢有事虽吉而理则过差者是谓吉而冇咎】
　　【见易曰本义以初为民以大作为报效看来初四为成卦之主似未可以民当初也九下居初是以在上之廷臣下而寄亲民之任若汉廷之出汲黯于淮阳也夫散财以益下何如用人以益下之益为大传曰下不厚事也初非自上来焉能大作以厚其事乎惟有大作者在下故九五惟称有孚恵心而已不用作也】
　　六二或益之十朋之弗克违永贞吉王用享于帝吉象曰或益之自外来也
　　本义　六二当益下之时虚中处下故其象与损六五同然爻位皆隂故以永贞为戒【享帝亦居下而受上之益也朱子谓是祭则受福之事　订诂曰王五也享非但以祭祀言书云惟尹暨躬咸有一徳克享天心又曰吁俊尊上帝帝臣不蓛所以享帝也二五中正相应故见用如此】
　　【见易曰二居初上葢同为民牧而二位其上也二虚中求益凡初之所为大作者二皆顺而从之不自智而智初十朋之信其知也一切听之而不克有违始终勿渝寕非吉与惟二能任初故五愈任二以为帝臣也是故用以享帝者不以初而以二也】
　　【火传曰或益之自外来也言四益初也四本旡意于益二然益初即所以益二故或之或益者不知益之所自来也】
　　六三益之用凶事无咎有孚中行告公用圭　象曰益用凶事固有之也
　　程传　圭者通信之物礼曰大夫执圭而使所以申信也【林黄中曰凶事有三有札瘥之政有死防之礼有甲兵之事歉嵗曰凶　李子思曰周官以委积待凶荒以荒礼哀凶札或弛其政或去其征皆损上之所取以益下之凶荒者也　胡潜斋曰周礼珍圭以徴守以防凶荒注珍作镇康成云王使人征诸侯忧凶荒则授之以往致王命焉　胡仲虎曰以二体言则二五各居中以全体言则三四并居中中孚以三四为中此三四称中行】
　　【见易曰三居下卦之上方伯之任也国家委积之储木以偹凶遇凶即事所固有然未可専擅也有孚中行告公用圭皆戒三之辞公指四言宜告诸四而用圭以储积也】
　　六四中行告公从利用为依迁国　象曰告公从以益志也
　　本义　三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依葢古者迁国以益下必有所依然后能立【胡仲虎曰迁四自上而迁于初初自下而迁于四坤为国土四下之初有迁国象　杨诚斋曰周迁依晋郑邢迁依齐许迁依楚皆弱故也若盘庚之迁亳髙祖之迁长安光武之迁洛何依人之有　蔡虚斋曰六四大臣之位葢主张迁国者宋太祖欲都长安曰我欲都山河之胜以去冗兵循周汉故事以安天下晋王固谏而止乃叹曰不出百年天下民力殚矣以此观之迁国非益下之大者欤】
　　【见易曰卦之以益下得名者四为之也而四之益下莫大于迁国四与初上下交易有迁国之象惟四以益下为志故不惮于迁太王迁岐曰不以养人者害人盘庚迁殷曰视民利用迁凡迁者皆为益下计也公者四也告公者羣下之公议也四本有志于迁必待告而始从者重违众也迨众议佥同而四始依之以行此所谓有孚中行也】
　　【火传曰迁国者周之家法也公刘迁邠太王迁岐去其害而趋其利皆依民情之欲迁以迁也郝仲舆谓以益民之志告之先公则是爻其当文王之迁程与迁丰之时乎所谓公者指公刘太公而言】
　　九五有孚恵心勿问元吉有孚恵我徳　象曰有孚恵心勿问之矣恵我徳大得志也
　　本义　上有信以恵于下则下亦有信以恵于上矣不问而元吉可知【蔡虚斋曰有孚之施于下者在我只为心自下之受此施者目之则为徳矣　郝氏曰心为政本君有恵心民自孚信谓恵我以徳非分财之恵也】
　　【见易曰五以中正处尊位无所为益下之事益下者四之事也初之大作二之享帝皆受益于四其以凶事求益者三告四以行不必告于五也四从三告不必上请于五五亦不必问也四之心即五之心则四所以为恵下之徳皆五之徳也故曰我徳惟五与四孚故三之孚四即孚五耳四以益下为志五惟四是孚故曰大得志也】
　　上九莫益之或击之立心勿恒凶　象曰莫益之偏辞也或击之自外来也
　　本义　以阳居益之极求益不已故莫益而或击之立心勿恒戒之也　莫益之者犹从其求益之偏辞而言也若防而言之则又有击之者矣【丘行可曰合六爻观之损在上则益在下是故下三爻受益者也上三爻当损己而益人者也上以刚居益之极不知损己而更求人之益则击之者至矣　纪闻曰或益之自外来也人皆得以益之也或击之自外来也人皆得以击之也孔子读易至损与益喟然而叹子夏避席而问答曰夫自损者益自益者损吾是以叹也见易曰偏辞也犹云辞之未全者也上之意不惟莫益而已且求益于下也】
　　【干下兑上】
　　夬扬于王庭孚号有厉告自邑不利即戎利有攸往本义　夬决也阳决隂也三月之卦也以五阳去一隂决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可専尚威武则利有所往也皆戒之之辞【胡仲虎曰圣人彖复其辞平彖夬其辞危葢隂之势虽防蔓或可滋穷或为敌君子固无时不戒惧尤不可于小人道衰之时忘戒惧也于剥见剥一阳之易于夬见夬一隂之难君子难进易退小人易进难退故也为君子者安可以易心处之哉】
　　【见易曰以五阳决一隂而不能决者以五阳之孚号而一隂之无号也孚号必为人主所疑无号必为人主所信人主至于疑阳而信隂是以愈决愈不可去也】
　　【火传曰人主之信君子未有如信小人者因其为举朝所共恶故益信之唐徳宗曰人言卢杞奸邪朕殊不觉陆贽曰此其所以为奸邪也夫徳宗所以不觉者因人言之众而谓杞孤而无党耳当徳宗之时有李泌陆贽终思卢杞宪宗之时有裴度诸贤终任鏄异隂邪之足以惑人往往如此】
　　彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　本义　柔乘五刚以卦体言谓一小人加于众君子之上是其罪也刚长乃终谓一变则为纯干也【胡仲虎曰易于刚乘柔不书柔乘刚则书志变也复利有攸往刚长也夬利有攸往刚长乃终也小人有一人之未去犹足为君子之忧复之阳必至于纯阳为干方为刚长乃终也　张希献曰夬言利冇攸往葢欲其为纯干剥言不利有攸往不欲其为纯坤也　季彭山曰决隂之道主于自治之严顺隂已退之势而待其自消所以决而和】
　　【见易曰以一隂乘五刚之上近据君侧此宦官宠幸之类也隂谋之犹恐其几泄而事偾况扬王庭而孚号乎其危可知然而诸阳为此者必欲显暴其罪使五心识其为害而由五决去之也故其事虽危而其道光也若徒恃阳类之方盛告邑即戎逼之以威力则五心见疑事且有变而吾道穷矣利有攸往勉其扬庭而孚号也】
　　象曰泽上于天夬君子以施禄及下居徳则忌
　　本义　泽上于天溃决之势也施禄及下溃决之意也【象正曰爵禄之在王庭予之不敢忘夺之不敢怨去小人而有怨气畀君子而有徳色是皆君子所甚忌也】
　　【见易曰凡雨露之属皆地气上升于天既成为泽则势不能乆蓄即沛然而下矣下之被其泽者不知谁为之施上之施其泽者亦不问谁受其被也当夬时施禄及下而以徳自居者即异日市防植党之口实也】
　　初九壮于前趾往不胜为咎　象曰不胜而往咎也本义　前犹进也当决之时居下任壮不胜宜矣【杨诚斋曰胜在往先者胜往在胜先者负况不胜在往先者乎故爻言往不胜为咎而传防之曰不胜而往咎也　胡潜斋曰京房欲去恭显而卒困于恭显刘蕡欲去宦官而卒困于宦官皆不胜而往之咎也见易曰初居最下之位而欲决髙位之隂此犹后世以布衣上论权臣也其不胜不待事后而知矣夫事固有不胜以取祸而于义为无咎者若此之一不胜小人以中有主之者其忌君子益深而防之益宻其根益固初之咎可胜逭耶】
　　九二惕号莫夜有戎勿恤　象曰有戎勿恤得中道也【杨诚斋曰二以刚阳之才与四阳之盛而决一隂之衰乃惕然若临大敌设防儆柝有偹如此虽有兵戎暮夜骤至亦勿忧恤矣】
　　【见易曰九二得干之中爻至徤者也而以刚居柔是有刚决之才而复能善其用者也五阳中能决此一隂者九二一人而已惟其志甚果而谋甚周故防之益宻惕号暮夜有戎所谓夜夜防盗有偹无患置身无患而后可以出而图人也】
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　本义　頄观也九三当决之时刚过乎中欲决小人而刚壮见于面目也如是则有凶道矣然在众阳之中与上六为应若能果决其夬不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事类此【丘行可曰复六四处五隂之中与初九应故爻言独复夬九三处五阳之中与上六应故爻言独行独者违众而自立之辞也】
　　【见易曰三与上应者分也而决欲去之者志也志之决者不在迹也是故独行则不必与阳偕遇雨则不妨与隂和若濡则冐嫌疑而不辞有愠则犯清议而不辨所谓决而和者九三之谓也】
　　九四臀无肤其行次且牵羊悔亡闻言不信　象曰其行次且位不当也闻言不信聪不明也
　　本义　以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也　牵羊者当其前则不进纵之使进而随其后则可以行矣
　　【见易曰四为兑体有羊象既欲争决隂之功又无果决之才行坐不安教之牵羊随五又逆知其不信由其不中不正故圣人虑之如此夫夬至于四夬之功将成矣倘自知才力不足退处于后坐而分功可也而昧者必欲争先以致偾事敌国之亡而复存小人之去而复留其害往往由此】
　　九五苋陆夬夬中行无咎　象曰中行无咎中未光也本义　苋陆今马齿苋感隂气之多者九五当夬之时为决之主而切近上六之隂如苋陆然若决而去之而合于中行则无咎矣【朱子云苋者马齿苋陆者章陆一名商陆皆感隂气多之物　按三与上应三徤体也徤而夬之终可无咎五与上比皆説体也　程传曰人心一有所欲则离道矣事虽正而意有所系则不光五比于上以义之不可而决之虽行于外不失中正之义可以无咎然于中道未得为光大也　朱子亦谓末光者微茫之间意有未防可见去小人非难难于去君心之小人耳　焦弱侯云五比于上而能自决以保其中仅可免咎而已未光大也谷永所云公志未専私好颇存五葢廹于公论不得不去耳】
　　【见易曰五之夬隂廹于义而非由其中葢廹于诸阳之扬庭孚号也】
　　上六无号终有凶　象曰无号之凶终不可长也【丘行可曰夬六爻以上一隂为主下五阳皆以上取义阳之决隂逺则不能相及惟比与应当之三应而五比故皆曰夬夬言当决而又决不可系累于隂也四介三五两刚之间亦欲夬上以进则碍五居则碍三故有无肤次且之象二去上逺势不相及但惕号以为暮夜之偹而已初又防逺者也故有壮趾之戒见易曰五阳孚号以决一隂势且危矣上独以无号应之深不可测如此所以终不可去】
　　【火传曰五阳在下一隂在上去此一隂即为干矣隂有决不肯去之情阳有决欲去之之势翻天覆地在此一爻】
　　【巽下干上】
　　姤女壮勿用取女
　　本义　姤遇也决尽则为纯干四月之卦至姤然后一隂可见而为五月之卦以其本非所望而卒然值之故为遇【邵子曰复次剥明治生于乱乎姤次夬明乱生于治乎时哉时哉未有剥而不复夬而不姤者也防乎其防邦家其长子孙其昌是以圣人贵未然之防是谓易之大刚　古文姤作遘遇也亦婚媾也以女遇男为象　蔡虚斋曰纯干之月一隂以生人所不期也期而至者则曰复不期而至者则曰遇谓之姤骇之也若复则以为固有之矣何也期之故也意圣人自剥而坤之时便有期阳复之心见易曰无心而遇曰姤古有防礼观春秋诸侯之遇皆先期而请以遇礼相见葢欲简于礼而故为无心而遇耳若姤之为遇则阳无心而隂有心也姤夬反对是姤下之一隂即夬上之一隂也诸阳于夬时攻此一隂不遗余力至此时而一隂始见阳固忘之隂岂能忘之乎隂遇阳而使阳忘其为决去之隂而与之遇此其机深不测固非五阳之所能敌也】
　　彖曰姤遇也柔遇刚也　勿用取女不可与长也天地相遇品物咸章也刚遇中正天下大行也姤之时义大矣哉
　　【温公曰姤遇也世之治乱人之穷通事之成败不可以力致不可以数求遇不遇而已矣　蘓子瞻曰姤者干之末坤之始也故曰天坤相遇刚者二也中正者五也隂之长自九二之亡而为遯始亡臣也自九五之亡而为剥始无君也姤之世上有君下有臣君子欲有所为何所不可故曰刚遇中正天下大行朱子云上説天地相遇至天下大行也正是好时节而不好之渐已生于微故当谨于此　李元量曰夬之一隂不为主者隂往而穷也故曰刚决柔姤之五阳不为主者隂来而伸也故曰柔遇刚月建一隂曰防宾则隂为主阳为宾是姤主隂遇阳而言也　焦弱侯曰齐桓公七年始覇十四年陈完奔齐亡齐者已至矣汉宣帝甘露改元而王巨君已在太子宫唐太宗即位而武氏已生于前二年宋艺祖定命之二年女直来贡而宣和之祸己伏林甫相而唐祸丁谓进而宋危极深研防故谨于微　象正曰是防宾之卦也从律谓之阳律从令谓之隂卦君子肃于隂令以察夏至谨其起居无有不恪治其房闼以栖神明早服房夜息如御宾客谨姤命也】
　　【见易曰姤一隂即坤之初六所谓隂始凝也干以生之坤以成之而成之自此一隂始此一隂具有全坤之势故其始遇即谓之天地相遇坤之彖曰含光大品物咸亨皆此一隂相遇之功也】
　　【火传曰吾兄防安据先天圆图以推嵗气之运行谓一年之冬至天地日月皆遇于复夏至则皆遇于姤彖传天地相遇葢取诸此】
　　象曰天下有风姤后以施命诰四方
　　【张希献曰风者天之号令所以鼔舞万物命者君之号令所以鼔舞万民　冯元成云上世言徳而不言化中古言化而不言命以命诰四方不能无虞也勿用取女命诰之谓也】
　　【见易曰复一阳生而闭闗不行于阳唯恐人闭之不深也姤一隂生而诰命四方于隂唯恐人知之不早也所以防此一隂者至矣】
　　初六繋于金柅贞吉有攸往见凶羸豕孚蹢躅　象曰繋于金柅柔道牵也
　　本义　柅所以止车以金为之其刚可知一隂始生静正则吉往进则凶故以二义戒小人然其势不可止也故以羸豕蹢躅晓君子使深为之偹云【丘行可曰姤之所以为姤在此一爻一隂始生非以金柅系之则柔道何所牵制而不敢进然其势渐长终有不容遏者系之正所以防之也　订诂曰繋字与包字同义所谓牿牛豮豕皆在不激不弛之间】
　　【见易曰本义谓牵进也以其进故止之吾谓柔道善牵遇刚则刚为所牵而不能制以金柅繋之使自二而止不复牵及诸阳也】
　　九二包有鱼无咎不利宾　象曰包有鱼义不及宾也本义　鱼隂物二与初遇为包有鱼之象然制之在已故犹可以无咎若不制而使遇于众则其为害广矣【张希献曰初与四为正应鱼本四之有也九二先与初遇以阳纳隂包而有之则二为主而四为宾矣四之所不利也　蔡虚斋曰包有鱼是小人在我管辖之中故惟我得而制之我失不制他人莫如之何矣　易意曰小人害国家必先比一君子阶之进身丁谓于冦公蔡京于温公秦桧于张魏公并为所牵而使及宾遂受其祸】
　　九三臀无肤其行次且厉无大咎　象曰其行次且行未牵也
　　【徐子与曰姤者夬之反姤三及夬四也故皆有无肤次且之象但夬一隂在上故下之五阳皆趋而上姤一隂在下故上之五阳皆反而下隂阳相求之情则然夫九三之志亦在乎初初比二应四与三无系三乃介乎其间求与之遇而承乘皆刚进退不能故有其象　订诂曰以隂之伏于其下坐则不安欲翩然而向初行又不果以防体为进退不果故有次且之象】
　　【见易曰三处不中正见一隂至而牵情頼二以金柅繋之使柔不得上进故三之情牵而行未牵所以无大咎也】
　　九四包无鱼起凶　象曰无鱼之凶逺民也
　　本义　初六正应已遇于二而不及于已故其象如此【胡仲虎曰易或以隂为小人或以为民以为小人逺之可也以为民民不可逺也】
　　【见易曰初隂之至诸阳不知也二见之最早故不避四之疑忌急起収之四以为其正应也始欲包之而已无鱼矣四心不平天下之祸所由起也　四犹以初为民而已为君也二则早知初为主而四为宾矣故不令进以不利四也】
　　九五以杞包含章有陨自天　象曰九五含章中正也有陨自天志不舍命也
　　本义　隂物之在下者甘美而善溃杞髙大坚实之木也隂阳迭胜时运之常若能含晦章美静以制之则可以囘造化矣有陨自天本无而倐有之象也【蘓子瞻曰杞木之至庳者包笼而有之也杞指二言之为物得所附而止不得所附则攀援而求无所不至苟得乔木虽欲抑之不可得矣故授之以杞杞之所至之所及也九五知初六之势将必至于剥而止授之以九二二之所至初六之所及也隂长而阳消天之命也有以胜之人之志也君子不以命废志　志不切则虑不深而防或露惟含章故知其志之不舍命也】
　　【火传曰初也杞二也以之者五也五知之为害而去之不得乃用祀以包之使不至于大害汉髙心知吕雉之祸刘而留平勃于后以安刘夫吕之祸刘髙祖所不能去天也而用人事以囘天心此髙祖之志不舍命也　以五月生杞以五月盛于取象之中又适合其时】
　　上九姤其角吝无咎　象曰姤其角上穷吝也
　　本义　角刚乎上者也【扬诚斋曰晋其角角在已姤其角角在彼】
　　【见易曰一隂之来五刚皆为所遇其气足以感之也独上去初最逺初欲与之遇而势不能及故曰上穷吝也然上頼此穷而不与遇得无咎也】
　　【坤下兑上】
　　萃亨王假有庙利见大人亨利贞用大牲吉利有攸往程传　王者萃天下之道至于有庙则萃道之至也天下之聚必得大人以治之人聚则乱物聚则散
　　事聚则紊非大人治之则萃所以致乱争也萃以不正则人聚为苟合财聚为悖入安得亨乎故利贞【李季辨曰宗庙者人心所繋武王伐啇载主而行髙帝初兴立汉社稷皆以繋人心也必得九五之位然后为萃之主故曰利见大人萃不以正其终必离故曰利贞　订诂曰先儒谓萃涣皆立庙按萃与涣异涣初立庙萃则格庙王者在上上足以萃祖考之精神自下足以萃天下之人心此天下所为大人而利见者也　孝经云昔者周公郊祀后稷以配天宗祀文王于明堂以配上帝故四海之内各以其职来助祭所谓用大牲吉而利有攸往也　萃以五为大人升以二为大人重阳也下经坤首合离为晋明夷此合防兑为萃升而坤不复见故以防夬姤之后】
　　彖曰萃聚也顺以説刚中而应故聚也　王假有庙致孝享也利见大人亨聚以正也用大牲吉利有攸往顺天命也　观其所聚而天地万物之情可见矣
　　【蘓子瞻曰萃未有不亨而其未见大人也则亨而不正争非其有也五能萃二四能萃初三近四而无应四萃之上近五而无应五萃之从我者纳不从者聼其所欲从此大人也故曰利见大人亨聚以正也订诂曰致孝者尽志之谓也致享者尽物之谓也王者身膺天命故偹物以事其先天下人知天命有归故无敢自外于王皆顺天命也】
　　【见易曰比惟九五一阳众隂比之萃则又有九四一阳以分众隂之心故萃难于比也夫顺以説四与五同也刚而应四与五同也五之所以能聚天下之心而四不能分者则以中耳刚而中故诚一不二其精神可以假庙其举动无非顺天天下共信之为大人如是而聚是谓聚以正也】
　　象曰泽上于地萃君子以除戎器戒不虞
　　王注　聚而无防则众心生　孔疏　泽上于地则水潦聚除者治也　本义　除者修而聚之之谓【赵汝楳曰泽上于地水之聚水聚必决必有以防之水乃潴人聚则乱必有以制之人乃定除戎器戒不虞所以保其聚也抑之诗曰弓矢戎兵用戒不虞古人之常训也夹谷衣裳之防也夫子具两左右司马以行卒却莱夷之兵非戒不虞之谓乎　神易曰国之大事在祀与戎其实一理一气故曰我祭受福战则必克】
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　本义　初六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣
　　【见易曰萃与比同所异者多九四一阳耳比初无应曰有孚盈缶者一于五也萃有二阳焉初与四应曰有孚不终者不终乎四也葢以九五为有位之大人众所共萃而以已独萃于四为疑故孚不终焉乃乱乃聚于此乎于彼乎虽防亦萃四而其志乱矣论天下之大分宜共尊夫一王论吾人之大义当坚守夫正应及此时而号以求萃犹可破涕为笑同人先号咷而后笑者是也一握者聚之象言与四总萃于五四固不以初孚之不终为嫌初亦勿以已孚之不终为恤往无咎所以深劝其往也】
　　【火传曰王注谓一握者小之貌程传一握犹俗语一团谓众以为笑也看来一握者总而聚之之义四与五君臣一徳凡四之萃皆为五萃初虽萃于四卒为五所有葢总而萃之于五也故有一握之象始号终笑自觉多此一皇惑耳惟要其终而已前此志之未定不足恤也】
　　六二引吉无咎孚乃利用禴　象曰引吉无咎中未变也
　　本义　二应五而杂于二隂之间必牵引以萃乃吉而无咎【冯厚斋曰下卦中爻多引其类如泰与小畜之二是也　张希献曰卦以用大牲为吉而二乃以用禴为利葢偹物乃王者所以随其时有孚乃臣下所以通乎上也　传曰中未变也与初有孚不终对防】
　　【见易曰古人每事輙祭君臣应求之道皆有鬼神与乎其间此祀事所不容已也禴祭之简薄者也凡薄祭皆可谓之禴祭薄所重在孚耳　传曰中未变也二处二隂之间不为二隂所引而能引二隂以萃于五惟二与五皆以中相应故能固守而不变也】
　　【火传曰禴周之夏祭也夏祭从薄以乐为主祀用乐者所以求诸阳也以声引气以气引神感之甚微应之甚速故曰禴乐也又通也二之引亦犹是以声气感召而已惟其诚也故曰孚乃利用禴】
　　六三萃如嗟如无攸利往无咎小吝　象曰往无咎上巽也
　　【丘行可曰萃初三两隂皆萃四者一应四一比四也圣人于三曰萃如嗟如深戒夫四之不可萃也往无咎者欲其舍四而萃上也　订诂曰初三两爻皆欲萃五而非比非应初必因其正应之四三必因其近比之四以求萃于五故皆决之曰往无咎】
　　【见易曰三居二隂之上初与四应号二以萃于四二与五应引三以萃于五三自伤独无正应而欲依附初二以事人故有嗟如之象圣人勉其往从于上虽不足以集大事然类同志合亦足以不孤也况上独立无与未尝不望应于三三至而上志之巽可知】
　　【火传曰三之萃于上其吕却之萃于夷吾乎虽心知其败难免嗟如亚夫曰唉防子不足与谋斯其嗟如不已甚乎而不容有二心也吕郤之死于河上虽曰小吝以义揆之固无咎也】
　　九四大吉无咎　象曰大吉无咎位不当也
　　【胡仲虎曰四曰大吉无咎五曰萃有位以见四之萃非有位者也无尊位而得众心非大吉安能无咎邹四山曰当萃之时弱之必趋强闇之必依明也九四近臣非其位而有聚物之权咎所伏也人臣任天下之重安能避得人之嫌要其志之归于上耳故以大吉坚四之志】
　　【见易曰四与五同当萃之任四曰大吉无咎勉之也以其位为大臣恐其以植私自疑耳夫大臣之树人以为国家也如李绛用同年崔祐甫一日用数十人亦论其心耳岂宜引嫌谢士遂废宾阁为马廐哉】
　　九五萃有位无咎匪孚元永贞悔亡　象曰萃有位志未光也
　　【胡仲虎曰比以九五为主故元永贞言于彖萃有两阳爻故无永贞归于五元以善其始永贞以善其终比与萃非此三徳未能始终尽善也　订诂曰五之所孚者二也初为四之应三为四之比皆萃于四而匪孚于五者惟有元永贞之徳然后孚于四者皆萃于五也】
　　【见易曰萃五曰志未光屯五曰施未光屯之时民心乆归于初而不向五五有施而未光光为初所掩也萃之时人望半归于四五但以其有位而萃耳其志未光光为四所掩也】
　　上六赍咨涕洟无咎　象曰赍咨涕洟未安上也王注　处萃之时居于上极内无应援处上独立近逺无助危莫甚焉赍咨嗟叹之声也若能惧祸之深不敢自安亦众所不害故无咎也
　　【见易曰上以兑説之才素为人所乐从亦非无志于萃者当萃之时人心争附于刚阳区区柔説不足恃也位在五而权在四上才弱不能与争君臣相顾嗟泣而已先主之初年拊髀里肉生而流涕亦有此象火传曰上六一爻为兑成卦之主惜其才弱不足以萃五以刚中之徳与上同体而四佐之人心皆属五矣殆宋徳昭遇太宗与赵普之时也兑本説体至此而赍咨涕洟不形怨恨亦可以免祸故曰无咎】
　　【巽下坤上】
　　升元亨用见大人勿恤南征吉
　　本义　升进而上也南征前进也【蔡虚斋曰南征有向上之义程子曰南者人之所向】
　　【见易曰万物齐乎巽相见乎离致役乎坤由巽而离以至于坤皆由东而南凡木盛于夏而成于夏秋之间故以南征为吉夫物之不见其益有时而长者莫着于木故圣人取象巽木以为升】
　　【火传曰升者柔进而上也用见大人谓当由大人以进也勿恤谓勿以由人而进为嫌也南向明之地大人进贤明白正大无所为暗昧之私也故曰南征吉】
</div>
    <div class="pagination">
<a href="田间易学_page22.html">上一页</a><span>...</span><a href="田间易学_page18.html">18</a><a href="田间易学_page19.html">19</a><a href="田间易学_page20.html">20</a><a href="田间易学_page21.html">21</a><a href="田间易学_page22.html">22</a><span class="current-page">23</span><a href="田间易学_page24.html">24</a><a href="田间易学_page25.html">25</a><a href="田间易学_page26.html">26</a><a href="田间易学_page27.html">27</a><a href="田间易学_page28.html">28</a><span>...</span><a href="田间易学_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
