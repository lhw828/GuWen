<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 21 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 21 页/共 22 页</h1>
    <div class="content">　　韩康伯曰八卦相错变化理备于往则顺而知之于来则逆而数之作易以逆睹来事以前民用○孔仲达曰此一节就卦象明重卦之意易以乾坤象天地艮兊象山泽震防象雷风坎离象水火若使天地不交水火异处则庶类无生成之用品物无变化之理所以因而重之令八卦相错则天地人事莫不备矣故云天地定位而合徳山泽异体而通气雷风各动而相薄水火不相入而相资既八卦之用变化如此故圣人重卦令八卦莫不交互而相重以象天地山泽雷风水火莫不交错则易之爻卦与天地等既往之事将来之几备于爻卦中矣○郭白云曰天地之位定然后山泽雷风水火相与为用此八卦所以有必相错之道也是以圣人重之而后可以数往知来人之道数往者顺而易知来者逆而难易之逆数未见其难者盖由其道之始必知其道之终也是亦原始可以要终之义○尹和靖曰易之道如日星未到泰之上六便知泰将极未到否之上九便知否将倾此谓几易之为书要知测未萌事若已往事何用知之数亦不必逆筹算数者理也理在必然如政在大夫五世希不失陪臣执国命三世希不失也○张南轩曰易之于天下皆逆数而察其来逆如逆暑逆寒○邱行可曰易言藏往知来彰往察来又言数往知来则方来已往之事易皆有以知之然往者已过而易知来者未形而难知易之占筮为知来设故曰逆数也正如所谓占事知来遂知来物前民用皆逆数之谓也
　　按此章邵子谓是伏羲先天图位本义因之盖前儒所未有者也今细玩经文唯天地定位一语似可作干南坤北看然实与上系传天尊地卑语气一例山泽以下未见明立位次且经文言八卦相错明指六十四卦言非八卦之定位也数往者顺二句自是泛说下接是故易逆数也才说到易亦一定文义今若云起震而歴离兊以至于干数已生之卦自防而歴坎艮以至于坤推未生之卦则数往二语已贴易说下何以有是故之文且易之生卦夫子言乾坤生六子可谓明白晓畅矣何有先生干震离兊而后生防坎艮坤之理况逆知来事蓍筮之徳蓍在重卦后故先言八卦相错承上章易六位而成章来非言三画之八卦也但重卦亦只是八卦故以天地定位四语明所以必相错之理以相错而成知来物前民用之功也邵子之易自成一家非伏羲文王周孔之易也
　　右第三章
　　雷以动之风以散之雨以润之日以暄之艮以止之兑以说之干以君之坤以藏之
　　九家易曰乾坤交索既生六子各任其才往生物也○孔仲达曰此重明八卦养物之功上四举象下四举卦者王肃以为互相备也○张子曰隂性凝聚阳性发散隂聚之阳必散之阳为隂累则相持为雨而降隂为阳得则飘扬为云而升隂气凝聚阳在内者不得出则奋击而为雷霆阳在外者则周旋不舎而为风○蔡节斋曰动则物萌散则物具二者言生物之功也润则物滋暄则物舒二者言长物之功也止则物成说则物遂二者言收物之功君则物有所归藏则物有所息二者言藏物之功也○邱行可曰雷动风散乾坤初爻交而为震防也雨润日暄乾坤中爻交而为坎离也止之说之乾坤终爻交而为艮兑也此六子生物之序也然六子致用主于干而动归于坤而藏此又父母之功也故以乾坤终之○潘天锡曰上文先言天地之无为后言六子之相为用言天地之用六子也此章先言六子之职后言乾坤之道言六子非乾坤无以主之藏之
　　右第四章
　　帝出乎震齐乎防相见乎离致役乎坤说言乎兑战乎干劳乎坎成言乎艮
　　孔仲达曰此帝为天帝○崔氏憬曰帝者天之王气也春分震王而万物出生立春防王而万物洁齐立夏离王而万物皆相见立秋坤王而万物致养秋分兑王而万物所说立冬干王而隂阳相薄冬至坎王而万物之所归立春艮王而万物之所成终成始也以其周王天下故谓之帝○苏子瞻曰古有是言也本义帝者天之主宰
　　万物出乎震震东方也齐乎防防东南也齐也者言万物之洁齐也离也者明也万物皆相见南方之卦也圣人南面而聴天下向明而治盖取诸此也坤也者地也万物皆致养焉故曰致役乎坤兑正秋也万物之所说也故曰说言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　郑康成曰万物出乎震雷发声以生之也齐于防相见于离风摇长以齐之洁犹新万物皆相见日照之使光大万物皆致养焉地气含养使有秀实万物之所说草木皆老犹以泽气说成之战言隂阳相薄西北隂也而干以纯阳临之也坎劳卦也水性劳而不倦万物之所归也万物自春出生于地冬气闭藏还皆入地万物之所成终而所成始言隂气终阳气始皆艮之用事○龚深父曰八卦以序则有时以居则有方以象则有物相继以为衰旺相推以为变化相继以至无穷也○杨山曰艮止其所也艮者万物之所成终而所成始也止于此矣复出乎震不终止也故艮卦曰时止则止时行则行○项平甫曰震防二木主春离火主夏兑干二金主秋坎水主冬土旺于四季故坤土在夏秋之交艮土在冬春之交坤隂土故在隂地艮阳土故在阳地震阳木故在东防隂木故近南而接乎隂兑隂金故正西干阳金故近北而接乎阳此其序甚明也○蔡节斋曰帝之出入不可见而为物者可见故又以物言焉震防干离坎艮皆以方言兑以时言坤坎以象言所以然者夫子欲备三者之义而互言之又足以见三者未尝相离也○杨诚斋曰于帝言致役者坤臣也帝君也君之于臣役之而已于万物言致养者坤母也万物子也母之于子养之而已○徐进斋曰卦以震防离坤兑干坎艮为序者木生火火生土土生金金生水水非土不能以生木故艮次之水土又生木八卦之用五行之生循环无穷所以为造化流行之序○郑夹漈曰干居西北父道也父道尊严严凝之气盛于西北万物成就之方也坤居西南母道也母道在养育万物万物之生盛于西南西南者万物长养之方也坎艮震位次于干统三男也防离兑位夹乎坤统三女也西北盛隂用事而隂气盛矣非至健莫与争故隂阳相薄曰战○龚泉峯曰土之养物无时不然于夏秋之交物将成就之时土气正旺致养之功莫盛于此故曰致役乎坤艮亦土也成者养之终○熊梅边曰帝出乎震者言造化一元之气由春而夏而秋而冬也艮为万物之所成终则元之贞也而所成始则贞下又起元矣○陈紫峯曰火气极热物无由而成水气极寒物无由而生惟土气最为中和故火金之交有坤土水火之交有艮土而为万物之所由出入者也○李克恭曰两汉时皆以此节所言时位为羲画原义至文王繋辞坤蹇言西南东北而孔子详说于此是自古圣贤相传八卦方位时气皆属一致○陆聚缑曰天地定位章邵子以为伏羲卦位但天地定位当以上下言乃云干南坤北则以竖图为横图立文稍疎至谓帝出乎震章为文王所定后天之学夫画前之易乃先天之易也一有卦画即属后天不得以后天专指文王也即邵子所传伏羲圆图虽无卦名已属流行卦象又不得云后天之学始于文王矣右第五章
　　神也者妙万物而为言者也动万物者莫疾乎雷桡万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　韩康伯曰于此言神者明八卦运动变化推移莫有使之然者神无物妙万物而为言则雷疾风行火炎水润莫不自然相与为变化故能万物既成也○孔仲达曰艮不言山独举卦名者动挠燥润之功是雷风水火至于终始万物于山义为微故言艮而不言山也上章水火不相入此言水火相逮者明性虽不相入而气相逮及也上言雷风相薄此言不相悖者明虽相薄而不相逆也○崔氏憬曰大寒立春之际艮之方位万物以之始而为今岁首以之终而为来岁末此则协夏正之义莫盛于艮也此言六卦之神用而不言乾坤者以乾坤无为而无不为能成雷风等有为之神妙也○苏子瞻曰万物之盛衰于四时也皆其自然莫或使之而谓之帝者万物之中有妙于物者焉此其神也而谓之帝云尔不及乾坤者六子之功显而乾坤之徳存乎其中○龚深父曰上言生物之序则归于乾坤此言生物之功则归于六子○郭白云曰六子之象虽有动挠燥润之功而或各専其功独动独挠不能变化亦不能成物必水火相须雷风相从山泽相通于是乎变化而毕成万物○朱汉上曰此说六子合而为乾坤乾坤合而生神康成曰共成万物物不可得而分故合谓之神张子曰一则神两则化妙万物者一则神也动挠润燥说终始万物者六子然不能以独化故必相逮也不相悖也通气也然后能变化既成万物合则化化则神康成之学进此矣○张南轩曰前言天地定位终于水火不相射言八卦各立以为体也此言水火相逮终于山泽通气者言六子交通为用也惟交相为用故变者自无而有化者自有而无此既成万物者乎○吴草庐曰乾坤主宰万物之帝行乎六子之中所谓神也神无迹可见即万物之中而妙不可测者神也所以动所以挠所以燥说所以润所以终始皆乾坤之神也○蔡虚斋曰逮相济也既训尽
　　按此节承上章既言八卦之主时成用而又言所以能顺时而成万物者在于交相为用变化之神也动万物数语不过覆述雷以动之数语为水火相逮四语发端重在下截玩文义自明后之泥于先天后天者谓此章先言后天之序后复明先天相合之位首尾语脉既不相贯况雷风水火山泽之在天地间自有交通为用之妙岂必俟图立而后能交通耶
　　右第六章
　　干健也坤顺也震动也防入也坎陷也离丽也艮止也兑说也
　　苏子瞻曰循万物之理无往而不自得是之谓顺执柔而不争无往而不见纳故谓之入○张子一陷溺而不得出为坎一附丽而不能去为离○邵子曰一隂入二阳之下故天下之入莫如风一隂丽二阳之中天下之丽莫如火一隂出于外而说于物故天下之说莫如泽○郭兼山曰刚则有体陷乎隂中所以为坎柔则无质丽于阳中所以为离○郭白云曰八卦之名出于伏羲氏止此八字而已文王能明之而不训其义孔子训之故后世可以学易非健顺八字则易不复能读矣○本义此言八卦之性情
　　右第七章
　　干为马坤为牛震为龙防为鸡坎为豕离为雉艮为狗兑为羊
　　孔仲达曰行健故为马任重而顺故为牛震动故为龙鸡能知时故为鸡坎主水渎豕行汚湿故为豕离为文明雉有文章艮为止狗为善守禁止奸人羊者顺从之畜○邵子曰重渊之下动物非龙乎○朱汉上曰震东方卦春分以后辰亦为龙苍龙之次也防为风风主号令故鸡号知时美脊刚鬛坎中阳也垂耳俯首而尾不足本末隂也亥为豕者直室也坎之所自生也防离为飞鸟者南方七宿朱鸟也午为鹑火之次已为鹑尾其味在栁其翼在翌栁午也离也翌已也防也抟噬者前刚也直娄也羊内狠者二阳伏于一隂之下也○项平甫曰造化权舆云干阳物马故蹄圆坤隂物牛故蹄拆阳疾则隂故马疾则卧隂疾则阳故牛疾则立马阳物故起先前足卧先后足牛隂物故起先后足卧先前足
　　右第八章
　　干为首坤为腹震为足防为股坎为耳离为目艮为手兑为口
　　孔仲达曰尊而在上为首包藏含容为腹○龚括苍曰耳内阳而聪目外阳而明在上而止者手在外而说者口○朱汉上曰足动股随雷风相与耳目通窍水火相逮○项平甫曰坎阳陷于隂故耳居隂而能聴离隂丽于阳故目资阳而后视○邱行可曰防隂两开于下为股兑隂两开于上为口○龚泉峯曰震阳在下故足之用在下艮阳在上故手之用在上右第九章
　　干天也故称乎父坤地也故称乎母震一索而得男故谓之长男防一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　孔仲达曰得父气者为男得母气者为女○郭白云曰六子之变自下为先干变而得隂画隂变而得阳画卦变之义盖始于此故说卦首章曰观变于隂阳而立卦○项平甫曰乾坤六子初为气末为形中为精雷风气也山泽形也水火精也○吴草庐曰一索谓交初再索谓交中三索谓交上以索之先后为长中少之次
　　按乾坤生六子可想见伏羲画卦直是先定乾坤而后自下而上交变而生六子非孔子发之孰从而知六子从乾坤变出朱子言易宗邵子一生二之说故本义以此为揲蓍求卦胡云峯云若主揲蓍而言则无此卦序矣愚谓索者是交互之义非求也夫子说卦自第七章起皆以乾坤六子为序非所谓先天图也
　　右第十章
　　干为天为圜为君为父为玉为金为寒为氷为大赤为良马为老马为脊马为驳马为木果
　　荀九家有为龙为直为衣为言○孔仲达曰天动运转故为圜为君为父取尊道而为始也玉金刚之清明也寒氷取西北寒氷之地火赤盛阳之色良马行健之善老马行健之久脊马行健之甚脊马骨多也驳马有牙如锯能食虎豹取其至健○张子为氷健极而寒甚也○郭白云曰果者木之始木以果为始犹物以干为始也
　　坤为地为母为布为釡为吝啬为均为子母牛为大舆为文为众为柄其于地也为黑
　　荀九家有为牝为迷为方为囊为裳为黄为帛为浆○孔仲达曰地受生育故为母布取广载釡取化生成熟均地道平均也子母牛取其多蕃育而顺之大舆取其载文万物之色杂也柄生物之本黒极隂之色○崔氏憬曰地生万物不择美恶故为均○项平甫曰吝啬其静之翕也均其动之辟也干质故坤文干一故坤众
　　震为雷为龙为黄为旉为大涂为长子为决躁为苍茛竹为萑苇其于马也为善鸣为馵足为作足为的颡其于稼也为反生其究为健为蕃鲜
　　荀九家有为玉为鹄为鼓○虞仲翔曰天地黄震天地之杂故为黄○孔仲达曰大涂万物之所出决躁刚动也苍茛竹竹初生时色苍茛也萑苇竹类善鸣雷声之逺闻马白足为馵动而见也白额为的颡亦取动而见反生取其始生载甲而出○蔡节斋曰作足谓双举也阳长必终于干故究为健○吴草庐曰乾坤始交而生震故兼有天地之色得干初画为得坤中画为黄旉又作敷与花通范蒂下连而上分为花也
　　按为反生者震一阳动于二隂之下故冬时子月草木根芽皆往下生故曰反生
　　防为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦【寡髪虞氏作宣髪】
　　荀九家有为杨为鹤○虞仲翔曰臭气也风至知气为白故宣发马君以宣为寡非也离目向上则白眼见故多白眼○荀慈明曰风行无常故进退风行或东或西故不果○翟氏元曰为绳直上二阳共正一隂使不得邪僻如绳之直○孔仲达曰防为木可以輮曲直防顺之谓也白取其洁长取风行之逺髙取木生而上寡髪风落树之华叶则在树者稀疎如人之少髪○郭白云曰寡髪刚上也广颡重刚也○朱子防反为震震为决躁故为躁卦○熊梅边曰震防皆木独言防为木者防木之义重也大象多取防木○吴草庐曰耦而下者木之根奇而上升者木之干白为阳黒为隂防上中白而下黒白多于黒也义理阳也欲利隂也隂在内利欲主内故曰近利
　　坎为水为沟渎为隠伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　荀九家有为宫为律为可为栋为丛棘为狐为蒺藜为桎梏○虞仲翔曰以阳辟坎水性流通为沟渎阳藏坤中为隠伏为矫輮为弓轮坎为月月在庚为弓在甲象轮劳而加忧故心病眚败也坤为车坎折坤体为舆多眚水流渎故通水流潜窃为盗阳刚在中故坚多心○荀慈明曰水之流首卑下也○宋仲子曰坎阳在中内光明有似于水曲者更直为矫直者更曲为輮水流有曲直故为矫輮阳在中央马脊之象水磨地而行故曳○崔氏憬曰内阳刚动故为亟心○孔仲达曰坎劳卦北方主聴聴劳则耳痛人之有血犹地有水赤亦取血色干至健震至动坎至行故皆以马坤艮防离兑皆柔故不以马为喻坤利牝马取其行不取其健坎亦取其行不取其健皆外柔故为下首薄蹄曳也○龚深父曰心病阳陷而不灵耳痛阳塞而不通○徐进斋曰心耳皆以虚为体故中实则为病为痛○吴草庐曰水者坎之本象羲皇画以象水上下二隂象土之凹中阳象水之流于凹中为通一阳贯于二隂之中也
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁
　　荀九家有为牝牛○孔仲达曰日是火精电火类甲胄取刚在外戈兵取以刚自衞大腹懐隂气也乾卦为日所烜也鼈蟹蚌蠃皆取刚在外科空也隂在内为空木既空中上必枯槁○邵子曰火内暗而外明故离阳在外水外暗而内明故坎阳在内○吴草庐曰槁枯木木生则柔脆死则坚刚
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节【狗虞氏作拘】马季长曰黔喙谓豺狼之属阳在前也○荀九家有为鼻为虎为狐○虞仲翔曰震阳在初为大涂艮阳小为径路阳在外为门两小阙之象狗拘字之误指屈伸制物为拘艮手多节为指刚在外故多节○宋仲子曰木实为果草实为蓏皆出山谷阍人主门寺人主巷艮为止此职皆掌禁止者也○郭白云曰震之刚动于下故言足坎之刚动于中故言心艮之刚动于上故言喙○项平甫曰震为旉为蕃鲜草木之始艮为果蓏草木之终果蓏能终而又能始故又于艮之象为切○吴草庐曰艮之下二隂地也上一阳隆起者山也
　　兑为泽为少女为巫为口舌为毁折为附决其于地也为刚卤为妾为羊
　　荀九家有为常为辅颊○虞仲翔曰坎水半见故为泽为刚卤干二阳在上故刚泽水润下故醎○孔仲达曰为巫取口舌之官也口舌取西方于五亊为言也兑正秋也秋物成熟槀秆之属则毁折果蓏之属则附决妾少女从姊为娣也○张子内实则外附必决物成则上柔者必折○张南轩曰巫以言语而悦神又以悦人口舌以言而悦人以食而悦己刚卤色白外柔而内刚也○朱汉上曰附者兑反艮也决者兑也隂盛阳微则阳附隂阳盛隂微则阳决隂剥一阳五隂夬一隂五阳故曰刚决柔○项平甫曰羊虞氏作羔郑氏作羊皆训为女使然则妾也羊也少女也皆女之末者也凡兑之象皆属末口舌者行之末妾婢者女之末○程沙随曰八卦之象八物而已充其类则有所为百物不废者极其说又可以类万物之情然说卦之象有与卦爻相符者有不与卦爻相符者有见于卦爻而说卦不载者有见于说卦而卦爻无之者大抵有象可见有数可数者无非易也○胡双湖曰说卦之言象其有合于彖爻者则括彖爻之例其有不合于彖爻者则又夫子之自取也序卦传
　　孔仲达曰韩康伯云序卦之所明非易之蕴也盖因卦之次托象以明义今验六十四卦二二相偶非覆即变覆者表裹视之遂成两卦屯蒙需讼师比之类是也变者反覆惟成一卦则变以对之乾坤坎离大过颐中孚小过之类是也○邵子曰乾坤天地之本坎离天地之用是以易始于乾坤中于坎离终于既未济而泰否为上经之中咸恒为下经之首皆言乎其用也○朱子卦有正对有反对乾坤坎离大过颐中孚小过八卦正对也正对不变故反覆观之止成八卦其余五十六卦反对也反对皆变故反覆观之共二十八卦合正卦反卦总为三十六卦在上经不变卦凡六余二十四卦反之则为十二以十二加六则十八也下经不变卦凡二余三十二卦反之为十六以十六加二亦十八也二篇多寡之数未尝不均○大率上经乾坤坎离为终始下经用艮兑震防为终始○项平甫曰上经言天地生万物以气而流形故始于乾坤终于坎离言气化之本下经言万物之相生以形而传气故始于咸恒终于既济未济言夫妇之道
　　有天地然后万物生焉盈天地之间者唯万物故受之以屯屯者盈也
　　干令升曰取始于天地天地之先圣人弗之论也故其法象必自天地而还○张子聚而不得出故盈虽雷亦然○项平甫曰屯不训盈谓之盈者其气谓之始生者其时谓之难者事也若屯之训纷纭盘错之义云尔○吴草庐曰天地谓乾坤二卦
　　屯者物之始生也物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼
　　郑康成曰蒙幼少之貌齐人谓萌为蒙○荀慈明曰坎在干上中有离象水火交和故为饮食之道○崔氏憬曰万物之始生者言刚柔始交故万物资始于干资生于坤也○朱汉上曰需震坎为酒兑为口有饮食之道○熊梅边曰屯物之始生蒙民之始生至是方有人物之分而不可无以养之茹毛饮血而至于粒食民命立矣
　　讼必有众起故受之以师师者众也众必有所比故受之以比比者比也
　　韩康伯曰众起而不比则争无由息必相亲比而后相宁也
　　比必有所畜故受之以小畜物畜然后有礼故受之以履履而泰然后安故受之以泰
　　韩康伯曰礼所以通时用故既畜则须用有用须礼○姚徳祐曰有礼然后泰泰然后安○苏子瞻曰大畜小畜皆取于畜而已小过大过皆取于过而已不复论其大小也故序卦之论易或直取其卦名而不本其卦义者多矣若赋诗断章然不可以一理求也○程子物相比附则为聚畜聚也止也止则聚矣物聚则有大小之别髙下之等美恶之分是物畜然后有礼○张子徳积则行必有方物积则散必有道○张南轩曰以内言之嘉防足以合礼以外言之万物盛多可以备礼○郭白云曰畜而有礼则安无礼则危○胡双湖曰乾坤至履十变隂阳之气一周
　　泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫
　　韩康伯曰否则思通人人同志故可出门○司马温公曰不相交则异异则争争则穷故受之以同人者所以通之也○程子天地不交为否上下相通为同人与否义相反故相次
　　豫必有随故受之以随以喜随人者必有事故受之以蛊蛊者事也有事而后可大故受之以临临者大也韩康伯曰可大之业由事而生○苏子瞻曰以喜随人溺于燕安者也故至于蛊
　　物大然后可观故受之以观可观而后有所合故受之以噬嗑嗑者合也物不可以苟合而已故受之以贲贲者饰也致饰然后亨则尽矣故受之以剥剥者剥也苏子瞻曰君臣父子夫妇朋友之际所谓合也直情而行谓之苟礼以饰情谓之贲苟则易合易合则相渎渎则易离贲则难合难合则相敬敬则能久饰极则文胜而质衰故剥○张南轩曰天下皆山惟泰山可观天下皆水惟东海可观惟其可观然后有所合伯夷太公合于文王者以文王可观也○郭白云曰自同人大有谦豫随蛊临观噬嗑贲圣人所以履泰倾否之美道备尽于斯其道极尽则有剥矣○朱汉上曰亨则尽矣无以复加故次之以剥此商周之末不胜其弊文之末流也○吴草庐曰不执贽不可以成宾主之合不受币不可以成男女之合
　　物不可以终尽剥穷上反下故受之以复复则不妄矣故受之以无妄有无妄然后可畜故受之以大畜崔氏憬曰穷则有变物极则反于初复其本则为诚实故言复则无妄○朱汉上曰无妄然后物物循理乃可大畜○郭白云曰大畜畜无妄之道而已无妄之道天道也有无妄之道则可畜犹有天命之性则可率而循之也
　　物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　虞仲翔曰人颐不动则死故受之以大过○崔氏憬曰大畜日新其徳则可观其所养○苏子瞻曰养而不用其极必动动而不已其极必过○龚括苍曰不养则不可动虽形体亦然况欲有为乎故由颐然后利涉大川也小者之过过其分而已大者而过则为已极矣故陷陷必有所丽虽性亦然唯解脱者无所丽也○阎氏彦和曰养者君子所以成已动者君子之所以应物○朱汉上曰过而不已则失中失中则陷没必有所丽乃能出险○胡双湖曰物以中为贵以坎之阳中而节其过则不过矣故受之以坎颐大过而后坎离颐似离大过似坎也○林次厓曰不専一则不能直遂不翕聚则不能发散故不养则不可动大过即动也以大过之才当大过之时而行大过之亊动而本于养也
　　右上篇
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也
　　干令升曰此详言三纲六纪有自来也天不地不生夫不妇不成相须之至王教之端故诗以闗睢为国风之始而易于咸恒备论礼义所由生也○韩康伯曰人伦之道莫大乎夫妇故夫子殷勤深述其义以崇人伦之始○苏子瞻曰有男女然后有夫妇明咸恒之所以次坎离也○朱子错只作措字谓礼义有所施设耳
　　物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也
　　韩康伯曰宜与世升降有时而遯也○阳盛隂消君子道盛晋以柔而进也○崔氏憬曰不可以终壮于阳盛宜柔进而上行○项平甫曰壮与遯相反遯于义为退大壮似于进矣然火壮不得为进盖蓄材待时养锐积力以止为进者也故序卦不训孟子善养浩然之气至大至刚塞乎天地其大壮之事乎
　　进必有所伤故受之以明夷夷者伤也伤于外者必反其家故受之以家人
　　阎氏彦和曰以利合者迫穷祸患害相弃也以天属者迫穷祸患害相收也明夷之伤岂得不反于家乎○郭兼山曰伤于外者必反于家盖行有不得于人则反求诸已
　　家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也韩康伯曰家人之义惟严于敬礼胜则离家人尚严其敝必乖○张南轩曰三军同心胡越一家六亲不和舟中作敌宜乎有难○项平甫曰屯蹇称难者卦皆有坎也然屯动乎险中行乎患难者也蹇见险而止但为所阻难而不得前耳非患难之难故居屯者必以经纶济之遇蹇者待其解缓而后前○梁石门曰天下之事急则合缓则散故难之解散谓之缓盖以缓而渐散也
　　缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也
　　韩康伯曰益而不已则盈故必决也○程子决判也有决判则有遇合本合则何遇○张南轩曰美恶不两立邪正不并行决去小人则君子交而遇也○朱汉上曰缓则寛弛必有所失○胡双湖曰咸恒十变为损益犹乾坤十变为否泰○俞石涧曰损之后继以益深谷为陵之意益之后继以夬髙岸为谷之意按盈必溢溢则决故益不可过
　　物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎
　　韩康伯曰井久则浊秽宜革易其故○崔氏憬曰天地相遇品物咸章故曰聚也冥升在上则穷故言升而不已必困也困极于臲卼则反下以求安○程子物积聚而益髙大聚而上也变生而熟易刚而柔革物也
　　主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也
　　张南轩曰一阳在下故动飘风不终朝骤雨不终日此物不可以终动○阎氏彦升曰晋所谓进者有进而已此进必有伤也渐所谓进者渐进而已乌有不得所归者乎
　　穷大者必失其居故受之以旅旅而无所容故受之以防防者入也入而后说之故受之以兑兑者说也程子旅亲寡非防顺何所取容物相入则相说相说则相入○张南轩曰入于道故有见而说○朱汉上曰旅者君子之穷也防者隂入于阳之下也天之泽万物礼义之说人心不入则不说
　　说而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过
　　韩康伯曰涣者发畅而无所壅滞若肆而不反则遂乖离也事有其节则物之所同守而不散越也守其信者失贞而不谅之道以信为过也故曰小过○张南轩曰惟说于道故推而及人说而后散故受之以涣○朱汉上曰天地之节不可以不信不信则无以成万物而况于人乎饮食起居身之节也不信则致疾尊卑长幼家之节也不信则召乱○项平甫曰有其信犹书所谓有其善言以此自负而居有之也自恃其信其行必果而过于中○蔡虚斋曰立节制于此上当信而守之下当信而行之故受以中孚若果于自信事不加详审而在所必行能免于过乎
　　有过物者必济故受之以既济物不可穷也故受之以未济终焉
　　韩康伯曰行过乎恭礼过乎俭可以矫世励俗有所济也○苏子瞻曰未济所以为无穷也○张南轩曰事至于既济则人情倦于有为事之隳废而物之穷也故受之以未济○项平甫曰大过则逾越常理故必至于陷小过或可济事故有济而无陷也坎离之交谓之既济此生生不穷之所从出也圣人犹以为有穷又分之以为未济盖情之交者不可以久而无弊必以分之正者终之
　　总论
　　蔡虚斋曰序卦之义有相反者有相因者相反极而变也相因未至于极者也
　　杂卦传
　　孔仲达曰此孔子更以意错杂而对辨其次第不与序卦同○龙观复曰按春秋传释系辞所谓屯固比入坤安震杀之属以一字断卦义往往古筮书多有之杂卦此类是也夫子存之为经羽翼非创作也
　　干刚坤柔
　　郭白云曰卦中之刚柔皆干之刚坤之柔也是以独以乾坤为刚柔
　　比乐师忧
　　韩康伯曰亲比则乐动众则忧
　　临观之义或与或求
　　龚括苍曰以上临下以下临上以已观物以物观已○郭白云曰临与所临观与所观二卦皆有与求之义或有与无求或有求无与皆非临观之道
　　屯见而不失其居蒙杂而着【熊与可云居协据】
　　本义屯震遇坎震动故见坎险不行也蒙坎遇艮坎幽昧艮光明也
　　震起也艮止也
　　损益盛衰之始也【郑康成作衰盛】
　　虞仲翔曰损泰初益上衰之始损否上益初盛之始
　　大畜时也无妄灾也【熊云时协是灾协宰】
　　何子曰大畜天衢之亨得时矣然无畜而时不谓时也大畜故谓之时耳无妄或繋之牛逢灾矣然有妄而灾不谓灾也无妄故谓之灾耳
　　萃聚而升不来也【熊云来协里去声】
　　苏子瞻曰泽上于地萃聚于下也地中生木升于上也
　　按泽水常潴故曰聚木上升而不反生故曰不来
　　谦轻而豫怠也【熊云怠协棣】
　　龚括苍曰意在卑故不自重意在乐故不自勤
　　噬嗑食也贲无色也
</div>
    <div class="pagination">
<a href="周易孔义集说_page20.html">上一页</a><span>...</span><a href="周易孔义集说_page16.html">16</a><a href="周易孔义集说_page17.html">17</a><a href="周易孔义集说_page18.html">18</a><a href="周易孔义集说_page19.html">19</a><a href="周易孔义集说_page20.html">20</a><span class="current-page">21</span><a href="周易孔义集说_page22.html">22</a><a href="周易孔义集说_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
