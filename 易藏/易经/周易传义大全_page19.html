<!DOCTYPE html>
<html>
<head>
    <meta charset="UTF-8">
    <title>周易传义大全 - 第 19 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 19 页/共 41 页</h1>
    <div class="content">　　传大过之时其事甚大故赞之曰大矣哉如立非常之大事兴不世之大功成絶俗之大德皆大过之事也本义大过之时非有大过人之材不能济也故叹其大【进斋徐氏曰时字当玩自是时节当如此适其时当其事虽曰大过而不悖于道所谓刚过而中巽而说行者如尧舜之禅授而讴歌狱讼之皆归汤武之放伐而徯后迎师之恐后所以成大功而济于时焉苟非其时则尧舜亦且传子而不传贤矣汤武亦只是守臣节而不敢革夏革殷矣时不可失此圣贤所以当大运立大事成大业也否则大乱之道而谓之利且亨可乎○云峯胡氏曰他卦多是释卦辞后复引天地圣人而言之是极言以赞其时之大大过方释卦辞遽曰大过之时大矣哉故本义以大过人之才言之所谓才者指上文卦才而言也葢大过之事甚大无其时不可过有其时无其才愈不可过本义之意深矣】
　　象曰泽灭木大过君子以独立不惧遯世无闷
　　传泽润养于木者也乃至灭没于木则过甚矣故爲大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以爲大过人也【一无人字】本义泽灭于木大过之象也不惧无闷大过之行也【朱子曰泽灭木泽在下而木在上今泽水高涨乃至浸没了木是爲大过木虽爲水浸而未尝动故君子观之而独立不惧遯世无闷○建安丘氏曰泽本润木今在木上而至于灭木大过之象也然木在泽下泽过乎木而木不仆君子观象以之立大过人之行故用之则独立不惧舍之则遯世无闷人之常情独立而莫我辅者必惧遯世而莫我知者必闷惟圣贤之卓行絶识大过乎人故能不惧无闷独立不惧巽木象周公当之遯世无闷兑说象顔子当之○童溪王氏曰当大过之时独立不惧遯世无闷非所养之大过人者不足以语此孔子曰勇者不惧仁者不忧是已】
　　初六借用白茅无咎【借在夜反】
　　传初以隂柔巽体而处下过于畏慎者也以柔在下用茅借物之象不错诸地而借以茅过于慎也是以无咎茅之爲物虽薄而用可重者以用之能成敬慎之道也慎守斯术而行岂有失乎大过之用也系辞云苟错诸地而可矣借之用茅何咎之有慎之至也夫茅之爲物薄而用可重也慎斯术也以徃其无所失矣言敬慎之至也茅虽至薄之物然用之可甚重以之借荐则爲重慎之道是用之重也人之过于敬慎爲之非难而可以保其安而无过苟能慎【一有思字】斯道推而行之于事其无所失矣本义当大过之时以隂柔居巽下过于畏慎而无咎者也故其象占如此白茅物之洁者【朱子曰借用白茅亦有过慎之意此是大过之初所以其过尚小○节斋蔡氏曰错诸地而又借以茅过于厚也借以初言柔以六言○中溪张氏曰茅柔物也巽爲白○云峯胡氏曰成卦以栋桡爲象三四爻亦取栋象使六爻不出乎栋桡之一说则付天下之事于不可爲然后已故又因爻象而别其义初六以柔承上刚刚易缺折而柔以借之则可无伤如物措诸地可矣而必有以借之借之用茅可矣而必用白茅此戒慎恐惧之过者也故其占无咎】
　　象曰借用白茅柔在下也
　　传以隂柔处卑下之道唯当过于敬慎而已以柔在下爲以茅借物之象敬慎之道也【隆山陈氏曰柔在下上承四刚故有白茅借物之象也】
　　九二枯杨生稊老夫得其女妻无不利【稊徒稽反】
　　传阳之大过比隂则合故二与五皆有生象九二当大过之初得中而居柔与初密比而相与初既切比于二二复无应于上其相与可知是刚过之人而能以中自处用柔相济者也过刚则不能有所爲九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也二不言吉方言无所不利未遽至吉也稊根也刘琨劝进表云生繁华于枯荑谓枯根也郑易亦作荑字与稊同本义阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也【云峯胡氏曰巽爲木兑爲泽杨近泽之木故以取象枯杨大过象稊初在下象老夫九象女妻初柔在下象九二阳虽过而下比于隂如枯杨虽过于老稊荣于下则复生于上矣老夫而得女妻虽过以相与终能成生育之功无他以阳从隂过而不过生道也○涑水司马氏曰大过刚已过矣止可济之以柔不可济之以刚也故大过之阳皆以居隂爲吉不以得位爲美○山杨氏曰闻之蜀僧云四爻之刚虽同爲木然或爲杨或爲栋栋负众榱则木之强者也杨爲早凋则木之弱者也此卦本末皆弱二近于本五近于末故均爲木之弱也】
　　象曰老夫女妻过以相与也
　　传老夫之说少女少女之顺老夫其相与过于常分谓九二初六隂阳相与之和过于常也
　　九三栋桡凶
　　传夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之大任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋爲象者以其无辅而不能胜重任也或曰三巽体而应于上岂无用柔之象乎曰言易者贵乎识势之重轻时之变易三居过而用刚巽既终而且变岂复有用柔之义应者谓志相从也三方过刚上能系其志乎本义三四二爻居卦之中栋之象也九三以刚居刚不胜其重故象桡而占凶【云峯胡氏曰屋以栋爲中三视四则在下栋桡于下之象四在上栋隆于上之象然三之桡有二以刚居刚过刚则折一也应上之柔柔不能辅二也○双湖胡氏曰九三以刚居刚本无桡象而本义云不胜其重故桡者非谓九三自不胜其重指初六柔弱故不胜其重耳又以全体观之三四爲栋三在四下亦有倾桡之象彖称栋桡独九三当之其致桡之由者欤○西溪李氏曰下卦上实而下弱下弱则上倾故三居下卦之上而曰栋桡凶言下弱而无助也上卦上弱而下实下实则可载故四居上卦之下而曰栋隆吉言下实而不桡也此二爻当分上下体防】
　　象曰栋桡之凶不可以有辅也
　　传刚强之过则不能取于人人亦不能【一作肯】亲辅之如栋桡折不可支辅也栋当室之中不可加助是不可以有辅也【或问大过栋桡是初上二隂不能胜四阳之重故有此象九三是其重刚不中自不能胜其任亦有此象两义自不同否朱子曰是如此九三又是与上六正应亦皆不好不可以有辅自是过于刚强辅他不得九四栋隆只是隆便不桡乎下○中溪张氏曰杂卦云大过颠也大厦之颠非一木所能支三以刚居刚刚之过者过刚则折故栋桡之凶九三独当之况三与上应上复以柔居柔不胜其重故曰不可以有辅也】
　　九四栋隆吉有它吝
　　传四居近君之位当大过之任者也居柔爲能用柔相济既不过刚则能胜其任如栋之隆起是以吉也隆起【一有兼字】取不下桡之义大过之时非阳刚不能济以刚处柔爲得宜矣若又与初六之隂相应则过也既刚柔得宜而志复应隂是有它也有它则有累于刚虽未至于大害亦可吝也葢大过之时动则过也有它谓更有它志吝爲不足之义谓可少也或曰二比初则无不利四若应初则爲吝何也曰二得中而比于初爲以柔相济之义四与初爲正应志相繋者也九既居四刚柔得宜矣复牵系于隂以害其刚则可吝也【潘氏梦旂曰九四爲大臣之位亦栋象也以刚居柔乃适其平是以隆而吉也然下与初六之小人爲应非惟不足以信用而又益以隂则反过乎柔矣故有它则吝也○徂徕石氏曰四虽与初爲应然上附九五之君不爲初所桡故得栋隆之吉】
　　本义以阳居隂过而不过故其象隆而占吉然下应初六以柔济之则过于柔矣故又戒以有它则吝也【节斋蔡氏曰它谓初也四位高初柔在下不能致桡故曰栋隆吉然与初应或牵于柔亦吝道也故曰有它吝○云峯胡氏曰九四栋隆亦有二义刚而能柔一也三应上是救其末四应初是救其本上六以柔居柔爲隂之极初六以柔居刚犹可以不桡乎下二也葢惟其柔而居刚故二比之则如稊之复生于下四应之则如栋之不桡乎下也】
　　象曰栋隆之吉不桡乎下也
　　传栋隆起则吉不桡曲以就下也谓不下繋于初也【临川呉氏曰下谓初也不桡乎下谓不因下之弱而至于桡也○合沙郑氏曰大过栋桡由本末弱然实以本爲重四居大臣之位而应乎初救其本也救其本于未过之初故栋隆而不桡乎下其下不桡其栋乌得而不隆哉三所居不得位而应乎上救其末也救其末于己过之后故栋桡而不可以有辅则知救过于其末不若救过于其本也】
　　九五枯杨生华老妇得其士夫无咎无誉
　　传九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根稊则能复生如大过之阳兴成事功也上生华秀虽有所无益于枯也上六过极之隂老妇也五虽非少比老妇则爲壮矣【一作壮夫一作士夫】于五无所赖也故反称妇得过极之隂得阳之相济不爲无益也以士夫而得老妇虽无罪咎殊非美也故云无咎无誉象复言其可丑也
　　本义九五阳过之极又比过极之隂故其象占皆与二反【蓝田吕氏曰九二在初六之上老于初六故曰女妻女未嫁者也九五在上六之下少于上六故曰士夫士未娶者也○云峯胡氏曰枯杨而稊可以复生枯杨而华速其死也老夫得其女妻犹可生育士夫而有老妇无复生道矣故反称老妇得其士夫谓上六也隂柔过极得阳不爲无益云无咎者隂欲阳非阳之咎也然亦非美矣○厚斋冯氏曰合二五两爻象观之九二枯杨老夫之象也初六生稊女妻之象也则九五当爲杨而今以上六爲枯杨老妇九五反爲生华士夫何也易之意葢以枯象老在阳爻则爲夫在隂爻则爲妇而杨者不拘于隂阳之爻也又曰圣人立象以尽意天下事物之变无不备者老夫之得女妻再娶女之夫也老妇之得士夫妇再嫁而夫未娶也凡人伦之变备见于象矣○兼山郭氏曰老夫女妻刚爲主而柔辅之大过之得也故无不利老妇士夫则柔爲主而刚辅之大过之失也故无誉】
　　象曰枯杨生华何可久也老妇士夫亦可丑也
　　传枯杨不生根而生华旋复枯矣安能久乎老妇而得士夫岂能成生育之功亦爲可丑也【古爲徐氏曰二以刚居柔初以柔居刚此不过者也又在卦初故其过以相与可以成生育之功五以刚居刚上以柔居柔皆过者也又在卦终故其隂阳相比秪以爲丑】
　　上六过渉灭顶凶无咎
　　传上六以隂柔处过极是小人过常之极者也小人之所谓大过非能爲大过人之事也直过常越理不恤危亡履险蹈祸而已如过渉于水至灭没其顶其凶可知小人狂躁以自祸葢其宜也复将何尤故曰无咎言自爲之无所怨咎也因泽之象而取渉义【诚斋杨氏曰水溢而过于渉者不足以济川而徒没其顶任重而过其才者不足以济难而徒灭其身其凶大矣○中溪张氏曰上以隂柔而躐居四阳之上乃过之首者首即顶也若过渉于水本欲有济苟不量深浅而至于灭没其顶凶则宜矣非无咎也不可归咎于人当自咎尔】
　　本义处过极之地才弱不足以济然于义爲无咎矣葢杀身成仁之事故其象占如此【朱子曰过渉灭顶凶无咎恐是他做得是了不可以咎他不似伊川说○云峯胡氏曰初六借用白茅过于畏惧者也故无咎上六过渉灭顶过于决裂者也其事虽凶于义亦无咎然亦惟其时而已初者事之端能慎其端徃可无失上者事之极极则不可有爲矣故本义以杀身成仁之事当之】
　　象曰过渉之凶不可咎也
　　传过渉至溺乃自爲之不可以有咎也言无所怨咎【朱子曰过渉灭顶凶无咎象曰不可咎也如东汉诸人不量深浅至于杀身亡家此虽是凶然而其心何罪故不可咎也又曰大过阳刚过盛不相对值之义故六爻中无全吉者除了初六是过于畏慎无咎外九二虽无不利然老夫得女妻毕竟是不相当所以象言过以相与也九四虽吉而又有它则吝九五所谓老妇者乃是指客爻而言老妇而得士夫但能无咎无誉亦不爲全吉至于上六过渉灭顶凶无咎则是事虽凶而义则无咎也○厚斋冯氏曰易大抵上下画停者从中分反对爲象非他卦相应之例也颐中孚小过皆然而此卦尤明三与四对皆爲栋象上隆下桡也二与五对皆爲枯杨之象上华下稊也初与上对初爲借用白茅之慎上爲过渉灭顶之凶也○建安丘氏曰大过四阳二隂阳过乎隂论全卦则三四两爻重刚不中过者也重刚而不中则是过在三四而不在二五论爻位则二四以刚居柔不过者也故一吉而一利三五以刚居刚过者也故一凶一可丑是过在三五而不在二四观爻所指之辞可见矣至初上二柔亦以不过者爲美然初隂伏于四阳之下承刚也故借用白茅无咎上隂躐乎四阳之上乘刚也故过渉灭顶凶是知处大过之世不惟不欲刚之过而柔亦不容过于刚也○双湖胡氏曰或疑颐与大过对者也何不名爲小过中孚与小过对者也何不名爲大过葢大过以四阳在中言小过以四隂在外言此是圣人内阳外隂之防意以阳自内而过者爲主隂自外而过者爲客大过四阳过盛于内而主胜于客若颐之四隂在内不可以隂爲主矣故不名之曰小过而自取象于颐小过四隂过盛于外而客胜于主若中孚之四阳在外不可以阳爲客矣故不名之曰大过而自取象于中孚况当大过之时阳之在内者四而隂之在外惟二阳盛而隂衰也今至小过阳之在内者仅存其二隂之在外者浸消阳而有四是隂爻盛而阳反衰矣此大过小过之辨也】
　　【坎下坎上】
　　传习坎序卦物不可以终过故受之以坎坎者防也理无过而不已过极则必防坎所以次大过也习谓重习他卦虽重不加其名独坎加习者见其重险险中复有险其义大也卦中一阳上下二隂阳实隂虗隂中则爲防隂居阳中则爲丽凡阳在上者止之象在中防之象在下动之象隂在上说之象在中丽之象在下巽之象防则爲险习重也如学习温习皆重复之义也坎防【一作险】也卦之所言处险难之道坎水也一始于中有生之最先者也故爲水防水之体也【或问程传云一始于中有生之最先者也故爲水夫阳气之生必始于下复卦之象是也今曰始于中其义如何朱子曰气自下而上爲始程说别是一义各有所主不相妨然亦不可相杂○隆山李氏曰乾坤三画以初相易而成震巽以中相易而成坎离以三相易而成艮兑故乾坤者隂阳之祖而坎离则天地之中也坎居正北于时爲子爲夜之中离居正南于时爲午爲日之中夜之中而一阳生焉故坎之三画一阳居中日之中而一隂生焉故离之三画一隂居中天地隂阳之中此乃造化张本之地故易上经始乾坤而终坎离贵其得天地隂阳之中而为易之用也且天一下降坎中在物为水而在人为精以画观之坎之一阳居中而中实即精蔵于中而水积于渊之象也地二上兆离中在物为火而在人为神以画观之离之一隂在中而中虚即神寓于心而火明于空之象也坎之中实是为诚离之中虗是为明中实者坎之用中虚者离之用也作易者因坎离之中而寓诚明之用诚明起于中者易之妙用古圣人之心学也】
　　习坎有孚维心亨行有尚
　　传阳实在中爲中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣本义习重习也坎险防也其象爲水阳防隂中外虗而中实也此卦上下皆坎是爲重险中实爲有孚心亨之象以是而行必有功矣故其占如此【平庵项氏曰重卦坎字在六十四卦之先故加习字以起后例示离震艮兑巽皆当以重习起义也乾坤不加习字者六爻只一爻故也○建安丘氏曰人之处坎身可防而心不可防故曰维心亨心亨则非坎矣心不亨则失处险之道又曰坎一阳处二隂之中隂虚则流故亨通○诚斋杨氏曰水内阳而外隂故其明内景维心亨也○中溪张氏曰九二九五防于坎中而刚德自若此维心亨之象也○云峯胡氏曰六子卦皆重此独加一习字或以爲序卦适居六子之先坎言重他可知矣或以爲象曰蛇方曰北曰朔而太配罔与防人之肾两皆有重义他卦亨字本义例以爲占维此则曰中实爲有孚心亨之象葢他卦言占事之亨也此言象心之亨也阳实有孚之象阳明在内心亨之象心有主则实此心见得事理实是如此心既透彻由是断然行之无疑不然此心防有不通即是险阻即不可行矣故本义以亨爲象有尚爲占也】
　　彖曰习坎重险也【重直龙反】
　　本义释卦名义
　　水流而不盈行险而不失其信
　　传习坎者谓重险也上下皆坎两险相重也初六云坎窞是坎中之坎重险也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆爲信义有孚也本义以卦象释有孚之义言内实而行有常也【朱子曰水流不盈是说一坎满便流出去一坎又满又流出去行险而不失其信则是说决定如此○坎水只是平不觧满盈是满出来○云峯胡氏曰水字当读流而不盈行险而不失其信两句皆指水言以水之内实行有常者释卦辞有孚之义也○临鹿呉氏曰流者一阳之动于中不盈者陷于二隂而未能出险谓中能陷人隔絶内外不失其信谓逝者如斯不舍昼夜○建安丘氏曰坎爲水流水也兑爲泽止水也兑隂卦隂静故止坎阳卦阳动故流惟流故不盈惟不盈故可出险若待盈而后流则泽水也】
　　维心亨乃以刚中也
　　传维其心可以亨通者乃以其刚中也中实爲有孚之象至诚之道何所不通【一作亨】以刚中之道而行则可以济险难而亨通也
　　行有尚徃有功也
　　传以其刚中之才而徃则有功故可嘉尚若止而不行则常在险中矣【一作也】坎以能行爲功本义以刚在中心亨之象如是而徃必有功也【节斋蔡氏曰刚中二五也徃有功动则出坎也○息斋余氏曰行有尚即节九五之徃有尚所谓通也】
　　天险不可升也地险山川丘陵也王公设险以守其国险之时用大矣哉
　　传高不可升者天之险也山川丘陵地之险也王公君人者观坎之象知险之不可陵也故设爲城郭沟池之险以守其国保其民人是有用险之时其用甚大故赞其大矣哉山河城池设险之大端也若夫尊卑之辨贵贱之分明等威异物采凡所以杜絶陵僭限隔上下者皆体险之用也本义极言之而赞其大也【临川呉氏曰不可升者无形之险山川丘陵者有形之险王公因有形之险爲无形之险设此以固守其国是谓人险○厚斋冯氏曰险有时有用因时而设险则国可守而与天地相爲长久其用岂不大矣哉○建安丘氏曰坎六爻四隂防二阳四隂坎也二阳坎中之水也君子观二阳中实之象故体水之德爲有孚维心亨所以处险也观四隂险防之象故因坎之形设险守国所以用险也彖易圣人于徃有功以上专以水言而明处险之道自天险不可升以下专以险言而明用险之方也】
　　象曰水洊至习坎君子以常德行习教事【洊在荐反行下孟反】传坎爲水水流仍洊而至两坎相习水流仍洊之象也水自涓滴至于寻丈至于江海洊习而不骤【一作让】者也其因势就下信而有常故君子观坎水之象取其有常则常久其德行人之德行不常则僞也故当如水之有常取其洊习相受则以习熟其敎令之事夫政行敎必使民熟于闻聼然后能从故三令五申之若骤告未喻遽责其从虽严刑以驱之【一无之字】不能也故当如水之洊习本义治己治人皆必重习然后熟而安之【建安丘氏曰洊再也水再至则爲重习之坎初六乃内水之方至者六四乃外水之洊至者君子体之重习不已常德行者以此进德也习教事者以此敎民也○涑水司马氏曰水之流也习而不已以成大川人之学也习而不止以成大贤故君子以常德行习敎事○潘氏梦旂曰六子皆重卦也坎曰水洊至离曰明两作震曰洊雷艮曰兼山巽曰随风兑曰丽泽皆取重复之义乾坤纯体也故直曰天行地势云】
　　初六习坎入于坎窞凶【窞徒坎陵感二反】
　　传初以隂柔【一无柔字】居坎险之下柔弱无援而处不得当非能出乎险也唯益防于深险耳窞坎中之防处已在习坎中更入坎窞其凶可知本义以隂柔居重险之下其防益深故其象占如此【临川呉氏曰坑坎中小穴旁入者曰窞坎之柔画象水旁两岸其缺象岸侧小穴故曰入于坎窞○王氏曰最处坎厎无应援是以凶也○云峯胡氏曰初六六三皆以隂居坎下水性本下而又居下坎体本防而又阙　中之防故皆入于坎窞初又下卦之下也其占之凶固宜】
　　象曰习坎入坎失道凶也
　　传由习坎而更入坎窞失道也是以凶能出于险乃不失道也【中溪张氏曰初深入于险失其出险之道其凶可知是以君子恶居下流者以此】
　　九二坎有险求小得
　　传二当坎险之时防上下二隂之中乃至险之地是有险也然其刚中之才虽未能出乎险中亦可小自济不至如初益防入于深险是所求小得也君子处险难而能自保者刚中而已刚则才足自卫中则动不失宜本义处重险之中未能自出故爲有险之象然刚而得中故其占可以求小得也【丹阳都氏曰隂爲险者也隂趋下者出乎一隂之上而掩乎一隂之下故爲有险○潘氏梦旂曰阳刚之才而在险中可以小得而未能出险也○云峯胡氏曰初在重险之下其占曰凶三在重险之间其占曰勿用二之占乃曰求小得何也刚得中故也豫九四互坎而曰大有得坎九二刚中而仅小得何也豫之刚动乎坤顺之上故不求而所得者大坎之刚防于坎险之中故虽求之而所得者小】
　　象曰求小得未出中也
　　传方爲二隂所防在险之地以刚中之才不至防于深险是所求小得然未能出坎中之险也
　　六三来之坎坎险且枕入于坎窞勿用【枕针甚反】
　　传六三在坎防【一作险】之时以隂柔而居不中正其处不善进退与居皆不可者也来下则入于险之中之上则重险也退来与进之皆险故云来之坎坎既进退皆险而居亦险枕谓支倚居险而支倚以处不安之甚也所处如此唯益入于深险耳故云入于坎窞如三所处之道【一无之道字】不可用也故戒勿用
　　本义以隂柔不中正而履重险之间来徃皆险前险而后枕其防益深不可用也故其象占如此枕倚着未安之意【朱子曰险且枕只是前后皆是险枕便如枕头之枕问来之坎坎曰经文中叠字如兢兢业业之类是重字来之自是两字各有所指谓下来亦坎上徃亦坎之徃也进退皆险也○童溪王氏曰干之三处二干之间故曰终日干干坎之三处二坎之间故曰来之坎坎○双湖胡氏曰险下险也且枕又将枕上险矣入于坎窞指六四象○云峯胡氏曰前险而后枕枕有两意谓下卦爲前险而六三枕之可也谓六三处前险而四又枕之亦可也初与三皆曰入于坎窞彼凶此但勿用彼之入未能出此之入将可出也】
　　象曰来之坎坎终无功也
　　传进退皆险处又不安若用此道当益入于险终岂能有功乎以隂柔处不中正虽平易之地尚致悔咎况处险乎险者人之所欲出也必得其道乃能去之求去而失其道益困穷耳故圣人戒如三所处不可用也
　　六四樽酒簋贰用缶纳约自牖终无咎【簋音轨缶方有反】传六四隂柔而下无助非能济天下之险者以其在高位故言爲臣处险之道大臣当险难之时唯至诚见信于君其交固而不可间又能开明君心则可保无咎矣【一作也】夫欲上之笃信唯当尽其质实而已多仪而尚餙莫如燕享之礼故以燕享喻之言当不尚浮餙唯以质实所用一樽之酒二簋之食复以瓦缶爲器质之至也其质实如此又湏纳约自牖纳约谓进结于君之道牖【一有有字】开通之义室之暗也故设牖所以通明自牖言自通明之处以况君心所明处诗云天之牖民如壎如篪毛公训牖爲道亦开通之谓【一作义】人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也且如君心蔽于荒乐惟其蔽也故尔虽力诋其荒乐之非如其不省何必于所不蔽之事推而及之则能悟其心矣自古能諌其君者未有不因其所明者也故讦直强劲者率多取忤而温厚明辩者其说多行且如汉祖爱戚姬将易太子是其所蔽也羣臣争之者众矣嫡庻之义长防【一作少长】之序非不明也如其蔽而不察何四老者高祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之士其言之切孰与周昌叔孙通然而不从彼而从此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣諌之虽强既曰蔽矣其能聼乎爱其子而欲使之长久富贵者其心之所明也故左师触詟因其【一有所字】明而之以长久之计故其聼也如响非惟告于君者如此爲教者亦然夫敎必就人之所长所长者心之所明也从其心之所明而入然后推及其余孟子所谓成德达才是也本义晁氏云先儒读樽酒簋爲一句贰用缶爲一句今从之贰益之也周礼大祭三贰弟子职左执虗豆右执挟匕周旋而贰是也九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此【或问六四旧读樽酒簋句贰用缶句本义从之其说如何朱子曰既曰樽酒簋贰又曰用缶亦不成文理贰益之也又曰人硬说作二簋其实无二簋之实陆德明自注断人自不曽去防如所谓贰乃大祭三贰之贰是副贰之义六四居近尊位而在险之时刚柔相际故有但用薄礼益以诚心进结自牖之象问牖非所由之正乃室中受明之处岂险难之时不容由正以进耶曰非是不可由正葢事变不一势有不容不自牖者不由戸而自牖以言艰险之时不可直致也○纳约自牖虽有向明之意然非是路之正终无咎者始虽不甚好然于义理无害故终无咎无咎者善补过之谓也○临川呉氏曰以樽盛酒以簋盛食又以缶盛酒贰其尊虞翻云贰副也礼有副尊故贰用缶按周官大祭三贰其下云皆有酌数皆有器量郑氏注谓酌器所用注尊中者缶即酌器也爲尊之副尊中之酒不满则酌此器之酒以益之也○云峯胡氏曰缶之器实有诚实象酒簋之礼至薄当坎之时不得已而用之非益之以诚不可也纳约不自戸而自牖亦坎之时不得已也○潘氏梦旂曰樽酒簋贰用缶与损之二簋可用享同意皆言其穷约之时不事多仪而尚诚实也纳约自牖与睽之遇主于巷同意皆言其艰难之时自间道而通于君也六四居大臣之位当坎险之时尽其诚实虽自牖而纳约非其正道终无咎也居治平之世由间道而结于君则不可矣惟睽坎之时爲然】
　　象曰樽酒簋贰刚柔际也
　　传象只举首句如此比多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也本义晁氏曰陆氏释文本无贰字今从之【隆山李氏曰八纯卦六爻俱无应惟以比而相交际爲义居坎险之时以渐出上爲贵六四离下体进而附五有欲出险之意真情相向期于济难不待繁文缛礼以逹诚意也】
　　九五坎不盈祗既平无咎
　　传九五在坎之中是不盈也盈则平而出矣祗宜音柢抵也复卦云无祗悔必抵于己平则无咎既曰不盈则是未平而【一无而字】尚在险中未得无咎也以九五刚中之才居尊位宜可以济于险然下无助也二防于险中未能出余皆隂柔无【一作非】济险之才人君虽才安能独济天下之险居君位而不能致天下出于险则爲有咎必祗既平乃得无咎本义九五虽在坎中然以阳刚中正居尊位而时亦将出矣故其象占如此【朱子曰坎不盈祗既平祗字他无说处防来只得作扺字觧复卦亦然不盈是未平但将来必防平二与五虽是防于隂中毕竟是阳防动防他不得如有孚维心亨如行有尚皆是也○云峯胡氏曰坎不盈犹有险也抵既平则无险矣二居重险之中五将出重险之外所以二之有险不如五之既平○泸川毛氏曰水之性行则亨止则盈水以亨爲用不以盈也盈则有泛溢之虞不盈所以抵于既平○厚斋冯氏曰五在上卦之中有刚明之才居大君之位宜有以出险矣而上犹有一隂焉此所以不盈而祗既平也葢下有坎故水流而不盈上无隂则爲盈之象矣尚未出险故祗既平而已上一隂犹岸也龙门之险水流湍激至孟津而平乃利渉焉以水既平也既平则险可济故无咎卦中惟二五才足以出险而皆防焉二在下上又一坎故曰有险五在上流下坎焉故曰不盈】
　　象曰坎不盈中未大也
　　传九五刚中之才而得尊位当济天下之险难而坎尚不盈乃未能平乎险难是其刚中之道未光大也险难之时非君臣协力其能济乎五之道未大以无臣也人君之道不能济天下之险难则爲未大不称其位也本义有中德而未大【朱子曰水之爲物其在坎只能平自不能盈故曰不盈盈高之义中未大者平则是得中不盈是未大也○云峯胡氏曰大有六五以柔居五则曰大中坎九五以刚居中乃曰中未大者大有之时柔能统刚重坎之时刚犹防于柔也】
　　上六系用徽纆寘于丛棘三歳不得凶【纆音墨寘之豉反】传上六以隂柔而居险之极其防之深者也以其防之深取牢狱爲喻如系防之以徽纆囚寘于丛棘之中隂柔而防之深其不能出矣故云至于三岁之久不得免也其凶可知本义以隂柔居险极故其象占如此【陆氏德明曰三股曰徽两股曰纆皆索名○蒲阳张氏曰坎爲刑狱荀九家易坎爲丛棘传曰丛棘如今之棘寺○云峯胡氏曰系之徽纆而又寘于丛棘重险之象三歳亦复不得出以隂柔处坎险之极故也○隆山李氏曰上六当出险矣而隂柔下比无出险之才下乘五刚将有系寘之患犹人防犴狱举手挂徽纆投足蹈丛棘者也三岁不得凶犹困坎在下初六亦曰三歳不觌凶遇坎而三岁羁縻一律也○临川呉氏曰周官司圜收敎罢民能改者上罪三年而舍其不能改而出圜土者杀三岁不得其罪大而不能改者欤】
　　象曰上六失道凶三岁也
　　传以隂柔而自处极险之地是其失道也故其凶至于三岁也三岁之久而不得免焉终凶之辞也言久有曰十有曰三随其事也防于狱至于三岁乆之极也他卦以年数言者亦各以其事也如三岁不兴十年乃字是也【云峯胡氏曰初六以柔居险之初失道上六以柔居险之极无复出险亦失道坤初上皆曰其道坎初上皆曰失道首尾相应○建安丘氏曰坎防也以一阳而防于二隂也上下皆坎则二五皆防然坎之性下下坎则爲防之太甚故上坎爲安以五得位而二不得位故五之祗既平异乎二之求小得也其四隂爻则处阳外而防隂者最凶是以初言入于坎窞上言寘于丛棘以在二五两阳之外也若中二隂三则失位乘阳而无功四则得位承阳而无咎也】
　　【离下离上】
　　传离序卦坎者防也防必有所丽故受之以离离者丽也防于险难之中则必有所附丽理自然也离所以次坎也离丽也明也取其隂丽于上下之阳则爲附丽之义取其中虗则爲明义离爲火火体虗丽于物而明者也又爲日亦以虗明之象【隆山李氏曰文王序卦以乾坤坎离居上经乾坤者隂阳之纯而坎离者隂阳之中不若震巽艮兑爲隂阳之偏也以六十四卦之序观之乾坤居六十四卦之首坎离居六十四卦之中尤有深意葢坎离二卦爲天地心天地造化之本坎藏天之阳中受明爲月离丽地之隂中含明爲日坎爲水而司寒离爲火而司暑坎爲月而司夜离爲日而司昼水火日月之用寒暑昼夜之运天地造化之妙孰有出于此哉】
　　离利贞亨畜牝牛吉【畜许六反】
　　传离丽也万物莫不皆有所丽有形则有丽矣在人则爲【一无爲字】所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也畜牝牛谓养其顺德【一无德字】人之顺德由养以成既丽于正当养习以成其顺德也本义离丽也隂丽于阳其象爲火体隂而用阳也物之所丽贵乎得正牝牛柔顺之物也故占者能正则亨而畜牝牛则吉也【朱子曰离便是丽附着之意易中多说做丽也有兼说明处也有单说明处明是离之体丽是丽着底意思离字古人多用做离着说然而物相离去也只是这字古来自有这般两用底字如乱字又唤做治○问火体隂而用阳是如何曰此言三画卦中隂而外阳者也坎象爲隂水体阳而用隂葢三画卦中阳而外隂者又曰火中虗暗则离中之隂也水中虗明则坎中之阳也○问离卦是阳包隂占利畜牝牛便也是宜畜柔顺之物曰然○临川呉氏曰牛牝皆坤象离中画一隂坤之中画也故象牝牛○平庵项氏曰坤以全体配干而行故爲牝马之行地离以二五附干而居故爲牝牛之畜养○云峯胡氏曰本义于坎曰中实而外虗则知离中虗而外实于离曰体隂而用阳则知坎体阳而用隂互见也夫丽则易至于不正丽而正则亨矣以畜牝牛乃吉何也坎之明在内以刚徤而行之于外离之明在外当柔顺以养之于中也坎水润下愈下则陷矣故以行爲尚离火炎上愈上则焚矣故以止爲吉○双湖胡氏曰文王于坤取牝马象于离取牝牛象固自不同也后之言象者但见说卦干爲马坤爲牛于是坤之马反欲求之干离之牛反欲求之坤未免胶泥而有不通者岂知夫子于说卦取象又自有所见本不必尽同于先圣岂可以夫子之象爲文王周公之象哉】
　　彖曰离丽也日月丽乎天百谷草木丽乎土
　　传离丽也谓附丽也如日月则丽于天百谷草木则丽于土万物莫不各有所丽天地之中无无丽之物在人当审其所丽丽得其正则能亨也【节初齐氏曰山杨氏云火无常形丽物而有形最得本防人之生也得水爲精得火爲神其合也气聚而形成于有其分也气散而神泯于无葢精所以爲形而神丽于形者也天地形之大者也日月丽天百谷草木丽土其神之见而可见者也】
　　重明以丽乎正乃化成天下【重直龙反】
　　传以卦才言也上下皆离重明也二五皆处中正丽乎正也君臣上下皆有明德而处中正可以化天下成文明之俗也本义释卦名义【朱子曰彖辞重明自是五二两爻爲君臣重明之义大象又自说继世重明之义不同○平庵项氏曰日月丽乎天而成明百谷草木丽乎土而成文故离爲文又爲明重明以丽乎正此统论一卦之义以释卦名也○建安丘氏曰五爲天位故离上有日月丽乎天之象此以气丽气者也二居地位故离下有百谷草木丽乎土之象此以形丽形者也上下皆离故曰重明君臣上下重明而共丽乎正则可以成天下文明之化矣】
　　柔丽乎中正故亨是以畜牝牛吉也
　　传二五以柔顺丽于中正所以能亨人能养其至顺以丽中正则吉故曰畜牝牛吉也或曰二则中正矣五以隂居阳得爲正乎曰离主于所丽五中正之位六丽于正位乃爲正也学者知时义而不失轻重则可以言易矣本义以卦体释卦辞【朱子曰六二中正六五中而不正今言丽乎正丽乎中正次第说六二分数多此卦惟这爻较好○平庵项氏曰柔丽乎中正此以二五成卦之爻释卦辞也五丽乎中二丽乎正中人能附顺乎中正之道故亨是以畜牝牛吉加是以二字明柔附本非令德以能附丽乎中正是以吉也苟附丽非正则安得吉哉○云峯胡氏曰坎之刚中九五分数多故九五曰坎不盈卦辞释有孚亦曰水流而不盈离之中正六二分数多故卦辞曰畜牝牛而六二爻辞亦曰黄离元吉】
　　象曰明两作离大人以继明照于四方
　　传若云两明则是二明不见继明之义故曰明两明而重两谓相继也作离明两而爲离继明之义也震巽之类亦取洊随之义然离之义尤重也大人以德言则圣人以位言则王者大人观离明相继之象以世继其明德照临于四方大凡以明相继皆继明也举其大者故以世袭继照言之本义作起也【朱子曰明两作犹言水洊至今日明来日又明明字便是指日而言若说两明却是两个日只是这一个明两番作非明两乃两作也○开封耿氏曰重明者上下明也继明者前后明也彖言二五君臣故以重明言之象言明两作皆君也故以继明言之○兰氏廷瑞曰离爲火爲日爲电而独言明者葢指一偏则不足以尽继明之义六十四卦惟离称大人○平庵项氏曰继明如言圣继圣○云峯胡氏曰程传明两句絶本义以水洊至例之故训作爲起】
　　初九履错然敬之无咎【错七各反】
　　传阳固好动又居下而离体阳居下则欲进离性炎上志在上丽几于躁动其履错然谓交错也虽未进而迹已动矣动则【一无则字】失居下之分而有咎也然其刚明之才若知其义而敬慎之则不至于咎矣初在下无位者也明其身之进退乃所丽之道也其志既动不能敬慎则妄动是不明所丽乃有咎也本义以刚居下而处明体志欲上进故有履错然之象敬之则无咎矣戒占者宜如是也【进斋徐氏曰履在下之象错然交杂之貌居离之始才刚而妄动识浅而未明所履乖错未得其当乌能无咎惟能敬慎则其咎可免矣○双湖胡氏曰错然是事物纷错之意能敬则心有主宰酬应不乱可免于咎不能敬则反是】
　　象曰履错之敬以辟咎也【辟音避】
　　传履错然欲动而知敬慎不敢进所以求辟免过咎也居明而刚故知而能辟不刚明则妄动矣【中溪张氏曰初居离之始所履之邪正善恶纷错而未知适从也不敬则妄动而获咎矣故履错之敬可以避咎】
　　六二黄离元吉
　　传二居中得正丽于中正也黄中之色文之美也文明中正美之盛也故云黄离以文明中正之德上同于文明中顺之君其明如是所丽如是大善之吉也本义黄中色柔丽乎中而得其正故其象占如此【朱子曰六二一爻柔丽乎中而得其正故元吉至六五虽是柔丽乎中而不得其正特借中字而包正字○云峯胡氏曰离六二以黄言者离之二自坤来也二与五皆自坤来而五不以黄离言者坤五爻皆臣道故于五曰黄裳元吉离五君二臣故于二曰黄离元吉况离性炎上上之中又不如下之中也○李氏开曰六二本坤之中爻黄地之中色与黄裳元吉同裳下餙而离爲日此其异也】
　　象曰黄离元吉得中道也
　　传所以元吉者以其得中道也不云正者离以中爲重所以成文明由中也正在其中矣【节斋蔡氏曰坎之时用在中二五皆卦之中也五当位而二不当位故五爲胜离之时用在中二五皆卦之中也二当位而五不当位故二爲胜○云峯胡氏曰坎五之中中而未大离二之中圣人特以得中道许之】
　　九三日昃之离不鼓缶而歌则大耋之嗟凶【耋田节反】传八纯卦皆有二体之义干内外皆健坤上下皆顺震威震相继巽上下顺随坎重险相习离二明继照艮内外皆止兑彼已相说而离之义在人事最大九三居下体之终是前明将尽后明当继之时人之始终时之革易也故爲日昃之离日下昃之明也昃则将没矣以理言之盛必有衰始必有终常道也达者顺理爲乐缶常用之器也鼓缶而歌乐其常也不能如是则以大耋爲嗟忧乃爲凶也大耋倾没也人之终尽达者则知其常理乐天而已遇常皆乐如鼓缶而歌不达者则恐怛有将尽之悲乃大耋之嗟爲其凶也此处死生之道也耋与昳同本义重离之间前明将尽故有日昃之象不安常以自乐则不能自处而凶矣戒占者宜如是也【或问日昃之离朱子曰死生常理也若不能安常以自乐则不免有嗟戚又问生之有死犹昼之必夜故君子当观日昃之象以自处曰人固知常理如此只是临时自不能安耳○云峯胡氏曰日昃昼而将夜也昼之必夜生之必死皆常道也缶常用之器不鼔缶而歌是不安常以自乐也不安其常则不能自处而以大耊爲嗟矣嗟者歌之反故凶○蓝田吕氏曰诗云我今不乐逝者其耋与此意同○庸斋赵氏曰离爲日三过中前明将尽有日昃之象于是时也鼓缶而歌是以乐消日也王羲之所谓年在桑榆赖丝竹陶冩是也大耊之嗟是以忧度日也赵孟所谓焉能恤逺朝不谋夕是也】
　　象曰日昃之离何可久也
　　传日既倾昃明能久乎明者知其然也故求人以继其事退处以休其身安常处顺何足以爲凶也
　　九四突如其来如焚如死如弃如【突如忽反】
　　传九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有巽譲之诚顺承之道若舜启然今四突如其来失善继之道也又承六五隂柔之君其刚盛陵烁之势气熖如焚然故云焚如四之所行不善如此必被祸害故曰死如失继绍之义承上之道皆逆德也众所弃絶故云弃如至于死弃祸之极矣故不假言凶也本义后明将继之时而九四以刚廹之故其象如此【朱子曰九四有侵陵六五之象故突如其来如又曰只是说九四阳爻突出来逼拶上爻离爲火故有焚如之象焚如是不戢自焚之意弃是死而弃之之意○汉上朱氏曰九四处不当位不善继而求继者也○临川呉氏曰继承之际不善如此必至身殒国亡○云峯胡氏曰离以二五为主本义所谓前明后明者指二与五也三近二则前明将尽四近五则后明将继突如其来四迫五也坎三离四正上下之交故两卦于此深致意焉坎性下三在下卦之上故曰来来而下也离性上四在上卦之下故曰突如其来来而上也水本下又来而之下入于坎窞而后已火本上又来而之上焚如死如弃如而后已然坎之三有枕象三枕下之险而四又下枕三故三之入也愈深离之四有突象四既上突而廹乎五三亦上突而廹乎四故四之焚也愈甚】
　　象曰突如其来如无所容也
　　传上陵其君不顺所承人恶众弃天下所不容也本义无所容言焚死弃也
　　六五出涕沱若戚嗟若吉【沱徒河反】
　　传六五居尊位而守中有文明之德可谓善矣然以柔居上在下无助独附丽于刚强之间危惧之势也唯其明也故能畏惧之深至于出涕忧虑之深至于戚嗟所以能保其吉也出涕戚嗟极言其忧惧之深耳时当然也居尊位而文明知忧畏如此故得吉若自恃其文明之德与所丽中正泰然不惧【一作虑】则安能保其吉也本义以隂居尊柔丽乎中然不得其正而廹于上下之阳故忧惧如此然后得吉戒占者宜如是也【朱子曰五介于两阳之间忧惧如此然处得其中故不失其吉○潘氏梦旂曰五居尊位天下之所附丽也明德在中虑事深远出涕戚嗟忧惧之至所以吉也○云峯胡氏曰坎中有离自牖离虗明之象也离中有坎沱若坎水象戚嗟若心忧之象也九三大耋之嗟以死生爲忧者也不当忧而忧故凶六五戚嗟若居君位而能忧者也忧所当忧故吉○东谷郑氏曰二五皆以柔丽刚二之辞安五之辞危者二得位五失位也失位则危知危则吉】
　　象曰六五之吉离王公也【离音丽】
　　传六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎【孔氏曰五爲王位而言公者变文以恊韵也】
　　上九王用出征有嘉
</div>
    <div class="pagination">
<a href="周易传义大全_page18.html">上一页</a><span>...</span><a href="周易传义大全_page14.html">14</a><a href="周易传义大全_page15.html">15</a><a href="周易传义大全_page16.html">16</a><a href="周易传义大全_page17.html">17</a><a href="周易传义大全_page18.html">18</a><span class="current-page">19</span><a href="周易传义大全_page20.html">20</a><a href="周易传义大全_page21.html">21</a><a href="周易传义大全_page22.html">22</a><a href="周易传义大全_page23.html">23</a><a href="周易传义大全_page24.html">24</a><span>...</span><a href="周易传义大全_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
