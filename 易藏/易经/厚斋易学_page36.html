<!DOCTYPE html>
<html>
<head>
    <meta charset="UTF-8">
    <title>厚斋易学 - 第 36 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 36 页/共 103 页</h1>
    <div class="content">　　林黄中曰物相杂故曰文未有一色而成文者也本爻正体而止艮于九三未遇其配虽有贲如之象而皤如之质犹在也
　　郭子和曰初以刚强之饰其趾而来翰如之马也马之来所以饰四之皤四亦饰马之白皆有受饰之质而交相文也
　　陆希声曰初九义不乘车欲飞翔而来也
　　王介父曰马者不动以进之象谓初九不从二而来应己也翰如其志疾也离体而阳爻故疾王辅嗣曰有应在初而阂于三为已冦难二志相感不获通亨
　　吕与叔曰九三近而不相得故为已冦
　　案与五同体又以臣承君本相贲者也而皆阴焉不成文也则下比九三宜相贲者也三性虽上趋而本爻性静止以异体而不受贲也唯初九正应而阂于三之冦故过期而不遂婚媾发已皤如初九以二来文刚不专所贲而舍之为马之飞求贲于己而其马尚白则亦未受贲之象也九三虽欲冦己己不从之以初为正配婚媾故也
　　右明象占
　　冯当可曰四应初理也以隔三故贲初未成自昔先达在上之君子欲引其类以自显而为非类所隔不获在下之用者亦多矣
　　程可久曰三与四阴阳相比然近而不相得不受贲者也
　　张子厚曰以柔居阴性为艮止故志坚行洁终无尤也
　　李子思曰六四六阴处当其位与九三重刚不中者强弱静躁之不侔盖天下有自然之文要各有当然之分而不容于苟合也
　　右明爻义
　　六五贲于丘园束帛戋戋吝终吉
　　赞曰六五之吉有喜也
　　程可久曰柔得尊位而承应皆阴不足相贲也上九无位可以贲之丘园逸民之所居也
　　张舜元曰艮为山有丘园之象
　　兰惠卿曰凡言丘者皆指在上之爻如丘颐涣有丘之类是也
　　石守道曰一阴一阳交相贲之乃成贲之道上九居卦外无位之地丘园之象也束帛戋戋者大凡人相亲必有物以为礼交相文饰五居尊位如聘草茅之贤礼不可薄必有物以将其厚意如古之纁玉帛羔雁之类也
　　卜子夏曰五疋为束三二纁象阴阳也
　　兰惠卿曰非其正应故谓之吝然二不相应而上九阳刚之贤我能贲之是以终吉
　　郑舜举曰终必吉者人君礼贤之事也
　　郭子和曰六五为贲之主及于丘园所饰逺矣圣人不遐遗之义也丘园尚及之况朝廷之上乎商之贲也及于耕筑周之贲也及于渔钓束帛币聘之礼汤聘伊尹文王聘吕望实其币聘筐篚之意也
　　案贤者高蹈丘园盖有坚持其操聘之不至者矣故曰吝然岂无以汤之币聘幡然而改者哉故终吉説者多惑于吝谓阴为吝啬故以戋戋为狭少束帛为薄礼丘园为质素皆不明易中悔吝之指者也
　　右明象占
　　上九白贲无咎
　　赞曰上得志也
　　刘长民曰绘事后素居上而能正五采也
　　吕与叔曰以阳居上至白之象也绘画之事后素功众色淆乱非白无以别之绘事至于素功饰之道尽矣上之志得也
　　案六五居尊位总下四爻众色相错以文者也上居其中以白而成之故无众色混淆之咎考功曰杂五色以章之之谓功绘事后素所以章之也诸説纷纭皆不足据
　　右明象占
　　冯当可曰六爻皆取阴阳相杂以为质初比四二比三二四夹三以为贲五比上上终之之事皆无吉防者文饰之事华也非实也末也非本也其得失有间矣
　　林黄中曰初九六二相应而成文组织六二九三相传而成文绣绘也六五上九相合而成文纫缀也或曰六五上九不亦相传而成文乎曰六二纯柔也不传于九三则不能以成文九三纯刚也不传于柔则亦不能以成文六五以柔居阳上九以刚居阴既成文矣而皆无应得非相合而成者乎李氏曰卦以刚柔相文为贲则六爻宜各有贲之义唯以爻明人事则所寓之意各不同也
　　右明六爻








<经部,易类,厚斋易学>
　　钦定四库全书
　　厚斋易学卷十五　　　　宋　冯椅　撰
　　易辑传第十一
　　经上篇【剥复无妄】
　　【坤下艮上】
　　剥
　　賛曰剥剥也柔变刚也
　　杂卦曰剥烂也
　　朱子曰五隂在下浸长一阳在上将尽隂盛长而阳消落九月之卦也
　　案卦以五隂击一阳为义读如八月剥枣之剥正与夬对也爻以隂之割刻为义言其消阳之渐以使知戒惧也凡卦五隂一阳者一阳为之主而五隂应之此孔子之例也至剥复二卦则此例变矣是知易无达例与春秋同也乃若卦气比类六隂六阳之消息盈虚则七月当否八月当观九月当剥十月坤矣然天地之间初无纯隂无阳之理亦无纯阳无隂之理以一隂一阳方生言之则气当为遘复此建午建子之月也以三隂三阳适停言之则气当为否泰此春分秋分之月也然则九月之气为观十月之气为剥剥穷上反下则为复矣尝试以是观之
　　朱子发曰柔剥乎刚下剥乎上回邪剥正道小人剥君子
　　李子思曰太极肇判之初隂阳之气均布于天地之间造物不能使两间无隂及隂阳之气钟而为人而圣人亦不能使世间无小人圣人所以处君子小人者特于气运隂长之时委曲为君子之谋而使小人无得以肆害而已当羣隂卦中独论一阳作易者未尝一日而忘君子盖如此
　　都圣与曰君子之盛也欲化小人而使之改然中人以下不可化也于是乎去之而有夬决之事焉小人之盛也亦欲彊君子而使之从然中人以上不可彊也于是乎挤之而有剥防之事焉此盖治乱之极也
　　右明卦义
　　象賛曰山附于地剥上以厚下安宅
　　案以上下厚薄取象而不以隂阳消长为义此圣人用卦之防权也
　　右明卦用
　　序卦曰贲者饰也致饰然后亨则尽矣故受之以剥林黄中曰剥之成卦贲之变也自贲之剥上艮不动离变为坤易其二刚而成剥也夫所以为贲者离与艮也离为火艮为土火熄而为土则尽矣是以谓之剥也
　　案剥非训尽卦止一阳剥去之则尽矣
　　林黄中又曰作易者爱君子之至忧小人之深爱之至则畀以周身之防忧之深则开其为善之利至于转祸为福拨乱为治则圣人之本心也夫复临泰壮夬者五阳之序也姤遯否观剥者五隂之序也而易之序则不然阳先退而后进故自泰而之临自临而之复然后继之以壮夬者所以成其治也隂先进而后退故自否而之观自观而之剥然后反之以遯姤者所以止其乱也以为治乱皆任之自然则人事废矣是故六十四卦之辞吉多而凶少至于否剥犹有吉亨无不利之辞焉案卦序似非自然之次而隂阳进退恐亦自然之数圣人序易或亦有防防焉林之説未可废也右明卦序
　　不利有攸往
　　賛曰小人长也顺而止之观象也君子尚消息盈虚天行也
　　都圣与曰五柔而一刚于卦为剥而其事则柔变刚也而未已君子仁足以救乱知足以全身使犯难而可救犹欲为也至于小人众多视君子十九而势犹未艾则杀身不足以成仁尚可往乎哉杨廷秀曰此君子处剥之道也然则其遂聴天下之自乱乎孔子固曰顺而止之止乱以顺止小人以顺不逆而激之此君子治剥之道也
　　案隂长至五则人主柔懦不能自立而羣小人得志矣独上九君子宻辅人主而无位无位则无权其如众隂何往则杀身而已矣固不利也唯辅导君徳变柔为刚变闇为明则上九宻运帷幄不动声色转危而安易乱而治而成大观之治也不然殆矣
　　程可乆曰坤道先迷至于剥而极故不利有攸往袁氏曰易于复之刚长则言利有攸往则剥之小人长不利有攸往固其理也
　　林黄中曰方贲之时小利有攸往而已况于剥乎五为主而一阳为客小人盛而君子防矣故其卦为剥其彖曰不利有攸往凡此皆为君子言之也案夬以阳决隂故主君子剥以隂剥阳故当主小人今不利有攸往之辞与夬同则易为君子而作可知矣
　　右明卦占　此彖无象
　　初六剥牀以足蔑贞凶
　　賛曰剥牀以足以灭下也
　　林黄中曰牀上实下虚有剥之象
　　兰恵卿曰一阳在上五隂载之有牀之象
　　李季辨曰君子在上处牀也小人自下剥之渐而毁也
　　毛伯玉曰天下之势犹牀也古者席地而坐唯长民者坐于牀示不挠也今也初剥其足离其民也二剥其辨黜其臣也小人亡人之国必先去其臣与民而后及其君此五之所以受其剥也
　　张知常曰凡剥皆小人剥君子故每进而益凶终于自剥其庐焉
　　袁氏曰夫剥始于姤而终于剥始于一隂而成于五隂故其卦以灭下为剥以厚下为无剥
　　案取象子牀林説犹观之象亦一义也兰説则与上九得车剥庐之象同及观爻义则又不然下卦三隂为牀犹坤之称舆也六四为肤六五君位即身矣一阳在上犹庐也坤载于下而艮止于上牀之象也
　　右明象
　　耿睎道曰于是时上有以正之则不能驯致而为剥矣唯上无阳应故凶由此而起【都圣与同】
　　右明占
　　李子思曰隂爻凡五唯三舍羣隂以应上九之阳故无咎五以宫人之宠待羣隂而杀其势故无不利乃若初二与四则居剥之世而専以隂剥阳者故皆因剥牀而得凶则是圣人于隂类当长之时犹不许小人之害君子其戒益昭然也
　　右明爻义
　　六二剥牀以辨蔑贞凶
　　賛曰剥牀以辨未有与也
　　袁氏曰言剥牀皆所以危之也而有逺近之殊故莫甚于剥牀以肤逺于肤者为足近于肤者为辨剥牀而至于辨其势已殆矣然犹可为也使有以正之未必凶也
　　胡翼之曰初民之象故曰足四切近于君故曰肤二居肤足之间是上下分辨之际则人臣之位也始剥于民又剥于臣矣
　　右明象占
　　林黄中曰凡卦六二多吉者以中且正也然如剥之为卦有与则为正无与则为邪今逺无所应近无所承防于羣隂之中是以为剥牀之象也若有应则为观矣有承则为艮矣何遽凶哉
　　右明爻义
　　六三剥之无咎
　　賛曰失上下也
　　兰恵卿曰处羣小之中而不与之为党以害君子所以无咎然不言吉盖君子道消之时无咎足矣胡翼之曰于小人中独不为小人之行虽在剥时得无咎也
　　程可乆曰失上下而无咎犹坤防朋而乃终有庆【李子思同】
　　程正叔曰不言吉何也三虽从正其势孤弱所应在无位之地于斯时也难乎免矣安得吉言无咎所以劝也
　　杨廷秀曰内则失上下羣隂之心外亦未能为一君子之助然许其无咎者劝之之辞也
　　李季辨曰圣人未尝不开小人为善之门
　　案卦体为剥其占为无咎不与羣小人为党而志在君子一君子处世之穷虽不能独立于上要非三之所能助然使在下者皆存心如三则君子虽穷不至为羣小所逐矣以隂剥阳本有凶也而不为剥阳之事志在从善虽失羣隂亦不得而咎之也夫观之隂爻以近为贵故六二正应仅可闚观剥之六三圣人乃取之何也观与剥之时物不同也
　　右明占　此爻无象
　　袁氏曰剥虽小人之事以近阳为善以有应于阳次之近阳者六五是也故可以治剥有应者本爻是也故不为剥
</div>
    <div class="pagination">
<a href="厚斋易学_page35.html">上一页</a><span>...</span><a href="厚斋易学_page31.html">31</a><a href="厚斋易学_page32.html">32</a><a href="厚斋易学_page33.html">33</a><a href="厚斋易学_page34.html">34</a><a href="厚斋易学_page35.html">35</a><span class="current-page">36</span><a href="厚斋易学_page37.html">37</a><a href="厚斋易学_page38.html">38</a><a href="厚斋易学_page39.html">39</a><a href="厚斋易学_page40.html">40</a><a href="厚斋易学_page41.html">41</a><span>...</span><a href="厚斋易学_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
