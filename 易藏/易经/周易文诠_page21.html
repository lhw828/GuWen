<!DOCTYPE html>
<html>
<head>
    <meta charset="UTF-8">
    <title>周易文诠 - 第 21 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易文诠 - 第 21 页/共 28 页</h1>
    <div class="content">　　由是观之当旅之时自有处旅之义所遇之人既非情所素孚所处之地又非身所安便髙则取祸卑则取辱自非柔中应刚内止外眀者不能小亨而吉此时此义岂不大哉
　　象曰山上有火旅君子以明慎用刑而不留狱
　　山上火动去而不留旅之象也君子体之以狱者司民之命故于狱之未决则明察其情慎重其事用刑如山轻重出入无敢慢易于刑之既成则当刑即刑当断即断不留如火或罚或宥无敢淹滞如是则用刑之道得矣
　　初六旅琐琐斯其所取灾
　　隂柔居下是气量浅狭行已卑污处旅而卑琐者也旅而若斯必致侮辱是旅不为灾灾适自取耳
　　象曰旅琐琐志穷灾也
　　旅琐琐志量猥陋亦已甚矣其自取灾固其宜也
　　六二旅即次懐其资得童仆贞
　　柔顺中正既能与物无忤又能处置得宜以是处旅自即次而安其身懐资而裕其用且得童仆之贞信为无欺而有赖盖惟全乎处旅之道故能备旅之善也
　　象曰得童仆贞终无尤也
　　旅以得人为重二能得童仆贞则即次懐资皆有所赖虽云亲寡终无尢矣
　　九三旅焚其次丧其童仆贞厉
　　过刚不中居下之上是性既刚暴行又亢骄待人不逊御下寡恩者也以故无爰处之安有叛离之志为焚次丧仆之象此虽心无私邪而贞然亦失依寡助而厉
　　象曰旅焚其次亦以伤矣以旅与下其义丧也
　　旅而焚次已伤不安况又丧仆然当旅之时而与下之道如此义当丧也岂人之无良哉
　　九四旅于处得其资斧我心不快
　　以阳居隂用柔能下是不过于刚而又不忤于物以此处旅则随处皆安可获栖身之地随事有备可得资身之防然居非正位而上下皆柔则所处非久安之位所与非相知之人不能伸其志而愉快也
　　象曰旅于处未得位也得其资斧心未快也
　　君子之志在得位以行其道旅于处则非所安之位位既未得志必不能自伸虽有资斧其志岂能快然
　　六五射雉一矢亡终以誉命
　　六五柔顺文明又得中道为离之主有雉之象是逺臣入国觐天子之光以行其志如射雉然夫士处旅亲寡不能遽合其先不无一矢之失然才不终晦终必以此声闻于朝受命于君也
　　象曰终以誉命上逮也
　　终以誉命者身际文明声誉上达于天子也
　　上九鸟焚其巢旅人先笑后号咷丧牛于易凶
　　上处旅之终穷大失居栖迟无地鸣豫于未焚之先悲号于既焚之后为焚巢笑号之象所以然者由其骄亢自髙失其顺徳而不自知如丧牛于易凶
　　象曰以旅在上其义焚也丧牛于易终莫之闻也处旅之时惟谦顺可以图安上九好髙不下谁其容之其焚巢宜也丧牛于易者以失其顺徳不自闻知而终于昏迷也
　　【巽下巽上】
　　巽小亨利有攸往利见大人
　　隂伏阳下其性善入故为巽天下事惟阳刚才力方能大有作为巽隂为主则力量才猷皆有未逮小亨幸其以隂从阳则力与才俱有所借可以图大而利有攸往然必所从者为徳望冠世之大人乃利见耳
　　彖曰重巽以申命
　　上下皆巽是重巽也巽入也重巽则深入矣盖君之入人心莫如命惟重巽是所以申命者反覆叮咛有以深入于人心矣
　　刚巽乎中正而志行柔皆顺乎刚是以小亨利有攸往利见大人
　　词曰小亨利有攸往利见大人者卦体九五刚也而巽入乎中正之徳初四柔也而皆顺从乎九五之刚是君以刚毅之资而巽顺乎中正之矩则徳纯化洽而建中表正之志行矣由是在下臣民莫不顺其刚之中正以归于中正是以柔虽小亨而无不利也
　　象曰随风巽君子以申命行事
　　风行相继无物不入巽之象也君子以风不继无以深入万物命不继无以深入万民故于国家纪纲民生利病无不三令五申熟民耳目一民心志而后行其所命之事则有以深入乎人心矣
　　初六进退利武人之贞
　　初六以隂居下为巽之主卑巽太过于天下事退怯而不敢为化所当更徒裕蛊以滋其弊而不能叮咛于其变之前弊虽宜革徒诡随以安其陋而不能揆度于其变之后故为进退不果之象若以武人之贞处之则事不持于两可有以济其所不及而得所宜矣
　　象曰进退志疑也利武人之贞志治也
　　天下事皆起于志方进而退不果决志有所疑而未定也惟济以武人之贞则志有主而不乱矣
　　九二巽在牀下用史巫纷若吉无咎
　　处隂居下能巽者也而又居中不为已甚是人臣谦卑逊顺不敢少亢而惟叮咛烦悉其词以对其精白以道达其真诚象犹巽在牀下用史巫纷若者然如是则忠顺不失于君可格而吉于臣不谄而无咎
　　象曰纷若之吉得中也
　　人臣之道以顺为中二能竭诚得其道矣岂谄乎哉
　　九三频巽吝
　　过刚不中无下人之资居下之上挟上人之势非能巽者故虽勉为谦逊于一时而不能久频巽而频失者也无恒取羞吝
　　象曰频巽之吝志穷也
　　巽出于心乃为可久九三过刚不中志意满极其所为巽者徒致饰于声音笑貌耳
　　六四悔亡田获三品
　　隂柔无应承乗皆刚是才弱势孤而又迫于强暴似行有不得之悔幸其用柔能下为能谦恭下士而羣防羣力皆为我用则不特其悔可亡亦且如田者能获三品之多焉
　　象曰田获三品有功也
　　人臣之功莫大于延揽豪杰四能虚懐以获之天下之功集矣
　　九五贞吉悔亡无不利无初有终先庚三日后庚三日吉
　　五居巽体是继世之君承先朝之积弊宜有悔者然刚健则能更而中正又善其更为能革弊以归于贞焉贞则得更化之善而吉从前之弊尽革而悔可亡且维新之治大洽而无不利是虽无初也而实有终矣则惟贞之故也贞岂易言哉必于未然用先庚三日之丁斟酌以悉利害于已然用后庚三日之癸揆度以图久逺斯谓之贞而吉
　　象曰九五之吉位正中也
　　五以变更而亦得吉以有正中之徳既不因循亦不躁率变而不失其正权而不离乎经所以能贞而吉
　　上九巽在牀下丧其资斧贞凶
　　上九本有刚断之徳以居巽极凡事一于柔荏过于卑巽而所为刚断者俱失为巽在牀下丧其资斧之象虽时所当巽而贞然志气卑靡必致偾事凶
　　象曰巽在牀下上穷也丧其资斧正乎凶也
　　巽在牀下者以居巽上卑巽已极也丧其资斧者失其刚断天下事无一可为其凶必也
　　【兊下兊上】
　　兊亨利贞
　　悦万物者莫悦乎泽上下皆兑故为兑人君以悦感民民无不懐化无不洽亨然违道以干民誉非贞也必其所为悦者大公至正不煦煦于驩虞之私乃为王道之正而利
　　彖曰兑悦也
　　卦名兑者以两情相恱之谓也两相恱则此感彼应其间自有沦洽无往不通矣故名兊
　　刚中而柔外説以利贞是以顺乎天而应乎人説以先民民忘其劳説以犯难民忘其死説之大民观矣哉説固冇亨道矣而又必利于贞者何卦体二五以刚居中三上以柔居外是内而中心诚恱外而接物和柔本诚为悦而恱以正乃为利也贞则天人共协是以顺天心而不悖应人心而不违由是以顺应者率民趋事民悦而忘其劳即率民犯难民亦悦而忘其死夫劳与死民情最难堪也而俱与为忘是説之之道荡荡为公而不流于小补其鼔舞相劝不能自已岂不大哉
　　象曰丽泽兑君子以朋友讲习
　　两泽相丽互相滋益兊之象也君子以学无所丽无以恱心于是集友以阐明义理开发性灵而习之不已讲习讨论无少间断则在已有以裕其已在人有以及于人恱心之趣自无穷矣
　　初九和兊吉
　　阳居説体而处最下又无系应是真性自畅而外无私恋其出而为説者一本性情之正而无偏党之私所谓和而不流者也为和兊之象和则达之天下而志无不通吉
　　象曰和兊之吉行未疑也
　　和兊之吉者从本性发见流行顺应而无私何疑累之有
　　九二孚兊吉悔亡
　　以阳居隂是处危疑之地不足取信于君而有悔者幸其徳刚中能以精诚为媚而非致饰于言貌之间孚兊者也孚则至诚所格可以获上治民吉而悔亡
　　象曰孚兊之吉信志也
　　凢人之恱多以其貌九二刚中是其孚实本于中心而克自信其志也自信而君安有不信哉
　　六三来兊凶
　　隂柔不中正为兊之主是无徳而専事媚恱者以上无应而来就二阳以求恱则枉已求容必为正人之所贱恶凶之道也
　　象曰来兊之凶位不当也
　　来兊而取凶辱以位不当而无自守之徳也
　　九四商兊未宁介疾有喜
　　上近九五中正之君下比六三柔邪之人故不能决而商度所恱未能宁定幸质本阳刚为能介然守正知三为邪媚而疾恶则君臣相合而有喜矣
　　象曰九四之喜有庆也
　　絶去柔邪媚兹一人九四之喜也然岂独四喜哉明良合而庶事康天下受其福庆矣
　　九五孚于剥有厉
　　上六以隂柔小人为説之主处説之极隂剥人主者也五虽刚正而宻迩之未免因其匿情矫伪而误信不疑孚于剥焉将聪明壅蔽天下国家之危厉从此起矣
　　象曰孚于剥位正当也
　　孚于剥者以五刚中为正居尊为当一则恃其才足驭奸一则恃其势足制命故不觉为其所剥而信之也
　　上六引兊
　　隂居恱极穷恱之巧以不求恱为恱能使人昵已而不自知为引兊者也识者可不早为防哉
　　象曰上六引兊未光也
　　上以媚恱引人则包藏祸心踪迹诡异暧昧甚矣岂能光乎
　　【坎下巽上】
　　涣亨王假有庙利渉大川利贞
　　世道涣散人心瓦解故为涣时至于涣宜难得亨卦变有形险可据才能可运而又有为之助者可亨然济涣之道首收人心次谈经济当涣之时九庙震惊祖考之精神涣矣王者必假庙以聚之使人心反本而有系属抑涣之时神州陆沉天下之陷溺深矣王者必奋凭河以救之使斯民拯救而得所安且合神明之涣举动一本于大义其假庙也顺时协礼不为淫祀以徼福其涉川也伐暴取残不为行险以要功必利于贞其涣乃济
　　彖曰涣亨刚来而不穷柔得位乎外而上同
　　涣何以亨卦变九来居二而得中是英雄得用武之地据守进取皆有资借不至困穷济涣有基矣六往居三得九之位是才堪文武能安集又能戡乱济涣有才矣且上同于四得忠良豪杰与之戮力抒忠济涣有助矣故可亨
　　王假有庙王乃在中也
　　王假有庙非虚文也王乃聚已之精神亲至于庙以诚感格乎祖使天下晓然知人本乎祖之义而不至于涣也
　　利涉大川乗木有功也
　　利涉大川非幸致也盖有具也卦象巽木乗于坎水之上是经纶康济之才蕴蓄有素可以拯天下之难而有功也
</div>
    <div class="pagination">
<a href="周易文诠_page20.html">上一页</a><span>...</span><a href="周易文诠_page16.html">16</a><a href="周易文诠_page17.html">17</a><a href="周易文诠_page18.html">18</a><a href="周易文诠_page19.html">19</a><a href="周易文诠_page20.html">20</a><span class="current-page">21</span><a href="周易文诠_page22.html">22</a><a href="周易文诠_page23.html">23</a><a href="周易文诠_page24.html">24</a><a href="周易文诠_page25.html">25</a><a href="周易文诠_page26.html">26</a><span>...</span><a href="周易文诠_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
