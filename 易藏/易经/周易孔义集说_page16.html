<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 16 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 16 页/共 22 页</h1>
    <div class="content">　　雷风恒君子以立不易方
　　王童溪曰方也者不易之地也大学为人君止于仁为人臣止于敬此不易之地所谓有常之徳也○朱汉上曰巽股为立动而不易其方其不动者乎○项平甫曰雷风相与者其情也雷主声风主气声之与气相从而不厌雷风恒者其方也声常在外气常在内二物者天下之至动也而不易如此是以君子象之方之所在则立焉非一方也○邱行可曰巽入也而在内震出也而在外二物各居其位则谓之恒故君子体之而立不易方若雷入而从风风出而从雷二物易位而相从则谓之益故君子体之亦有迁改之义此恒益之不同○赵汴水曰雷风二物至不能久而天地之化所以能久者雷风也○胡云峯曰雷风虽变而有不变者存体雷风之变者为我之不变者善体风雷者也○胡双湖曰震巽皆木有立象巽震同处东南故有不易方象
　　天下有山遯君子以逺小人不恶而严
　　崔氏憬曰小人浸长如山之侵天君子遯避若天之逺山○侯行果曰羣小浸盛君子避之但矜严于外不憎恶于内○王会之曰君子之逺小人如天道黙运不下校于物○张子恶读如憎恶之恶逺小人不可示以恶也○本义天体无穷山髙有限○朱汉上曰初四二五相应不恶也四阳以刚严在上临之不恶而严也○张紫岩曰不恶如天之无不容严若山之静而止○王童溪曰天非与山较髙下也而山之于天自有不可侵之势据巅以观天而天愈髙愈逺愈不可及○项平甫曰干为君父故严艮为少男故小○王秋山曰天干也上三阳健行而逺去山艮也下二隂为一阳止之而不得行是小人犹有所制而君子得以从容逺去又见去之髙者其势不可得而止遯之象
　　雷在天上大壮君子以非礼弗履
　　孔仲达曰壮而违礼则凶凶则失壮○程传自胜之谓强○张子克己反礼壮莫甚焉○朱子雷在天上是甚威严人之克己能如雷在天上则威严果决方能克去非礼○项平甫曰内知非礼属干外能弗履属震知行并进至壮者能之○赵复斋曰动乎天故非礼弗履○冯氏去非曰天上而泽下为礼天下而雷上宜其戒非礼也○赵汴水曰雷在天上非所宜履犹壮者之行易越礼度故戒之○徐方塘曰礼天秩乾象震为足履属震象
　　明出地上晋君子以自昭明徳
　　程传昭明之也去蔽致知昭明徳于己也明明徳于天下昭明徳于外也明明徳在己故曰自昭○朱汉上曰干曰自强晋曰自昭二者自已为之天行日进谁使之哉○项平甫曰明徳以象曰自昭以象出地○赵复斋曰如日之升无或使之揠苖则害矣
　　明入地中明夷君子以莅众用晦而明
　　王辅嗣曰藏明于内乃得明也显明于外巧所避也○孔仲达曰君子用此明夷之道以临于众冕旒垂目黈纩塞耳无为清静民化不欺若运其聪明显其智慧民即逃其密纲奸伪滋生藏明用晦反得其明○张子不任察而不失其治○郭白云曰明夷非毁其明也晦其明而已晦其明则有终明之道○朱子晦是不察察外晦而内必明○张紫岩曰明失当求之晦即一身之间用晦则神气守而智益明酬酢事变不失其性不独莅众当晦也明入地中旦而复明曰用晦而明○项平甫曰用晦而明以坤养离也○吕东莱曰此君子养明之道不有虞渊之入焉有旸谷之明○何子曰用晦而明谓明生于晦
　　风自火出家人君子以言有物而行有恒
　　苏子瞻曰火之所以盛者风也火盛而风出焉家之所以正者我也家正而我与焉○朱子风自火出如一炉火必有气冲上去便是风○杨山曰言忠信则有物行笃敬则有恒○张紫岩曰风象化火象礼化自礼出君子必诚其言行非礼仪法度不言行○谢上蔡曰不诚则无物诚者物之终始终始者有常之谓○项平甫曰五行之气热极为风人心之动化为风凡风皆自火出者也盖万物以火为内天下以家为内人之言行以心为内言行风也有物有恒心主之也○李西溪曰风自火出槖籥之火也大凡鼓铸须是鼓得许多风从火里出槖籥自有一个户庭阃奥家之象就中必有模范言行身之模范也物恒其则也一身之模范一家之模范也○徐进斋曰物恒内也言行外也外本乎内风自火出象○呉草庐曰言属火言有物如火之丽于物而传行如行地之风其行有常○胡云峯曰一家之化自吾言行出皆由内及外自然薰蒸而成者也○华霞峯曰言行最不可欺家人
　　上火下泽睽君子以同而异
　　荀慈明曰火性炎上泽性润下故曰睽也大归虽同小事当异百官殊职四民异业文武并用威徳相反共归于治故曰以同而异○程传不能大同者乱常拂理之人也不能独异者随俗习非之人也要在同而能异耳○项平甫曰同象兑之説异象离之明君子周而不比和而不同羣而不党皆同而异也○杨诚斋曰禹稷顔回同道而异趣夷惠同圣而异行未足为同之异也一孔子也而齐鲁之去异迟速一孟子也而今昔之餽异辞受此同而异也○张舜文曰离兑同出于坤火泽同出于地一动而上一动而下其末异如此
　　按凡大象都止就本卦全象取意效法明夷即用其晦睽即用其异但异非直异有同者在乃可异耳与彖传合睽之义自别
　　山上有水蹇君子以反身修徳
　　陆公纪曰水本应在山下今在山上终应反下故曰反身君子处穷之时则独善其身○孔仲达曰蹇难之时惟宜反求诸身道成徳立方能济险○朱子困之极事无可为惟有致命遂志山上有水如山上之泉曲折多艰然犹可行故教以反身修徳○冯厚斋曰艮为躬在内反身象坎水象徳蒙之徳亦坎也○蔡节斋曰反身止乎外艮象修徳养乎中坎象○赵汴水曰山上有水立卦以起义险在前偃卦以起义
　　雷雨作解君子以赦过宥罪
　　王辅嗣曰赦放免过误失宥寛宥罪故犯过轻则赦罪重则宥○项平甫曰过与罪属坎坎为法律为徽纒赦宥属震震为动出为反坐
　　山下有泽损君子以惩忿窒欲
　　虞仲翔曰兑説故惩忿艮止故窒欲○孔仲达曰惩者息其既往窒者闭其将来忿欲皆有往来惩窒互文而相足也○程传气通上润深下増髙皆损下之象修己之道所当损者唯忿与欲○项平甫曰惩者遏而絶之如泽之絶山窒者塞而不流如山之塞泽○王秋山曰和説则无忿知止则无欲故曰损徳之修也○俞石涧曰山下有泽则泽寇山而山塞泽泽日壅山日削为损之象扬子云曰山杀瘦泽増髙其説是已
　　风雷益君子以见善则迁有过则改
　　王辅嗣曰迁善改过益莫大焉○孔仲达曰必雷动于前风散于后然后万物皆益二月啓蛰之后风以长物八月収声之后风以残物风之为益其在雷后○刘长民曰六子皆有益于物必曰风雷者水火山泽惟能结聚万物必由散动然后増长○程传风烈则雷迅雷击则风怒二物相益者也○张紫岩曰万物至是有去故从新之益坤隂变否为迁善为改过○胡云峯曰速于迁善则过当益寡决于改过则善当益纯又自有相益之功○观彖雷发动其阳气故有迁善之义风消散其隂气故有改过之义
　　按损上以益下原兼损而言必有所损乃有所益故传言改过者损也言迁善者益也与卦义通又不独以象取也
　　泽上于天夬君子以施禄及下居徳则忌
　　张紫岩曰功力争归虽霈天之泽不自以为功则人心悦而天意得泽上于天利泽下施与天下同古者谓禄曰天禄干下为禄干刚为徳居徳则兑毁随至曰居徳则忌○蔡进斋曰居其徳而不施则与象反矣故忌○赵复斋曰戒满而溢○李隆山曰居者积而不流之谓若奇货可居之居○李蒙斋曰忌如道家所忌之忌功被天下而守之以让其是道欤○赵汴水曰泽本在下气腾而上于天必决而复下为雨露之泽禄施及下体天泽下沛之义居若宠利居成功之居所谓有其善矜其能者以徳自居犹以禄自富○来矣鲜曰夬三月之卦正天子行惠布徳之时恩泽之泽居者施之反
　　按此与无敢折狱文法同云峯以为大象无反例者非
　　天下有风姤后以施命诰四方
　　孔仲达曰风行天下无物不遇故为姤象风行草偃天之威令人君法此以施教命诰于四方○朱汉上曰施命诰四方君与万民相遇之道巽为命自上而下○张紫岩曰化不足而后有命命非圣人得已也盘庚周公诰书丁寜反复正隂生防防之几○观彖施命与巽之申命相类皆取风之号令又防隂潜伏则贵有以振动发散之
　　泽上于地萃君子以除戎器戒不虞【除去声】
　　王辅嗣曰聚而无防则众心生○孔仲达曰泽上于地则水潦聚除治也○程传众聚则有争物聚则有夺聚必多故所以戒不虞除谓简治去恶也○朱子泽本当在地中今在地上则有溃决奔突之忧○沈守约曰坤在下阖户之时兑在上日入之所时闇而众聚是以有不虞之备四有据众逼尊之象君子戒备之时○项平甫曰水与泽相近而不同水火以气言坎离主之山泽以形言艮兑主之水之气可在地上水之形不可在地上必置防以聚之以待不时之用○张紫岩曰顺説之极上恬下熙安于佚豫不可一日忘备○王秋山曰泽上有地临则聚泽者地岸也泽上于地萃则聚泽者隄防也以地岸聚泽则无隄防之劳以隄防聚泽则有溃决之忧故君子观此象为治世之防○胡双湖曰除戎器泽容水象戒不虞地顺象兑正秋属金主刑杀亦有戎器象
　　地中生木升君子以顺徳积小以高大
　　孔仲达曰地中生木始于毫末终至合抱君子象之以顺行其徳积其小善以成大名○程传顺则可进逆则退也万物之进皆以顺道○朱子木一日不长便将枯瘁学者之于学不可一日少懈○郭白云曰地中生木人莫见其升之之迹者以顺积而致之耳顺则不逆于徳积则为之有渐○项平甫曰坤为顺巽为髙物之髙必以积其所积必以顺○赵汴水曰上坤下巽宜曰地中有木而曰生木者生则自下而升为升之象木之升也顺一气之自然不天阏之由芽蘖而拱把其升也乌可躐等至哉圣人因象以喻进徳修业之理○易外不言地下有风而曰地中生木风从天而降木自地而升
　　泽无水困君子以致命遂志
　　本义水下漏则泽上枯故曰泽无水致命犹言授命言持以与人而不之有也○朱汉上曰泽无水则泽道困矣然水在泽下未尝不通○沈守约曰泽水之聚水就下而趋坎则泽无水泽无水则万物困矣○赵复斋曰于困之时求所以不困者○吕东莱曰困穷之时所为者不成所欲者不得志每为命所妨正君子用力进歩之地此致命遂志独言于困也○胡双湖曰致命兑泽涸象遂志坎心亨象○何子曰致犹委也人不信其命则死生祸福营为百端居贞之志何以自遂今一委之命则不以命贰志者夫且能以志立命
　　木上有水井君子以劳民劝相【劳平声相去声】
　　呉准斋曰象言木上有水是谓水之下有木明矣盖井无木为底则泥随汲动水必浊唯用木则泥有所防汲不至浊泉眼亦无窒塞之患伏羲时未有井文王时则有井矣以此卦有井象而名之曰井如鼎卦之象亦若是而已鼎用烹井用汲亦皆自然之道也君子观井象而以为井田之法使民服田力穑勤劳以奉养其上又劝其相助而不敢惰农自安亦犹井中之水养人济物而以上出为功也坎劳卦也故言劳民互兑为口故言劝巽顺故言相○李秀岩曰劝相亦为井田设即相友相助相扶持之意
　　按诸儒解木上有水或谓润气上行草木之杪每晨珠露以象水上于木或谓桔橰汲水独呉氏以井底有木为训良然盖井鼎皆以实象定名非以意造也凡大象传以字必有实事如封建治厯折狱作乐之类井田大事其制本从井象起义呉説劳民句尤为至当
　　泽中有火革君子以治厯明时
　　本义四时之变革之大者○李去非曰昼夜者一日之革晦望者一月之革分至者一嵗之革厯元者无穷之革○项平甫曰谓之有火言非其地不当有也泽中有火天之革治厯明时人之革凡改世者必治厯改嵗者亦必治厯治一世之厯者可以明三正五运之相革治一嵗之厯者可以明十二月六十甲子之相革○丘行可曰日行周天嵗差甚微积之久则差始见而厯法不容不更故治厯取诸革○赵复斋曰泽中有火兑见离藏正秋时也火藏矣而非无故火墓于戌冬继秋春继冬夏继春父子相传因也秋继夏金火相传革也以气言之金革火时一秋而暑气退凉颷生也以物言之火革金炉铸是也五行以相生相授而金火以相革相成○冯深居曰大泽之中水落而有火革故之象○呉草庐曰治厯取兑象俾日月五纬之躔次秩然而理如泽之众流有归明时取离象俾春夏秋冬之气候粲然而见如火纎防毕彻
　　木上有火鼎君子以正位凝命
　　本义鼎重器也故有正位凝命之意凝犹至道不凝之凝所谓恊于上下以承天休者也○项平甫曰存神以息气人所以凝寿命中心无为以守至正君所以凝天命正位象离为听政之位凝命象巽巽为命○邱行可曰凝命凝已改之命以鼎继革欲人于变革之后以端重守之○赵复斋曰木上有火焰也此言主器之道○赵汴水曰鼎贵正正则不倾鼎贵安安则不摇○王秋山曰取其端正之象以正其所居之天位则愈久而愈安取其镇重之象以凝其所受之天命使之愈久而愈固○胡云峯曰鼎器正然后可凝其所受之实君位正然后可凝其所受之命○来矣鲜曰孔子因大禹铸鼎象物成王定鼎于郊鄏卜世卜年所以説到正位凝命
　　洊雷震君子以恐惧修省
　　程传洊重袭也上下皆震为洊雷○项平甫曰恐惧修省所谓洊也人能恐惧则既震矣又修省焉洊在其中○冯厚斋曰恐生于心惧见于貌修其所未为省其所已为或曰修其善省其恶○毛伯玉曰恐惧作于心修省见于事
　　兼山艮君子以思不出其位
　　董氏曰两雷两风两火两水两泽皆有相往来之理惟两山并立不相往来此止之象○程传位者所处之分也万事各有其所得其所则止而安若当行而止当速而久或过或不及皆出其位也○张子如素夷狄行乎夷狄素患难行乎患难○耿希道曰不出其位其身止也思不出其位其心亦止也象兼山○赵汴水曰思其位思其所以位则动静语黙皆素其位未尝越思也何思何虑者大人之止収其放而闲之者君子之止思而后能止其所○何子曰易重时位即时位即道也
　　山上有木渐君子以居贤徳善俗【王肃本作善风俗呉草庐从之】程传人之进于贤徳必有其渐非可陵节而遽至教化之于人移风易俗非一朝一夕所能成故善俗亦必以渐○蔡节斋曰居徳艮止象善俗巽入象○项平甫曰古书居皆训积如化居居业积徳者喜渐渐则増○赵复斋曰体内卦以修徳法外卦以化民○华霞峯曰居如山止积久而安善如巽风渐次以入
　　泽上有雷归妹君子以永终知敝
　　王辅嗣曰归妹相终始之道也故以永终知敝○苏子瞻曰归妹女之方盛者也凡物之有敝者必自其方盛而虑之迨其衰则无及矣○本义雷动泽随归妹之象君子观其合之不正知其终之有敝推之事物莫不皆然○项平甫曰震为反生终也兑为毁折敝也○邱行可曰雷震泽上水气随之而升女子从人之象婚姻之道欲其有终必有以知其不终之敝女子以説而动失身败徳不永其所终者多矣○王汝中曰男女之合莫正于礼莫不正于情以礼而合咸恒与渐也以情而合归妹也
　　按传不曰雷泽归妹而曰泽上有雷明雷之动因泽之説也泽气感而雷乃动雷动而泽以説随之女从男也归妹有坎离既济之象既济曰初吉终乱况在归妹雷藏于泽斯善其终
　　雷电皆至丰君子以折狱致刑
　　孔仲达曰断决狱讼须得虚实之情致用刑罚必得轻重之中若动而不明则淫滥斯及○苏子瞻曰易至于雷电相遇则必及刑狱取其明以动也至于离艮相遇曰无折狱无留狱取其明以止也○程传噬嗑言先王勑法以明在上王者之事丰言君子折狱以明在下君子之用○朱汉上曰电明照也所以折狱雷威怒也所以致刑○郭白云曰噬嗑动以求明故虽电雷而未极其至丰先明而后动则动无不善是以极其至故曰雷电皆至明之至而动亦至也○项平甫曰声光并至所以为大○俞石涧曰电光闪闪雷声轰轰凡有歉于心者莫不震慑而知服折狱致刑犹是
　　山上有火旅君子以明慎用刑而不留狱
　　孔仲逹曰山上有火逐草而行势不久留故为旅象○项平甫曰明象火慎象山不留狱象火之过山○张中溪曰明无遁情慎无滥罚明慎既尽决断随之圣人取象于旅正恐其留狱也
　　随风巽君子以申命行事
　　荀慈明曰巽为号令两巽相随故申命也法教百端令行为上故曰行事○孔仲达曰两风相随物无不顺○郭白云曰君子之徳风有风之徳而下无不从然后具重巽之义重巽随风皆系乎上下而言○沈守约曰风之行无形巽而入之不暴化之行亦无迹也神道鼓舞亦不遽也前以巽制之后以巽申之上以巽出之下以巽行之新新而不穷承承而不已何事不行是以君子以申命行事○邱行可曰申命所以致其戒于未事之先行事所以践其言于申命之后○项平甫曰申命象风之声行事象风之迹按孔子大象往往别取一义不必与卦意同独此言申命行事乃重巽之本象即彖传之意以明之系辞巽以行权即行事也
　　丽泽兑君子以朋友讲习
　　虞仲翔曰兑两口对故朋友讲习也○孔仲达曰同门曰朋同志曰友○邵康节曰它説皆有所害唯朋友讲习无説于此故言其极者也○苏子瞻曰取其乐而不流也○本义两泽相丽互相滋益○朱汉上曰讲其所知习其所行○张紫岩曰兼山有物我两止义丽泽有内外皆説意○蔡节斋曰讲兑象习重兑象
　　风行水上涣先王以享于帝立庙
　　石守道曰冬月天地闭塞水凝为氷春风一动释其否结解其氷冻涣象王者出民涂炭之后法此享帝以训民事君立庙以教民事亲二者忠孝之道教化所先也○程传风行水上有涣散之象享帝立庙人心之所归系人心合离散之道无大于此○张紫岩曰盘庚安羣臣百姓必以天以先王盖所以先天下而合其心坎血为享干上为帝风主化水主信将大其化非诚信不可○朱汉上曰享于上帝使人知天无二主立庙则人知反本○项平甫曰享帝于郊象巽之髙立庙于宫象坎之隐○俞石涧曰涣泮涣也风来水靣而水有文故曰涣风无形无所寓则无以见之水动成文后见风之至鬼神亦无形者设坛于郊立庙于宫而后天神格人鬼享有所寓故也○梁孟敬曰风之与水虽散而相感应是其散者乃所以合也人心之散因祭祀而合鬼神之散因郊庙而合
　　泽上有水节君子以制数度议徳行
　　侯氏行果曰泽上有水以隄防为节○程传制立数度凡物之大小轻重髙下文质皆有数度所以为节也数多寡度法制议徳行谓商度求中度也○朱汉上曰泽之容水固有限量虚则纳之满则泄之水以泽为节也○郭白云曰泽无水则为不足泽上有水则为有余有余则当节在人之节制数度以节于外议徳行以节于内为国为家至于一身其内外制节皆一也○项平甫曰制数度坎之法律议徳行兑之讲习○王童溪曰数度所以为节也使贵贱上下各安其分徳行欲其中节也随时合宜无过不及则为中节○俞石涧曰泽所以止水故谓之节数者一十百千万也度者分寸丈尺引也
　　泽上有风中孚君子以议狱缓死
　　孔仲达曰风行泽上无所不周其犹信之被物无所不至故曰泽上有风中孚○郭白云曰治狱听讼虚中为先此君子法中孚以议缓也○项平甫曰狱之将决则议之既决则又缓之然后尽于人心故狱成而孚输而孚在我者尽故在人者无憾兑为口舌为附决议狱象巽为进退为不果缓死象○徐进斋曰象言刑狱者五噬嗑贲丰旅中孚也以离为兵戈有刑狱象又离明则刑不滥中孚厚画离也噬嗑丰兼取震动以致决贲旅兼取艮艮以止之也中孚似离互体有震艮而又兑以议之巽以缓之圣人即象垂教其忠厚恻怛之意如此○王秋山曰系狱者恐其有虚中之实故议之临刑者恐其有实中之虚故缓之○呉草庐曰五狱皆离象离中虚外窒有似囹圄刑之用不用则自震艮而异震动必用噬嗑丰也艮止不用贲旅也然噬嗑罪轻则罚薄丰罪重则加刑贲情重而未明则待鞫旅情轻而犹疑则暂出盖离狱在内者其狱有人离狱在外者其狱无人也四卦三画之离狱之小者中孚六画之离狱之大者死罪也而有震有艮则刑之用不用未决故议之议之则非必死非必不死缓之而已矣议狱缓死必诚求之故见于中孚之象
　　山上有雷小过君子以行过乎恭防过乎哀用过乎俭程传当过而过乃其宜也不当过而过则过矣○张子过恭哀俭皆宜下之义○吕蓝田曰山上有雷震动一山则有余震动天下则不足此小者过也○丘行可曰雷在山上已离于地而未升于天其声小过而已○朱汉上曰考父之过恭髙柴之过哀平仲之过俭非过于理也小过乃所以为时中○项平甫曰曰行曰防曰用皆见于动象震也曰恭曰哀曰俭皆当止之节象艮也○赵复斋曰恭哀俭多不及过之而后中
　　水在火上既济君子以思患而豫防之
　　王辅嗣曰存不忘亡既济不忘未济○孔仲达曰水在火上炊爨象饮食以之而成性命以之而济故曰既济○刘长民曰水火之性竟则必复复则为变○蔡节斋曰思患坎难象豫防离明象○项平甫曰人之用莫大于火而火常足以生患善济火者莫若水思火之为患而储水以防之使水常在火上则其患亡矣故君子制行立教行政举事必皆有以济之周秦之强弱师商之过不及皆其事也○钱啓新曰君子观象于其相济之用即思其相射之患豫防如豫以水防火又豫防水之灭火
　　火在水上未济君子以慎辨物居方
　　王辅嗣曰辨物居所令物各当其所○本义水火异物各居其所故君子观象而审辨之○朱汉上曰有辨然后有交辨之以正其体交之以致其用有未济乃有既济而未济含既济之象○项平甫曰必加慎者以其未济也水火交则有难未交则未有难然难将生矣辨之不早辨居之不得其所皆难之所由生也可不谨乎易终于未济而始于屯其意深矣○冯厚斋曰慎于辨物使物以羣分慎以居方使方以类聚○赵汴水曰既济言其用用贵交未济言其体体恶糅杂故谨而辨之各居其方全其体所以待用体亏则用啬君子在位小人在野辨忠佞之邪正不特水火为然○龚泉峯曰辨离明象居坎陷象
　　按大象传孔子专以卦象言也不必尽与卦意同此则所谓孔子之易也首句言体象或并举或侧叙每以一字昼卦义所以示人观象之法八纯卦皆两体一象天无二地无二则天以行言地以势言水有前后则曰洊至天无二日则曰明两作作继起也雷声复叠则曰洊雷非若水之渐进故不曰至风亦有前后曰随风洊有力随有情隂阳之分也山多并峙故曰兼泽相比则相入故曰丽余卦于天地山泽雷不言他象离火也而或言日言电言明坎水也而或言云言雨言泉巽风也而或言木各随卦象而变屯曰云言水之气也雷上不得有水也云与雷合雷在云中有盘绕之象为屯蒙曰泉是山下之水曰出见蒙有开发之机初之发蒙出之象也故不曰有需之云曰上于天是未成雨而欲雨故可需讼不曰天下有云天下有雨而曰天与水违行以上下不交而水性自下讼所由也凡大象未有言地下者以地下即天故多言地中师之水在地中伏于隂师象曰在见兵即在民也比之地上有水显于阳比象曰有言其不可无也蹇之山上有水曰有者不常有也非定在也故不言在解不曰水而曰雨变险象为膏泽也既济曰水在火上未济曰火在水上不言有而言在者一言其既也一言其本也天在上火炎上为同人与违行正相反故亦曰与大有之火君象也不言日者以卦名大有主离中之一隂也故言其本象而曰在者正其位也与出地上者异矣噬嗑之火与雷合则曰电贲之火不言日者日入地则晦山下非地下比日在地上容光必照无祗在山下之理故曰山下有火晋不言日言火而曰明出地上言明以别于大有之君象言出以见其始进而上也明夷不曰日在地中而曰明入者言非无明也言自明趋晦也自入于地也非地之咎革不曰火在泽下泽下有火而曰泽中有火危之也泽将熄火矣丰之火不曰火曰日而曰电雷下不得有日也甚之曰皆至象势之盛大也旅曰山上有火有非常在暂焉耳风隂质而清小畜之风行于髙天之上以臣畜君之象蛊之风束于山下风不散而物可化故不曰行而曰有观之风曰行言其无不到也大过不曰风者泽下不得有风也曰泽灭木灭没也以明卦之不善家人不曰风在火上而曰风自火出以内外相因明卦义也姤之风曰有者言乍遇之也不愿其行也涣曰风行水上水得风而生澜行以状其泮涣升不曰风而曰木者地中不得有风从地而升者唯木曰地中生木生升象井以水下不得有风故亦曰木木上有水以象井鼎亦曰木者象传火之薪以致烹餁渐不言风者风无渐之次也故曰山上有木明非地中生木之易长也故不曰生豫之雷出地矣状之曰奋豫乐之象可绘随为泽中之雷其声隐隐故曰有复为地中之雷时在冬至尚未有声然已在矣故曰雷在地中无妄之雷出地之后曰天下雷行行以状其遍颐之雷在山下其声防不可为出而非地之伏故与泽中同曰有雷行天之物也大畜天上之雷以视天下之雷势更峻而盛故不曰行而曰在若聚而不散者归妹之雷在泽上雷者泽之所由以升也随之反随则泽以藏雷归妹则雷以动泽虽同曰有此则见泽之将随雷也小过曰山上有雷视山下则声逺视天下天上则声近犹愈于泽中之泥故为小过谦曰地中有山言山之本半在地中也剥不曰地上有山而曰山附于地明山以地厚而得峙诸家泥卦义谓山剥而反于地失之矣大畜曰天在山中天者气也气无不入故为畜以凝聚言也咸曰山上有泽泽气上通也遯曰天下有山明天之下必有山山不能无然山自在下无伤于天之髙以喻小人而遯之道已尽损曰山下有泽明山日峻而下日虚也夬之泽假雨泽之泽曰上于天天非泽所明其必决而下也萃曰泽上于地有所受则不流也故聚困有水而曰无水水下泄则泽上涸也节反对下有所畜幸之曰有水中孚之风泽泽止水也无风则静有风则动明其相感曰有履之天泽而曰上曰下尊卑之分定矣睽之火泽而曰上曰下睽离之势成矣二卦直明卦体而义已备泰否之地天天地言交不父以显其义恒之雷风益之风雷不加一言者义自以象着也至卦名下每用一以字一示古人制器尚象之道一示学者用易寡过之法如建国立庙作乐明刑行师言众治厯正位之类皆制器之事也如自强不息厚徳载物之类皆寡过之事也

　　周易孔义集说卷十七
<经部,易类,周易孔义集说>
　　钦定四库全书
　　周易孔义集説卷十八
　　光禄寺卿沈起元撰
　　系辞上传
　　本义系辞本谓文周之辞系卦爻之下者此篇乃孔子所述系辞之传也以其通论一经之大体凡例故无经可附而自分上下云○胡双湖曰太史公引天下同归而殊涂一致而百虑为易大传盖太史公受易杨何何之属自着易传行世故称孔子所著者曰大传以别之
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　苏子瞻曰天地一物也隂阳一气也防为象防为形所在之不同故在云者明其一也象者形之精华发于上者也形者象之体质留于下者也人见其上下直以为两矣岂知其未尝不一耶由是观之世之所谓变化者未尝不出于一而两于所在也故在天成象在地成形变化之始也○张子不言髙卑而言卑髙者髙以下为基亦先见卑后见髙也○本义天地者隂阳形气之实体乾坤者易中纯隂纯阳之卦名卑髙者天地万物上下之位贵贱者易中卦爻上下之位动者阳之常静者隂之常刚柔者易中卦爻隂阳之称吉凶者易中占决之辞象者日月星辰之属形者山川动植之属变化者易中隂变为阳阳化为隂也此言圣人作易因隂阳之实体为卦爻之法象○语类圣人是因天理之自然而着之于书后来人又是见天地之实体而知易之书如此○天尊地卑上一截皆説靣前道理下一截是説易书○杨诚斋曰南人喜楚语北人喜燕语方以类聚也鹊巢无乌子马廐无狐穴物以羣分也善恶之分聚亦然○蔡虚斋曰此节是夫子从有易后而追论未有易之先以见画前之有易也乾坤刚柔贵贱吉凶变化此等名物皆非圣人凿空所为不过皆据六合中所自有者而摹写出耳○来矣鲜曰此一条言天地万物一对一待易之象盖未画易之前易已列于两间也○方四方物万物吉凶即善恶以方言之中夏边陲有内华外夷之善恶君子小人之善恶以物言之牛马则善虎狼则恶此皆隂阳淑慝之分也故吉凶生矣两间形象其中有往来隠见荣枯生死千变万化易中变化则隂极变阳阳极化隂也○观彖方侯易则生杀之气以类聚形质异则清浊之品以羣分成象成形一气也而有两在如日月之精降为水火水火之气升为云霓皆其验也此节以造化不易之体言下文遂直用易中名物以説造化不复分别
　　是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物
　　韩康伯曰相切摩言隂阳之交感相推荡言运化之推移○孔仲达曰鼓动之以震雷离电滋润之以防风坎雨离日坎月运动而行一节为寒一节为暑不言艮兑者雷电风雨亦出山泽也○胡安定曰干言知而坤言作者盖干之生物起于无形未有营作坤能承天之气已成之物事可营为○程传隂阳之交相摩轧八方之气相推荡○本义知犹主也干主始物而坤作成之大抵阳先隂后阳施隂受阳之轻清未形而隂之重浊有质也○语录此成男成女通人物言在动物如牝牡之类植物如麻有牡麻及竹有雌雄之类皆离隂阳刚柔不得○张紫岩曰天地之间举无非易刚柔相摩势之激也八卦相荡序之移也鼓以雷霆而有气者作润以风雨而有形者生日昼月夜终始不息歳功成焉象数黙运有不知所以然而然者万形流动变化不停乾坤男女成功以着干以一唱物资始焉坤以二承物资生焉○邱行可曰前以乾坤贵贱刚柔吉凶变化言是对待之隂阳交易之体也此以摩荡鼓润运行言是流行之隂阳变易之用也至下文则言乾坤之徳行而继以人体乾坤者终之○李西溪曰风亦谓之润者以风能滋物之气也○呉草庐曰章首但言乾坤举父母以包六子此先言六子而后总之以乾坤邵子曰日为暑月为寒始谓始其气成谓成其质知者主之而无心作者为之而有迹○来矣鲜曰此条八卦以天地水火山泽雷风八卦之象言非干坎艮震巽离坤兑也○观彖相摩以两物相交言如天与地山与泽水与火雷与风相荡以八物相交言如天与雷风水火山泽余亦如之此以造化交易之情言生物之机动于雷霆养物之用资以风雨暑以发之寒以敛之要其品彚男女之根资始成形之本则莫非乾坤之所为此以造化变易之用言不易者一定之分变易者流行之机
　　按此处八卦字乃言天地间现成之八卦也相摩相荡若切画卦言与下文雷霆风雨未能一片韩氏説精矣
　　干以易知坤以简能
　　韩康伯曰天地之道不为而善始不劳而善成故曰易简○本义干健而动即其所知便能始物而无所难故为以易而知大始坤顺而静凡其所能皆从乎阳而不自作故为以简而能成物○语录行健所以易人有私意便难简只是顺从而已若外更生出一分如何得简○观造化生长气一过时万物皆生可见其易○项平甫曰万物之始一而已矣其理安得不易及其成也成夫一而已矣其事安得不简○呉草庐曰易简者以乾坤之理言此乾坤皆指天地而易之乾坤象之也○观象上文言天地之化备矣此则推言其所以成化者易坦易简简约为物不二故其心易无为而成故其事简
　　易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣本义上言乾坤之徳不同此言人法乾坤之道至此则可以为贤矣成位谓成人之位其中谓天地之中圣人之能事可以与天地参矣○语录徳就存主处言业就做事处説○杨龟山曰行其所无事不亦易乎一以贯之不亦简乎○朱汉上曰贤人贤于人者也舜禹之圣亦曰选贤与贤○王童溪曰易之为易乾坤是也乾坤之为乾坤易简是也易简之为易简又吾心之所以自然者是也人以是理为难知乎生而无不知爱其亲长而无不知敬其兄爱敬之外初无异事夫岂难知也故曰易则易知又以是理为难从乎即无不知爱之心以爱其亲则为仁即无不知敬之心以敬其兄则为义夫岂难从也故曰简则易从可久者是理之存于吾心者未尝一日忘也虽与天地同其久长可也故曰贤人之徳可大者是理之见于日用者未尝一日怠也虽与天地同其广大可也故曰贤人之业○来矣鲜曰易乃造化之良知简乃造化之良能人受天地之中以生其良知良能本与天地同其易简而乃险不可知阻不可从者以累乎人欲之私耳易知者我易知乎此无私之理也易从者我易从乎此无私之理也言人之所知如干之易则所知者皆性分所固有而无一毫人欲之艰深岂不易知人之所能如坤之简则所能者皆职之所当为而无一毫人欲之纷扰岂不易从易知则此理之具于吾心者常浃洽亲就不相支离疎隔故有亲易从则此理之践于吾身者常日积月累无有作辍怠荒故有功有亲则日新不已是以可久有功则富有盛大是以可大
　　按易知易从有亲有功四语韩孔作人之信从解殊未安此章自造化以及圣人徳业至精至防何説到外面极浅一层即朱子注贤人之徳句云有亲则一于内既云一于内矣何反借乎同心者多而后为可久之徳乎宋儒王童溪説得之来氏直指学易者言尤为切实
　　右第一章
　　本义此章以造化之实明作经之理又言乾坤之理分见于天地而人兼体之也○来矣鲜曰此章首言对待之体次言流行之用至人成位乎中则天地之体用皆存乎其人矣此易之所由作
　　圣人设卦观象系辞焉而明吉凶
　　孔仲达曰卦象爻象各有吉凶若不系辞其理未显故系辞于卦爻之下以显明吉凶也○朱子伏羲以上有画无文文王周公乃系以辞盖卦之未画因天地自然之法象而画及既画也一卦自有一卦之象故圣人即其象而命之名以爻之进退言则如剥复之类以形之肖似言则如井鼎之类及文王观卦体之象而为彖辞周公观卦爻之变而为爻辞吉凶之彖益着矣○王秋山曰卦以象而立象又以卦而见明吉凶者有是象而吉凶之理已具系之辞而吉凶之象始明○呉草庐曰伏羲画八卦因而重之则已有六十四卦之画矣其时未有文字八卦之名止是因其三画之形而生声既有文字之后乃以乾坤震防坎离艮兑为卦名之字若六十四卦未有名也但以三画卦名分注于各卦之下以相识别而已文王又设立新名以名五十六卦而共为六十四卦名也○俞石涧曰有画斯有象有象斯有辞今人舍象玩辞但求辞之理不求象之理浅矣
　　刚柔相推而生变化
　　陆聚缑曰此句指揲蓍求卦而言刚爻化柔柔爻变刚有定法也
　　按陆説为诸儒所未发盖圣人既系辞以明吉凶又教人揲蓍求卦而后前民用之道乃尽而后有观变玩占之法观下文六爻之动即九六之动爻所谓变化也未节动则观其变变即六爻之动皆发明此句也揲蓍之动爻柔自刚来刚自柔来相推二字形容极精説者以六十四卦三百八十四爻之变化当之则是设卦以前事矣于此未合
　　是故吉凶者失得之象也悔吝者忧虞之象也
　　本义吉凶悔吝易之辞得失忧虞事之变得则吉失则凶忧虞虽未至凶然已足以致悔取羞矣悔自凶而趋吉吝自吉而向凶故圣人观卦爻之中防有此象则系以此辞○赵氏玉泉曰吉即顺理而得之象凶即逆理而失之象悔即既失之象困心横虑而为忧之象吝即未失之先狃于安溺于乐而为虞之象也○何子曰上文所谓观象系辞以明吉凶者也
　　变化者进退之象也刚柔者昼夜之象也六爻之动三极之道也
　　朱汉上曰变化之于刚柔犹进退之于昼夜昼推而进则夜退柔者变而为刚夜推而进则昼退刚者化而为柔日升降于太空本无昼夜由地上观之出地为昼入地为夜刚柔之象亦然吉凶悔吝生乎动变化者动爻也六爻之动三极之道也邵康节曰易有贞数三是也闗子明曰三数之极也极而不变其道乃穷○何子曰六爻之动二句推言变化之故上文所谓刚柔相推而生变化也○陆聚缑曰六爻之动乃言揲蓍成卦之用九用六也
　　按此变化刚柔主揲蓍言与他处泛言刚柔者不同故以流行之象言盖揲蓍之动爻刚老则变柔柔老则变刚特于进退之间变出刚柔实则一气之流行一而二二而一者也正如昼夜虽分止此日光之出入动必以极阳极于九隂极于六不极则不变三三为九三二为六故曰三极之道此节言揲蓍求卦有自然之妙君子所以动则观其变而玩其占也三才各一太极之説与动字似无涉
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
</div>
    <div class="pagination">
<a href="周易孔义集说_page15.html">上一页</a><span>...</span><a href="周易孔义集说_page11.html">11</a><a href="周易孔义集说_page12.html">12</a><a href="周易孔义集说_page13.html">13</a><a href="周易孔义集说_page14.html">14</a><a href="周易孔义集说_page15.html">15</a><span class="current-page">16</span><a href="周易孔义集说_page17.html">17</a><a href="周易孔义集说_page18.html">18</a><a href="周易孔义集说_page19.html">19</a><a href="周易孔义集说_page20.html">20</a><a href="周易孔义集说_page21.html">21</a><span>...</span><a href="周易孔义集说_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
