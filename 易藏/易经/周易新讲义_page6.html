<!DOCTYPE html>
<html>
<head>
    <meta charset="UTF-8">
    <title>周易新讲义 - 第 6 页/共 9 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易新讲义 - 第 6 页/共 9 页</h1>
    <div class="content">
　　为其凿也荀子曰元师无法而智则必为盗矣智者君子之所贵也而有至于凿甚有至于为盗者以不丽乎正故也重明以丽乎正则若禹之行水因性循理而无察察之政焉乃所以化成天下也中正者刚柔之节也刚巽乎中正而志行刚得其节也柔丽乎中正故亨柔得其节也柔得中正之节故畜牝牛吉焉夫牝牛顺之至也所养以至顺而不本乎中正则入于邪未见其吉也
　　象曰明两作离大人以继明照于四方
　　日月两作而继照大人与日月合其明故能以继明照于四方尧舜之重华文武之重光则其事也
　　初九履错然敬之无咎象曰履错之敬以辟咎也六二以柔履下之象也文明在中履之错然者也人以柔中为徳而其接物又有错然之文此人之所以共敬之也人共敬之而已独犯焉则咎斯至矣初体炎上之性戒在犯二能敬而不犯则咎可无矣故元咎
　　六二黄离元吉象曰黄离元吉得中道也
　　贤者过之不肖者不及知者过之愚者不及其失道均也由能勇而不能怯贤者过之也赐能辩而不能讷智者过之也六二有柔嘉之徳文明之才贤且智矣而能守中黄离之象也书曰节性惟日其迈六二可谓知节性矣其吉不亦宜乎
　　九三日昃之离不鼓缶而歌则大耋之嗟凶象曰日昃之离何可久也
　　日中必昃理之必然者也君子与时消息则不以息而喜不以消而忧故曰日昃之离不鼓缶而歌与时消也必曰鼓缶者为其能与时消息则为圆虚以应故也苟固其位而不知鼓缶而歌则日方中昃之时未至于老而惟忧用老矣是以大耋兴嗟而凶也传曰物壮则老是谓非道非道于己苟知乐道则安有大耊之嗟哉
　　九四突如其来如焚如死如弃如象曰突如其来如无所容也
　　夫徳盛者其体尊位髙者其势利非物之所能犯也犯之则如触石按角而退且伤矣六二在下犹当敬之而不可犯又况六五得尊位大中者其不可犯甚矣而九四体炎上之性突如犯之犯之则其势不能克则退反矣故曰突如其来如夫无礼于君天下所为共疾也既困而来乗九三之刚则宜其焚如以至于死且弃而不收矣
　　六五出涕沱若戚嗟若吉象曰六五之吉离王公也六五以柔居中而四犯之力不足以折冲暴故出涕沱若戚嗟若也出涕沱若忧见于容也戚嗟若忧见于声也六五离王公之位人之爱戴惟旧而至诚之忧见于声容足以感人心而天下罔不为用矣是以突如者终不能犯而吉也如其失位号令不行于众则虽忧而不免故六五之吉离王公也
　　上九王用出征有嘉折首获匪其丑无咎象曰王用出征以正邦也
　　日月丽乎天百谷草木丽乎土羣黎百姓丽于王有王徳宜天下之所丽而人有不丽者此用出征之时也故于説之道有不尽焉是以观其所感则【阙】











　　天也万物之情灼然可见矣屈伸相感而利害生焉此天地之情也情伪相感而利害生焉此万物之情也
　　象曰山上有泽咸君子以虚受人
　　山泽者通气之物也山上有泽则是其气交也故其象为咸夫山有耸上之成形泽有钟下之定位而能相感者以其有所谓虚而已故君子以虚受人则如橐之应气入则鸣不入则止矣其曰受人者以其受于此而已则止而説之之意也
　　初六咸其拇象曰咸其拇志在外也
　　拇在上而无能为者也有之可以为完无之未有害于行者也其才如此而悔吝不至者以在下非任责之地故也
　　六二咸其腓凶居吉象曰虽凶居吉顺不害也
　　六二居下体之中动而随上者也夫隂阳合徳燥湿相蒸无根而芝菌生不班而蛴螬育是也化自生无或使之是以咸之所以贵止而説也今六二动以随上义与咸反凶可知矣然六二守静处中能居者也居则顺于理不害矣
　　九三咸其股执其随往吝象曰咸其股亦不处也志在随人所执下也
　　股在下体之上随上以动者也然则股之视腓亦不处者也然六二不处而随知变而无所执也九三则过中而之外执其随而不变者也执其随以动説为道正与咸反是以往吝也以六二居吉则九三往吝可知矣感之者为主应之者为随今执其随则所执者下也执下而无害唯初六可也九三既居下体之上而过中矣吝不亦宜乎
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　夫情伪相感也以情感则生利以伪感则生害九四之与初六不失正应则非以伪相感也是以未感害也九四不固其位而兑体悦物之性则其在二阳之间不能自主故憧憧往必来也九三九五皆非其应往不可以得五来不可以得三所以憧憧乎其间耳咸以止而説为善憧憧往来则岂光大之道哉虽憧憧往来无有一得然其感物而来应之心可谓至矣是亦初六之朋从尔思而已圣人感人心而天下和平岂朋从尔思哉
　　九五咸其脢无悔象曰咸其脢志末也
　　脢在心之上口之下其感物之不以心又不以言也夫有心则其感物也狭有言则其感物也狭外守中正之徳无言思之累如天地之感乎万物死生出乎自然何悔之有哉其曰志末为其于物无择也使知其大小本末而择则有心矣
　　上六咸其辅颊舌象曰咸其辅颊舌滕口説也
　　此感物之以言也夫莫严乎上令有时乎不从者人心之不可以令服也莫巧乎説辞説辞有时乎不入者物理不可以辞夺也上令犹有不从巧辞犹有不入又况乎譊譊者乎言之不可用以感物也如此则上六咸其辅颊舌但腾口説而已
　　【巽下震上】恒亨无咎利贞利有攸往彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　刚上而柔下雷风相与巽而动刚柔皆应此恒之所以为常也夫柔上而刚下雷风相薄刚以动而柔之不应是有时而然也非常也盖刚上柔下而位定刚柔相与而气通巽而动则理顺刚柔皆应则情和所以能久也夫物不可以久居其所则当未为无咎惟久于其道是以亨无咎而利正也天地之道常久而不已者也所以常久而不已非一定而不变之谓也亦运动变化终则有始而已故曰利有攸往终则有始也夫日月得天能久照四时变化能久成圣人久于其道亦若此而已故体道之经犹日月也应世之权犹四时也是以久于其道而天下化成矣且镌金砻石久而后成固其所也天地万物之情所久不同天地长久而不已万物盛衰之不穷而万物之小年大年各安其分而不相防又有所久中者有久非其位者其不同如此故曰观其所常而天地万物之情可见矣
　　象曰雷风恒君子以立不易方
　　惟道为无方于徳则有方故传或称仁方或称义方焉立其仁义之方而或易则必一出一入涂巷之人也安可以为常圣人不然体日月之运行四时之变化则方圆无常以和为量矣是以又恶其执方也
　　初六浚恒贞凶无攸利象曰浚恒之凶始求深也古者君臣朋友之际未尝不相求以竭诚尽节至有相要以死者然则求人非不可以深也惟情意之未通恩信之未结而遽求焉则人之所不堪也初六之求深矣在于此是以贞凶无攸利也
　　九二悔亡象曰九二悔亡能久中也
　　君子亦有时而过亦有时而不及所以应变则然也其卒归宿之地则中而已则是中者可久之地也二能久中得其所久其悔亡也
　　九三不恒其徳或承之羞贞吝象曰不恒其徳无所容也
　　常其徳则其守道也固其进道也笃彼不常之人其有闻也若存若亡其有行也一出一入虽得之必失之矣夫衣服不贰从容有常则为万民之望既不常其徳则万民何望焉承之者羞理亦宜也近而承之者羞则逺者无不弃故曰无所容也
　　九四田无禽象曰久非其位安得禽也
　　田者兴事之大者也禽可获之物也大事兴而不得可获之物以久非其位故也君子安其身而后动是以动而有获矣久非其位则身且危而不安何从而得禽哉
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　孔子曰善人吾不得而见之矣得见有恒者斯可矣然则有常者盖善人之次也其视君子与圣人盖逺
　　矣圣人　　　　　　　　　　　　　　地而惟
　　常是　　　　　　　　　　　　　　人则以之言夫子则以之分有宜不
　　上六振恒凶象曰振恒在上大无功也
　　物不可以终止故既济终上则其【阙】　　　　　振常凶夫动惟厥时乃有功振以



　　周易新讲义卷四
<经部,易类,周易新讲义>
　　钦定四库全书
　　周易新讲义卷五　　　宋　耿南仲　撰
　　【艮下干上】遯亨小利贞彖曰遯亨遯而亨也刚当位而应与时行也小利贞浸而长也遯之时义大矣哉隂阳之运其来不可御其去不可止故君子之方兴小人未尝不欲抑而卒不能抑也小人之方长亦然履霜之戒金柅之辞皆所以抑小人也其卒不能抑故至于遯夫隂之初生已不能抑而至于遯则复何所能抑故至于遯而退则小人之害去是以小亨也刚当位而应言九五也当位且有应自人事观之犹足以有为也君子知隂阳之机不可以力御于是乎遯与夫小人失位而无应然后知去者异乎小利贞未至乎不利君子贞也至于不利君子贞然后退则亦晚矣夫当位而应犹足以有为也方浸而长小人犹未大炽则可扑灭也君子已浩然而去则非明足以见机勇足以有防者不能为此故曰遯之时义大矣哉
　　象曰天下有山遯君子以逺小人不恶而严
　　山耸而上陵天之髙非山之所能陵也小人不足以陵君子之象小人固不足以陵君子则君子之于小人逺之而勿近而已何恶之有哉中虽不恶而不可以不严盖小人近之则不逊而逺之则怨不恶则怨无自起而不至于遘闵严则不逊无自至而不至于受侮也
　　初六遯尾厉勿用有攸往象曰遯尾之厉不往何灾也二隂方生未至于为否而君子之遯则贵乎早者也智者皆遯而独为尾有乱羣之嫌遘闵受侮之道初六所以厉也然遯既不先至于为尾则勿用有攸往可也何则智虽见之不先勇虽去之不速而于仁也柔然怨之不至则羣乎小人之间无害故曰遯尾厉不往何灾也
　　六二执之用黄牛之革莫之胜説象曰执用黄牛固志也君子建非常之功或以刚过至于当遯则顺斯可矣然犹未离乎内犹与小人处也中或怵而为倚顺或诱而为邪亦持志之不固而已君子以中顺自守如革之柔而坚也则忧患不至而所乐全矣故曰莫之胜説
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　天下之物有之则累君子视天下无一物之可认而有也则能洒然而无累而去就之间如虚舟飘叶无所倚着苟有所系其能若是哉此九三所以系遯所以疾惫也以其为主于内而二隂承之故畜臣妾吉夫道之不行虽子弟有万钟之养孟子不为也则疾惫之不免而惟臣妾之畜且谓君子愿之乎故曰畜臣妾吉不可大事也
　　九四好遯君子吉小人否象曰君子好遯小人否也系遯以迹言好遯以心言也有系之迹则不成为遯有好之心则不害为遯盖迹无所系则虽好遯无伤也孟子之去齐三宿而出昼以其有好也盖卒浩然而去何系之有哉然好遯惟君子能之小人则否小人智不足以有明勇不足以有防故也
　　九五嘉遯贞吉象曰嘉遯贞吉以正志也
　　嘉者美之至也遯如九五无以加矣盖在下如初则不免以卑逊全身如六二则不免以中顺固志惟九五刚健中正不自屈而为卑逊不少贬而为中顺又当位而应可以无阻遯之善者也故象曰正志正志者自守我志非若六二之固志惧为小人之倾夺也
　　上九肥遯无不利象曰肥遯无不利无所疑也
　　阳饶隂乏阳故得隂而损小人之于君子也既欲沮丧其道又欲戕贼其身为损如此故二九超然处外不内应于小人则为肥焉亦犹剥上九之硕果也然肥遯者山林闲旷之人如嘉遯则非孔孟不足以当之
　　【干下震上】大壮利贞彖曰大壮大者壮也刚以动故壮大壮利贞大者正也正大而天地之情可见矣
　　隂阳之分虽阳大而隂小其实迭为消长故三隂在上三阳在下虽谓之小往而大来然亦阳隂平分而不相胜耳三阳未为壮及四阳长然后为壮焉自人事言之君子之壮取足以胜小人不可陵而已无事乎过也用壮而过怒以勇气慿陵乎物则刚必折鋭必挫是所以贵乎正也壮故能极其大而有辉光正故能保其大而无挫折也正大谓正其大使大者不失正是所谓贞也正直是也正大惟天地之情为然万物不与焉万物之情壮必至于老是谓非道天地之情惟正大是以不至于老而能长久也
　　象曰雷在天上大壮君子以非礼弗履
　　礼者顺天地之理而公者也故有之则安无之则危顺之则成逆之则败然天下之壮莫如礼也君子所以能壮而胜小人亦非礼勿履而已非礼勿履故横逆之来若羊触藩至则羸矣鲁秉周礼而齐不敢伐为是故也
　　初九壮于趾征凶有孚象曰壮于趾其孚穷也
　　趾在下以健行者也初九在下而无应乎上乃欲恃其健而行焉征则凶矣盖大壮贵止止非不贵用壮止乃所以为壮也使用壮而不止至于挫且折岂所以为壮哉今初九以其才之能行也而征不知止宜其凶也虽征凶不害其为行之才故称有孚焉
　　九二贞吉象曰九二贞吉以中也
　　九二以刚不失中此壮而知止者也刚不可以持者也过刚则必折中则善生我所以待物也有则而物之所以胜我者益寡是以守壮宜以道而不可过也
　　九三小人用壮君子用罔贞厉羝羊触藩羸其角象曰小人用壮君子罔也
　　九三之视初九得其位应可以有为矣然九二以刚处中而贞吉九四以履柔而悔亡今九三皆反之兹壮也只所以为羸也故虽得位而有应而小人处之则用罔也传曰罔者有之舍也以谓恃壮而壮其中是以称罔也羊狠物也羝羊狠之至也藩所以限内外礼之象也恃刚狠犯礼未有能前者故有羸其角之象焉
　　九四贞吉悔亡藩决不羸壮于大舆之腹象曰藩决不羸尚往也
　　九四以阳居阴以阳居隂在居位非正然或不同有反是而为正者若九四是也九四以阳居隂壮而思柔得大者之正是以贞吉悔亡也藩者为阻于前者也夫物焉能为阻哉自为阻尔九三处壮则触之而藩益坚四处柔则不触而藩自决不触而决何羸之有哉壮于大舆之腹言遂得载上而行也其载上也壮则任重致逺而不败矣君子不用壮而此称壮者君子之壮不施于陵下不施乎犯上而特施于载上则其为壮异乎小人之壮也
　　六五丧羊于易无悔象曰丧羊于易位不当也
　　六五以柔处中去强狠而不用丧羊者也虽乗九四之刚而九四乃顺而载上非犯上者则是易而无难也人常以处难而不得故折节矫情而为柔顺以求免于时今六五去狠于易而无难之形非性仁者孰能与此哉
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　上六动以趍应而九四为阻于其前羝羊触藩之象也不能退其动之性则然也不能遂其触上之性则然也不俟藩之自决而触以求进何能遂哉性不能遂而理或可遂则进犹有利也既不能遂又不能退故无攸利而震性善变而上又穷则变之时知难而退焉则咎不可长也
　　【坤下离上】晋康侯用锡马蕃庻昼日三接彖曰晋进也明出地上顺而丽乎大明柔进而上行是以康侯用锡马蕃庻昼日三接也
　　君与臣同徳者也其所异者分位耳故日者君之象臣亦为日惟中天则为君出地上则为臣焉明出地上则温厚之气临照之光不足以徧天下是其所以为臣之象也荀子曰事圣君有听从无谏争然则丽乎大明宜以顺为道也孟子曰其进鋭者其退速然则进而上行以柔为道也丽乎大明以顺为道则媚于天子而所锡之礼蕃矣进而上行以柔为进近天子之光而所接之时数矣故曰康侯用锡马蕃庶昼日三接也康侯反不宁侯以顺丽有康侯之象焉昼日不亢乎中也以柔进而有昼日之象焉且夫日之行也微矣且不亢乎中则是柔进而上行者也
　　象曰明出地上晋君子以自昭明徳
　　自昭者不待上之明扬而自显其徳也盖闇闇在上虽明扬而君子亦自晦焉所以逺害也明明在上虽明扬不加而君子亦自昭焉将以行其道也晋之所丽者大明之君是以不待上之明扬而自昭也如文王有明徳而二老相率而归何待币聘之至其所哉
　　初六晋如摧如贞吉罔孚裕无咎象曰晋如摧如独行正也裕无咎未受命也
　　晋如进也以有应也摧如退也以柔在下也晋如日之进缓也摧如物之摧其退速也盖初六未得位也故可行则行可止则止惟义所在是以贞吉也罔孚者莫或信之也孟子之进有疑其干泽者孔子之退有疑其为肉者君子之所为众人固不识也宜其罔孚也裕无咎者言其无官守无言责进退绰绰然有余裕也独行正者志不在乎正人也志在正人则有进而已伊尹之治亦进乱亦进是也
　　六二晋如愁如贞吉受兹介福于其王母象曰受兹介福以中正也
　　初六未得位故进退裕如若六二则得位也得位而无应则志不上行未可以正君未可以正君则泽不下流未可以济民夫立乎人之本朝而道不行若此则君子所以愁如也所以正者愁不在已而在君与民也不期乎上应不求乎众允惟中正是守而已为是故神明斯福之矣故受兹介福于其王母王母幽而尊者也六五之象也
</div>
    <div class="pagination">
<a href="周易新讲义_page5.html">上一页</a><a href="周易新讲义.html">1</a><a href="周易新讲义_page2.html">2</a><a href="周易新讲义_page3.html">3</a><a href="周易新讲义_page4.html">4</a><a href="周易新讲义_page5.html">5</a><span class="current-page">6</span><a href="周易新讲义_page7.html">7</a><a href="周易新讲义_page8.html">8</a><a href="周易新讲义_page9.html">9</a><a href="周易新讲义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
