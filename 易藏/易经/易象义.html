<!DOCTYPE html>
<html>
 <head>
  <meta charset="utf-8"/>
  <title>
   易象义 - 第 1 页/共 24 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   易象义 - 第 1 页/共 24 页
  </h1>
  <div class="content">
   钦定四库全书　　　　经部一
　　周易象义　　　　　　易
　　提要
　　【臣】等谨案周易象义十六卷宋丁易东撰易东字汉臣武陵人仕至朝奉大夫太府寺簿兼枢宻院编修官入元不仕教授乡里以终是编因易象以名义故曰象义其取义之例凡十有二曰本体即干天坤地之曰互体即杂物撰徳之防曰卦变所谓大往小来所谓柔来文刚刚上文柔是也曰正应所谓刚柔内外之应是也曰动爻阳老则变为隂隂老则变为阳是也曰变卦左所载古人占筮之法曰干之姤干之同人是也曰伏卦干则伏坤震则伏巽説卦所谓天地定位雷风相薄是也曰互对即汉儒之旁通卦义与伏通而有夲体全体之异曰反对损之与益五二之词同夬之与姤四三之辞同可以推者是也曰比爻初比二二比三是也曰原画阳皆属干隂皆属坤是也曰纳甲蛊之先甲后甲巽之先庚后庚是也其于前人之旧説大抵以李祚周易集解朱震汉上易为宗而又谓李失之泥朱伤于巧故不主一家如卦变之説则取邵子朱子变卦之説则取沈该都洁筮占之説则取朱子蔡渊冯椅逺绍旁捜要归于变动不居之防亦言象者所当考也诸家着録多作十卷惟朱睦防授经图作易十一卷焦竑经籍志作易十四卷考易东所着别无易之名盖即此编朱氏并其论例一卷数之为十一卷焦氏又并其大衍索三卷数之遂为十四卷耳朱尊经义考作十卷注曰存然世仅存十之二三又非尊之所见惟散见永乐大典中者排比其文仅缺豫随无妄大壮暌蹇中孚七卦及晋卦之后四爻余皆完具与残本互相参补遂还蒨观以篇页颇繁谨析为一十六卷以便循览原本附有大衍防数诸图多已见大衍索中今不复録其论例一卷自述撰著之防颇备今仍録以弁首焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　易象义原序
　　易者未定之辞也其杂物取象尚可知也故三百八十四爻者其例有深有浅间而出于人事焉以明物象者皆人事也而实则主象也象无数也窃意其元吉永贞无咎者其最下之占辞耳未成象也乃其象之云云犹有物也凡占道皆如此也充有出于其辞之外者必可见之象也谓三百八十四爻为三百八十四事而三百八十四事为易止此足以尽天下后世之变者愚儒之论也又有拟易而并拟其名拟其辞如重言重意者尤愚儒之论也后有知来者其为物必非前世之所有则其占其辞亦未必今世之所有也故易者常易也惟易为无穷易故无穷也自伊川谈理而象之不可通者通康节衍数而物之不能言者言不可通者通经义也不能言者言声韵也不言理不言数而壹出于占筮占筮是已然使执本义者坐帘肆日阅人而不知变其占必穷何则未得其所以易也吾今日之易易昨日矣奈何株而守之易者神明之道也随所感而生焉有若啓之者焉而象外有其象辞外有其辞矣庶几哉汉上为识其辞之所由生象之所自出易故至是始极矣虽然以互变飞伏求之不得于互必得于变不得于互变必得于飞伏多方迁就以求其已成之辞使必通而不知当日之可取象者尚多也何以不为彼而为此又何以变而又变而各为其道而或出于飞伏而复返乎其初何其舞法亡法而无定操以至此也岂作者意也此则汉上之功而汉上之过也武陵丁石潭君为象义覈汉上而博诸家其洁静也不杂得易之体其互变也不泥得易之通疏而明渐而近其不可为典要也未尝不出于典常而可以为训虽先儒复起其辩不与易矣而又未尝有意于辩也自吾见近世成书若此者少至大衍索横竖离合无不可考则自得深矣易肇于气成于数象与辞虽其子而胎息逺矣君能得之于大衍之先又能衍之于大衍之后则声韵律吕将无不合而经世之所以知来者具是象与辞如响矣君成书如屋年如加我尚旦暮见之甲午春二十二日庐陵刘辰翁序易之为道大而天地风雷细而鼈蟹蠃蚌之属无不寓八卦之理亦犹庄子言道在瓦砾稊稗亦犹子恩言鸢飞鱼跃上下察也圣人有以见天下之赜而拟诸形容象其物宜故谓之象然不特为鼎为颐为飞鸟为虚舟之而已触而通之若以巽为绳直遇坎为矫輮又是一事坎为盗遇离为甲胄干戈又是一事坎为心病为耳痛遇兑为巫又是一事也易无尽用即此可推庄子曰天地与我并生万物与我为一自此以往巧厯不能得而况其凡乎知此语则知易取象之物同是一机本无间隔惟昧者莫之知也噫是易也言理至于程伊川极矣言象数至于朱汉上精矣倪兼山有云若二书为一庶几理与象数兼得之诚笃论也石潭丁君汉臣观象玩辞探赜索用功于易亦既有年谓伊川既详于论理则畧于论象自谓止说得七分正以是也真足以窥见伊川言外之防又谓朱汉上之说原于李鼎祚然鼎祚或失于泥汉上微伤于巧不若博采兼收而要其大归此象义一书所由作也观其序曰错之以三体综之以正变则统之有宗会之有元就使诸老复生不易斯言矣试举其大畧以明之如坤纳乙故称帝乙兑纳丁故取武丁巽为白故曰素履干为衣故曰苞桑燕为燕安之燕爵为爵禄之爵鸣谦以兑口而鸣熏心以离火而熏巽为发加震之竹则有簪之象干为玉用玉于东方则有圭之象巽为绳则有系与维之象兑为毁折则有禠与漏之象至于豚鱼不宜析为二物濡首不当泥诸饮酒丘园实取义于艮山弓轮盖取义于坎月事事皆有祖述而非傅会也字字皆有据依而非穿凿也虽本之鼎祚汉上而兼摭虞翻干宝诸子之所长故能萃聚而成一家之书伊川易传三分之未说者至是补其阙而会其全是可为智者道难与俗人言也惜不令兼山见之予恐泄道之密漏神之机分张太和磔裂元气不能不为苓者窃议于松下矣而何言之敢赘抑余尚记徃年初入馆汤东涧为少蓬时有以易解进者不之秘省防详东涧因谓余曰曾茶山有易释象五卷凿凿精实发汉上所未发余深以未见其书为恨今于石潭象义而有得虽不及见茶山之易亦可无憾矣于是乎书至元二十八年寎月朔古甲李珏稚圭序易之道其神乎以象数则象数不可穷以卜筮则占騐不可违以义理则义理之妙愈求而愈邃象义之作石潭之得于易者深矣或曰易穷理尽性以至于命之书也近代河南氏之易学者宗焉以其根于理也今专以象言得无蹈诸儒一偏之失乎噫天下无理外之物河图未出此理在太极六爻既画此理在易象以象观象则易无非象以理观象则象无非理舍象以求易不可也舎理以求象可乎哉善乎石潭之言曰不得于象则不得于理不得于理则亦不得于象是书也当合河南氏之易互观之至元中秋朔杭山寓叟章鉴书
　　自序
　　易有圣人之道四焉象辞变占而已矣予少而学易得王辅嗣之注焉得子程子之传焉得子朱子之本义焉王氏程子明于辞者也子朱子明于变与占者也独于象无所适从焉逮壮游四方旁捜传注殆且百家其间言理者不可缕数若以象言则得李鼎祚所集汉魏诸儒之说焉朱子发所集古今诸儒之说焉冯仪之所集近世诸儒之説焉间言象者则有康节邵氏之说焉观物张氏之说焉少梅郑氏之说焉吴兴沈氏之说焉京口都氏之说焉长乐林氏之说焉恕斋赵氏之说焉平庵项氏之说焉节斋蔡氏之说焉山斋易氏之说焉朴卿吕氏之说焉古为徐氏之说焉是数家者非不可观也而邵氏张氏则明易之数本自著书非专为卦爻设也沈氏都氏则明卦之变赵氏项氏易氏冯氏徐氏则明卦之情蔡氏徐氏祖述本义皆非专为观象设也林氏之说则反覆八卦既为朱子所排郑氏之说又别成一家无所本祖其专以说卦言象者不过李氏鼎祚与朱氏子发耳朱氏之说原于李氏者也李氏之说原于汉儒者也李氏所主者康成之学于虞翻荀爽所取为多其源流有自来矣然汉儒之说于象虽详不能不流于隂阳术数之陋朱氏虽兼明乎义而于象变纷然杂出考之凡例不知其几焉良以统之无其宗会之无其源也予病此久矣山林无事即众说而折衷之大扺易之取象虽多不过三体所谓本体互体伏体是也然其为体也有正有变故有正中之本体有正中之互体有正中之伏体焉有变中之本体有变中之互体有变中之伏体焉【正非中正之正但谓其卦中未变之体耳案以上诸体皆本汉儒及唐李氏近世汉上朱氏非子之臆说也但其中封爻先儒取象有未尽者亦以其例推而补之】其余凡例固非一途要所从来皆由此三体推之耳盖以正体取象者不待变而其象本具者也以变体取象者必待变而其象始形者也故自其以正体示人者观之正而吉而无咎者变则凶则悔吝也正而凶而悔吝者变则吉则无咎也自其以变体示人者观之变而吉而无咎者不变则凶则悔吝也变而凶而悔吝者不变则吉则无咎也兼正变而取象者可以变可以无变惟时义所在也是可但论其正不论其变乎夫易变易也先儒言理者皆知之矣至于言象乃止许以正体言不许以变体言凡以变言象率疑其凿是以易为不易之易不知其为变易之易也既不通之以变易之易则毋怪以象为可忘之筌蹄也既以象为可忘之筌蹄毋怪以象变之说率归于凿也故善言易者必错之以三体而综之以正变则统之有宗会之有元易之象可得而观矣予于是窃有志焉是编之述因象以推义即义以明象固错之以三体综之以正变而必以正中之本体为先而其余诸体则标子其后又以示主宾之分也至于言数虽非专主而间亦及之焉盖将拾先儒之遗补先儒之阙云耳虽因辞眀理不如程子之详言变与占不如朱子之约至尚论其象自谓颇不失汉儒之旧于李氏鼎祚朱氏子发未敢多逊焉后之言象者不易吾言矣于是而玩索焉上可以遡汉儒之传亦可以免汉儒之凿庶几君子居观之一助云作周易象义柔兆阉茂宾甲午武陵丁易东序
　　易之为书自王辅嗣以前汉儒专以象变明辞固失之泥及辅嗣以后又止以清谈解义于象变絶无取焉伊川纯以义理发明固为百世不刊之书然于象变则亦引而不发康节虽言象数然不专于象发明朱子归之卜筮谓邵传羲经程演周易得之矣其于象数也虽于易学啓蒙述其大槩而本义一书尚多阙疑仆用功于此有年矣窃谓泥象变而言易固不可舍象变而论易亦不可于是厯览先儒之说依本义体分经与象各为一编大率以理为之经象变为之纬使理与象变并行不悖庶几不失前圣命辞之本防以示初学使知其大意云易东又序

　　易统论上
　　易之为书由汉以来解者甚众各是其是为说纷然以其所主不同故也余尝而别之大抵其义例十有二一曰以理论易二曰以象论易三曰以变论易四曰以占论易五曰以数论易六曰以律论易七曰以厯论易八曰以术论易九曰以事论易十曰以心论易十一曰以老论易十二曰以释论易以理论易者若胡安定程伊川张横渠是也然皆莫如程子之精且详但既详于论理则畧于论象焉故伊川自谓止说得七分正以是也以象论易者若李鼎祚朱子发郑少梅是也然鼎祚集解则失于泥子发集传则伤于巧郑少梅则又别成一家而失之杂以三家言之子发为最胜但于卦变止用三爻既有未通且牵合子云太并隂阳家之术数不免失之冗焉以变论易者若沈氏该都氏洁是也其说本左氏筮易如干初爻变则为姤之沈氏既用变卦又用变爻若干变卦为姤则变爻为巽都洁但论变卦则多以之卦取义于本卦反畧焉夫变卦诚不可少然爻爻以之卦言则不通矣以占论易者若朱子蔡伯静冯仪之是也然朱子蔡氏专主于占而于象之难明者尚多阙疑焉虽言变而有所未尽焉以数论易者若邵康节张文饶刘志行是也夫易之生数止于加一倍法其蓍数止于大衍五十若康节之说则四四而变归于皇极经世别成一家文饶虽本康节而又取太及司马氏潜虚衞元嵩元包之数而失之杂志行则又祖述列子一变为七七变为九九变为一之说至于太易太初太始太素与太极列而为五杂又甚焉以律论易者若郑康成注周礼六律六吕是也其说以黄钟为干初九以大吕为坤上六以阳爻配六律以隂爻配六吕可也然而泰卦不得为寅月而为辰否卦不得为申月而为夘则又与辟卦不同焉以厯论易者若京房卦气以干初九为子月辟卦以坤初六为午月辟卦是也夫十二月卦始复终坤论其大体可也至若始于中孚而终于颐每以六日七分应一候仅合七日来复一语而于他卦无所发明至一行之说则又以起厯二始二中二终之数附会大衍不但于易义无所取于易数亦未尝合焉以术论易者若易林轨革是也易林之繇既自别成一家而不合于易至于轨革则以直年直事归之一定之数而人事无与可乎以人事论易者若干宝晁子止杨廷秀是也夫以人事言若帝乙归妹箕子明夷之易固有之干宝专以三代事爻爻证之多失之凿近世晁子止又以后世事证之亦矣之拘至诚斋虽能融化史事为已用又不免近于举子之程文先儒谓三百八十四爻岂止可用于三百八十四事哉以心论易者若杨敬仲钱子是黄景元之说是也其学本于象山故以本心为主凡易之爻象大率皆归于心夫易固圣人所以洗心若爻爻牵合俱以心言则非易之本防矣以老庄论易者若王辅嗣韩康伯程泰之之说是也其于易不可谓无所得但辅嗣以形为累韩康伯以一为无泰之以易为通于老则非圣门之学矣至若魏伯阳作参同契又以是而为内丹之火候虽空同道士尝取之盖假易以论丹非易之有待于彼也以释氏论易者若孔颖达所引江左义疏所谓住内住外之空就能就所之说斯乃义涉于释氏非为教于孔门是也若唐李通作华严论至以文殊表艮少男而近世语録亦有华严可当艮卦之论盖借是以明各止其所之义非真谓其无异防也借此以明彼可也以彼即此不可也易论人事岂彼所谓出世法哉夫以诸家之说论之莫先于理然至微者理至著者象言理而遗象不可也言象而遗理不可也故予之说易专以因理明象为主而叅以变与数焉象本鼎祚而兼汉上卦变本辞变卦本左氏筮占本朱子月卦本京房数本大衍而不敢狥邵张焉虽博采兼收而要其大归则一揆以理至于以事论易以心论易则诸家之解详矣不待更赘也若夫用老释之义论周孔之经则非儒者之学故有所不敢焉
　　易统论中
　　易者圣人穷理尽性以至命之书然非若他经之言理也每即象以明理焉不得于象则不得于理不得于理则亦不得于象故尤不可不以象求也夫圣人立象所以尽意先儒之求象亦未尝以一例拘大率论之其义例亦十有二一曰本体二曰互体三曰卦变四曰应爻五曰动爻六曰变卦七曰伏卦八曰互对九曰反对十曰比爻十一曰原画十二曰纳甲何谓本体如干为天坤为地凡说卦所取之象各以其本卦上下二体得之者是也何谓互体系辞曰若其杂物撰德辩是与非则非其中爻不备先儒于上下二体之外以二至四为一卦三至五又为一卦是也然互体亦有二有自本体而互者有因爻变而互者此又不可一例拘也何谓卦变如随自否来贲自泰来之然亦有二有自一爻变者如随贲之是也有自两爻变者如睽升之是也朱子发止以一爻取义故于小过中孚有所不通若知其或自一爻变或自两爻变各随其辞而消息之则无疑矣何谓正应如初与四应二与五应三与上应之是也以隂应阳以阳应隂谓之正应以隂应隂以阳应阳谓之无应或亦谓之敌应故各卦取象或有自所应之爻而得之者但求于本爻则不见其象矣此应爻不可不求也至若晁氏以道但欲以世应论爻而谓他爻不可以言应者则是京房卜筮之学也何谓动爻夫爻象动乎内功业见乎外又爻也者效天下之动者也故此爻本阳也以老阳而变为隂此爻本隂也以老隂而变为阳则又自其动者取象焉然有以本爻之动取象者有以与应爻相易取象者此又不可以例拘也何谓变卦如左氏传筮易所谓干之姤干之同人之是也然有以三画卦变取义者如干变为巽之有以六画卦变取义者如干变为姤之是也至若蒙之有困需之有恒则又以诸爻迭变而取焉此又不可一例拘也何谓伏卦如天地定位山泽通气雷风相薄水火不相射此伏卦例也谓干伏坤坤伏干艮伏兑兑伏艮震伏巽巽伏震坎伏离离伏坎是也然有就本卦伏者干之伏坤是也有就动爻伏者若干之初九变巽而伏震之是也若晁氏以道每卦专以一爻飞伏取纳甲者则又惑于火珠林矣何谓互对汉儒谓之旁通易曰六爻发挥旁通情也以旁通论象即前所谓伏卦但伏卦止以本爻论旁通则以全体论如复有姤泰有否之是也此在先天图中互对是也何谓反对即损与益夬与姤既济与未济之反而观之则此之初即彼之上此之二即彼之五此之三即彼之四卦中亦有其辞同者故损之五益之二皆言十朋之夬之四姤之三皆言臀无肤既济之三未济之四皆言伐方是也然特间有之不可拘泥林黄中以一卦包八卦正取反对正体互体兼言之必欲卦卦如此推求则泥矣何谓比爻谓初与二比二与三比三与四比四与五比五与上比之是也故或此爻动而连彼爻之动以取象或彼爻动而连此爻之动以取象焉如干之初九连九二之动而取诸遯离之上九与六五相易而四为干首是也何谓原画谓推原此画本属何卦也若阳画属干隂画属坤初九九四属震初六六四属巽九二九五属坎六二六五属离九三上九属艮六三上六属兑是皆推原卦画所自来也如讼之六三以坤取象观之六二以离取象颐之初九以干取象之是也何谓纳甲如干纳甲壬坤纳乙癸之亦有两说有本卦纳者有因卦变伏卦而纳者今卜筮家干初爻纳甲子坤初爻纳乙未之是也卦变伏卦纳者如蛊之先甲后甲巽之先庚后庚又自卦变及伏卦而纳也若用占筮家之说推之则不通矣以上十有二例取象不同先儒或得其一即以例凡故不失之拘则失之凿若以诸例通则无不合矣或曰同此一爻也或取互体而遗本体或取应爻而遗本爻或取伏卦则遗本卦之又何也曰圣人作易先因卦画而得其义然后因义而求其象焉当取本体则遗互体当取互体则遗本体当取卦变则取卦变当取应爻则取应爻当取动爻则取动爻当取变卦则取变卦当取伏卦则取伏卦当取旁通则取旁通当取反对则取反对以至当取纳甲则取纳甲初不可以一例拘也孔子所谓惟变所适不可以为典要欤曰若是则圣人所取无定象矣又何必以象求哉曰圣人之心不出于一理大易之象不出于八卦随时变易将以从道而已所谓如珠走盘而不出于盘者其圣人作易之谓欤故善观象者兼此十有二例而推之则无不通矣或曰子于序文既以象为不过三体而分正变今乃以十二例言之何也曰十有二例其目也三体其纲也其纲举而后其目张得其三体之正变则十二例在其中矣
　　易统论下
　　易一太极而已矣太极一理之极至而已矣易变易也以其变易而无穷故谓之易然其所以变易者孰主张是有理焉以其至极无以复加故尊之曰太极双峰饶氏所谓太极者天理之尊号是也然周子则曰无极而太极朱子则曰万物体统一太极又曰一物各具一太极何也盖是理之至无声无臭不可以形迹求故曰无极而太极是理也虽不可以形迹求而上下四方之宇古往今来之宙万形之生化万变之推移莫不于焉而总摄故曰万物体统一太极也然太极生两仪有两仪则太极便在两仪之中而两仪各一太极也两仪生四象有四象则太极便在四象之中而四象各一太极也四象生八卦有八卦则太极便在八卦之中而八卦各一太极也八卦之上复生八卦为六十四卦有六十四卦则太极便在六十四卦之中而六十四卦各一太极也分为三百八十四爻太极便在三百八十四爻之中而三百八十四爻各一太极也六十四卦变而各具六十四卦为四千九十六太极便在四千九十六卦之中而四千九十六卦各一太极焉故曰一物各具一太极也然而统体之一太极全具于一物之中而一物之太极即统体之太极故全易之太极具于一卦之中而一卦之太极即全易之太极也统体之太极全具于物物之中而物物之太极即统体之太极故全易之太极具于六十四卦之中而六十四卦各一太极即全易之太极也然而一物之理徧在万物之中而万物之理具在一物之中是故一物各具一太极即物物各具一太极故一卦徧在六十四卦之中而一卦所具之太极即六十四卦各具之太极也物物各具之太极即一物各具之太极故六十四卦具在一卦之中而六十四卦各具之太极即一卦所具之太极也盖自其不变而言之一卦止为一卦六十四卦止为六十四卦自其变通而言之会万于一则六十四卦具在一卦焉散一于万则一卦徧在六十四卦焉夫惟六十四卦具于一卦而一卦徧在六十四卦则六十四卦各具六十四卦而六十四卦各徧六十四卦为四千九十六卦焉四千九十六虽各一太极而未尝不同一统体之太极也所谓推之于前不见其始之合而引之于后不见其终之离欤曰若然则一卦之与六十四卦混融而无间矣何必以某象属之某卦某象属之某爻哉曰前不云乎自其变通而言之则一卦有六十四卦而六十四卦各有六十四卦自其不变而言之一卦止为一卦而六十四卦亦各为六十四卦焉故自其合者言之则万象森然而不必分自其分者言之则卦各有象而不可乱自其分者言之有正中之本体正中之互体正中之伏体自其合者言之有变中之本体变中之互体变中之伏体随时变易以从道焉非假借非牵合而太极之理无不在也六十四卦尚可旁通况八体乎此易道所以变易不穷而夫子一言以蔽之曰易有太极欤或曰易以变易言曰有变中之本体变中之互体变中之伏体可也今有所谓正中之本体正中之互体正中之伏体焉是三者皆不变之体也然则先儒谓易有不易之义者然乎曰若以变言则变固变也不变亦变也而易之一字正以变易为言耳盖能变而不能不变未足以为变惟能不变益所以见其变也况夫太极流行有动有静不变其静而变其动也隂而变静中之动阳而变动中之动也阳而不变动中之静隂而不变静中之静也或动或静或变或不变一太极之流行耳虽然太极之理着于事物者然耳夫易无思也无为也寂然不动感而遂通天下之故无思无为无极而太极之本体也寂然不动太极之静感而遂通天下之故太极之动也冲漠无朕之中万象森然已具物物之太极固已具于吾心一太极之中矣夫是之谓易有太极夫是之谓心为太极是故圣人以此洗心退藏于密非天下之至神其孰能与于此哉吁至矣




　　凡例
　　一取象之例虽多然不过三体一曰本体二曰互体三曰伏体然皆有正有变故有正中之本体正中之互体正中之伏体有变中之本体变中之互体变中之伏体其余诸体皆自此三体来也
　　一文王辞固多取象若夫子释先论卦变次明其义虽间以象取然非专泥于象但先儒亦有以象言者不敢全废其或可以象取而几于泥者以或曰标之一大象本以两体取若有用互体伏体之取者亦以或曰标之
　　一爻辞用象取者着之若夫子小象文言释爻本以义取或可以象取者以或曰标之
　　一凡卦爻之义有两三说者以或曰标之
　　一凡卦象去取或本虞仲翔或本荀慈明或本九家或本李鼎祚或本朱子发或本郑东卿或本林黄中或本项平甫或本冯仪之或本徐古为或本吕朴卿縁皆参错其中难于尽标其名非敢掠前人为已美至于先儒所未发者时亦以已见叅之
　　一朱子发取象但言其有某卦某卦多不述其所自故学者乍见多以为疑今此书则每爻或互或变或伏必言其所以取象之因则不难求矣
　　一取象有与朱子发相似而实不同者如干九五文言前一段均以二五取其同声相应火就燥云从龙风从虎之固与汉上合若同气相求水流湿本乎天者亲上本乎地者亲下之实与汉上异縁汉上取象失之偏枯而今则必求停当盖是者从之不是者则不茍从如此之不一而足今姑以此一例别之观者能以汉上之书相参方见其异
　　一朱子发卦变止于三爻朱子则用五爻今从朱子但朱子卦变虽用五爻其间多用变中之变如泰自归妹来无妄自讼来之今遡其源一以复姤等十二卦为主
　　一按某卦自某卦来之皆以隂阳多寡为相易此卦变也辞言其本体所自来也如九六之变此变卦也一卦可变六十三卦也占筮之事也朱子发非不知之及其论屯临之变而引春秋某卦之某卦为言是以卦变为变卦也今正之
　　一易中互体谓二至四三至五又成两卦指三画而言也颐中有物曰噬此乃以六画之卦比并而论非所论互体也若以噬互体言则二以上又互艮三以上则互坎非互颐也朱子发非不知之乃以颐为互体误矣今正之
　　一伏卦谓乾坤相伏震巽相伏皆以其对待言如干初九伏震乃因变巽而伏震朱子发非不知之至其释干乃曰初九变坤下有伏震误矣若三画变可为坤又无伏震矣九二之变则为离于坤亦无与子发乃云九二坤变为离三画变可为坤又无离矣坤变为离乃是坤之初与三变也于干九二何与焉今正之
　　一揲蓍之法共有六家惟河南杨氏为当今以为据详见大衍之数
　　按晁子止曰象数之学用互体卦变之解易明辞之所生可以见作易之本原义理之学用位应承乘之解易明辞之所施可以见易之显效两者不可偏废然易之作既成矣就不识其所从生庸何伤而易之致用不可不察故详于义理而畧于象数其说当矣及观张文饶之作变通则曰学易而不学先天知用不知体譬如贵公子之论味其贤者不过谓从席中来也然则学易而不知象数毋乃蹈张文饶之讥乎今兹象义详于象变而畧于义理诚输先儒一着然究象之所生以求作易之初意则于学者不为无补云




　　钦定四库全书
　　易象义卷一　　　　　　宋　丁易东　撰
　　上经【干至】
　　易者文王所系六十四卦之名盖以变易取义周国名也以其文王所系故曰周易所以别夏殷也上古伏羲始画八卦因而重之八各生八故止于六十四卦其卦以干兑离震巽坎艮坤为序而重卦亦然如今先天横图耳未有易之名也夏曰连山殷曰归藏虽首艮坤之不同然皆止以下卦为贞上卦为悔故箕子洪范但云占用二耳至文王始以六十四卦取大衍之数所得七八九六为隂阳老少之分而一卦又可变六十三并其不变之一为六十四而四千九十六卦于此具矣后世有谓伏羲八卦文王六十四者此也或谓先天图已六十四遂以谓文王六十四者为非不知伏羲八卦虽重为六十四止是八各生八而文王又以六十四卦各变为六十四而成四千九十六也以九六为变故谓之易然文王虽以九六为变止有卦辞未有爻辞盖不变则用本卦之辞变者但以本卦为贞之卦为悔如朱子启三爻之变之占而卦辞交错成四千九十六耳至周公始于三百八十四爻各系以辞其间不变者全变者三爻变者虽因文王之旧而一爻二爻四爻五爻变者各用爻辞为占大略如朱子启之法焉若夫子十翼特即伏羲两体文王卦辞周公爻辞以义理发明之耳至汉儒作易林又以一卦之变六十四者各立繇辞遂有四千九十六繇是又因周公爻辞推广之也虽汉儒之作不可与文王周公之易并论然其由简而详亦可以知古今之变也若将易林各以两繇交错四千九十六上复加四千九十六则启所谓累至二十四画成千六百七十七万七千二百一十六变者亦可推焉于以见易道之无穷矣今此始乾坤终既济未济者盖文王之序但文王彖辞周公爻辞合各自为书而并为一者盖周公不敢自为书特补文王所未备耳古之书载以竹简以周公之爻辞合文王之彖辞则简册重大故分而为二以上下别然其分上下亦有义焉非茍然也经者贯简之绳之名盖绳为经简为纬也古人或作上篇下篇者盖篇以简言经以其贯简之绳言也易上下经古既为二卷通孔子所传十篇为十二卷至费直分彖象二传附于经辞之后以便学者今乾卦是也后人又附爻象传文于当爻之下今坤卦以下是也近世吕微仲尝正之为十二篇晁以道又正之为八篇皆以经彖象文言系辞说卦序卦杂卦为次吕氏伯恭又更着为经二卷传十卷其十卷之序彖上传一彖下传二象上传三象下传四系辞上传五系辞下传六文言传七说卦传八序卦传九杂卦传十合王肃本朱子本义用之吴斗南又谓说卦三篇汉初出于河内女子今存其一而又有系辞上下二篇夫系辞者文王之经而非传也意后人以其间推明系辞之旨而目之欤要之即所谓说卦上中篇而今所谓说卦者其下篇耳乃合夫子彖大象各为一卷而以小象分上下为系辞传以今系辞合说卦为说卦三篇南康冯氏谓其说近是而从之然彖象依本义而分为二故上下二经外十翼之序彖上一彖下二象上三象下四文言五说卦上六说卦中七说卦下八序卦九杂卦十此说固似有理但改系辞为说卦尚有可疑而寘文言于系辞之前则不可易故今从其序而系辞传之名则仍依本义云
　　上下经虽以简册重大分而为二然非无义也先儒以为上经天道下经人事失于支离独蔡伯静谓乾坤者对待之醇坎离者对待之交咸恒者对待之行既未者对待之杂又曰气化者有生之始而初生也故上经始乾坤形化者运行之终而复生也故下经始咸恒坎离发于中者也震巽艮兑动而运行者也然皆终于坎离者运行常止于对待乃能复生也既济未济虽非坎离坎离之交也此说为当今附见之
　　【干下干上】
　　乾元亨利贞
　　干六阳纯体之卦也三画卦本为干重为六画亦不离干之名也干有健义重而有六画之干则健而又健所谓健而无息者也非谓干之一字即有无息之义也以健而又健始为无息耳干之取象非一天其一象也旧谓天为干之体干为天之性固不易之论然非专主天而言之也凡物之健皆干也观说卦之取象则知之矣以一物一太极言之则物物皆有干以干名天特举其得乾象之大者言耳盖太极生两仪两仪生四象四象生八卦两仪也四象也乾坤八卦之名耳故天地特以乾坤之大者言非正指乾坤为天地也若迳以乾坤为天地岂天地反生于四象之后乎元大也亨通也利宜也贞正也元亨利贞本取大通而宜于正之象此穆姜释随以元亨利贞分为四徳故夫子因之而世以四徳言干矣以四徳言干当于文言详之　按诸卦卦辞乃筮得六爻不变者若每爻皆得少阳之七各二十八策六爻通得一百六十八策则为干体不变之卦用卦辞占诸卦放此　此卦元亨利贞六十四卦所自出也
　　初九潜龙勿用
　　下爻为初老阳称九少阳称七四揲之策得三十六为老阳九也得二十八为少阳七也七不变而九变九为动爻易变易也故阳爻取九言之潜龙象也勿用占也后皆仿此龙象九潜以象初盖阳气隂伏地下之象干阳在下当静以养之未可用也勿用非终不用待时而后用耳　以变象言之龙虽象阳然与说卦未合盖初九动则成巽巽有伏震震为龙巽为隐又为伏潜龙也巽又为不果则勿用矣干为马而称龙者取其变也称马则止于干是用七也然不取巽象而取震象不使变而从隂也又初与四应四动兑泽为渊亦潜之象问坎为隐伏巽何以亦为隐伏曰系辞巽称而隐杂卦巽伏故巽亦为隐伏也此爻以静养动之象　凡卦爻之象有两说前说乃取象之近者后说则取象之逺者取象之近者止于上下两体虽无碍然往往于立象命辞有所未密取象之逺者则兼互伏及变体取之虽若迂回然于立象命辞无所渗漏故并列于下学者详之　或曰至当归一精义无二今二说并陈何其见之不一耶曰易以变易为义故文言之释彖辞则三申其说释爻辞则四申其说而义不尽同互发挥焉况今前说后说取象虽殊而义则无二特前说专言两体后说兼论变体前略而后详前疎而后密耳至于其间有一二异说者则以或曰申之此亦朱子语孟集注例也　或曰前说固以两体言而后说则有云以象变言之者有云以象言之者何以别之曰以变象言之者专论变象也以象变言之者兼正象变象而论也其止云以象言之者再申前正体之象也专以卦变言之者特标之其杂于变象者并附变象之下后皆放此【正经如此辨别彖象以下统以象言】
　　九二见龙在田利见大人
　　凡六爻初二为地三四为人五上为天二居地上田也龙以象九阳气出于地上见龙在田也不言地而言田者嫌于坤也利见大人言利见大徳之人大人谓二也　以变象言之九二动则成离离文明也有见之象互体有伏震龙也利见大人则离为见之象耳又二应五亦为利见九五之大人　此爻由微渐着之象
　　九三君子终日干干夕惕若厉无咎
　　三为人位故以君子言之君子亦以象九干干谓下体为干而上体又为干又干干不息之象九三重刚而不中居下体则当退近上体则当进故终日干干进徳而夕且惕焉进徳干干有进上之象夕惕有退惧之象刚不得中在下体之上故厉然如此处三则虽危无咎矣咎字从人从各相违也违则相尤说文灾也二说从其爻义所取　以变象言之三动成互离离日也居下干之终终日也又成兑兑为西日之西则夕也离有伏坎坎为加忧惕之象又三应上为亢龙亦宜惧也　此爻重刚不中而危惧之象
　　九四或跃在渊无咎
　　九四近君应初之爻或者不定之辞跃者无所缘而絶于地之谓盖言龙也已近上体然与初俱为下爻跃则近于五而有出渊之象在则应于初而有在渊之象也九四刚而不中本宜有咎以其能审进退故无咎也又爻阳故或跃位隂故在渊　以变象言之九四变则成巽亦有伏震龙之象又互兊兊为泽渊之象震为足跃之象巽为进退不果故或进而跃或退而渊也　此爻进退不果之象
　　九五飞龙在天利见大人
　　五为天位在渊而天非跃可至飞之象也龙以象九天以象五飞龙在天天下见之故利见大人大人五也九为刚居五得正又在上体之中卦本纯干为健刚健中正故其象如此　以变象言之九五变则成离离为飞又与二为应二动互巽伏震故取龙象离为见故曰利见大人又五与二应亦为利见在下之大人　此爻天下见圣人之象
　　上九亢龙有悔
　　第六爻不称六而称上对初则上当称终对上则初当称下下言初则上为终矣终言上则初为下矣互举之也亢以象上龙以象九龙而飞天极矣而又上至于天之上则进极而不知反亢矣宜止而不止则有悔也悔者过而追悔之名也　以变象言之上九变则成兑兑者有伏艮艮止也故不欲其亢兑又为毁折有悔之象虽非伏震然与三应三动互巽伏震故取龙象　此爻亢阳故为之戒　按六画之卦初二为地三四为人五上为天而三画之卦则下画为地中画为人上画为天故初与四为地二与五为人三与上为天今干之六爻虽以初二为地三四为人五上为天而初曰潜四曰渊皆主地言二五大人皆主人言三言终日上言亢皆主天言盖相为错综取义也
　　用九见羣龙无首吉
　　用九者六爻皆得老阳之策合而二百一十有六者也前六爻皆指各爻变者此则举全卦变者言之也卦辞元亨利贞六爻不变者也用九见羣龙无首吉六爻全变者也全变则成坤矣然自干而坤与坤之本体不尽同也坤言牝马此言羣龙自干而坤也羣龙者干之六龙也不变则隐变则动而羣龙皆见矣无首者干为首变为坤故为无首然六爻皆得老阳故吉君子观此卦体全变之象则以柔用刚不可为天下先也或谓无首即坤所谓先迷吉即所谓安贞吉也　此卦六体俱变则变为柔以柔用刚之象或曰圣人作易仰以观天文干天也天秉阳垂日星二十八宿起于苍龙之角斗杓所携常先于斗故以象阳冬至一阳始生自冬至至大寒前皆一阳之候而小寒者一阳之中也自大寒至雨水前皆二阳之候而立春者二阳之中也自雨水至春分前皆三阳之候而惊蛰者三阳之中也自春分至谷雨前皆四阳之候而清明者四阳之中也自谷雨至小满前皆五阳之候而立夏者五阳之中也自小满至夏至前皆六阳之候而芒种者六阳之中也开元推周歴立夏日在觜觽二度昏角一度中苍龙毕见正五阳之中也以是推之小寒当一阳之中昏胃星中龙角潜乎地下潜龙之象雨水之前当二阳之末昏东井中而龙角之直于天田者虽未出地上已与地齐矣见龙在田之象也三阳之时角出地稍高人得而见故以君子取象以其在昏初而见故以终日与夕言之四阳之时角亢氐房皆已出地而心尾箕犹在咸池之涘自渊而跃之象也五阳之时昏已角中则苍龙七宿毕见飞龙在天之象也六阳之时亢之金龙已过乎中而火将正矣亢之一字虽与角亢之亢异音义实相通故以亢龙为象也至于用九皆变则为坤然坤月则苍龙不见久矣乃以见羣龙为象者盖苍龙七宿虽不见于昏而将旦之时苍龙七宿毕见焉见羣龙之象也所以为无首者昏为星出之初旦为星没之候故以昏为首旦为尾昏不见而旦见无首之象此卦六爻并用九虽以爻变互伏取象然验之天象亦无不合如此今故详之以广异闻或问此所指中星何以与尧典月令不同曰岁差之论明歴者皆知之矣尧时冬至日在虚一度自秦日在斗今日在斗初已丑年冬至日当在箕末矣周歴康王时日在牵牛六度备见唐书歴志周公系爻辞当在成王时则亦当在牵牛矣故中星不同也或谓以星论爻若新安罗氏以干初九至用九配七宿故箕为潜尾为见亢为上角为首何如曰以氐为九五则不见飞龙以角为首则不见无首故今不取也或又谓长乐林氏以孟春为一阳季夏为角没则何如曰以孟春为一阳则不合剥复以季夏为角没则角未尝没亦有所未通也【古歴惊蛰正月中雨水二月节谷雨三月节清明三月中姑从今歴】　又按浑天北极出地南极入地天顶去赤道各三十六度夏至黄道入赤道内冬至黄道出赤道外各二十四度其黄道十二分野多者三十二度而有余少者二十八度而不足故大衍取三十六为老阳之策二十四为老隂之策三十二与二十八为少隂少阳之策盖易与天象无所不合如此学者详之
　　【坤下坤上】
　　坤元亨利牝马之贞君子有攸往先迷后得主利西南得朋东北丧朋安贞吉
　　坤者六隂纯体之卦然自干来干六爻俱易则为坤用九是也用九则成坤矣元亨利贞与干同然干不言所利坤则言利牝马之贞或以坤元亨利絶句牝马之贞自为一句亦通然以文言观之干为不言所利则坤以利牝马之贞为句矣然亦不妨作四徳解如干之元亨利贞本言大亨而宜于正以四徳解亦无不可也卦下坤字三画之坤也本文坤字六画之坤也坤顺也上下皆坤顺而又顺顺而有常也坤非元亨利贞何以配干哉元者下体之变从干三阳为泰春也亨者上体之变从干六阳为干夏也利者下坤之还本体三隂为否秋也贞者上坤之还本体六隂为坤冬也其言牝马何也干为良马坤干之配故为牝马若自干用九来本干马也若自坤用六变又复为干亦干马也君子有攸往先迷后得主利隂从阳故也君子体坤凡有所往先于干则迷而失道后于干则得所主而利也臣待君唱女须男行也西南得朋坤西南之卦也又西有兑而南有离巽皆隂卦故得朋东北丧朋艮东北之卦也又东有震而北有坎干皆阳卦故丧朋以夫子所释而观之则得朋虽与行而丧朋反为有庆即先迷而后得主之象以安为贞以顺为正也以顺为正则吉也元亨止二字而言利贞极其详既曰利牝马之贞君子有攸往先迷后得主利西南得朋东北丧朋安贞吉再言贞上文坤象君子以下体坤者也此坤彖辞乃六爻各筮得少隂之八各三十二策六爻通一百九十二策者也　又以象言之坤伏干为牝马　或问兑为朋以其说也坤何以言朋曰阳竒隂耦坤纯耦故有朋义兑为朋坤亦为朋犹震为龙而干亦为龙也　此卦专取柔顺而从阳之义
　　初六履霜坚冰至
　　老隂称六少隂称八四揲之策得二十四为老隂六也得三十二为少隂八也八不变而六变六为动爻易变易也故隂爻取六言之六乃隂数之极霜隂气始凝也冰隂气大凝也履者初爻在下象霜者隂象坚冰至戒辞也一隂始生虽为盛夏而圣人已取履霜坚冰之象甚忧隂柔之渐进也　以变象言之初六动则变震为足履也与四相应六四观也建酉之月白露为霜之象初六变则卦体成复建子之月冰益壮之候也震者干之初爻亦为寒冰故有坚冰至之象　此爻防隂于初生恐其由微至着
　　六二直方大不习无不利
　　六二柔顺中正中故直正故方合直与方其徳大矣不习者坤顺自然之象无不利者利亦隂象盖元亨为阳利贞为隂也又以地势言之东西为纬南北为经直也而会于中由东而南由南而西由西而北由北而东方也而环其外舟车所至人迹所通皆地所载大也天圆如丸虽大而不可以直方言地之大则以直方而大也　以变象言之二动成坎应五亦坎重坎习也以本体言之无重坎之阻故不习无不利此爻为坤之主柔顺中正而利者也
　　六三含章可贞或从王事无成有终
　　六三隂居阳隂含阳也故为含章先儒谓干之气皆从地中透过含章之义六三不正故以可贞戒之或从王事近上卦有从王事之象坤作成物上六则成全体之坤三则未成也居下体之上内卦之终故曰有终干九四坤六三皆隂阳之杂者故皆以或言之以变象言之三动互坎伏离为文明章也又伏兑
　　兑为口含章也又动则上体互震震自干来干王也震伏巽巽行事也又变艮为成为终无成有终成与终皆以艮取艮未变则无成艮终万物则有终也伏巽则有进而有退行而不果故以或言　此爻谓三有含章之徳或从王事则不当以成功自居终其事也
　　六四括囊无咎无誉
　　囊者虚而有容之物故坤为囊六四以隂居隂有括囊谨言之象居正故无咎非二故无誉隂在二则多誉故也既无咎又无誉宠辱俱无也盖有誉则有咎矣　以变象言之坤本为囊动则互艮伏兑又有伏巽以艮手巽绳掩兑之口括结囊口也故取此象此爻重隂正而不中惟缄口不言则无咎无誉
　　六五黄裳元吉
　　天地黄坤为黄黄中色五亦中也裳下服坤为裳黄裳也六隂柔五尊位以隂居阳百官总已以听冢宰之象处此危疑之地虽美在其中而能下所以元吉也元吉大善之吉也　此爻以柔中应下元吉之象
　　上六龙战于野其血黄
　　六居上隂穷矣隂变为阳则疑于阳野者空阔旷荡之地坤为地故以野言隂极则阳生坤疑于阳眞阳又至所以战也本坤体故称血黄天地之杂言俱伤也　以象变言之上六建亥之月亥乃干故称龙又极隂于上则反覆于下复体下震震为龙为黄此爻以隂盛将穷与阳为敌而俱伤之象
　　用六利永贞
　　用六谓六爻俱六合而得一百四十有四策者也六爻俱六则全体变矣全体变则坤为干先儒谓利永贞即干之元亨利贞也然自坤而来故但言利永贞尔利永贞言当永守其正固也　按乾坤用九用六发六十四卦之凡例六十二卦全体变者可推而知也　或问干之六爻与夫用九皆合乎在天之象坤何以不然曰干天也故仰取诸天坤地也故俯取诸地如六二直方以地之体势言六五之黄以地之中央正色言至彖辞所谓东北所谓西南又以地之方位言也学者详之　或问乾坤六爻多用变象而取互体何也曰他卦皆有互体乾坤无之若不用变象而取之则无以见其旁通之情也曰乾坤虽无互体亦有伏体何必因变象而取伏体耶曰乾坤虽有伏体但干伏坤坤伏干无以异于用九用六之变占故因变象而取伏体也
　　【震下坎上】
　　屯元亨利贞勿用有攸往利建侯
　　屯者二阳之卦从临来二五相易者则为屯又为四隂之卦从观来初上相易亦为屯二卦皆以一爻相易者当兼二卦取义屯震下坎上者也屯于文象屮穿地未申为物始生未通畅之义以观言之震之一阳自上而来动于二隂之下以临言之坎之一阳自下而上陷于四隂之中屯之象也然继乾坤而有屯人道之始也故以元亨利贞言之干之元亨利贞天之元亨利贞也坤之元亨利贞地之元亨利贞也屯之元亨利贞人之元亨利贞也分而言之九而居初元也二与五相应亨也二五得位利贞也合而言之以从众卦之义则元亨大通以震言也利贞宜正以坎言也刚柔始交方成震而坎难已生五陷于险屯也初动于下治屯者也能动虽可以大通在险则宜守正故曰勿用有攸往震为往震欲往而坎险在前故也利建侯初爻也万物屯盈宜立主以统之故利建侯虞翻云震诸侯象也　此卦谓解屯难之道宜得人为助不宜轻进也　按此屯卦卦辞乃筮得初爻五爻各得少阳二十八策而二三四上等爻各得少隂三十二策者也少阳少隂不变故用此辞诸卦皆放此　或问卦当以一画之易取义而或以两画之易取义当以一卦之变取义而或以两卦之变取义何也曰此考于彖传而知之也以一画相易取义诸卦例也睽之柔进上行升之柔以时升则以两画之易取义以一卦之变取义诸卦例也蛊之先甲三日则以自泰取义后甲三日则又兼否取义颐之观其所养既以自观而来取义自求口实又以临之下兑取义不特是也自否而泰自泰而否又以三画之变取义自干而坤自坤而干又以六画之变取义故今于诸卦随其义例各见焉不敢以一说拘也以一爻相易取义者变之正也以二爻相易取义者变之变也以一卦之变取义者变之正也以两卦之变取义者变之变也以一爻之同兼取两卦之义者变之正也以一爻二爻变易之不同而取两卦之义者变之变也此易之为书所以惟变所适不可为典要欤
　　初九磐桓利居贞利建侯
　　以九居初震有动意四坎险为应进则犯难磐桓不进待时也居不往也九居初乃得正故利居贞震为侯屯难之时一阳为众隂所归故利建侯也　以象变言之临之九二已动而之五初则未行故有磐桓之象观之上九今来居初处三隂之下且居地位以贵下贱为能下乎民而有土者侯之象或曰磐谓如石之磐桓谓如木之桓柱石也四互艮石初震体木也磐桓象又初之四互巽为不果亦磐桓象震体与四皆为侯又动则为坤坤为地为民亦有土有民诸侯之象或问说卦巽为木震何以为木曰震东方卦也　此爻一卦之主故与彖辞意同
　　六二屯如邅如乘马班如匪宼婚媾女子贞不字十年乃字
　　以卦变言之自临来者九自二而之五成坎体动而陷故卦为屯九五处屯之君六二其正应也下乗初刚正应未合故屯如也邅说文作驙马不进也邅回而不能从五故邅如也下体本震有马象下马为班人马异处也皆不能进之象坎为盗四坎应初而近五遏吾之进助初为宼耳然不能宼也何者有九五为正应则是相与为婚媾者也旧以初为宼然震无宼象六四间我于五使之就初乃吾之宼耳贞谓居正而能固守也字者字育也虽不上进于五然能守正而不从初迟之十年屯难解矣贞不字不为初阳所侵陵十年乃字为五而字也　以象变言之互体有坤坤为母字育也六二变则成兑兑为少女不字育矣十年乃字六二不变则兑女复为坤母故乃字也十年者坤数十也先儒谓坤为十干为百盖十乃坤土之成数故坤为十百者八卦之中惟干三画之策得一百八举其成数故干为百也　或问易中或称年或称岁何也曰岁字从步从戌盖指中星之一周也年字从禾盖取五谷之一熟也尧典朞三百有六旬有六日而成岁举其一周也丧礼二十七月为三年举其所涉也故凡言岁者皆自本爻之外数之也凡言年者皆通本爻数之也如屯之十年乃字虽以坤数十取象然亦谓未可便求正应有所经隔自二至上凡五爻又自初至五凡五爻而得应爻通为十年也三岁者自本爻迳至应爻也或以干为岁坤为年然例之坎困有所不通故不敢从　此爻谓屯难之时但当守正以待时之通不可失身也
　　六三即鹿无虞惟入于林中君子几不如舍往吝六三以柔居刚位既不正矣又处危动之地上无正应有即鹿无虞人之象陷二隂中入于林中之象君子见几而作不如舍去往则有羞吝矣上六终非正应故也　以象变言之互体艮艮为黔喙鹿之象震为木上坎为多心之木艮又为山则林之象也又六三变则下体成离网也上六坎体伏离离伏则上无导者无虞人矣故不如舍艮有止义也震有往象故有欲往之志或曰互坤为吝故往则吝按坤为吝乃吝啬之吝非悔吝之吝恐失之泥　此爻专谓屯难之时无人相导则不可进
　　六四乘马班如求婚媾往吉无不利
　　下震为马坎亦美脊马班如者正应在初隔于二隂故也六四自有正应六四不能宼六二六二岂肯争初九哉初九阳我之正应也可以求之震为往若得震之正应则可以往矣往者往上也求震之初以辅坎之五也如此则吉无不利矣　此爻居大臣之位能守正求贤以辅君也
　　九五屯其膏小贞吉大贞凶
　　坎雨称膏当屯难之时膏泽宜下于民今一刚虽居尊位而陷四上二隂之中且六二为应亦隂柔也故屯其膏六二隂柔小者也固守其正则可九五阳刚大者也亦但守六二之正应不求初九以济屯则凶矣屯其膏小贞吉大贞凶犹言恒其徳贞妇人吉夫子凶也　或曰周礼大卜凡国大贞卜立君卜大封则眡高作凡小事涖卜盖宜小事不宜大事之象以象变言之九五之二成兑兑泽亦膏也下震体
　　而互坤坤有民下有震主之威而得民者上互体有艮艮止于上故泽不下流而屯其膏　此爻当屯难之时宜以阳刚拯济屯难不可不求贤自辅也
  </div>
  <div class="pagination">
   <span class="current-page">
    1
   </span>
   <a href="易象义_page2.html">
    2
   </a>
   <a href="易象义_page3.html">
    3
   </a>
   <a href="易象义_page4.html">
    4
   </a>
   <a href="易象义_page5.html">
    5
   </a>
   <a href="易象义_page6.html">
    6
   </a>
   <span>
    ...
   </span>
   <a href="易象义_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
