<!DOCTYPE html>
<html>
<head>
    <meta charset="UTF-8">
    <title>大易择言 - 第 13 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 13 页/共 61 页</h1>
    <div class="content">　　云峰胡氏曰本义于三之履虎尾曰不中不正以履干是以干为虎而三在其后也于四之履虎尾则曰亦以不中不正履九五之刚是以九五为虎而四在其后也三四皆不中正而占有不同者三多凶以柔居刚其凶也宜四多惧以刚居柔所以终吉
　　愚案彖之履虎尾独于三四着之者三与四属人道且凶惧之地也履之为卦正言人之处世者也以干为虎以五为虎之説似亦有不尽然者
　　象曰愬愬终吉志行也
　　【正义】紫阳朱子曰志行也只是説进将去
　　西溪李氏曰畏惧所以行其志也
　　愚案志即志刚之志言能戒慎恐惧则念念在于天徳无所处而不善矣
　　九五夬履贞厉
　　【正义】山阳王氏曰得位处尊以刚决正故曰夬履贞厉也履道恶盈而五处尊是以危【案夬有决断盈满二义此宜兼之故存王氏説】
　　伊川程子曰夬刚决也五以阳刚干体居至尊之位任其刚决而行者也如此则虽得正犹危厉也古之圣人居天下之尊明足以照刚足以决势足以専然而未尝不尽天下之议虽刍荛之微必取乃其所以为圣也履帝位而光明者也若自任刚明决行不顾虽使得正亦危道也可固守乎有刚明之才茍専自任犹为危道况明不足者乎易中云贞厉义各不同随卦可见
　　紫阳朱子曰九五以刚中正履帝位而下以兑説应之凡事必行无所疑碍故其象为夬决其履虽使得中正亦危道也故其占为虽正而危为戒深矣
　　秋山王氏曰履之卦义履刚也履刚之道尚柔不尚刚也五虽中正以履帝位然以刚居刚是一于尚刚者夬履谓决于行也一于任刚决行而不顾则于中正之道岂能无咎乎若贞固守此危道也故曰贞厉
　　【余论】平庵项氏曰六三于彖辞为亨者以下卦言之有和説之徳也于本爻为凶者资本隂柔履位不正宜其凶也九五于彖辞为不疚者以上卦言之有刚健中正之徳也于本爻为厉者以刚行刚志在夬决其理虽正其事则危也凡彖多言卦徳凡爻多论爻位
　　云峰胡氏曰在下者不患其不忧患其不能乐故喜其履坦在上者不患其不乐患其不能忧故戒其夬履二之坦则正而吉喜之也五之夬则虽正而危戒之也
　　象曰夬履贞厉位正当也
　　【正义】新蔡于氏曰夬决也居中履正为履贵主万方所履一决于前恐决失正恒惧危厉故曰夬履贞厉位正当也【案此言恒惧危厉是戒人以当存危惧之心其理为优】
　　伊川程子曰戒夬履者以其正当尊位也居至尊之位据能専之势而自任刚决不复畏惧虽使得正亦危道也
　　愚案位正当对位不当而言尽刚之道以化柔乃天下之至难居其位则不可不知其危也
　　上九视履考祥其旋元吉
　　【正义】山阳王氏曰祸福之祥生乎所履处履之极履道成矣故可视履而考祥也居极应説髙而不危是其旋也履道大成故元吉
　　伊川程子曰上处履之终视其所履行以考其善恶祸福若其旋则善且吉也旋谓周旋完备无不至也是以元吉
　　紫阳朱子曰视履之终以考其祥周旋无亏则得元吉占者祸福视其所履而未定也
　　【余论】石门梁氏曰上履之终也人之所履观之于始则诚伪未可见惟观之于终然后见也故视其所履以考其善若周旋无亏则其吉大矣是爻也岂非动容周旋中礼而为盛徳之至与
　　象曰元吉在上大有庆也
　　【正义】伊川程子曰上履之终也人之所履善而吉至其终周旋无亏乃大有福庆之人也人之行贵乎有终
　　紫阳朱子曰若得元吉则大有福庆也
　　次崖林氏曰在上履之终也言于履之终而得元吉则大有福庆也在上是解所以元吉大有庆是正解元吉











　　大易择言卷六
　　钦定四库全书
　　大易择言卷七
　　上元程廷祚撰
　　【干下坤上】
　　泰小徃大来吉亨
　　【正义】衡水孔氏曰隂去故小徃阳长故大来以此吉而亨
　　通
　　伊川程子曰为卦坤隂在上干阳居下天地隂阳之气相交而和则万物生成故为通泰小谓隂大谓阳徃徃之【一作居】于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人徃处于外是君子得位小人在下天下之泰也泰之道吉而且亨也
　　【辨正】愚案易中言徃来者皆所谓虚象也而大概言来者多在内其象则自无而之有也言徃者多在外其象则自此而之彼也治易者当各以其义求之而不可误入于卦变之説至先儒于泰否二卦大来则曰泰自否来小来则曰否自泰来既甚无谓节斋蔡氏又谓坤本在下之物自下而上故曰徃干本在上之物自上而下故曰来以此训泰则得之矣岂否卦又可曰坤本在上而干本在下耶
　　【余论】虚斋蔡氏曰卦名曰泰以天地交而二气通就造化之本不可相无上取也卦辞曰小徃大来以内君子外小人而言就淑慝之分上取也然则泰有二乎曰一也但是天地交而二气通则决然内阳而外隂矣
　　彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　【正义】衡水孔氏曰所以得名为泰者由天地气交而生养万物物得大通故云泰也上下交而其志同以人事象天地之交也内阳外隂据其象内健外顺明其性此就卦爻释小徃大来吉亨也内君子而外小人君子道长小人道消更就人事之中释小徃大来吉亨也
　　伊川程子曰小徃大来隂徃而阳来也则是天地隂阳之气相交而万物得遂其通泰也在人则上下之情交通而其志意同也干健在内坤顺在外为内健而外顺君子之道也君子在内小人在外是君子道长小人道消所以为泰也
　　【通论】平庵项氏曰泰否彖皆具三义第一段以重卦上下为义于隂阳二气无所抑扬但贵其交而已第二段以卦体内外为义虽在内在外各得其所要是重内轻外则已于隂阳有所抑扬矣第三段以六爻消长为义至此则全是好阳而恶隂以阳长隂消为福则不止于抑扬而已否彖依此推之大抵诸卦皆然如小畜之彖柔得位而上下应之是统论六爻五阳一隂也健而巽却以两卦言之刚中而志行又以九二九五两爻言之故彖之义无所不备不可以一説通也
　　石涧俞氏曰六十四卦干上干下之卦八坤上坤下之卦八凡得乾坤之一体者或言健顺或言刚柔并不言隂阳独否泰言隂阳葢泰否即乾坤之徃来也诸卦或有干而无坤或有坤而无干泰则坤上而干下否则干上而坤下乾坤之二体具故言隂阳
　　【余论】隆山李氏曰尝反观之一身阳浮于上而不降隂涸于下而不升如是者病必继起要须隂阳二气徃来升降于一身之中然后血气流通四体健固而风雨寒暑之气有不能入故阳气自上而下而能使下体温固者一身之交泰也知此理而见之日用以赞天地之化育使之絪緼相接于以通君臣上下之情使之情意交孚葢无适而不可
　　王氏伯厚曰君子道盛小人自化故舜汤举臯伊而不仁者逺玉泉喻氏云泰小人道消非消小人也化小人为君子也
　　乔氏还一曰有阳必有隂有君子必有小人必欲絶而去之有是哉善养身者化痰邪为血气善治国者化盗贼为良民而已矣
　　象曰天地交泰后以财成天地之道辅相天地之宜以左右民
　　【正义】伊川程子曰天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也
　　紫阳朱子曰财成以制其过辅相以补其不及又曰财成犹裁截成就之也裁成者所以辅相也且如君臣父子兄弟夫妇圣人便为制下许多礼数伦序只此便是裁成处至大至小之事皆是固是万物本自有此理若非圣人裁成亦不能如此齐整所谓赞天地之化育而与之参也
　　又曰天地之化儱侗相续下来圣人便裁作段子如气化一年一周圣人与他截作春夏秋冬四时
　　节齐蔡氏曰气化流行儱侗相续圣人则为之截制以分春夏秋冬之节地形广邈经纬交错圣人则为之截制以分东西南北之限此裁成天地之道也春生秋杀此时运之自然髙黍下稻亦地势之所宜圣人则辅相之使当春而耕当秋而敛髙者种黍下者种稻此辅相天地之宜也
　　秋山王氏曰天地交而隂阳和万物遂所以为泰人君象之裁成其道辅相其宜此天地之间所以无一物之不泰也
　　【通论】平庵项氏曰天地变化草木蕃故泰之象曰后以财成天地之道辅相天地之宜以左右民天地闭贤人隠故否之象曰君子以俭徳避难不可荣以禄
　　石涧俞氏曰不曰地天交泰而必曰天地交泰者天君象也地臣象也地不可以先天臣不可以加于君也
　　初九拔茅茹以其彚征吉
　　【辨正】愚案刘子政曰贤人在下位则思与其类俱进易曰拔茅茹以其彚征吉自有此言而解经述文者遂皆用为善类汲引之意实则易之本指不如是也葢茅者周道之茂草也去之则通留之则塞泰之始即否之终拔茅茹以其彚者以其时致否之类塞道故剪除而务尽之则可转而为泰征吉言如是则致泰之君子可由此而前徃也否亦曰拔茅茹以其彚者否之始即泰之终泰之方终致否之类亦塞道治之之法亦惟剪除而务尽之则不至于竟成其否贞吉亨言如是则救否之君子不可舍此而缓图也二卦循环故其初爻之辞同象传于泰曰志在外于否则曰志在君者泰阳为主否则勉隂以奉阳也
　　【通论】山阳王氏曰茅之为物拔其根而相牵引者也茹相牵引之貌也三阳同志俱志在外初为类首已举则从若茅茹也上顺而应不为违距进皆得志故以其类征吉
　　伊川程子曰初以阳爻居下是有刚明之才而在下者也时之否则君子退而穷处时既【一作将】泰则志在上进也君子之进必与其朋类相牵援如茅之根然拔其一则牵连而起矣茹根之相牵连者故以为象彚类也贤者以其类进同志以行其道是以吉也君子之进必以其类不唯志在相先乐于与善实乃相頼以济故君子小人未有能独立不頼朋友之助者也自古君子得位则天下之贤萃于朝廷同志协力以成天下之泰小人在位则不肖者并进然后其党胜而天下否矣葢各从其彚也
　　象曰拔茅征吉志在外也
　　【余论】诚斋杨氏曰君子之志在天下不在一身故曰志在
　　外
　　九二包荒用冯河不遐遗朋亡得尚于中行
　　【正义】伊川程子曰二以阳刚得中主治泰者也包荒人情安肆则政舒缓而法度废弛庶事无节治之之道必有包含荒秽之量则其施为寛裕详宻弊革事理而人安之用冯河人情习于久安安于守常惰于因循惮于更变非有冯河之勇不能有为于斯时也冯河谓其刚果足以济深越险也或疑上云包荒则是包含寛容此云用冯河则是奋改革以相反也不知以含容【一作宏】之量施刚果之用乃圣贤之为也不遐遗人心狃于泰则茍逸而已恶能复深思逺虑及于遐逺之事哉治夫泰者当周及庶事虽遐逺不可遗若事之微隠贤才之在僻【一作侧】陋皆遐逺者也朋亡人习于安其情肆而失节将约而正之非絶去其朋与之私则不能也治泰之道有此四者则能合于九二之徳故曰得尚于中行言能配合中行之义也尚配也
　　紫阳朱子曰九二以刚居柔在下之中上有六五之应主乎泰而得中道者也占者能包容荒秽而果断刚决不遗遐逺而不昵朋比则合乎此爻中行之道矣
　　【通论】云峰胡氏曰若有包容而无断制非刚柔相济之中也必包容荒秽而又果断刚决则合乎中矣虽不遗遐逺而或自私于吾之党类则易至偏重非轻重不偏之中也惟不遗遐逺而又不昵朋比是不忘逺又不泄迩合乎中矣
　　象曰包荒得尚于中行以光大也
　　【正义】伊川程子曰象举包荒一句而通解四者之义言如此则能配合中行之徳而其道光明显大也
　　折中曰传只举包荒非省文以包下葢包荒是治道之本然包荒而得合乎中道者以其正大光明明断无私是以有冯河之决有不遐遗之照有朋亡之公以与包荒相济而中道无不合也
　　九三无平不陂无往不复艰贞无咎勿恤其孚于食有福
　　【正义】伊川程子曰三居泰之中在诸阳之上泰之盛也物理如循环在下者必升居上者必降泰久而必否故于泰之盛与阳之将进而为之戒曰无常安平而不险陂者谓无常泰也无常往而不反者谓隂当复也平者陂往者复则为否矣当知天理之必然方泰之时不敢安逸常艰危其思虑正固其施为如是则可以无咎处泰之道既能艰贞则可常保其泰不劳忧恤得其所求也不失所期为孚如是则于其禄食有福益也禄食谓福祉善处泰者其福可食也葢徳善日积则福禄日臻徳逾于禄则虽盛而非满自古隆盛未有不失道而防败者也
　　紫阳朱子曰将过于中泰将极而否欲来之时也恤忧也孚所期之信也戒占者艰难守贞则无咎而有福
　　平庵项氏曰无平不陂为三阳言之无往不复为三隂言之两言无不者明此皆天道之必至而有孚者也人能知此则当泰之极不可不尽人事以防之抚极泰之运而操心之危如此则举动之际必无过咎然后彼必至之孚可以勿恤我固有之福可以长亨矣
　　【通论】古为徐氏曰小人所以胜君子者非乗其怠则攻其隙艰则无怠之可乗贞则无隙之可攻如此则可以无咎可以勿忧其孚矣或曰隂阳交运否泰相仍时势然也虽艰贞勿恤如之何曰平陂往复者天运之不能无艰贞勿恤者人事之所当尽天人有交胜之理处其交履其防者必有变化持守之道若一诿之天运以为无预于人事则圣人之易无作矣
　　象曰无往不复天地际也
　　【正义】伊川程子曰无往不复言天地之交际也阳降于下必复于上隂升于上必复于下屈伸徃来之常理也因天地交际之中明否泰不常之道以为戒也
　　【辨正】嵩山晁氏曰宋衷作无平不陂无往不复
　　东莱吕氏曰无平不陂天地际也今本作无往不复番阳董氏曰案程传仍今本本义从古易然先儒间两存之今不敢辄改姑从程传云
　　愚案泰卦为天地交爻至于三则天气之下降者将复升地气之上升者将复降是天地不交而将分之象矣天地际者言其将分也无徃不复正于际义为切董氏从今本近是
　　六四翩翩不富以其邻不戒以孚
　　【通论】沈氏守约曰四处上体在近君之位三阳既进乐与贤者共之志同愿得是以不富以邻不戒而孚也
　　蒙斋李氏曰隂气上升阳气下降乃天地之交泰也上以谦虚接乎下下以刚直事乎上上下相孚乃君臣之交泰也君臣交泰则天下泰矣故下三爻皆以刚直事其上上三爻皆以谦虚接乎下四当二卦之交故此义
　　石涧俞氏曰翩翩降以相从之貌易以隂虚为不富六四隂爻故曰不富
　　何氏子曰此正隂阳交泰之爻也翩翩羣飞而下貌隂虚阳实几言不富者皆隂爻邻指五上四能挟其并居之邻相从而下者以三隂皆欲求阳故不待教戒而能以之下孚乎阳也
　　折中曰案传义皆以此爻为小人复来然以彖传上下交而其志同观之则四五正当君相之位下交之主两爻象传所谓中心愿也中以行愿也则正所谓志同者也爻辞不富与谦六五同皆言其谦虚而不自满足尔
　　愚案六四在阳内隂外之际此时阳主而隂没翩翩不富以其邻不戒以孚言隂率其类以从阳中心悦而诚服也岂有方当泰卦之中而羣隂已至者乎此　折中所以辨传义之误又有取于沈氏以下诸説也但诸説多以翩翩不富为下交又未免襃之过甚葢彖传之上下交而志同其意谓阳本当在上而今干居坤下是为下交尔非六四之谓也【以上诸説不入正义以此】
　　【存疑】伊川程子曰六四处泰之过中以隂在上志在下复上二隂亦在趋下翩翩疾飞之貌四翩翩就下与其邻同也邻其类也谓五与上夫人富而其类从者为利也不富而从者其志同也三隂皆在下之物居上乃失其实其志皆欲下行故不富而相从不待戒告而诚意相合也夫隂阳之升降乃时运之否泰或交或散理之常也泰既过中则将变矣圣人于三尚云艰贞则有福葢三为将中知戒则可保四已过中矣理必变也故专言始终反复之道五泰之主则复言处泰之义
　　紫阳朱子曰已过乎中泰已极矣故三隂翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也
　　象曰翩翩不富皆失实也不戒以孚中心愿也
　　【正义】九家易曰干升坤降各得其正隂得承阳皆隂心之
　　所愿也
</div>
    <div class="pagination">
<a href="大易择言_page12.html">上一页</a><span>...</span><a href="大易择言_page8.html">8</a><a href="大易择言_page9.html">9</a><a href="大易择言_page10.html">10</a><a href="大易择言_page11.html">11</a><a href="大易择言_page12.html">12</a><span class="current-page">13</span><a href="大易择言_page14.html">14</a><a href="大易择言_page15.html">15</a><a href="大易择言_page16.html">16</a><a href="大易择言_page17.html">17</a><a href="大易择言_page18.html">18</a><span>...</span><a href="大易择言_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
