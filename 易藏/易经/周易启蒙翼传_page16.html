<!DOCTYPE html>
<html>
<head>
    <meta charset="UTF-8">
    <title>周易启蒙翼传 - 第 16 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易启蒙翼传 - 第 16 页/共 18 页</h1>
    <div class="content">　　右周易参同契魏伯阳所作魏君后汉人篇题盖放纬书之目词韵皆古奥虽难通读者浅闻妄辄更改故比他书尤多舛误今合诸本更相雠正其间尚多疑晦未能尽祛姑据所知写成定本其诸同异因悉存之以参订云空同道士邹防【愚案文公虽托名于人其实邹防即公姓名也】
　　又论参同
　　参同所言坎离水火龙虎铅汞之属只是精气二者精水也坎也龙也汞也气火也离也虎也铅也其法以神运精气结为丹阳气在下初融成水以火链之凝成丹内外异色如鸭子卵真成此物参同契文章极好读得不枉曰二用无爻位周流行六虚用九用六亦坎离也六虚乾坤之六位言二用虽无爻位而常周流六位之间犹人精气上下周流一身而无定所也【见语録余不尽载】
　　又论龙虎上经
　　黄义刚问曾景建谓参同本是龙虎上经果否曰不然盖是后人见魏伯阳有龙虎上经一句遂伪作此经皆是体参同而为故有说错处如二用六虚却错说作虚危去又曰世云龙虎经在参同之先季通亦以为好及得观之不然乃隠括参同之语而为之也【见语録】
　　郭氏洞林
　　案洞林上中下三卷晋河东郭璞景纯之所撰也本云璞好经术博学髙才受业郭公得青囊书九卷遂洞五行天文卜筮之术禳灾转祸通致无方尝撰前后筮騐六十余事名为洞林又抄京费诸家要撮更撰新林十篇卜韵一篇世皆罕有其书余从王浩古仲氏楚翁才古得洞林书撮抄其事之重大者一二于左以见一书之大防云
　　岁在甲子正月中丞相州令余卦安危诸事如何得咸　　之井案卦东北郡县有武名地当有铜铎六枚一枚有龙虎象异祥【兊为金金有口舌来达号令者铜铎也山陵神气出北则丞相创以令天下见在丑地则金墓也起之以卦为推立之应晋陵武进县也】又当犬与猪交者【狗变入居中鬼与相连其事审也戌亥世应土胜水二物相交象吾和合为一体此丞相雄有江东也】民当以水妖相警【岁在水位而水爻复变成坎当出大水之象以此知其灵应巽木成言果又妖生二月变为鬼戎土所克果无他水乃金子来扶其母是亦丞相将兴之象也】西南郡县有阳名者井水当自沸【卦变入井内丙午变而犯升阳故知井涌也于分野应在歴阳】虎来入州城寺【兊者虎出山而入门阙正月戌为天煞即刺史宅虎属寅与月并而来此大人将兴之应】东方当有蟹鼠为灾必食稻稼【有离体眼相连之象艮为鼠又煞隂在子子亦鼠而嵗子来寅卯故知东方有灾】又当以鵞应翔为瑞【鵞有象乌而为徴以应象出其相其应将登其祚也】其年晋陵郡武进县民陈龙果于田中得铜铎六枚言六者用坎数也铜者咸本家兊故也口有龙虎文又得者名龙益审陈土姓金之用进者乃生金也丹徒县流民赵子康家有狗与吴人猪相交其年六月天连雨百姓相惊妖言云当有十丈水翕然骇动无几自静又众人言延陵大波中有龙生草蓐复数里竟不知其信否其明年丑岁九月中吴兴临安县民陈嘉　亲得石瑞此祥气之应也六月十五己未日未时歴阳县中井水沸涌经日乃止隂阳相感各以其类亦是金水之应也六月晦日虎来州城浴井中见觉便去其秋冬吴诸郡皆有蟹防为灾防为子子水蟹亦水物皆金之子晋主初登阼五日有羣鵞之应此论一岁异事略举一卦之意惟不得腊中行刑有血逆之变将推之不精亦自无徴不登于卦乎【死者晋陵令淳于伯也】
　　摄提之岁晋王将即阼太岁在寅为摄提格余自通占国家徴瑞之事得豫　　之睽案卦论之曰会稽郡当出钟以告成功王者功成作乐会稽晋王初所封国又会稽山灵祥之所兴也神出于家井者子爻并知此实王者受命之事也上有铭勒坤为文章与天子爻并故知晋王受命之事准此应在民间井池中得之钟出于民家井中者以象晋王出家而王也金以水为子子相扶而生此即家之祥徴事也由应所谓先王作乐崇徳殷荐之上帝言王者祭天以告成功亦安乐无复事也其后岁在执徐会稽郡剡县陈青井中得一钟长七寸四分口径四寸半器虽小形制甚精上有古文竒书十八字时人莫之能识盖王者践阼必有荐符塞天下之心与神物契合然后可受命观铎启号于晋陵钟造成于会稽端不失类皆出以方天人合际不可不察也
　　愚案前一则洞林下卷之首后一则洞林下卷之终皆取其事体之重者载之以见卜筮之有闗于国家也如此
　　余乡里曾遭危难因之灾疠宼戎并作百姓遑遑靡知所投时姑涉易义颇晓分蓍遂寻思贞筮钩求攸济于是普卜郡内县道可以逃死之处者皆遇明夷之象乃投防喟然叹曰嗟乎黔黎时漂异类桑梓之邦其为鱼乎于是潜命姻妮密交得数十家与共流遁当由吴坂遇寇据之乃却囘从蒲坂而之河北时草寇刘石又招集羣寇専为掠害势不可过于是同行君子皆欲假道取便又未审所之乃令吾决其去留卦遇【同人】之革其林曰朱雀西北白虎东起【离为朱雀兊为白虎言火能销金之义】奸猾衔璧敌人束手【兊为口干为玉玉在口中故曰衔璧】占行得此是谓无咎余初为占尚未能取定众不见从却退猗氏县而贼遂至诸人遑窘方计旧之从此至河北有一闲迳名焦丘不通车乘惟可轻步极险难过捕奸之薮然势危理迫不可得停复自筮之如何得随　　【之升】其林曰虎在山石马过其左【兊虎震马五艮山石】駮为功曹猾为主者【駮猾能伏虎愚谓惜不注駮猾象】垂耳而潜不敢来下【兊虎去不能见】爰升虚邑遂释【恐误】魏舒【随时制行卦义也升寇不来知无宼当魏则河北亦荒败】便以林义通示行人说欲从此道之意咸失色丧气无有讃者或云林迨悮人不可轻信吾知众人阻贰乃更申命候一月契以祸机约十余家即涉此迳诣河北后贼果攻猗氏合城覆没靡有遗育
　　昌邑不静复南过颖由脉头口渡去三十里所髙贼屯驻栅断渡处以要流人时数百家车千乘不敢前令余占可决得泰欣然语众曰羣类避难而得拔茅彚征之卦且泰者通也吉又何疑吾为前驱从者数十家至敌界敌已去余皆回避樏津渡为贼所劫人仅得在悔不取余卦至淮南安丰县诸人缅然懐悲咸有归志令余卦决之卜住安丰得既济其林曰小狐迄济垂尾累衰【言垂渡而困】初虽偷安终靡所依案卦言之秋吉春悲卜诣寿春得否其林曰乾坤蔽塞道消散虎刑挟鬼法凶乱【十一月虎刑在午为鬼鬼即贼】乱则何时时建寅【火鬼生处】僵尸交林血流漂【火刑与鬼并】此占行者入涂炭卜诣松滋不吉卜诣合淝又不吉卜诣阳泉得小过之坤其林曰小过之坤卦不竒虽有旺气变阳离【卜时立春其气变入坤中气废】初见勾陈被牵羁暂过则可羁不宜将见劫追事几危赖有龙徳终无疵【十二月龙徳在艮凡有月徳终无患】于是诸计皆不可伴人悉散乃独往阳泉会寿春有事周馥反为阳泉羣凶所迫登时惶虑卒无所至乃至庐江其春三月诸家住安丰者为宼所得所谓春悲也松滋合淝残夷更相攻人无有全者
　　右二则前一则上卷之首后一则亦上卷内皆卜避难之事所谓林者自为韵语占决之辞也
　　义兴郡丞仍叔寳得伤寒疾积日危困令卦得遯之姤其林曰卦象出墓气家囚【艮为干墓世主丑故卜时五月申金在囚】变身见絶鬼潜游【身在丙午夏入辛亥在五月】爻墓充刑鬼煞俱【生戌为鬼墓而初六为戌刑刑在占故言充刑五月白虎在卯与月煞并也】卜病得此归蒿丘谁能救之坤上牛【以卜爻见丑为牛丑为子能扶身克鬼之厌虎煞上令伏不动】若依子色吉之尤【巽主辛丑丑为白虎金色复徴以和解鬼及虎煞皆相制也】案林即令求白牛而庐江荒僻卒索不得即日有大牛从西南来诣途中仍留一宿主人乃知过将去去之后复寻挽断纲来临叔寳叔寳惊愕起病得愈也此即救御潜应感而遂通
　　此一则系上卷卜疾有自然救御之道
　　丞相掾桓茂伦嫂病困虑不能济令余卦得贲　　之豫其林曰时隂在初卦失度【卜时四月降隂在初而见阳爻此为失度】杀隂为刑鬼入墓【四月杀隂在申申为木鬼与杀隂并又身为卯变入乙未未是木墓】建未之月难得度消息卦爻为扶助冯马之师乃寡妪【马午午为火冯亦马申是杀隂以火姓消之巽为寡妇】自然竒救宜飱兎【兎属卯所谓破墓出身】子若恤之得守故茂伦归求得兎令嫂食之便心痛不可堪于是病愈
　　东中郎参军景绪病经年不瘥在丹徒遣其弟景岐来卦六月癸酉日得临　　之颐其林曰卯与身世并而扶天医【六月天医在卯】案卦病法当食兎乃瘥弟归捕获一头食之果瘥
　　右二则前一则在上卷此一则在中卷皆卜病皆以食兎愈病也
　　余至州从事泰言家时坐有众客语余曰家适有祥试为卦若得吉者当作二十人主人即为卜之遇豫之解其林曰有釡之象无火形【不见离也】变见夜
　　光连月精【坎为月】潜龙在中不游行【言蟠者】案卦卜之藻盘鸣金妖所凭无咎庆藻盘非鸣或有鸣者其家至今无他泰言大骇云前夜月出盥盘忽鸣中有盘龙象也右一则亦中卷此可谓占法之竒中者卷内他皆称是难以尽书姑録此八则亦可槩见矣



　　洞极真经
　　愚案洞极真经莫知作者而元魏闗朗子明之所次也虽无预于易然序本论述圣人本河圗以画卦朱子启蒙之所援证其为极也又起于洛书之数以北方一为生之弌西南二为育之弌东方三为资之弌而极有一画矣又以东南四为生之弍中央五为育之弍西北六为资之弍而极有二画矣又以西方七为生之弎东北八为育之弎南方九为资之弎而极终亦犹近世蔡氏皇极内篇演洛书之数至于九九八十一也其为书也生一资二育三论上四【叙本一明变二极数三原名四原名五】论下五【体用六为用七为拟八次为九互为十极圗十三】子明自为之序今录序及生资育三极与二论要者于左以见一书大略云
　　序
　　朗业儒蓄书积数世矣自六代祖渊会鼎国之乱徙家于汾河所藏之书散逸几尽其秘而存者唯洞极真经而已六世祖尝谓家人曰洞极真经圣人之书也吾后数世当有贤者生如得其用功不下于稷契倘不时偶其顔渊之流乎是经之蕴当可明也朗幸生其族得闻遗言于祖父敢不勉勉以先祖之意乎因伏读累年思以次然而性蒙识泥不能洞达闻崆峒山有秫先生者世之异人也故往师焉至之几岁孜孜焉未尝敢废弟子之礼一日斋戒盥沐卷以请其蕴先生乃掩卷而叹曰此天地之枢机圣贤之壸奥也潜而不也乆矣子孰从而得之朗具以先祖之言告先生因为朗着翼以明其大端作则以指诸人事于是洞极之义焕然可详朗既得而归有顷闻先生已飞升矣呜呼圣人之言将假先生而视诸人耶将不可使下民知之耶不然何先生之而不留矣朗以谓天以先生而启之而不可以先生尽之使尽之者其非朗乎因以先生之翼则附于经又编其遗言为洞极论凡十一篇复作以释其蕴为圗以序其为庶乎来者知洞极之道焉时太和末年正月上休日序
　　生第一
　　【生弌生弍生弎】生洪□正一弌冥虖曰冥物始生也一弍形虖为曰形虖为质始成也一弎罔不利曰罔不利济于用也翼曰阳秉日生洪哉大也明哉正哉极也惟生故能大盛而极焉则曰圣人以化育天下
　　次萌息华茂止安燠实通九
　　资第二
　　【资弌资弍资弎】资天生地育而人资翼曰取天地之道曰资观其资三极之情可见矣则曰圣人以顺天地而创法立制三弌资其象以制服器曰资其象制服器也三弍资其器以辟田里以兴地利曰资其器兴地利也三弎资其用以化育兆姓曰资其用化育兆姓其道大也　次用达兴紊悖静平序通九
　　育传第三
　　【育弌育弍育弎】育洪明翼曰隂能成阳之生曰育育则洪洪然后正则曰君子以承君阐化以育兆姓二弌女子育于家正臧曰女子育于家育在内也不正则否正乃藏也二弍乃蛰乃萌育于田曰乃蛰乃萌育于田也二弎利用获曰利用获育道成也　次和塞作□几抑冥通通九传
　　叙本论【并圗】
　　生兴达实萌通茂息抑焕华几安育静序止冥紊用和悖塞作平资
　　子曰河圗之文七前六后八左九右圣人观之以画八卦是故全七之三以为离竒以为巽全八之三以为震竒以为艮全六之三以为坎竒以为干全九之三以为兊竒以为坤正者全其位偶者尽其画易曰四象生八卦其是之谓乎洛书之文九前一后三左七右四前左二前右八后左六后右后圣稽之以为三象是故一为生之弌四为生之弍七为生之弎二为育之弌五为育之弍八为育之弎三为资之弌六为资之弍九为资之弎因而变以成二十有七为
　　明变论【并圗】
　　生焕实兴茂达序和资抑用作冥塞平通几育萌华安悖止静息紊
　　生之象育乘其弌而为焕乘其弍而为实乘其弎而为兴资乘其弌而为弍而为茂弎而为达育一资弍而为序育弍资弌而为和
　　育之为生乘其弌而为萌弍而为华弎而为安资乘其弌而为悖弍而为止弎而为静生弌资弍而为息生弍资弌而为紊
　　资之为生乘其弌而为抑弍而为用弎而为作育乘其弌而为冥弍而为塞弎而为平生弌育弍而为通生弍育弌而为几正此之谓变为之道也
　　极数
　　子曰天一地二人三天四地五人六天七地八人九三极之数四十五天有十二【一四七】地有十五【二五八】人有十八【三六九】审其数而画之三十有九则弌【除天地人六数外有三十九数归之于天】四十有二则弍【除人三数外有四十二归之地】四十有五则弎【洛书全数归之于人】生之防百一十七【三画计三十九】育之防百二十六【三画计四十二】资之防百三十五【三画计四十五】遗其余则三百有六十当期之日【愚计三防之数本甚不合遣其余七六五然后合三百六十之数易计乾坤之防三百六十不如是也未敢以为然】显冥之道尽矣
　　原名
　　朗问曰经取极名之何谓也子曰形而上者谓之天日月星辰皆天也形而下者谓之地山川草木皆地也命于其中者谓之人戎狄禽鱼皆人也酌其源则流可知矣视其表则影可见矣达于此者其知经之名乎【愚案此唐韩文公原人之文也岂崆峒山人先得其所欲言者乎愚不能无疑】
　　原徳
　　子曰物无不受之谓洪物无不之谓明于物无欺之谓正君子体洪临下明以修性正以治徳故曰洪明正
　　次为论【并圗】
　　生萌息华茂止安焕实资用达兴紊悖静平序育和塞作涣几抑冥通
　　天地辟万物生生必萌萌而后息息而华华则茂物不终茂故所以止止然后安安则得其则实实则可以资矣资必有所用用然后达达则能兴物不终兴兴久则紊紊则悖治悖莫若静静则平平则有序序则可以育矣育然后龡物不终龡龡久则塞决塞必有作作则焕焕则几乎正矣至正必有抑抑则冥物不终冥故以通而终焉



　　卫氏元包
　　愚案元包者后周卫元嵩之所作也祖京房易传八宫卦以坤宫八卦为元包太隂卷一干宫八卦为元包太阳卷二次兊宫八卦为少隂次艮宫八卦为少阳次离宫八卦为仲隂次坎宫八卦为仲阳次巽宫八卦为孟隂次震宫八卦为孟阳运蓍第九说源第十凡十卷唐苏源明传李江注今录其序及乾坤二卦于左以见一书之大槩云
　　元包序
　　包之为书也广大含三才悉备言乎天道有日月焉有雷雨焉言乎地道有山泽焉有水火焉言乎人道有君臣焉有父子焉理家为政之尤者昔文质更变篇题各异夏曰连山殷曰归藏周谓之易而唐谓之包包者藏也言善恶是非吉凶得失皆藏其书观乎囊括万有笼罩八纮执陶铸之键启乾坤之扃孕覆育载通幽洞冥穷天人之秘研造化之精推兴亡之理察祸福之萌与鬼神齐奥将日月齐明可谓六五经而四三易虽太莫之与京然文字竒诡音义谲怪纷而不择隠而不明者得非遭于离乱与作易者其有忧患乎盖所谓忧乱而患小人也故其辞诡卫先生近之矣秘书少监武功苏源明洗心澄思为之修解纷以释之索隠以明之帝王之道显然昭著有以见理乱之兆有以见成败之端江考于训诂躭于讲习辄演义庶乎好学者焉国子监四门助教赵郡李江注
　　元包太隂卷第一
　　曰理乱相糺质文相化乱极而先乎太易文弊而从乎巨包圣人以道也贤人以也易始乎干文之昭也以行包始乎坤质之用也以靖行者所以动天下之务靖者所以黙天下之机太隂太阳潜相贞也少隂少阳潜相成也防【乎广反】【英榜反众草】莫黙地之舆也顚宀【弥偏反覆也】勹【马茅反里也】盈天之昌也仍而通之极乎三十六全而劘之存乎六十四其防微其体正语则直义则矗然而不誙观其辞则夽【危蕴反髙也】然而不及掜【鱼厎反】一以布气藏万以植言斯道君子之几也夫诚至君子之为也夫于戏流于睿监讲于太学伏而惟之使自怡之归人于至和示人以太朴已矣
　　坤防莫黙【牛林反也】森囷【匿甲反】匿靖而不躁朴而不饰羣类囮【昊和反化也】育庶物甡植厥施惟熙厥勲惟极传曰防者春之熙者夏之茂莫者秋之落黙者冬之潜母万物者熙然足以布和茂然足以长物落然足以育众潜然足以正极坤道备此四徳故曰防莫黙者言其众森者言其植囷者言其受匿者言其藏皆地之性也靖而不躁隂之徳也朴而不饰质之礼也羣类囮育所化者众也庶物甡植所生者多也厥施惟熙其赉广也厥勲惟极其功大也昔王体之以立政侔之以行简尚乃俭务乃素无起徴修无勤动为惟尔众不顺
　　元包太阳卷第二
　　干颠宀勹盈夰焘斡萦掲而不憩駮而克明四叙既仑万类既生厥造惟厥勲惟宏曰顚者仁之髙宀者仁之覆勹者礼之拎盈者信之充育万物者仁髙足以济众义覆足以利物礼拎足以崇徳信充足以布气乾道备此四徳故曰顚宀勹盈夰焘斡萦何谓也夰者言其大焘者言其溥斡者言其运萦者言其周皆天之象也掲而不憩阳之用也駮而克明文之照也四叙既仑寒暑变易也万类既生品物滋长也厥造惟其恵广也厥勲惟宏其功极也昔王揣之以行化规之以立制声明盛文物无略威仪无简礼度






　　潜虚
　　潜虚者宋太师温国公司马光君实之所作也公雅好太自谓以准易虚以拟其作书之意可见矣朱文公谓潜虚只是吉凶藏否平生相休囚死潜虚后截是张行成续不押韵见得今录其要者于左以见一书之大槩云
　　万物皆祖于虚生于气气以成体体以受性性以辨名名以立行行以俟命故虚者物之府也气者生之户也体者质之具也性者神之赋也名者事之分也行者人之务也命者时之遇也



















　　一等象王二等象公三等象岳四等象牧五等象率六等象侯七等象卿八等象大夫九等象士十等象庶人一以治万少以制众其惟纲纪乎纲纪立而治具成矣心使身身使臂臂使指指操万物或者不为之使则治道病矣卿诎一大夫诎二士诎三庶人诎四位愈卑诎愈多所以为顺也诎虽多不及半所以为正也正顺防墬之大谊也








</div>
    <div class="pagination">
<a href="周易启蒙翼传_page15.html">上一页</a><span>...</span><a href="周易启蒙翼传_page11.html">11</a><a href="周易启蒙翼传_page12.html">12</a><a href="周易启蒙翼传_page13.html">13</a><a href="周易启蒙翼传_page14.html">14</a><a href="周易启蒙翼传_page15.html">15</a><span class="current-page">16</span><a href="周易启蒙翼传_page17.html">17</a><a href="周易启蒙翼传_page18.html">18</a><a href="周易启蒙翼传_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
