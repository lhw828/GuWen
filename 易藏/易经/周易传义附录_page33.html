<!DOCTYPE html>
<html>
<head>
    <meta charset="UTF-8">
    <title>周易传义附录 - 第 33 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 33 页/共 48 页</h1>
    <div class="content">　　上六困于葛藟于臲卼曰动悔有悔征吉【藟力反象同臲五结反卼五骨反曰音越】
　　传物极则反事极则变困既极矣理当变也葛藟纒束之物臲卼危动之状六处困之极为困所纒束而居最高危之地困于葛藟与臲卼也动悔动辄有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居説唯为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困说体故也以说顺进可以离乎困也
　　本义以隂柔处困极故有困于葛藟于臲卼曰动悔之象然物穷则变故其占曰若能有悔则可以征而吉矣
　　象曰困于葛藟未当也动悔有悔吉行也
　　传为困所纒而不能变未得其道也是处之未当也知动则得悔遂有悔而去之可出于困是其行而吉也
　　程氏附録蹇便是处蹇之道困便是处困之道道无时不可行
　　朱氏附録困卦难理会不可晓易中有数卦如此系辞云卦有小大辞有险易辞也者各指其所之困是个极不好底卦所以卦辞也做得如此难晓又曰蹇剥否睽皆是不好卦却不好得分明故易晓困虽是极不好卦然是个进退不得穷极底卦所以卦辞亦恁地不好难晓其大意亦可见矣
　　【巽下坎上】
　　传井序卦困乎上者必反下故受之以井承上升而不已必困为言谓上升不已而困则必反于下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入于水下而上乎水汲井之象也
　　朱氏附録井象只取巽入之义不取木义○若如汲水器之説则与后靣羸其瓶之义不相合
　　井改邑不改井无丧无得往来井井【丧息浪反】
　　传井之为物常而不可改也邑可改而之它井不可迁也故曰改邑不改井汲之而不竭存之而不盈无丧无得也至者皆得其用往来井井也无丧无得其德也常往来井井其用也周常也周也井之道也
　　汔至亦未繘井羸其瓶凶【汔许讫反繘音橘羸律悲反同】
　　传汔几也繘绠也井以济用为功几至而未及用亦与未下繘于井同也君子之道贵乎有成所以五谷不熟不如荑稗掘井九仞而不及泉犹为弃井有济物之用而未及物犹无有也羸败其瓶而失之其用丧矣是以凶也羸毁败也
　　本义井者穴地出水之处以巽木入乎坎水之下而上出其水故为井改邑不改井故无丧无得而往者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也
　　朱氏附録井是那掇不动底物事所以改邑不改井○汔至略作一句亦未繘井羸其瓶是一句意几至而止如绠未及井而瓶败言功不成也
　　曰巽乎水而上水井井养而不穷也改邑不改井乃以刚中也【上如字又时掌反养如字又以上反】
　　传巽入于水下而上其水者井也井之养于物不有穷己【一作无有穷也】取之而不竭德有常也邑可改井不可迁亦其德之常也二五之爻刚中之德其常乃如是卦之才与义合也
　　汔至亦未繘井未有功也羸其瓶是以凶也
　　传虽使几至既未为用亦与朱繘井同井以济用为功水出乃为用未出则何功也瓶所以上水而致用也羸败其瓶则不为用矣是以凶也
　　本义巽乎水而上水井井养而不穷也以卦象释卦名义改邑不改井乃以刚中也汔至亦未繘井未有功也羸其瓶是以凶也以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也
　　象曰木上有水井君子以劳民劝相【上如字又时掌反劳力报反相息亮反又如字】
　　传木承水而上之【一作来】乃器汲水而出井之象君子观井之象法井之德以劳徕其民而劝勉以相助之道也劳徕其民法井之用也劝民使相助法井之施也
　　本义木上有水津润上行井之象也劳民者以君养民劝相者使民相养皆取井养之义
　　朱氏附録问木上有水井之义曰如草木之生津润皆上行露水直至树末此即木上有水之义虽至小之物亦然如石菖蒲每晨叶尾皆潮水珠虽藏之密室亦然非露水也○禾上露珠便是下靣水上去大率里靣水气上则外靣底也上○问井字之义与木上有水何预曰木上有水便如井中之水水本在井底却能汲上来供人食用故取象如此
　　初六井泥不食旧井无禽【泥乃计反象同】
　　传井与鼎皆物也就物以为义六以隂柔居下上无应援无上水之象不能济物乃井之不可食也井之不可【一无可字】食以泥汚也在井之下有泥之象井之用以其水之养人也无水则舎置不用矣井水之上人其用禽鸟亦就而求焉旧废之井人既不食水不复上则禽鸟亦不复往矣盖无以济物也井本济人之物六以隂居下无上水之象故为不食井之不食以泥也犹人当济物之时而才弱无援不能及物为时所舎也
　　本义井以阳刚为泉上出为功初六以隂居下故为此象盖井不泉而泥则人所不食而禽鸟亦莫之顾也
　　象曰井泥不食下也旧井无禽时舎也【舎音舍】
　　传以隂而居井之下泥之象也无水而泥人所不食也人不食则水不上无以及禽鸟禽鸟亦不至矣见其不能济物为时所舎置不用也若能及禽鸟是亦有所济也舎上声与干之时舎音不同本义言为时所弃
　　九二井谷射鲋瓮敝漏【射食亦反鲋音附象同】
　　传二虽刚阳之才而居下上无应而比于初不上而下之象也井之道上行者也涧谷之水则旁出而就下二居井而就下失井之道乃井而如谷也井上出则养人而济物【一作上出而养人济物】今乃下就汚泥注于鲋而巳鲋或以为虾或以为蟇井泥中微物耳射注也如谷之下流注于鲋也瓮敝漏如瓮之破漏也阳刚之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也井之初二无功而不言悔咎何也曰失则有悔过则为咎无应援而不能成用非悔咎也居二比初岂非过乎曰处中非过也不能上由无援非以比初也本义九二刚中有泉之象然下比初六功不上行故其象如此
　　朱氏附録鲋程沙随以为蜗牛如今废井中多有之
　　象曰井谷射鲋无与也
　　传井以上出为功二阳刚之才本可济用以在下而上无应援是以下比而射鲋若上有与之者则当汲引而上成井之功矣
　　九三井渫不食为我心恻可用汲王明并受其福【渫息列反象同】
　　传三以阳刚居得其正是有济用之才者也在井下之上水之清洁可食者也井以上为用居下未得其用也阳之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为其心之恻怛也三居井之时刚而不中故切于施为异乎用之则行舍之则藏者也然明王用人岂求备也故王明则受福矣三之才足以济用如井之清洁可用汲而食也若上有明王则当用之而得其效贤才见用则已得行其道君得享其功下得被其泽上下并受其福也
　　本义渫不停汚也井渫不食而使人心恻可用汲矣王明则汲井以及物而施者受者并受其福也九三以阳居阳在下之上而未为时用故其象占如此朱氏附録九三可用汲以上三句是象下两句是占大槩是説理决不是説汲井○若非王明则无以拾人才
　　象曰井渫不食行恻也求王明受福也
　　传井渫治而不见食乃人有才知而不见用以不得行为忧恻也既以不得行为恻则岂免有求也故求王明而受福志切于行也
　　本义行恻者行道人皆以为恻
　　六四井甃无咎【甃侧旧反象同】
　　传四虽隂柔而处正上承九五之君才不足以广施利物亦可自守者也故能脩治则得无咎甃砌累也谓脩治也四虽才弱不能广济物之功脩治其事不至于废可也若不能脩治废其养人之功则失井之道其咎大矣居高位而得刚阳中正之君但能处正承上不废其事亦可以免咎也本义以六居四虽得其正然隂柔不泉则但能脩治而无及物之功故其象为井甃而占则无咎占者能自脩治则虽无及物之功而亦可以无咎矣
　　象曰井甃无咎修井也
　　传甃者修治于井也虽不能大其济物之功亦【一作若】能修治【一有亦字】不废也故无咎仅能免咎而已若在刚阳自不至如是如是则可咎矣
　　九五井洌寒泉食【洌音烈】
　　传五以阳刚中正居尊位其才其德尽善尽美井洌寒泉食也洌谓甘洁也井泉以寒为美甘洁之寒泉可为人食也于井道为至善也然而不言吉者井以上出为成功未至于上未及用也故至上而后言元吉
　　本义洌洁也阳刚中正功及于物故为此象占者有其德则契其象也
　　象曰寒泉之食中正也
　　传泉寒而可食井道之至善者也九五中正之德为至善之义
　　上六井收勿幕有孚元吉【收诗救反又如字】
　　传井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也夫【一作人】体井之用博施而有常非大人孰能它卦之终为极为变唯井与鼎终乃为成功是以吉也本义收汲取也晁氏曰收鹿卢收繘者也亦通幕蔽覆也有孚谓其出有原而不穷也井以上出为功而坎口不揜故上六虽非阳刚而其象如此占者应之然必有孚乃元吉也
　　朱氏附録收虽作去声读义只是收也
　　象曰元吉在上大成也
　　传以大善之吉在卦之上井道之大成也井以上为成功
　　【离下兊上】
　　传革序卦井道不可不革故受之以革井之为物存之则秽败易之则清洁不可不革者也故井之后受之以革也为卦兊上离下泽中有火也革变革也水火相息之物水灭火火涸水相变革者也火之性上水之性下若相违行则睽而已乃火在下水在上相就而相克相灭息者也所以为革也又二女同居而其归各异其志不同为不相得也故为革也
　　革已日乃孚元亨利贞悔亡
　　传革者变其故也变其故则人未能遽信故必已日然后人心信从元亨利贞悔亡弊坏而后革之革之所以致其通也故革之而可以大亨革之而利于正道则可久而得去故之义无变动之悔乃悔亡也革而无甚益犹【一有有字】可悔也况反害乎古人所以重改作也
　　本义革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之德而外有和説之气故其占为有所更革皆大亨而得其正所革皆当而悔亡也一有不正则所革不信不通而反有悔矣
　　曰革水火相息二女同居其志不相得曰革传泽火相灭息又二女志不相得故为革息为止息又为生息物止而后有生故为生义革之相息谓止息也
　　程氏附録息训为生者盖息则生矣一事息则一事生中无间断硕果不食则便为复也寒往则暑来暑往则寒来寒暑相推而岁成焉
　　本义以卦象释卦名义大略与睽相似然以相违而为睽相息而为革也息灭息也又为生息之义灭息而后生息也
　　朱氏附録问革二女志不相得与睽不同行有异否曰意则一但变韵而叶之耳
　　已日乃孚革而信之
　　传事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也先王政令人心始以为疑者有矣然其久也必信终不孚而成善治者未之有也
　　文明以説大亨以正革而当其悔乃亡
　　传以卦才言革之道也离为文明兊为説文明则理无不尽事无不察説则人心和顺革而能照察事理和顺人心可致大亨而得贞正如是变革得其至当故悔亡也天下之事革之不得其道则反致弊害故革有悔之道唯革之至当则新旧之悔皆亡也
　　本义以卦德释卦辞
　　天地革而四时成汤武革命顺乎天而应乎人革之时大矣哉
　　传推革之道极乎天地变易时运终始也天地隂阳推迁改易而成四时万物于是生长成终各得其宜革而后四时成也时运既终必有革而新之者王者之兴受命于天故易世谓之革命汤武之王上顺天命下应人心顺乎天而应乎人也天道变改世故【一作事】迁易革之至大也故赞之曰革之时大矣哉
　　本义极言而赞其大也
　　朱氏附録革是更革之谓到这里须尽畨转更变一畨所谓上下与天地同流岂曰小补之哉小补之者谓扶衰救弊逐些补缉如锢鏴家事相似若是更革则须彻底重新铸造一畨非止补苴罅漏而己汤武顺天应人便如此○易言顺乎天而应乎人后来人尽説应天顺人非也
　　象曰泽中有火革君子以治厯明时
　　传水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣
　　本义四时之变革之大者
　　朱氏附録问革之象不曰泽在火上而曰泽中有火盖水在火上则水灭了火不见得水决则火灭火炎则水涸之义曰泽中有火则二物并在有相息之象否曰亦是恁地○火盛则克水水盛则克火此是泽中有火之象便有那四时改革底意思君子观这象便去治厯明时○治厯明时非谓厯当改革盖四时变革中便有个治厯明时底道理○泽中有火自与治厯明时不甚相干圣人取象处只是依稀地説不曾确定指杀只是见得这些意思便説
　　初九巩用黄牛之革【巩九勇反象同】
　　传变革事之大也必有其时有其位有其才审虑而慎动而后可以无悔九以时则初也动于事初则无审慎之意而有躁易之象以位则下也无时无援而动于下则有僭妄之咎而无体之重以才则离体而阳也离性上而刚体健皆速于动也其才如此有为则凶咎至矣盖刚不中而体躁所不足者中与顺也当以中顺自固而无妄动则可也巩局束也革所以包束黄中色牛顺物巩用黄牛之革谓以中顺之道自固不妄动也不云吉凶何也曰妄动则有凶咎以中顺自固则不革而己安得便有吉凶乎
　　本义虽当革时居初无应未可有为故为此象巩固也黄中色牛顺物革所以固物亦取卦名而义不同也其占为当坚确固守而不可以有为圣人之于变革其谨如此
　　象曰巩用黄牛不可以有为也
　　传以初九时位才皆不可以有为故当以中顺自固也
　　六二已日乃革之征吉无咎
　　传以六居二柔顺而得中正又文明之主上有刚阳之君同德相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才德所居之地所逢之时足以革天下之弊新天下之治当进而上辅于君以行其道则吉而无咎也不进则失可为之时为有咎也以二体柔而处当位体柔则其进缓当位则其处固变革者事之大故有此戒二得中而应刚未至失于柔也圣人因其有可戒之疑而明其义耳使贤才不失可为之时也本义六二柔顺中正而为文明之主有应于上于是可以革矣然必己日然后革之则征吉而无咎戒占者犹未可遽变也
　　象曰已日革之行有嘉也【行如字又下孟反】
　　传已日而革之征则吉而无咎者行则有嘉庆也谓可以革天下之弊新天下之事处而不行是无救弊济世之心失时而有咎也
　　九三征凶贞厉革言三就有孚
　　传九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事苟当革岂可不为也在乎守贞正而怀危惧顺从公论则可行之不疑革言谓当革之论就成也合也审察当革之言至于三而皆合则可信也言重慎之至能如是则必得至当乃有孚也已可信而众所信也如此则可以革矣在革之时居下之上事之【一作有】当革若畏惧而不为则失时为害唯当慎重之至不自任其刚明审稽公论至于三就【一作复】而后革之则无过矣本义过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也
　　朱氏附録革言三就言三畨结果成就如第一畨商量这个是当革不当革説成一畨又更如此商量一畨至于三畨然后説成了却不是三人来説
　　象曰革言三就又何之矣
　　传稽之众论至于三就事至当也又何之矣乃俗语更何往也如是而行乃顺理时行非己之私意所欲为也必得其宜矣
　　本义言已审
　　九四悔亡有孚改命吉
　　传九四革之盛也阳刚革之才也离下体而进上体革之时也居水火之际革之势也得近君之位革之任也下无系【一有无字】应革之志也以九居四刚柔相际革之用也四既具此可谓当革之时也事之可悔而后革之革之而当其悔乃亡也革之既当唯在处之以至诚故有孚则改命吉改命改为也谓革之也既事当而弊革行之以诚上信而下顺其吉可知四非中正而至善何也曰唯其处柔也故刚而不过近而不逼顺承中正之君乃中正之人也易之取义无常也随时而已
　　本义以阳居隂故有悔然卦已过中水火之际乃革之时而刚柔不偏又革之用也是以悔亡然又必有孚然后革乃可获吉明占者有其德而当其时又必有信乃悔亡而得吉也
　　象曰改命之吉信志也
　　传改命而吉以上下信其志也诚既至则上下信矣【一作也】革之道以上下之信为本不当不孚则不信当而不信犹不可行也况不当乎
　　九五大人虎变未占有孚
　　传九五以阳刚之才中正之德居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道【一作德】变革之炳然昭著不待占决知其至当而天下必信也天下蒙大人之革不待占决知其至当而信之也
　　本义虎大人之象变谓希革而毛毨也在大人则自新新民之极顺天应人之时也九五以阳刚中正为革之主故有此象占而得此则有此应然亦必自其未占之时人已信其如此乃足以当之耳朱氏附録问大人虎变是就事上变君子豹变是就身上变曰岂止是事上也从里靣做出来这个事却不只是空殻子做得文王其命维新也是它自新后如此尧克明俊德然后黎民于变大人虎变正如孟子所谓所过者化所存者神上下与天地同流岂曰小补之哉○革未占有孚伊川于爻中占字皆不把做卜筮尚其占説○伊川言所过变化事理炳着所过谓身所经歴处也
</div>
    <div class="pagination">
<a href="周易传义附录_page32.html">上一页</a><span>...</span><a href="周易传义附录_page28.html">28</a><a href="周易传义附录_page29.html">29</a><a href="周易传义附录_page30.html">30</a><a href="周易传义附录_page31.html">31</a><a href="周易传义附录_page32.html">32</a><span class="current-page">33</span><a href="周易传义附录_page34.html">34</a><a href="周易传义附录_page35.html">35</a><a href="周易传义附录_page36.html">36</a><a href="周易传义附录_page37.html">37</a><a href="周易传义附录_page38.html">38</a><span>...</span><a href="周易传义附录_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
