<!DOCTYPE html>
<html>
<head>
    <meta charset="UTF-8">
    <title>大易缉说 - 第 23 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 23 页/共 29 页</h1>
    <div class="content">　　泥致远恐泥之泥滞溺也下卦之震一阳动于二隂之下其势伸而不屈上卦之震一阳陷于四隂之中其势屈而不伸故有遂泥之象言四居大臣之位处震惧之时当大建明大设施以耸动一世而乃以刚居柔不中不正爲众隂之所滞溺将何以亨震乎故曰遂泥遂有不反之意
　　象曰震遂泥未光也
　　未光者其以四有阳刚之才犹望其自振乎
　　六五震往来厉亿无丧有事
　　五以隂柔当洊震之冲所处不正往而外则值上之穷来而内则乗四之刚是徃来皆厉也然居得其中可以自守唯当亿度无丧其所有之事而已谓冝深思长虑不失其中则虽危而不至于凶也
　　象曰震往来厉危行也其事在中大无丧也
　　进退皆危则当以自保所有之中爲大也
　　上六震索索视矍矍征凶震不于其躬于其邻无咎婚媾有言
　　上隂居隂柔怯之甚故视诸爻之震神气己索索然而销瞻视已矍矍然而惊矣是以往则必凶不往亦可以无咎盖处一卦之外震不于身于其邻耳但三乃上之婚媾上畏缩而不能援不免有怨咎之言也
　　象曰震索索终未得也虽凶无咎畏邻戒也
　　言以至柔居震之终犹未得处震之道然无咎者以能畏邻之震而自知戒也
　　【艮下艮上】
　　艮山也止也下二隂地也上一阳出于地上坚而且高故爲山一阳进而止于二隂之上谓阳自下而升升极则止故爲止上止而下静亦止之义
　　艮其背不获其身行其庭不见其人无咎
　　诚斋曰易者象也艮如二人重背而立以贞爲艮其背贞下卦不自见其身之耳目手足岂有此理以悔爲行其庭悔上卦以爲面前人之背而不见后人之面则必须九画之卦而后成此象故愚易其贞悔而説之凡人之一身皆动作之物唯背爲止凡人之一家皆动作之所唯庭爲静艮其背不获其身言外卦如后一人止见前人之背不获见其身耳目手足之动作者且背外而面内止之象也行其庭不见其人言内卦如前一人不出内庭而其前所向不见其有人亦背外而面内止之象也天下唯有所见则有所欲而不能止今内外皆无所见则无欲以动其心而止乃安不获其身止而止也行而不见行而止也动静皆止其所不爲物欲所移此艮之所以无咎也
　　彖曰艮止也时止则止时行则行动静不失其时其道光明
　　以卦德释卦名义艮止也然行止各有其时故时止而止止也时行而行亦止也非行之爲止也行其所当行即止其所当止也故能动静不失其时之宜艮之道所以光明也艮体笃实而高大亦自有光明之象
　　艮其止止其所也上下敌应不相与也是以不获其身行其庭不见其人无咎也
　　释彖辞易背爲止以明背即止也背止之所也艮之能止者由止得其所也止不得其所则无可止之理盖止得其所则安失其所则不安也内外二体隂阳敌应而不相与故相背而无所见是以各止其止止得其所而安故无咎
　　象曰兼山艮君子以思不出其位
　　一山兼一山重艮之象也君子观艮止之象以思不出其位位者事物所当止之地也天生蒸民有物必有则则者君臣父子各有其道行止语黙各有其宜吾唯素其位而思不愿乎其外即止其所当止也止之道大矣又岂但躐位逾阶而后爲出其位哉
　　初六艮其趾无咎利永贞
　　趾在下而动之物艮其趾言止于动之初也凡事于其所当止能止于初则不至大失故无咎然隂柔之质易于变迁故又戒之以永贞谓事当止者既能止之于初又宜常永贞固以守之不可转移故曰利永贞
　　象曰艮其趾未失正也
　　时当止而行者非正也当止即止则不失其正矣
　　六二艮其腓不拯其随其心不快
　　腓足肚也不能自由而主于随者二居中得正上无应与得所止矣然三爲同体又爲成卦之主刚而不中失止之宜二柔而居下不能救之而又不得不随故曰不拯其随虽咎不在已而其心终不快也
　　象曰不拯其随未退听也
　　言非不欲救其所随之三使之止而柔不胜刚下不胜上然亦未肯退听其所爲则其随也不获已也不失己以狥非吾于艮之二中正而静有取焉
　　九三艮其限列其夤厉薫心
　　夤王弼云荀作肾谓互体坎爲肾今从之成下卦之主者九三也三以一竒界乎四隂之间限之象也譬诸身则上下之际其腰乎盖三以刚居刚止于下之上上之下使上下隔絶不通如一身气脉自腰而下各止其止肾水分列于下无以交于心心火薫焦于上无以交于肾是上之德泽止于上而不达于臣民下之情意止于下而不达于君上者三之爲也其危厉而不安可知矣
　　象曰艮其限危薫心也
　　心者一身之主艮其限则一身上下判隔不通而其主危矣故曰危薫心也
　　六四艮其身无咎
　　四居近臣之位上辅柔弱之君以柔居柔而应又柔故止之功不及天下仅能止诸其身然而无咎者止于正也
　　象曰艮其身止诸躬也
　　上不能止其君之非下不能止天下之欲仅能止诸其一身虽无咎亦不足与有爲也
　　六五艮其辅言有序悔亡
　　艮之全卦以身取象者身动物也自三至五互体则震也震爲声音故五以出言取义辅口之颊出言者也五君之位出命者也王言惟作命是君之言命令之所由出治乱之所由系可不谨欤艮其辅则言不妄出出必有序有序则悔可亡
　　象曰艮其辅以中正也
　　五以中得正止其辅者非不言也言之必出于中正也
　　上九敦艮吉
　　艮之诸爻其善者仅得无咎悔亡而已独上九曰吉者盖艮止也自初至五皆未得其止至上则以刚居柔是能止也处卦之外是知止也居艮之终止其止也此所谓至善之止且居重艮之上厚之至也是以重厚之德得其所止而安焉者也故吉
　　象曰敦艮之吉以厚终也
　　德愈厚而止愈安是止之善终者也其吉可知






　　大易缉説卷七
<经部,易类,大易缉说>
　　钦定四库全书
　　大易缉説卷八　　　　　元　王申子　撰
　　【艮下巽上】
　　渐渐进也进以序爲渐爲卦艮下巽上止于下而巽于上爲不遽进之义又木生于山其长也不速非如生于下隰之易也亦渐之象故爲渐
　　渐女归吉利贞
　　天下事进以渐者莫如女归臣之进于位人之进于德皆当以序而渐进不以序则淩节犯义凶咎随之矣事事皆然而女归之礼尤不可不以渐故以女归爲义渐之成卦三与四也二爻一交而隂阳各得其正言女归之吉又利于如此之正也
　　彖曰渐之进也
　　以卦义释卦名晦庵曰之字疑衍或是渐字
　　女归吉也进得位徃有功也进以正可以正邦也其位刚得中也止而巽动不穷也
　　以成卦之主及卦德释彖辞渐以长女配少男言女子不以过期而失其渐之正则人之进也其可不以渐而失其正乎坤之三上居于四干之初下居于三由二爻交而男女各得其正位是坤隂上往而有功故女归吉也以此正而行岂但女归而吉虽一正天下可也故曰可以正邦其位者又谓三四虽得其正未若九五刚中正而居尊位也且止于内而巽于外故动不躁而进有渐进有渐则动不穷此渐之善也
　　象曰山上有木渐君子以居贤德善俗
　　德以渐而成俗以渐而化君子观山上有木渐长而荣之象于此之贤德则居而守之以俟其自成故无躐等淩节之病于彼之习俗则以善道之以俟其自化故无刑驱势迫之非盖德之在已俗之在人皆非一朝一夕所可成者故也
　　初六鸿渐于干小子厉有言无咎
　　鸿飞以序艮巽二体首阳末隂又有大小二鸿相逐而序进之象故取以喻渐之进也干岸也艮少男故曰小子鸿水宿之禽今渐而进于水之干艮之小子但见其止之安以进爲危而有言而不知渐之为渐以渐而进非终于止也况在下则当进用柔则不躁无应则能渐得渐之宜何咎之有
　　象曰小子之厉义无咎也
　　艮之小子虽以爲厉然于渐进之义则无咎也
　　六二鸿渐于磐饮食衎衎吉
　　自干而磐则加进矣磐石之安平者象进之安裕也六二居中得正上应阳刚中正之君以他处之急于进矣二乃体艮而用柔方且从容安裕饮食以自养衎衎而自得无急于求进之心得渐进之道故吉
　　象曰饮食衎衎不素饱也
　　言二以中正自养非徒饱而无意于天下也特不汲汲于进必以渐而进耳
　　九三鸿渐于陆夫征不复妇孕不育凶利御宼
　　陆高平之原非鸿所安喻三以刚居刚处下之上而不得其安不安故昵比于四四隂妇也三阳夫也三居艮止之极止极者进必鋭而四又以柔巽逢迎于前隂阳相説三迷于往而不知返故有夫征不复之象不正而合虽孕不育以言失渐之正其凶可知然四非偶也乃宼也三若移其不中之刚而爲得正之刚御而去之则彼此不失其正故利彖传言得位有功者三与四也而爻辞乃如此盖卦以全体言爲得位之正爻以时义言爲失渐之宜故曰易之爲道也屡迁
　　象曰夫征不复离羣丑也妇孕不育失其道也利用御宼顺相保也
　　正应上九乃羣类也今三迷于就四而决于离羣是可丑也孕而不育是合非其道也若御而去之则彼此各保其正是顺以相保也
　　六四鸿渐于木或得其桷无咎
　　巽爲木爲风鸿乗风而升于木故曰渐于木然鸿趾连不木栖喻六四以隂乗阳而处不安也桷横平之柯喻不安之中而得稍安之地也此言四虽乗刚不安然居得其正且能巽顺以处之故无咎
　　象曰或得其桷顺以巽也
　　四躐居高失渐之道而得无咎者顺巽而已故天下事欲求稍安于不安之时非顺与巽不可也
　　九五鸿渐于陵妇三岁不孕终莫之胜吉
　　陵高阜也九居至尊之位如鸿之升于高陵也妇二也二与五应而爲三与四成卦得时者所隔未能即合故不孕谓不合则无成功也然二五皆中正彼虽暂隔终莫能胜况渐之时其合有渐故终于获吉三岁者言自五至二厯三变而终与二合得其所愿也
　　象曰终莫之胜吉得所愿也
　　言三与四终不能胜二五之中正而五得所愿也
　　上九鸿渐于陆其羽可用爲仪吉
　　胡氏曰陆字以叶韵当作逵逵云路也今从之按説文逵九逵之道谓其通达无阻也盖居一卦之最上处巽体之至极是风之高者爲鸿飞遇风而渐于逵之象鸿遇风则其羽尤爲闲雅不急不迫喻九以阳刚处渐之极而执巽用柔居无位之地德愈高而望愈隆是贤达君子之有高致者也故于进退容止之间从容有序可以爲天下之仪表其吉可知羽仪旌纛之属
　　象曰其羽可用爲仪吉不可乱也
　　鸿之进也有序而不可乱羽又鸿之所借以进者以况上九之高致其进也雍容有序而不可乱也
　　【兑下震上】
　　归妹爲卦兊下震上诚斋曰渐曰女归自彼归我之辞爲娶妇之家也此曰归妹自我归彼之辞爲嫁女之家也无父有兄曰妹今从之彖传言归妹者三爻辞言归妹者四六爻即无诸説所谓男女配合之象妹之爲言圣人专取长子嫁前人之少女以爲卦义明矣盖震一索而居男之长兄也兊三索而居女之少妹也妇人谓嫁曰归爲兄者动作经营于外爲妹者説顺听从于内归妹之义也
　　归妹征凶无攸利
　　三与四成卦之主也位皆不当上下二体皆柔乗刚故征凶无攸利彼归妹者以兄而尸父之位亦位不当设不善处妹得以乗其兄归于人而乗其夫亦征凶无攸利也故即卦体而爲之戒
　　彖曰归妹天地之大义也天地不交而万物不兴归妹人之终始也説以动所归妹也
　　以卦体释卦名义且极言之以爲训男有室女有家天地之大义也父子兄弟各尽其道亦天地之大义也天地交而后万物兴男女交而后万世续归妹者终前人之未终始后人之方始而嫁者又女之终娶者又男之始也説以动者兊説而震动也説而动此易言所归之妹动于外也必説而动而后兄悌于妹之道尽使不説而动则兄于孝悌之义能无慊乎
　　征凶位不当也无攸利柔乗刚也
　　成卦之主既不当位而二五又不当隂阳之位初上亦不当上下之位一卦三隂皆乗三阳之上如此而往必凶必无攸利也
　　象曰泽上有雷归妹君子以永终知敝
　　雷震于上泽随而动兄动于外妹説而从归妹之象也传曰昏姻者祸福之始也要必虑永久之所终知其归之所敝审之于初使可久而无悔斯善矣夫岂独昏姻爲然哉
　　初九归妹以娣跛能履征吉
</div>
    <div class="pagination">
<a href="大易缉说_page22.html">上一页</a><span>...</span><a href="大易缉说_page18.html">18</a><a href="大易缉说_page19.html">19</a><a href="大易缉说_page20.html">20</a><a href="大易缉说_page21.html">21</a><a href="大易缉说_page22.html">22</a><span class="current-page">23</span><a href="大易缉说_page24.html">24</a><a href="大易缉说_page25.html">25</a><a href="大易缉说_page26.html">26</a><a href="大易缉说_page27.html">27</a><a href="大易缉说_page28.html">28</a><span>...</span><a href="大易缉说_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
