<!DOCTYPE html>
<html>
<head>
    <meta charset="UTF-8">
    <title>周易观彖 - 第 24 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易观彖 - 第 24 页/共 26 页</h1>
    <div class="content">　　卦成之后则有变卦而共为十二画是引而伸长之也以六十四卦之事类合之变卦是随其所触而互相长也故可以尽天下之能事
　　显道神德行是故可与酬酢可与祐神矣
　　吉凶之理明故有以显道趋避之机决故有以神德行由是可以与人答问而助神明之功
　　子曰知变化之道者其知神之所为乎
　　神之妙不可测而化之用则可知由图象论之则成变化者所以行鬼神也由蓍策论之则显道者所以佑神也
　　易有圣人之道四焉以言者尚其辞以动者尚其变以制器者尚其象以卜筮者尚其占
　　言莫美于易之辞动莫神于易之变制器莫备于易之象卜筮莫决于易之占前章言象辞变占以体用之序言也然学易自辞始辞因变而系变因象而生象因占而立故其序又如此
　　是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此
　　此以蓍言之象辞变占之用所以行也明炳于几先故曰至精
　　参伍以变错综其数通其变遂成天地之文极其数遂定天下之象非天下之至变其孰能与于此
　　此以卦爻言之象辞变占之体所以立也用周于无穷故曰至变参伍以变者隂阳相生也错综其数者刚柔迭居也设卦而天地之文成爻立而天下之象定
　　易无思也无为也寂然不动感而遂通天下之故非天下之至神其孰能与于此
　　此又总蓍卦爻而言之其体寂无思为而天下之故涵焉其用因于有感而天下之故通焉机妙于不测故曰至神
　　夫易圣人之所以极深而研几也唯深也故能通天下之至唯几也故能成天下之务唯神也故不疾而速不行而至
　　以其至精故有以极深以其至变故有以研几以其至神故感应之妙莫能知其所以然者通志者明民之心成务者利民之用
　　子曰易有圣人之道四焉者此之谓也
　　至精至变至神归于象辞变占而已
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　又申前意开物故志通成务冒道皆所谓成务也
　　是故蓍之德圆而神卦之德方以知六爻之义易以贡圣人以此洗心退藏于宻吉凶与民同患神以知来知以藏徃其孰能与于此哉古之聪明睿知神武而不杀者夫
　　又推蓍卦爻之德先具于圣心也蓍之德神故有以开物而通志卦之德知故有以成务而定业六爻之用变故有以冒道而断疑易有圣人之道而圣人先备乎易之德故当其洗心藏宻与易之寂然不动者无异也及其同患而藏徃知来与易之感而遂通者无异也此圣心之至神也聪明睿知者神之体神武不杀者神之用
　　是以明于天之道而察于民之故是兴神物以前民用圣人以此斋戒以神明其德夫
　　圣有其德故作易教人以寓其道
　　是故阖户谓之坤辟户谓之干一阖一辟谓之变徃来不穷谓之通见乃谓之象形乃谓之器制而用之谓之法利用出入民咸用之谓之神
　　此即天道民故圣人所明察之以作易者也阖辟变通见象形器是天道也制用之法咸用之神是民故也
　　是故易有太极是生两仪两仪生四象四象生八卦八卦定吉凶吉凶生大业
　　易有太极之理而不可见是隂阳刚柔之本也圣人画卦自两仪始至于四象八卦而天道备矣吉凶定大业起而民故周矣
　　是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍龟
　　合前两节而通论之也天地四时日月即阖辟变通见象形器者也处崇高之位备物致用以利天下即制法使民咸用者也定吉凶成亹亹即画卦以生吉凶而起大业者也
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　又合全章而通论之也天生神物结大衍之数变化垂象结阖辟变通见象形器之理河图洛书结章首天地之数也易为卜筮作故先神物观察者作易之本故次天地龙马之祥独启圣心故以图书终焉
　　易有四象所以示也系辞焉所以告也定之以吉凶所以断也
　　又归之象变辞占也卦有四象蓍数亦有之言四象则象变皆举矣系辞辞也定吉凶占也
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　第二章观象玩辞观变玩占之效至于如此故申明其意以释之尚辞尚变尚象尚占皆所以尚贤也右第六段　申释第二段居则观象一节之意葢图象蓍数者象辞变占之本故首述之中间乃明指四者为圣人之道末又原其皆出于圣人先得之心与天地自然之理而勉学者以体易合天之事也
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　书不足以尽所欲发之言言不足以尽所欲示之意然立象则足以尽意者言之指示有尽而象之包蕴无穷也象立则卦设矣人事之情伪尽在其中故因而系辞焉又足以尽言葢凡书之事理征于实而主于一易之事理涵于虚而该于万则有以类触旁通而言由此尽矣是故遇事变而通之可以尽利者言尽而天下之能事毕也以是鼓舞于人可以尽神者意尽而有以通天下之志也按前章言设卦观象下传言八卦成列象在其中此言立象先于设卦者其立象谓八卦设卦谓六十四卦与
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣
　　原象之所自立也乾坤者象之宗天地设位有不易之体然后交易变易之用行焉非天地则变化之迹不可见非变化则天地之道不几于息乎是故象也者像此者也首章葢发此意故此结言之
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业形上超于形者即乾坤之理圣人所欲言之意也形下成于形者即乾坤之质圣人所因以立之象也有器则气化行乎其间因其流行之化而辨其节度故谓之变有变则有推移之机因其推移之妙则可以行之而不穷故谓之通天道者人事之本故可举而措之承上节之意而起作易之端也
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞
　　天下之赜形器之分也天下之动变通之迹也立之象以极其赜系之辞以鼓其动圣人所以尽意尽言而足以尽利尽神者此也
　　化而裁之存乎变推而行之存乎通神而明之存乎其人黙而成之不言而信存乎德行
　　言学易者之事也易具变通之理则人事所以化而裁之推而行之者不外乎是矣然变化之几甚防而转移之用至妙非神而明之者道不虚行也要必得其象外之精契其言前之意黙然不言以视象辞如筌蹄然然后能神明于易道此则存乎其人之心得而躬行者以为事业之本也然则圣人之意虽尽而得其意者难君子可不拟议观玩以尽其心乎右第七叚　总上传数章之意而结言之故多用前辞而加深切焉其所谓形上之道者即易简之理也所谓德行者即体易简之理而有以成位乎其中者是也





　　周易观彖卷十
<经部,易类,周易观彖>
　　钦定四库全书
　　周易观彖卷十一
　　大学士李光地撰
　　系辞下传
　　八卦成列象在其中矣因而重之爻在其中矣
　　始画八卦则物象已具重为六十四卦然后兼三以两分隂分阳而爻成焉
　　刚柔相推变在其中矣系辞焉而命之动在其中矣卦爻既立则刚柔迭用有相推之象而变化之理不出其中矣系之以辞推天道以言民故则事为之动不出其中矣
　　吉凶悔吝者生乎动者也刚柔者立本者也变通者趣时者也
　　有动则吉防悔吝生矣承动在其中言刚柔以立本而变通以趣时承变在其中言皆谓天道民故之自然者
　　吉凶者贞胜者也天地之道贞观者也日月之道贞明者也天下之动贞夫一者也
　　承吉凶悔吝生乎动而言其归于一理葢吉凶之遇善恶参差故有侥幸获福无妄生灾者然非其常也必以其常者为胜如天地之道以常者而观示日月之道以常者而光明然则天下之动所谓常者亦常夫一理而已矣顺理则吉逆理则凶也
　　夫干确然示人易矣夫坤隤然示人简矣
　　又承立本趋时而言其所以立本者亦归于一理也确然而专一直遂故不贰而易隤然而翕受敷施故不烦而简
　　爻也者效此者也象也者像此者也
　　贞一之理易简之道爻者效此象者像此
　　爻象动乎内吉凶见乎外功业见乎变圣人之情见乎辞爻象具其理故曰动乎内吉防备诸辞故曰见乎外动则变矣变则有趋时之利是功业所由兴也吉凶之辞显则忧患同民之心亦因以显圣人之情其不可见乎
　　右第一叚○与上传第二章相应其言画卦重卦之次序即所谓设卦观象刚柔相推而生变化故变在其中系辞而明吉凶故动在其中人事之得失忧虞皆以一理为贞天道之进退昼夜皆以易简为本要不出乎三极之道而已矣按传以系辞为名则所賛者文周之辞也然上下二篇必推本设卦言之所以着明辞所由系而下传则于辞尤加详焉以后数章亦皆所以申释此章之意也
　　天地之大德曰生圣人之大宝曰位何以守位曰仁何以聚人曰财理财正辞禁民为非曰义
　　天地之德生而已矣虽有隂阳有刚柔皆所以生也有位之圣人体天地之德故其以仁守位既与天地生生之心合矣而又理财以养之正辞以教之禁其为非以防之则义与仁并行而道无弊此所谓刚柔立本者也
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情
　　道法始于包牺故其作八卦也后世圣人所以立本趋时而起功业者皆不能外焉
　　作结绳而为网罟以佃以渔葢取诸离
　　中虚而物丽焉
　　包牺氏没神农氏作斵木为耜揉木为耒耒耨之利以教天下葢取诸益
　　本义云二体皆木上入下动
　　日中为市致天下之民聚天下之货交易而退各得其所葢取诸噬嗑
　　离明为日中人事之动者莫如市
　　神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治葢取诸乾坤道法备于黄帝尧舜故总其变通趋时之用而极论之以下八条皆其事也时有变而通之则民不倦矣因其自然而人不觉其变则民咸宜矣葢凡易之道变通而后可乆而所以神化而宜者以其皆出于易简自然之理也乾坤之道易简故变化而无为黄帝尧舜之垂拱恭已无为而治者似之按首节言圣人之道以仁义立本故列代相承所以创制宜民者非仁则义皆聚人理财正辞禁非之事也逓有通变者时不同耳
　　刳木为舟剡木为楫舟楫之利以济不通致逺以利天下葢取诸涣
　　木在水上又风行氷上
　　服牛乗马引重致逺以利天下葢取诸随
　　重门击柝以待暴客葢取诸豫
　　顺固于内震动于外
　　断木为杵掘地为臼臼杵之利万民以济葢取诸小过木为弧剡木为矢弧矢之利以威天下葢取诸睽满而后出如泽发而迅疾如火
　　上古穴居而野处后世圣人易之以宫室上栋下宇以待风雨葢取诸大壮
　　上震动而下健固
　　古之葬者厚衣之以薪葬之中野不封不树丧期无数后世圣人易之以棺椁葢取诸大过
　　木入泽中
　　上古结绳而治后世圣人易之以书契百官以治万民以察葢取诸夬
　　确实为主于中而言语宣达于外
　　是故易者象也象也者像也
　　总结前十二卦之意
　　右第二叚○申释立本趋时而归于易简之意葢天道有变化而人事因之自古圣人顺风气之宜而随时有作者本乎天道而已惟其皆出于乾坤易简之理故易知易从而可乆可大此易道之原也又按易之名辞至文周而备孔子以其可以冒天下之道故深好而尽心以学之然伏羲之画包緼无穷故孔子推广六十四卦大象之义每多卦意所未发者此章所取亦其类也
　　彖者材也爻也者效天下之动者也是故吉凶生而悔吝着也
　　以卦爻辞言也彖辞为一卦之质干爻辞效人事之羣动吉防悔吝之故显乎其间矣
　　阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也
　　以彖之材言也震坎艮多隂巽离兑多阳葢取震坎艮一阳以为竒巽离兑二阳以为偶也其在人事之德行则阳者君道隂者民道一君二民则是主权一而役效职焉君子用事故为君子之道也二君一民则是主权分而役反为主小人用事故为小人之道也自一身志气形神之德以及国家父子夫妇君臣上下之行其善恶邪正得失治乱未有不由于此者观易中夬姤剥复否泰之类此理甚明其余诸卦亦必审其男女长少之分义先后竒耦刚柔之位置当否以为命名断辞之决此卦所以有大小而辞所以有险易也然其义所自来则自八卦分隂分阳而已定之故夫子推原八卦言之以为六十四卦之凖焉
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而岁成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也穷神知化德之盛也
　　此下十一爻以爻之效动言也天下之动生于人心人心之动生于有感憧憧者思虑杂扰之称然天下之事何所容于思虑哉凡理皆同归也而殊涂耳凡事皆一致也而百虑耳彼感应徃来者虽若殊涂而百虑也然其防未有不同归一致者故日月有徃来而同归于生明所谓贞明者也寒暑有徃来而同归于成岁所谓贞观者也凡徃者皆屈也凡来者皆信也屈信相感而同归于生利谓贞夫一者也故夫心之为用也但当主于一而不可分于他如尺蠖之屈乃所以求信龙蛇之蛰乃所以存身君子之为学也精研义理造乎防妙用心于内也而所以推于施用者在是顺利行习所处皆安练熟于事也而所以增其心得者在是为学之功至于如此过此则无所用力矣然虽至于穷极造化不测之妙契合天地自然之机亦德盛而自至耳葢方其精义入神之初而已为穷神之路利用安身之际而已为知化之门故下学之事驯于义精仁熟而所以达乎天德者亦在是矣以是观之惟当专其心志循其气候而不以思虑之纷纭者杂之故能处乎感应徃来之间而与天地相似葢羣动贞一之理本自如此也
</div>
    <div class="pagination">
<a href="周易观彖_page23.html">上一页</a><span>...</span><a href="周易观彖_page19.html">19</a><a href="周易观彖_page20.html">20</a><a href="周易观彖_page21.html">21</a><a href="周易观彖_page22.html">22</a><a href="周易观彖_page23.html">23</a><span class="current-page">24</span><a href="周易观彖_page25.html">25</a><a href="周易观彖_page26.html">26</a><a href="周易观彖_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
