<!DOCTYPE html>
<html>
<head>
    <meta charset="UTF-8">
    <title>周易衍义 - 第 3 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易衍义 - 第 3 页/共 17 页</h1>
    <div class="content">　　需以险在前上六居需之极处坎险之终是入于穴身离侵侮之难也下应九三之刚而九三下与二刚需极并进如三人不速之客而来悍然侵侮然上六以柔顺而不拂羣刚之来恭敬以待之则我无竞争之志彼无侵陵之念终获其吉也夫惟天下之至柔足以遇天下之至刚以刚敌刚刚不足用也人虽刚暴而恭逊之心本未尝亡此之恭敬犯而不校则彼之刚暴释然以消人虽强悍而谦逊之性本未尝冺此之恭敬悦怿以接则彼之强悍恬然以化廉颇欲辱相如其天理蔽锢深矣而相如待之以退逊之恭则欢然请谢程普之陵侮周瑜其天性迷惑甚矣而周瑜容之以折节之敬则肃然起敬此皆和顺之感人如此其深也郑伯肉袒以事楚尚能下人而存郑勾践行成而事呉犹以卑辞而兴越郑越不足道也以君子持敬之心而施之于待人之际其谁曰不可小象以虽不当位未大失也释此爻者谓柔顺宜在下而居上不当其位然敬顺待下刚不见陵终得其吉无失也孟子曰敬人者人恒敬之其上六之谓朱氏曰上六九三当位而应九二初九不当位而不应君子固有至于是邦而无上下之交者岂可以不速之客而不敬乎有所失人则失需之义卦四阳君子二隂小人于六四戒之以顺听于上六戒之以敬客君子得位则小人必得其所故为小人谋者如此











　　【坎下干上】
　　讼有孚窒惕中吉终凶利见大人不利渉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　讼之道必有孚实中无其实乃是诬妄凶之道也讼者与人争讼而待决于人虽有实理当时亦窒塞而未通理既未通吉凶未可必故当惕畏讼以得中为吉终凶其事则凶也大人者刚明中正之人能决所讼故利见之讼非和平之事先当择所安而处不可自陷于危险故不利渉大川夫讼非人事之得已也反之于已宜直而不宜曲质之于人宜明而不宜暗天覆地载汚垢兼包奚以争为父天母地性命一源奚以争为讼者人事之大不义也自夫气禀不齐私立町畦善恶杂处是非角立此讼之不能无也然讼之所生其有不同天之仇而爱亲之诚窒而未通欤其有不反兵之仇而友恭之诚窒而未通欤存于己者必懐惕惧之念必存大中之道乃得其吉也不是之思而矫诬浮辞轻忽躁妄以终极其讼凶之甚也人之有讼质成于上之人必其明哲足以辨是非察诚伪斯利见之虞芮争田之讼必欲见文王鼠牙雀角之诚伪必欲见召伯此皆利见大人也若伯州犂之轻重其手张汤之轻重其心是非不明邪正不别何利见焉嗟夫兵非圣人之所欲自世有乱然后不免有兵刑非圣人之得已也自世有奸邪然后不免于用刑讼非圣人之所贵自世有逆顺之不明然后不免于有讼然辨讼之曲直听讼之明暗亦在我审其取舎而已斯道之正岂可以争讼而离之乎夫子之释讼曰上刚下险险而健讼讼常解于相平而合于不相下险者狡而工于争健者强而利于争以卦徳言干刚居上以制其下坎险居下以伺其上以坎之险遇干之刚讼之所由兴又健而不险不生讼险而不健不能讼险而又健是以讼也以刚来得中释有孚窒惕中吉者以卦变言也二隂二阳之卦各十有二皆自临遯而来遯之二隂上徃居三遯之三阳下来居二刚来得中也中居险中故有孚窒惕而得中焉此讼之吉也以不可成释终凶者以卦体言也上九过刚居讼之极为终其讼之意以尚中正释利见大人者九五刚健中正为听讼之主讼者宜质厥成也以入于渊释不利渉大川者以卦象言也以干刚乗坎险险在下故有渉川之象凡讼者宜先晏处其身思出险之道不可自陷入深渊俗谚所谓必须存一条走路是也杨氏曰诚心无诈者必不讼窒隙而无仇者必不讼惕厉而惧刑戮者必不讼中和而不狠愎者必不讼如是则吉也潘氏曰不见大人而反渉川是与隂险小人谋之险愈深也
　　象曰天与水违行讼君子以作事谋始
　　天体居上水行于下天道左旋水道右流皆违行而不相亲讼不亲也不亲所以为讼君子观象凡所作事必谋其始盖欲息讼端于作事之始不欲言讼事于失事之后也作事谋始期无讼也杨氏曰止讼在初而听讼亦在初又曰讼心者祥讼人者殃作事谋始岂特讼为然
　　初六不永所事小有言终吉象曰不永所事讼不可长也虽小有言其辨明也
　　初六与四应九二间之此初六之所以讼也初六居险之初柔不当位无当讼之才故不永所事隂柔在下而二以刚乗之近而不相与故小有言然上有阳刚之正应辨理之明故终得其吉程氏曰在讼之义同位而相应相与者也故初与四为获其辨明同位而不相得相讼者也故二与五为对敌讼之初六无终讼之凶则有止讼之善甚矣讼之不可兴也戴天履地孰非同气秉彞好徳均有此生与我相角于胜负之场孰若相忘于道义之域与我相持于争竞之际孰若相与于和顺之中初六之不永所事弃细过而偕之大道释小嫌而不介胷次此息讼之所以吉也昔虞芮一履文王之境善心油然而生迁善悔过万世诵之虽使小伤而其终之吉固自若也夫子以讼不可长又曰其辨明圣人之不贵讼固如此世衰道微小而一家固有兄弟阋墙而骨肉之争积代不醒大而一国固有曲直交责城池之争歴代相戕甚矣其愚也观初六之义可以自讼矣杨氏曰初六九四讼之敌也六才弱而居下才弱者有暂忿而无遂心故虽讼而不永位下者敢于微愬而不敢于大讼故虽有言而小不永则易收小言则易释所以终吉
　　九二不克讼归而逋其邑人三百户无象曰不克讼归逋窜也自下讼上患至掇也
　　二五相应之地而两刚不相与相讼者也然五君也二臣也其可敌乎不克讼者义不克也知其义之不可退居而逋避以寡约自处则自无过三百户邑之至小也若要强大是犹竞也能无乎夫上下之分天冠地履之不可易也父有不直子无证父之理兄有不直弟无证兄之理上有不直下无诉上之理子而证父未问所证之事先有证父之曲弟而证兄未问所证之事先有证兄之曲下而诉上未问所诉之事先有诉上之曲父之于虢公元咺之于卫侯皆君臣也使虢公之譛父卫侯之讼元咺而父元咺知有避难守约之义虽使不伸犹曰免陵君之过也不是之思而有辞其如讼上之罪何上下之分本非较曲直之地逃难遁藏亦惟庶几上人之宥其罪也圣人为九二谋盖亦分义之不可逾尔小象以归逋窜释不克讼退归逋避罔敢有辞如是则无自下讼上之患以患至掇释自下讼上夫微者不得于大者其在微者唯可以自责贱者不得于贵者其在贱者唯可以自咎若九二不能自讼以下讼上义乖势曲祸患之至皆其自取夫何咎哉朱氏曰退归而逋则其邑人三百户得以无眚不然五来讨二祸及邑人矣坤为户三在大夫位为邑诸侯之卿当天子之大夫也食邑二百八十有八人三百举全数也
　　六三食旧德贞厉终吉或从王事无成象曰食旧徳从上吉也
　　禄者称徳而受食旧徳谓处其素分而无求也六三居下之上在三公之位承乗皆刚无健之才以隂居阳质本隂柔与上九为应而四间之宜有讼也然三柔而明安其素分不失旧物坚固自守虽处危地终获其吉但知从上之事而不居其成功此三之善也盖讼以能正为吉六三之不争莫善于动静之两不争其静而止也则安其分守其素所履旧焉采食则食采食之旧而守其正旧焉家食则食家食之旧而守其正不越常而妄动不逾理以茍禄虽不幸处危惧之地固可必其有终之吉其动而行也从上之事有善则称君而不敢有其善有劳则称君而不敢有其劳以功而下人致恭以存位此从上不争之所以终吉也小象以从上吉释食旧徳者于以见守己之吉与从上之吉二者之兼僃也嗟夫争讼逆徳也人惟志不帅气气以役志则血气之分不能不激而为争讼之由能持其志毋其气则犯而不校有而若无争讼何从而生乎石氏曰九二以下讼上不能保其旧邑六三顺以从上其食旧徳也宜矣
　　九四不克讼复即命渝安贞吉象曰复即命渝安贞不失也
　　四以阳刚居健体不得中正本为讼者也承五履三而应初九五君也义不克讼三居下而柔不与之讼初正应而顺非从于讼者也四虽刚健无与对敌不克讼也乃克其刚健欲讼之心而与初相应复即就于命革其心平其气变前之为而安于正理则吉也命正理也复而不变变而不安伪也夫极天下之不善者讼也极天下之至善亦讼也其讼人之心转而为讼己之善则吉也同一目也用之视非礼则为恶用之视正礼则为善同一耳也用之听滛声则为恶用之听雅乐则为善同一讼也用之讼人则为恶用之讼己则为善九四之不克讼而自讼者必能自反而仁自反而有礼自反而忠信复以反此天命之正理安以守此天命之正理使忿懥争竞诬罔狡诈之念一毫不萌自讼之善其不在兹乎夫子以不失也释之能复之即本然之天理曽未尝防也昔者鲧之方命子贡之不受命其初固未能无失也及其终也一则伦之斁一则天道之闻盖鲧之圯族唯知以讼人为心赐之何敢望犹有自讼之功也讼己讼人之得失其判于此乎
　　九五讼元吉象曰讼元吉以中正也
　　九五刚健中正之君听天下之讼中而不过则上无渊鱼之察正而无私则下无梗阳之赂直者伸枉者愧尚何讼之有画衣冠而民不犯虚囹圄而不式可也此天下之大吉也古之圣人知天下之不能无讼也于是有大司冦之职焉凡诸侯之狱讼则以邦典定之卿大夫之狱讼则以邦法断之庶民之狱讼以邦成弊之又有小司冦之职焉以五刑听讼而讯其情以五声听讼而求其情以八辟而丽其法以三刺而断其中又有士师察狱讼之辞以诏司冦有乡士听狱讼以察其辞有县士各掌其名教而辨其狱讼有方士以掌邦家之狱讼有讶士以掌四方之狱讼所以详于设官分职者亦曰欲听之得其平尔故听讼之际有所忿疾有所顾忌皆不得其平此九五之所以元吉而夫子释之以中正者其得听讼之大本欤
　　上九或锡之鞶带终朝三褫之象曰以讼受服亦不足敬也
　　九以阳刚居上刚健之极又处讼之终极其讼者也倘或善讼而胜穷极不已至于受服命之赏是亦与人亢争而得其能保乎故终一朝而三见褫夺于人也不足敬也可知矣天下之事以非道而取之者偶然而成必忽然而败泛然而蒙赏必俄然而蒙罚上九之以讼受服非谗譛忠良而蒙其荣【阙】

　　【坎下坤上】
　　师贞丈人吉无咎彖曰师众也贞正也能以众正可以王矣刚中而应行险而顺以毒天下而民从之吉又何咎矣
　　【阙】





　　正而此正五也非众正也彼之与皆不正此之与皆正众正也八百诸侯三千臣心皆欲伐纣则伐纣非武王诸侯王皆欲击楚之弑义帝者则击楚非高帝武王高帝特因众心之正用之以正彼之不正而已以此王天下孰能御之刚中而应行险而顺以此毒天下而民从之吉又何咎矣九二刚中之将得六五柔中之君应之则信任专兴师险道而以顺行则师有名犯险顺人以毒冦仇所以吉且无咎朱氏曰凡药攻疾谓之毒兴师动众不无伤财害物而民苦于征役施之天下至惨也然与民去害上应天时下恊民心毒之其实生之故民从之吉以义动也此卦其变为天火同人卦其象坤为土为众为民坎为弓轮为血为盗为加忧有用师建国之象其占用师之道利于得正而任老成之人乃得吉而无咎戒占者亦必如是也
　　象曰地中有水师君子以容民畜众
　　散漫而不一者水也师之象也翕受而无遗者地也君子之徳也君子有翕受含之徳平居暇日使民自然有尊君亲上之心一旦有事孰不为吾用哉故容之畜之所以用之也或曰蔵至险于大顺伏师旅于民众井田之法也
　　初六师出以律否臧凶象曰师出以律失律凶也初师之始也故言出师之义及行师之道师出无名师行无制皆不以律也虽足以取胜犹凶道也故曰否臧凶言否则虽臧亦凶矣昔者太朴之既散强弱相持大者折絶天柱小者负固山谷上帝震怒下民请命于是黄帝受命顺杀气以作兵法文昌而命将佐命风后制为兵律其备物也天衡重列各四隅前后之衡各二队风居四维故有圆阵地轴单列各三队前后之衡各三队云居四角故有方阵天前后风合六十四是所谓正兵其制用也天地之前衡为虎翼风为蛇蟠而为围绕之义天地之后衡为风龙云为鸟翔而为突击之义是所谓竒兵此结阵之法也昧乎此则有失律之凶其视听之节二革二金则为天加一角音则为兼风而二革三金则专为风焉三革三金为地加一角音则为兼云而三革二金则专为云焉五革四金则为虎加一角音则为兼蛇而五革四金则专为蛇焉四革三金则为龙加一角音则为兼鸟而四革五金则专为鸟焉二角而全师东三角而全师南四角而全师西五角而全师北此所以一军师之耳其旗法则天阵而地阵黄风阵青而云阵白天之前衡上下赤天之后衡上下白地之前衡上黄下赤地之后衡上黄下青此所以一军师之目此金鼔旌旗之法也昧乎此则有失律之凶其在周兴则有太公六韬之法在汉则有黄石公三略之法在蜀则有武侯八阵之法若夫楚之乱次晋之争舟齐之辙乱吴之争舎皆无律之师也其能吉乎爻辞之言师出以律则不言吉而吉在其中言否臧凶不言失律而失律之义在其中夫子之以律失律之两辞则一吉一凶之辨判然明矣
　　九二在师中吉无咎王三锡命象曰在师中吉承天宠也王三锡命懐万邦也
　　一卦五隂而一阳则一阳为之主九二以阳在下为众隂所归将帅之象也五居君位乃其正应居下而专制其事唯在师则可然为将之道恃专则失为下之道不专则无成功之理故得中道乃吉于义无咎然臣之有善皆出于吾君之善王三锡命宠任之专故得其兵权而有克胜之吉九二所以得中而吉且无咎何哉想其可守而守可攻而攻动静而时中也士卒之从命者必赏无吝不恭命者必罚无赦赏罚而时中也首恶必殱也有嘉折首丑类当宥也获非其丑操纵而时中也是以有吉也决胜奏凯之相望其无咎也辱国丧师之无有然二之所以致此者是必时王倚任之专而然其一命曰好生恶杀实予本心兴师动众岂予得已蠢尔邦仇敢肆乱畧今予命汝总六师奉行天威以征有罪再命曰济济有众其左不攻于左唯不恭命右不攻于右唯不恭命御非其马之正唯不恭命汝尚钦予威令以整军旅三命曰义师之举本以救民非以长乱毋行不义毋杀不辜汝尚广宣王泽以吊黎民如是则将师有吉者王命之而吉也将兵而无咎者王命之而无咎也论至于此则知南仲虽有伐猃狁之功南仲必曰非臣之力也王命南仲也召伯虽有于理之功召伯必曰非臣之力也王命召伯也若夫齐威山戎之师晋文城濮之师若足矣而君子不许之以义战者以其无王命而擅兴不得为吉且无咎也程氏曰世儒有论鲁祀周公以天子之礼乐以为周公能为人臣不能为之功则可用人臣不得用之礼乐是不知人臣之道也居周公之位则为周公之事由是位而能为者皆所当为也周公乃尽臣职耳子道亦然孟子曰事亲若曾子可也未尝以曽子之孝为有余子之身所能为者皆所当为也岂曰过乎小象释在师中吉则曰承天宠释王三锡命则曰懐万邦在师中吉以成功本于天子宠命也王三锡命以其承君命固能成威之之功而吉且无咎也先儒谓王三锡命褒其成功然褒功之命见于上六九二则合专以宠任言之
　　六三师或舆尸凶象曰师或舆尸大无功也
　　三居下卦之上以隂居阳才弱志刚九二为帅师之主三以隂柔居二之上是舆尸之象舆尸众主也任将不专而众以主之则莫相节制岂能成功凶败宜矣甚矣兵权之不可不一也元戎受命董帅师徒百万之众望其旌麾听其辞指以为进退倘统制不出于一号令不出于一则左牵右制兵卒无统其取凶败必矣昔者知襄子帅韩魏之甲以攻赵而三家异谋智伯之首竟为赵氏之饮器苏秦合六国之纵以伐秦而六国异心叩关之师竟为秦人之俘虏乐毅下齐七十余城而参以骑刼则燕兵溃祖逖誓清中原而制之戴若思则河南失唐九节度之师不立主帅则虽李郭不免于败北皆师之以舆尸而凶也以是知才不足以一兵权职不足以专兵权凶也夫子释之以大无功是诚大无功矣文公曰才弱志刚而用兵必至舆尸而归也
　　六四师左次无咎象曰左次无咎未失常也
　　左次退舎也师之进以强勇也六四以柔居隂而下无应非能进而克敌者也度不能进而完师以退舎愈于覆败逺矣可以无咎若可进而退乃为咎也易之此义以示后世其仁深矣夫战阵无勇君子固以为非孝而虎冯河亦君子之所不取也师之六四圣人示以退舎者非谓欲人之偷安而不以死勤王事也以势而言则政刑脩国本强器械备兵律练然后可以摧强敌者若犹未也不若退舎之可以无过以义而言必奉天讨必吊黎民必禁乱然后可以敌王忾若犹未也邀功生事适以取辱不若退舎之可以无过赵盾之伐邾师乘八百势非不可制辞既顺则返斾亟退赵营平之讨先零声罪讨叛义非不可而坚壁以守罢骑留屯诸葛亮之渭上杂耕羊叔子之兵不掩袭禹之班师振旅文王之退脩文德皆左次之义也若夫春秋纪兵其书次也有嘉其次者有讥其次者嘉之者谓其有整兵进战之意讥之者谓其有缓师畏敌之意书公次于渭贬鲁庄公之不能救纪也纪侯有婚姻之好齐襄为不同天之仇义师亟举则恤难复仇礼也此时而次仇雠益肆是则咎之大者也书齐师次于聂北贬齐威之不能救邢也狄有猾夏之僭邢为诸侯之亲义师一兴则恤内御外礼也此时而次外夷益炽是则咎之大者也后世视左次无咎之义其可不察义理事势之所在乎小象以未失常释之正谓可进则进可退则退师之常也陆氏曰左次示不欲杀杨氏曰髙帝不至白登太宗不渡鸭緑悔于何有山曰兵凶器也先王以防礼处之故上将军居右则师以右为主师之常也退而左次本失常也知力不足退而左次故亦未为失常也又曰师一宿为舎再宿为信过信为次左次退舎而宿也
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　六五君位兴师之主故言出师任将之道蛮夷冦贼为生民之害便如良田有禽以害民苗禽害稼宜田猎以取之冦害民宜奉辞以讨之执言奉辞也明其罪以讨之所谓明其为贼敌乃可服以是兴师何咎之有六五柔于用人圣人又为之戒曰授将之道当以长子帅师指二也若以弟子众主之则所谓虽正亦凶也人君用师辞义不可以不正而大义当本于一心将权不可以不重而大权当运于一已亡秦之际豪杰羣起胜广起兵而问扶苏之死是仗义也梁籍起兵而立楚后以从民望亦仗义也田儋起兵先归反秦之曲于诸侯以建邦之胄谕豪杰吏民亦仗义也然皆随起随仆人望不孚不能止乱何也盖帝常性之说发于成汤则足信兆民发于奸雄则适以资笑其心与义二假义而行谁其信之此大义之不可不本于一心也周辙之东诸侯强大莒人之入向无骇之入极无王命而擅兴师之权卫师入郕鲁师伐邾无王命而擅专征之权卒之王室日卑征伐自诸侯出前乎平王不能诛其擅兴之罪后乎桓王又无以制其擅兴之僭春秋之世王纲不振太阿倒持岂正道邪此大权不可不总于一已也辞义正而出于方寸将权重而操于君上乃六五之吉也小象以中行释长子谓九二之刚以中道而行也以使不当释弟子者谓二与四之柔不当使之恐致凶败曰使之一字则其责在君上也
　　上六大君有命开国承家小人勿用象曰大君有命以正功也小人勿用必乱邦也
　　上师之终也功之成也当功成治定之时大君行赏报功功之大者则开国之命用之为诸侯而为屏为翰功之次者则有承家之命用之为卿大夫而为羽为翼然此二时也世变方济社稷方定岂可用小人以再召变故小人不可以有功而任用之此圣人之深虑逺戒也汉髙祖灭楚之后列侯定次固能报矣乃以陈豨为相国故有赵代之变晋武平吴之后封侯増邑固能报矣乃使骏珧窃国柄故有不终之玷此小人之患是可以兵革既定而不知戒乎昔者周武王胜殷之后列爵惟五分土惟三同姓自鲁而下凡几国异姓自齐而下凡几国报功之余天下亦定然当时箕子之陈范则曰正人既富方谷召公之陈戒则曰所寳惟贤惟恐武王之禄非正人也朱氏曰行师之际贪愚皆在所使未必皆君子及其成功行赏君子使之开国承家小人赏之以金帛可也但不可使之有人民社稷光武中兴臧宫马武之徒奉朝请而已得此道也然冦邓诸贤无尺寸之土亦过矣程氏曰小人易致骄盈况挟功乎汉之英彭所以亡也











　　周易衍义卷二
<经部,易类,周易衍义>
　　钦定四库全书
　　周易衍义卷三　　　　　　元　胡震　撰
　　【坤下坎上】
　　比吉原筮元永贞无咎不宁方来后夫凶彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　比吉道也人之相比自为吉道原再也如原蚕庙之原原筮谓详审而占决之元谓有君长之道永谓长久贞谓得正道上之比下必有此三者下之比上必求此三者则无咎也人之不能自保其安宁上既有刚明中正之君可以亲比正宜汲汲以求比若独立自恃求比之志不速而后则虽夫亦凶夫指上六也以圣人而比天下莫急于审其徳以天下而比圣人莫急于归其徳比之为义其建立万邦怀附诸侯而君臣之相亲其疆理土宇抚摩众庶而君民之相亲夫岂威武之所可服势位之所可御当反观内省推原占筮以审己徳必有元善之徳体仁长人可以无比之咎必有常永之徳立不易方可以无比之咎必有贞正之徳无偏无党可以无比之咎圣人之修徳如此而天下归徳犹或有贰心则是自弃于圣明之世而负固之罪将不免矣昔舜徳致四夷之来享而苗民犹逆命此苗民之所以凶也汤徳致氐羌之来享而葛伯犹违命此葛伯之所以凶也庶民从文王而密人犹拒命万国朝禹而防风独后能无凶乎或曰夫子言君子周而不比小人比而不周则周公而比私今比卦又唯恐上下之不比何也曰比之义有二以小人之私心而言比固不如君子之周以圣人之公心而言比是亦君子之周耳上以三徳而比下则容民有众皆天理之公也下以一心而比上则好徳尊王亦天理之公也是其为比即所以为周非世俗阿党之比也彖曰比辅也下顺从也九五以一阳为五隂之主能使羣下协辅而顺从之此卦象也原筮元永贞以刚中也以九五之刚健中正又能全此三徳以比天下也不宁方来上下应者民不能自保故戴君以求宁君不能独立故保民以为安上下五隂来比九五得比上之道也后夫凶其道穷者上六隂柔居比之极有后夫之象此失比上之道也此道贵先故也南轩曰阳为夫隂为妇隂柔之人岂可舍刚而独立文公曰后夫凶言九五既为众隂所归后面更添一个阳来则必凶縁此交已固彼来已晚故凶也古人如袁绍刘馥刘繇刘备之事可见两雄不并栖之义此卦其变火天大有其象水地相比坤为民为众有建万国亲诸侯之象其占有元永贞三徳可以无咎也
　　象曰地上有水比先王以建万国亲诸侯
　　地上有水非泽所钟散而相亲各有所比先王观象以建立万国所以比民也亲抚诸侯所以比天下也易之有比春秋之书王其义一也治莫先于亲比比莫大于封建圣人选建明徳褒表亲贤分之以土胙之以国使之各守其疆宇各抚其人民以脤膰之礼亲兄弟之国以庆贺之礼亲异姓之国朝宗觐遇防同而问视内外相比小大相维自上比下之道既尽自下比上之道亦不容外也建诸侯以比民而天子所亲者诸侯这便是他比天下之道
　　初六有孚比之无咎有孚盈缶终来有他吉象曰比之初六有他吉也
　　六比之始也相比之道以诚信为本比之始有此孚诚人自相亲乃无咎也孚之为字鸟覆子之义谓其怀之于中而无伪缶质素之器又能充其诚如缶盈实其中而不假外饰则终能来有他之吉夫上帝降生民秉彛而是诚均具于人心实理具足实用流行而是诚贯通乎人事人之与已同得天地之气以为形同得天地之理以为性吾心有此诚人心亦有此诚以诚比人则心心相应何有乎矫拂之情然有孚可以比人有孚而不克犹未为孚也其尽已之忠以实之信必如物之盈于缶中不假虚伪而无一毫之亏欠满腔恻隐填胸真实则不惟今日之已比者信之外之未比者亦将来比而吉矣自此义之不明世之人固有巧言令色以求悦于人者胁肩谄笑以求合于人者卒之父子相诈而其家倾君臣相诈而其国危朋友相诈而其交踈匿怨友人情踈貌亲而伤风败教甚矣其不明初六之义也昔张忠定公守蜀威惠及民民皆信服公曰只是一个信字白云曰诚信感人有必应之道终使六二自内与之同比于五虽非正应而比其道贤于求应矣他吉本非我有之吉因人而得之者小象曰有他吉也始能有孚则终致有他之吉
　　六二比之自内贞吉象曰比之自内不自失也
　　二五为正应以中正之道相比者也择才而用虽在乎上以身许国必由乎已自内谓由己也守已中正之道以待上之求乃得正而吉以臣比君当以正道六二之自内而比者非曰佩玉鸣珂垂绅搢笏之足以荣其身也非曰华屋雕轩赤带金舄之足以荣其居也非曰勲鼎彛功着竹帛之足以隆其名也其待聘而往怀仁义以事君真欲安国家而定社稷也待礼而出抱忠信以正君真欲正纲常而明教化也岂肯曲学以阿世枉道以从人哉伊尹武侯救天下之心非不切孔孟三月无君则皇皇然必待礼至而后出者此也小象曰不自失也盖正而为君子则循礼而公于天下此道之全也失正而为小人则纵欲而私于一已此道之偏也不自失则穷不失义逹不离道岂非君子之正吉乎白云曰比以五为主以二为应而主于内率天下而比王者其二乎二之比初非亲比也欲与之同比于五是不失己道之正初他吉二自内之辞可明其义横渠曰立爱自亲始人道之正故曰贞吉
　　六三比之匪人象曰比之匪人不亦伤乎
　　三不中不正而承乗皆隂履非其正比之必匪其人其伤可知况上六以无道而凶六三又与之相应而相比亦非其人也大扺君子所比以道徳相孚以仁义相接以正直相道以多闻相资学以明人伦忠以事君上乃比道之善也六三之比匪人必其反道败徳贼仁害义以奔竞相髙以便僻相亲以贪浊相诱斁伦而无行欺君而无忌此其汚下也小象谓不亦伤乎何所伤也本心之义理有所伤也一身之践履有所伤也交际之大道有所伤也吁所为如此亦可念也已可伤则悔吝不必言也嗟夫冉求一比季氏而圣徒攻乐正子一比子敖而古道乖雄一比王莽而大节防向使求比之际择其所从宁至是乎然则六三之过可改乎曰使其迁善改过以其比小人之心而比君子是以君子而已矣
　　六四外比之贞吉象曰外比于贤以从上也
　　比之九五阳刚中正贤也居尊位在上也六四以隂居隂得其正不内比于初絶其系应外比于五以正比贤以臣比君外比之所以吉也比有比君之位比有比君之道有其道而无其位则抱负之不伸事业之不遂君子不以为咎有其位而无其道则直谅不足以庇庶民君子深以为耻人臣之亲比明君践履相位秉钧当轴此其时也论道经邦爕理隂阳亦此时也谋谟天朝无邪尔思君徳未盛思以辅之纪纲未正思以正之野有遗贤思以招之朝有幸位思以退之生民未乂思以安之外夷未附思以来之教化未行刑罚未措则化以致之封建未立井田未复则审时以经之九门既开众正咸在都俞吁咈鱼水一堂相道既得天休至焉人心安焉兵刑措焉礼乐兴焉夫如是则得正道之吉而无负于比君之位也小象曰外比于贤以从上也所以明其上比九五之贤也四之正吉犹二之正吉二则居卦之中以应乎君故曰自内而比四居外卦之始故曰外比之然其所以得吉者二则柔顺中正四则以柔居柔皆得正道而吉也
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也五居君位处中得正而为五隂之主天下之所愿比也人君比天下之道当显明其比道天下自然来比来者抚之固不煦然求比于物若田之三驱禽之去者从而不追来者则取之此王道之大所以其民皥然而莫之为之也邑人不诫言至公不私无逺近亲踈之别邑者居邑易中所言邑皆同王者所都诸侯国中也诫期约也待物之一不期诫于居邑如是则吉也人君之比天下循理而公于天下则不求民而民必合纵欲而私于一已则虽求民而民心离比九五其显比者必其待物以诚无事网罗之术及人以恕无事笼络之志无党无偏王道荡荡无反无侧王道平平不违道干誉以诱民之来不严刑重法以防民之去来者安之不来者不强也顺者取之不顺者不责也由是天下之大皆不约而从邑人则尤其亲近者也不俟诏令不待告诫以农则愿耕于野以士则愿立于朝以商则愿藏于市以旅则愿出于涂斯真如子弟之亲父兄也此盖天下自然之理公道感应之效也小象谓位正中者阳刚居五中而且正故能以中正而显明比道也曰舍逆从顺失前禽也以来者为顺去者为逆吾于顺者取之逆者舍之故三驱而听前禽之失也曰上使中也释邑人不诫者在上之人以中正之道使之皆协于中故不诫而自比中正之徳即书所谓皇建其有极锡厥庶民则民皆防其有极归其有极也昔成汤克寛克仁彰信兆民可见其显比之意由其祝网之心验其非求乎下民之意自亳邑而得天下万邦则惟怀一徳公道之应固如此后世齐威之伯相结以盟已非显比之意而一郑逃归则伐之不听其往冝可以一人心矣而葵邱之一防叛者九国则邑人不诫之吉何在焉伯图之私又如此者昔马援鄙公孙述之被坚执防而怀光武之岸帻迎笑其亦显比之道欤山曰居得尊位其比宜显故制畿封国以为连属建牧立监以相纠绳因时问以通好庆贺以展亲所以比诸侯也域民之制至于属妇同井而居同巷相从任之以九职系之以九两所以比其民也此先王比天下之大经大法舍此而比茍道也
　　上六比之无首凶象曰比之无首无所终也
　　六居上比之终也首谓始也凡比之道其始善则其终善未有始不善而终善者上六隂柔居险之极其质柔而刚隂晦而防昩险陷而中深四隂皆从五而已独后焉见之不早从之不先下则絶于四隂之类上则絶于一阳之君凶而无终必矣荀息受不正之托而比奚齐至于身死无名失之于始也一失其始万事瓦解何有于终乎比之初六而曰终来有他吉是谓因始以要终比之上六而曰比之无首是谓因终以原始终始一致吾于此二爻见之小象谓无所终始不以道终复可保乎京口曰首者君之象也诸爻皆顺五而上六独逆之是不有其君也其凶可知杨氏曰君子之于时其从违岂一端而足光武兴而冯衍不至弃而不为愚髙祖兴而尧君素不从死而不为凶岂可尽以比之上六咎之哉








　　【干下巽上】
　　小畜亨密云不雨自我西郊彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也
　　干下巽上为小畜干健上进之物为巽所止畜风之为物自动而自行安能止干之进能止之者仅能巽顺以柔之尔故曰小畜又一卦上下五阳唯六四隂柔得位五刚説而应之説则见畜矣一柔畜五刚小畜大臣畜君也亦为小畜云者隂阳之气阳倡而隂和二气相交则相畜而成雨今云之畜聚虽密而不成雨者自西郊故也东北阳方西南隂方自隂先倡故阳不和而不能成雨自我四自谓也小畜之卦以卦才论则有可亨之理卦才则刚与柔兼全此道之所以通也卦名则刚为柔所畜此道之所以塞也何谓亨内卦为干干者健也健则不屈于人欲不掩于柔暗可亨者一也外卦为巽巽者顺也顺则不流于矫亢不咈乎人情可亨者二也以二五皆刚中刚则无偏无党中则无过无不及可亨者三也健而巽刚中而志行岂不亨欤何谓不亨以二体言干以刚健而居巽下巽以柔顺而居干上以柔止刚能畜而不能固也以全体言五刚主于四之一柔一柔遇夫卦之五刚一隂柔止五刚能畜而不能制也以二象论干为天而居下巽为风而居上风行天上有气无质能畜而不能久也此小畜之不能成大犹西郊之云不能成雨也天下之事隂阳之升降君臣之同道夫妇之相乘未有不亨者阳畜于隂君畜于臣夫乘于妇未有能亨小畜所以亨不亨其以此欤彖曰柔得位得中而上下应之曰小畜六四得位而上下应一隂之小畜五阳之大曰健而巽论二卦之徳也刚中而志行二五之体也此则以卦徳卦体而原其所以亨也曰尚往也谓气以上进不能降而成雨也曰施未行谓倡于隂方二气不和功施之不行也此则因卦名以象其所以不亨也杨氏曰公孙能止武帝西南夷之役而不能止其匈奴之师李勣能守黎阳之师而不能守立武后之问此小畜之臣也法孝直若在必能止伐吴之举魏征若在必能止征辽之行此大畜之臣也人臣非有大力量如山之力其能囘人君如天之威乎朱氏曰六四志在畜君以往为尚畜君者好君也不得于君其能畜乎自我西郊施未行也圣人言此示臣强之戒西溪曰卦辞言不雨畜未成也上九言既雨畜道成也彖言施未行未成畜也言尚往不以未成畜而止也此卦其变为雷地豫卦其象巽为风干为天以风畜天小畜之象互体兑为西西郊之象其占小亨而不能大亨也
　　象曰风行天上小畜君子以懿文徳
　　风行天上刚为柔所畜小者畜也君子观象以懿美其文徳以柔畜刚固不可亨由君子用之未尝不可亨舜之诞敷文徳以柔而畜苗民之刚暴也文王之退修文教以柔而畜崇国之刚狠也宣王之矢其文徳以柔而畜淮夷之刚亢也以吾之柔善止彼之刚恶是即小畜之卦名而善推所谓以弱制强柔制刚何不可之有故曰君子以懿文徳君子欲止其君之不善而顾在我之徳未能无不善是以不善止不善安能格君心之非其要在于懿文徳焉
　　初九复自道何其咎吉象曰复自道其义吉也
　　此爻明阳刚不受畜于隂柔之义小畜之卦一隂畜羣阳之时初九阳爻干体阳在上之物又刚健之才志于上进独于六四为应是失道也宜乎有咎然以九居初阳刚得正刚则明初九之失道未逺六四之畜势未成尚可反而复于道复曰自道见道也者吾心之所自有本自浩然本自刚大反而求之自守其正不汚于便嬖不辱于侧媚不入于邪党则正道可亨行义彰而操履正事业成而悔尤无不特无咎又且吉也小象曰复自道其义吉也言由其道而复其义自吉而无咎也夫小畜之卦无与于复爻辞不言畜而言复何也以隂畜阳便有以隂剥阳之意隂虽剥阳而阳必复之理也昔者臯夔不见畜于四凶周公不见畜于管蔡其知进复之必以正道也欤
　　九二牵复吉象曰牵复在中亦不自失也
　　同道并进小人所不能止也盖君子之胜小人于同类并进见之茍以独立之刚而欲胜用事之柔则势之易屈吾道其孤矣九二以刚中之才与初九之正同欲上进牵连而复则聫歩王庭皆戴仁抱义之端人结绶天朝皆学文脩行之正士众正路开羣枉门杜六四隂柔之小人不能相畜其志得行动罔不吉小象曰牵复在中亦不自失也谓牵复而同以中道正君徳则上不负天子而不自失同以中道尽臣职则下不负所学而不自失此又推原九二所以牵复之理也不然植私党结朋比不循大中之矩则又何贵于牵复哉舜之举十六相傅説之旁招俊乂周公之蔼蔼王多吉士皆牵复之义也程氏曰二以阳居下体之中五以阳居上体之中皆以阳刚居中为六四隂爻所畜俱欲上复同患相忧二五同志故相牵连而复二阳并进隂不能胜则遂其复矣故吉也
</div>
    <div class="pagination">
<a href="周易衍义_page2.html">上一页</a><a href="周易衍义.html">1</a><a href="周易衍义_page2.html">2</a><span class="current-page">3</span><a href="周易衍义_page4.html">4</a><a href="周易衍义_page5.html">5</a><a href="周易衍义_page6.html">6</a><a href="周易衍义_page7.html">7</a><a href="周易衍义_page8.html">8</a><span>...</span><a href="周易衍义_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
