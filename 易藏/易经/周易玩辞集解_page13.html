<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 13 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 13 页/共 21 页</h1>
    <div class="content">　　【李隆山云坎者天一之水见于诸卦者皆下流之失在卦而得水之真性者井也愚按坎干水也一阳升而为坎巽木下入而坎水上升故为井象以盈缩验之嵗值旱干溪涧有时涸而井泉不竭以寒暑验之冬月严凝江河有时冰而井泉独温所谓坎之真性中一阳是也】
　　【改邑不改井以及卦彖之义程朱之注详矣愚又按占者立邑必相水泉之所在邑由人建故可改泉由地脉故不可改此句言井之体汲之而不竭故无丧不汲而不盈故无得此言井之徳在困则坎来而下在井则坎来而上有往来之象井井者取给不穷也此言井之用上三句以井言汔至以下三句以汲井者言井以上出为功所以出水者瓶也中爻离瓶象在离曰缶在井曰瓶曰瓮皆取中空之义繘者引瓶之绠也巽为绳繘之象汔者几也羸者弱也谓汲水者几至井口而引瓶之绠弱致壊其瓶也张待轩云卦体中初无羸瓶之象文王系辞至此惕然动此虑盖一瓶之成壊何足言凶恐其垂成而败不得收井养之功也即功亏一篑之义愚又按吴氏易纂言云此申言来而在下之井二三之水实在汲水之瓶而下是偶画犹瓶底伤毁而水下漏云云据此则卦体中固有羸瓶之象圣人之辞非虚设也愚又按朱子言卦变者凡十九而井不与焉若以卦彖改邑不改井及彖传往来之义推之下体本干上体本坤初与五刚柔互易而为井刚往居五柔来居初独非卦变乎窃取吴艸庐之言以补之云卦自泰而变上体之坤为邑泰初易五坤地之中画降初而坤邑变成坎水此邑之改也泰五易初而初二三四肖坎之水在下为井象二三之阳画井水也而二画不改易此井之不改也以往来言之初上往五而成坎体井水之至上者也五下来初而初二三四亦肖坎体井水之在下者也刚往而成上之井柔来而成下之井故曰往来井井】
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也【本义谓以巽木入乎坎之下而出其水则巽乎水水字似当作木与大象木上有水义同盖木徳养人功兼水火在井为汲引之用在鼎为烹饪之用多于巽象得之愚按占人汲者皆用瓶以木器汲水始于汉初丁寛今南方多用之而北方仍用瓦器卦辞分明说瓶非木也彖传只应作巽乎水巽者入也入乎水而上水乃汲水之象木上有水则以卦象言彖传大象不必尽同各有取尔也井之出水以养为义井养而不穷句包括无丧无得往来井井二句在内惟其养而不穷所以井无得丧往来皆取给也在困为兑在井为巽则改邑矣而二五两爻皆以刚仍居上下卦之中则不改井也井之所以有功于人者以用汲也水在井而未繘是以未有功既汲而瓶羸由于繘弱是以凶咎不在瓶亦不在井也】
　　象曰木上有水井君子以劳民劝相【劳相皆去声】
　　【朱子云凡草木之生泽润皆上行直到木末黄氏日抄从之蔡虚斋亦云木之枝叶花实毎朝有垂露如珠者是水气随阳气而上也井之上水似之愚按木上有水乃以木转辘轳悬瓶入井汲而上水之象当依程传木承水而上之作解冯文所曰木以徳言非以器言也造化以五徳用事而水为之纪木为之行故水木之用相通当闭藏之时则木气入于水而井为温及发生之时则木气出于水而井为溢木气之出入惟井可见而坎之为卦又自巽成故曰木上有水井此解尢为明析劳民劝相程传云法井之用与施黄氏日杪谓于木上有水之义无相关愚按井以养人为义井田之制实本于此古井字于中空处加一○盖于八家公田中穴地取水所谓乡田同井也劳民劝相乃田官劝农之事曲礼舂不相注云相送杵声杂卦所谓井通其遂人沟洫浍川之法乎甫田大田诸什其劳民劝相之辞乎窃因本义君以养民使民相养二语而究言之】
　　初六井泥不食旧井无禽象曰井泥不食下也旧井无禽时舍也【舍与舍同】
　　【程传谓初无应援无上水之象是已愚又谓初居井底泥之象与九五寒泉相反井以阳刚为泉隂柔在下纵使有水亦非清品况泥之秽浊而可食乎凡言食者兑口多在上今巽口在下乃不食之象旧井与井甃相应井以甃而新不甃之井泥在井底上无汲水之人润不及物禽鸟亦不至矣坎在外卦无禽之象朱罍庵曰汉书张让传作渴乌以转水井上之禽或类此又是一解时舍本义为时所弃是已愚又按上古有改火之制又有易水之制管子曰鑚燧改火抒井易水淮南子云八方风至浚井取新泉取新则舍旧可知苏紫溪曰人心物欲之汚其井中之泥乎不能强为善而惟安于旧染不惟人所共弃且物类之不若矣】
　　九二井谷射鲋瓮敝漏象曰井谷射鲋无与也【瓮说文作杨诚斋曰谷之水以注而下为功井之水以汲而上为功注而下者其功及鱼鼈汲而上者其功及百姓谷下注瓮漏亦下注皆不上出之义愚人谓井有井之地在谷则非其所矣以井言泽居岩谷为旁流之水下比初六鲋鱼隂物射鲋之象以汲井言上有九五而不相应如敝瓮不能以上行而反漏于下之象鲋与漏皆指初爻无与与困四有与相反井二即困五井三即困四困四曰有与井二曰无与何也朱罍庵曰困贵同徳相助故四比于五为有与井须二气相济故二比于三为无与上六以隂乗阳则水自上出初六以隂承阳则水由下漏愚按象词合下爻观之同是感慨之意凡汲水者视其器荐贤者视其人敝瓮安能施汲引之力此汲者之过于井何尤夫子所以致叹于无与也乃惜之之辞又按尔雅鳜小鱼注云似鲋子而黒仪礼鱼用鲋十有五而爼注云此鱼好旅行以相附谓之鲋即今之鲫鱼也程传以鲋为虾蟇沙随程氏谓当作蚹与尔雅仪礼注不同】
　　九三井防【句】不食为我心恻可用汲王明并受其福象曰井防不食行恻也求王明受福也
　　【程传云有才未得用如井洁不见食既以不得食为恻岂免有求故求王明以受福本义云井防不食而使人心恻王明则汲井以及物而并受其福也愚窃合两夫子之解而详释之防者浚井而去泥也不食与初爻相应我者九三也恻者心伤也用汲本是取水今借为汲引之义王指九五中爻自三至五互离王明之象九三以阳居阳在内卦之上初以泥故不食三则防矣可食矣而亦不食无用汲之人也不防三之心恻然旁人皆为我心恻也行谓行道之人对我字说恻者恻此水可用汲而无人汲也三本与上正应而上隂柔力不能汲可用汲者其惟王明乎九五阳刚中正有汲引之力者也如其汲而用之则天下并受其福矣可用汲以下皆设为行恻之词有惜其不食而期其不终于不食之意屈原有言曰王之不明岂足福哉夫子他日所以有明王不兴天下孰能宗予之叹求王明而受福安所得王明乎言外有无限感慨杨诚斋曰微明扬之帝尧则大舜雷泽之渔父微明哲之高宗则傅说岩野之胥靡张彦陵曰三可用而不见用三自遭际之穷耳于行道之人何与而为之恻耶此天下人心之公也求字亦作旁人为三求乃是期望之意此解更深一层】
　　六四井甃无咎象曰井甃无咎修井也
　　【程朱皆谓六四以柔居大臣之位才弱不能济物故取修井为象黄氏日抄云此在有井谷之处故因勉以井甃无咎愚窃按四与初无应柔得正而比于五初之旧井四从而甃之三在内卦防井以致其洁四在外卦甃井以御其汚已入坎体不甃则洁者易汚但以柔居柔不能改邑而能修井五之井冽甃者与有功焉故无咎胡云峯曰不防则汚者不洁不甃则洁者易汚此内外交修之道】
　　九五井冽寒泉食象曰寒泉之食中正也
　　【易读曰冽与防异有汚不停曰防不澄自清曰冽愚按冽即小雅氿泉之义清寒者水之本性遇物然后浊而温井泥已防旧井已修井道全矣所谓井养者正指此爻故曰寒泉食重在食字胡云峯曰井以寒冽为贵泉以得食为功三可食矣而不如五之食五在上三犹在下也然则防与冽性也食与不食命也吕仲木曰惟中正则四方皆被其泽诗云泉之竭矣不云自中此徳之不中正者也扬子中流之水称中泠故当为天下第一泉】
　　上六井收勿幕有孚元吉象曰元吉在上大成也【易纂言幕当作羃】
　　【自古注以及程朱诸家皆以上六处井之极水已出井故曰井收收者汲取也收者汲瓶之出幕者覆蔽之义偶画两开在上勿幕之象王介甫以井口之臼为收读去声训作收口之义即井栏也又是一解愚窃谓九五阳刚中正井养之徳已具上六柔得位故井养之功则自上收之寒泉所以得食由坎口之勿幕也与五同为巽体上以柔济刚故曰有孚井道自下而上天下共享其功故曰元吉小象申之以大成即彖传井养不穷之义胡云峯曰小象始末揭上下二字见井之用在上不在下邵国寳曰井至于防修已之极也井道之小成也井至于收及物之极也井道之大成也】
　　【朱罍庵曰一瓶之羸致败于垂成一幕之去收功于元吉上有仁心仁政而或被其泽或不被其泽只争万分之一不可以不慎也】
　　【愚又按卦体三隂爻为井三阳爻为泉初为眢井尼水故为时所弃二有水而旁出清浊未分也三则防而使之清四从旧井而加甃焉向之不食者至五而寒泉食矣然非井口上水何以收养人之功六爻自下而上不论有应无应有一爻好似一爻之象系传所云井居其所而迁义不外乎此人之迁善日进而日上亦犹是也】










　　周易玩辞集解卷六
　　钦定四库全书
　　周易玩辞集解卷七
　　翰林院编修查慎行撰
　　【离下兑上】
　　革已日乃孚元亨利贞悔亡【己音几】
　　【説文革兽皮治去其毛革更之杂卦传云革去故也主变法説有改革变革二义改者当革之时详加斟酌变者已革之后耳目一新已日程朱多作终日解惟朱汉上云十日至庚而更革也自庚至已十日浃矣已者浃日也今从之文王于蛊言甲于革言已皆用十干之名此借已字以证孚字土主信彖传所以云革而信之戊为艮土已为坤土不言戊言己者离兑皆隂卦故以隂土言张慎甫曰卦位自离而坤而兑离为夏兑为秋而坤居其中火大燥金大肃使其中非坤土上以蕴火之燥下以温金之肃则金为火所克不成造化矣此已日之确证乃孚者难辞也盖革之事重大变旧为新朝夕间欲人之共信岂能速效故革即日不孚必浃日乃孚即丰初爻虽旬元咎旬字之义犹云经旬乃孚也当革之初人未必遽信悔在所不免既周旬日必可通行无碍而又得其正其悔乃可亡先儒多以为日离象故以日入泽为已日则是朝不孚而夕孚似乎太速非乃孚语气全卦总以孚为主苏君禹曰已日不求速也盘庚之告殷民示以祖父引以迪简汲汲乎以言柔之至于保厘既成天下不知其变若商君荆公之革轻变速祸只是信未孚于民耳】
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　【睽革皆二女同居睽离上兑下中少犹不失序未嫁之姊妹也彼此不同行而已革兑上离下已嫁之妯娌也少女反居中女之上水在上固可以克火火在下亦可以克水遂成同居不相得之象先儒皆云然愚又谓睽之义在分革之义在合分则相违合故相息坎为流水火所不能克泽为止水火炎上势能息之虽云相息卦体乃离革兑也夫水之胜火其常也火之胜水其变也革之道取变不取常常则为水火既济不相息矣本义谓有灭息生息二义黄氏日抄云水火不能相生当为息灭之息愚又窃谓坎水离火乃男女之道其质根隂根阳故相生离火中女也兑金少女也火能革金惟胜者能灭不胜者耳恐无相生之理张彦陵云兑为正秋全是金体为火所胜而金又为水之母水又足以胜火相克之中复寓相生之理特为本义作解耳】
　　【革在我孚在人必我先有以取信于人而后人信于我所谓已日乃孚革而信之也卦徳内文明而外和悦文明则酌义理而非妄革和悦则顺时势而非强革所由大亨以正而革无不当也当字即贞字之义悔亡以下四句举天地以尽造化举汤武以尽人事见得时之所趋不得不与人更始革非圣人意也时也天地革而四时成革春而夏革秋而冬一嵗之事也汤武革命天未顺未可以革人未应未可以革易代之事也时之既极不变则穷汤武之变革即天地之变革三才一体人情事变一体革之时岂不大哉髙存之曰天地之四时差一日不得汤武之革命早一日不得愚又按彖传独言汤武不言尧舜者揖让所以继治世其道同征诛所以继乱世其道异也】
　　象曰泽中有火革君子以治厯明时
　　【胡云峯曰泽中有火如海尾闾名为焦釡之谷水入其中焦干无余此革之正义吴草庐亦云然愚按大象不曰泽在火上而曰泽中有火火岂泽中所当有乃必革之象天地之化去者故而来者新君子之治厯所以明时明者明其去来消长之变也洪容斋曰自干至革其卦凡四十有九大衍之用也分而象两天地革矣揲之以四四时成矣是以至革始云治厯朱罍庵曰一嵗有一嵗之消长嵗差有多寡而嵗为之进退矣一月有一月之消长月离有迟疾而月朔为之损益矣一日有一日之消长日躔有盈缩而晷刻为之饶乏矣此则治厯之通乎易道者后世以日法闰余强合象数何其固哉俞玉润曰水火相息乃成四时时运之革中有数存厯所以步其数也杨敬仲曰天道不可穷尽故治厯者当数变以求合】
　　初九巩用黄牛之革象曰巩用黄牛不可以有为也【先儒谓牛革亦主变革言非谓皮也又以初与四无应作不当事任解愚按离卦彖言牝牛第二爻言黄离此合而取黄牛之象周礼考工注未练治曰皮已练治曰革革字只当作皮字解取象也与遯二爻同彼云执执持之义属人此云巩巩固之义属已卦以革名爻辞即借牛革以示象初位在下法犹未敝时尚可待用者用坚忍之道以自守也夫子恐其以刚居刚急于求革故申之曰不可有为为乃改革之义谓初本有能革之才但时未至而不可耳潘雪松曰巩者以外束内之义黄牛乃离中一隂当指六二初与二比宜用二之中顺以为革而不可自用其刚于义亦通】
　　六二已日乃革之征吉无咎象曰已日革之行有嘉也【本义谓犹未可遽变愚窃按二为成卦主爻柔顺中正丄与五应文明以悦革道归焉所谓大亨以正者故既曰吉又曰无咎以终悔亡之意卦彖乃孚缓计也爻辞革之决词也居离体之中惟明乃断革之谋二实主之已日乃孚者革而信之正可革之时矣所以爻曰征吉无咎象曰行有嘉劝二往从五以成革之功也凡言嘉者皆二五相应随遯与本卦同】
　　九三征凶贞厉革言三就有孚象曰革言三就又何之矣
　　【朱子有云三就言三翻结褁成就却不是三人来説愚窃按三与二同是离明之体与兑上之口为正应亦有识有谋者也而征凶与征吉相反何也二以柔中正应五刚中正时不可失故征吉三当上下之际正而不中时未可行故征凶为三之计惟守正道而懐危惧不敢躁动而人自来就我诸葛武侯躬耕南阳先主三顾草庐是其象矣盖时至此不得不革正要斟酌商量革言者欲有谋焉则就之也似当指四三与四比四来就商于三至再至三革之谋审矣彼此有不孚者乎两爻同徳相孚三议革而后孚四既孚而后革将革而谋谓之言革而行之谓之命两爻合看四之改命未必非用三之革言也象曰又何之矣谓人方来就商于我我又何必征而取凶耶】
　　九四悔亡有孚改命吉象曰改命之吉信志也
　　【离交兑水火之际九居四刚柔相际以能革之人处当革之时又近君而受革之重任从龙之佐也卦辞之悔亡于事后爻辞之悔亡于事先三阳同徳四聨上下之交者也下孚于三则共事之情洽上孚于五则授任之意専下不骇而上不疑卦彖所谓乃孚而悔亡者皆于四观其成矣故合前后三爻皆日有孚本义谓又必有孚然后革乃可获吉似多一转愚窃按有孚当据现成説改命者易世受命之谓本九五之事也而系于九四者阿衡致主王道师尚父鹰扬肆伐此爻足以当之象曰信志谓四为上下所孚不独信之于事直信其心矣】
　　九五大人虎变未占有孚象曰大人虎变其文炳也【五为改命之主以阳刚中正之徳下应离明为顺天应人之举扫除旧俗气象一新以下四爻皆言革臣下之谋也变则大人之象干之飞曰龙革之变曰虎先儒云尧舜之揖逊天下惟徳之见故曰龙汤武之征伐则有威存焉故曰虎愚窃谓世运有因革唐虞之时道在因汤武之时道在革为龙为虎易地皆然观干九四文言曰乾道乃革龙亦有革之时矣凡卦爻之辞皆以占事他卦未尝明言独于此爻发之曰未占有孚非谓占可不用谓占已在未革之先孚又在未占之先不必谋及卜筮而早有孚于人如三四皆有孚是已三四之有孚占诸人也五之未占有孚信诸已也本爻又与二应离之文明由内而达外其文炳犹曰焕乎其有文章】
　　上六君子豹变小人革面征凶居贞吉象曰君子豹变其文蔚也小人革面顺以从君也
　　【陆续曰兑之阳爻称虎阴爻称豹从其类也愚按虎文曰炳天下文明之象豹文曰蔚一身威仪之象班孟坚所谓云起龙骧化为侯王时也革道既成君臣刚柔相际戢干戈而兴礼乐弃其旧而新是图奉行者自君子始小人狃于故常岂旡外遵时王之制而中以为未便者故君子于小人亦苐革其面而不必责其心也征凶前辈类作戒其轻动解愚又按爻辞似从小人直説下征者往也即天下之父归之其子焉往之义革道已成其有不遵王路者则为梗化之顽民故戒在征则凶而劝其顺以从君居则贞吉凶吉二义皆为小人设而王者容民畜众之大度在其中矣】
　　【杨诚齐曰观六爻之辞知圣人之惧革也初戒革之早二戒革之専三戒革之躁四戒革之疑上戒革之过惟五不待占而决是以善谋人国者与其轻变以速祸宁安静而无功】
　　【陆君启曰天下患莫患于因循既久而不为振刷之谋圣人以蛊干天下之弊祸莫祸于瑕衅已萌而犹为调停之説圣人以革扫天下之凶然而一规一随庸人足以谐时三甲三庚圣人不免骇世故革莫重于孚所以消惧免骇以行其志者也】
　　【巽下离上】
　　鼎元吉亨
　　【程传鼎之为用所以革物变腥为熟易坚为柔水火不可同处也能使相合而不害可以养人愚按古鼎有二诗鼐鼎及鼒仪礼举鼎陈鼎烹饪之小器也禹铸九鼎以象九州成王定鼎于郏鄏国家之重器也卦取烹饪之用周礼烹人掌共鼎镬以给水火之齐镬乃煮牲体之器既熟乃升于鼎而调和之是已革以离火铸兑金而鼎出焉既成鼎体又以水火为鼎之用在人事则革命之后创立新制以养天下万世之业在乎始创横渠所谓正始而取新故元吉即春秋重元之意卦辞自乾坤而外言元亨者三大有与蛊与鼎皆有更始之义用元始之道建万世之基故元吉而亨程传朱注因彖传无吉字皆以为衍文愚按卦彖所有而传不必尽举者如坤卦辞有主利二字彖传则无屯卦辞云元亨利贞彖传止云大亨贞萃卦辞云萃亨彖传止云萃聚也渐卦辞云利贞涣卦辞云利贞彖传皆无利贞字样此吉字似不当衍】
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨【上三亨字音义与烹同末如字】
　　【伏羲制字先象形鼎之名盖取鼎象程子云鼎之为器法卦之象有象而后有器卦复用器为义今按卦画初阴在下足象中三阳腹象五两阴对峙耳象上一阳横亘象爻位一一不紊象者鼎之体亨饪者鼎之用井与鼎皆有养人之功井言巽乎水鼎言以木巽火巽字只作人字解以木巽火缓急适宜始得调和之味烹煮也饪熟也享帝养贤皆礼之大者独于养贤曰大亨即天地之牛角茧栗宾客之牛角尺之义享帝之礼尚简养贤之礼贵丰也巽而耳目聪明句别从人身发卦徳离为日目明之象兼言耳聪者坎离飞伏互相取也聪明从巽来非作聪明可知万以忠曰聪明人所自有不巽便心髙气粗自为蔽塞木本是助火者一巽便成妙用今聪明人加以意气是以薪助火矣愚按柔进而上行二句与革卦反对之象革下卦二爻之柔进而上行为鼎之六五得中而下应九二之刚义木了然本义以卦变言谓自巽来阴进居五而下应九二则四五两爻同在上卦似不得云上行】
　　象曰木上有火鼎君子以正位凝命
　　【大象与卦彖之鼎名同而器异卦彖取烹饪之用故曰以木巽火此取国家之重器故曰木上有火乃铸鼎之象郑东乡谓革似风炉朱子称其解得好愚又谓两卦反对革是鼓铸之时尚未成鼎至此则金从革而成重器矣程传谓取其端正安重之象是已苏氏易传曰革以改命鼎以凝之程传以命为命令之命本义云凝犹至道不凝之凝所谓协于上下以承天休者也黄氏日抄亦从朱】
　　初六鼎颠趾利出否得妾以其子无咎象曰鼎颠趾未悖也利出否以从贵也【否音丕】
　　【程传曰六鼎在下趾之象也上应于四趾而向上颠之象也倾出败恶以致洁取新则可张元岵曰礼祭先夕溉鼎涤濯当革之后鼎之初正洗濯之时隂柔不能负重有颠倒之象而因可出否则未为悖也从贵取新之意此因杂卦传而云然愚窃谓爻辞当作两层看下二句申明上二句意乃象中之象阳实阴虚初柔在下鼎之未有实者倒而涤之足反居上口反居下似乎悖矣以其利于出鼎中之秽浊故未害为悖否出则鼎可实因贱以致贵犹妾本贱得妾以其子母从子贵也合小象看下句似是比拟之义中爻互兑有得妾之象本义所云因颠而出否则为利得妾而因得子亦犹是也若以应四为从贵取新四且折足覆餗何新之可取乎】
　　九二鼎有实我仇有疾不我能即吉象曰鼎有实慎所之也我仇有疾终无尤也
　　【胡云峯曰鼎与井相似井初为泥二为泉而二视初为鲋鼎初为否二为实而二视初为疾愚按二刚中鼎之有实者也仇匹也指初阳与阴比故曰我仇疾即鼎中之否初已出否可以实物于鼎矣何疾能即我乎我若无实则否能即我矣两我字明二自为主也不曰使之不我即而彼自不能即我所谓不恶而严象曰慎所之者必俟否出而后纳实慎之于始所以终无尤只是不能凂我之意一説二与五正应仇当指五疾当指四五方任四而不知其有折足之疾二自逺于下彼虽覆餗不能相及故曰不我能即吉爻义或然但与象辞难合】
　　九三鼎耳革其行塞雉膏不食方雨亏悔终吉象曰鼎耳革失其义也
　　【三居下卦之上巽体将变离矣革之位也先儒多以鼎耳指六五或云古鼎耳有在腹旁者有在口上者三乃腹旁之耳愚按汉书五行志鼎三足三公象而以耳行凡物之行以足鼎则须用贯耳乃可举之以行三过刚不中偪近离火木火迅烈鼎中沸腾腹旁之耳亦变热而不可举故为耳革之象与上无应故行塞离为雉膏者腴也雉膏即鼎中之实三虽承上卦文明之腴而不得食由于火烈烹饪失宜也夫火烈则当济之以水水火调和庶几得宜此爻变坎则内外皆成两象方者将也亏者少也方两者冀望之词故不曰亡悔而曰亏悔不曰吉而曰终吉小象推原耳革之故曰失其义义者宜也三过刚不中所以失宜】
　　九四鼎折足覆公餗其形渥凶象曰覆公餗信如何也【覆餗之义系传言之详矣今从卦体推之四以阳居阴才刚而位柔离中一阴为耳巽初阴在下为足中爻互兑为毁折折足之象初未有鼎实故颠趾以出否四已承鼎实故折足则覆餗三实而液于内象士人文徳之腴故曰雉膏四珍而列于外象王家大烹之养故曰公餗形渥乃覆公餗之象谓鼎旁汁沈淋漓也程传解形渥谓赧汗谓大臣任用匪人至于覆败可羞愧之甚也程沙随以渥为厚渍谓公餗所以养贤九四既覆养贤之餗而膏润于己者独厚所以凶于义亦通小象申之以信如何胡云峯曰言失信也殊难理防愚按四比五大臣而为君所信任者今乃至于覆餗不知其向来取信于君者如何似诘责语又似嘲笑语不言凶而凶可知本义以形渥作刑剭谓重刑也似可商】
　　六五鼎黄耳金利贞象曰鼎黄耳中以为实也【张彦陵曰金本义两存其説窃谓所举鼎者也必在耳上方可贯耳主上九説为胜愚窃按五当鼎耳之位中一画禀坤之中徳黄耳象説文作阙以木横贯鼎耳也仪礼作扃士昏礼设扃鼏郑康成注今文为扃字陆徳明释文扃所以扛鼎此爻变干金之象耳在鼎上受以举鼎者六五也在鼎外贯耳以举鼎者上九也鼎非无以为举耳非虚无以为受二物不相离故于五并言之贯以行必正乃无倾覆故利于贞易之道阳实阴虚二之鼎有实以刚中也五柔中曰实者二五正应彖传所云柔得中而应乎刚五盖以二之实为实者乎或云耳非卢无以受耳虚而实之实耳之虚中受之也亦是一解】
　　上九鼎玉大吉无不利象曰玉在上刚柔节也【上之正位为故不复言耳一也五取金上取玉中爻未变同此干体也金以言其坚玉以言其润上九以阳居隂刚而能温之象鼎之为器承鼎在足实鼎在腹行鼎在耳举鼎在至于上厥功成矣功成可以养人亦犹井之元吉大成故大吉无不利归震川曰大烹以养圣贤天子当以圣贤置三公之位上爻是已卓去病曰两总是一爻以六五言则爻阴而位阳以上九言则爻阳而位阴合两爻言则六五为阴上九为阳俱刚柔节之妙理愚又按风在火上为家人火在风上为鼎家人第三爻即鼎之上爻彼以刚居刚故曰失家节此以刚居柔故曰刚柔节】
　　【胡仲虎曰鼎与井相似井以阳刚为泉鼎以阳刚为实愚又按火泽为睽反对则风火家人泽火为革反对则火风鼎皆以离为上下而兑巽迭处焉离火入泽则熄入木则熖】
　　【像象曰噬五得黄金鼎五黄耳金此金原胎于震巽二木中又皆从火中锻就彖易圣人以明罚勅法正位凝命为教异流窃之名为九转金液还丹以离为九以九为金为火金火色皆赤为丹图书七九互易故又假图书名为还丹遂使四圣之教夷为耼喜钟吕之术】
　　【震下震上】
　　震亨震来虩虩笑言哑哑震惊百里不丧匕鬯【丧去声程传谓阳生于下而上进有亨之义虩虩顾虑不安之貌哑哑言笑和适之貌雷声所及人无不惧而自失惟宗庙执匕鬯者则不至于丧失惟诚敬而已愚窃按卦本坤体分干初画而为震一阳动于二阴之下雷初出地流动畅逹无有不亨震又自干来故曰震来雷之来也其势奋迅嘘吸风云动摇山岳若有鬼神异物往来矆睒于其间者虩虩之象此句释震字曽不移时而敛怒收威天地为之改色草木欣然向荣初之虩虩者后成笑言哑哑之象此句释亨字虩本蝇虎之名其捕蝇周环壁间数数惊顾故取此象而重言之虩虩哑哑二句只就震象説下二句方説到人事明于震亨之义则当震惊时得宁定之精神乃能守而无失如其不然以俄顷而丧生平者多矣百里极雷声所至而言震为长子故言匕鬯杨诚斋云震能惊百里而不能失匕鬯于主祭者之手盖一敬之外无余念一鬯之外无他物也愚又按诗疏匕所以载鼎月而升于俎以赤心木为之鬯以秬黍酒加郁金以灌地降神皆祭礼也长子主器匕牲荐鬯之外余皆有司职事矣】
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　【先儒多以彖传为处震之道是已愚又按卦彖言虩虩惊动之象传申之以恐致福彖言哑哑安详之象传中之以后有则彖言不丧匕鬯镇定之象传申之以守宗庙社稷皆从人事发彖中未尽之意人情闻震雷未有不恐者因恐以致福福非外至也虩虩之后继以哑哑非侈然自放之谓不过循其常则而已言笑自如便是莫大之福匕鬯不丧便是笑言之则惊以震言惧以人言所惊者逺而所惧者迩震在彼惧在此也出可以守宗庙社稷注疏谓君出则长子居守程传依之临川邹氏及黄氏日抄皆主此解本义则谓继世而主祭愚按朱子之説与説卦帝出乎震之义合震主出不主入故曰出可以守宗庙社稷当依本义为正】
　　【晁氏读书志云彖传内脱不丧匕鬯四字程传亦云然愚窃按先儒郑孩如云可为祭主是解不丧匕鬯之义而藏其辞原无脱讹也】
　　象曰洊雷震君子以恐惧修省
　　【洊雷震与水洊至义同重也再也前雷方至后雷洊至莫不震叠天之威也恐惧从卦辞惊字来凡人悔心之萌多自恐惧中出故云震无咎者存乎悔雷所以启人心之悔者也因震惊而生恐惧因恐惧而加修省到得工夫纯熟自然不逺复无只悔所谓渊黙而雷声不待征色发声而喻矣顔子不贰过之基在此恐惧是敬天之心修省是回天之事丘行可曰君子于恐惧之后必以修省继之者所以尽敬畏之实也徒恐惧而不修省则变至而忧变已而休犹之无惧耳恐惧者忧其变之来初震象修省者思其变之弭洊震象】
　　初九震来虩虩后笑言哑哑吉象曰震来虩虩恐致福也笑言哑哑后有则也
　　【震之用在下重震之初又最下者为卦之主爻周公爻辞即用文王卦辞小象又与彖传同所以别于九四之震三百八十四爻所独也郑申甫曰震之所以贵于六子者以其担当气力能为诸子之先锋故在家为家督居则监国出则抚军一于震惧何以承干主器哉故震者动之谓非惧之谓也知惧之为动则知初之所为虩虩以动而为惧非四之所为遂泥也愚按虩虩之象原为震之初来而设笑言哑哑则复其故常矣故周公于初爻但加后吉两字以见震之为震只是这个道理夫子分观其象而玩其辞知爻之置哑哑于后而云吉者仍是致福有则之理无容更赞一辞也黄元公曰震一阳动二阴之下艮一阳止二阴之上动以初为贵故震之吉在初而四则否止以终为贵故艮之吉在上而三则否】
　　六二震来厉亿丧贝跻于九陵勿逐七日得象曰震来厉乘刚也
　　【二与三皆受初之震者也二与初尤近闻震则惊危厉之象程传以亿作忆度之忆解临川邹氏吴氏依之愚窃谓亿与忆字体相似而义各别十万曰亿言丧贝之大也胡云峯作大丧其贝解与六五小象正合震为足跻之象中爻互艮陵之象下乘初九之刚九陵之象七日者阳数极于六至七则变而反其初勿逐七日得之象初震之威势极猛厉丧贝亦人之常情丧贝至十万之多二能不顾而飘然逺避置身髙处无心于逐而自得得字对丧字看丧者丧其外来得者得其固有由其居中得正故虽乘刚而镇定若此吴幼清曰有堕甑不顾之逹必有去珠复还之理二语得之胡云峯曰屯六二豫六五噬嗑六二困六三震六二皆言乘刚惟困三乘坎中爻其余乘震之初皆不以吉称】
　　【钱田间曰昭烈闻雷失筯史以为诈夫迅雷色变圣人有然昭烈固以孟徳天下英雄一语为霹雳也失筯以往徘徊南服不敢北向争雄及在荆州闻孟徳之来狼狈引去可谓丧贝而跻陵者矣而卒有荆益亦勿逐自得之效也】
　　六三震苏苏震行无眚象曰震苏苏位不当也
　　【程朱皆以六三所处不正当去不正而就正固已愚又谓三亦下受初震而上无应与故成苏苏之象苏苏者因震而意气阻丧也震行与苏苏相对若能反其阻丧之气奋往前行则可变灾为福亦以避震为义者也不曰无咎无悔而云无眚者中爻互坎坎多眚人皆疑雷霆之震为天之降殃圣人曰震之道乃教人迁善改过不行则有眚行则无眚矣三以阴居阳位不当故贵乎行】
　　九四震遂泥象曰震遂泥未光也
　　【汉书五行志引震遂泥注云从三至五有坎象坎为水四为泥溺于水不能自拔道未光也本义以泥为滞溺之象吴氏易纂言云中爻互坎四当坎之中画在二阴之间有遂防于泥之象愚按卦本坤体互坎则土得水而为泥自二至四中爻互艮又有止象遂泥者发而即止也与三之震行相反凡阳气上行则有光今震于已震之复朝气尽而暮气来又为内外四阴所掩阳光岂能透露故小象曰未光泥字从去声亦可震之威惟倐往倐来使人莫测其所至若止而不行人且习而玩之矣】
　　六五震往来【句】厉亿无丧有事象曰震往来厉危行也其事在中大无丧也
　　【本义以六居五而处震时无时而不危也以其得中故无丧而能有事愚又按震至于五往来数数矣而无时或忘恐惧小象所谓危行是已亿无丧从九二亿丧贝来二之震在初突如来如其势猛继震不若初震之猛五经事变操于心虑者久矣故一亿丧一亿无丧小象以大字易亿字犹云万万勿丧也二居柔则气稍馁五居刚则守能坚此以不避为义者也有事者何即往来于危厉中而无所丧是已张待轩曰五之事在中上做工夫中无时而丧则事亦无时而丧孟子所谓必有事也】
　　【胡庭芳曰二与五相似而相反所以相似者上卦之五即下卦之二所以相反者二以柔居柔五以刚居柔二乘初五乘四也】
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏隣戒也【建安丘氏谓五乘四刚已无足畏上又逺之则震索索然无声矣愚窃按索索者气尽也矍矍者目动也雷声入耳而不入目今上居卦终见下爻之被震而耳目皆惊过于畏惧故成索索矍矍之象如此心胆安往而可故征凶吴幼清曰躬谓九四邻谓六三愚窃谓躬当指本爻震尚在邻而未及其躬故虽凶无咎然犹不免婚媾有言者谓六五当震往来而亿无丧上方震邻而耳目俱为之动也象申之曰中未得可知处震之时此中要有本领方见得事明立得脚定上以柔居柔所以旁皇莫措由其中未有得也爻辞以震不于躬于邻为无咎象复申之曰畏邻戒可见修省工夫要在变故未切身之前以邻为戒而预加敬畏方能临事不惧也婚媾易纂言谓指应爻愚窃按凡言婚媾者皆在震遇坎之卦屯震上坎下贲中爻互坎震睽中爻互坎上爻变震本卦中爻亦互坎】
　　【愚又按六爻二阳四阴皆以震发端初与四所以为震者也二三五上为震所震者也分内外言之初在二阴之下雷初出地二三猝不及备曰跻陵曰震行皆以避为义四防二阴之中泥而未光且往而复来则天威防矣故五之大无丧六之不于躬皆以不避为义此六爻之情】
　　【艮下艮上】
　　艮其背不获其身行其庭不见其人无咎
　　【临川吴氏引诗言树之背以背为北堂指初爻为背象谓其与四无应故内不获身外不见人愚窃按易之为道变动不居独艮取止义阳自下升至三而止屹然不动艮之象一阳横亘于上彼此不相应背之象艮为门阙庭之象以人身观之五官百骸皆动物也惟背之为体止而不动故以艮象归背惟艮其背所以不获其身惟艮其背所以行其庭而不见其人不是四句分对伊川以艮背不获其身为忘我行庭不见人为不交于物明道谓与其是内而非外不若内外两忘朱子谓内不见已外不见人象山云无我无物薛敬斋云动静各止于理而不知有人我五先生同作理解惟孔頴达云所见者在前昔则无见之物也濓溪云艮其背背非见也就象作解与卦辞最合黄氏日抄云艮其背不获其身背后自不见其身行其庭不见其人者相背亦不见人也静止之义理皆在其中矣愚窃据后説推之内卦以三为背则初二为身背在身后不与而相对故不获自见其身外卦以上为背则四五为人与人相背而不见其面故行其庭不见其人文王只是就卦体説卦象至象中所寓之理岂一一説得尽朱子于他卦皆言象占于艮背亦舍象而専言理几同庄子之吾丧我释氏之无我相无人相矣】
　　【魏庄渠云天文左右前皆动也惟北辰不动人身背亦如之故字従北従月此即六书假借之义后人不明训释六经多为所梗费了多少分疏】
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　【张两若曰只縁艮义为止圣人怕人堕落寂灭境界去了故特发出个行字来愚按卦辞于止中原兼行説中爻互卦上震下坎亦有行象夫子复就行止而以动静发明之行止以对待言动静作一串説归重又在时上艮与震反对震行而动者也艮止而静者也震时则行艮时则止所谓动静不失其时人心烦扰则昏暗凝静则光明艮阳外见阴不得而揜之所谓太宇定而天光发也道者何不失其时之谓罗念庵云动静皆从容闲雅此乃身心安着处不患明之不足于照矣正与此义合顾止有止之时亦有止之所如当止而止则止在止上当行而行则止又在行上即有物有则各得其所之谓夫子以止字当背字即时止时行至当不易之处也似不必依晁氏本改艮其止为艮其背王龙溪曰敌应者应而未尝应也马经纶曰云所似有方向似有边际故以敌应不相与为所愚按阴阳和则交谓之和应不和则不交谓之絶应皆阴皆阳虽应而不和谓之敌应六爻上下敌应者八纯卦皆同独于艮言之者艮是止体所取专在不相与相与则动动则不免有咎矣是以以下一气读到底只完得卦辞之义】
　　象曰兼山艮君子以思不出其位
　　【兼者两也坎离雷风泽五子皆有往来之义兼山不然各成一山前后相背非连冈接岭也故为止象君子之素位而行不愿乎外似之先儒谓思心之用着于无思即为沈空着于有思则为逐物愚窃谓位字即彖传所字従定理而论曰所従现前而论曰位天下无一定之位有是位则有是思止亦无定位而当位即止时行时止便即行即止所谓思不出位也程传云或过或不及便是出位愚又按左传子太叔问政于子产子产曰政如农功日夜思之思其始而成其终朝夕而行之行无越思如农之有畔其过鲜矣可为大象注脚】
　　初六艮其趾无咎利永贞象曰艮其趾未失正也【先儒谓圣人观心于复观身于艮诸爻近取诸身与咸畧同此却是背象如人背面而立腓限夤辅皆从后可见惟趾则见于前者愚按身之行止由乎趾艮趾是第一步工夫止在方动之初也工夫愈早愈好所谓遏人欲于方萌故无咎所难者终身不变耳故须永贞方得初爻刚位柔本非正象曰未失正谓义在当止未为失也】
　　六二艮其腓不拯其随其心不快象曰不拯其随未退听也
</div>
    <div class="pagination">
<a href="周易玩辞集解_page12.html">上一页</a><span>...</span><a href="周易玩辞集解_page8.html">8</a><a href="周易玩辞集解_page9.html">9</a><a href="周易玩辞集解_page10.html">10</a><a href="周易玩辞集解_page11.html">11</a><a href="周易玩辞集解_page12.html">12</a><span class="current-page">13</span><a href="周易玩辞集解_page14.html">14</a><a href="周易玩辞集解_page15.html">15</a><a href="周易玩辞集解_page16.html">16</a><a href="周易玩辞集解_page17.html">17</a><a href="周易玩辞集解_page18.html">18</a><span>...</span><a href="周易玩辞集解_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
