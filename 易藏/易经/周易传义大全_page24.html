<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 24 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 24 页/共 41 页
  </h1>
  <div class="content">
   九二田获三狐得黄矢贞吉
　　传九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然尤常存警戒虑其有间而害正【一作政】也六五以阴柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三阴时之小人也获谓能变化除去之如田之获狐也获之则得中直之道乃贞正而吉也黄中色矢直物黄矢谓中直也羣邪不去君心一入则中直之道无由行矣桓敬之不去武三思是也本义此爻取象之意未详或曰卦凡四阴除六五君位余三阴即三狐之象也大抵此爻为卜田之吉占亦为去邪媚而得中直之象能守其正则无不吉矣【刘氏彞曰狐者性柔而情奸昼伏而夜动小人道也○云峰胡氏曰当解之时四欲其解拇上欲其射隼三则直以负且乘明其为小人五则直欲其退小人一卦六爻而去小人者居其五此爻谓之获狐者狐邪媚之兽所以形容小人者尤切九刚直而二得中故本义以为去邪媚得中直之象葢中直与邪媚相反中则无有不正故吉】
　　象曰九二贞吉得中道也
　　传所谓贞吉者得其中道也除去邪恶使其【一无其字】中直之道得行乃正而吉也【中溪张氏曰九二所以攷守正之吉者以其能得居中之道也】
　　六三负且乘致寇至贞吝
　　传六三阴柔居下之上处非其位犹小人宜在下以负荷而且乘车非其据也必致寇夺之至虽使所为得正亦可鄙吝也小人而窃盛位虽勉为正事而气质卑下本非在上之物终可吝也若能大正则如何曰大正非阴柔所能也若能之则是化为君子矣三阴柔小人宜在下而反处下之上犹小人宜负而反乘当致宼夺也难解之时而小人窃位复致宼矣本义系辞备矣贞吝言虽以正得之亦可羞也唯避而去之为可免耳【朱子曰六居三大率少有好底负且乘圣人到这里又见得有个小人乘君子之器底象故又于此发出这个道理来○临川王氏曰负者小人之事六小人之材也乘者君子之器三君子之位也○南轩张氏曰小人乘君子之器乃所以招宼而起祸贞固守此寕不可吝乎○云峰胡氏曰六才柔当上负乎四负小人之事也三志刚欲下乘乎二乘君子之器也寇上象解难莫切于解小人六三负者而乘君子之器小人据非其分宼至自致之也本义谓唯避而去之为可免耳葢使三能避而去之是三自解之也宼亦当解而去矣○双湖胡氏曰六爻中唯三为吝而不言凶咎者终是以卦体吉也】
　　象曰负且乘亦可丑也自我致戎又谁咎也
　　传负荷之人而且乘载为可丑恶也处非其据德不称【一作胜】其器则宼戎之致乃已招取将谁咎乎圣人又于系辞明其致宼之道谓作易者其知盗乎盗者乘衅而至苟无衅隙则盗安能犯负者小人之事乘者君子之器以小人而乘君子之器非其所能安也故盗乘衅而夺之小人而居君子之位非其所能堪也故满假而陵慢其上侵暴其下盗则乘其过恶而伐之矣伐者声其罪也盗横暴而至者也货财而轻慢其藏是教诲乎盗使取之也女子而妖冶其容是敎诲淫者使暴之也小人而乘君子之器是招盗使夺之也皆自取之之谓也【雷氏曰负且乘小人自以为荣而君子所耻故可丑宼小则为盗大则为戎任使非人则变解而蹇天下起戎矣已所致也复谁咎哉○中溪张氏曰负贩之人而且乘车处非其据窃位而已亦可丑也宼戎之至自我招之将谁咎乎我指三也戎指上也】
　　九四解而拇朋至斯孚【解佳买反象同】
　　传九四以阳刚之才居上位承六五之君大臣也而下与初六之阴为应拇在下而微者谓初也居上位而亲小人则贤人正士远退矣斥去小人则君子之党进而诚相得也四能解去初六之阴柔则阳刚君子之朋来至而诚合矣不解去小人则已之诚未至安能得人之孚也初六其应故谓远之为解本义拇指初初与四皆不得其位而相应应之不以正者也然四阳而初阴其类则不同矣若能解而去之则君子之朋至而相信也【朱子曰四与初皆不得正四能解而拇者以四虽阴位而才则阳与初六阴柔则为有间所以能解去其拇故得阳刚之朋类至而相信矣○进斋徐氏曰朋谓二四与二皆刚故曰朋解之时阳能解阴刚能解柔九四欲解初六在下之阴解而拇也○云峰胡氏曰本义谓四阳初阴其类不同初应四固无可咎自四观之九二非应类也初六虽应非类也必去初六非类之阴则九二之阳朋至而相信本义但曰君子之朋意可见矣】
　　象曰解而拇未当位也
　　传四虽阳刚然居阴于正疑不足若复亲比小人则其失正必矣故戒必解其拇然后能来君子以其处未当位也解者本合而离之也必解拇而后朋孚葢君子之交而小人容于其间是与君子之诚未至也【中溪张氏曰四以刚居柔故有未当位之戒】
　　六五君子维有解吉有孚于小人【解音蟹象同】
　　传六五居尊位为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也本义卦凡四阴而六五当君位与三阴同类者必解而去之则吉也孚验也君子有解以小人之退为验也【云峰胡氏曰爻位吉凶无常原其卦体之休咎观其时物之向背或指而云吉或戒而示凶作易者自有微权也此爻曰君子维有解吉者五得中可为君子六为阴亦类小人君子有解之吉必以小人之去为验也九二以阳居臣位三阴非类也必解而去之乃吉六五以阴居尊位三阴同类也不解而去之失君道矣吉未可知也卦唯四五言解四能解非类之小人可以来君子五能解同类之小人亦可騐其能为君子○建安丘氏曰险难小人之为也小人情状最为不一狐以言其蛊惑隼以言其鸷害拇以言其附丽负且乘以言其僭窃也圣人于诸爻所以斥六三者已极其形容矣至此复明以小人斥之斥之以小人者所以显其罪而去之也然生天下之难者莫甚于小人而人君能解天下之难者莫大于君子唯六五之君得君子以为解难之助此小人之所以心服而退聼也○双湖胡氏曰尝观卦体不吉诸爻虽得位以刚中正之君几济之不足蹇之九五是也卦体既吉诸爻虽不得位以柔不中正之主亦处之有余解之六五是也以是知卦有小大实系卦体而不专系六爻于此可以见矣然解六五不过为守成之常君蹇九五则实为拨乱之英主遇蹇困而非如是之君生人之类复何赖焉吁此易之所以为易也】
　　象曰君子有解小人退也
　　传君子之所解者谓退去小人也小人去则君子之道行是以吉也
　　上六公用射隼于髙墉之上获之无不利【射食亦反隼荀尹反】传上六尊髙之地而非君位故曰公但据解终而言也隼鸷害之物象为害之小人墉墙内外之限也害若在内则是未解之时也若出墉外则是无害矣复何所解故在墉上离乎内而未去也云髙见防限之严而未去者上解之极也解极之时而独有未解者乃害之坚强者也上居解极解道已至器已成也故能射而获之既获之则天下之患解已尽矣何所不利夫子于系辞复伸其义曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也鸷害之物在墉上苟无其器与不待时而发则安能获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事苟无其器与不以时而动小则括塞大则丧败自古喜有为而无成功或颠覆者皆由是也本义系辞备矣【中溪张氏曰公者大臣之称即上六也隼者鸷害之禽也六三其小人之鸷者乎三负且乘窃据髙位乃髙墉也上与六三既无应乃其敌也故公用射六三之隼于髙墉之上获之无不利矣○云峰胡氏曰九二刚中视三柔而不中象狐之邪媚上柔正视三居刚不正又象隼之鸷害繋辞以三为小人以上为藏器待时之君子卦六爻唯上六独正故又以象君子也易于震动多有戒辞今于动之极而曰无不利自坎而进于震经歴险阻而后动动必不妄也系辞曰待时而动待解终也曰成器而动器至终而成也○厚斋冯氏曰解之时诸爻皆不当位故以二五得中为贵以刚爻皆出险为尚唯上一爻当位故无不利也】
　　象曰公用射隼以解悖也【解佳买反】
　　传至解终而未解者悖乱之大者也射之所以解之也解则天下平矣【节斋蔡氏曰悖逆也解悖谓解三之悖逆而卒得其顺也○云峰胡氏曰诸爻唯六三为小人之尤亦可丑也犹未见其为恶以解悖也悖之一字其恶着矣○建安丘氏曰解散也散天下之难也然小人者难之根故蹇难之后犹当思于去小人解去小人之卦也在卦以六三一阴为主其爻曰负且乘致冦至言三以小人阴险之才处非其据而召天下之兵也在诸爻皆欲去三者二在三下而言获狐者获三也四处三上而言解拇者解三也上与三应而言射隼者射三也五解之王而言有孚于小人者退三也观上下诸爻莫不一唯六三之去小人不去难根不除此作是正人之所深惧也唯初六才柔位卑不任解难之责故爻无他辞但曰无咎而已此解六爻之大旨也】

　　周易传义大全卷十四
&lt;经部,易类,周易传义大全&gt;
　　钦定四库全书
　　周易传义大全卷十五　　明　胡广等　撰
　　【兑下艮上】
　　传损序卦解者缓也缓必有所失故受之以损纵缓则必有所失失则损也损所以继解也为卦艮上兑下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兑说三爻皆上应是说以奉上亦损下益上之义又下兑之成兑由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以增上之髙则危坠至矣岂非损乎故损者损下益上之义益则反是【云峰胡氏曰上下经隂阳各三十画然后为泰否为损益咸男女之交变而损则不交恒男女之不交变而益则交咸者夫妇之情情之感也极必损恒者夫妇之道道之乆也极必益然损九三益上六为损初九上而为四为五胡不谓之损损九四益初六谓之益上九下而为三为二胡不谓之益益在下卦之下民爻也下之上容可损下之下为民决不可损也故损之释彖曰损下益上而不言损民益之释彖曰损上益下民说无疆则其为损民也可知矣民为邦本可益而不可损如此○汉上朱氏曰损泰变也损九三以益上六也益上矣而谓之损何也盖上以下为基譬之筑墉损其基以增上之髙则危矣非益也】
　　损有孚元吉无咎可贞利有攸往
　　传损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及【一有或常字】或不常【一作当】皆不合正理非有孚也非有孚则无吉而有咎非可贞之道不可行也本义损减省也为卦损下卦上画之阳益上卦上画之隂损兑泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣【节斋蔡氏曰内本干外本坤干上爻与坤上爻往来本刚得柔为损本柔得刚为益凡卦以内为贞主贞而言故为损○进斋徐氏曰孚信实也损所当损适时之宜而有孚信可行之理所谓有孚也可贞者可以正故守此也其道可行故利往损而有孚则元吉无咎可贞而利有攸往也盖损者拂人情之事易至凶咎故特详之○云峰胡氏曰损之元吉无咎可贞利往占之辞繁而不杀自坤彖外未有如此反覆详悉者损本拂人情之事也损下未必大善而吉未必无过未必可固守未必可有往唯损其所当损于理可行而下信之则其占可如此尔】
　　曷之用二簋可用享
　　传损者损过而就中损浮末而就本实也圣人以宁俭为礼之本故于损发明其义以享祀言之享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而已诚为本也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已本义言当损时则至薄无害【朱子曰二簋与簋贰字不同可见其义亦不同○进斋徐氏曰曷之用者问辞二簋可用享者答辞下之奉上皆谓之享即燕享之享也○云峰胡氏曰上有不得已而损下者非以自用也曷之用二簋可用享必用享为训者损之时享犹不敢过则所以自奉者可知矣古者享礼陈馈八簋为盛四簋为中二簋为简坎之时以一簋贰一尊则又简矣】
　　彖曰损损下益上其道上行【上行之上时掌反】
　　传损之所以为损者以损于下而益于上也取下以益上故云其道上行夫损上而益下则为益损下而益上则为损损基本以为髙者岂可谓之益乎【隆山李氏曰在下者民之象而在上者君之象也损民益君亦分之常而作易者名之为损盖损民者乃所以损国故设卦命名深寓至戒也○刘氏曰古之为人上者无损下获益之理故易以损下为损益下为益后世乃有百姓输已之财以助公上者皆非盛世之事也○开封耿氏曰贵以贱为本髙以下为基故益下则下与上俱益损下则下与上俱损】
　　本义以卦体释卦名义【中溪张氏曰损者损下益上之卦自三而上其益在上故曰其道上行道者当然而然之谓以下奉上损实益虚损有余益不足其道当如是非过损也○兰氏廷瑞曰损益二卦専为三隂设也损干之九四故曰损上损干之九三故曰损下○建安丘氏曰损之名由有余而起益之名自不足而生损有余所以补不足也故满则招损谦则受益若多寡适称则无所损益矣今观损下体本干三画皆阳过于富实当损者也上体本坤三画皆隂过于虚乏当益者也当损而损当益而益是乃理之正事之宜也圣人岂以损民之不足者为损哉】
　　损而有孚元吉无咎可贞利有攸往
　　传谓损而以至诚则有此元吉以下四者损道之尽善也【进斋徐氏曰卦辞曰损有孚彖辞曰损而有孚加以而之一字则其义晓然矣】
　　曷之用二簋可用享二簋应有时损刚益柔有时传夫子特释曷之用二簋可用享卦辞简直谓当损去浮饰曰何所用哉二簋可以享也厚本损末之谓也夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则【一作而】无别文之与实相须而不可缺也及夫文之胜末之流逺本丧实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也【厚斋冯氏曰夫刚非当损柔非当益也损刚益柔盖有时如此故二簋之享亦当有时如此也三刚而损其一止有二刚可以用享耳○潘氏曰于时为损则享祀何所用哉曰二簋足矣盖处损之时则可若处萃之时则大牲矣】
　　损益盈虚与时偕行
　　传或损或益或盈或虚唯随时而已过者损之不足【一作及】者益之亏者盈之实者虚之与时偕行也本义此释卦辞时谓当损之时【厚斋冯氏曰损益盈虚与时偕行复释损刚益柔之义谓损而不已必虚益而不已必盈亦惟与时偕行耳○中溪张氏曰当其可之谓时当损而损时也不当损而损则非时矣损其盈者益其虚者适时之宜与之偕行虽圣人亦不能违乎时也○云峰胡氏曰益曰与时偕行损于时之一字凡三言之然则不当损之时而损可乎哉非特二簋之用有时以卦画推之损刚益柔有时以天下之理推之凡损益盈虚皆有时也】
　　象曰山下有泽损君子以惩忿窒欲
　　传山下有泽气通上润与深下以增髙皆损下之象君子观损之象以损于已在脩已之道所当损者唯忿与欲故以惩戒其忿怒窒塞其意欲也本义君子终身所当损者莫切于此【或问惩忿窒欲忿怒易发难制故曰惩惩是戒于其后欲之起则甚防渐渐到炽处故曰窒窒谓塞于初古人说情窦窦是罅隙须是塞其罅隙朱子曰惩也不専是戒于后若是怒时也须先惩治他始得惩者惩于今而戒于后耳窒亦非是真有个孔穴去塞了但遏絶之使不行耳又曰观山之象以惩忿观泽之象以窒欲欲如污泽然其中秽浊解污染人湏当填塞了○问观山之象以惩忿是如何曰人怒时自是恁突兀起来故孙权曰令人气涌如山○惩忿如摧山窒欲如填壑又曰惩忿如救火窒欲如防水○山下有泽损君子以惩忿窒欲必是降下山以塞其泽便是此象六十四卦象皆如此○问何以窒欲伊川云思此莫是言欲心一萌当思礼义以胜之否曰然○龟山杨氏曰君子之修徳可损者莫过于忿欲忿之不惩必至于迁怒欲之不窒必至于贰过○节斋蔡氏曰山下之泽润上行而水渐减损之象也惩止也窒塞也忿则陵物欲则溺已二者皆所当损惩忿艮象窒欲兑象○林氏栗曰风雷为益者雷震则益风风怒则益雷山泽为损者山摧则损泽泽动则损山此损益二卦有自然之象也○建安丘氏曰忿欲者吾身爱恶之私皆所当损也然惩忿易窒欲难盖忿属阳其发也气势暴涌如山之突兀人皆知之故惩之易欲属隂其溺人也如水之浸淫泯无痕迹使人不觉陷其中而不能出故窒之难惩忿唯用心之刚者即能制之窒欲不唯用刚非见理之精未易察也】
　　初九已事遄往无咎酌损之【遄市専反】
　　传损之义损刚益柔损下益上也初以阳刚应于四四以隂柔居上位赖初之益者也下之益上当损已而不自以为功所益于上者事既已则速去之不居其功乃无咎也若享其成功之美非损已益上也于为下之道为有咎矣四之隂柔赖初者也故听于初初当酌度其宜而损己以益之过与不及皆不可也本义初九当损下益上之时上应六四之隂辍所为之事而速往以益之无咎之道也故其象占如此然居下而益上亦当斟酌其浅深也【朱子曰酌损之在损之初下犹可以斟酌也○问损卦二阳皆能益隂而二上二爻则弗损益之初则曰酌损之何邪曰这一爻难解只得用伊川说又云易解得处少难解处多今且恁地说去到那占时又自别消详有应处难豫为定说也○临川吴氏曰损之时皆当以下阳益上隂已止也事所作为之事也阳动喜作为初在下当止其所作为之事而速往以益四也居下者不当有为以其有余之才补益其上已损而上益此处下之道也故无咎○广平防氏曰损下而益上者或失其节则后难继故必酌损之○云峰胡氏曰初九以刚居刚而当损之初唯其以刚居刚则为之过故可自已其所为而速往以益四唯其当损之初则又未可自损之过故当酌其浅深之宜而不自伤其本量其所受随器而止酌之义也】
　　象曰已事遄往尚合志也
　　传尚上也时之所崇用为尚初之所尚者与上合志也四赖于初初益于四与上合志也本义尚上通【广平游氏曰四之志欲损其疾而初遄往使遄有喜焉故曰尚合志也】
　　九二利贞征凶弗损益之
　　传二以刚中当损刚之时居柔而说体上应六五隂柔之君以柔说应上则失其刚中之徳故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔说适足以损之而已【一无而已字】非损己而【一有以字】益上也世之愚者有虽无邪心而唯知竭力顺上为忠者盖不知弗损益之之义也【董氏曰二以刚益五之柔亦如初益四初以刚居刚少损之则可裁度以助四二以刚居柔更损之将至媚说以狥五矣故既以利贞勉之复以征凶警之○广平游氏曰兑之情说而阳性好动故有利贞征凶之戒也】
　　本义九二刚中志在自守不肯妄进故占者利贞而征则凶也弗损益之言不变其所守乃所以益上也【云峰胡氏曰二刚中无有不正倘不能自守而妄进则非正矣故凶卦唯九三刚过乎中故当损初九九二则深恐其损之之过初以刚居刚而未及乎中当酌其所当损而损之二以刚居柔而得乎中不自损其所守者乃所以益之也损兼言益益不言损此又易之微意○临川吴氏曰初九九二皆是以下卦之阳益上卦之隂者而爻辞之意相反初必自止其事而速当上往就四二当利于正固而不可上征就五初之益四则损己而益之二之益五则不损己而益之盖初以阳居阳二以阳居隂故不同也○双湖胡氏曰二虽弗损然与六五为正应以刚济柔固未尝无益之之道也】
　　象曰九二利贞中以为志也
　　传九居二非正也处说非刚也而得中为善若守其中徳何有不善岂有中而不正者岂有中而有过者二所谓利贞谓以中为志也志存乎中则自正矣大率中重于正中则正矣正不必中也能守中则有益于上矣【临川吴氏曰以其中为志而益六五利在自守不宜行往也】
　　六三三人行则损一人一人行则得其友
　　传损者损所余也益者益不足也三人谓下三阳上三隂三阳同行则损九三以益上三隂同行则损上六以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同徳相比三与上应皆两相与则其志専皆为得其友也三虽与四相比然异体而应上非同行者也三人则损一人一人则得其友盖天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪缊万物化醇男女构精万物化生易曰三人行则损一人一人行则得其友言致一也絪缊交密之状天地之气相交而密则生万物之化醇醇谓醲厚醲厚犹精一也男女精气交构则化生万物唯精醇専一所以能生也一隂一阳岂可二也故三则当损言専致乎一也天地之间当损益之明且大者莫过此也【程子曰道二仁与不仁而已自然理如此道无无对有隂则有阳有善则有恶有是则有非无一亦无三易曰三人行则损一人一人行则得其友只是二也○絪缊隂阳之感○朱子曰三人行损一人一人行得其友一阳上去换得一隂来伊川就六爻上说得好○中溪张氏曰隂阳对待唯二而已三则余其一而当损此所以损九三而益上六也故曰三人行则损一人此一人也独往以应上则艮兑相合男女构精而有万物化生之功矣故曰一人行则得其友也】
　　本义下卦本干而损上爻以益坤三人行而损一人也一阳上而一隂下一人行而得其友也两相与则専三则杂而乱卦有此象故戒占者当致一也【建安丘氏曰此爻乃损之所以为损也下体之干三阳竝进三人行也九三一爻损而上之三人行则损一人也九三上而为上则上六下而为三刚柔偶合一人行则得其友也○云峰胡氏曰损以三之损而名故于此爻极论损之精义三人行而损一人两也一人行而得其友亦两也天地间隂阳刚柔鬼神造化之类皆两而已本义两相与则専曰戒占者当致一一则一隂一阳之谓也各致其一则为两矣○双湖胡氏曰此爻大防本义已尽之矣繋辞致一之说已自是夫子之意而程传则又推之六爻者也】
　　象曰一人行三则疑也
　　传一人行而得一人乃得友也若三人行则疑所与矣理当损去其一人损其余也【中溪张氏曰夫一隂一阳之谓道苟参之以三则疑心生焉此圣人因一人之行而得致一之理也○云峰胡氏曰损因三而成故必损六三然后隂阳各以两而相资六三损则三于上为得友上于三为得臣三与上为两九二利贞六五元吉二与五为两初尚合志四亦可喜初与四为两天地男女之义不过乎两故曰三则疑也】
　　六四损其疾使遄有喜无咎
　　传四以隂柔居上与初之刚阳相应在损时而应刚能自损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善也损于不善唯使之遄速则有喜而无咎人之损过惟患不速速则不致于深过为可喜也本义以初九之阳刚益己而损其隂柔之疾唯速则善戒占者如是则无咎矣【杨氏曰物不得刚柔之中者俱谓之疾偏乎刚者忿之疾也偏乎柔者欲之疾也六四以柔居柔偏乎柔者之疾也得初九之阳以为应损其疾者也损其疾则喜者速矣○中溪张氏曰初言遄往四言使遄盖初之遄实四有以使之也○云峰胡氏曰六四与初九为应初方已其事而速于益四四以初之阳刚而损其隂柔之疾唯速则有喜不然彼方汲汲此乃悠悠非受益之道也】
　　象曰损其疾亦可喜也
　　传损其所疾固可喜也云亦发语辞【广平游氏曰有疾初无可喜因人而去之故曰亦可喜也】
　　六五或益之十朋之弗克违元吉
　　传六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞龟者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心【中溪张氏曰十朋之龟弗克违则天下之益皆归焉】
　　本义柔顺虚中以居尊位当损之时受天下之益者也两贝为朋十朋之龟大寳也或以此益之而不能辞其吉可知占者有是徳则获其应也【朱子曰或益之十朋之龟句弗克违○易象自是一法如离为龟则损益二卦皆说此类甚多○损益二卦说一在二一在五是颠倒说去未济与既济说鬼方亦然○汪彦章说离为龟故卦言龟处皆有离象如颐之灵龟损益十朋之龟以其卦虽无离而通体似离也颐六爻损自二至上益自初至五此其求之巧矣然颐犹取龟义而无取于离损益则但言其得益之多而义亦不复系于龟矣今乃不论其所以得益之故以为求益之方而必求其之所自来亦可谓枉费心力矣○节斋蔡氏曰元有国之大寳言益之大也弗克违者不求而必至之意故元吉○云峰胡氏曰益不可以有心求唯不知其益之所自来而有不能辞者有徳而自然益之者也龟为大寳直二十贝为大龟或益之以此其益也大矣然五有柔顺虚中之徳未尝求此益非五有柔顺虚中之徳亦莫能受此益○进斋徐氏曰班固食货志元龟岠冉长尺二寸直二千一百六十为大贝十朋注冉甲缘也岠至也度背两邉縁尺二寸也两贝为朋朋直二百一十六元十朋故二千一百六十也又有公九寸直五百为壮贝十朋矦龟七寸以上直三百为么贝十朋于五寸以上直百为小贝十朋是为龟寳四品大贝四寸八分以上二枚为一朋直二百一十六壮贝三寸六分以上二枚为一朋直五十么贝二寸四分以上二枚为一朋直三十小贝寸二分以上二枚为一朋直十不盈寸二分漏贝不得为朋○东谷郑氏曰凡曰或益曰有它吉曰有陨自天曰自天祐皆谓不期于得之也】
　　象曰六五元吉自上祐也
　　传所以得元吉者以其能尽众人之见合天地之理故自上天降之福祐也
　　上九弗损益之无咎贞吉利有攸往得臣无家
　　传凡损之义有三损己从人也自损以益于人也行损道以损于人也损已从人徙于义也自损益人及于物也行损道以损于人行其义也各因其时取大者言之四五二爻取损己从人下体三爻取自损以益人损时之用行损道以损天下之当损者也上九则取不行其损为义九居损之终损极而当变者【一无者字】也以刚阳居上若用【一有其字】刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则宜有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也本义上九当损下益上之时居卦之上受益之极而欲自损以益人也然居上而益下有所谓恵而不费者不待损己然后可以益人也能如是则无咎然亦必以正则吉而利有所往恵而不费其恵广矣故又曰得臣无家【朱子曰得臣无家犹言化家为国相似得臣有家其所得也小矣无家则可见其大○云峰胡氏曰弗损益之上与二辞同而意异二当益上之时不损其所守乃所以益上上受益既至于极则又当推以益下然有不待损己而后可以益人者所谓恵而不费是也恵而不费其恵也广故得臣无家其得也大然曰无咎又曰贞吉利有攸往者九二先言利贞而后言弗损益之二刚中无有不贞者贞其所有也上九曰弗损益之无咎而又曰贞吉者上以刚居益之极贞其所欠也故戒之】
　　象曰弗损益之大得志也
　　传居上不损下而反益之是君子大得行其志也君子之志唯在益于人而已【或问损卦下三爻皆是损已益人四五两爻是损己从人上爻有为人上之象不待损己而自有以益人朱子曰三爻无损己益人底意只是盛到极处去不得自是损了四爻损其疾只是损了那不好了便自好五爻是受益也无损己从人厎意○陈埴说损益曰势自是如此有人主出来也只因这个势自往不得到这里方看做是如何唯是圣人能顺得这势尽得这道理以下人不能识得损益之宜便会错了壊了也是自立不得○节斋蔡氏曰损之为义损下益上圣人不得已用之故卦辞必曰有孚爻辞初曰酌损二上皆曰弗损四但损其疾而已五则无损而大有益唯三当可损之时耳损兼言益益不兼言损意亦可见○建安丘氏曰损者损下干之阳以益上坤之隂也合六爻观之损在下则益在上矣其在下卦初爻位俱刚可损也故曰酌损之二处柔得中不可损矣故曰弗损益之三则有余于阳当损其一以奉上故曰损一人此三爻皆知损者也其在上卦四隂虚赖初之阳以为益故曰损其疾五受二之益而又得上之益故曰或益之上与三为往来之爻既得三之益不待损人以益己故曰弗损益此三爻则处损而得益者也】
　　【震下巽上】
　　传益序卦损而不已必益故受之以益盛衰损益如循环损极必益理之自然益所以继损也为卦巽上震下雷风二物相益者也风烈则雷迅雷激则风怒两相助益所以为益此以象言也巽震二卦皆由下变而成阳变而为隂者损也隂变而为阳者益也上卦损而下卦益损上益下所以为益此以义言也下厚则上安故益下为益【朱子曰损上益下曰益损下益上曰损所以然者盖邦本厚则邦宁而君安乃所以为益也否则反是○隆山李氏曰益者损卦之反也损卦兑在下本干体天下富实之象也干阳在下损干之九三以益坤于上则是损下之阳实以益上之隂虚者也益卦巽在上本干体朝廷富实之象也干阳在上损干之九四以益坤于下则是损上之阳实以益下之隂虚者也下富实而上虚弱则损下以益上上富实而下虚弱则损上而益下上下相交而更为损益其道一也而损下益上则谓之损损上益下则谓之益何也古之圣贤富厚之资则寜使在民而不在已俭薄之用则宁使在己而不在民盖肥己瘠人者民贫而已无所寄已虽瘠而天下肥者民乐而吾亦无忧故损下以自益君子以为自损自损以益下君子以为自益也】
　　益利有攸往利渉大川
　　传益者益于天下之道也故利有攸往益之道可以济险难利渉大川也本义益增益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有所往而利渉大川也【中溪张氏曰益増也其卦下体本坤上体本干损干下爻以益坤下爻其益在下故曰益处益之时无所不利以行则利往以济则利渉也○云峰胡氏曰凡卦以内为主凡物以下为本损下谓之损益下谓之益而上之损益不与焉厚其本也他卦言利往者不言利渉益兼之盖益以兴利也○兼山郭氏曰易象中虚上下二体皆木所以利渉大川】
　　彖曰益损上益下民说无疆自上下下其道大光【下下上遐嫁反下如字】
　　传以卦义与卦才言也卦之为益以其损上益下也损于上而益下则民说之无疆谓无穷极也自上而降已以下下其道之大光显也阳下居初隂上居四为自上下下之义本义以卦体释卦名义【进斋徐氏曰损上益下者损上之刚益下之柔也下卦坤坤柔为民坤得益故民说无疆上干之下爻下为坤之下爻自上下下也天道下济而光明其道大光也故为益○云峰胡氏曰损其道上行以上两句皆释损义益其道大光以上四句皆释益字损益皆以道言后世以聚敛掊克为损下益上者非道也况损下之道仅可上行益下之道大而且光释彖之防深矣哉○赵氏汝楳曰二卦之损刚益柔一也而损下为损益下为益何耶盖损下非圣人之得已而益下乃圣人之本心唐帝所谓吾瘠天下肥亦此意也○番昜董氏曰鲁哀公以年饥用不足问于有若有若对以盍彻又对以百姓足君孰与不足百姓不足君孰与足盖深有得于损上益下之防也】
　　利有攸往中正有庆
　　传五以刚阳中正居尊位二复以中正应之是以中正之道益天下天下受其福庆也【双湖胡氏曰五以中正应二二亦以中正应五以此而利往以益天下固为君臣之庆防而天下实同受其福庆矣】
　　利渉大川木道乃行
　　传益之为【一无为字一作于】道于平常无事之际其益犹小当艰危险难则所益至大故利涉大川也于济艰险乃益道大行之时也益误作木或以为上巽下震故云木道非也本义以卦体卦象释卦辞【或问木道乃行程传以为木字本益字之误如何朱子曰防来只是木字涣卦说乘木有功中孚说乘木舟虚以此见得只是木字某见一朋友说有八卦之金木水火土有五行之金木水火土如干为金易卦之金也兊之金五行之金也巽为木是卦中取象震为木乃东方属木五行之木也五方取四维故也○双湖胡氏曰利有攸往以二五之中正有庆也利涉大川以震巽之木道乃行也○云峰胡氏曰中正兼二五言木道兼震巽言震阳木巽隂木○中溪张氏曰神农氏斲木为耜揉木为耒盖取诸益者亦木道之行也○汉上朱氏曰利涉大川言木者三益也涣也中孚也皆巽也】
　　益动而巽日进无疆
　　传又以二体言卦才下动而上巽动而巽也为益之道其动巽顺于理则其益日进【一本益字在日进下】广大无有疆限也动而不顺于理岂能成大益也
　　天施地生其益无方【施始防反】
　　传以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所【一无所字】则有限量无方谓广大无穷极也天地之益万物岂有穷际乎【隆山李氏曰天施地生指乾坤初体而言也干施一阳以益于下而为震坤以一隂上应于干之生育而为巽上施下生二者相济无所不被故曰其益无方○云峰胡氏曰益增益也日之进天之施地之生无疆无方皆形容增益之义也】
　　凡益之道与时偕行
　　传天地之益无穷者理而已矣圣人利益天下之道应时顺理与天地合与时偕行也本义动巽二卦之徳干下施坤上生亦上文卦体之义又以此极言赞益之大【临川吴氏曰以卦徳言人事之益人之动而能卑巽则日有进益无穷已也书曰惟学逊志务时敏厥修乃来是也又以卦变言天地之益干之九四易初而下交于坤天之施也坤之初六易四而上达于干地之生也天布施地发生万物竝育其増益众多无有方所也凡益之道总言天地之于万物人之于万事其于增益皆无时而止息所谓与时偕行也○节斋蔡氏曰无疆以悠久言无方以广大言与时偕行又言益道之适乎时也○建安丘氏曰时者损益之准也上不足而下有余则当损下而益上可损而损此损之时也若下不足则不当损矣上有余而下不足则当损上而益下可益而益此益之时也若下有余则不必益矣时者当其可之谓此损益二彖圣人皆以时言也○双湖胡氏曰震巽于时为春夏正当天地施生雷雨益物之时故曰凡益之道与时偕行言圣人体此凡所以为益之道有庆赏而无刑威也】
　　象曰风雷益君子以见善则迁有过则改
　　传风烈则雷迅雷激则风怒二物相益者也君子观风雷相益之象而求益于已为益之道无若见善则迁有过则改也见善能迁则可以见天下之善有过能改则无过矣益于人者无大于是本义风雷之势交相助益迁善改过益之大者而其相益亦犹是也【朱子曰迁善当如风之速改过当如雷之猛又曰风是一个急底物见人之善己将不及迁之如风之急雷是一个涌决底物己有过便断然改之如雷之勇决不容有些子迟缓○问莫是才迁善便是改过否曰不然迁善字轻改过字重迁善如渗淡之物要使之白改过如黑之物要使之白用力自是不同迁善者但是见人做得一事强似我心有所未安即便迁之若改过须是大段勇猛始得○中溪张氏曰挠万物者莫疾乎风动万物者莫疾乎雷风飞雷厉交相助益君子取象于此见善则迁之必如风之速有过则改之必如雷之迅则有即之义此则迁则改所以贵乎疾也得善服膺且不贰过惟顔氏子得之而闻义不能徙不善不能改者夫子所以深忧之也○临川吴氏曰迁善巽象巽在外于人之善见则迁之自外而益也改过震象震在内于已之过有则改之自内而益也○云峰胡氏曰雷与风自有相益之势速于迁善则过当益寡决于改过则善当益纯是迁善改过又自有相益之功也○东莱吕氏曰损益二象最切学者损无如忿欲益无如迁改若甚易知推到精宻处甚难惩窒迁改皆是用力处】
　　初九利用为大作元吉无咎
　　传初九震动之主刚阳之盛也居益之时其才足以益物虽居至【一无至字】下而上有六四之大臣应于已四巽顺之主上能巽于君下能顺【一作巽】于贤才也在下者不能有为也得在上者应从之则宜以其道辅于上作大益天下之事利用为大作也居下而得上之用以行其志必须所为大善而吉则无过咎不能元吉则不唯在已有咎乃累乎上为上之咎也在至下而当大任小善不足以称也故必元吉然后得无咎【中溪张氏曰初九为震动之主上应六四近君之臣则初受四之任者重矣故利用为大作兴之事而所作之事必得大善之吉乃得无咎○进斋徐氏曰初刚在下为动之主当益之时受上之益者也宜用之为大有作兴之事然位卑志刚力小任重则有所不堪唯处之当用之审大善而吉乃可无咎苟轻用败事无益有害皆为有咎也○王氏曰得其时而无其位故元吉乃得无咎也○冯氏曰元者震初九之象也益之爻用享帝用凶事用迁国皆大有作为之卦故曰益以兴利是也】
　　本义初虽居下然当益下之时受上之益者也不可徒然无所报效故利用为大作必元吉然后得无咎【朱子曰吉凶是事咎是道理盖有事虽吉而理则过差者是之谓吉而有咎○初九在下为四所任而作大者必尽善而后无咎若所作不尽善未免有咎也故孔子释之曰下不厚事若在下之人为在上之人作事未能尽善自应有咎也○云峰胡氏曰隂为小阳为大初隂在下本小也损干之阳以益之则大矣在下而受上之益非大有作为以效报称不可也必元吉而后无咎所为非大善未免有咎与师言无咎之义同】
　　象曰元吉无咎下不厚事也
　　传在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎也本义下本不当任厚事故不如是不足以塞咎也【朱子曰利用大作一爻象只曰下不厚事也自此推之则凡居下者不当厚事如子之于父臣之于君僚属之于官长皆不可以逾分越职纵可为亦须是尽善方能无过所以有元吉无咎之戒也○云峰胡氏曰凡在下者以分言之本不当为重大之事岂能无咎故必大善而吉庶可塞咎云耳】
　　六二或益之十朋之弗克违永贞吉王用享于帝吉传六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫苟好善则四海之内皆将轻千里而来告之以善夫满则不受虚则来物理自然也故或有可益之事则众朋助而益之十者众辞众人所是理之至当也者占吉凶辨是非之物言其至是不能违也永贞吉就六二之才而言二中正虚中能得众人之益者也然而质本隂柔故戒在常永贞固则吉也求益之道非永贞则安能守也【一作之】损之六五十朋之则元吉者盖居尊自损应下之刚以柔而居刚柔为虚受刚为固守求益之至善故元吉也六二虚中求益亦有刚阳之应而以柔居柔疑益之未固也故戒能常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎祭天天子之事故云王用也【中溪张氏曰六二以柔居中有虚中受益之象夫满则招损虚则受益二既虚中故或有可益之事则众皆朋合而益之故曰十朋之弗克违】
　　本义六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占【朱子曰王用享于帝吉是祭则受福底道理○建安邱氏曰益者损之反益之六二损之六五也损之五曰元吉则谓其居得尊位以柔履刚为善益之二曰永贞吉则以爻位皆柔不能固守故以永贞为戒也又曰凡卦象肖离者皆有象颐之自初至上与损之自二至上益之自初至五皆外实中虚所以取诸也○云峰胡氏曰损五上卦之中当下益上之时而受下之益益二下卦之中当上益下之时而受上之益五元吉二必永贞而后吉位有刚柔之殊分有君臣之异也二非阳也而曰王用享于帝吉者占在二则永贞吉在王者之占则为享帝之吉占也享帝亦以下而受上之益故于下卦之中言之此可见占法矣二臣也岂特臣可占哉二簋可用享损之时用也王用享于帝益之时用也故曰损益盈虚与时偕行】
　　象曰或益之自外来也
　　传既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣
　　本义或者众无定主之辞【云峰胡氏曰干言或跃坤言或从或在我者未定也恒或承之损益或益之或在人者未定也】
　　六三益之用凶事无咎有孚中行告公用圭
　　传三居下体之上在民上者也乃守令也居阳应刚处动之极居民上而刚决果于为益者【一无者字】也果于为益用之凶事则无咎凶事谓患难非常之事三居下之上在下当承禀于上安得自任擅为益乎唯于患难非常之事则可量宜应卒奋不顾身力庇其民故无咎也下専自任上必忌疾虽当凶难以【一无以字】义在可为然必有其孚诚而所为合于中道则诚意通于上而上信与之矣専为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故发此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也【朱子曰伊川说易亦有不分晓处甚多如益之用凶事说作凶荒之凶直指刺史郡守而言在当时未见有这守令恐难如此说○林氏栗曰凶事有三有扎瘥之政有死丧之礼有甲兵之事歉嵗曰凶今益之时损上益下其凶荒扎瘥之政乎○隆山李氏曰周官以委积待凶荒以荒礼哀凶扎或弛其政或去其征皆损上之所取以益下之凶荒者也○潘氏曰汲黯擅发仓廪以救饥民益之用凶事也何咎之有○西溪李氏曰居下之上而长民奉君命以益民者也凶荒扎瘥益之用凶事也凶荒之年宜发仓廪以赈救乃非常之举为下为民如此故可无咎有孚中行心苟自信酌中行之可也用圭告公正如汲黯河内之事○潜斋胡氏曰周礼珍圭以征守以恤凶荒杜云珍作镇郑元云玉使人征诸矦忧凶荒则授之以往致王命焉】本义六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信【朱子曰益之用凶事犹书言用降我凶徳嘉绩于朕邦○节斋蔡氏曰凶事困心衡虑之事也六三与上为应故有凶事之象中行在一卦之中也故三四皆曰中行圭所以通其中之信告公虽见于外而所用者亦唯在通中之信而已○云峰胡氏曰下三爻皆当益下之时而受上之益者也三处多凶之地有益之以凶事者困心衡虑乃所以増益其所不能也如此既可以无咎又告之以有孚中行而告公用圭者孚信也圭所以通信也当信上之人所以警戒震动我者益我者也信之笃而行之必合乎中则可以通信于上矣或曰以二体则二五各居中以全体则三四竝居中故中孚以三四为中此三四称中行】
　　象曰益用凶事固有之也
　　传六三益之独可用于凶事者以其固有之也谓専固自任其事也居下当禀承于上乃専任其事唯救民之凶灾拯时之艰急则可也乃处急难变故之权宜故得无咎若平时则不可也本义益用凶事欲其困心衡虑而固有之也【云峰胡氏曰爻唯三上言凶上之凶自取之也三之凶人益之也欲其困心衡虑而固守之乃益之大者】
　　六四中行告公从利用为依迁国
  </div>
  <div class="pagination">
   <a href="周易传义大全_page23.html">
    上一页
   </a>
   <span>
    ...
   </span>
   <a href="周易传义大全_page19.html">
    19
   </a>
   <a href="周易传义大全_page20.html">
    20
   </a>
   <a href="周易传义大全_page21.html">
    21
   </a>
   <a href="周易传义大全_page22.html">
    22
   </a>
   <a href="周易传义大全_page23.html">
    23
   </a>
   <span class="current-page">
    24
   </span>
   <a href="周易传义大全_page25.html">
    25
   </a>
   <a href="周易传义大全_page26.html">
    26
   </a>
   <a href="周易传义大全_page27.html">
    27
   </a>
   <a href="周易传义大全_page28.html">
    28
   </a>
   <a href="周易传义大全_page29.html">
    29
   </a>
   <span>
    ...
   </span>
   <a href="周易传义大全_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
