<!DOCTYPE html>
<html>
<head>
    <meta charset="UTF-8">
    <title>周易观彖 - 第 8 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易观彖 - 第 8 页/共 26 页</h1>
    <div class="content">　　凡临物者以切近而能周至故临有逼义四以柔正与下体相切近临之周至者也以非卦主又非尊位故仅曰无咎
　　象曰至临无咎位当也
　　三四皆临人之位而其德有当不当
　　六五知临大君之宜吉
　　六五虚中有知之象居上之道莫大乎知知则明理知人而所行无不当矣所谓聪明睿知足以有临故其占如此则吉
　　象曰大君之宜行中之谓也
　　以其中而有知之羙则是所行皆中故谓之大君之宜也
　　上六敦临吉无咎
　　坤体至厚居临之终敦厚于临者也临之道有终为难非厚德以行乆道不能吉且无咎凡言吉无咎者皆吉而后得无咎也
　　象曰敦临之吉志在内也
　　因上居事外而发明之言敦厚于临乃心存天下非在事外者也○或疑观以二阳为主则观于人者此二爻而已余皆观人者也临亦以二阳为主而六爻皆有临人之义何也曰观之阳在上上爲下观其义正矣又观人观于人皆必有道焉故因卦位而两备其辞也临阳在下卦虽取临物为义而撰德于爻者不可以上位为所临之人又道专在临人临于人者训戒所不及也故但以卦义统之而不以主爻为分别
　　【坤下巽上】
　　观盥而不荐有孚颙若
　　二阳在上四隂在下阳为隂观以重画之卦论之有艮门阙之象古人门阙谓之观取其为人所观所谓两观者也此取下观上为义也其象风行地上有风化万物廵厯而振动之之象又取上观下爲义也然上而观下则下愈得所观矣是以名观○下之观上理也然必有为观之德然后可以称观之义凡祭祀盥手而未荐之初孚诚内存颙然可仰圣人之心斋戒于密未动而敬至于诚中形外此爲观之德也故举祭时一端言之
　　彖曰大观在上顺而巽中正以观天下观盥而不荐有孚颙若下观而化也
　　此释名辞如泰卦之例而倒其文大观在上以二阳居上言之释卦名也卦德顺而巽则是内积中和而养德也至外能巽入而感人也深九五以中正居尊则是有中正之德以观示天下释卦辞也先举卦义于前然后连引名辞于后此又一例然又申之曰下观而化也者葢大观在上则下观之矣有顺巽中正之德则观之而化矣又合名辞而总释其意也
　　观天之神道而四时不忒圣人以神道设教而天下服矣
　　四时者天之教天之所以为观者也圣人设教仁育义正与天之四时配圣人之所以为观者也然其设教之本则皆神道之所为神道者孟子所谓所存者神即卦辞盥而不荐圣人所以神明其德者是也此卦以三才之象言之两阳居上如天垂象以门阙之象言之古人悬象布法之处如圣人设教
　　象曰风行地上观先王以省方观民设教
　　此记所谓王者廵守命太师陈诗以观民风者也设教于朝廷则为民观而设者也设教于邦国则因观民而设者也
　　初六童观小人无咎君子吝
　　爻以正应为重常也然有因时义而变者则主于相近而不主于相应如随义相随观义相观皆以近而取义逺则不相及矣初居下去五上极逺童观之象也小人所见宜其浅近君子则可羞矣
　　象曰初六童观小人道也
　　六二闚观利女贞
　　二亦去五上逺虽与五相应闚观之象也所见不出闺门之外女之贞也而非丈夫之道
　　象曰闚观女贞亦可丑也
　　六三观我生进退
　　观我生犹言观我之平生谓德行也处观之时近于上体虽有可进之道然必内度其身以爲进退也德行既完然后观人而不失已焉观于人而民不失望焉
　　象曰观我生进退未失道也
　　不观我生以为进退则必有失道之事
　　六四观国之光利用賔于王
　　四比九五近天子之光者也处位已高故又有作賔王家之象
　　象曰观国之光尚賔也
　　尚上也言由上能賔臣故贤者来賔也
　　九五观我生君子无咎
　　五上二爻所谓大观在上而五则中正以观天下者也居此位者但当观我之生平何如尔君子处此则无忝于爲观之德所以无咎
　　象曰观我生观民也
　　观民言为民所观也居观民之位故必内省其观民之德
　　上九观其生君子无咎
　　因观之终而言观道其辞与九五同五以爻义言之以五为主者也故曰我上以卦义言之泛言为观之道故曰其观道之终德已着于天下矣然圣贤之心不敢一日而忘修省故必观其生平谨终如始惟君子处之爲无咎也
　　象曰观其生志未平也
　　志未平言心未敢自安也五则明其责之甚重居尊位也上则着其心之不息处卦终也
　　【震下离上】
　　噬嗑亨利用狱
　　两阳四隂外实中虚頥卦也此卦如頥中衔物必噬而后合故为噬嗑贲亦有此象而不取此义者頥动物也此卦丽于动而贲丽于止也其象电上雷下天地之气闭塞不交必有雷电摧击之威然后二气防合亦噬而后合之义○物有间者噬而合则通矣故其占亨用狱者所以去天下之间也噬嗑之事莫大于此
　　彖曰颐中有物曰噬嗑
　　噬嗑而亨刚柔分动而明雷电合而章柔得中而上行虽不当位利用狱也
　　噬之而合则通矣故曰噬嗑而亨此义既宜于用狱又卦之爻画刚柔相半卦德动而能明卦象雷威电照相合而章六五柔而得中以居尊位有刚柔不偏威明并用慈惠能断之象虽以六居五为不当位而于用狱之道为宜故以卦义及卦之善总释利用狱者如此
　　象曰雷电噬嗑先王以明罚勅法
　　明其刑罚则民畏而不防申其法令则民晓而知警体雷电初动之象也
　　初九屦校防趾无咎
　　九四于卦噬齧之物也在爻则反为用刑之主初上象頥噬物者也在爻则反为受刑之人盖卦论统体爻则有上下贵贱之位故其取象不同如此止恶于初则不入于罪无咎之道也
　　象曰屦校防趾不行也
　　趾所以行释象防趾者取使其不行之义
　　六二噬肤防鼻无咎
　　中四爻皆取噬为义初在下易制而质刚强六二近而治之故虽如噬肤之易而用力深切至于防没其鼻当噬嗑之时居中得正故占无咎
　　象曰噬肤防鼻乘刚也
　　六三噬腊肉遇毒小吝无咎
　　三与上应强梗怙终治则难服故有噬腊肉而遇毒之象当噬嗑之时以柔居刚动而丽明故虽所治至难不免于小吝而无咎
　　象曰遇毒位不当也
　　以六居三而当上九难治之应
　　九四噬干胏得金矢利艰贞吉
　　四五皆居髙位故取干胏干肉为象谓奏当之成如煆炼之肉熟而可食者也胏难而肉易讼入矢狱入金四臣位剧易大小兼之故曰干胏曰金矢受下之成以献于君任莫重焉故必艰难居心守法之正然后得吉也中四爻惟四刚德故独曰吉而余皆曰无咎
　　象曰利艰贞吉未光也
　　教化不明而民防焉刑非光大之道故必哀矜勿喜艰以处之
　　六五噬干肉得黄金贞厉无咎
　　五尊位受成执要故曰干肉曰黄金然用狱危道也必处之无不正则虽危而无咎五有柔中之德以行其正故因以戒占者
　　象曰贞厉无咎得当也
　　五不当位而曰得当盖指用狱非爻位也
　　上九何校防耳凶
　　象曰何校防耳聪不明也
　　耳所以听释象防耳者惩其不纳诲而无悛心　或曰卦爻多取初终为义如蒙如师是也此卦初上取于受刑何也曰蒙与师在上之责多讼与狱警民之意切故噬嗑初上示民畏法犹之讼卦之意此易所以周于民用也然于初曰不行则必有以禁民可知矣于上曰不明则必有以明民可知矣用刑弼教之始终盖未尝不具焉
　　【离下艮上】
　　贲亨小利有攸徃
　　凡刚为质柔为文质为本文为末此卦内离外艮离柔也宜在外而居内是柔来文刚又卦画六二之柔来文初三之刚也艮刚也宜在内而居外是刚上文柔又卦画上九之刚上文四五之柔也刚柔相变乃天地自然之文其德文明以止为有文章威仪以各止乎其事之分又人道之至文也其象山下有火火在山下则草木得其光耀亦文之意也故为贲　无文不行故贲之义可以亨通然文不可过也宜有以节之故小利有所徃而已
　　彖曰贲亨柔来而文刚故亨分刚上而文柔故小利有攸徃天文也
　　此释名辞如屯卦之例皆以卦义为名辞所共取然乃先释辞而后释名者葢文刚文柔贲字之义已显是文刚文柔即释名义而因以释辞义也其复曰天文也者则足释名义之意或疑刚上文柔言分何也曰末附于本理也岂可谓本附于末乎使末反于本而其中之本自在也岂非其一本之分乎如枝叶则附于根种及枝叶成实而复归于种无非一种之分而已其中之根种固在也
　　文明以止人文也
　　此又专释卦名然文明则亨通止则小利有攸徃矣辞义在其中也
　　观乎天文以察时变观乎人文以化成天下
　　时变者如春夏之敷华柔来文刚也秋冬之成实刚上文柔也化成者如礼乐之明备文明之功也性命之各得以止之效也
　　象曰山下有火贲君子以明庶政无敢折狱
　　庶政则宜密其节文是贲可用也折狱则宜专乎诚意是贲不可用也明庶政以喻民而重于折狱法离明艮止之义也
　　初九贲其趾舍车而徒
　　六爻三阳有质素之德者也隂所求也三隂文也依阳德以立者也初九有刚正之德当贲之初质素不渝居于下位不援上应故取象如此
　　象曰舍车而徒义弗乘也
　　六二贲其须
　　人之一身皆为质干其华而文者须耳然文依质而立须亦附人而美诗所谓其人美且思也二爲文明之主而来附于初三之刚且卦有頥体故取贲须为象
　　象曰贲其须与上兴也
　　须在頥下故曰与上兴喻其附于阳也
　　九三贲如濡如永贞吉
　　一阳防于二隂之间虽有刚质不免于濡溺矣文之时不可濡溺也终守刚质永其正固则吉矣
　　象曰永贞之吉终莫之陵也
　　守其刚正不可陵犯
　　六四贲如皤如白马翰如匪防婚媾
　　隂求阳德以自贲者也四与初正应当贲之时时义相求而四有正德故能致其质素之心以从质素之应初贲趾于下质素者也四与之相贲则皤然其白而所乘之马亦白矣防相害者也婚媾相求者也初匪防而实婚媾故求之如此其切也不言吉者义当然尔
　　象曰六四当位疑也匪防婚媾终无尤也
　　以六居四柔质而在上位当贲之时而欲返质从道能无疑乎惟知初之匪防而爲婚媾故终无过尤也因爻曰匪防故以疑字发其意
　　六五贲于丘园束帛戋戋吝终吉
　　以柔居尊当贲之时文之盛者也然卦有刚上文柔之义六五位近上九能尊尚之故有贲于丘园之象上九艮主而在卦外山野之地故曰丘园当贲居尊而能以丘园自贲诚余于文故曰束帛戋戋五之吝犹四之疑也贲之时惑于心则有所系吝阻于众则有所羞吝也然能决意从道是以终吉
</div>
    <div class="pagination">
<a href="周易观彖_page7.html">上一页</a><span>...</span><a href="周易观彖_page3.html">3</a><a href="周易观彖_page4.html">4</a><a href="周易观彖_page5.html">5</a><a href="周易观彖_page6.html">6</a><a href="周易观彖_page7.html">7</a><span class="current-page">8</span><a href="周易观彖_page9.html">9</a><a href="周易观彖_page10.html">10</a><a href="周易观彖_page11.html">11</a><a href="周易观彖_page12.html">12</a><a href="周易观彖_page13.html">13</a><span>...</span><a href="周易观彖_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
