<!DOCTYPE html>
<html>
 <head>
  <meta charset="utf-8"/>
  <title>
   周易注疏 - 第 8 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易注疏 - 第 8 页/共 16 页
  </h1>
  <div class="content">
   六四颠颐吉虎视眈眈其欲逐逐无咎注体属上体居得其位而应于初以上养下得颐之义故曰颠颐吉也下交不可以渎故虎视眈眈威而不猛不恶而严养德施贤何可有利故其欲逐逐尚敦实也修此二者然后乃得全其吉而无咎观其自养则履正察其所养则养阳颐爻之贵斯为盛矣象曰颠颐之吉上施光也音义【视徐市志反又常止反眈眈丁南反威而不猛也马云虎下视貌一音大南反逐逐如字敦实也薛云速也子夏传作攸攸志林云攸当为逐苏林音迪荀作悠悠刘作跾云远也説文跾音式六反施始豉反下文同又如字】疏【正义曰颠颐吉者体属上体居得其位而应于初以上养下得养之宜所以吉也虎视眈眈者以上养下不可防渎恒如虎视眈眈然威而不猛也其欲逐逐者既养扵下不可有求其情之所欲逐逐然尚扵敦实也无咎者若能虎视眈眈其欲逐逐虽复颠颐养下则得吉而无咎也象曰上施光者释颠颐吉之义上谓四也下养于初是上施也能威而不猛如虎视眈眈又寡欲少求其欲逐逐能为此二者是上之所施有光明也然六二颠颐则为凶六四颠颐得为吉者六二身处下体而又下养所以凶也六四身处上体又应扵初阴而应阳又能威严寡欲所以吉也注正义曰观其自养则履正者以阴处阴四自处其身是观其自养则能履正道也察其所养则养阳者六四下养扵初是观其所养初是阳爻则能养阳也】
　　六五拂经居贞吉不可渉大川注以阴居阳拂颐之义也行则失故宜居贞也无应于下而比于上故可守贞从上得颐之吉虽得居贞之吉处颐违谦难未可渉也象曰居贞之吉顺以从上也音义【比毗志反得颐一作得顺难乃旦反】疏【正义曰拂违也经义也以阴居阳不有谦退乖违扵颐养之义故言拂经也居贞吉者行则失居贞吉也不可渉大川者处颐违谦患难未觧故不可渉大川故居贞吉也象曰顺以从上者释居贞之义以五近上九以阴顺阳亲从扵上故得居贞吉也】
　　上九由颐厉吉利渉大川注以阳处上而履四阴阴不能独为主必宗扵阳也故莫不由之以得其养故曰由颐为众隂之主不可渎也故厉乃吉有似家人悔厉之义贵而无位是以厉也髙而有民是以吉也为养之主物莫之违故利渉大川也象曰由颐厉吉大有庆也音义【厉严厉也马王肃云危】疏【正义曰由颐者以阳处上而履四隂阴不能独为其主必宗事扵阳也众隂莫不由之以得其养故曰由颐也厉吉者为众隂之主不可防渎严厉乃吉故云厉吉也利渉大川者为养之主无所不为故利渉大川而有庆也故象云大有庆也】
　　【巽下兑上】
　　大过注音相过之过栋桡利有攸往亨音义【过徐古卧反罪过也超过也王肃音戈震宫游魂卦相过之过并古卧反栋徐丁贡反桡乃教反曲折也下同】疏【正义曰过谓过越之过非经过之过此衰难之世唯阳爻乃大能过越常理以拯患难也故曰大过以人事言之犹若圣人过越常理以拯患难也栋桡者谓屋栋也本之与末俱桡弱以言衰乱之世始终皆弱也利有攸往亨者既遭衰难圣人利有所往以拯患难乃得亨通故云利有攸往亨也注正义曰相过者谓相过越之甚也非谓相过从之过故象云泽灭木是过越之甚也四阳在中二隂在外以阳之过越之甚也】
　　彖曰大过大者过也注大者乃能过也栋桡本末弱也注初为本而上为末也刚过而中注谓二也居阴过也处二中也拯弱兴衰不失其中也巽而说行注巽而说行以此救难难乃济也利有攸往乃亨注危而弗持则将安用故往乃亨大过之时大矣哉注是君子有为之时也音义【拯拯救之拯弱本亦作溺并依字读下救其弱拯弱皆同説音悦注同难乃旦反上六注同】疏【正义曰大过大者过也者释大过之义也大者过谓盛大者乃能过其分理以拯难也故扵二爻阳处阴位乃能拯难也亦是过甚之义栋桡本末弱也者释栋桡义以大过本末俱弱故屋栋桡弱也似若衰难之时始终弱也刚过而中巽而説行利有攸往乃亨者此释利有攸往乃亨义刚过而中谓二也以阳处阴是刚之过极之甚则阳来拯此隂难是过极之甚也巽而説行者既以巽顺和説而行难乃得济故利有攸往得亨也故云乃亨大过之时大矣哉此广説大过之美言当此大过之时唯君子有为拯难其功甚大故曰大矣哉也】
　　象曰泽灭木大过君子以独立不惧遯世无闷注此所以为大过非凡所及也音义【遯本又作遁同徒逊反】疏【正义曰泽灭木者泽体处下木体处上泽无灭木之理今云泽灭木者乃是泽之甚极而至灭木是极大过越之义其大过之卦有二义也一者物之自然大相过越常分即此泽灭木是也二者大人大过越常分以拯患难则九二枯杨生稊老夫得其女妻是也君子以独立不惧遯世无闷者明君子扵衰难之时卓尔独立不有畏惧遯扵世而无忧闷欲有遯难之心其操不改凡人遇此则不能然唯君子独能如此是其过越之义】
　　初六借用白茅无咎注以柔处下过而可以无咎其唯慎乎象曰借用白茅柔在下也音义【借在夜反下同马云在下曰借慎辰震反】疏【正义曰借用白茅者以柔处下心能谨慎荐借扵物用洁白之茅言以洁素之道奉事扵上也无咎者既能谨慎如此虽遇大过之难而无咎也以柔道在下所以免害故象云柔在下也】
　　九二枯杨生稊老夫得其女妻无不利注稊者杨之秀也以阳处阴能过其本而救其弱者也上无其应心无特吝处过以此无衰不济也故能令枯杨更生稊老夫更得少妻拯弱兴衰莫盛斯爻故无不利也老过则枯少过则稚以老分少则稚者长以稚分老则枯者荣过以相与之谓也大过至衰而巳至壮以至壮辅至衰应斯义也象曰老夫女妻过以相与也音义【枯如字郑音姑谓无姑山榆榆羊朱反稊徒稽反杨之秀也郑作荑荑木更生音夷谓山榆之实夫如字下同特或作持令力呈反少诗照反下同稚直吏反长之丈反】疏【正义曰枯杨生稊者枯谓枯槁稊谓杨之秀者九二以阳处阴能过其本分而救其衰弱上无其应心无特吝处大过之时能行此道无有衰者不被拯济故衰者更盛犹若枯槁之杨更生少壮之稊朽老之夫得其少女为妻也无不利者谓拯弱兴衰莫盛于此以斯而行无有不利也象曰过以相与者释老夫女妻之义若老夫而有老妻是依分相对今老夫而得女妻是过分相与也老夫得女妻是女妻以少而与老夫老夫得少而更壮是女妻过分而与夫也女妻而得少夫是依分相对今女妻得老夫是老夫减老而与少女妻既得其老则益长是老夫过分而与妻也故云过以相与象直云老夫女妻不云枯杨生稊者枯杨则是老夫也生稊则是女妻也其意相似故象畧而不言注正义曰稊者杨栁之穗故云杨之秀也以阳处隂能过其本而救其弱者若以阳处阳是依其本分今以阳处隂是过越本分拯救隂弱也老过则枯少过则稚者老之太过则枯槁少之太过则幼稚也以老分少则稚者长者谓老夫减老而与女妻女妻得之而更益长故云以老分少则稚者长也以稚分老则枯者荣者谓女妻减少而与老夫老夫得之似若槁者而更得生稊故云则枯者荣也云大过至衰而已至壮以至壮辅至衰应斯义者此大过之卦本明至壮辅至衰不论至衰减至壮故辅嗣此注特云以至壮辅至衰也象曰过以相与者因至壮而辅至衰似女妻而助老夫遂因云老夫减老而与少犹若至衰减衰而与壮也其实不然也】
　　九三栋桡凶注居大过之时处下体之极不能救危拯弱以隆其栋而以阳处阳自守所居又应于上系心在一宜其淹溺而凶衰也象曰栋桡之凶不可以有辅也音义【溺乃厯反】疏【正义曰栋桡凶者居大过之时处下体之极以阳居阳不能救危拯弱唯自守而巳独应于上系心在一所以凶也心既狭不可以辅救衰难故象云不可以有辅也】
　　九四栋隆吉有它吝注体属上体以阳处阴能拯其弱不为下所桡者也故栋隆吉也而应在初用心不故有他吝也象曰栋隆之吉不桡乎下也疏【正义曰栋隆吉者体居上体以阳处阴能拯救其弱不为下所桡故得栋隆起而吉也有它吝者以有应在初心不濶故有它吝也象曰不挠乎下也者释栋隆之吉以其能拯扵难不被桡乎在下故得栋隆吉九四应初行又谦顺能拯扵难然唯只拯初初谓下也下得其拯犹若所居屋栋隆起下必不桡弱何得云不被桡乎在下但经文云栋桡彖释栋桡者本末弱也以屋栋桡弱而偏则屋下榱柱亦先弱柱为本栋为末观此彖辞是足见其义故子产云栋折榱崩侨压焉以屋栋桡折则榱柱亦同崩此则义也】
　　九五枯杨生华老妇得其士夫无咎无誉注处得尊位而以阳处阳未能拯危处得尊位亦未有桡故能生华不能生稊能得夫不能得妻处栋桡之世而为无咎无誉何可长哉故生华不可久士夫诚可丑也象曰枯杨生华何可久也老妇士夫亦可丑也音义【华如字徐音花誉音预又音余】疏【正义曰枯杨生华者处得尊位而以阳居阳未能拯危不如九二枯杨生稊但以处在尊位唯得枯杨生华而巳言其衰老虽被拯救其益少也又似年老之妇得其彊壮士夫妇已衰老夫又彊大亦是其益少也所拯难处少才得无咎而已何有声誉之美故无咎无誉也象曰枯杨生华何可久者枯槁之杨被拯才得生华何可长久寻当衰落也老妇士夫亦可丑也者妇当少稚扵夫今年老之妇而得彊壮士夫亦可丑辱也此言九五不能广拯衰难但使枯杨生华而已但使老妇得其士夫而已拯难狭劣故不得长久诚可丑辱言不如九二也注正义曰处得尊位亦未有桡者以九三不得尊位故有栋桡今九五虽与九三同以阳居阳但九五处得尊位功虽未广亦未有桡弱若其桡弱不能拯难不能使枯杨生华也以在尊位防有拯难但其功狭少但使枯杨生华而已不能使之生稊也能得夫不能得妻者若拯难功濶则老夫得其女妻是得少之甚也今既拯难功狭但能使老妇得士夫而已不能使老夫得女妻言老妇所得利益薄少皆为拯难功薄故所益少也】
　　上六过渉灭顶凶无咎注处大过之极过之甚也渉难过甚故至于灭顶凶志在救时故不可咎也象曰过渉之凶不可咎也注虽凶无咎不害义也音义【顶徐都冷反】疏【正义曰过渉灭顶凶者处大过之极是过越之甚也以此渉危难乃至扵灭顶言渉难深也既灭其顶所以凶也无咎者所以渉难灭顶至于凶亡本欲济时拯难意善功恶无可咎责此犹龙逢比干忧时危乱不惧诛杀直言深谏以忤无道之主遂至灭亡其意则善而功不成复有何咎责此亦过渉灭顶凶无咎之象故象云不可咎言不可害扵义理也】
　　【坎下坎上】
　　习坎注坎险陷之名也习谓便习之有孚维心亨注刚正在内有孚者也阳不外而在乎内心亨者也行有尚注内亨外闇内刚外顺以此行险行有尚也音义【习便习也重也刘云水流行不休故曰习坎徐苦感反本亦作埳京刘作欿险也陷也八纯卦象水埳埳没之埳便婢面反下同】疏【正义曰习坎者坎是险埳之名习者便习之义险难之事非经便习不可以行故湏便习于坎事乃得用故云习坎也有孚者孚信也由刚正在内故有信也维心亨者阳不外而在扵内是维心亨言心得通也行有尚者内亨外闇内刚外柔以此行险事可尊尚故云行有尚也案诸卦之名皆扵卦上不加其字此坎卦之名特加习者以坎为险难故特加习名习有二义一者习重也谓上下俱坎是重叠有险险之重叠乃成险之用也二者人之行险先须便习其事乃可得通故云习也注正义曰刚正在内者谓阳在中也内心刚正则能有诚信故云刚正在内有孚者也阳不外发而在乎内心亨者也者若外阳内阴则内心柔弱故不得亨通今以阳在扵内阳能开通故维其在心之亨也内亨外闇者内阳故内亨外阴故外闇以亨通之性而往诣阴闇之所能通扵险故行可贵尚也】
　　彖曰习坎重险也注坎以险为用故特名曰重险言习坎者习乎重险也水流而不盈行险而不失其信注险陗之极故水流而不能盈也处至险而不失刚中行险而不失其信者习坎之谓也维心亨乃以刚中也行有尚往有功也注便习于坎而之坎地尽坎之宜故往必有功也天险不可升也注不可得升故得保其威尊地险山川丘陵也注有山川丘陵故物得以保全也王公设险以守其国注国之为卫恃于险也言自天地以下莫不湏险也险之时用大矣哉注非用之常用有时也音义【重直龙反注下并同陗七妙反】疏【正义曰习坎重险者释习坎之义言习坎者习行重险险难也若险难不重不为至险不湏便习亦可济也今险难既重是险之甚者若不便习不可济也故注云习坎者习重险也水流而不盈行险而不失其信者此释重险习坎之义水流而不盈谓险陷既极坑穽特深水虽流注不能盈满言险之甚也此释重险之义也行险而不失其信谓行此至险能守其刚中不失其信也此释习坎及有孚之义也以能便习于险故守刚中不失其信也维心亨乃以刚中也者释维心亨义也以刚在于中故维得心亨也行有尚往有功者此释行有尚也既便习于坎而往之险地必有其功故云行有尚往有功也天险不可升者已下广明险之用也言天之为险悬邈髙逺不可升上此天之险也若其可升不得保其威尊故以不可升为险也地险山川丘陵也者言地以山川丘陵而为险也故使地之所载之物保守其全若无山川丘陵则地之所载之物失其性也故地以山川丘陵而为险也王公设险以守其国者言王公法象天地固其城池严其法令以保守其国也险之时用大矣哉者言天地已下莫不湏险险难有时而用故其功盛大矣哉注正义曰言习坎者习乎重险也者言人便习扵坎正是便习重险便习之语以释习名两坎相重谓之重险又当习义是一习之名有此両义险陗之极故水流而不能盈者若浅岸平谷则水流有可盈满若其崖岸险峻涧谷泄漏是水流不可盈满是险难之极也非用之常用有时者若天险地险不可暂无此谓人之设险用有时也若化治平治内外辑睦非用险也若家国有虞湏设险防难是用有时也】
　　象曰水洊至习坎注重险悬絶故水洊至也不以坎为隔絶相仍而至习乎坎也君子以常德行习教事注至险未夷教不可废故以常德行而习教事也习于坎然后乃能不以险难为困而德行不失常也故则夫习坎以常德行而习教事也音义【洊在荐反徐在闷反旧又才本反尔雅云再也刘云仍也京作臻干作荐行下孟反注同难乃旦反下险难同夫音符】疏【正义曰水洊至习坎者重险悬絶其水不以险之悬絶水亦相仍而至故谓为习坎也以人之便习于坎犹若水之洊至水不以险为难也君子以常德行习教事者言君子当法此便习于坎不以险难为困常守德行而习其政教之事若能习其教事则可便习于险也】
　　初六习坎入于坎窞凶注习坎者习为险难之事也最处坎底入坎窞者也处重险而复入坎底其道凶也行险而不能自济习坎而入坎窞失道而穷在坎底上无应援可以自济是以凶也象曰习坎入坎失道凶也音义【窞徒坎反説文云坎中更有坎王肃又作徒感反云窞坎底也字林云坎中小坎一曰旁入复扶又反下虽复同】疏【正义曰习坎入于坎窞凶者既处坎底上无应援是习为险难之事无人应援故入于坎窞而至凶也以其失道不能自济故象云失道凶也】
　　九二坎有险求小得注履失其位故曰坎上无应援故曰有险坎而有险未能出险之中也处中而与初三相得故可以求小得也初三未足以为援故曰小得也象曰求小得未出中也疏【正义曰坎有险者履失其位故曰坎也上无应援故曰有险既在坎难而又遇险未能出险之中故象云未出中也求小得者以阳处中初三来附故可以求小得也初三柔弱未足以为大援故云求小得也】
　　六三来之坎坎险且枕入于坎窞勿用注既履非其位而又处両坎之间出则之坎居则亦坎故曰来之坎坎也枕者枝而不安之谓也出则无之处则无安故曰险且枕也来之皆坎无所用之徒劳而已象曰来之坎坎终无功也音义【险如字古文及郑向本作检郑云木在手曰检枕徐针鸩反王肃针甚反郑云木在首曰枕陆云闲碍险害之貌九家作玷古文作沈沈直林反出则之坎一本作出则亦坎误】疏【正义曰来之坎坎者履非其位而处两坎之间出之与居皆在扵坎故云来之坎坎也险且枕者枕枝而不安之谓也出则无应所以险处则不安故且枕也入于坎窞者出入皆难故入于坎窞也勿用者不可出行若其出行终必无功徒劳而已故象云终无功也】
　　六四樽酒簋贰用缶纳约自牖终无咎注处重险而履正以柔居柔履得其位以承于五五亦得位刚柔各得其所不相犯位皆无余应以相承比明信显著不存外饰处坎以斯虽复一樽之酒二簋之食瓦缶之器纳此至约自进扵牖乃可羞之于王公荐之于宗庙故终无咎也象曰樽酒簋贰刚柔际也注刚柔相比而相亲焉际之谓也音义【樽音尊樽酒絶句簋音轨簋贰絶句缶方有反用缶絶句旧樽酒簋句贰用缶句牖音酉陆作诱比毗志反下同食音嗣饭也】疏【正义曰樽酒簋贰者处重险而履得其位以承扵五五亦得位刚柔各得其所皆无余应以相承比明信显著不假外饰处坎以此虽复一樽之酒二簋之食故云樽酒簋贰也用缶者既有樽酒簋贰又用瓦缶之器故云用缶也纳约自牖终无咎者纳此俭约之物从牖而荐之可羞扵王公可荐扵宗庙故云终无咎也象曰刚柔际者释樽酒簋贰义所以一樽之酒二簋之食得进献者以六四之柔与九五之刚両相交际而相亲故得以此俭约而为礼也】
　　九五坎不盈祗既平无咎注为坎之主而无应辅可以自佐未能盈坎者也坎之不盈则险不尽矣祗辞也为坎之主尽平乃无咎故曰祗既平无咎也説既平乃无咎明九五未免于咎也象曰坎不盈中未大也音义【祗音支又祁支反郑云当为坻小丘也京作禔説文同音支又上支反安也尽津忍反】疏【正义曰坎不盈者为坎之主而无应辅可以自佐险难未能盈坎犹险难未尽也故云坎不盈也祗既平无咎者祗辞也谓险难既得盈满而平乃得无咎若坎未盈平仍有咎也象曰中未大者释坎不盈之义虽复居中而无其应未得光大所以坎不盈满也】
　　上六系用徽纆寘于丛棘三嵗不得凶注险陗之极不可升也严法峻整难可犯也宜其囚执寘于思过之地三嵗险道之夷也险终乃反故三嵗不得自修三嵗乃可以求复故曰三嵗不得凶也象曰上六失道凶三嵗也音义【徽许韦反纆音墨刘云三股曰徽両股曰纆皆索名寘之豉反置也注同刘作示言众议扵九棘之下也子夏传作湜姚作寔寔置也张作置丛才公反峻荀润反】疏【正义曰系用徽纆寘于丛棘者险陗之极不可升上严法峻整难可犯触上六居此险陗之处犯其峻整之威所以被繋用其徽纆之绳寘扵丛棘谓囚执之处以丛棘而禁之也三嵗不得凶者谓险道未终三嵗巳来不得其吉而有凶也险终乃反若能自修三嵗后可以求复自新故象云上六失道凶三嵗也言失道之凶唯三嵗之后可以免也】
　　【离下离上】
　　离利贞亨注离之为卦以柔为正故必贞而后乃亨故曰利贞亨也畜牝牛吉注柔处于内而履正中牝之善也外彊而内顺牛之善也离之为体以柔顺为主者也故不可以畜刚猛之物而吉于畜牝牛也音义【离列池反丽也丽着也八纯卦象日象火畜许六反注同牝频忍反徐扶忍反彊其良反】疏【正义曰离利贞亨者离丽也丽谓附着也言万物各得其所附着处故谓之离也利贞亨者离卦之体阴柔为主柔则近扵不正不正则不亨通故利在行正乃得亨通以此故亨在利贞之下故云利贞亨畜牝牛吉者柔处扵内而履正中是牝之善者外彊内顺是牛之善者也离之为体以柔顺为主故畜养牝牛乃得其吉若畜养刚健则不可也此云畜牝牛假象以明人事也言离之为德湏内顺外彊而行此德则吉也若内刚外顺则反离之道也注正义曰离之为卦以柔为正者二与五俱是阴爻处于上下両卦之中是以柔为正柔处扵内而履正中牝之善也者若柔不处于内似妇人而预外事也若柔而不履正中则邪僻之行皆非牝之善也若柔能处中行能履正是为牝之善也云外彊而内顺牛之善者明若内外俱彊则失扵猛害若外内俱顺则失扵劣弱唯外彊内顺扵用为善故云外彊内顺牛之善也离之为体以柔顺为主故不可以畜刚猛之物者既以柔顺为主若畜刚猛之物则反其德故不可畜刚猛而畜牝牛也】
　　彖曰离丽也注丽犹着也各得所着之宜日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也注柔着于中正乃得通也柔通之吉极于畜牝牛不能及刚猛也音义【着直畧反卦内同草木丽之丽説文作防土王肃本作地重直龙反】疏【正义曰离丽者释离卦之名丽谓附着也以隂柔之质附着中正之位得所着之宜故云丽也日月丽乎天百谷草木丽乎土者此广明附着之义以柔附着中正是附得宜故广言所附得宜之事也重明以防乎正乃化成天下者此以卦象説离之功德也并明利贞之义也重明谓上下俱离丽乎正也者谓両阴在内既有重明之德又附扵正道所以化成天下也然阴居二位可谓为正若阴居五位非其正位而云重明丽乎正者以五处于中正又居尊位虽非阴阳之正乃是事理之正故总云丽于正也柔丽乎中正故亨是以畜牝牛吉者释经亨义也又总释畜牝牛吉也柔丽扵中正谓六五六二之柔皆丽扵中中则不偏故云中正以中正为德故万事亨以中正得通故畜养牝牛而得吉也以牝牛有中正故也案诸卦之彖释卦名之下乃释卦下之义于后乃叹而美之此彖既释卦名即广叹为卦之美乃释卦下之义与诸卦不例者此乃夫子随义则言因文之便也此既释离名丽因广説日月草木所丽之事然后明卦下之义更无义例】
　　象曰明两作离大人以继明照于四方注继谓不絶也明照相继不絶旷也音义【作郑云起也荀云用也明照相继一本无明照二字】疏【正义曰明両作离者离为日日为明今有上下二体故云明両作离也案八纯之卦论象不同各因卦体事义随文而乾坤不论上下之体直总云天行健地坤以天地之大故总称上下二体也雷是连续之至水为流注不已义皆取连续相因故震云洊雷坎云水洊至也风是摇动相随之物故云随风巽也山泽各自为体非相入之物故云兼山艮丽泽兑是両物各行也今明之为体前后各照故云明両作离是积聚両明乃作于离若一明暂絶其离未久必取両明前后相续乃得作离卦之义故云大人以继明照于四方是继续其明乃得照于四方若明不继续则不得久为照临所以特云明両作离取不絶之义也】
　　初九履错然敬之无咎注错然者警慎之貌也处离之始进而盛未在既济故宜慎其所履以敬为务辟其咎也象曰履错之敬以辟咎也音义【错郑徐七各反马七路反警京领反辟音避象同】疏【正义曰履错然者身处离初将欲前进其道未济故其所履践恒错然敬慎不敢自宁故云履错然敬之无咎若能如此恭敬则得避其祸而无咎故象云履错之敬以辟咎也注正义曰错然者警慎之貌者错是警惧之状其心未寜故错然也言处离之始进而盛未在既济者进而盛谓欲前进而向盛也若位在于三则得既济今位在于初是未在既济谓功业未大故宜慎其所履恒湏错然避咎也】六二黄离元吉注居中得位以柔处柔履文明之盛而得其中故曰黄离元吉也象曰黄离元吉得中道也疏【正义曰黄者中色离者文明居中得位而处于文明故元吉也故象云得中道以其得中央黄色之道也】九三日昃之离不鼓缶而歌则大耋之嗟凶注嗟忧叹之辞也处下离之终明在没故曰日昃之离也明在将终若不委之于人养志无为则至于老而有嗟凶故曰不鼔缶而歌则大耋之嗟凶也象曰日昃之离何可久也音义【王嗣宗本作仄音同鼓郑本作撃耋田节反马云七十曰耋王肃又他结反云八十曰耊京作绖蜀才作咥嗟如字王肃又遭哥反荀作差下嗟若亦尔古文及郑无凶字】疏【正义曰日之离者处下离之终其明将没故云日昃之离也不鼓缶而歌则大耋之嗟凶者时既老耄当湏委事任人自取逸乐若不委之于人则是不鼓撃其缶而为歌则至大耋老耄而咨嗟何可久长所以凶也故象云日之离何可久也】
　　九四突如其来如焚如死如弃如注处于明道始变之际昬而始晓没而始出故曰突如其来如其明始进其炎始盛故曰焚如逼近至尊履非其位欲进其盛以炎其上命必不终故曰死如违离之义无应无承众所不容故曰弃如也象曰突如其来如无所容也音义【突徒忽反王肃唐屑反旧又汤骨反字林同云暂出近附近之近】疏【正义曰突如其来如者四处始变之际三为始昬四为始晓三为已没四为始出突然而至忽然而来故曰突如其来如也焚如者逼近至尊履非其位欲进其盛以焚炎其上故云焚如也死如者既焚其上命必不全故云死如也弃如者违扵离道无应无承众所不容故云弃如是以象云无所容也】
　　六五出涕沱若戚嗟若吉注履非其位不胜所履以柔乗刚不能制下下刚而进将来害已忧伤之深至于沱嗟也然所丽在尊四为逆首忧伤至深众之所助故乃沱嗟而吉也象曰六五之吉离王公也音义【出如字徐尺遂反王嗣宗勑反涕徐他米反又音弟沱徒河反荀作池一本作沲若古文若皆如此戚千寂反子夏传作嘁嘁子六反咨慙也胜音升逆首本又作逆道两得离音丽郑作丽王肃云丽王者之后为公梁武力智反王嗣宗同】疏【正义曰出涕沱若者履非其位不胜其任以柔乘刚不能制下下刚而进将来害已忧伤之深所以出涕滂沱忧戚而咨嗟也若是语辞也吉者以所居在尊位四为逆首已能忧伤悲嗟众之所助所以吉也象曰离王公者此释六五吉义也所以终得吉者以其所居在五离附于王公之位被众所助故得吉也五为王位而言公者此连王而言公取其便文以防韵也】
　　上九王用出征有嘉折首匪其丑无咎注离丽也各得安其所丽谓之离处离之极离道已成则除其非以去民害王用出征之时也故必有嘉折首匪其丑乃得无咎也象曰王用出征以正邦也音义【折徐之舌反注同去羌吕反以正邦也下王肃本更有匪其丑大有功也】疏【正义曰王用出征者处离之极离道既成物皆亲附当除去其非以去民害故王用出征也有嘉折首获匪其丑者以出征罪人事必克故有嘉美之功折断罪人之首得匪其丑乃得无咎也若不出征除害居在终极之地则有咎也象曰以正邦者释出征之义言所出征者除去民害以正邦国故也】














　　周易注疏卷五
　　周易注疏卷五考证
　　剥彖剥剥也○郭京曰剥剥落也今本脱落字落字本与剥字成义若无落字剥字义亦不圆【臣清植】按卦名剥字主一阳见剥而言彖传释之曰剥也指五阴剥之而言故继之曰柔变刚也卦又曰不利有攸往亦主一阳言也彖传释之曰小人长亦指五阴言也五阴虽剥阳然阳无终落之理故上九爻辞曰硕果不食郭京谓应作剥落恐与圣人扶阳抑阴之意异矣
　　六二注稍近于牀转欲灭物之所处○郭京曰稍近于人人字误作牀字既剥牀以辨何得云稍近于牀
　　六三剥之无咎○释文本无之字云一本作剥之无咎非【臣照】按剥之无咎言剥卦中之独无咎者也何以无咎应上九也若去之字则阴剥阳安有无咎之理此先儒所以不从陆氏释文也今本乃于剥之断句义似未当
　　六四注初二剥牀民所以安未剥其身也至四剥道渐长牀既剥尽以及人身○郭京曰未剥其肤肤字误作身字牀既剥肤肤字误作尽字欲及人身欲字误作以字【臣良裘】按虞翻曰辨上称肤崔憬曰牀之肤谓荐席肤字属牀举正之义长后人以肤字属人身故改王注也
　　复彖反复其道七日来复天行也○【臣良裘】按注云阳气始剥尽至来复时凡七日此易纬六日七分之说孔氏疏之最然论天行反复必合五月阴生十一月阳生凡歴七月之义而后偹不得议诸家为背注也侯果曰豳诗一之日周之正月也是古人变月言日亦有明证朱子云七日来复只取七义八月有凶只取八义
　　象注冬至阴之复也夏至阳之复也故为复则至于寂然大静先王则天地而行也○【臣清植】按至日注兼二至以立説然卦象为雷在地中乃冬至非夏至也故苏氏舜钦谓辅嗣昧举卦之体也【臣照】按汉唐诸儒皆以静为见天地之心程朱出而始明动为见天地之心雷以动之而谓静为复固难通也以静为复故曰冬至阴之复夏至阳之复自一阴生而至冬至则阴将静而复矣自一阳生而至夏至则阳静而复矣此王弼之意也不知雷在地中曰复雷在地中未动也而动之机充周而不可穷见天地之心生生而不已也夫天地无心而天地通体皆心无心者未动也既动则通体皆心心也者生也天地有生而无杀也杀亦所以生是天地之心也动则有静则无故不得谓静为复谓复为静以见天地之心也况夫阳可云复阴不可云复阴之辞曰姤曰遇以明阴者阳之阴也王弼谓冬至者阴之复讹中又有讹焉苏舜钦谓为昧举卦之体诚然
　　彖音义大畜刚健絶句笃实辉光絶句○【臣清植】按音义断句与注不同注盖以刚健为干德笃实为艮德而辉光日新其效也音义则以刚健为干德笃实辉光皆为艮德而日新其效也今程传似从王注朱子本义则从音义
　　上九象何天之衢道大行也○郭京曰衢下脱亨字义不圆足
　　颐象自求口实○实监本譌作食
　　六五注守贞从上得颐之吉虽得居贞之吉处颐违谦难未可涉也○郭京曰顺字譌作颐审详自见【臣良裘】按释文云得颐一作得顺是京所谓误正指得颐之吉句
　　大过卦名注音相过之过○五字监本脱依阁本添郭京曰音过越之过也误增相字脱越字过越之过去声相过之过平声
　　九二枯杨生稊○毛居正曰稊字从木作稊误梯稚也本根再生稚条也从禾者稊稗之稊【臣良裘】按石经稊从禾五经文字曰稊秀也见易正误之説未知何据
　　坎卦辞○郭京曰卦首习字上脱卦名坎字王注先觧坎义后论便习足明习字上有坎字彖曰下亦脱坎字【臣良裘】按坎上加习疏已明之诸儒论之极详京言非也
　　彖注习乎重险也○监本譌作习重乎险也依阁本改六四象樽酒簋贰○陆本无贰字释云一本更有贰字音义樽酒絶句簋贰絶句用缶絶句旧樽酒簋句贰用缶句○【臣清植】按晁氏説之句依旧説朱子本义从之然证之小象传则注疏之句法为是何氏楷曰贰副也谓樽酒而副以簋也礼天子大臣出会诸侯主国樽棜簋副是也其説视注防尤优
　　离六二注故曰黄离元吉也○郭京本作故曰黄离也下有柔居中正处得其位初则尚敬而我比焉为卦之主能通其道体明履顺吉之大者故曰元吉也三十七字云上解黄离下解元吉今本无之爰附录焉
　　九四注无应无承○郭京曰乘字误作承字四应在初初复阳体是无应也三虽在下得位刚彊是无乗也【臣清植】按爻乗刚者多矣以九四乘九三何谓无乘注上文云逼近至尊处非其位是无承也盖以九四承六五者多凶易之例也郭京之説非是










　　周易注疏卷五考证
&lt;经部,易类,周易注疏&gt;
　　钦定四库全书
　　周易注疏卷六
　　魏王弼注　唐陆德明音义　孔颖达疏
　　下经【咸　恒　遯　大壮　晋　明夷　家人】
　　【艮下兑上】
　　咸亨利贞取女吉音义【咸如字彖云感也兑宫三世卦取七具反本亦作娶音同】疏【正义曰先儒以易之旧题分自此以上三十卦爲上经巳下三十四卦爲下经序卦至此又别起端首先儒皆以上经明天道下经明人事然韩康伯注序卦破此义云夫易六画成卦三才必备错综天人以效变化岂有天道人事偏于上下哉案上经之内明饮食必有讼讼必有众起是兼于人事不专天道既不专天道则下经不专人事理则然矣但孔子序卦不以咸系离系辞云二篇之策则是六十四卦旧分上下乾坤象天地咸恒明夫妇乾坤乃造化之本夫妇寔人伦之原因而拟之何爲不可天地各卦夫妇共卦者周氏云尊天地之道略于人事犹如三才天地爲二人止爲一也此必不然窃谓乾坤明天地初辟至屯乃刚柔始交故以纯阳象天纯阴象地则咸以明人事人物既生共相感应若二气不交则不成于相感自然天地各一夫妇共卦此不言可悉岂宜妄爲异端咸亨利贞取女吉者咸感也此卦明人伦之始夫妇之义必须男女共相感应方成夫妇既相感应乃得亨通若以邪道相通则凶害斯及故利在贞正既感通以正即是防媾之善故云咸亨利贞取女吉也】
　　彖曰咸感也柔上而刚下二气感应以相与注是以亨也止而说注故利贞也男下女注取女吉也是以亨利贞取女吉也天地感而万物化生注二气相与乃化生也圣人感人心而天下和平观其所感而天地万物之情可见矣注天地万物之情见于所感也凡感之爲道不能感非者也故引取女以明同之义也同而不相感应以其各亢所处也故女虽应男之物必下之而后取女乃吉也音义【与如字郑云与犹亲也説音悦下遐嫁反下注必下同见于之见贤遍反亢口浪反本或作有】疏【正义曰柔上而刚下二气感应以相与者此因上下二体释咸亨之义也艮刚而兑柔若刚自在上柔自在下则不相交感无由得通今兑柔在上而艮刚在下是二气感应以相授与所以爲咸亨也止而说者此因二卦之义释利贞也艮止而兑説也能自静止则不随动欲以止行説则不爲邪謟不失其正所以利贞也男下女者此因二卦之象释取女吉之义艮爲少男而居于下兑爲少女而处于上是男下于女也防姻之义男先求女亲迎之礼御轮三周皆是男先下于女然后女应于男所以取女得吉者也是以亨利贞取女吉者次第释讫总举繇辞以结之天地感而万物化生者以下广明感之义也天地二气若不感应相与则万物无由得变化而生圣人感人心而天下和平者圣人设教感动人心使变恶从善然后天下和平观其所感而天地万物之情可见矣者结叹咸道之广大则包天地小则该万物感物而动谓之情也天地万物皆以气共相感应故观其所感而天地万物之情可见矣】
　　象曰山上有泽咸君子以虚受人注以虚受人物乃感应疏【正义曰山上有泽咸泽性下流能润于下山体上承能受其润以山感泽所以爲咸君子以虚受人者君子法此咸卦下山上泽故能空虚其怀不自有实受纳于物无所弃遗以此感人莫不皆应】初六咸其拇注处咸之初爲感之始所感在末故有志而巳如其本实未至伤静象曰咸其拇志在外也注四属外卦音义【拇茂后反马郑薛云足大指也子夏作荀作母云阴位之尊】疏【正义曰咸其拇者拇是足大指也体之最末初应在四俱处卦始爲感浅末取譬一身在于足指而巳故曰咸其拇也象曰志在外者外谓四也与四相应所感在外处于感初有志而巳故云志在外也注正义曰如其本实未至伤静者六二咸道转进所感在腓腓体动躁则成往而行今初六所感浅末则譬于拇指指虽小动未移其足以喻人心初感始有其志志虽小动未甚躁求凡吉凶悔吝生乎动者也以其本实未伤于静故无吉凶悔吝之辞】六二咸其腓凶居吉注咸道转进离拇升腓腓体动躁者也感物以躁凶之道也由躁故凶居则吉矣处不乘刚故可以居而获吉象曰虽凶居吉顺不害也注阴而爲居顺之道也不躁而居顺不害也音义【腓房非反郑云赐也音市脔反王廙云腓腓肠也荀作肥云谓五也尊盛故称肥离力智反躁早报反】疏【正义曰咸其腓凶居吉者腓足之腓肠也六二应在九五咸道转进离拇升腓腓体动躁躁以相感凶之道也由躁故凶静居则吉故曰咸其腓凶居吉以不乗刚故可以居而吉象曰虽凶居吉顺不害者虽者与夺之辞若既凶矣何由得居而获吉良由阴性本静今能不躁而居顺其本性则不有灾害免凶而吉也注正义曰腓体动躁者王廙云动于腓肠斯则行矣故言腓体动躁也】
　　九三咸其股执其随往吝注股之爲物随足者也进不能制动退不能静处所感在股志在随人者也志在随人所执亦以贱矣用斯以往吝其宜也象曰咸其股亦不处也志在随人所执下也音义【股音古】疏【正义曰咸其股执其随往吝者九三处二之上转髙至股股之爲体动静随足进不能制足之动退不能静守其处股是可动之物足动则随不能自处常执其随足之志故云咸其股执其随施之于人自无操持志在随人所执卑下以斯而往鄙吝之道故言往吝象曰咸其股亦不处也者非但进不能制动退亦不能静处也所执下者既志在随人是其志意所执下贱也】
　　九四贞吉悔亡憧憧往来朋从尔思注处上卦之初应下卦之始居体之中在股之上二体始相交感以通其志心神始感者也凡物始感而不以之于正则至于害故必贞然后乃吉吉然后乃得亡其悔也始在于感未尽感极不能至于无思以得其党故有憧憧往来然后朋从其思也象曰贞吉悔亡未感害也注未感于害故可正之得悔亡也憧憧往来未光大也音义【憧昌容反马云行貎王肃云往来不絶貎广雅云往来也刘云意未定也徐又音童又音钟京作字林云迟也文冢反】疏【正义曰贞吉悔亡者九四居上卦之初应下卦之始居体之中在股之上二体始相交感以通其志心神始感者也凡物始感而不以之于正则害之将及矣故必贞然后乃吉吉然后乃得亡其悔也故曰贞吉悔亡也憧憧往来朋从尔思者始在于感未尽感极惟欲思运动以求相应未能忘懐息照任夫自然故有憧憧往来然后朋从尔之所思也象曰未感害者心神始感未至于害故不可不正正而故得悔亡也未光大者非感之极不能无思无欲故未光大也】
　　九五咸其脢无悔注脢者心之上口之下进不能大感退亦不爲无志其志浅末故无悔而巳象曰咸其脢志末也音义【脢武杯反又音每心之上口之下也郑云背脊肉也说文同王肃又音灰广雅云胂谓之脢胂音以人反】疏【正义曰咸其脢无悔者脢者心之上口之下也四已居体之中爲心神所感五进在于四上故所感在脢脢巳过心故进不能大感由在心上退亦不能无志志在浅末故无悔而巳故曰咸其脢无悔也象曰志末也者末犹浅也感以心爲深过心则谓之浅末矣注正义曰脢者心之上口之下者子夏易传曰在脊曰脢马融云脢背也郑云脢脊肉也王肃云脢在背而夹脊说文云脢背肉也虽诸説不同大体皆在心上辅嗣以四爲心神上爲辅颊五在上四之间故云心之上口之下也明其浅于心神厚于言语】上六咸其辅颊舌注咸道转末故在口舌言语而巳象曰咸其辅颊舌滕口说也注辅颊舌者所以爲语之具也咸其辅颊舌则滕口说也憧憧往来犹未光大况在滕口薄可知也音义【辅如字马云上颔也虞作防云耳目之间颊兼叶反盂作侠滕徒登反达也九家作乗虞作媵郑云送也说如字注同徐音脱又始锐反】疏【正义曰咸其辅颊舌者马融云辅上颔也辅颊舌者言语之具咸道转末在于口舌言语而巳故云咸其辅颊舌也象曰滕口说也者旧说字作滕徒登反滕竞与也所竞者口无复心实故云滕口说也郑又作媵媵送也咸道极薄徒送口舌言语相感而巳不复有志于其间王注义得两通未知谁同其防也】
　　【巽下震上】
　　恒亨无咎利贞注恒而亨以济三事也恒之爲道亨乃无咎也恒通无咎乃利正也利有攸往注各得所恒脩其常道终则有始往而无违故利有攸往也音义【恒如字久也震宫三世卦】疏【正义曰恒亨无咎利贞者恒久也恒久之道所贵变通必须变通随时方可长久能久能通乃无咎也恒通无咎然后利以行正故曰恒亨无咎利贞也利有攸往者得其常道何往不利故曰利有攸往也注正义曰褚氏云三事谓无咎利贞利有攸往庄氏云三事者无咎一也利二也贞三也周氏云三事者一亨也二无咎也三利贞也注不眀数故先儒各以意说窃谓注云恒而亨以济三事者明用此恒亨济彼三事无疑亨字在三事之中而此注云恒之爲道亨乃无咎恒通无咎乃利正也又注彖曰道得所久则常通无咎而利贞也此解皆以利正相将爲一事分以爲二恐非注防验此注云恒之爲道亨乃无咎此以恒亨济无咎也又云恒通无咎乃利正也此以恒亨济利贞也下注利有攸往云各得所恒脩其常道终则有始往而无违故利有攸往此以恒亨济利有攸往也观文验注禇氏爲长】
　　彖曰恒久也刚上而柔下注刚尊柔卑得其序也雷风相与注长阳长阴能相成也巽而动注动无违也刚柔皆应注不孤媲也恒注皆可久之道恒亨无咎利贞久于其道也注道得所久则常通无咎而利正也天地之道恒久而不巳也注得其所久故不巳也利有攸往终则有始也注得其常道故终则复始往无穷极日月得天而能久照四时变化而能久成圣人久于其道而天下化成注言各得其所恒故皆能长久观其所恒而天地万物之情可见矣注天地万物之情见于所恒也音义【长阳长阴并之丈反大象注同媲普计反配也复扶又反见于之见贤遍反】疏【正义曰恒久也者训释卦名也恒之爲名以长久爲义刚上而柔下者既训恒爲久因名此卦得其恒名所以释可久之意此就二体以释恒也震刚而巽柔震则刚尊在上巽则柔卑在下得其顺序所以爲恒也雷风相与者此就二象释恒也雷之与风阴阳交感二气相与更互而相成故得恒久也巽而动者此就二卦之义因释恒名震动而巽顺无有违逆所以可恒也刚柔皆应者此就六爻释恒此卦六爻刚柔皆相应和无孤媲者故可长久也恒者厯就四义释恒名讫故更举卦名以结之也明上四事皆可久之道故名此卦爲恒恒亨无咎利贞久于其道者此就名释卦之德言所以得亨无咎利贞者更无别义正以得其恒久之道故言久于其道也天地之道恒久而不巳者将释利有攸往先举天地以爲证喩言天地得其恒久之道故久而不巳也利有攸往终则有始者举经以结成也人用恒久之道会于变通故终则复始往无穷极同于天地之不巳所以爲利也日月得天而能久照者以下广明义上言天地之道恒久而不巳也故日月得天所以亦能久照四时变化而能久成者四时更代寒暑相变所以能久生成万物圣人久于其道而天下化成者圣人应变随时得其长久之道所以能光宅天下使万物从化而成也观其所恒而天地万物之情可见矣者总结恒义也注正义曰刚尊柔卑得其序者咸明感应故柔上而刚下取二义相交也恒明长久故刚上而柔下取尊卑得序也长阳长阴能相成者震爲长男故曰长阳巽爲长女故曰长阴彖曰雷风相与雷之与风共相助成之义故禇氏云雷资风而益逺风假雷而增威是也今言长阳长阴能相成者因震爲长男巽爲长女遂以长阳长阴而名之作文之体也又此卦明夫妇可久之道故以二长相成如雷风之义也媲配也】
　　象曰雷风恒注长阳长阴合而相与可久之道也君子以立不易方注得其所久故不易也疏【正义曰雷风相与爲恒已如彖释君子以立不易方者君子立身得其久之道故不改易其方方犹道也】
　　初六浚恒贞凶无攸利注处恒之初最处卦底始求深者也求深穷底令物无余緼渐以至此物犹不堪而况始求深者乎以此爲恒凶正害德无施而利也象曰浚恒之凶始求深也音义【浚荀润反深也郑作濬令力呈反缊纡粉反广雅云积也】疏【正义曰浚深也最处卦防故曰深也深恒者以深爲恒是也施之于仁义即不厌深施之于正即求物之情过深是凶正害德无施而利故曰浚恒贞凶无攸利也注正义曰始求深者处卦之初故言始也最在于下故言深也所以致凶谓在于始而求深者也】
　　九二悔亡注虽失其位恒位于中可以消悔也象曰九二悔亡能久中也疏【正义曰失位故称悔居中故悔亡也象曰能久中者处恒故能久位在于中所以消悔也】
　　九三不恒其德或承之羞贞吝注处三阳之中居下体之上处上体之下上不全尊下不全卑中不在体体在乎恒而分无所定无恒者也德行无恒自相违错不可致诘故或承之羞也施德于斯物莫之纳鄙贱甚矣故曰贞吝也象曰不恒其德无所容也音义【或有也一云常也郑本作咸行下孟反诘去吉反分扶运反】疏【正义曰不恒其徳或承之羞贞吝者九三居下体之上处上体之下虽处三阳之中又在不中之位上不全尊下不全卑执心不定德行无恒故曰不恒其德德既无恒自相违错则爲羞辱承之所羞非一故曰或承之羞也处久如斯正之所贱故曰贞吝也象曰无所容者谓不恒之人所往之处皆不纳之故无所容也注正义曰中不在体者虽在三阳之中非一体之中也不可致诘者诘问也违错处多不足问其事理所以明其羞辱之深如论语云于予与何诛】
　　九四田无禽注恒于非位虽劳无也象曰久非其位安得禽也疏【正义曰田者田猎也以譬有事也无禽者田猎不以喩有事无功也恒于非位故劳而无功也象曰久非其位安得禽者在恒而失位是久非其位田猎而无所是安得禽也】
　　六五其德贞妇人吉夫子凶注居得尊位爲恒之主不能制义而系应在二用心专贞从唱而已妇人之吉夫子之凶也象曰妇人贞吉从一而终也夫子制义从妇凶也疏【正义曰恒其德贞者六五系应在二不能傍及他人是恒常贞一其德故曰恒其德贞也妇人吉者用心专贞从唱而巳是妇人之吉也夫子凶者夫子须制断事宜不可专贞从唱故曰夫子凶也象曰从一而终者谓用心贞一从其贞一而自终也从妇凶者五与二相应五居尊位在震爲夫二处下体在巽爲妇五系于二故曰从妇凶也】
　　上六振恒凶注夫静爲躁君安爲动主故安者上之所处也静者可久之道也处卦之上居动之极以此爲恒无施而得也象曰振恒在上大无功也音义【振之刃反马云动也郑云摇落也张作震夫音扶】疏【正义曰振恒凶者振动也凡处于上者当守静以制动今上六居恒之上处动之极以振爲恒所以凶也象曰大无功者居上而以振动爲恒无施而得故曰大无功也】
　　【艮下干上】
　　遯亨小利贞音义【遯徒巽反字又作又作遁同隐退也匿迹避时奉身退隐之谓也郑云逃去之名序卦云遯者退也干宫二世卦】疏【正义曰遯亨者遯者隐退逃避之名阴长之卦小人方用君子日消君子当此之时若不隐遯避世即受其害须遯而后得通故曰遯亨小利贞者阴道初始浸长正道亦未全灭故曰小利贞】
　　彖曰遯亨遯而亨也注遯之爲义遯乃通也刚当位而应与时行也注谓五也刚当位而应非否亢也遯不否亢能与时行也小利贞浸而长也注阴道欲浸而长正道亦未全灭故小利贞也遯之时义大矣哉音义【否备鄙反下同亢苦浪反浸子鸩反注同长之丈反卦内同或如字】疏【正义曰遯而亨者此释遯之所以得亨通之义小人之道方长君子非遯不通故曰遯而亨也刚当位而应与时行者举九五之爻释所以能遯而致亨之由良由九五以刚而当其位有应于二非爲否亢遯不否亢即是相时而动所以遯而得亨故云刚当位而应与时行也小利贞浸而长者释小利贞之义浸者渐进之名若阴德防进即消正道良由二阴渐长而正道亦未即全灭故云小利贞也遯之时义大矣哉者叹美遯德相时度宜避世而遯自非大人照几不能如此其义甚大故云大矣哉】
　　象曰天下有山遯注天下有山阴长之象君子以逺小人不恶而严音义【逺袁万反注并同】疏【正义曰天下有山遯者山者阴进在天下即是山欲上逼于天天性髙逺不受于逼是遯避之象故曰天下有山遯君子以逺小人不恶而严者君子当此遯避之时小人进长理须逺避力不能讨故不可爲恶复不可与之亵渎故曰不恶而严注正义曰阴长之象者积阳爲天积阴爲地山者地之高峻今上逼于天是阴长之象】
  </div>
  <div class="pagination">
   <a href="周易注疏_page7.html">
    上一页
   </a>
   <span>
    ...
   </span>
   <a href="周易注疏_page3.html">
    3
   </a>
   <a href="周易注疏_page4.html">
    4
   </a>
   <a href="周易注疏_page5.html">
    5
   </a>
   <a href="周易注疏_page6.html">
    6
   </a>
   <a href="周易注疏_page7.html">
    7
   </a>
   <span class="current-page">
    8
   </span>
   <a href="周易注疏_page9.html">
    9
   </a>
   <a href="周易注疏_page10.html">
    10
   </a>
   <a href="周易注疏_page11.html">
    11
   </a>
   <a href="周易注疏_page12.html">
    12
   </a>
   <a href="周易注疏_page13.html">
    13
   </a>
   <span>
    ...
   </span>
   <a href="周易注疏_page9.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
