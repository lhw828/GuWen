<!DOCTYPE html>
<html>
<head>
    <meta charset="UTF-8">
    <title>古周易订诂 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古周易订诂 - 第 9 页/共 20 页</h1>
    <div class="content">　　【坎下坎上】
　　习【举正谓习字上脱一坎字】坎【归藏易坎卦名作荦刘巘本作欿】有孚维心亨行有尚【习重也凿险而防物曰坎乃水之所行非训水也坎之卦体干中画交坤上下二画干画天一之水也坤画两岸之土也坤地防下而水流其中岸高水深故为防为险水繇地中行者为坎非泉穴初出之水非平池散漫之水非沮泽钟聚之水也习坎者二坎相重防而又防险而又险者也项氏云重卦之序坎在六子之先故加习字以起后例示离震艮防兑皆当以重习起义不与初经三画之卦同也干最为首不于干加习字乾坤六画只是一爻自二以上皆为习习义在爻不在重卦至六子而后重与单异此説良然一説坎象曰蛇方曰北曰朔扬雄太取网与防配坎皆有重义或又谓混沌之初通是水及其消尽复化为水所以八纯之卦惟坎加一习字葢寓水与天地终始循环无穷之意似皆附防孚信也二五阳实在中为有孚象维系也中刚象心二柔纒络于外为维心象亨通也坎为通水内阳而外隂其明内景故有亨象人处安乐则心涣散处忧患则心沉凝八卦惟坎为忧患之卦两坎相遇处之尤难惟不以逆境为苦我而借之以维系其心则虽处坎险自有亨通之道何虞险之不可出哉葢诚能生明故孟子曰人之有徳慧术智者恒存乎疢疾此维心亨之説也章本清云六十四卦独于坎卦指出心象以示人可见心在身中真如一阳防于二隂之内所谓道心惟微者此也行有尚者进一步言有所贵尚惟在于行也坎以能出为功必动而后险可出若止而不行则终于坎矣进一坎复进一坎尚往不穷行之象也需蹇解皆以坎称往有功渐亦互坎意可绎已中爻互震为大涂亦行象六爻皆变为离】
　　序卦传曰物不可以终过故受之以坎坎者陷也【过极必陷坎者一阳陷于二隂之中也】
　　彖传曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉【坎只是水之科坎当不得水字重则习也此坎之名义也杨敬仲云习坎之义何义也人心遇险而惧惧而甚则乱乱则或失其信其心安能亨有能在险中而不失其信迹虽在险难而心亨已难乎人矣至于再遇险而亦不失其信其心亦亨者非深得其道成于其徳者不能也大抵有志于善者皆能履其初险而至于重险则难故圣人特于坎曰习所以明其道也得乎道则重险犹初险也虽十百千万险犹一险也人心即道道心无体无体则易犹是也险犹是也一险犹是十百千万险犹是也而况于重险乎人人皆有此道心而昏昏者众昏则乱昏甚者遇险辄乱不甚者重险则乱唯不昏而常明者虽厯十百千万险而不乱故于坎曰习所以明其道也不为重险所乱则无不通矣夏易曰连山以重艮为首则艮亦可以言连今周易艮不言连者山可以连艮不可言连取义不同立言随义水流而不盈释卦名坎字行险而不失其信释彖辞有孚水字一读以别险也坎为水流水也兑为泽止水也兑隂卦隂静故止坎阳卦阳动故流惟流故不盈若待盈而后流则止水耳虽行于险陷之中而不失其有常之信循科而行必繇此而后逹彼此其所以为有孚也彖谓维心亨者乃谓人借逆境以维系其刚实之徳于中则自有亨通之道苏子瞻云物之窒我者有尽而是心无已则终必胜之水之所以至柔而能胜物者维不以力争而以心通也不以力争故柔外以心通故刚中解最亲切在爻则二五是也蒙卦比卦皆坎亦以阳刚在内故皆曰以刚中夫水停而不行则满满则终陷于坎惟流故滔滔乐易而有百折必东之势然则人之在险中者得不以行为贵乎行而尚往则能出险而有功矣且人无以处险为不幸也苟明其时用之大则非惟不足为吾病且足为吾助王公惕于外侮之来观于天而有不可升之险观于地而有山川丘陵之险于是设为城郭沟池之险以守其国正以险御险也然则处险之时其用至大如此谁谓险非醒心之借哉设险之险虽王公所自设然亦从外之有险而生守国与维心同意理可借观六爻三上为天位主爻在二五有险不可升之象中爻艮止守之象坤土中空国之象险之为用上极于天下极于地中极于人故以天矣哉賛之与睽蹇同】
　　象传曰水洊至习坎君子以常徳行习敎事【六子皆重卦也坎曰水洊至离曰明两作震曰洊雷艮曰兼山防曰随风兑曰丽泽皆取重复之义乾坤纯体也故直曰天行地势云洊尔雅云再也刘瓛云仍也上下二卦皆坎下之坎水为已至矣上之坎水为再至焉是为习坎之象自水之流行无间既见其有常自水之盈科而进又见其重习此坎中之所以常流而水不终陷于坎也君子体之以常久其徳行而习熟其敎事葢治已治人皆必重习然后熟而安之学之而不厌诲之而不倦仲尼之有取于水也】
　　説卦传曰坎者水也正北方之卦也劳卦也万物之所归也故曰劳乎坎又曰坎陷也又曰坎为豕又曰坎为耳又曰坎再索而得男故谓之中男又曰坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于水也为坚多心【解见本传】
　　□初六习坎入于坎窞防【变兑为节以三画卦言二五陷于坎中者初三四上皆坎也以六画卦言二三四五皆陷于坎中者惟初上是坎耳故独两爻称防下坎已在上坎之下于险为重习坎之象坎初更入下坎之下坎中又有小坎入于坎窞之象字林云坎中小坎曰窞坎上下画象水旁两岸画皆偶象岸侧小穴故初与三皆有窞象当坎之时往则有功曽不求出又且自入于坎窞不亦防乎初六才弱而不能自拔故其象如此胡仲虎云初与三皆曰入于坎窞初防三但曰勿用初之入未能出三之入将可出也坎而为兑川壅泽也卦变为节节止也壅而止亦习坎入坎之象】
　　象传曰习坎入坎失道防也【刚中出险之道也今隂居重险之下则与刚中相反失出险之道矣所以防】
　　九二坎有险求小得【变坤为比互体震变坤坎险也又曰有险者何谓已在坎中而又前遇险也上卦是也小谓六三也隂为小按坎卦六爻相值俱无应援但以隂阳相比为义九二上虽无应然处下卦之中承三而与之相得据隂有实故求小得也苏子瞻云居坎之世其人可与同处患而不可与同处安九二之于六三九五之于六四皆相与同患者也是以相得而不叛至于初上处内外之极最远于敌而不被其祸以为足以自固而有余是以各挟其险以待其上初不附二上不附五故皆有失道之防焉二所以能得三者以二爻皆未出于险中相待而后全故也坎为坤坤顺也处险而顺亦善矣非所语于刚健而不陷也故求小得】
　　象传曰求小得未出中也【处中而比三三体柔弱未足以为大援虽求小得尚未能出于险中】
　　□六三来之坎坎险【古文及郑向秀本作检郑云木在首曰枕在手曰检如桎梏之类】且枕【古文作沈沈直林反九家作玷】入于坎窞勿用【变防为井互体震变兑约象艮变离之往也居上卦之下象来居下卦之上象之下来亦坎上往亦坎三处二坎之间故称坎坎犹干九三之称干干也险指九二六爻唯九二曰有险以此知之枕朱子云便如枕头之枕中爻震木横于内而艮止不动枕之象也险且枕者言下有九二之险而已且枕于其上也三居阳位奋图出险奈才不刚位不正天未悔祸往来皆坎亦终入于坎窞已矣虽劳何功故戒之曰勿用葢欲其别求出险之路而静以需之也李宏甫云身在险中可遽出乎是以君子不喜其能出险而复喜其能防入于险何以故葢当此无可奈何之时必有可以奈何之势然后徐定以图出若西伯之羑里是已是故既入于险即安于险勿用勿遽求出为也方且以险为枕而入于坎窞之中斯为处险之第一义耳是非不爱出也此时欲出终必无功故唯六三独得处坎之道而文王复举以示戒焉若初正自入于坎者也既入于坎窞矣欲以谁尤耶陈东欧阳澈辈是已若上幸已出于险者也而复系徽经寘丛棘仍有三嵗之防焉是亦不可以已乎李固陈蕃辈是已此皆世之大贤人者卒之身不保国受殃而犹自以为名节伤哉变防为进退为不果为伏为入卦变为井业已处坎犹且进退不果伏而入于井故其象如此】
　　象传曰来之坎坎终无功也【险者人之所欲出也必得其道乃能出之劳而无功亦何益哉】
　　□六四樽酒【句】簋贰【句】用缶【句】纳约自牖【陆绩本作诱】终无咎【变兑为困互体震变离约象艮变防二副也谓樽酒而副以簋也礼天子大臣出防诸侯主国樽棜簋副是也坎为水酒象互变防为木又互震为木为足坎酒在上亦樽酒象簋黍稷器震为竹簋象震主祭器故兼有樽簋象旧解簋贰即损卦二簋然贰与二字义不同缶尔雅释盎风俗通云缶者瓦器所以节歌淮南子君子有酒小人鼔缶诗坎其击缶汉书击缶而歌乌乌是也比卦坤土中虚初变震有离象故曰缶离鼓缶此互变离故亦曰缶以离中虚故通有樽簋象樽酒而贰以簋乐且用缶质之至也朱子依陆徳明以樽酒簋为句贰用缶为句则象不应曰樽酒簋贰程子以樽酒簋贰为句而以用缶为盛酒之器夫盛酒用缶则于樽酒二字为不通矣又郑康成云六四上承九五又互体在震上爻辰在丑丑上值斗可以斟之象斗上有建星建星之形似簋建星上有弁星弁星之形又如缶未详约约信也韵书言语要结曰约坎柔维系中刚有绳约之象即彖传行险不失之信牖穿壁以木为交窻古者一室一户一牖牖开明处自二至五中虚牖象言纳此樽簋缶之物以要结于九五然不繇戸而自牖非常时所繇出之处非正应而以比近相得故也与遇主于巷同意一説约俭约也四隂小故称约言陈列此至约之物自进于牖下亦通坎之内卦失位居险上卦三爻俱得位然上居险极乘刚而陷于罪唯四五二爻当位相得四以柔正上承五之刚中虽非正应然险难之世君之求臣也急于义弗戾也故终无咎来矣鲜云樽酒簋贰用缶见无繁文之设纳约曰自见无傧介之仪世故多艰非但君择臣臣亦择君所以进麦饭者不以为简而雪夜幸其家以嫂呼臣妻者不以为凟也修边幅之公孙述宜乎为井底蛙矣变坎为兑兑説也当坎世而君臣相説故其象如此】
　　象传曰樽酒簋贰刚柔际也【刚五柔四际接也八纯卦六爻俱无应唯以比而相交际为义居坎险之时以渐出上为贵六四离下体进而附五有欲出险之意真情相向不待缛礼也苏子瞻云夫同利者不交而欢同患者不约而信四非五无与为主五非四无与为蔽餽之以薄礼行之以简约而终不相咎者四与五之际也】
　　九五坎不盈只【説文京房本俱作褆郑云当作坻】旣平无咎【变坤为师约象艮变坤坎不盈以其流也朱子云坎水只是平不解满只如亦只以异之只适也犹言适足也正与复卦无只悔之解同言适于平而已即彖传所谓水流而不盈也庄子云平者水停之盛也老子云上善若水政善治动善时平之义也白虎通水训凖凖平也水之性行则亨止则盈水以亨为用不以盈也不盈所以平使不流则盈盈则滥能无咎乎彼其只平而不盈正九五刚中处险之用然而未能大有功者以上有一隂画在正犹岸然过此则出于险矣互艮艮为止安流不盈象变坤繇地中行只平象】
　　象传曰坎不盈中未大也【中在上卦之中也与二同义未大释不盈胡仲虎云大有六五以柔居五则曰大中坎九五以刚居中乃曰中未大者大有之时柔能统刚重坎之时刚犹陷于柔也】
　　□上六系用徽纆寘【子夏传作湜刘瓛本作示云众议于九棘之下也姚信本作寔云置也张作置】于【郑本作用】丛棘三岁不得防【变防为涣系拘也三股曰徽两股曰纆皆拘孪罪人索变防为绳又为长故有系用徽纆象又郑康成云爻辰在已已为蛇蛇之蟠屈似徽纆也未详丛棘如今之棘寺也狱外种九棘故称丛棘坎为多心中实象棘身外偶象棘刺二坎象棘丛九家易坎亦为丛棘置丛棘者众议于九棘之下也上坎第三爻故取三嵗象或云三者坎之数困卦坎在下故初六曰三嵗不觌亦通案周官司圜收教罢民能改者上罪三年而舍其不能改而出圜土者杀三嵗不得其罪大而不能改者与上居卦终理宜出险乃以柔暗而乘五刚是为有意陷阳而大迷不醒者其罹于罪戾宜矣变防为入坎尚往者也上居险极犹且伏而入以终则不能出险故防】
　　象传曰上六失道防三嵗也【道者济险之道彖所称有孚维心亨行有尚是也坎四隂爻以处阳外而陷阳者最防初上皆在两阳之外初以柔居险之初最居下流故曰失道上以柔居险之极无意出险亦曰失道】
　　【离下离上】
　　离【古一作离】利贞亨畜牝牛吉【离説文云黄仓庚也从佳离声借为离别之离转为附离之离古人字多两用如乱之为治是也故彖以丽训离乃附离之离也卦取中一隂丽上下二阳其象为火以火之为物不能自见丽物而明也二离相重明而又明故仍名离然必利于正乃亨言不以察察为明也又为畜牝牛吉畜养也牛顺物也牝牛顺之至也养其柔顺之徳所以消炎上之燥性故吉此皆主下卦六二一爻言下卦三画皆正而六二尤正而中者坤为牛离中画坤之中画也坤之中画丽干上下画中为牛系养于牢之象六二以隂画居隂位故为牝若六五以隂画居阳位虽牛而非牝牛矣胡仲虎云坎之刚中九五分数多故九五曰坎不盈卦辞释有孚亦曰水流而不盈离之中正六二分数多故卦辞曰畜牝牛而六二爻辞亦曰黄离元吉】
　　序卦传曰坎者陷也陷必有所丽故受之以离离者丽也【陷于险中则必思有所附丽而后险可出离所以防坎也陷必有所丽与物不可终穷同意】彖传曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也【説文丽旅行也鹿之性见食急则必旅行故取为相附丽之意曲礼离坐离立毋往参焉两相丽之为离三相成之谓参齐觉翁云火无常形丽物而有形故人之生也得水为精得火为神其合也气聚而形成于有其分也气散而神泯于无葢精所以为形而神丽于形者也天地形之大者也日月丽乎天百谷草木丽乎土其神之发见而可见者也丘行可云五为天位故离上有日月丽乎天之象此以气丽气者也二居地位故离下有百谷草木丽乎土之象此以形丽形者也或云正体离为日伏坎为月互体防为草木伏震为百谷皆通此二句泛举物之相丽者以着离之为丽其象亦如此也重明以丽乎正此以字如同人之文明以健贲之文明以止皆论上下两卦上卦为重明下卦三爻皆丽乎正重明而不丽乎正则为诘为皦为诈为猾适足乱天下耳安防治哉唯上有重明之君下有丽正之臣故能照临天下而成文明之化此所以亨也然所谓丽乎正者其所可贵唯六二一爻耳葢其涵柔顺之徳居中得正故能致亨所以爻辞云畜牝牛吉者葢专为六二一爻言也离隂卦主爻柔也二五皆柔徳居中而五处不当位故传特申言之以见意朱子云六二中正六五中而不正今言丽乎正丽乎中正防第説六二分数多】
　　象传曰明两作离大人以继明照于四方【离为日为火今以卦象观之上离明于上有目象下离明于下有火象是明两作也作起也陆农师云离言明两作坎言水洊至起而上者作也趋而下者至也日照乎昼火照乎夜继续而起不至絶旷是继照也继不絶也此为君臣同明之象旧解泥继明为继世义卦象中絶无此意大人谓六五也资于六二以继续其明故明不可穷照于四方继明之效也苏子瞻云大得其所附则一炬可以传千万明得其所寄则一耳目可以尽天下天下之续吾明者众矣亦此意六十四卦惟离称大人皇牺结绳之治首取诸离文王南面而听向明而治独取诸离有以也】
　　系辞下传曰作结绳而为网罟以佃以渔葢取诸离説卦传曰离也者明也万物皆相见南方之卦也圣人南面而听天下向明而治葢取诸此也又曰离丽也又曰离为雉又曰离为目又曰离再索而得女故谓之中女又曰离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁【以上解俱见本传】
　　初九履错然敬之无咎【变艮为旅初为地位履在下之象诗传云东西为爻邪行为错本卦离火火性炎上本爻阳刚阳性上进皆有行之象故曰履又变艮为径路交错象也然者助语词居离之始才刚而妄动识浅而未明所履纷错未得其当恶能免咎唯敬以直内则能生明而不至于妄动方可免咎初爻首以敬之为言亦即畜牝牛之意变为艮明而能止敛其明于不用故有敬之之象胡仲虎云坎水润下愈下则陷矣故以行为尚离火炎上愈上则焚矣故以止为吉】
　　象传曰履错之敬以辟咎也【履错然欲动而不知敬慎能免咎乎避者危之之辞】
　　□六二黄离元吉【变干为大有互体防变干六二本坤中爻黄者地之中色坤六五称黄裳是也离者附丽也丽乎中道故曰黄离然亦二以中自丽也所谓牝牛之畜而柔丽乎中正者也六二大臣之位也微文明之徳不克佐其君以化成天下文明而或过又且有逼君之嫌乃六二文明而中正者也文足以经天下而称于质明足以鉴天下而养于晦故其象为黄离夫黄中色非火色也火黄则色与土同而性为之柔得其用而违其害矣若人者主心安之众志戴之天下之吉孰大于是变干大明丽天正得所丽者也卦且变大有天下之所归也故其象如此】
　　象传曰黄离元吉得中道也【二五皆中而二独称得中道者离性炎上上之中不如下之中也蔡伯静云坎之时用在中五当位而二不当位故五为胜离之时用在中二当位而五不当位故二为胜】
　　九三日昃【説文作陆徳明本作】之离不鼓【郑本作击】缶而歌则大耋【京房本作绖蜀才本作咥】之嗟防【古文及郑薛本无防字变震为噬防互体防变艮约象兑变坎八纯卦皆有二体之义干内外皆健坤上下皆顺震威震相继防上下相随坎重险相习离二明继照艮内外皆止兑彼已相説离三居下体之终是前明将尽后明当继之时也故为日昃之离日过中为昃荀慈明云初为日出二为日中三为日昃云日昃之离者言人当此际所附丽者乃日昃之时也或以明解离云日昃之明亦通在天则昼之将夜故有日昃之象在人则老而将死故有大耋之象然昼夜壮者常理也一息尚存此志不容少懈奈何重明之道不讲至于斯时茫然失措不鼔缶而歌谓人生防何而假喜乐以永日则大耋为嗟而朝不谋夕惧死期之将至或以喜消昃或以忧消昃昼夜不通生死俱罔防可知已三以刚居刚变震为躁动猖狂自恣哀乐不常故着此以深戒之见明之当继也风俗通云缶者瓦器所以节歌变震为鼔为声离中虚象缶解见坎四又郑康成云艮爻也位在丑丑上值弁星弁星似缶未详人夀八十曰耋火声无常若笑若泣变震为声互兑为口亦歌与嗟象】
　　象传曰日昃之离何可久也【三过中故昃日昃则时不久矣而笑歌嗟叹皆非可久之道然则人不及时奋励徒陶情丝竹叹老嗟悲何为哉惟学有缉熙于光明不知老之将至则自有超于生死之外者否则未有不为九三之防也】
　　九四突如其来如焚如死如弃如【变艮为贲互体巽变坎约象兑变震坎三离四上下之交两卦于此深致意焉坎性下三在下卦之上曰来者来而下也离性上四在上卦之下来者来而上也突者灶突也曲突之突离中虚灶突之象也突如其来如者下体之火如竃突而炎上也火性炎上三之旧火既上于四而不能囘于其三四之新火又发五得中居尊四之火又不敢犯乎其五上下两无所容则火止于四而已故必至于焚如死如成灰弃如而后已也如者助语词互变二三四为坎火入水则灭而死也本爻变成艮火灭成灰而弃于艮山之下也又离火炎盛而薄艮山亦焚如象山败则火无所丽亦死如弃如象来矣鲜云此爻暴秦似之秦法如火始皇旧火也二世新火也故至死弃而后已焦弱侯云均为离之初初以敬慎免咎四以刚燥取弃何也初乃火之始其势未盛能以其明而避咎四则两离相继势熖如焚不可向迩故有突如焚如之象至取死取弃而不能自已此不得火之明而得火之烈者也亦异乎牝牛之吉矣章本清云明之于人犹火之于木火宿于木而能焚木明本于人而能害人顾用之何如耳九四不中不正刚气燥暴其害若此人以聪明才智为气所使而其得祸反酷烈矣可不戒哉古占法载隋炀帝来江都筮易遇离之贲乃以离宫为寺名曰山火取卦象也后改曰山光在扬州北十五里地名湾头其辞曰突如其来如焚如死如弃如王观赋诗曰不须谈贲卦兴废古今同】
　　象传曰突如其来如无所容也【三炎上而不能反五中尊而不敢犯故上下皆无所容】
　　□六五出涕沱【古本一作沲荀爽本作池】若戚【子夏传作嘁子六反咨慙也】嗟若吉【变干为同人约象兑变干五为尊位天下之所附丽也然以隂居尊中而不正又逼于九四之阳故有危惧之势以其明徳在中忧深虑远至于出涕戚嗟是以获吉若自恃其尊高之位泰然不惧安能保其吉也二五皆以柔丽刚二之辞安五之辞危者二得位五失位也失位则危知危则吉又五不自安进而自丽乎上则有上九之助其吉可知象传见之胡仲虎云九三之嗟以死生为忧者也不当忧而忧故防六五之嗟居君位而能忧者也忧所当忧故吉涙出目为涕离为目出涕象沱若涕防二至五肖坎为水为雨有沱若象五当心位坎为加忧为心病戚象约象兑为口嗟若象又兑为泽以水胜火故有吉象变干则大明中天矣】象传曰六五之吉离王公也【王指五公指上九离王公者言王与公相为附丽也四上二爻皆为五所丽所以言上而不言四者火性炎上故四有焚五之形若五之于上则五为火而上为薪政如抱火厝诸薪下也故其明能远及焉】
　　上九王用出征【句】有嘉【句】折首【句】获匪其丑无咎【变震为丰坎为法律为刑狱故上称寘于丛棘离为戈兵为甲胄故上称王用出征爻居卦上阃外之象也以阳徳居隂位刚不妄施乃将帅之贤者也王指五用者用上九也五附丽于上九用之之象也变震为动为大涂甲兵动于大涂之上出征象也有嘉者嘉上九也即嘉乃丕绩之嘉犹言王三锡命也折首者折取其魁首也五用上九専征上九能敌王所忾而有折首之勲故王嘉之也获匪其丑者言所执获不及其丑类也夫歼厥渠魁胁从罔治正所以为王者之师上九即不获丑王亦何咎焉卦体离离为火火炎昆冈玉石俱焚是逸徳也上九奉王命征讨而不滥杀以为功此非有黄离之徳者不能葢上九与六二自是一人特用之于出征则为上九耳本爻干阳在上首象离为上槁折其首之象上居卦终外无他画为不获丑之象变丰则宜照天下胡仲虎云坎水内明而外暗上六暗于外者也故必陷于刑离火内暗而外明上九明于外者也故可用行兵周省贞云坎离相反坎则阳之中聚离则阳之外散也坎主中聚其气在里三四皆当吉但三不中正四以得正得比故能全其吉离主外散其气在表故初上皆吉而上比乎中五为尤吉愚又闻之师云防生画画生卦卦生乘之乘之生阵或曰阵可与于易欤曰乘之其至矣隂在内阳之守也阳在外隂之使也是生握竒握竒至矣繇隂阳有天地之名繇天地有风云之名世称兵法焉诸葛氏推演兵法作八阵图阵图之兴自此始也夫其六十四阵当卦之数九六匽月以当二用上下无恒唯变所适如其易如其易或曰即如是易何以不言之曰易自言之此所谓王公设险者也夫名数法制附之于天者也城郭沟池附之于地者也皆不足当人险也人险者何六军是已天子自将故称王焉受脤而出故称公焉书曰方行天下能战而可以守矣且夫兵形象水水之转物圆而行者其力差小方而行者其力斯大诗曰江汉滔滔武夫浮浮水之象也又曰其车三千方行之谓也夫如是堂堂整整真王者之师矣是故坎为隐伏兵之情也离为戈甲兵之形也坎以习事离以出征乾坤乃定不然易何以讃神武乎系阵篇于易以为务之大者君子尽心焉尔】
　　象传曰王用出征以正邦也【征之为言正也寇贼乱邦故正之岂黩武之谓哉上九深体此意所以一折首而遂已也彖云畜牝牛吉故六爻皆以柔顺为正二曰黄离初曰敬五曰戚嗟上曰获匪其丑皆能伏其炎上之性者惟三四两爻以重刚处于隂内为隂所丽三处下卦之尽似日之过中四处上卦之始似火之骤烈故皆防与坎之初上皆处乎阳外者同政以坎水内景离火外景故也】




　　古周易订诂卷三
<经部,易类,古周易订诂>
　　钦定四库全书
　　古周易订诂卷四
　　明　何楷　撰
　　周易下经【下经三十四卦之序或亦撰为四言诗以便诵记其辞云隂阳交构夫妇造端咸感无心有恒别嫌暴者竭退遯者完完斯大壮晋明离南进必有伤明夷幽潜濳徳正始家人自闲家睽则蹇夙吉解艰何以解之惩窒改迁损益相仍夬决乃全齐刚以柔巽女姤干相遇则萃聚乃升参骤升罹困井养寒泉辨义既精改革何难慎重若鼎器属震男动不可纵屹如艮山渐而不追归妹成懽居丰思忧世道旅迁巽入兊恱水流涣散情宜品节中孚乃安小过必慎既济狂澜事难隃度未济终焉乾坤之体各四坎之体八震艮之体各九离之体十巽兊之体各十有二巽兊与离皆隂卦也巽兊多而离少震艮与坎皆阳卦也震艮多而坎少盖下经以震艮巽兊为主坎离为客主胜于客客下于主坎八而震艮九加其一离十而巽兊十二加其二阳卦加其一竒数也隂卦加其二偶数也震艮之体视坎体而为嬴缩巽兊之体视离体而为嬴缩其离之体则又视坎之体而为进退也上经坎体八而离体六者离以其体之耦数退居于坎体之下故也以离三画之本体察之其上画阳也而耦数居阳画之下象与此合下经坎体八而离体十者离以其体之耦数进居于坎体之上故也以离三画之本体察之其下画阳也而耦数居阳画之上象与此合又上经阳体之中则坎先离后下经隂体之中则离先坎后此亦视坎而为进退也又按易六爻皆应者八卦泰否咸恒损益既未济上经得其二下经得其六泰否天地之相应也故居上篇咸损少男少女相应恒益长男长女相应既未济中男中女相应故居下篇其分皆有深意存焉学者玩之】
　　自咸至益为下经之初
　　咸恒　　兊巽包艮震以唱　下
　　遯【大壮】　　干居艮震外　干　经
　　晋【明夷】　　坤为主　【坤统】　统　主
　　【家人】暌　　离用事　【三女】　三　卦
　　蹇解　　坎居艮震外　男　藩
　　损益　　艮震包兊巽以和　篱
　　【凡十二卦下经以兊巽震艮为主而兊巽最贵兊尤贵于巽其初一节主卦二少二长交于外乾坤离坎四客卦囿其内坤离最居中用事为隂中之阳萧氏云乾坤坎离上经之主至下经为客除既未为易经始终外余皆不能自为卦必依于主而后成卦独晋明夷一对坤离合而能自为卦盖在上经之末坤为主离用事以至此也合晋明夷一对与家人暌一对论之坤统三女居遯大壮蹇解之中而兊巽包坤离于内亦坤为主离用事也合遯大壮一对与蹇解一对论之干坎居艮震之外内隂外阳内顺外健坤离唱而干坎和也合咸恒一对与损益一对论之咸恒一对兊巽包艮震损益一对艮震包兊巽咸恒居前损益居后兊巽唱而艮震和也咸恒损益四卦往来上下纵横驰骋于下经之前主卦之藩城篱栅也合此一节十二卦参考之皆隂唱而阳和此下经之所以为下经也】
　　第一对
　　咸恒
　　杂卦传曰咸速也恒乆也【上经首天地下经首咸恒以配天地重夫妇之道也咸者速也婚姻不可以不速速则及时故咸取二少恒者乆也夫妇不可以不乆乆则偕老故恒取二长程子云天地万物之本夫妇人伦之始天地二物故二卦分为天地之道男女交合而成夫妇故咸与恒皆二体合为夫妇之义愚按咸二少相交者夫妇之始也所以论一时交感之情故以男下女为象男先下于女婚姻之道成矣恒二长相承者夫妇之终也所以论万世处家之道故以男尊女卑为象女终下于男居室之伦正矣若损虽二少而男不下女则咸感之义微益虽二长而女居男上则恒乆之义悖此下经所以不首损益而首咸恒也李子思云易中诸卦大率皆以两两相从而合两为一隂阳相等则其为用可以至于乆大不尔偏隂偏阳造化将无所寄其作用矣然以巽遇艮而隂老阳少则为蛊以兊遇震而阳老隂少则为归妹不若咸少男少女之相配恒长男长女之相匹隂阳之气等而无差此其所以为下经之首与邓汝极云下经首咸恒非以艮兊震巽下经四主卦合耶非以震巽天用神气风霆而山泽地体载以行耶非以山通泽润敷五土产五材以毓物而地体尽于此雷鼓元气以生物风助宣之风通八气以阜物雷时御焉而天用妙于此耶于人为动止入説动止阳行入説隂性而百物之性情尽此矣夬四主卦重则徳専人所繇以达天然而偏矣不纯不中反观之变矣各以其性为性而莫能自还于逹天不亦逺乎其何以首经故经首咸恒山泽地体比于实而能感能受感受无迹以为虚天气通焉风雷天气邻于虚而能动能桡动桡有时以为实地材兴焉人心之体用象之虚以受感象诸山泽性所性也无失其圆神恒以立方象诸风雷物乃物也无失其方智而天地之神智存焉则善反之致也尔蔡伯静云上篇首乾坤言天地气化之道下篇首咸恒言男女形化之道气形之分虽有两端究其所自则一原耳形化即气化也使形化或息则气化复作矣积土之草木聚水之虫鱼皆自然而生者也】
　　【艮下兊上】
　　咸亨利贞取【七具反古本亦作娶】女吉【胡仲虎云先天八卦之象説卦凡两言之先言天地而即继之以山泽继言水火雷风而终之以山泽相薄者有贵于不相悖不相射者有贵于相逮唯通气则两言之不改然则上经首乾坤者天地定位也下经首咸者山泽通气也位欲其分故乾坤分为二卦气欲其合故山泽合为一卦愚按乾坤以二老对立天道老为尊也咸以二少合体人道少为始也咸説文云皆也悉也从口从戌戌悉也徐锴云其口同也按同即皆义而传以感解咸者非感则独其何以为咸为卦兊上艮下少女少男交相感也物之相感莫如男女而少复甚焉感则必通故有致亨之理然必利于得正一卦六爻无非正应以男下女于礼又宜夫男女之交得于时未必得于情得于情未必得于礼故通者未必正正者未必通惟于咸而备矣是以其象为取女吉也六爻皆变为山泽损】
　　序卦传曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【翼言二篇之防经分上下其来已乆观序卦可见王昭素本増离者丽也丽必有所感故受之以咸是骈拇而枝赘也张敬夫云上经不言乾坤下经不言咸者盖乾坤与咸初无所受故也呉幼清云以其为上下篇之首卦特别异之韩康伯云咸夫妇之象人伦之道莫大乎夫妇故夫子殷勤深述其义以崇人伦之始而不系之于离也先言天地万物男女者有夫妇之所繇后言父子君臣上下者有夫妇之所致或问朱子太极图下二圈是乾道成男坤道成女方始万物化生此却云有天地然后有万物有万物然后有男女是如何朱子云太极所说乃生物之初隂阳之精自凝结成两个后来方渐渐生去万物皆然如牛羊草木皆牝牡一为阳一为隂万物有生之初亦各自有两个故曰二五之精妙合而凝苏子瞻云夫妇者咸与恒也男女者坎与离也有男女然后有夫妇明咸恒之所以次坎离也其说亦通然六子皆男女而独取坎离者上经二长二中二少皆不交而惟中男中女两重卦见经故以男女之名归之耳男女交自咸始以二少相感其情尤得故取为夫妇之象有夫妇则生育之功成而后有父子有父子则尊卑之分起而后有君臣有君臣则贵贱之等立而后有上下上下既具其行之必有文则谓之礼处之必得宜则谓之义错者交错也即八卦相错之错礼义尚往来故谓之错然则礼义设于三纲三纲先于夫妇安得不以咸为下经之首哉】
　　彖传曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣【丘行可云咸者感也所以感者心也无心者不能感故咸加心而为感有心于感者亦不能咸感故感去心而为咸圣人以咸名卦而传以感释之所以互明其防也柔上刚下柔坤体也而上为上刚干体也而下为三刚柔易位以感故也干下济坤上行名之曰交泰阳感而隂应隂感而阳应名之曰交感但言二气不言山泽者言山泽则不见相与之义故以二气言之又邵国贤云柔上而刚下言乎兊艮也二气相与则追言乎乾坤也兊艮乾坤之交咸兊艮之合亦通内艮止于此不妄动则其所与者专外兊恱于此不他慕则其所与者笃兊女在上艮男在下荀子云于咸见夫妇以髙下下以男下女昏义父亲醮子而命之迎男先于女也主人拜迎于门外壻执雁入升堂奠鴈降出御妇车而壻授绥御轮三周先俟于门外皆是以男下女也夫止而恱则亨男下女则贞取女之防盖谓此也苏子瞻云下之而后得必贞者也取而得贞取者之利也然感之道非惟男女为然故推极天地圣人以广明感之义天与地相感而万物于是乎化生天取艮男之象地取兊女之象化谓无者有枯者荣圣人居君位犹天也臣民犹地也感之机操自圣人圣人有以感天下臣民之心则人心亦还感之而无不既和且平和谓不乖戾平谓均齐而无不和也即恱意要之天下之心若兊之恱圣人之心惟艮之止圣人何容心于其间哉是谓圣人所以感人心之道盖天地无心而成化圣人有心而无为寂然不动者性也感而遂通者情也观圣人之所以感人心则二气相与之真机亦昭然可见矣天地一隂阳也万物各有隂阳亦小天地也无心而自感是之谓天地万物之情不如是则亦妄感客感而已矣胡仲虎云上经首干气化之始而曰品物流形下经首咸形化之始而曰二气感应气与形固未甞相离也上经首干彖传言性下经首咸彖传言情复之彖言天地之心咸言人心学易者于此当有悟矣】
　　象传曰山上有泽咸君子以虚受人【兊上缺有泽口之象下二阳画有泽底象艮上一画阳有土之象下二隂画中虚便是渗水之象艮山在地上为谦在泽下以受泽水为虚君子法之舎已从人乐取诸人以为善先民有言询于刍荛是亦以男下女之义也夫如是以感人故人无不应而人之有感者亦必通矣苏君禹曰今夫天之轻清也而能照水之静深也而能纳虚故也钟鼎之器实以豆区仓箱之藏实以布粟则满而不能受不虚故也而况于心乎君子之虚只是全得此心本体不以目见不以耳闻不以意想不以事胶不知我之异于物不知物之异于我此心浑然如赤子之心一般故天见而能受天下之见无闻而能受天下之闻无思而能受天下之思无为而能受天下之为视天下之物惟我视我惟天下之物而其无物无我者自若也尧之无名虚也舜之无为虚也孔之无意必固我虚也顔之屡空虚也故自九官四岳至于深山野人何所不受自门墙之请事至孺子之咏歌何所不受兹其感通之至妙乎六爻之中一言思三言志思何可废而至于朋从则非虚志何可无而末而外而随人则非虚极而言之天地以虚而感物圣人以虚而感人心三才之道尽于是矣】
　　□初六咸其拇【子夏传作荀爽本作母云隂位之尊○变离为革杂卦云咸速也咸卦六爻皆应所以为咸然诸爻不俟正应而多取于近比故象歴戒之夫彼此叶应故能相感苟非其应可以感焉二与五本应虑其不应五而与三比也上与三本应虑其不应三而与五比也唯初六欲进而比二则初二皆隂应爻九四介九三九五之中欲往而比五来而比三则三四五皆阳两爻皆无近比之势故不得不相应耳拇足将指也艮为指在下体之下故称拇感初六之拇者九四也当咸之初所感尚浅如拇虽动足犹未移然分有所属终为九四之妃矣隂爻居初本不当位以得九四之应又止而未动故不着吉凶悔吝焉艮为离离丽也止而丽于下亦拇象焦弱侯云男女相感之情莫如年之少者故象曰拇曰腓曰股曰憧憧曰脢曰辅颊舌四体百体从拇而上从舌而下无不感者盖以男女之至情而立象也蔡中郎协和昏赋乾坤和其刚柔艮兊感其股腓最为得之】
　　象传曰咸其拇志在外也【恐人之不达也故以志在外释之初与四为正应所感虽浅然观其拇之动则知其志已在乎外卦之九四矣】
　　□六二咸其腓【荀爽本作肥云谓五也尊盛故称肥】防居吉【变巽为大过互体巽变干腓说文云胫腨也即足肚也在踝上膝下随股而动故象二感六二之腓者九三也二不能逺俟正应之五而近感于所比之三如腓随股动失其正应故防居以俟五必得正应故吉与九五爻无悔相应变巽巽究为躁亦咸腓象以体艮故又有居吉象】
　　象传曰虽防居吉顺不害也【二五相应为顺居中得正本无防象恐其比三故致防耳顺理静守则不害也】
　　九三咸其股执其随往吝【变坤为萃互体巽变艮约象干变巽股者髀也在下体之上三之象也互巽为股感九三之股者六二也执固执也专主也呉幼清云犹诗执我仇仇之执谓系恋之也随指二随股而动者二之腓也艮六二言腓兼言随皆指本爻咸九三言随则指六二盖腓随股者也三与上为正应三为艮主上为兊主两少相得是以名咸今乃舍其正应而系恋其从我者以此前往必为上所鄙弃吝可知已卦本无此象爻辞特反言以深戒之变则失应不得为咸矣】
　　象传曰咸其股亦不处也志在随人所执下也【处者居也即六二居吉之居艮之徳止今咸其股则不能然故曰亦不处也随人谓随己之人下谓在己下者惟其志在得随己之人而忘其正应故所系恋者在己下之二也】
　　九四贞吉悔亡憧憧【京房本作云迟也】往来朋从尔思【变坎为蹇互体巽变坎约象干变离感者自然而感也自然而感吾何容心焉卦中三与四比五与上比祗为有近比者以乱之而反失其正应唯九四居九三九五之间了无系援正隂符经所谓絶利一源者来无将而去无迎初六之应其所本有耳故告之曰尔惟正静为主则获吉而悔可亡贞者不动之谓也毛氏璞云易言悔亡自此爻始憧憧心动貌之外称往之内称来朋从尔思即所谓攀援心朋同类也指三五二爻言爻为戒九四之辞故指四为尔卦之体下二偶画象足上一偶画象口中三阳象身四在三阳之中心之位也心之官则思故有思象言四若憧憧然驰逐其思虑于上下之间往而比五以五与二为应与上为比而思欲使率其比应以从尔来而比三亦以三与上为应与二为比而思欲使率其比应以从尔则尔之朋类尽多矣然究竟于尔之正应何涉哉天下事物感应莫不各有一定之理惟私意胶轕于中则不能与理合夫苟廓然而大公自然物来而顺应咸之能感唯其妙于虚也先儒谓无心于感则无不感细思此语亦有病九四与初六为应自是正理若泛而与他爻相应非正也此意可推故曰天下同归而殊涂一致而百虑使执于涂而不知其归溺于虑而不知其致则为憧憧之感而非自然之道矣此毫厘千里之辨也变坎水流而不止互巽为进退为不果皆憧憧往来之象】
　　象传曰贞吉悔亡未感害也憧憧往来未光大也【悔生于害害生于感贞则任其自然感且无之何有于害四阳为大约象变离为光憧憧往来则失其所以为四矣故曰未光大也彼所谓往来何如日月寒暑之自往自来计较卜度人而不天置心物中亦一物而已如代鸟飞如代马走乌能妙物哉焦弱侯云九四不惟不取象于心也上下五爻皆有咸字四独不言咸而直言贞盖不独心无其心抑亦感而无感并感亦弃之矣所谓生灭灭已寂灭为乐也艮之六爻近取诸身独上九不然并一身字亦不言及与此正同圣经之妙于文如此】
　　系辞下传曰易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也【何思何虑虽圣学之成功实学者用功之节度也昔上蔡甞举此以问伊川伊川曰有此理贤却得太早然好用功则已悔其说之有未尽矣何思何虑非无思无虑也直心以动出于自然终日思虑而未甞有所思虑观之造化日月往来相推而明生焉寒暑往来相推而嵗成焉往屈来伸相感而利生焉皆出于自然未甞有所思虑也故涂虽殊而归同虑有百而致一然非蛰藏渊嘿收视却听则必不能精义入神以致其用安其身而崇大其徳夫惟天徳出宁性性物物则终日感而未甞感此穷极义之精微以至于神妙而与天地自然之化工复通为一者也故曰徳之盛也而悔尚何不亡之有呜呼尽之矣】
　　九五咸其脢无悔【变震为小过约象干变兊陆农师云脢在口下心上即喉中之梅核今谓之三思台者是也动而迎饮食以咽有他思则噎脢与颊舌最为比近脢不能言必赖口以宣之旧解为背肉非是以在心上故为五象感九五之脢者上六也咸之时欲速相应不能乆俟故诸爻舎应取比二三以腓股相感五上以脢与辅颊舌相感然正应自在故告以勿变则得其应即六二居吉之意】象传曰咸其脢志末也【末谓上也志末者谓五志在与上相感也系辞曰其初难知其上易知本末也大过上体亦兊卦彖辞本末弱末指上六可见矣】
　　□上六咸其辅颊【孟喜本作侠】舌【变干为遯辅者口辅也近牙之皮肤与牙相依所以辅相齿舌之物故曰辅颊面旁也辅在内颊在外舌动则辅应而颊从之三者相须用事皆所用以言者兊为口舌偶画居上为辅颊舌之象感上六之辅颊舌者九五也虽以近比相系然非其正应仅以口舌相与而已无复心实也然亦以其无弃三防五之实故不言防悔吝咸上艮五皆以辅为象圣人恐其无别也咸曰颊舌见其动也艮曰言有序见其静也变干干为健健于口说咸辅象】
　　象传曰咸其辅颊舌滕口说也【滕水超涌也张口骋辞之貌五上非应虽复刺刺相感但口语之末耳上为兊主三为艮主二少相与自有不可易者在盖醒之也】
　　【巽下震上】
　　恒亨无咎利贞利有攸往【恒古作据说文云常也从心从舟在二之间上下心以舟施恒也茫然不晓其义当但以从心从亘解较为明白按亘古文作□说文云竟也象舟竟两岸所谓舟在二之间也徐错云竟者竟极之也横亘之也故诗造舟为梁梁横亘也亘亦通作恒考工记弓人恒角而短郑注亦谓恒竟也然则恒之从亘盖取绵亘至竟无间断之意所以恒有常义也或谓易经恒字无下一画左旁从立心右旁从一日言立心如一日乃乆之义然古无此字当从说文为正咸言情故系之少恒言分故系之长为卦震上巽下男尊女卑长男居外长女居内人道之常故名恒也恒者不易之常道也得其常故可以亨通而无过咎然尤利在于固守其正苟不贞而失其常道则不足以致亨而咎将有所不免矣贞以固言即乆之意非谓有不正之恒也或云乾坤气化之始故曰元亨利贞咸恒形化之始故言亨利贞而不言元亦有理利有攸往以成卦言之所以成卦者震巽也震巽者隂阳之始也隂自巽生至坤极矣一阳生于下而为震阳自震生至干极矣一隂生于下而为巽隂阳嗣续如环无端惟其往而不息所以能恒也如使积而不往则两间之气化或几乎絶矣其在于人长男长女而为夫妇去为父母之日近矣父母所生者他日复为夫妇相生相嬗与天地同其悠乆此恒次咸后所以与乾坤分主上下经也利贞主震上巽下言阳尊隂卑之理也利有攸往主震巽相与言六子嬗化之初也六爻皆变为风雷益】
　　序卦传曰夫妇之道不可以不乆也故受之以恒恒者乆也【夫妇虽人合实天定一与之齐终身不改昔人谓之永毕永讫男下女者正为乆计而不欲防也因不欲防之故而优之不休假之太过则失礼本意而必不终故男下女者暂而夫制义者乆也】彖传曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣【恒义训常常常如此即乆也刚本宜上而上卦为震柔本宜下而下卦为巽上下之常也道惟有常故可乆如柔上而刚下第可施之于感而不可施之于常矣震雷动而上巽风入而下互相交接谓之相与若言交助其势即为益矣下巽而上动动以倡巽巽以承动不可作顺动若言顺动则为豫矣而又六爻之刚画柔画无不相应凡此以上皆恒意也王辅嗣云刚尊柔卑得其序也长隂长阳能相成也巽而动动无违也刚柔相应不孤嫓也皆可乆之道故名此卦为恒恒亨无咎利贞者乆于其道也一隂一阳之谓道阳尊隂卑夫妇道正阳唱隂和夫妇道成守此不变则是乆于其道也此道即天地之道天地之所以为天地者隂阳而已故曰天地一大夫妇惟其不已是以能恒乆终则有始正不已之谓恒之所以利有攸往者此也终则有始则无终矣乆孰加焉夫所谓终则有始者何也震巽隂阳之始艮兊隂阳之终咸恒相反而终始见也且巽终于坤则一阳生而为震而阳以始之震终于干则一隂生而为巽而隂以始之天虽上而阳气为之下降地虽下而隂气为之上升震出巽入往来推迁循环无端此天地变易之常道也然终而复始之常道何往不然哉日月得天之行度故能长乆其照日往月来月往日来也四时变新化旧故能长乆成就万物暑往寒来寒往暑来也圣人之乆于其道也岂其胶守而靡所变通哉神而化之使民宜之如北辰不动而动甚微人见其乆而不知其所以为也故范围天下之化以成要之日月之乆照四时之乆成圣人之化成皆有不可易者在观其所恒所字当玩此终始循环之本也杨敬仲云观其所恒所恒即所感知所恒即所感则天地万物之情昭然矣苟以为所感自有所感之情所恒自有所恒之情则不惟不知恒亦不知感今飘风不终朝骤雨不终日此其不恒者皆形也其风之自其雨之自不可知也不可知者未始不恒也其音声则不恒其动作则不恒其声音之自动作之自不可知也未始不恒也知其自未始不恒则知其其变化亦未始不恒无所不通无所不恒曰恒曰咸皆其虚名曰易曰道亦其虚名天地万物之情如此六十四卦三百八十四爻之情如此朱子云性只是个物事情却多般或起或灭然而头面却只一般长长恁地这便是观其所恒而天地万物之情可见之义】
　　象传曰雷风恒君子以立不易方【杂卦传曰震起也巽伏也彖传曰刚上而柔下阳震动而起则宜上隂巽入而伏则宜下二物各居其方而不易其在人事长男常震动于外而无所牵于内长女常巽顺于内而无所与于外是惟天下常乆之定理恒象也君子体之以立不易方凡物理之所不可易者为方如为君止仁为臣止敬之类惟立而有常始能处变日月有恒始能得天而乆照四时有恒始能变化而有成故可与立而后可与权君子之学也按恒有二义以位言则为定而不易以时言则为乆而不已彖传兼言不已象传専取不易其理自相通也】
　　系辞下传曰恒徳之固也【立不易方是也】又曰恒杂而不厌【男女共处似乎相杂苟非其当鲜乆而不厌者惟恒长男在上长女在下故虽杂而不至相厌】又曰恒以一徳【亦立不易方之谓】
　　□初六浚【郑本作濬】恒贞防无攸利【变干为大壮恒者夫妇居室之常也内卦巽女为妇外卦震男为夫故爻辞内三爻言妇道外三爻言夫道初为巽主四为震主本正应也然处不当位骤合而求恒非恒之道乃夫妇之不相得者也二五居中得应而亦不当位故二虽悔亡而五有夫子防之象乃夫妇之易其道者也三与上应既得位矣然三本隂体而爻则阳上本阳体而爻则隂犹之乎夫妇不得其正也故为老而失道之象彖言亨统卦体而言也象多不吉析爻位而言也自不相碍浚深也浚井之浚初居地下巽性善入故有浚象初始与四为耦非恒时也而深求于夫不已若乆相眤合然者四动而决躁安能即从其所求乎其反目必矣贞者初四为应所求非不正也防者骤而求之深彼此不相契合也交猜如此安能有所利益初隂居阳位四阳居隂位夫妇皆不正皆有气质之性所以此爻不善人臣中若贾谊京房刘蕡辈亦可谓浚恒者也相知之未深而相求之太激只自塞其向用之机耳何利之有在学亦然邓汝极云浚以求恒操失其度以心拑心匪忘伊助以执为常以揠为方虽其暂息能无芒芒象浚井然井乆不渫欲一淘以瀹而一蹴及泉岂其泉哉则始而求之深焉故也防道也游其心逊其意敬其业渐以渍而至焉庶夫变乾卦为大壮健而壮于进亦求深象】
　　象传曰浚恒之防始求深也【始谓卦之初画犹妇归夫家之始也始归而即求夫之深不以巽为道究必以柔凌刚以妇制夫夫其能容之乎防其宜矣】
　　九二悔亡【变艮为小过互体干变巽恒下体有妇道九二九三皆非正也而二得其中犹可以悔亡刚非妇徳而中得妇位上应五柔可以济夫之不及故悔可亡沙防程氏云大壮九二解初六及本爻皆不着其所以然盖以爻明之也变则失应】
　　象传曰九二悔亡能乆中也【以阳居隂本当有悔而悔亡者以能常乆于中而不过于刚也提出九二正明其所为中者蔡介夫云在恒之卦而居下体之中即为乆中之义】
　　九三不恒其徳或【郑本作咸以论语证之非】承之羞贞吝【变坎为解互体干变离约象兊变坎徳谓阳徳不恒者不能长守其徳也巽为入初六隂性刻深故取入象其究为躁卦九三巽之究也阳性决骤故取躁象又为进退为不果皆不恒象三本妇体乃以阳画居阳位虽不肯受制于震而心实不自安阳徳非所乆据也承谓九二九二与三同为巽体然九二以刚处柔而位得中终不失其妇道故羞与九三为伍耳夫或承之者且用为羞而已顾甘之乎若以此为贞而不知变吝亦甚矣巽为坎风激水亦不恒象】
　　象传曰不恒其徳无所容也【同类者尚以为羞亦何所容于天地之间乎抑三之徳不可恒病在徳之非其徳不在不恒也夫妇易位其道不可以乆彖所为贵利贞夫】
　　九四田无禽【变坤为升互体干变兊约象兊变震恒上三爻皆言夫道所以九四言田者弋猎丈夫之事也女曰鸡鸣之诗云将翺将翔弋鳬与雁是也禽指初初六者九四之所欲得也初之求四太深四以决躁之性来能即副其所求而又处不当位为初所侮四动而上初入而下上亢下沈四欲获初难矣故有田无禽之象田者震动驰骋之事故此爻与解二言田卦有震也本卦震为大涂互兊为泽变坤为田皆田猎之处应爻在巽巽为鸡应爻深入与井下体同故皆曰无禽卦变升升不来也禽飞而不来亦无禽象或云本卦大象与师卦大象皆与小过同故皆曰禽师之六五曰田有禽五柔中而所应者刚刚实故曰有禽恒之四以刚居不中而所应者柔柔虚故曰无禽亦通】
　　象传曰乆非其位安得禽也【非其位谓居柔也在恒之卦而所处者非其位谓之乆非其位言非可乆之位也丈夫以刚为有才居柔则无才矣安能得禽哉】
　　□六五恒其徳贞妇人吉夫子防【变兊为大过约象兊变干二五居中相应两无乖忤故二能乆中而五亦恒其徳然贞此而不变在妇人宜耳夫子出此则戾矣故吉防判焉以爻则二阳而五隂隂下从阳是妇人之正也以卦则上震而下巽五下从二则夫子之病也震为巽夫故称夫子变兊约象亦兊兊为少女又为妾妇人象它卦以柔中下刚中多吉独恒以夫妇为义则不可】
　　象传曰妇人贞吉从一而终也夫子制义从妇防也【从一者从夫也妇人无専制之义当终守于从一故为贞夫子刚果独断以义制事者也乃反从妇悖矣】
　　□上六振【虞张本皆作震说文作榰】恒防【变离为鼎振动也与震同义观虞张本作震可见公羊传云震之者何犹曰振振然也郑康成云振摇落也恒外卦震体上居卦末以隂爻处隂位夫道不张应爻在三不恒其徳已力无能如之何故有振动摇落之象狃此为常宜其防矣变离为上槁亦摇落象】象传曰振恒在上大无功也【夫体居上妇所禀仰而以隂柔处之岂能有所成立宜乎其大无功也恒之为恒以震上巽下夫尊妇卑为义六爻前三爻有妇道于初则防其求深于二仅许其悔亡于三则贬其不恒后三爻有夫道于四则虑其无禽于五则戒其从妇于上则警其振恒皆扶阳抑隂之意正于彖义互相所谓利贞者也既贞则利有攸往犹之天尊地卑乾坤定矣故能交而成泰化生之道莫不繇兹】
　　第二对
　　遯壮
　　杂卦传曰大壮则止遯则退也【此皆主阳画言壮不可用宜止不宜躁以保吾道之盛遯与时行应退不应进以维吾道之衰止者难进退则易退也小人不然进如猿猱攀援而集退如蝇蚋驱去复来按咸恒之后继以遯大壮咸恒艮震之阳与兊巽之隂相交成卦遯与大壮则艮震之阳与干阳相上下焉艮一阳本在上而又有三阳在其上则大象亦艮震一阳本在下而又有三阳在其下则大象亦震皆阳盛之卦也故壮主阳壮遯主阳遯则大者重也然观之彖辞遯小贞吉小者利于贞也勉二隂也大壮利贞犬者利于贞也指四阳也得无有不同乎不知隂唯贞则小人不至凌君子阳惟贞则君子自能胜小人皆所以扶阳耳】
　　【艮下干上】
　　遯亨小利贞【遯说文云逃也从辵从豚声兼意豚善走故从豚为卦艮下干上二隂居下四阳居上隂为小人势则内来阳为君子势则外往故名为遯主阳言也遯本隂长乃以阳遯名卦正圣人扶阳之意郑康成云遯者逃去之名艮为门阙干有健徳于体有巽巽为进退君子出门行有进退逃去之象遯何以亨盖遯非徒避世之谓乃善藏干世之用于不露者几先而宻智贠而神必且能以天下亨世固有敌面而遯人莫之知如子见南子此真遯者也其次若陈仲弓不忤中人能脱颍川于党祸亦所谓遯而亨也小利贞主二隂言凡隂称小言利于正而不害君子也若害君子亦非小人之利盖深戒之临遯之对曰利贞大壮遯之反曰利贞皆为君子谋也遯亦曰利贞者其犹冀小人可化而为君子乎六爻皆变为地泽临干下艮上为大畜】序卦传曰恒者乆也物不可以乆居其所故受之以遯遯者退也【富乆则府怨位乆则基危盛名之下难乆居得意之处勿再往也物理皆如此以非承夫妇之道言故特加物字以别之或云四时之序成功者退夫妇之终是为父母父母既老亦退处矣此物不可乆居之义理亦可通】
　　彖传曰遯亨遯而亨也刚当位而应与时行也小利贞浸而长也遯之时义大矣哉【君子精于遯世终日皆遯也况小人道长独无妙用以维挽于其间乎彖曰遯亨言其以善遯而致亨也刚指五当位者当中正之位应者下与六二相应也与时行句落下一层言九五有中正之徳六二能承顺之似可不必于遯然隂进居二意欲侵阳不可狃其应我矣君子当此之时身虽在位而怀遯之心讲遯之术此所以谓之与时行也浸者渐也隂道渐长势必危阳故设戒令其守正过此则成否矣彖言小之所以利于贞者盖以隂浸而长故也此一句推上一层言先儒云临之彖刚浸而长遯之彖不曰柔浸而长而止曰浸而长者盖刚之长可言也柔之长不可言也时义者即与时偕行之义时在天义在我大矣哉非知权而达变者其孰能知之】象传曰天下有山遯君子以逺小人不恶而严【积阳为天积隂为地山者地之髙峻今将逼于天是隂长也自下遥望山与天若相连及登山之巅而天愈髙愈逺有似逃避而去之故卦名为遯君子体之以御小人不悻悻然见于声色以激忿惟是言逊而行危貌和而中刚使欲诋无隙欲玷无瑕凛若天之不可犯斯其为逺之之道与孔子之处货孟子之处驩得其道也若萧望之陈蕃之辈昧乎此矣君子如天小人如山天行在上非有意于逺山而山止于下自不能近此逺小人不恶而严之象干三阳刚健为严】
　　□初六遯尾厉勿用有攸往【变离为同人他卦以下为初遯者皆外向故初乃为尾四阳在前遯去二隂逐其后而初隂最在后以其尾君子之后而逐之故称遯尾四阳尚盛以初隂逼四阳未必敌也故危戒隂之进使之知所畏惮不敢前进以消阳也若能止于初而不进则庶乎可免厉矣故又申之曰勿用有攸往隂而逼阳圣人所甚恶也艮为离尚克知止故戒之诸家以为遯而在后非是初与二俱非遯者盖致遯者耳】
　　象传曰遯尾之厉不往何灾也【以初长之隂敌上盛之阳若往则厉而灾矣】
　　□六二执之用黄牛之革莫之胜【音升】说【吐活反○变巽为姤互体巽变干此遯卦之主爻执谓拘留之也之即指六二执六二者为谁九三也何以知之于其言黄牛之革知之艮本坤卦变上一画为艮坤为牛二居中为黄牛上画变是牛外之皮变矣故为革隂之势浸长三与二最近欲其留二勿进故教之以用黄牛之革拘执之使不可解脱而去圣人虑隂之长而欲遏其上征也如此说脱通莫之胜说犹言莫之堪脱也艮为手变巽为绳皆执象】
　　象传曰执用黄牛固志也【坚固其守静之志使之留止而不进也彖所谓小利贞者正指初二两爻】
　　九三系【李鼎祚陆徳明本俱作系】遯有疾厉畜臣妾吉【变坤为否互体巽变艮约象干变巽九三虽阳而与隂同体下比于二故为有所牵系而遯不速互巽为绳亦系象夫隂侵阳则疾生遯而不速危之道也然三而系于隂固不可若能委蛇驾驭慈以畜之使之嘿为我用而不自知若绛侯梁公之与吕武是已是道也乃畜臣妾之道九三能是亦可以获吉矣作易者以隂阳消长之防寄之九三忧之治之其所以为君子虑者不其周乎臣妾正谓下二隂传云男为人臣女为人妾初艮男之下画故为臣二互巽之下画故为妾又艮为阍寺亦臣妾象变坤万物所致养也故有畜象又畜为止畜臣妾使不伤阳亦艮止象钱国端云姤二包有鱼遯三畜臣妾否四畴离祉观五观我生剥上君子得舆此可以明君子待小人之道矣张希献云遯为二隂之卦浸长不已九三一变而为六三则遯其否矣可不谨哉】
　　象传曰系遯之厉有疾惫也畜臣妾吉不可大事也【系遯则是眤小人者不自去其疾而至于困惫是经所谓厉也畜臣妾吉是能渐化小人者隂道方长未易遽絶若激之过甚势必至于召变故曰不可大事也阳刚为大言不可施以阳刚之事象所谓不恶是也】
</div>
    <div class="pagination">
<a href="古周易订诂_page8.html">上一页</a><span>...</span><a href="古周易订诂_page4.html">4</a><a href="古周易订诂_page5.html">5</a><a href="古周易订诂_page6.html">6</a><a href="古周易订诂_page7.html">7</a><a href="古周易订诂_page8.html">8</a><span class="current-page">9</span><a href="古周易订诂_page10.html">10</a><a href="古周易订诂_page11.html">11</a><a href="古周易订诂_page12.html">12</a><a href="古周易订诂_page13.html">13</a><a href="古周易订诂_page14.html">14</a><span>...</span><a href="古周易订诂_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
