<!DOCTYPE html>
<html>
 <head>
  <meta charset="utf-8"/>
  <title>
   童溪易传 - 第 9 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   童溪易传 - 第 9 页/共 14 页
  </h1>
  <div class="content">
   【兊下离上】睽小事吉曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事也睽之时用大矣哉
　　天下之物自至理之外君子亦听其势之如何尔未尝强同之也此易之所以有睽睽乖也睽合离兊以成卦离火也兊泽也离为中女兊为少女火动而上泽动而下此即离兊之象以言在物之睽也二女同居其志不同行此又即离兊之象以言在人之睽也说而丽乎明柔进而上行得中而应乎刚此则合离兊之义与六五之下应九二以言睽之小事吉也夫泽火二物俱以动为用未始不同也然或动而上或动而下在物之睽有如此者中少二女生而同居亦未始不同也然志各有归其行不同在人之睽有如此者即物与人以论睽而睽之义晓然矣兊说也离丽也离又为明以说顺之道而附丽于离明得所附也当睽乖之时说而不丽乎明则私昵之情尔如睽何六五之君以柔进而上行居尊得中而下应乎九二刚明之臣当是时也虽不能合天下之睽成天下之大事则亦可以小济矣故曰是以小事吉也胡安定曰夫睽乖之时上下之情异虽有大才徳之人亦不能大有所为但小事则可以得吉也天地睽而其事同也男女睽而其志通也万物睽而其事也睽之时用大矣哉此又广言睽之时用以明天下有不同之物而无不同之理也夫天髙地下此天地之睽也然二气交感而成化育之事则同也男阳女隂此男女之睽也生而有室家之愿而相求之志则通也万物散殊长短小大各各不同此万物之睽也然赋性禀命出入生死之事则也夫睽乖也天下之物固有以睽而合者此又物理之不异也圣人明物理之不异故天地之大人物之众圣人不务强同其势而务嘿通其理此所以处睽之时尽睽之用而能和合万也夫举天地之大人物之众圣人以一理通之而能合万之睽其用若此此天地人物之所不外也故賛之曰睽之时用大矣哉
　　象曰上火下泽睽君子以同而异
　　火与泽燥湿之性既不同而上下之势复尔异此睽之象然也虽然火与泽以理观之固亦未尝不同也何也为火者必上为泽者必下此盖理之所谓不得不然者夫以理观之知其不得不如是也非同乎然以燥湿之性与夫上下之势观之则诚异矣君子之心固未尝欲自异也然或所居之位所守之职有不同焉者人曰此异也而君子则曰此即吾之所谓以同而异焉尔如孟子论禹稷顔子与曽子子思槩以同道目之是矣其次若鲁之男子以吾之不可学桞下惠之可是亦以异而同也
　　初九悔亡丧马勿逐自复见恶人无咎象曰见恶人以避咎也
　　睽之六爻惟初与四居敌应之地夫当居睽乖之时而居相应之地者乃敌应也则两刚龃龉之势其乖异可知此有悔也悔而能亡者谓初居下位而不与四校得丧故也夫马者所以行也丧马勿逐自复者谓虽丧其所行之具而不与之校也故曰勿逐曰勿云者戒之之辞也夫当睽异之时身处下位而能不与人校得丧则吾之所以行之具初亦未尝丧也故曰自复谓其虽防而无丧也此悔之所以亡恶人即九四也所谓与初九为敌应者是也夫彼以刚在上与吾为敌应而吾复以刚与之校焉不可也然不与人校固可也而其失也又易至于弃絶夫人则于悔虽亡而于怨咎又不能无也盖以刚傲然居上而吾惟以不校之说是守焉则或至于一切弃絶之而睽异之势又何自而合邪故曰见恶人无咎而象曰以辟咎也此处睽异之道而然也不然悔亡虽在所取也不能免咎又焉足尚乎
　　九二遇主于巷无咎象曰遇主于巷未失道也
　　睽自二至上各以隂阳相应然睽乖之时火动而上泽动而下隂阳之情乖异而不通故相应之道比之他卦特不同尔夫二以刚中之才上应六五柔中之主亦足以行其道矣然睽之时小人当路正道否塞非君臣上下道合志同之日也故当委曲宛转以求通上之意然后可以变睽离而为遇合也故曰遇主于巷巷者委曲之道也遇者遇合之谓也以言当此之时小人未去正道未辟其所以能遇合于君者在委曲宛转引之于当道云尔故曰无咎而象曰未失道也夫当尧舜之时朝廷清明无有蔽欺为君者以予违汝弼望乎下为臣者以无若丹朱戒乎上直言正论或吁或俞故无待于委曲宛转以觊其遇合也孟子之于战国则不然是时杨墨塞路仪秦纵横故孟子于此因齐王之好色也则亦对之以好色之说好货也则亦对之以好货之说好勇也则亦对之以好勇之说此委曲宛转以觊其遇合者然也然对之好色也则以太王为言对之好货也则以公刘为言对之好勇也则以文武为言此虽遇主于巷也曽何失道之有若商鞅之说秦也帝不入则王王不入则伯此虽有所遇合也然失道多矣能无咎乎
　　六三见舆曳其牛掣其人天且劓无初有终象曰见舆曳位不当也无初有终遇刚也
　　当睽之时九四独无其应而六三以隂柔近而比之所谓起疑似而招陵犯者也夫舆者所以行也牛者所以行是舆也六三欲徃以应上九而四阻之其能免侵陵之患矣乎故见舆曳而不进其牛掣而有所止其人天且劓而重有所伤也何者位不当故也使其以阳刚居此位则无是患矣夫天髠其首也劓截其鼻也首所以上向而鼻所以上通也而重见伤焉者盖四也欲阻其上向絶其上通而怒其不惟己之从故也虽然睽极则有终合之理三与上居正应之地其能终睽矣乎特以所处之位遇乎九四之刚故初虽不免于见伤而终获其应也故曰无初有终遇刚也凡寇难在己之下则曰乗刚也若屯六二之于初九是也冦难在己之上则曰遇刚也则睽六三之于九四是也夫同人之世宜若无所不同也而九五又居天下之利势其在当时容有不顾于分并起而争其应者九三九四是也又况睽异之时乎然则六三之不免见伤无足怪也
　　九四睽孤遇元夫交孚厉无咎象曰交孚无咎志行也于时旣睽所处又无应故曰睽孤虽然初以阳徳居下位所谓同徳之君子也四能去其刚傲之气而与之遇焉则未为睽也故曰遇元夫初以刚阳居一卦之始以不校为勇以辟咎为智所谓善士也故称元夫虽然过合之道不可苟也吾不彼忌而后彼不吾疑夫苟疑忌之情未能尽去则睽异之势又何自而合邪故四必得初交相孚信而后四可以无狐危之咎也故曰交孚厉无咎以言四旣以孚信下交乎初则初亦以孚信上交乎四则虽孤危其咎可无也而象曰交孚无咎志行也者夫在睽而求通方孤而思合处危而欲安患其无道尔今也诚意一孚而同徳相遇则反睽而为通不而有合去危而即安特在于一交孚之际尔四之志安得而不行邪此其所以无咎也虽然四之遇初则曰元夫而初之见四则曰恶人初之待四无乃太甚矣乎曰君子不以时之方睽也而睽其所守不以己之无与也而与非其应四之无得于三命也而能使三之曳其舆掣其牛天且劓其人以滋上九之羣疑者孰使之然哉得非四之过邪四也所为若此若以初之不校之徳视之岂不薫莸之异臭而凤鸷之异禀欤故在四则目初曰元夫贵初也在初则目四曰恶人愧四也此易奨善嫉恶之微防也
　　六五悔亡厥宗噬肤徃何咎象曰厥宗噬肤徃有庆也夫古今天下未尝无睽异之时然究其所以然也则其咎宜谁归归之天下之人不可也归之羣臣亦不可也而人君实任此责尔此六五所以不能无悔也然而其悔可亡者盖以谦柔自处而能下应乎刚明之臣故尔夫惟能以谦柔自处而所宗敬者九二刚明之臣也故虽当睽异之时小人当路正道否塞而九二以刚明之才噬而去之其噬也易若噬柔脆之物然故曰厥宗噬肤则五于此得以徃而与二合夫何咎之有盖小人之胜君子也尚矣以六三不当位之才而居睽卦之中所谓起疑似而招陵犯之人也二之于五居相应之地能为五之所宗敬则力于济睽者也故以刚明之才噬去此小人若噬肤然去其否塞以通道乎五而五遂得徃与二合君臣共济以成此济睽之功则在五也岂不谓之有庆矣乎夫四与初在下而非其应也徒以同徳相遇尤能使其志之行则五之于二居君臣相应之地其效宜如何故爻曰徃何咎而象又賛之曰徃有庆也然易于此时勉进六五之意深矣
　　上九睽见豕负涂载一车先张之弧后说之弧匪冦婚媾徃遇雨则吉象曰遇雨之吉羣疑亡也
　　六四无应故曰睽上九有应亦曰睽何也程曰居卦之终睽之极也阳刚在上刚之极也在离之上用明之极也睽极则咈戾而难合刚极则暴躁而不详明极则遇察而多疑上九有六三之应其实不孤而其才性如此自睽孤也如人虽有亲党而自多疑猜妄生乖离虽处骨肉亲党之间而常孤独也夫见豕涂载一车此多疑之象也豕秽畜也而又身被其涂泥秽莫甚焉三兊体也隂物而居泽豕涂之象也上九视三鄙其行之丑恶故其象如此车人所乗也鬼非人也而载之一车载非其人之象也上九谓三自下乗四而不惟己之是应故又有是象焉先张之孤始疑而恶之欲射之也后说之弧而弗射则释疑而睽解矣盖物极必反睽极必通易之理然也若睽极而不通则终于睽而巳矣此岂易之理也哉系辞以弧矢取诸睽故睽之上九有张弧说弧之象夫后说之弧而弗射之者以三非与宼为婚媾是故弗射之也夫惟嫌疑旣释则徃而应之得所遇合矣故曰徃遇雨则吉夫隂阳和则雨终也睽合而和此睽之所以吉也向之所谓羣疑者如豕负涂如车载之也岂不一切释去之邪故曰遇雨之吉羣疑亡也夫睽生于疑而又生于睽今也羣疑既亡则睽者合矣又何云此上九之于六三所以有遇雨之吉也故上九有先张之弧后说之弧之象则六三亦有无初有终之辞二爻必以先后终始为言者以言向也睽而今也通易之理然也






　　童溪易传卷十七
　　钦定四库全书
　　童溪易传卷十八　　　　宋　王宗传　撰
　　【艮下坎上】蹇利西南不利东北利见大人贞吉曰蹇难也险在前也见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉
　　蹇合坎艮以成体坎水在前艮山在后前有险后有阻何适而可哉此所以为蹇也蹇之为义有止塞而无流通故曰蹇难也蹇难之世君子不幸而防逢其时则亦奈之何哉在我者务知所以处蹇之道而巳矣故蹇之所以为难者以坎险之在前也见险而能止此处蹇之道也合坎艮之义以言处蹇之道故曰险在前也见险而能止夫险难在前人所共见固不待明者而后见之也然蹈危履险亡躯害人而无益于救难者明者不然也故君子于此体艮之止而止焉其曰能止则救难之心非若是恝也相时度势而不以冲冐强聒为能故也此之所见又在人所共见之外也故賛之曰知矣哉以言见人之所见者不足谓知于人所共见之外而又有所谓能焉者斯足谓之知也矣夫所谓相时度势者何也卦之徳曰利西南不利东北是也西南之维坤实位焉夫坤地也其势寛平而顺易以寛平顺易之道徃以济难则其难舒矣故蹇利西南徃得中也此即九五一爻以言济蹇之道也夫当蹇难之时徃以济难而不得中正之道焉则是与难争也与患难争锋而求以济难惑也矣何谓中正之道曰寛平而顺易是也以九居五而得中正之位则是徃以济难而得中正之道也五实坎体而谓之利西南云者盖坎体本坤九徃居中而成坎夫九以刚明之才而徃处坤之中位非利西南徃得中也之义乎若夫不知西南之为利而反其所诣焉则有所不利矣故易于此指其所之而避其所忌而以利不利明以告之夫东北之维艮实位焉此正坤之对而西南之反也盖艮山也其势险阻而危极以险阻危极之道而济难何难之能济乎故曰不利东北其道穷也此即艮上有坎以言蹇之所以为难也利见大人徃有功也此又即六二徃应九五以言济蹇之有功也当位正吉以正也此又谓自初至上六爻皆得其正以言蹇之必济也或曰六二九三六四九五上六正也初六正乎曰当蹇之世阳居下位则阳为失位以隂居下位讵非正乎夫以九居五有阳刚中正之徳所谓大人也六二以柔中之徳徃而应之则其见之也何利如之此所以能相与而成济蹇之功也六爻自初至上隂阳各当其位此易所谓正也在人则为贵贱履位贤不肖袭情上下各守其分而不相逾越以此道而正则自正矣又何蹇之不济乎此所以吉也夫天下之所以不理患难之所以难去者以上下之分不明也今也六爻之间其刚柔素定如此则求以济蹇也又岂必他求云乎哉盖正之在人也所谓其本心也以人之本心也而还以正之则不劳而功成矣尽是道而成是功者则六二之与九五是也故卦之德曰利见大人贞吉由是观之则当蹇之时尽蹇之道而以为蹇之用也岂不大哉故蹇之时用大矣哉何谓时用曰正而巳矣
　　象曰山上有水蹇君子以反身修德
　　曰蹇云者有止塞而无流通之谓也山上有水则无下流之象也此岂有他哉盖有所止塞之故也夫山上之水无有止塞则建瓴之便孰能御之其曰有水云者有而未决之义也君子之道所以未孚于人未亨于世者亦岂有他哉时使然也故夫水之蹇也反其流而丰其蓄而巳其蓄既丰则盈科而放海矣孰能吾蹇邪君子之蹇也反其身而修德而巳吾德旣修则己正而物正矣亦孰吾蹇邪孟子曰行有不得者皆反求诸己而巳矣求诸己者旣至则其行也岂复有不得矣乎呜呼此君子之学以自反为之本也夫自反之学其在平夷无事之时犹不可舍而况蹇之时乎故蹇之六爻皆以徃为蹇来为宜也
　　初六徃蹇来誉象曰徃蹇来誉宜待也
　　夫可以行则行可以止则止出处之大致然也又况当蹇之时而居诸下位其可以冐昧而轻进乎故曰徃则有蹇来则有誉夫初六以柔而居下当斯时也众人皆以冐昧轻进而失而吾独以谨重待时为得庸非誉乎其曰宜待云者戒之也
　　六二王臣蹇蹇匪躬之故象曰王臣蹇蹇中无尤也六二以柔静知止在蹇之时为逺于难可以无蹇矣然身虽无蹇而与九五大人居相应之地蹇而不济难而不救将焉用居此位也故必尽王臣之义而后居此中位可以无愧矣蹇蹇谓时之方蹇而吾当力任此蹇之责此虽非其躬之蹇也而上而吾君下而天下之民皆予頼也予其敢谓其非躬之故而不以为蹇也乎惟能如是故居此中位于吾心而可以无过尤也中以位言之则二之位也以人言之则王臣之心也昔退之作争臣论尝引此爻与蛊之上九以讥阳城矣而曰若蛊之上九居无用之地而致匪躬之节以蹇之六二在王臣之位而髙不事之心则冐进之患生而旷官之刺兴志不可则而尤之不能无也亦曰居此位者则必及此事若视政之得失若越人视秦人之肥瘠忽焉不加休戚于其心则过矣夫谏诤言官也犹不可旷而况居大臣之位而当蹇难之时其可以自处于静止之地而巳乎
　　九三徃蹇来反象曰徃蹇来反内喜之也
　　九三艮之主也内之二隂所以能自立于蹇难之世者以三为之捍蔽也三若舍内而之外则徃而蹇矣故莫若来而反诸内体之上以为二隂之主则在内者得所附矣其喜慰之心宜如何哉春秋书季子来归谷梁子曰其曰季子贵之也其曰来归喜之也盖当庄公死子般弑庆父主兵季友力不能支固尝避难而出奔矣当是时也鲁国方危内难未定国人思得季友以安宗社故闵公即位之元年书公及齐侯盟于落姑盟纳季子也而公羊子亦曰其言来归何喜之也何休释之曰季子来归则国安故喜之此则蹇之九三所谓徃蹇来反内喜之也之谓也
　　六四徃蹇来连象曰徃蹇来连当位实也
　　四隂位也而以六居之当位者也夫居其位而轻去之则徃而蹇矣故亦莫若来而连下之诸爻以静止自守则得其所安矣实诚实也夫处蹇之道在于以诚实为本处蹇而不以诚实为本则内无所执守外无所据依人谁我与哉故徃旣蹇矣必欲来而连乎下之诸爻相恃以为安则莫若以诚实为之本也曰当位贞吉此不云当位正也而云当位实也何也程曰上下之交主于诚实用各有其所也
　　九五大蹇朋来象曰大蹇朋来以中节也
　　六爻皆蹇也而九五则处坎险之中所谓蹇之大者夫有刚健中正之徳而以身任天下之大蹇则亦何所不可而古者圣帝明王于此则又必汲汲焉务于来天下之助焉者以为戡难而正者非羣才之助不可也此九五处大蹇之任而又有頼于朋来之助焉曰当位贞吉以正也盖谓收正之功者虽九五也而所以正者则上下六爻皆当其位而然也然则处大蹇之任以中正之道节正天下者非有頼于朋来之助可乎蹇之六位皆正人也故曰朋来夫旣得朋来之助而以中正之道节正天下此九五所以收正之功欤
　　上六徃蹇来硕吉利见大人象曰徃蹇来硕志在内也利见大人以从贵也
　　蹇至上六蹇之极也又复何所徃乎徃则自为蹇蹙尔非真有蹇也故亦曰徃蹇硕大也寛绰舒肆之谓也来则从五应三其志在内而难頼以纾故曰来硕吉夫蹇至上六始言吉者以为蹇至此极物极必反蹇极则通故也彖曰利见大人大人谓九五也夫九五朋来之主也当此之时利见之者岂惟上六也哉而上六独云尔者处一卦之外尤不可以不知所从故也不然当此之世不寜方来而上六独后乎五故不能无凶上六之在蹇也可不知所从乎其曰利见大人以从贵也者易之于上六也惧其或恃己之尊忘己之贱而不知有所从也故为之戒云呜呼圣人厌乱之心即此亦可见矣
　　【坎下震上】解利西南无所徃其来复吉有攸徃夙吉曰解险以动动而免乎险解解利西南徃得众也其来复吉乃得中也有攸徃夙吉徃有功也天地解而雷雨作雷雨作而百果草木皆甲拆解之时大矣哉
　　天下未尝有无难之时亦未尝无济难之道顾人谋如何尔人谋一至则反有难而为无难特其余事尔此易之所以有解解合震坎以成体震动也坎险也解险以动动而免乎险解此即震坎之体以言解也解利西南徃得众也此则即震九四一爻以言解也其来复吉徃得中也此则即坎九二一爻以言解也有攸徃夙吉徃有功也此又即震九四之爻以言解也夫需也蹇也皆险在前也而当解之时险旣散则险不在前矣故曰险以动动而免乎险解犹之曰曷谓乎险以动也盖动而出乎险之外巳免乎险难云尔险难旣免此所以为解也夫所以济难者以寛平顺易之道蹇之利西南是也今难之旣解也此道奚宜置哉成汤之代虐以寛及其旣代虐也亦不闻废是寛也此得众之道也其在卦也则震体本坤九以一阳徃居坤下是以成震夫九以一阳而徃居坤之下非利西南徃得众也之谓乎坤为众故曰得众九四所谓朋至斯孚是也夫天下之难旣巳解散则是无所徃也旣无所徃则当来而复诸安静之地使天下知有息肩之暇奠枕之安矣此吉也不然则乱去而兵未休财匮而赋愈急民疲而役不止难何时而可解邪此殆非所谓时中之道也其在卦也爻惟二阳阳在四则为震阳在二则为坎坎中之一阳来居二位此所谓乃得中也虽然难旣解矣旣巳无所徃矣治不忘乱安不忘危此又人君之至戒也其可以难之旣解而恝然忘其所谓警戒之心哉若有攸徃尤当夙致其警戒之念可也益之戒舜曰警戒无虞而臯陶亦曰屡省乃成钦哉此有攸徃而以夙为吉也夫惟能夙致其警戒之心则有所不徃徃而有功矣其在卦也则亦震之九四是也震之为义在于恐惧修省而九四居动而免乎险之地故又以有攸徃夙吉为之戒云夫之所言者皆人谋也人谋旣至则天下无不解之难而天地之解实如之故又以天地之解以终一之义天地解而雷雨作此又即震坎之象以言天地之解也夫震为雷坎为雨雷雨一作而百果草木皆甲拆则天地之内容有不解之物矣乎此天地之解也夫百果草木皆甲拆惟解之时为然天下之难无不散亦惟解之时为然然则古今之时孰大于解也乎故终賛之曰解之时大矣哉
　　象曰雷雨作解君子以赦过宥罪
　　昔孔子诵成汤之言曰万方有罪罪在朕躬百姓有过在予一人盖以天下之有罪与过者皆由上之所化故也孟子曰文武兴则民好善幽厉兴则民好暴是也夫当大难方解之初天下之人始出涂炭去昏而即明去乱而归治苟惟上之人追罪其罪追尤其过而尽诛之则更起天下之难矣此非所以为解也故必也法天地之解有耸动之大号滂沛之大恩如雷雨之作而万物均被其泽焉则向之有罪与过者咸释然有更始自新之望矣故曰君子以赦过宥罪赦者舍也宥者寛也于过误则赦而舍之于罪恶则宥而寛之此虽不能无轻重浅深之异然待之以不死一也虽然人君之政有所谓赦宥云者特因乱难既解之后而有是也若屡行而不已焉则所以长宼而滋奸非政也其后世之过乎此驳赦之论所以作于五代之张元
　　初六无咎象曰刚柔之际义无咎也
　　夫当解难之初非柔弱之才所能胜也然身居下位能以己之柔而济夫二之刚使二之刚得已之柔以为辅而亦以刚际夫柔则刚柔相资于解之义为无咎矣不然位旣不足而才复歉然当解之初岂能无咎也欤盖九二坎之主也初六以隂柔之才当解之初近而际诸九二而九二亦自近而际之此所谓刚柔之际也夫同居内体柔者能以柔而际刚而刚者亦以刚而际柔同心居内以賛成解难之功得之矣又孰得以才之不足而咎初也乎或曰初与四居相应之地今而谓之与二相际何也曰初为坎底势不上逹四为动主性非下逮凡曰际云者上下相邻之谓也泰之九三曰天地际也是也故初虽与四为应而无际四之象
　　九二田三狐得黄矢贞吉象曰九二贞吉得中道也田狩事也狐疑物也黄中色也矢直器也二以刚中之才为坎之主受解之任卦徳所谓无所徃其来复吉而所谓乃得中也是也夫天下之难常生于人情之疑惑方其未解也故不免于田狩之事三狐者人情众多之疑也九二则以田而之旣矣夫复何所徃哉来而复诸安静之地以中直之道待天下而巳矣故曰得黄矢此九二之贞吉而象谓之得中道也夫方其难之未解也受是解之任而不以任是解之责此固非二之所谓正也及其难之旣解也三狐之旣而不知中道之为得此又岂二之正也欤
　　六三负且乘致防至贞吝象曰负且乗亦可丑也自我致戎又谁咎也
　　夫乱难旣解则贵贱履位朝廷清明容有非据之人加诸上位则其致宼戎也必矣六三以隂柔居下之上所谓小人而处髙位者也夫小人宜在下者也故三有负且乗之象系辞释之曰负者小人之事也乗者君子之器也则以六居三之谓也夫以负荷之质而且乗车非所宜据可知矣安得不召宼戎也哉故系辞曰小人而乗君子之器盗斯夺之矣上慢下暴盗斯伐之矣何者以小人而加诸上位天下之所不容故也若昏乱之世则彼之志得以行矣其孰能谁何之哉贞吝云者以六居三不正者也故于正道为可丑吝而象曰负且乗亦可丑也夫人必自侮然后人侮之国必自伐然后人伐之六三之负且乗自侮自伐亦甚矣则其致宼戎也孰使之然哉无所归其咎矣故曰自我致戎又谁咎也我谓三也象曰又谁咎也疑贞吝下有无咎二字今逸之
　　九四解而拇朋至斯孚象曰解而拇未当位也
　　夫处近尊之位遇有为之时又有能为之才而其事业或未能厌满于人心者此九四所以有解而挴之象而象曰未当位也拇之为物在下体而微者也初六之象也四与初正居相应之地其所解者至微至狭而其功未足以称乎其位故有是象也惟夫解之所及者不特至微至狭而巳使凡朋之至而吾无所不用其孚焉则解之功大矣斯足以当夫位矣故又曰朋至斯孚是言也所以勉四也夫当解之时在上而有功乎下也易在下而致力乎上也难故四与初虽居相应之地初无际四之象而四有解初之功惜乎其未大也此所以有朋至斯孚之勉焉
　　六五君子维有解吉有孚于小人象曰君子有解小人退也
　　夫天下之难所以未去者在于小人有不肯巳之心故也夫小人之心所以不肯巳者非果难己之也以君子之举动无以保信之而彼遂不肯已也呜呼小人之心而至于不肯已也此天下之难所以作而不休而君子日夜用其智竭其谋求以巳其难而难卒未巳也然则如之何而可以保信之乎曰维有解而巳矣君子维有解则彼小人者必曰吾君子我赦也不我殛也我宥也不我廹也吾有更生之望矣吾有自新之路矣曩者吾以为斯世之弃人也今复得以齿于天地之间矣曩者吾以为逃刑避罪之不暇也今复得以为太平之人矣吾何为而为此乱民也哉如此则虽不用智不竭谋以与小人争一旦之命而彼之不肯巳之心释然散去而无余而难自巳矣何者盖吾有以保信之故也故曰君子维有解有孚于小人而象曰君子有解小人退也曰退云者巳其不肯巳之心而无复与我争衡故也然则巳难之道其事甚约其效甚速也如此夫武王之旣伐商也归马于华山散牛于桃林示天下不复用兵此维有解之谓也而又发钜桥之粟散鹿防之财大赉于四海而致万姓之恱服此有孚于小人也当是时也为小人者虽欲不巳其不肯巳之心得乎曰解之时大矣哉尽是大者则六五是也于古人则武王是也
　　上六公用射隼于髙墉之上之无不利象曰公用射隼以解悖也
　　解至上六解之功巳成矣故极言解悖之道夫隼鸷悍之禽也所谓上慢而下暴六三之象也解之六爻惟三与上各处一卦之上而非其应故上以震动之极而尤在诸爻之上于位则正于势则便于器则利于时则宜以正而去不正之盖无难者故曰公用射隼于髙墉之上之无不利三居下之上内外之限也故有髙墉之象若同人九四乗其墉则内外之限又在九四矣系辞之释此爻也而曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也此又申解悖之道也

　　童溪易传卷十八
&lt;经部,易类,童溪易传&gt;
　　钦定四库全书
　　童溪易传卷十九　　　宋　王宗传　撰
　　【兑下艮上】损有孚元吉无咎可贞利有攸徃曷之用二簋可用亨曰损损下益上其道上行损而有孚元吉无昝可贞利有攸徃曷之用二簋可用享二簋应有时损刚益柔有时损益盈虚与时偕行
　　昔者圣人之作易也盖所以抑人欲而就天理者也始终六十四卦大抵然也而其尤深切着明者予又于谦也节也损也之三卦见之矣是何也盖人之情莫不欲倨肆之为便而夸尚之为髙也而圣人则抑之曰是不可也易有谦退之道焉此卦之所以有谦人之情莫不欲侈纵以自适而满溢以自盈也而圣人则抑之曰是不可也易有节止之道焉此卦之所以有节人之情莫不欲裒克以自肥而忿戾之是骋也而圣人则抑之曰是又大不可也易有自损之道焉此卦之所以有损圣人之心何其仁也盖圣人者天理之盟主微易则斯人天理日负而人欲日胜易微此三卦则所以抑人欲而就天理者又或缓而未切晦而未明者矣夫卦之所以为损者圣人曰损下益上其道上行诸儒之言曰损干之九三益坤之上六此之谓其道上行也噫未也此泥于卦变而曰此卦自泰来也而予之所见则曰圣人之心不如是之徒然也以徒然之学而求圣人之心此所谓终日谈饮食而无益于饥渇者也又况其所谈者非真可饮真可食之物也如饥渇何然则其说何也曰予闻之六子之卦皆由乾坤父母隂阳二气相感而然也八卦成列因而重之则以艮重兑是以为损非谓以坤重干而为泰复由泰而为损也故夫所谓损下益上云者以卦之才言之不过曰干三索于坤而得兑而兑之在损也则为下体故曰损下谓六三之为隂也坤三索于干而得艮而艮之在损也则为上体故曰益上谓上九之为阳也如是足矣又何用自泰来乎以卦之义言之则兑之三爻以说居下而皆上应说以奉上者也故凡天下之有余才余智者不自有也损之以益上则献替之道行于上矣凡天下之有余粟余布者亦不自有也损之以益上则供奉之道行于上矣故曰其道上行虽然损之道以诚信为本损而不本于诚信则有余才余智者损之则以为屑有余粟余布者损之则以为怨此无吉而有咎非可贞之道不可行也其能举天下之君子小人以仰事一人矣乎故损而有孚则元吉而无咎矣此之谓可贞之道有攸徃而利也所谓有攸徃而利者无施而不可也且以享祀言之享祀之礼其文虽繁然以诚敬为本曷之用谓何用乎文之繁也夫苟诚敬则于其享祀也虽二簋之简且薄亦可用矣何者以有孚故也左氏曰苟有明信涧溪沼沚之毛苹蘩蕰藻之菜筐筥锜釜之器潢汚行潦之水可荐于神可羞于王公是也而夫子从而释之曰二簋之简且薄而可用以享者惟损之时为然夫末之胜而本之衰文之盛而实之衰则二簋亦可用以享矣此所谓当损也夫苟本实未丧而过用裁损则又失之矣故曰应有时谓时然而然而吾之应之不可泥也故又继之曰损刚益柔有时夫刚易失之强强则或过柔易失之弱弱则不足损刚以益柔损强以益弱损过以益不足此时中之学也故又终之曰损益盈虚与时偕行夫易之为易时焉而巳矣君子之于易亦随时以从道而巳矣或损也人曰此虚也或益也人曰此盈也而不知君子无容心于此也与时偕行而巳矣夫惟与时偕行则或损也或益也而惟时之为听则当此时也而二簋之是用不亦可乎此卦之徳所以有曰有孚元吉无咎可贞利有攸徃曷之用二簋可用享也
　　象曰山下有泽损君子以惩忿窒欲
　　山下有泽泽宼山而山塞泽也夫彼日为吾冦而吾日有以塞之则吾之所以塞彼之冦者用力多矣盖塞之者止其勿吾冦而巳也吾非从彼也夫吾非彼之从则其能自克者甚矣此所谓损也君子于此故惩忿窒欲程曰天下之害无不由末之胜也损者损过而就中损浮末而就本实也淫酷残忍本于刑罚穷兵黩武本于征讨此君子之忿在所惩峻宇雕墙本于宫室酒池肉林本于饮食此君子之欲在所窒有所惩有所窒者皆损之力也
　　初九巳事遄徃无咎酌损之象曰事遄徃尚合志也兑体三爻皆损下以益上也然九二则以弗损而为益六三则以独行而得友初九之阳方盈在下则当损下之盈以益上之虚此所谓出粟米丝麻以事其上者也夫耕获蚕缫之事旣以巳矣则当速徃以奉于上乃能不失以下事上之职而免厥咎虽然损下之道又不可过过则害民故当酌而损之量其势度其宜使下之所以供于上者其心不厌而上之所以取乎下者其道不穷如是则君民之志庶防其可合而上下无龃龉之嫌矣然则下事方休而速徃以继之其孰曰不可巳止也遄速也酌量也尚庶防也
　　九二利贞征凶弗损益之象曰九二利贞中以为志也庸人之事君也惟知曲意媚说竭力顺从而以为忠也而曰此益上之道然也然以媚说顺从为事则在己者所损多矣安能裨益于人主之万一哉君子于此则以无所损于己者益于上也夫所谓无所损于己者何谓也曰中正是也君子以中正之道自守自守如此则虽不若世之庸人曲意媚说竭力顺从而以为忠也而益上之实无出诸此此乃所以益之也故曰利贞征凶弗损益之而象曰九二利贞中以为志也九二说体也故有利贞征凶之戒然以九居二中也中则正矣故知弗损益之之义书曰若射之有志夫射期于中也故设鹄以为志而射者之志亦志于鹄君子之志亦志于中而已矣中以为志则在已者无失而益上之实亦无出诸此又何待于枉己而曲从损己以为益也哉李大亮之都督州也台使至讽大亮献名鹰大亮密表曰陛下絶田猎乆矣而使者求鹰如陛下意乃乖昔防如有擅求是使非其才太宗报书曰有臣如此朕何忧倪若水为江州刺史明皇遣使江南采防防若水论之为反其使李徳裕之在浙西也诏造银盝子妆具二十事织绫二千疋德裕上疏极论罢之又诏益州织半臂背子琵琶捍拨镂牙合子等苏颋不奉诏唐家诸臣所以益上也如此正得利贞弗损益之之义
　　六三三人行则损一人一人行则得其友象曰一人行三则疑也
　　程曰三人谓下三阳上三隂三阳同行则损六三以益上三隂同行则损上六以为三此未免泥于卦变而谓损自泰来一也然则所谓三人云者舍损以泥泰亦惑矣夫兑之三爻皆志于益上然初九九二则以刚应柔而六三则以柔应刚故三人同行而语其自损之至者则六三也故曰损一人是一人也独徃以应上故艮兊相合男女搆精而尽天地交感之义而成万物化育之功矣此所谓得其友也盖六三者兊之主而上九者艮之主少女少男隂阳相配夫妇之道贵于专一若三人行则疑所主矣故象曰一人行三则疑也而系辞于此爻又以致一之说释之坤之曰西南得朋乃与行东北丧朋乃终有庆亦是意也
　　六四损其疾使遄有喜无咎象曰损其疾亦可喜也六四以柔顺之才处近君之位所谓人臣之髙位也处此之位当损之时宜如何哉务在顺民之心损其疾苦而又不至于困惫然后加检省焉则天下之心以为上之人我恤而不我忘也其孰不举欣欣之喜色而以为庶防无疾病也又孰我咎乎孟子谓邹穆公曰凶年饥嵗君之民老弱转乎沟壑壮者散而之四方者几千人矣而君之仓廪实府库充有司莫以告是上慢而残下也夫饥馑之来赈之防之惟恐其后如六四之所谓使遄有喜可也今也不能损其疾苦使之流离转徙及至兵戈之日斯民疾视其长上而不救其死则怨咎之心至此始逞矣为穆公者又从而尤之则上下相咎何时而已邪故曰夫民今而后得反之也君无尤焉谓其旣不能使下之无咎于上而上之人又安可归咎于下乎
　　六五或益之十朋之弗克违元吉象曰六五元吉自上祐也
　　夫居天下之中而能虚中而无我自损以逮下此甚盛之徳也故天下之益皆归焉其曰或益之谓益之不一也故有十朋之之象焉夫灵智之物也古者用之以稽疑一人虚中而无我自损以逮下则天下智者效其谋才者奏其技而有不能自巳之心焉其为吉也不亦大乎夫人谋之从违天命之予夺也一人自损于上而天下之益皆归焉此人也而天之理实行乎其中矣故象又曰六五元吉自上祐也诗之卷阿言求贤用吉士而作也其首章曰有卷者阿飘风自南岂弟君子来游来歌以矢其音诗人之意盖曰一人虚中无我自损以逮下若卷阿然则飘风可得而入矣故来游来歌者于此得以矢其音焉其七章曰蔼蔼王多吉士维君子使媚于天子其八章曰蔼蔼王多吉人维君子命媚于庶人则益之不一其势盖如此也然于其四章乃曰尔受命长矣茀禄尔康矣岂弟君子俾尔弥尔性纯嘏尔常矣则六五元吉自上祐也又可知也然则成王之所以能为持盈守成之主者此盖有得于损之六五也欤
　　上九弗损益之无咎贞吉利有攸徃得臣无家象曰弗损益之大得志也
　　夫损极必益处损之极若以刚亢在上损下不巳是非处上之道也故上九以不损而益下为义夫君子之志志于益下而巳方其益下之功未及于斯人也则吾之此志未为得也益人之功所及者一二而所不及者犹不可胜计也则吾之此志亦未为大得也及其位人之上而曽无损于下焉惟有益于下而巳也则吾之平日穷之所养而见于达之所施也容有少慊云乎哉故曰大得志也如是则位人之上可以无咎过也揆之正理庸非吉乎夫执此之志以徃益于下此上九之所利也卦徳有曰元吉无咎可贞利有攸徃上九以之故论其所得则上九处人臣之极位而专以益下为心岂遑家谋乎夫六三以隂柔在下专应上九故有一人行之义上九以阳刚居上得损极必益之理故志在益人而不遑家谋易之为易随爻取义皆如此不可泥也
　　【震下巽上】益利有攸徃利渉大川曰益损上益下民说无疆自上下下其道大光利有攸徃中正有庆利渉大川木道乃行益动而巽日进无疆天施地生其益无方凡益之道与时偕行
　　益合震巽而成体以卦之才言之坤一索于干而得巽而巽之在益也则为上体故曰损上谓六四之为隂也干一索于坤而得震而震之在益也则为下体故曰益下谓初九之为阳也此主初九六四二爻以言益也夫阳本居上今也初九居一卦之下又有自上下下之义亦如屯之初九以贵下贱之谓也此再指初九一爻以言益也以卦之义言之则凡人君损四海之供奉以益天下之不足则天下之心以为此吾君之惠也其为说怿岂有纪极也邪损万乗之尊严以下天下之贤者则天下之心又以谓此吾君之谦也其道下济岂不大光矣乎夫损四海之供奉以益天下之不足宜若所损者偏在上而所益者偏在下也而民说无疆则所益又在上矣损万乗之尊严以下天下之贤者又宜若所损者偏在上而所益者偏在下也而其道大光则其所益又在上矣然则益之为道上下俱享其利矣故卦德曰利有攸徃利渉大川无适而不利焉利有攸徃中正有庆此指震巽二五各得其正以言益也利渉大川木道乃行此指巽震二体皆为木而以言益也益动而巽日进无疆此又指巽震二卦之用以言益也天施地生其益无方此又指乾坤一索而得震巽长子长女相与用事以言益之功用之所以大也至于凡益之道与时偕行则结一之文以言益之道与益之时所以相为无穷者也夫以九五居中履正为益之主六二居中履正为益之臣二五以中正居君臣相应之地当益之时相与以成益之功何徃而不利哉此所以有庆也益之为言利济夫物之谓也利渉大川云者易之所谓济世之大功也夫渉大川则舟楫之是恃也有舟楫之足恃则亦何不济之云乎益之时贵于无所不济也今也合巽震而成卦则木道固无所不足矣以之而济物此木道之所以行也震动也巽顺也益动而巽则凡有所动顺乎理之谓也夫循理而动则人伪去尽而诚意有余以此为益则其进也日进而无已也彼天施而地生其所以益万物也未尝以一方拘者是亦循理而动焉尔故一气旣施而感是气者无逺迩无小大莫不于此而肇其生焉则天地之益岂以一方拘之乎哉以是言之则大凡益之为道本于顺理而动而极于天地其大者又可以一言而尽也何也曰诚而已矣诚则始焉而日进无疆终焉而其益无方此非至诚之德与时偕行而无有穷巳其能至是乎噫大哉诚也
　　象曰风雷益君子以见善则迁有过则改
　　雷以动之风以散之雷风二物相继有序此雷风所以为恒风得雷而威益彰雷得风而声益逺雷风二物相益为用此风雷所以为益君子观风雷相益之象而尽其所以相益之道故见善则迁不以是善之在人也而忌之有过则改不以是过之在己也而吝之外不忌其在人者内不吝其在己者此外内之义相益之道然也
　　初九利用为大作元吉无咎象曰元吉无咎下不厚事也
　　他卦以九居初虽有刚明之才而处下位不可以有为也在益则初九震之主也上之人方且自损以益下而投之以艰大之事其责之也厚倘或避难辞重而无以副上之责则在己者为不胜任矣故居此之任者以用大作为利谓其所利者利于成大功集大事盖初与四居相应之地而九五在上又有同德之君四巽之主也初震之主也震巽相与当益之时而艰大之事义不可辞故也故有能为之才而当可为之时而上又有同德之君知己之大臣则其成大功集大事也何徃而不利故居一卦之初而有元吉也谓其得吉也处众贤之先而且大也旣有元吉则在已者无有不胜任之咎矣夫当此之时事之投我者旣厚吾苟以其位之下也而厚其事焉则避难辞重不能成大功集大事人且以不胜任咎之矣故象曰元吉无咎下不厚事也彼卫之忠臣不得其志诗人为之赋北门其二章曰王事适我政事一埤益我我入自外室人交徧讁我其三章曰王事敦我政事一埤遗我我入自外室人交徧摧我夫所以适我益我敦我遗我者若是其厚也疑若得我之志而展我之才矣然我入自外而讁我摧我者又若是其众而无有我知而我信者则我之志亦安能得而我之才亦安能展邪欲如益之初九元吉无咎难矣然则君子于此当如之何曰亦归之天命而巳矣故诗人为之三叹曰巳焉哉天实为之谓之何哉
　　六二或益之十朋之弗克违永贞吉王用享于帝吉象曰或益之自外来也
　　益之六二即损之六五也在损为六五则为益之君在益为六二则为益之臣语其能虚中无我自损以逮下则一也故二爻无异辞也昔者鲁欲使乐正子为政而孟子为之喜而不寐而公孙丑乃疑而问之曰乐正子强乎有智虑乎多闻识乎孟子皆曰否但曰其为人也好善而已盖尝论之矣强则自用有智虑则多疑多闻识则务以所长盖人人心有是三累其能使四海之内轻千里而来告之以善乎夫惟好善之心胜则虽非强也虽非有智虑也虽非多闻识也此正秦穆公所谓一个臣之无他技者然其心休休能容而天下之益皆归焉以是而辅相人主优于天下矣此好善之力也然损之五则曰元吉而益之二则曰永贞吉何也以六居二虽正也然震体也震则动动则不常矣故以永贞戒之以言永得其正则吉矣王用享于帝吉云者谓以二之虚中而且永贞故虽王者用此道以享上帝则上帝降格犹可以吉又况用此以逮下则四海之内其有不轻千里而来告之以善乎是宜或益之者自外而来之多且众也夫以卫文公臣子多好善贤者乐告以善道而诗人犹为赋干旄以美之又况六二为益之大臣矣乎其益之之多且众宜也
　　六三益之用凶事无咎有孚中行告公用圭象曰益用凶事固有之也
　　天下未尝无凶患之事此古今之所固有也当益之时无所不用其益而后可也夫古今天下固有所谓凶患之事也苟坐视而不之救此岂居民上者之职欤虽然用是事也非拘常而袭故者所能为也是必有所谓沉鸷渊谋之才而后能处此六三之在益也居下之上所谓在民上者也以六居三又有所谓沉鸷渊谋之才者也以如是之才居如是之位而当如是之时知天下固有所谓患难凶灾之事也则抚机应变以尽其所以益之之道乃其所长者故天下之人頼我以得益而在我者旣无用事之咎而上之人亦信之而无疑矣夫旣无我或咎而且有以信乎我故曰无咎有孚如是则九五中行之君自有告命之至以为六三有救患之公心而用圭瑞以锡之也故又曰中行告公用圭泰之九二曰得尚于中行盖中行之君谓五也诗之崧髙美宣王襃赏申伯而作也其曰锡尔介圭以作尔寳盖圭之为瑞也所以逹上之信也六三旣无用事之咎而有见信之实故九五中行之君有达信之告命以旌其人也三与四皆公位也故六三曰中行告公用圭六四曰中行告公从而大有之九三亦曰公用享于天子鼎之九四亦曰覆公餗也夫天下未尝无凶患之事此古今之所固有也然亦未尝无善救凶患之才则六三是也故象又曰益用凶事固有之也汉武帝时河内失火上使汲黯徃视之黯还报曰家人失火不足忧臣过河内河内贫人伤水旱万余家或父子相食臣谨以便宜持节发河内仓廪以赈贫民请归节伏矫制罪上贤而释之夫益之六三无用事之咎而有见信之实汲黯以之
　　六四中行告公从利用为依迁国象曰告公从以益志也
　　四巽之主也以巽顺之道辅九五中行之君此所谓以柔乗刚以巽为益者也故中行之君亦有告命之及以六四有益国之志也从其所为而成其公焉六四当此之时以吾君之我从也如此则用其所为之利者当何如哉亦曰吾旣以益国为志则凡国家之所当依者依之而不敢迁所当迁者迁之而不必依或依或迁吾无容心也视国家之如何而尽吾之所以益国之志而已矣四之志其公如此宜乎中行之君有告命之及从其所为而以成其公也夫五等之爵惟公为盛苟非以至公为心奚称哉今也六三公于益民六四公于益国是宜中行之君皆有告命之及谓之公而无愧也
　　九五有孚惠心勿问元吉有孚惠我徳象曰有孚惠心勿问之矣惠我德大得志也
　　夫圣人之益天下也必有至诚惠益之心行之于不言之间而非家至而人提之也此所谓益之大者故曰有孚惠心勿问元吉而元吉之效见于天下则天下之防益于圣人也亦皆至诚以归惠乎上之徳此以诚召诚之道然也夫举天下之大皆知以至诚以归惠乎上之德则其为益也孰大于是故曰元吉而象谓之大得志也夫圣人惠益天下之志至是而大得焉非其益之大孰至于是且圣人之益天下也自夫使之丝身糓腹仰父俯子各遂其生之外岂无劳苦恐惧之事使之趋之而天下皆曰此上之人所以生我也所以安我也则上之所以益乎下者岂非有至诚惠益之心而天下之所以防益乎上者亦岂非至诚以归惠乎上之徳而然哉以诚召诚理固然也又岂待于区区告问之劳而后致其我信也哉夫圣人之心本乎至诚然必曰勿问云者此所以设后世人君务行小惠者之戒也
　　上九莫益之或击之立心勿恒凶象曰莫益之偏辞也或击之自外来也
　　夫益极必损处益之极又以刚亢在上求益不巳此岂处上之道哉故莫有益之者谓其求益不已知益己而不知益人而人亦莫之益也故曰莫益之偏辞也若知己与人为无异岂曰偏辞云乎哉夫六二以虗中无我自损以逮下故益之者众而曰或益之自外来也上九以刚亢居上旣莫益之则伤之者亦众矣故曰或击之自外来也然则人之立心其可以求益为常乎其曰立心勿常凶此圣人戒人鉴上九之失而曰勿以求益为常此凶之道也夫所谓凶者莫益之或击之是也


　　童溪易传卷十九
　　钦定四库全书
　　童溪易传卷二十　　　　宋　王宗传　撰
　　【干下兊上】夬扬于王廷孚号有厉告自邑不利即戎利有攸徃曰夬决也刚决柔也健而说决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸徃刚长乃终也
　　君子之去小人也虽有去之之势不敢恃也刚强果敢惟恐或过警惧戒勅惟恐不及故反之于已也无或失则施之于彼也无不当此君子去小人之道然也夫当夬之时以五刚决一柔宜若势有余矣无复有可虑者矣而卦徳乃曰扬于王庭孚号有厉告自邑不利即戎而圣人深致之意如此其严且至也然后乃曰利有攸徃此岂恃有去之之也哉盖不如是则非全胜之道故也夬决也刚决柔也此五刚决一柔以言夬之义也夫刚则能决而夬之为卦五刚而一柔刚有终长之势而柔无不尽之理此夬之义有取于刚决柔也健而说决而和此合干兊二体之用以言夬之道也夫健而济之以说则其所以决小人也无刚暴之失而有和柔之善故吾不彼疾而彼不吾忌邪正之辨黑白之分脱然而解不相疑也东汉之君子不知出此而乃切齿厉色日与小人争锋故小人之谋日深而君子之党日危以至忠良尽殱而社稷随之向使即健而说之说而悟决而和之旨无是祸也夫何小人之不可决去之乎于王庭柔乗五刚也此又指上六之一柔不容于众君子而众君子公去之也夫王庭者公道所自出之地也卦有五刚君子之道已盛然以一柔而乗五刚小人慿陵自肆于上众君子在下犹未安也故相与扬公道于王庭以共去此小人也夫去小人而不以公道去之则是李训之谋也昔李训之谋去宦官也而假甘露以赤其族此盗贼之谋也以盗贼之谋去小人小人不可去徒炽其熖而逞其毒尔谋何在邪孚号有厉其危乃光也此又言虽以公道去小人又当不忘戒备也夫孚其大号以警戒于众使知以此之甚盛决彼之甚衰犹有危道不可易也如是则虽危无危而决小人之道光矣此与众弃之之谓也朱翊善曰若舜之诛四凶而天下服是也若隐其诛如唐之李辅国则不光矣告自邑不利即戎所尚乃穷也此又言去小人之道必先自治而无尚于刚武也程曰邑私邑也告自邑先自治也君子之治小人以其不善也必以已之善道胜革之故圣人诛乱必先修巳舜之敷文德是也朱翊善亦曰告自邑者告戒自我私邑云自治也君子将治小人必先自治自治则以我之善去彼之不善小人所以服也舜修文德文王无畔援歆羡自治也夫戎兵戎也决小人之道在于扬公道于王庭孚号于有众以与众共弃之苟或以兵戎为尚此刚夬之过也故圣人以不利即戎戒之而曰所尚乃穷也朱翊善曰自古用兵去小人如汉唐之季召外兵以去近习其祸至于覆宗圣人之戒不亦深乎利有攸徃刚长乃终也至此则言所以去小人者既尽其道则小人终去之无难也夫君子之所以去小人者旣尽其道则由夬以为干徃无不利矣此所谓刚长乃终也若刚之长至夬而不终则余孽未亡祸胎犹在终为众君子之患矣朱翊善援桓彦范不诛武三思以为喻是也始五王提卫兵诛嬖臣中兴唐室其功卓矣张柬之将遂夷诸武而彦范乃曰三思几上肉耳留为天子借手俄而武三思因韦氏盗朝权彦范等流逐戮辱若放豚然而唐室为之再危此刚长之不终也向使即利有攸徃之説而悟刚长乃终之旨旡是祸也又何小人不可终去之乎
　　象曰泽上于天夬君子以施禄及下居德则忌
　　泽之为水本在下也今也上升于天其势不居必决而下也故为夬之象君子观此象也故有所取有所忌其所取者谓取其决散之意也故施布禄泽以及乎下此有所取也其所忌者谓不取其决散之意也故居畜吾德以积诸身此有所忌也他卦之象皆取一义此卦象设彼此二义者亦如诸卦之爻一爻含一义或一爻兼取二义者圣人之意设彼此以相明以谓不有所反则学者或得此而失彼矣
　　初九壮于前趾徃不胜为咎象曰不胜而徃咎也九以则动之才居夬之初唱决柔之谋者也故曰壮于前趾所谓居众动之先先众而动之象也夫先众而动以决去在上之小人决意而徃未有咎也徃而不胜则为咎矣何者首决柔之谋者必有全胜之道而后可不胜而徃咎将谁执则夫首决柔之谋者其可轻动而躁进也哉宋申锡之谋诛宦官也在唐文宗之世实首其议当对上言请渐除其逼谋固善矣然不能谨其密处以渐谋未必及施而身被其祸伊谁之咎邪然则首决柔之谋者其可轻动而躁进也哉
　　九二惕号莫夜有戎勿恤象曰有戎勿恤得中道也上六以一柔乘五刚五刚之所耻也然耻之甚者莫甚于九五何者以其逼近而厚其侵陵迫胁之辱者也虽然五之辱二之辱也何者以同德而居相应之地故不得不此辱也负其辱则决柔之责二实任之矣夫任人之责而賛行决柔之事岂可易也故当内怀警惕外严诫号而后可以无忧夬所以去小人者也特患其谋不谛戒备无素而小人之谋或先我而发尔宋申锡之谋未及施而郑注之诬告已为王守澄地矣此旡他不知内怀警惕而外严诫号之过也夫惟内怀警惕而外严诫号也旣有其素则虽有戎作于莫夜可元忧矣何者吾固有以待之故也故曰得中道也何谓中道曰吾之谋未及发而小人得以先之非中也小人之谋旣已发而吾无以待之亦非中也以九居二故得中道
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三上六之应也应之者决之也亦如明夷九三之于上六是也而易家惑于独行遇雨之一语皆咎九三应上六之为非也而胡安定程河南朱子发又皆前后相承谓九三爻辞差错至再易之此盖惑此一语求其意而不得故不免均以差错待之也殊不知九三以阳居阳又处干健之极不患刚决之不足也患于太过尔夫以太过之刚当夬决之时与小人居相应之地寜复有相顺之理矣乎故曰壮于頄此圣人戒其刚过也夫頄之在顔面也所谓颧也颧刚物也壮于頄则尤非能以柔顺待人者也况待小人乎此以九居三之象也而圣人之戒之若曰当此之时健而说决而和者此决小人之道也居干健之极与小人居相应之地而疾恶之心见于顔面而不知济之以和说焉此凶之道也何者小人之或我疑故也小人我疑则君子之祸至矣可不知所戒乎故告之以有凶而使知戒也然以阳居阳又处健之极夬夬之才如此其将何以济之曰君子之所谓夬夬云者夬之至也以和説之道而济是夬夬则亦终何夬夬之为咎也盖应之者乃所以决之也则众阳同行以决上六而吾则独行以遇雨也虽若有沾濡之失而未尝无愠忧之心思必决之则其遇雨也又何嫌也此夬夬之所以终无咎也若夫以是夬夬而居小人相应之地而惟壮于頄之是尚焉则虽欲无凶不可得也又安能无咎矣乎然则君子当夬决之时不幸与小人居相应之地当以有凶为戒以有愠为心而以无咎为善如九三所云可也易以阴阳和为雨三与上应故有遇雨之象
  </div>
  <div class="pagination">
   <a href="童溪易传_page8.html">
    上一页
   </a>
   <span>
    ...
   </span>
   <a href="童溪易传_page4.html">
    4
   </a>
   <a href="童溪易传_page5.html">
    5
   </a>
   <a href="童溪易传_page6.html">
    6
   </a>
   <a href="童溪易传_page7.html">
    7
   </a>
   <a href="童溪易传_page8.html">
    8
   </a>
   <span class="current-page">
    9
   </span>
   <a href="童溪易传_page10.html">
    10
   </a>
   <a href="童溪易传_page11.html">
    11
   </a>
   <a href="童溪易传_page12.html">
    12
   </a>
   <a href="童溪易传_page13.html">
    13
   </a>
   <a href="童溪易传_page14.html">
    14
   </a>
   <a href="童溪易传_page10.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
