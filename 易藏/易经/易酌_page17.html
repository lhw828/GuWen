<!DOCTYPE html>
<html>
<head>
    <meta charset="UTF-8">
    <title>易酌 - 第 17 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 17 页/共 33 页</h1>
    <div class="content">　　象曰南狩之志乃大得也
　　南狩非富天下志在顺天应人耳天与人归故曰志大得也不言功而言志若曰非希絶世之功只慰救民之志耳
　　六四入于左腹获明夷之心于出门庭
　　以为隂邪小人诚过矣朱子非之其説甚详而以左腹为幽隠之处以获明夷之心于出门庭为得意于逺之义其义更确此本义所以有功于程也其曰离体为至明之徳坤体为至闇之地下三爻明在闇外故随其逺近高下而处之不同六四以柔正居闇地而尚浅故犹可得意于逺去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明盖下五爻皆为君子独上一爻为闇君也此发所未发皆一字不可易者胡氏曰坤有腹象入于左腹自离而入于坤也坤偶有门象于出门庭犹可去而出乎坤也丘氏曰伤人之明者上也六四深入其腹而得其伤明之心故曰获明夷之心与上同体知上之闇不可辅舍而去之以就九三之明此防子去纣而归武王书所谓吾家髦逊于荒我不顾行遯者也合二説而后本义之义始尽
　　象曰入于左腹获心意也
　　获心意者获明夷之心意而知其终不可悟也
　　六五箕子之明夷利贞
　　五以中正居至闇之地故不作君位説而以上六隂闇伤明之极者当之五切近上六所谓内难也曰若显其明则见伤害必矣故当如箕子之自晦藏则可以免于难故曰箕子之明夷也言当以箕子处明夷之道为法也箕子处明夷之道能正其志所谓贞也五隂柔故利在箕子之贞也言利贞而不言利艰贞朱子曰言箕子则其艰可见故不必更言是也
　　象曰箕子之贞明不可息也
　　箕子虽在坤之中而不失离之体是以晦其明而明益着如之何其可息也不可息兹其所以贞也与观周孔之言箕子所为者视防子比干犹难矣后世文人至以朝鲜之封为迸诸四夷何谬也
　　上六不明晦初登于天后入于地
　　上以隂居坤之极卦之终五爻之明尽为所夷矣本义加徳字恐不必其曰始则处高位以伤人之明终必至于自伤而坠厥命故曰不明晦二句独精胡氏又益之曰爻设为此象以为后世人主之大戒人之明未必伤也卒乃自伤而遂陨絶厥命则亦何益之有哉如纣者亦可鉴矣可谓能畅本义之説
　　象曰初登于天照四国也后入于地失则也
　　初登于天威加一世何赫赫也此本义以位言之説也曰居高而明则当照及四方尤切后入于地求为匹夫而不可得矣惟失则故也谓失明之道窃意则即有物有则之则秉彛之性也顺之则为文王失之则为纣可不慎与胡氏曰以商周之事概论之上一爻极闇为纣之昏弃五近晦为箕子之囚奴四与止同体避闇就明为防子之遯去三与上应以明尅暗为武王之伐纣二在大臣之位藏明于暗为文王之羑里初暗稍逺见伤即避其伯夷太公居海滨之事乎细阅六爻果有此象非臆説也

　　易酌卷六
<经部,易类,易酌>
　　钦定四库全书
　　易酌卷七
　　祁州刀包撰
　　周易下经
　　【离下巽上】
　　家人利女贞
　　为卦巽上离下巽齐也离明也明于内而齐于外家人之义备矣故卦名家人曰正伦理笃恩义二语可作治家箴一家之人尊卑长幼莫不利贞独曰女者周子曰家人离必起于妇人妇人正则家道正矣又卦以巽离得名巽长女离中女故文王因其象而彖之曰利女贞主二四而言也试徴诸诗书周南以闗雎始以麟趾终召南以鹊巢始以驺虞终其闲所言者皆女贞之义尧典言治天下之道在尧则曰厘降二女于沩汭在舜则曰观厥刑于二女皆彖以利女贞蔽家人之义也
　　彖曰家人女正位乎内男正位乎外男女正天地之大义也
　　六二以隂居隂女正位乎内也九五以阳居阳男正位乎外也天地以隂阳刚柔为义男阳也阳居外法天之刚男位正矣女隂也隂居内法地之柔女位正矣故曰天地之大义也
　　家人有严君焉父母之谓也
　　父义母慈母何以亦称严君程母云子弟不才皆因母蔽其过而父不知也故其居家甚严敎成明道伊川两兄弟二人同称盖此义耳此义不明姑息胜而家道壊矣人知以父母之道治国而不知以君长之道治家大抵朝廷之道恒虞其过严故曰元后民之父母家庭之间恒虞其过寛故曰父母家之严君曰家人之道必有所尊严而君长者谓父母也如此则严君作两字説朱子曰所尊严之君长也只作一字説为是
　　父父子子兄兄弟弟夫夫妇妇而家道正正家而天下定矣
　　如何呌做父子如何呌做兄弟如何呌做夫妇顾名思义各正其位家道有不正乎指出道字言道则正不道则不正也个个如此便是好人家家如此便是好世道盖天下虽大无不有家之人天下之道正则天下之家定矣三代而后汉唐诸君未有庶几斯道者　文王只作利女贞孔子则繇女而推之于男繇男女而推之于父母又繇父母而推之于父子兄弟夫妇皆利贞也盖文王所取者二体之义孔子则兼取六爻之义义无穷而不能有加于象明乎此者可以言易矣
　　象曰风自火出家人君子以言有物而行有恒
　　离内卦火也巽外卦风也火方炽如有声然风也故曰风自火出此言外本于内繇内可以及外也君子观其象得正家之道焉家自身正身自言行正也其言显而可据谓之物无虚伪诞妄也其行贞而可久谓之恒无竒诡变易也言行合内外之道然未有不正言行于内而能正言行于外者一身之言有物则一家之言靡不有物一身之行有恒则一家之行靡不有恒身正而家正矣曰物谓事实恒谓常度法则也
　　初九闲有家悔亡
　　初以刚明之才处正家之始能防闲有家者也闲者界限节制之意爱而不溺和而不流使一家之人罔敢放肆偷惰者如是则其悔亡矣曰治家者治于众人也茍不闲之以法度则人情流放必至于有悔失长幼之序乱男女之别伤恩义害伦理无所不至能以法度闲之于始则无是矣故悔亡也不云无悔者羣居必有悔以能闲故亡耳
　　象曰闲有家志未变也
　　曰志未变正志未流散变动也及是时而闲之则施以恩而知感诲以义而知畏故易为力而悔亡志既变而闲之则顽梗难化必有悔也慎厥终惟其始吾于治家亦云汉万石君其庶几斯义矣
　　六二无攸遂在中馈贞吉
　　解此爻似晦本义曰六二隂柔中正女之正位乎内者也极为得之无攸遂春秋所谓妇人无遂事也以顺从为正不敢専擅直遂以行其意也在中馈不干预外事诗所谓惟酒食是议也孟母所谓精五饭幕酒酱养舅姑也彖言利女贞六二当之故吉也家礼中凡祭祀饮食必妇女躬亲之不委其事于庖人今富贵家便以庖厨为耻岂贞吉之道乎或曰离为烹饪坎变兑皆有饮食象故称馈鼎火烹饪于外曰享帝养贤家人之火烹饪于内曰在中馈亦有理
　　象曰六二之吉顺以巽也
　　顺以巽指六二张氏曰六二能正而吉者以其能顺从九五之正应而卑巽之也进乎矣
　　九三家人嗃嗃悔厉吉妇子嘻嘻终吝
　　三居内卦之上家之主也然以阳居阳过刚不中故治家严急有嗃嗃之象云嗃嗃与嗷嗷相类説文云严酷貌大抵义胜恩威克爱家之人必有难堪者矣故悔于严厉曰骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也又曰卦非有嘻嘻之象但对嗃嗃而言故王回疑九三重刚无嘻笑理然则爻何以及之或曰介二四两柔之闲故也得之矣嗃嗃曰家人嘻嘻曰妇子便见溺于私爱之意曰嘻嘻笑乐无节也自恣无节则致败家之凶但云吝者可吝之甚则至于凶故未遽言凶也
　　象曰家人嗃嗃未失也妇子嘻嘻失家节也
　　未失者未失正家之道也节正家之闲失家节则荡检逾闲而不可为训矣所谓知和而和不以礼节之也
　　六四富家大吉
　　承乘应皆阳而四以隂受之以虚受实故有富家大吉之象张氏引记所谓家之肥者解四之富极有理但本义云阳主义隂居利四以隂居隂而在上位能富其家者也似与记之言肥者不同余谓四非以金帛寳玉为富也曰富家者言家道隆盛云尔二在下之妇也四在上则主家之妇主家有人则家道隆盛固其理也然而记所谓父子笃兄弟睦夫妇和者固在其中不然亦何以称隆盛哉
　　象曰富家大吉顺在位也
　　在位者以巽顺在高位一家之母也二之贞吉曰顺以巽四之大吉曰顺在位舍顺固无所谓妇道也
　　九五王假有家勿恤吉
　　五君位故曰王有刚健中正之徳下应六二之柔顺中正治家之至善者也故为王假有家之象程朱以假为至曰自古圣王未有不以恭己正家为本五恭已于外二正家于内内外同徳可谓至矣本义曰如假于太庙之假俱是感格意诗所谓奏假无言也一家之人蒸蒸向化日迁善而不知谁之为之又何烦忧恤而吉哉【按本义较为优】
　　象曰王假有家交相爱也
　　本义不假一辞専述夫爱其内助妇爱其刑家二语是二语者固尽交相爱之义矣余意推开説尤善盖父父子子兄兄弟弟夫夫妇妇莫不交勉于正而后谓之交相爱也
　　上九有孚威如终吉
　　上以阳刚居卦之终家道所繇成也故极言治家之道接物首要推诚虽异姓且然况骨肉乎故有家须有孚信足以孚之而威不足以畏之则易慢生焉嘻嘻之渐也故孚如又须威如二者合正家之道具此矣曰治家之道非至诚不能也故必中有孚信则能常久而众人自化为善不繇至诚已且不能常定也况欲使人乎故治家以有孚为本治家者在妻孥情爱之闲慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之
　　象曰威如之吉反身之谓也
　　曰治家之道以正身为本故云反身之谓爻辞谓治家当有威严而夫子反复戒云当先严其身也威严不先行于已则人怨而不服孟子所谓身不行道不行于妻子也本义曰谓非作威也反身自治则人畏服之矣二义俱精絶余尝从其义推之曰夫子又恐其严于人而寛于已自治之功踈人将疑而不信也故谓威如之吉非威人也自威而已自威之道在于反躬责己故曰反身之谓也反之于身言得无有不物乎不物则不威反之于身行得无有不恒乎不恒则不威是故言有物行有恒然后身有威也本义又以卦画推之曰上父初子五三夫四二妇五兄三弟尤为详尽
　　【兑下离上】
　　睽小事吉
　　睽乖也违也人情不相属人事不相谋未可以吉言也然岂遂束手漫不事事乎旋转大业固是做不去若随其才分之所至寻常小事整顿起来为大事张本尚可以获吉也此济睽之道也或以兴役动众为大事以饮食衣服为小事殊未切
　　彖曰睽火动而上泽动而下二女同居其志不同行曰彖先释睽义次言卦才终言合睽之道而赞其时用之大只数语己尽大段离火也火性炎上故动而愈上兑泽也泽性润下故动而愈下是火与泽睽也离中女兑少女二女幼而同处长则各愿有家不同行故不同志也是中女与少女睽也此以卦象释睽之义也
　　説而丽乎明柔进而上行得中而应乎刚是以小事吉兑説也而丽离之下丽乎明也此卦徳也六五柔也而居尊位进而上行也此卦变也本义曰自离来者柔进居三自中孚来者柔进居五自家人来者兼之得中虚之道而下应九二应乎刚也此卦体也此三者皆足有为是以小事吉也曰五以明而应刚不能致大吉何也曰五隂柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚协力而后能合也此理须此一转始明
　　天地睽而其事同也男女睽而其志通也万物睽而其事类也睽之时用大矣哉
　　曰见同之为同者世俗之知也圣人则明物理之本同所以能同天下而和合万类也以天地男女万物明之天高地下其体睽也然阳降隂升相合而成化育之事则同也男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉此皆确不可易者余向有解尽去之独存数语云以睽之体言之则曰小事吉以睽之用言之则曰大矣哉圣人叅賛化育之功曷可诬也
　　象曰上火下泽睽君子以同而异
　　上火下泽其性违异而不能相同睽之象也君子观其象而得守身处世之道焉于人无争世无忤浑然大同矣至道义所在则有招不来麾不去者断不能随俗俯仰以取容也是故同者其心也心旡偏党何人何已异者其志也志旡阿附独往独来君子其善用睽乎在彖则言异而同在象则言同而异交相发明也曰夫圣贤之处世在人理之常莫不大同于世俗所同者则有异而独异盖于秉彛则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也其理精矣
　　初九悔亡丧马勿逐自复见恶人旡咎
　　初与四非正应当睽之时宜有悔也然同是阳爻同在下同徳则相助同类则相怜终当自合故其悔可亡而有丧马勿逐自复之象也初资四以行四者初之马也始以非应丧之既以同类复之理有固然旡庸越逐为也盖同类不相应急之则反致疑缓之则当相信修徳以俟自至此招来同类之道也恶人非我族类何可见者本义曰如孔子之于阳货也曰当睽之时虽同徳者相与然小人乖异者至众若弃絶之不几尽天下以讐君子乎如此则失含之义致凶咎之道也又安能化不善而使之合乎故必见恶人则旡咎也古之圣王所以能化奸凶为善良革讐敌为臣民者繇弗絶也其义甚大不可不知张氏曰见者遇而勿絶之辞非必欲见之也此义不明恐为同恶者借口矣
　　【谨按四在中爻为坎函心之马也初动于下四动于上故为丧马之象】
　　象曰见恶人以辟咎也
　　爻曰旡咎象曰辟咎似只为全身逺害地耳曰所以免辟怨咎也旡怨咎则有可合之道以道相合恶人将化为善人矣此説防得圣人婆心
　　九二遇主于巷旡咎
　　二臣而五君九刚而六柔正应也在睽孤之时居中左右者少从旁间阻者多固执常道鲜一克遇故不曰遇主于堂于陛而曰于巷婉曲以行其忠爱也何咎之有曰君臣睽离其咎大矣巷者委曲之途也遇者防逢之谓也当委曲相求期于防遇与之合也所谓委曲者以善道宛转将就使合而已非枉已屈道也可谓曲尽遇巷之义
　　象曰遇主于巷未失道也
　　曰至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逢也巷非邪僻繇径也故夫子特云遇主于巷未失道也未非必也非必谓失道也如此发明不失道之义大见格君本领
　　六三见舆曳其牛掣其人天且劓旡初有终
　　车牛合而后行三隂柔不能立又居二刚之间见舆曳二曳于后也其牛掣四掣于前也其人天且劓天髠首也劓截鼻也天而又劓言重伤也程云伤于四窃意四特掣之耳曰掣从制从手执止之义恐未至于刑之也朱云伤于上九谓上九以六三正应系于二四猜狠方深故不免刑伤如是则于义已絶又何以有终乎或曰其人指四言四欲夺三而上不肯容故刑之四被刑故三与九旡初而有终也旡初者始为二阳阻隔而不得前有终者究以正应得合也于理似顺宜从之
　　【谨按序卦家道穷必乖故睽次家人兑为少女为口舌六三在兑上而为悦之主又以柔居刚而位不当盖少女中之彊悍自遂言笑旡忌而却不失其正者也然当睽之时正应既乖外侮必至二与四之曳与掣所由来欤而曰舆与牛者盖本卦中爻三至五为坎坎为舆又在三之前曳之象也二至四为离离为牝牛又在三之后掣之象也其人者六三也虽为悦之主言笑不谨本非不正一旦遭此凌辱岂甘之乎天者呼天号泣也且者将欲之辞劓者离为戈兵劓之象也即今之妇人为彊暴所辱欲自刎以殉者也见者上九见之也正应既来则曳者避而掣者去矣故为旡初有终而象曰遇刚也若以天为髠首以劓为截鼻则断者不可复续何以有终乎至上九本有正应而乃云孤者盖以刚而处睽极明极故拂戾而难合过察而多疑也见豕负涂见其汚甚也载鬼一车见其怪甚也先张之弧初念欲杀之也后脱之弧转念又释之也惟其有此转念是以匪寇婚媾遇雨则吉羣疑亡而睽者终合矣坎为豕为两木为弧皆卦中自具之象也鄙见如是不知可以备髙明之博览否】
　　象曰见舆曳位不当也旡初有终遇刚也
　　以六居三上下二阳或曳之或掣之繇所处之位不当也遇上九之刚则曳者却步掣者束手矣以二四故旡初以上九故有终也曰不正而合未有乆而不离者也合以正道自无终睽之理故贤者顺理而安行智者知几而固守
　　九四睽孤遇元夫交孚厉旡咎
　　四当睽之时居二隂之间孤立无助者也故曰睽孤以类相求而得初九之应遇元夫也夫者男子之美称谓九也元谓初也元夫男子之首称也曰夫阳称元善也初九当睽之初遂能与同徳而亡睽之悔处睽之至善者也故目之为元夫犹云善士也四则过中为睽已甚不若初之善也交孚同声相应同气相求以诚信交相孚合也又曰四与初皆以阳处一卦之下居相应之位当睽乖之时各无应援自然同徳相亲故防遇也厉无咎云虽处危地而无咎本义云当睽时必危厉乃得无咎朱义为长盖恃元夫之孚而无惕厉之心鲜克有济故戒之也
　　象曰交孚旡咎志行也
　　爻言无咎象又进一步説言但无咎而已二阳济睽之志可以行矣孤则志不得行此见济睽者必资同徳之助也
　　六五悔亡厥宗噬肤往何咎
　　以阴柔当睽之时而尊居五位之上宜有悔也然下有刚中之贤为应而匡扶之收得人之效矣故其悔可亡也厥宗九二也二以五为主五以二为宗交致其尊亲之意也肤之为体柔也噬之为用刚也以刚济柔故为噬肤之象曰噬肤噬齧其肌肤而深入之也当睽之时非入之者深岂能合也五虽隂柔之才二辅以阳刚之道而深入之则可往而有庆复何过咎之有以周成之幼稚而兴盛王之治以刘禅之昏弱而有中兴之势盖繇任圣贤之辅而姬公孔明所以入之者深矣
　　象曰厥宗噬肤往有庆也
　　爻言无咎象不复及而以有庆賛之隂阳相合明良而喜起矣不特无咎也曰人君虽己才不足若能信任贤辅使以其道深入于己则可以有为是往而有福庆也
　　上九睽孤见豕负涂载鬼一车先张之弧后説之弧匪冦婚媾往遇雨则吉
　　此爻与六三俱险怪之甚以其居卦之终为睽极阳刚居上为刚极在离之上为用明之极日睽极则拂戾而难合刚极则躁暴而不详明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也语语可为处亲党药石见豕负涂疑三之污我也载鬼一车疑三之祟我也传曰鬼本无形以无为有妄之极也先张弧而欲射之疑其真也后説弧而弗射信其伪也木为弧本出睽象其所以先张后説者何也始见为冦既而知其匪冦实婚媾也以为婚媾则睽极而合矣又曰物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也隂阳交而和畅则为雨上于三始疑而终合隂阳合而益和则为雨故云往遇雨则吉往者自此而往犹言今而后也愚谓此言隂阳调畅上将沛其膏泽于三也
　　象曰遇雨之吉羣疑亡也
　　一疑则无所不疑一信则无所不信百端惑罔不冰消而雾释故曰羣疑亡也天下事真的到底假不得舆曳牛掣原非观望不前髠发截鼻岂其殃祸自我乆当悟其寃也假的到底真不得见豕负涂清质芳躅自在载鬼一车捕风捉影何凭乆当悟其幻也刚而狠明而察未免妄生事端事过意平不觉自悔其无谓矣毕竟还是刚明之力
　　【艮下坎上】
　　蹇利西南不利东北利见大人贞吉
　　蹇合坎艮二体坎北方艮东北方也东北之卦却不利东北利西南何也出乎蹇则利安乎蹇则不利也西南坤方坤顺也出乎蹇故顺顺故利东北艮方艮山也山险也安乎蹇故险险故不利夫利平易不利险阻在安常处顺之世且然况蹇难之时乎蹇难非平流所克济必得经济大手叚为之所谓圣贤之人也然又必固圣贤之志故曰贞吉曰凡处难者必在乎守贞正设使难不解不失正徳是以吉也若遇难而不固其守入于邪滥虽使茍免亦恶徳也知义命者不为也处蹇者各宜用其言以自励
　　彖曰蹇难也险在前也见险而能止知矣哉
　　蹇足难进之象故曰蹇难也曰蹇之为难如干之为健若易之为难则义有未足蹇有险阻之义屯亦难也困亦难也同为难而义则异屯者始难而未得通困者力之穷蹇乃险阻艰难之义各不同也须如此分明才是若一例防则失之矣何氏云济蹇者以往为尚处蹇者以止为尚极好所谓利西南不利东北者皆言往也却以见险能止之徳美之能止而后能进也坎居上险象艮居下止象外坎内艮见险而能止象知者美其能观变俟时也
　　蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　利西南勉九五也干画往五而居上卦之中不以坎险为可畏而以其身入筹画焉则将有出险之望此西南之所以利也或曰坎本坤所变得中者得坤卦之中也亦有理此以卦变言也不利东北戒九三也三为艮体之主止而不进则常在险中其道穷矣此东北之所以不利也其惟二五同心共济而后可五为大人三利见之三五同功五尤多功故往有功也三五皆卦主阳刚当位其他若二若四若上亦皆当位初虽以隂居阳而处下亦阴之正皆正邦象也邦正则不终于蹇矣此以卦体言也曰天下之难岂易平也非圣贤不能其用可谓大矣顺时而处量险而行从平易之道繇至正之理乃蹇之时用也此理合下便用的着非空言者
　　象曰山上有水蹇君子以反身修徳
　　山以髙为险水以深为险山上有水险而又险蹇难之象也君子观其象以反身修徳君子之身天地万物一体之身也天地万物缺防皆吾身缺陷敢自弃与是故天运艰难不敢委之天也反于身而得事天之道焉修其天之所以降衷者而已惟皇降衷厥有恒性得之天者失之已可乎人情险阻不敢责之人也反于身而得事人之道焉修其人之所以同然者而已民之秉彛好是懿徳同于人者异于已可乎不反身则徳旡繇修不修徳则身旡庸反善用此卦之象者孟子也故曰行有不得者皆反求诸己其大象之谓与曰凡遇艰蹇必自省于身有失而致之乎是反身也有所未善则改之旡歉于心则加勉乃自修其徳也君子修徳以俟时而已此等语都是合下用的
</div>
    <div class="pagination">
<a href="易酌_page16.html">上一页</a><span>...</span><a href="易酌_page12.html">12</a><a href="易酌_page13.html">13</a><a href="易酌_page14.html">14</a><a href="易酌_page15.html">15</a><a href="易酌_page16.html">16</a><span class="current-page">17</span><a href="易酌_page18.html">18</a><a href="易酌_page19.html">19</a><a href="易酌_page20.html">20</a><a href="易酌_page21.html">21</a><a href="易酌_page22.html">22</a><span>...</span><a href="易酌_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
