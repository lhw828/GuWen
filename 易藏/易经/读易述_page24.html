<!DOCTYPE html>
<html>
<head>
    <meta charset="UTF-8">
    <title>读易述 - 第 24 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易述 - 第 24 页/共 33 页</h1>
    <div class="content">　　象防坎刚卦也巽柔卦也阳刚本居上今在下体故言来内辞也穷极也阳来在下之中不至穷困也柔得位乎外谓巽居上体当用事之地上同者四成巽之主不应内而上同于五也孔疏刚得畅而无险困之难谓柔邪之累也坎刚掩于二隂爲困柔履顺而无违逆之乖此涣所以亨利涉大川利贞也刚德不畅柔不同刚何由得亨通而济难利贞而不邪乎王假有庙祖考之精神既涣散假庙所以聚之王者爲涣之主须明聚散之义爲教化之宗故曰王假有庙九二在下卦之中有刚中之德可以格庙故云王乃在中也若止云王在庙中其义浅矣程传中者心之象刚来而不穷柔得位而上同卦才之善皆主于中也特取王假有庙之象耳涣二大号王者之事即坎中之阳发见于巽之九五者王乃在中之作用也又取乗木之象薄氏曰二不穷下四同于上以坎爲水巽木乗之必不沉溺所以利涉有功也
　　紫溪曰王乃在中非在庙中也王者聚精防神全无散漫浑然在中则不荐之孚无言之格足典神天以固人心此王居正位之道若隂若阳皆涣其当涣者而宗之也吴氏曰九五互艮上画爲庙互震爲鬯居五是王在宗庙之中
　　汝吉曰井涣具体巽坎极木之用于水也井木巽水而上水养而不穷涣木乗水以渉水用济不通人官物曲之利于天地乎通矣
　　象曰风行水上涣先王以享于帝立庙
　　述曰巽爲风坎爲水坎北方卦于时天地闭塞加凝爲氷春风一动释其否结解其氷冻水涣涣然人心浃洽动荡之象也先王得涣之义制爲郊祀合万物之精神以享上帝立之宗庙举万国之欢心以祀祖考此仁孝之道尊尊亲亲之教治涣之大端也彭山曰享帝立庙即王假有庙之意盖精诚聚而有以爲统一人心之本矣
　　刘调甫曰风行水上播荡披离之象先王欲合天下之涣莫先于享帝立庙物皆有本知本则聚精防神于此而不驰骛故不至于涣圣人本天天者无声无臭而体物不遗夫茍意识不作归于其天则其精神更无涣漫一起意则神驰而精不定徃来憧憧涣莫大焉是故先王之聚涣皆取于格庙之义其防深哉人心之至诚肫肫渊渊无声无色然而足以聫一家聫一国聫天下萃涣之妙真非思虑之所可及言辞之所可解故曰茍不达天德者其孰能知之
　　初六用拯马壮吉　象曰初六之吉顺也
　　述曰下卦坎体象人心之坎险也世道莫险于人心内外上下人各有心判然其不相属而爲涣涣也者涣去下险隂涣其私以从阳也初六比于九二故用拯二初本无位未有世道之责而能以柔顺徃拯阳刚马坎马也马壮言其急也隂体悠缓因循今用壮马若拯焚救溺之急初六之自涣其私也苏氏曰涣之初六有马不以自乗而以拯九二忠顺之至是矣原明曰六质柔而履初刚履刚者乗壮马也又马少则壮老则弱初所以爲壮马也又初爲涣之始始涣而拯之则有力亦壮马也救之不早不力也救之早则爲力也易此初六柔顺从阳之道也若以二有刚中之徳爲壮马然人乗马上而二反在前非象防矣
　　九二涣奔其机悔亡　象曰涣奔其机得愿也
　　述曰九二得中二本九之所安有机象涣奔其机以就五也二于五同德有相就之愿故奔机爲得愿初六柔涣其不振之气而乗壮以拯二九二刚涣其宅中之安而奔机以就五涣躬涣羣皆此意也二刚动乎险中不穷于险虽有二隂阻隔不爲迟疑犹豫故言奔涣奔其机则就五之愿得而二之所以悔亾也
　　六三涣其躬无悔　象曰涣其躬志在外也
　　述曰六三隂柔不中正有私己爲己之象于此不涣悔尤积矣然以隂居阳在坎之上而正应上九居阳则不昵于隂能涣也坎上则当涣之时应上则得涣之助故有涣其躬之象与刚合志无我可得故得无悔而可以济五之涣矣何也涣其躬而后可以明匪躬之道也
　　象旨六三坎体之上涣躬险将脱也涣之诸爻独六三有应于上三能求援而出离乎险象故所谓志在外是也
　　敬仲曰躬有俯而就下之象六三近比于九二隂阳有相得之象而六三不然涣其躬身在于内而正应上九是志在外也斯其所以无悔欤
　　六四涣其羣元吉涣有丘匪夷所思　象曰涣其羣元吉光大也
　　述曰六四出坎险之上柔得正位以承至尊王注内掌机密外宣化命是也四与下二隂爲羣而独居正志在上同心无私系能涣散隂类之羣所以大善而吉也成巽之主同体五阳涣羣独徃众知向方而涣成聚矣大聚曰丘羣不涣则心皆散漫而无所聚故苏洵曰羣者圣人所欲涣以混一天下者也涣众异爲同众私爲公涣二隂之小羣而成五阳之大聚此非等夷思虑之所及也二隂等夷皆知羣之爲羣而岂知羣之当涣知羣之当涣而岂知涣之爲聚故曰匪夷所思赵氏曰隂之涣至此极盛故以光大賛之敬仲曰六四居大臣之位则当行天下之大公不当用其私党故涣其羣元吉此非小贤之所能也于涣散之中有聚合人心之事业平等思虑所不能及足以见其公忠诚笃是谓之光大
　　汝吉曰卦乗木有功四巽主济涣所任也卦三隂初二皆失正羣象四体柔正在涣羣象涣躬不私己也涣羣不私与己也公己公人之尽也
　　程传涣四五二爻义相须故通言之彖故曰上同也四巽顺而正五刚中而正四以巽顺之正道辅刚中正之君君臣同功所以能济涣也元吉光大不在五而在四者二爻之义通言也于四言其施用于五言其成功君臣之分也
　　九五涣汗其大号涣王居无咎　象曰王居无咎正位也
　　述曰九五阳刚巽体当巽申命之时大号令以诏诰天下如涣汗然汗心液也出于中心浃于四体一身之闭塞以通号令出于人君之心浃于四海无不畅然调适如汗也故爲涣汗其大号之象是大号之涣涣之以王居也王居即彖所谓王乃在中者王居涣然之中有格庙之诚大号布而涣然风行草偃之顺矣夫何咎象曰王居无咎正位也王者正位天德乃可涣大号而无咎五巽之主也
　　医家谓隂阳表里闭隔不通者得汗而解解则二气和畅腠理浃洽四肢百骸无不调适流通以汗象涣极形容之妙
　　涣之六爻阳间隂隂间阳四爲隂涣之盛五爲阳涣之盛
　　象防阳称大故曰涣汗其大号王居虞翻曰五爲王艮爲居正位居五四隂顺命故王居无咎正位也彖言王假有庙此言涣王居相发之词五上俱以坎水在下有涣血之象涣之者巽风也故五爲涣汗上爲涣血
　　象学曰巽爲风天地用之感动万物者也故取王者号令诏诰爲象五爲王位四爲大臣五以主涣是号令之所出四承五德意而申布之者也四柔正位故能涣散乎在下之羣小坎爲隠伏爲矫輮爲险爲盗皆羣小之象也羣小相聚将害于正今涣散之是以元吉五刚中正其德足尚故能涣汗其大号令之出如汗之涣言其周浃四体无不至也羣邪之所未散疾苦之所未解皆由此而散矣所系重大非在天位者不能当故曰涣王居无咎言惟王者当此涣汗之兆也下此则爲咎矣
　　上九涣其血去逖出无咎　象曰涣其血逺害也述曰血爲隂坎爲血卦上与坎三相应三涣其躬喜其应阳而曰志在外上涣其血不欲其应隂而曰以逺害可见隂柔爲阳刚之累易系而难逺既涣其血且去而逖出葢亦巽之极而祸患自逺也故无咎象曰涣其血逺害也巽顺以逺乎隂柔之害即所谓去逖出也
　　紫溪曰涣之爲义以人各有心不相聫属贯通天下之事至于破坏皆由此也故势隔九阍则兴利除害之情壅事分尔我则引手濡足之谊踈大臣养交则背公死党之徒出小臣顾身则分猷胥慼之念微此等皆人心陷溺世道坎险而不收拾涣也者涣去下险而巽以行之如风行水上冻结氷释而水流荡也是故初六乗壮以拯二九二奔机以就五皆涣也三涣其躬四涣其羣小臣不背公大臣不营私也上六涣其血絶隂私之尽也而五位王居则涣汗其大号日降其德意以煦待泽之民而后天下四海闗节脉络无不贯通精神意气无不聫属兹涣也固所以爲聚与而本原于格庙在中之一诚
　　六四爻项氏曰六四下离二隂之羣而上爲成涣之主巽以出隂正以居上涣之最善者也然而涣散之中自有丘聚之理非羣隂所知也方涣其羣之时二隂以等夷之情相望固不免于怨及涣事既成初得吉而三免悔众隂聚而依焉然后知六四之功也涣其羣涣之始也涣有丘涣之终也义各不同故两言涣以别之四在二爲坤坤爲众故曰羣四升而上同五爲艮艮爲山故曰丘
　　九五爻项氏曰四臣也五君也君不主涣而臣主涣宜若有咎然臣道当劳君道当逸臣以有事于险爲涣君以无心于事爲涣自君言之虽端居不爲亦无咎也故涣王居无咎正位也涣汗其大号涣之于下使民无事也涣王居涣之于上君无事也凢此皆六四之功所主不同故亦出两涣
　　上九爻项氏曰上九爻辞出与血韵叶皆三字成句不以血连去字也小畜之血去惕出与此不同此血已散不假更去又惕与逖文义自殊据小象言逺害也则逖义甚明不容作惕矣卦中惟上九一爻去险最逺故其辞如此散其汗以去滞郁散其血以逺伤害上三爻皆以巽涣坎者也故汗与血皆指坎言之二居险中爲汗汗心液也三居险上爲血血外伤也后人因汗出又生不反之说非此爻本义
　　按六爻下三爻皆处险而待涣者也初六在否之之初急于自救离而去之则变爲无妄而无与于当世之涣故独不言涣二自四来奔而否始爲涣故加涣字自九二至三出险上而有应于外身与险相离矣然未能及人也上三爻皆渉川之木能涣者也四离其类而上同而涣事始成爲卦之主故称元吉五居王位当既涣之后无所复爲惟施发散之令以释天下之疑离事爲之类以享正位之逸而已上乃处涣之极与坎三有应能涣逺之不罹其害皆乗木有功也坎爲血有伤害之象初六爻辞详具明夷六二爻中
　　节【兑下坎上】
　　章氏曰卦取坎爲流水泽爲止水下泽以注乎上水之流故爲节坎爲兑所节也所以初象不出户庭水初积也二象不出门庭则过于节矣三象不节之嗟兑上缺也四安节五甘节惟上则节之极而终于坎陷之苦也
　　象学曰节者限制裁抑之名兑爲川浍坎爲水泉古井田之制大而川浍小而沟洫错综阡陌陇亩之间以备旱涝旱则引川浍以灌沟洫涝则瀹沟洫而隄川浍使稼穑获遂民生赖之故曰节亨
　　丘辅国曰爻各相比而相反初与二比初不出户庭则无咎二不出门庭则凶二反乎初者也三与四比四柔得正则爲安节三柔不正则爲不节三反乎四者也五与上比五得中则爲节之甘上过中则爲节之苦上反乎五者也
　　节亨苦节不可贞
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　述曰坎阳兑隂分上下而隂阳不偏聚者节也故以名卦节之大者莫若刚柔分男女别也节以中爲界其道乃亨过则苦矣节至于苦岂能常也不可固守以爲常不可贞也
　　蔡汝柟曰刚柔分者自然之节刚柔中者制节之人德行之不节患无九二用中之人耳故王弼曰刚柔分而不乱刚得中而能制节不违中所以得亨也虞翻曰苦节不可贞位极于上乗阳故穷穷与亨反不亨而可以爲贞乎卦内兑外坎说以行险险者人之所难说以行之则人不以爲苦节之义也象防卦所以爲节者兑也兑施节于坎故曰说以行险九五居尊能受兑之节而五又成坎之主坎爲通故曰当位以节中正以通敬仲曰天地亦有节夏暑之极秋节之冬寒之极春节之故四时成爲国则节以制度有制度则财不妄用不妄用则不横敛害民天地与圣人并言何也人道即天地之道节以制度即四时寒暑温凉之宜也
　　纪闻曰天地之数六十故卦六十而爲节节柔来节刚刚上节柔犹贲柔来文刚刚上文柔也贲以刚柔纯质而无文故文之节以刚柔过盛而无节故节之发而皆中节谓之和稼穑作甘以待中央之土也火炎上作苦亦以焦土之极也刚得中而受节乃爲九五之甘柔失中而过节则爲上九之苦大抵节意于刚一邉尤重刚尤最易至于过故又举卦体刚得中爲言以见节贵亨其道指苦节底道理穷谓穷极而难通故不可贞
　　象曰泽上有水节君子以制数度议德行
　　述曰泽上有水水有所限而止节下保其润上得其安汝中曰君子观节之象知民事民行不节则过而流故爲之节以制数度数以爲度度辨于数也多寡大小惟分所限而贵有采章贱有衰序焉裁制于心一天道秩然之品节也以议徳行徳以爲行行轨于徳也进反盈缩惟衷于度而贤不得过愚不肖跂而及焉拟议自心一天则自然之中节也制数度定万用之限议徳行严一身之限
　　敬仲曰议徳行拟之议之以求中节耳如孟子议禹稷顔子曾子子思同道之类
　　初九不出户庭无咎　象曰不出户庭知通塞也述曰初九阳刚有应于四然在下而无位逺而之应则入于坎陷不可进也处节之初知节之早故爲不出户庭之象初阳得正能谨于微者也如是则可免于咎矣象曰知通塞也通则行塞则止节之道也险塞于前时不可出此初之所以中节欤
　　九二不出门庭凶　象曰不出门庭凶失时极也述曰二在初之上已离乎隠九阳居之可以有爲之时也然失位不正与五两刚不相得居内自守固以爲节有不出门庭之象卦以刚得中而成节谓二也二当节之时不能上从九五中正之迹成节之功其失时亦极矣故凶张敬夫曰初九无位之人虽慎宻不出而亦无咎九二有位大臣则不出爲凶时之通则出爲是其不出者非也时之塞则不出爲是而出者非也是故节而止者易节而通者难初之知通塞知节者也二之失时极不知节者也
　　象防户庭李鼎祚曰初九应四四互艮艮爲门阙四爲内户户庭之象也门庭者二应在五五爲艮之上而在外说文半门爲户双扉曰门又外曰门内曰户敬仲以爲九二竒爻阻其前户数竒六三偶爻处其前门数偶参而观之当得本象但其知竒偶别门户以爲阻前者当之而不知即所居之位则亦未尽也初二皆不出应皆互艮也
　　六三不节若则嗟若无咎　象曰不节之嗟又谁咎也述曰彖说以行险险者兑所节也三隂柔不中居说之极兊口开而承坎水常流而不塞故有不节若则嗟若之象其心葢知有节而不安于不节此善机也失而能悔无咎之道也
　　彭山曰象曰又谁咎也非谓三之过不可免而无所归咎也曰不节之嗟嗟则能节矣又谁咎之圣人贵人善补过也
　　刘牧曰节之义惟居中得正者能立节二当节而不节有后时之凶三过节而不节有悲嗟之叹
　　六四安节亨　象曰安节之亨承上道也
　　述曰六四以隂居隂当位五爲坎主能受节得中正之道而顺承之安于节者也吕仲木曰安言顺也承而奉行之也胡旦曰六四以柔顺之道上承于君以行节制率天下之人得以亨通是承君上之道也敬仲曰六与四纯隂有安象居近君之位而谨于承上之道正位居体安止无越则亨斯乃承上之道也
　　九五甘节吉徃有尚　象曰甘节之吉居位中也述曰九五阳刚当位居尊而在二隂之间有所收敛而不敢肆所以爲节甘节者甘九二之所节也九二刚得中而爲制主五刚同徳中而且正乐受其节而以节节天下盖于已则安行于人则说从所以吉也如是而徃有可嘉尚陆希声曰圣人性乎情故达节贤人制乎情故守节茍能通天下之情不违其礼守极中之节不失其时以此而行圣人之所尚也象防土于味爲甘五变成坤坤土按说文甘美也从口含一道也传曰甘受和言五当尊而能受节如甘之受和也徃有尚则数度德行自是制定中正以通矣
　　薛温其曰甘临无攸利者在下用甘佞而进也甘节徃有尚者在上用甘民悦随也
　　上六苦节贞凶悔亡　象曰苦节贞凶其道穷也述曰上以隂居节极过节之中苦节者也当时势之难出于不得已以是爲正则凶矣而我则悔亡荀爽曰乗阳于上无应于下故其道穷道曷有穷节之苦者穷之也或可艰难困阨于一人而未可公行于天下或可勉强植立于一时而未可通行于万世皆穷之凶也
　　彖曰节亨郑刚中曰无位者不能制节制节而不以中正者不能通五既得位又中且正所以能主节也推节之道天地有节故能成四时无节则失序矣故一年四季皆称节焉圣人立制度以爲节所以法天地之节也不伤财不害民节之道也人之欲无穷而天之生有限茍非节以制度使上下有分名器有等则侈肆贪縦其伤财害民也必矣
　　象曰泽上有水杨氏曰水之在泽盈平则钟此节之象也兑说坎险说过则流俭以节之此节之义也三阳盛三隂节之一隂盛一阳节之此节之理也故曰泽上有水节民侈受之以节节苦受之以中中无形受之以制圣人之防人欲足矣而犹未也约民以制以制爲节也先民以身爲制也故曰制度数爲未足必反而议吾身之徳行焉呜呼周矣
　　初九爻杨氏曰君子将有以节天下必始于节一家节一家必始于节一身不出户庭之间而制数度议德行不伤财不害民节之道具矣塞则行之户庭而准通则行之四海而准初九穷而在下故不出户庭无咎
　　九二爻初在兑下兑爲户而主言爲互震震爲门而主动兑者阖户之时当其不可言虽户庭之近不可出也震者辟户之时当其可动虽门庭之逺不可以不出也凢事当密而不密与当尽而不尽皆谓之失节初九在一卦之下不与九五相当故其节在于谨密九二与五正对五动而二不动则失时之节矣故曰不出户庭知通塞也不出门庭凶失时极也极犹准则也义与节通此所谓议德行也
　　六三爻项氏曰三兑主说说以行险则成节不说则成嗟嗟与说相反者也小象又谁咎也凢三同人初九解六三与节之六三三辞皆无褒贬但言人当自谨而已出门同人我所当择致防之端我所当虑得失由已我所当省不节之嗟皆无所归咎也虽与他爻无咎小异然亦得补过之方于本义无悖矣观需九二自我致防敬慎不败也则解之自我致戎又谁咎也亦教之以自反非必谓之贬辞也
　　六四爻四以隂居隂安于正也下应于初有节之象四坎体水也水上溢无节就下有节如四之义非强节之安于节者也节以安爲善故能致亨安节之义非一象独言承上道者上谓五五爲坎主而能受节之道承上道而奉行之也杨氏曰六三之不节上六之苦节皆不中节而中中而安其惟六四乎六四在坎之下居水之趾安焉自节而防然不溢者也方九五之君以甘节先天下乃得六四之近臣安节以承其上之道此天下所以蒙不伤财不害民之福也故亨非六四之亨天下之亨也
　　九五爻杨氏曰九五以刚德爲节之主然甘而不苦以其位乎中也中则不过不过则可美而易从矣禹之卑宫室恶衣服菲饮食何其制也然致美黻冕致孝鬼神又何华也此其所以得中无徃而不可尚天下皆受其吉康欤
　　上六爻项氏曰上六以穷上爲苦苦者炎上之味也对九五甘节言之也甘者五行之中味节亨指九五故曰刚柔分而刚得中苦节不可贞指上六也故曰其道穷上六苦节之极贞而不变以此施于当世其道则凶乃若其心则信正而行之而不以爲苦故曰悔亡
　　初九爻邵寳曰节之贞爲兑兑泽象也泽漏则枯故圣人于初系漏言之戒兑爲口言象也观于物漏而节宣之道可知已三之道节二之道宣节节也宣亦节也
　　中孚【兑下巽上】
　　程传爲卦二隂在内四阳在外而二五之阳皆得其中以一卦言爲中虚以二体言爲中实皆孚信之象也
　　李清臣曰中孚谓居中者孚不中者不孚也二五俱中故五有孚挛如二鹤鸣子和主卦之美全在九二以有诚于幽隠之间也圣人名中孚之义如此张子厚曰上巽施下说承之其中必有感化而出焉者葢孚者覆乳之象有必生之理
　　章氏曰中孚取象不独豚鱼最亲切鹤鸣翰音亦然二居兊泽故曰在隂上爲巽风故曰于天孚于中也则鸣鹤自有子和孚于外也则翰音徒登于天然则中孚可以人爲与之哉
　　中孚豚鱼吉利渉大川利贞
　　彖曰中孚柔在内而刚得中説而巽孚乃化邦也豚鱼吉信及豚鱼也利渉大川乗木舟虚也中孚以利贞乃应乎天也
　　述曰象防中孚苏氏曰如羽虫之孚有诸中而后能化朱先生言字从爪从子如鸟抱子之象葢中所抱者实有物也豚鱼者巽爲鱼而在兑泽之中以应巽风有江豚之象大川兑泽之象巽木浮于兑泽之上舟楫之利故可渉大川
　　中孚有信在中也六三六四以柔在内是中虚所以受信九二九五以刚得中是中实所以爲信此中孚之义说则和顺而易从巽则渐渍而不迫下说以孚乎上上巽以孚乎下无徃不孚则无徃不化固可以化万邦矣有孚在中而化万邦中孚之德也豚鱼吉信及豚鱼也豚鱼泽物风性风动泽中豚鱼信于未发之先皆浮水面以迎之信及风泽之豚鱼不言而信信在言前也利渉大川乗木舟虚也木舟内虚外实可以顺风上下而渉川涛也中孚以利贞乃应乎天也诚者天之道也中孚而贞则皆天机之自动诚感诚应如风信于豚鱼与虚舟之乗风徃来泽中有莫之爲而爲之者矣中孚必如是而后爲正也汝吉曰孚信也中孚心一于信也柔在内是气聚于虚之体刚得中是真实主宰之精至虚而至实中孚之所以出也下说上巽其中必有感化而出者是覆育长养之道也
　　陆希声曰二五殊位而志同二得中而说于内所以正情性之本也五得中而巽于外所以行教化之方也中孚有天性之道教化之所由生也教化之极必始性情之际若鸟孚自鷇然后羽翼成焉故中孚变爲小过有鸟之象
　　象防郭京易举正云豚鱼吉信及也今本多一豚鱼字俞氏曰及者近似之谓非施及之及也谓人之不失信比及于豚鱼之信犹诗序徳如羔羊之意乗木舟虚郑以集板爲空大木爲虚按卦之隂中虚之象王辅嗣以爲乗木于川舟之虚则终已无溺苏氏云无心之谓是也所称应乎天者何卦惟二隂所应皆阳阳者干画干爲天也
　　巽兑本各以隂在上下卦而皆有取于刚中中孚本合以巽兑二隂成卦亦谓柔在内而刚得中所以三得敌四马匹亡不与其中孚而鸣鹤子和有孚挛如则在二五彖词中孚以利贞兑之不贞则爲六三之妄说而不孚巽之不贞则爲上九之信穷而不孚述曰质卿曰中孚爲何豚鱼亦吉葢圣人在上天地鬼神亦莫不寜及鸟兽草木鱼鳖咸若以能爲之主也中孚之人随在爲主随在爲物之主则随在爲物之天物得其天未有不熙然而游快然而育者此豚与鱼之所以吉也
　　象曰泽上有风中孚君子以议狱缓死
　　述曰汝中曰风感水受中孚之象君子体中孚之意以议狱缓死狱而曰议求其入中之出死而曰缓求其死中之生然后尽于人心也王听之三公听之司防听之议狱也旬而识听二旬而识听三月而上之缓死也议狱兑象缓死巽象狱成而孚输而孚皆中孚恻怛之意也
　　纪闻曰泽上有风感得水动议狱缓死感得人心风无形而能震川泽鼓幽潜诚无象而能动天地感人物中孚之感莫大于好生不杀舜之钦恤舜之中孚也有虞之民恊中刑措天下之中孚也
　　初九虞吉有它不燕　象曰初九虞吉志未变也述曰初九与六四爲正应而六三其同体也孚信之始贵以正合不可私系初九本刚正之体有初筮之诚与四相得而正相欢谓之曰虞如是则吉初念最纯系心于一不燕昵其它孚之至也它指六三象防虞吉读如驩虞之虞谓其乐信于四非如朱先生谓其能度也在中孚之象以相孚爲义无能度之防象曰志未变也一卦二隂非此则彼其志易变而他初刚正其志本一于正应不变志而燕于他也此初九之自能亦因以防之也兑主说虞说象不燕不说之云也
　　九二鸣鹤在隂其子和之我有好爵吾与尔靡之　象曰其子和之中心愿也
　　述曰王注处于内体又居重隂之下而履不失中不狥于外任其真者也立诚笃志虽在闇昧物亦应焉故爲鸣鹤在隂其子和之之象在隂以喻幽隠之诚子和以喻同声之应九二阳刚有实仁义忠信皆其所具好爵也好爵我之所自有讵惟我好有与同徳讵无同好吾与尔皆靡之有孚于心若縻系而不可解也至诚无逺近幽深之间何彼何此何我与尔一鸣一和如鹤与子而孚五之本具矣
　　鹤知夜半亦有信之鸟鹤之声长而逺闻由其发之中者大故孚之逺也小雅所谓鹤鸣于九臯声闻于天者是也鹤之鸣虽在二隂之下臯泽之中而其子和之同声相应不期然而然耳
　　象曰其子和之中心愿也中心以人之好我者言孚以心不可觧于心曰中心愿
　　象防鸣鹤者互震爲鸣爲鹤虞氏谓离爲鸣非防也在隂者师旷禽经以爲鹤爱隂恶阳周书王防谓隂羽也朱义称九居二者是已其子和之俞氏曰鹤泽鸟二隂位三二同兑体二鸣三和也我有好爵谓其位得中天爵也尔指三吾我九二自谓也三乃兑之主爻二称吾我而呼三爲尔崇阳抑隂贵中而贱不中也
　　六三得敌或皷或罢或泣或歌　象曰或皷或罢位不当也
　　述曰象防敌匹敌谓四也与艮敌应之敌同彼以应言此以比言六三隂柔不当位过中失正心无所主非能孚者故不足以孚正应而妄说于近四近不相得故有得敌之象是以或皷而进或罢而休或泣而悲或歌而乐动静欣戚不得其常皆妄也
　　象防或皷者居互震之中欲进而鬬敌也或罢居互艮之下止也或泣不胜而退惧见侵陵震恐惧也或歌者喜敌而在震善鸣也六三才柔位刚半动半静而失本体之正故曰位不当也
　　紫溪曰人而孚则千里之外孰非吾与人而不孚则一室之近孰非吾敌曰得敌则吾之身不能以自安而吾之性情不能以自主作止哀乐皆失常度所谓人而无信不知其可也
　　六四月防朢马匹亡无咎　象曰马匹亡絶类上也述曰六四体巽应说柔得正位而处中孚之中以诚信而孚于上者也隂徳月象月本无光受日之光以爲光六四柔体之虚而承刚实如防望之月于日光无所不受以位近五而原与五同体也故其象爲月防望三隂不正与已爲匹如马并骖有牵系之意四则惟知上从乎五而不下系于三又爲马匹亡之象履正承尊絶无私累得中孚之义所以无咎象曰絶类上也系三则从上之心不纯无以成孚之功也象防王应麟曰防望者在小畜之上以抗阳凶在归妹之五以应阳吉中孚之四从阳故无咎也马互震也四舍三比五有二马而亡其一故象以爲絶类上类谓三上者五也三四本隂类六三自以爲得匹敌六四守而不与三比是絶其类于上也
　　九五有孚挛如无咎　象曰有孚挛如位正当也述曰九五刚健中正而居尊位有孚之实爲孚之主也合九二共爲一体包二隂以成中孚其中诚固结有挛如之象故无咎胡氏曰至诚发于内以牵挛天下之心上下内外皆以诚信相通得君之道又何咎也人君之孚当洽于臣邻而后贯于亿兆爲孚乃化邦之事非德之正当何以有此理斋曰位正当者取人以身也不以刚健中正居尊位则虽有臣亦疑之而不能用矣
　　上九翰音登于天贞凶　象曰翰音登于天何可长也述曰仲虎曰鸡鸣必先振其羽故曰翰音而其鸣有信故于中孚言之象防鸡巽象居巽极在卦上登天之象中孚之卦取中之孚飞而求显鸣而求信非中孚之道侯果所谓穷上失位信不由中是也九二在隂而子和上九飞鸣而登天其道葢相反也横渠张子曰上处中孚之穷不乆将变爲小过初六故小过初爻曰飞鸟以凶
　　赵氏曰和在隂之鹤凶登天之音信由中则此感彼应虽幽隠而必和信不由中则声大实防虽诩而不长
　　彖曰中孚项氏曰柔内则刚得中以三四二五之四爻言中也说而巽孚以两卦之德言孚也豚鱼吉以两卦之象言之豚主风鱼主泽也乗木虚舟以成卦之象言外实而中虚也利贞而应乎天以四五两爻言四爲人五爲天皆以正相比也五上皆天爻也故上亦有登天之象应乎天与登乎天不同应者以心感登者以力求也豚鱼天下至隂之物而皆有阳性故二物皆属坎以其爲隂中之阳也中孚直坎之中气虽穷隂之时而阳在其中故谓之中孚二物皆受其气而生故得此卦者以养二物至防而中气在焉孚之本体如此故曰信及豚鱼也巽兑二卦各得坎之半体巽得下体故豚主风气而喜下入兑得上体故鱼爲泽物而喜上行豚与鸡类性皆主风故巽自坎之豚而爲鸡鱼与羊类目皆不瞑故兑自坎之鱼而爲羊皆坎之分气也中孚肖离而气直豚鱼犹小过肖坎而乃爲飞鸟之象明坎离之通气也中孚以利贞与兑之说以利贞小过之过以利贞利贞皆是二德非谓在于贞也利者利于事贞者贞于理説而用此是以巽乎天而应乎人中孚而用此则与时行也匹夫之谅贼生以害理非中孚以利贞也干誉之说害政而违道非说以利贞也陈仲子之过廉离兄母而从妻非过以利贞也
　　九二爻项氏曰九二鸣于泽中不求人知而以三同体自来相和二有好爵乐与三同此所谓以善养人故中心悦而诚服之也二得中位故谓好爵靡之犹共之也九二与之相和则但以其中而已故小象于二言中二鸣于隂而三应于外其道光明正得中孚之义此中孚之主爻也象曰其子和之中心愿也吉出于中中乃孚之至故泰之六四不戒以孚亦曰中心愿也
　　六三爻项氏曰三内主也四外主也二隂之势等而三之志刚求四也急故称敌四之志柔不与三竞故称匹称类三不正而躁不知自反而求孚于四进退悲欢其状屡变而四方与五以正相孚如日月之中正而相朢自然下亡其匹而絶其类无复顾三之理矣中孚以中正用孚三皆无之本无孚而求孚于四则足以得敌而已谓之得敌则不必更言凶咎六三爲泽水之浅居柔说之极故一与物遇鼓之则动罢之则止结之则泣融之则歌安能自守而自信哉人必自信然后人信之六三已且不自信又何孚于人柔说躁动而在人上其位不当也
　　六四爻杨氏曰六四以隂居隂以顺居下处已而不盈以一隂承九五孤进而不党不盈如月之近于朢不党如马之亡其匹两马曰匹亡其匹言孤曰中心之信人信之君信之又何咎矣絶类上谓絶党以承上
　　上九爻项氏曰上九巽极而躁不中不正以巽鸡之翰音而欲效泽鸟之鸣登闻于内不足而求孚于外声闻过情其涸也可立而待愈乆愈凶何可长也求之于古其殷浩房琯之徒欤
　　小过【艮下震上】
　　按小过与大过义正同过乎大斯爲大过过乎小即爲小过卦隂多于阳故有小过之名
　　蔡汝柟曰圣人立小过卦以见权衡之妙可小事宜下孔子猎较乡人傩麻冕从众之类皆是此理当知小过即是时中闗朗曰小过一时之用也大过一世之用也
　　小过亨利贞可小事不可大事飞鸟遗之音不宜上宜下大吉
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆下顺也述曰周宴曰小过亨者时当过矣不过则不行故有亨道利贞者可过而不可过乎常也故其道又利贞可小事不可大事小过之所宜飞鸟遗之音不宜上宜下小过之象也大吉非常之吉非一物一事之吉也隂不过阳其吉甚大
</div>
    <div class="pagination">
<a href="读易述_page23.html">上一页</a><span>...</span><a href="读易述_page19.html">19</a><a href="读易述_page20.html">20</a><a href="读易述_page21.html">21</a><a href="读易述_page22.html">22</a><a href="读易述_page23.html">23</a><span class="current-page">24</span><a href="读易述_page25.html">25</a><a href="读易述_page26.html">26</a><a href="读易述_page27.html">27</a><a href="读易述_page28.html">28</a><a href="读易述_page29.html">29</a><span>...</span><a href="读易述_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
