<!DOCTYPE html>
<html>
<head>
    <meta charset="UTF-8">
    <title>大易择言 - 第 28 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 28 页/共 61 页</h1>
    <div class="content">　　【存疑】紫阳朱子曰处过极之地才弱不足以济然于义为无咎矣盖杀身成仁之事故其象占如此
　　愚案上六以説体之终而处大过之极不知时势之不可为而冒险以求济鲜不及矣故有过涉灭顶之象九家易谓君子犯义小人犯刑而家家有诛絶之罪程子正用其説本义所本盖王辅嗣志在救时及孔仲达龙逢比干之论然于卦体爻情未见其合且易之吉凶惟断于义理之是非此其所以异于术数之説者也杀身成仁而谓之凶则圣人之作易非所谓顺性命之理者矣天下皆将避之虽曰无咎岂能挽乎
　　象曰过涉之凶不可咎也
　　【正义】伊川程子曰过涉至溺乃自为之不可以有咎也言
　　无所怨咎






　　大易择言卷十五
　　钦定四库全书
　　大易择言卷十六
　　上元程廷祚撰
　　【坎下坎上】
　　习坎有孚维心亨行有尚
　　【正义】伊川程子曰卦中一阳上下二隂阳实隂虚上下无据一阳陷于二隂之中故为坎陷之义陷则为险习重也如学习温习皆重复之义也阳实在中为中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣
　　紫阳朱子曰习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣故其占如此
　　平庵项氏曰重卦坎字在六重卦之先故加习字以起后例示离震艮兑巽皆当以重习起义也乾坤不加习字者六爻只一爻故也
　　【通论】隆山李氏曰坎之中实是为诚离之中虚是为明中实者坎之用中虚者离之用也作易者因坎离之中而寓诚明之用古圣人之心学也
　　【余论】云峰胡氏曰他卦亨字本义例以为占惟此则曰中实为有孚心亨之象盖他卦事之亨也此心之亨也阳实有孚之象阳明心亨之象
　　章氏本清曰六十四卦独于坎卦指出心以示人可见心在身中真如一阳陷于二隂之内所谓道心惟微者此也
　　【存疑】衡水孔氏曰坎是险陷之名习者便习之义险难之事非经便习不可以行故须便习于坎事乃得用故云习坎也案诸卦之名皆于卦上不加其字此坎卦之名特加习字者以坎为险难故特加习名
　　蓝田吕氏曰习坎更试乎至难也八卦干健坤顺震动艮止离明坎险巽入兑説惟险非吉徳君子所不取故于坎也独以习坎为名更试重险乃君子所有事也
　　紫岩张氏曰习安行不息之称习坎险可出矣夫阳陷于隂非出险则功无自兴曰习坎以出险也
　　愚案习坎彖曰重险也义训甚明故程亦但解为重复诸儒纷纷之论殊与彖不合且经教人之用险惟在有孚心亨如孔氏之説险难必须便习然后可行是为别生一义矣至卦名之上加一字者平庵项氏之説盖为近之
　　【存异】郭氏【京】曰卦首习字上脱卦名坎字彖同案説卦明八卦象义称坎多矣并无习字其误益明
　　愚案白云郭氏曰易中诸卦于卦上无加字者独此称习坎王原叔先生引徐氏新义谓习坎字上脱卦名一坎字而易中卦名之下亦无重言卦者故离卦不曰离重离巽卦不曰巽重巽其重言卦名者皆孔子彖辞也孔氏既未明徐氏尤失之案新义之説即本之举正者白云之辨是也
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉【正义】伊川程子曰习坎者谓重险也上下皆坎两险相重也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也维其心可以亨通者乃以其刚中也中实为有孚之象至诚之道何所不通以刚中之道而行则可以济险难而亨通也以其刚中之才而往则有功故可嘉尚若止而不行则常在险中矣坎以能行为功髙不可升者天之险也山川邱陵地之险也王公君人者观坎之象知险之不可陵也故设为城郭沟池之险以守其国保其民人是有用险之时其用甚大故赞其大矣哉山河城池谓险之大端也若夫尊卑之辨贵贱之分明等威异物采凡所以杜絶陵僭限隔上下者皆体险之用也
　　紫阳朱子曰水流不盈是説一坎满便流出去一坎又满又流出去行险而不失其信则是説决定如此
　　又曰坎水只是平不解满盈是满出来
　　云峰胡氏曰水字当读流而不盈行险而不失其信两句皆指水言以水之内实行有常者释卦辞有孚之义也
　　【余论】王氏伯厚曰下阳举而虢亡虎牢城而郑惧西河失而魏蹙大岘度而燕危故曰设险以守其国
　　石门梁氏曰流而不盈时止则止也盈而后进时行则行也坎以能止为信以能行为功时止时行其君子处险之道与
　　象曰水洊至习坎君子以常徳行习教事
　　【正义】呉郡陆氏曰洊再也水再至而益通流不舍昼夜重重相随以为常有似于习故君子象之以常徳行习教事如水不息也
　　伊川程子曰坎为水水流仍洊而至两坎相习水流仍洊之象也水自涓滴至于寻丈至于江海洊习而不骤者也其因势就下信而有常故君子观坎水之象取其有常则常久其徳行人之徳行不常则伪也故当如水之有常取其洊习相受则以习熟其教令之事夫发政行教必使民熟于闻聴然后能从故三令五申之若骤告未喻遽责其从虽严刑以驱之不能也故当如水之洊习
　　紫阳朱子曰治己治人皆必重习然后而安之
　　【余论】涑水司马氏曰水之流也习而不已以成大川人之学也习而不止以成大贤故君子以常徳行习教事
　　东坡苏氏曰常其徳行故遇险而不变习其教事故遇险而能应
　　石涧俞氏曰常徳行谓徳行有常而不改习教事谓教事练习而不辍
　　初六习坎入于坎窞凶
　　【正义】山阳王氏曰最处坎底入坎窞者也处重险而复入
　　坎底其道凶也
　　伊川程子曰初以隂柔居坎险之下非能出乎险也唯益陷于深险耳窞坎中之陷处已在习坎中更入坎窞其凶可知
　　紫阳朱子曰以隂柔居重险之下其陷益深故其象占如此
　　【存异】紫岩张氏曰隂居重坎下迷不知复以习于恶故凶失正道也曰小人行险以侥幸初六之谓
　　愚案险以在下者为重故坎卦下三爻视上三爻其辞有甚焉初六习坎言此乃重险之下所谓坎窞者也使不知而误入之其凶极矣张氏以习坎为习于恶未之敢信
　　象曰习坎入坎失道凶也
　　【正义】愚案道谓天徳也失道者言初处坎之极下不复知
　　有天徳也凶可知矣
　　九二坎有险求小得
　　【正义】伊川程子曰二当坎险之时陷上下二隂之中是有险也然其刚中之才虽未能出乎险中亦可小自济是所求小得也君子处险难而能自保者刚中而已
　　紫阳朱子曰处重险之中未能自出故为有险之象然刚而得中故其占可以求小得也
　　愚案此爻言陷溺已深几自失其阳德然本心之良未尝泯絶虽旦昼之牿亡而夜气犹有存者故曰坎有险求小得也旧説于此未畅
　　象曰求小得未出中也
　　【正义】伊川程子曰以刚中之才不至陷于深险是所求小
　　得也
　　六三来之坎坎险且枕入于坎窞勿用
　　【正义】伊川程子曰六三在坎陷之时以隂柔而居不中正其处不善来下则入于险之中之上则重险也故云来之坎坎枕谓支倚居险而支倚以处不安之甚也所处如此唯益入于深险耳故云入于坎窞如三所处之道不可用也故戒勿用
　　紫阳朱子曰以隂柔不中正而履重险之间来往皆险前险而后枕其陷益深不可用也故其象占如此枕倚着未安之意
　　又曰险且枕只是前后皆险来之自是两字谓下来亦坎上往亦坎之往也进退皆险也
　　【辨正】愚案辅嗣云枕者枝而不安之谓义本此立説而微有同异又案于令升曰枕安也蓝田吕氏曰险且枕者安于所未安也此説似胜
　　象曰来之坎坎终无功也
　　【正义】伊川程子曰进退皆险处又不安若用此道当益入
　　于险终岂能有功乎
　　六四樽酒簋贰用缶纳约自牖终无咎
　　【正义】何氏子曰贰副也谓樽酒而副以簋也礼天子大臣出会诸俟主国樽棜簋副是也　【折中云簋贰之説何氏得之】
　　【辨正】愚案六四所处出重险之外离陷溺之深酒食虽能陷人而樽酒簋贰则其陷亦微矣且坎之所以为幽暗者以天光之难见也若有牖以通阳而收纳约束于此以与之相接则道心之复不逺而可以免于险矣故终无咎也旧説虽主承比立论而况以大臣匡其君上之事意义非不可悦而揆之斯卦斯爻未见其比附确当而不可易学者详之
　　【存疑】山阳王氏曰处重险而履正以柔居柔履得其位以承于五五亦得位刚柔各得其所皆无余应以相承比明信显著不存外饰处坎以斯虽复一樽之酒二簋之食瓦缶之器纳此至约自进于牖乃可羞之于王公荐之于宗庙故终无咎也
　　崔氏【憬】曰于重险之时居多惧之地比五而承阳修其洁诚进其忠信则终无咎也
　　伊川程子曰六四隂柔而下无助非能济天下之险者以其在髙位故言为臣处险之道大臣当险难之时唯至诚见信于君其交固而不可间又能开明君心则可保无咎矣夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖开通之义室之暗也故设牖所以通明自牖言自通明之处以况君心所明处诗云天之牖民如壎如篪毛公训牖为道亦开通之谓人臣以忠信善道结于君心必自其所明处乃能入也人心有所蔽有所通所蔽者暗处也所通者明处也尝就其明处而告之求信则易也故云纳约自牖能如是则虽艰险之时终得无咎也
　　紫阳朱子曰九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此
　　【存异】紫阳朱子曰晁氏云先儒读樽酒簋为一句贰用缶为一句今从之贰益之也周礼大祭三贰弟子职左执虚豆右执挟匕周旋而贰是也【案樽酒簋贰用缶三字为句自虞仲翔始】
　　凤阿姜氏曰观孔子小象以樽酒簋贰为句则晁氏之説以贰用缶为句者非矣
　　象曰樽酒簋贰刚柔际也
　　【辨正】愚案樽酒簋贰程子以为举首句是也际者相近之谓言四虽柔闇然与五之刚阳相近则其能出于险而终无咎可知非谓君臣之交际也
　　【存疑】伊川程子曰象只举首句如此比多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也
　　九五坎不盈祗既平无咎
　　【正义】石涧俞氏曰坎不盈以其流也彖曰水流而不盈
　　是也不盈则适至于既平故无咎
　　何玄子曰祗适也犹言适足也言适于平而已即彖所谓水流而不盈也　【折中曰如程说则不盈为未能盈科出险之义与彖异指矣须以俞氏何氏之説为是】
　　【辨正】愚案九五刚中正彖之所谓心亨者也然坎之为坎不与其出于险而但观其所以行险者坎不盈祗既平所谓行险而不失其信也险无常而其不盈也有常则险而平矣此言刚中之君子不畏天下之有险而能使天下之险自我而平则何咎之有乎王氏谓九五未免于咎不可从
　　【存疑】山阳王氏曰为坎之主而无应辅可以自佐未能盈坎者也坎之不盈则俭不尽矣祗辞也为坎之主尽平乃无咎故曰祗既平无咎也説既平乃无咎明九五未免于咎也
　　伊川程子曰九五在坎之中是不盈也盈则平而出矣祗皆音抵抵也复卦云无祗悔必抵于已平则无咎既曰不盈则是未平而尚在险中未得无咎也以九五刚中之才居尊位宜可以济于险然下无助也二陷于险中未能出余皆隂柔无济险之才人君虽才安能独济天下之险居君位而不能致天下出于险则为有咎必祗既平乃得无咎
　　象曰坎不盈中未大也
　　【正义】紫阳朱子曰水之为物其在坎只能平自不能盈故
　　曰不盈盈髙之义【盈髙乃此处盈字之解】
　　【辨正】愚案坎不盈满既平而止乃险之有孚而可信者也中未大言其亨于心而不能亨于境也不盈乃水徳润下之本性旧説不知即坎之有孚中未大旧説言未能光大而不知即彖之心亨所以并无明确之论
　　上六系用徽纆寘于丛棘三岁不得凶
　　【正义】山阳王氏曰囚执寘于思过之地自修三岁乃可以
　　求复故曰三岁不得凶
　　草庐吴氏曰周官司圜收教罢民能改者上罪三年而舍其不能改而出圜土者杀三岁不得其罪大而不能改者与
　　象曰上六失道凶三岁也
　　【辨正】愚案坎之性下故上三爻视下三爻为轻不独四优于三五优于二也即上与初同为失道而丛棘之寘与坎窞之入有间焉观象自知之凶三岁者凶止于三岁也勿用则已甚矣
　　【离下离上】
　　离利贞亨畜牝牛吉
　　【正义】山阳王氏曰离之为卦以柔为正故必贞而后乃亨故曰利贞亨也柔处于内而履正中牝之善也外强而内顺牛之善也离之为体以柔顺为主者也故吉于畜牝牛也
　　伊川程子曰离丽也万物莫不皆有所丽在人则为所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也
</div>
    <div class="pagination">
<a href="大易择言_page27.html">上一页</a><span>...</span><a href="大易择言_page23.html">23</a><a href="大易择言_page24.html">24</a><a href="大易择言_page25.html">25</a><a href="大易择言_page26.html">26</a><a href="大易择言_page27.html">27</a><span class="current-page">28</span><a href="大易择言_page29.html">29</a><a href="大易择言_page30.html">30</a><a href="大易择言_page31.html">31</a><a href="大易择言_page32.html">32</a><a href="大易择言_page33.html">33</a><span>...</span><a href="大易择言_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
