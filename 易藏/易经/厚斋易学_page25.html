<!DOCTYPE html>
<html>
<head>
    <meta charset="UTF-8">
    <title>厚斋易学 - 第 25 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 25 页/共 103 页</h1>
    <div class="content">　　赞曰位正当也
　　杨中立曰以刚决而履也
　　耿睎道曰履以干为虎虎能咥人有决柔之意故以夬称焉
　　程可久曰夬之为决者以一隂乘众阳之上也今一隂虽在下而有应于上五刚中正而履帝位所以夬者决六三之履耳然不能防微杜渐逮小人有上乘之势然后决之故贞厉
　　程正叔曰贞厉义各不同随卦可见
　　案履夬皆以干兑成卦五阳决一隂故履之九五亦曰夬履义相防也然夬之一隂在五阳之终故决之易是以九五曰中行无咎履之一隂据下卦之上而上九应之故决之难是以九五曰夬履贞厉然履之为义自后而履前夬履者决上九也上九盖六三之应而六三浸浸有为于大君之象故决上九者乃决六三也不如夬之九五之易者六三得其民上九为之援是以其理虽正而其事则危也
　　右明象占
　　李子思曰权臣之所以为患者以其主之弱焉豫之九四当权用事而六五贞疾是也若夫履之九五以刚中正而履位此固非隂邪所能病者三乃欲为大君胡可犯哉其曰贞厉者戒五耳犹夬之孚号有厉之意
　　右明爻义
　　上九视履考祥其旋元吉
　　赞曰元吉在上大有庆也
　　朱子发曰吉事有祥祥生于所履者也视我之所履则吉之来可考而知矣
　　赵氏曰履道之成可以视所履而考祥矣
　　程可久曰居履之终有应在内故有旋反之意张子厚曰视所以履以考求其吉莫如旋而反下右明象占
　　吴氏曰履不处也故始则往终则旋皆以不处为义旋然后反反然后复
　　张知常曰进极当反物之理也
　　杨中立曰礼进而反以反为文盖礼虽以进为文进极而过中亦不可行矣故其终也旋反乃吉李子思曰干之健行动极而不知止殆将无所归宿唯能旋而与三应履之善终者也夫干以阳在上而旋反于下将有隂阳交泰之象此履而继之以泰之深意
　　案一隂虽五阳所同宗而上乃正应虽极于上进必反顾于三其在六三则有虎反履尾咥人之凶其在上九则为其旋之吉盖譬如登髙至顶则反苟穷髙而不知回未有不凶者也
　　右明爻义
　　冯当可曰步履以视地为安不视地为危履卑者易安髙者易危初二在下而卑者也无应于上无他瞻视则鲜有颠踣之虞故曰无咎曰吉四五在上而髙者也无应于下下视不专则终有危惧之理故曰愬愬曰厉三应于上方且仰而视之而不知所履故有眇跛之象而凶上应于三反而观其所履之祥故有俯视而履下之象而吉
　　案辅嗣谓以阳爻处隂位为美为谦以制礼非也爻以阳刚为善刚则健于行位以隂柔为美柔则易于履故二四上皆吉以所行之健而所履之柔也六三独凶以所行之不健而所履之刚二者皆失也五之厉所行虽健而所以履者刚也又下卦以无应于上为吉上卦以有应于下为吉履欲视地也
　　右明六爻


　　钦定四库全书
　　厚斋易学卷十　　　　　宋　冯椅　撰
　　易辑传第六
　　经上篇【泰否】
　　【干下坤上】
　　泰
　　赞曰则是天地交而万物通也上下交而其志同也郭立之曰泰者主人道而言
　　朱子曰天地交而二气通故为泰正月之卦也案天地中和之气三隂三阳适相均平干本在上而其气下降坤本在下而其气上腾相通相济而不相病所以泰也以三阳自下而上言之则为正月之卦以隂阳适停言之则为春分之卦在所引用尔
　　李子思曰葢尝反观之一身阳浮于上而不降隂涸于下而不升不相通畅如是者病必继起要须隂阳之气升降往来于一身之中然后气血流通而风雨寒暑之冦有不能入者一身之泰也知此之理而见之日用于以赞天地之化育于以通君臣上下之情絪緼相感诚意交孚葢无适而不可又曰天尊地卑定位于太极肇判之初故易以
　　乾坤为上经之首以辨上下之分演而至履凡十卦十者天地之极数也尊卑且犹各履其位两不相交则其情不通故圣人取干下坤上重而为泰以示上下之交其意深矣
　　杂卦曰否泰反其类也
　　右明卦义
　　象赞曰天地交泰后以财成天地之道辅相天地之宜以左右民
　　右明卦用
　　序卦曰履而泰然后安故受之以泰泰者通也耿睎道曰泰者心安体舒之谓也天下安寜而无虞则人人心安而体舒矣泰者非通之谓也乃通之所由致也否者非塞之谓也乃塞之所由致也孔子言泰者通也葢通则致泰而非谓泰则通也案闻之曰自乾坤后始涉人道经厯六坎险阻备尝必内有所畜外有所履然后致泰而泰之后否则继之以此知斯人之生立之难而丧之易国家之兴成之难而败之易天下之治致之难而乱之易此又序易之深意而亦天地自然之理也右明卦序
　　小徃大来吉亨
　　赞曰内阳而外阴内健而外顺内君子而外小人君子道长小人道消也
　　兰恵卿曰以上下之情而言致泰之因以内外之位而言致泰之道
　　郭子和曰干为大坤为小阳为大隂为小君上为大臣下为小君子为大小人为小总众类言之故特曰小大也
　　杨中立曰小往而后大来小人在内而能进君子者未之有也
　　郭立之曰小者以徃大者当来徃者屈而来者信也
　　郑少梅曰观泰之象则知否之所生观否之象则知泰之所起葢以隂阳之上下升降成象也故否泰二卦皆曰往来
　　案卦有上下内外以六画之象言之则悔上而贞下以六位之序言之则外往而内来夫隂阳迭相升降往来于宇宙之间万古不忒易于其相有而不可相无者既以乾坤天地君臣上下名之而论其升降焉至于其类不无淑慝之分则以大小贫富虚实君子小人名之而论其往来焉夫往者屈也来者信也阳来居于内则日长隂往居于外则日消故君子得时而小人退避此天下之所以泰也
　　右明卦象
　　袁氏曰道有君子有小人用有吉有凶时有亨有塞泰之道长者君子也故于用则吉于时则亨王景孟曰天地之道不能有阳而无隂人之道不能有君子而无小人否泰二卦隂阳适停君子小人各相半焉然时乎泰通则阳为主而隂为客小者不能以病大往者不能以遏来隂时出而佐阳而小人日听命于君子此所以吉亨也
　　程正叔曰不云元吉元亨者时有污隆治有小大虽泰岂一槩哉言吉亨则可包矣
　　案吉亨以人事言也天道有元亨而无吉凶吉凶不僭在人吉凶为君子设也抑闻之先君子曰有以父占者得泰而喜或告之曰女父已葬矣干为父坤为土父入土中已而信然是知易道有无穷之义唯其时物而已
　　右明卦占
　　初九拔茅茹以其彚征吉
　　赞曰拔茅征吉志在外也
　　王辅嗣曰初为类先
　　杨中立曰泰之初上下始交也小者未尽往则岂一君子之力独能信哉故以其彚征乃吉三阳本上今在于下必复于上
　　程正叔曰君子小人未有能独立不赖朋类之助者也自古君子得位天下之贤萃于朝廷同志协力以成天下之泰小人在位则不肖者并进然后其党胜而天下否矣葢各从其类也
　　袁氏曰不谓之往吉而谓之征吉葢凡言征者必以正行之
　　右明象占
　　冯当可曰三阳在下而上有其应其进而征莫之能御进而征者阳之性有其应者君子之时葢时者上之所为也为人上而欲致泰者无他应君子而已
　　林黄中曰六爻以相通为义三阳同志而上腾三隂同志而下接所以为泰之时
　　李子思曰干本在上而居下坤本在下而居上卦则借象以示交泰也干三爻皆上征坤三爻皆下复爻则辨分以正隂阳也卦言来者谓天气之下降爻言征者谓君子之上亨使天气下降之象一定而不易则隂阳无乃失位乎　又曰卦以气交自上而下者也爻以位升自下而上者也
　　右明爻义
　　九二包巟用冯河不遐遗朋亡得尚于中行
　　赞曰包巟得尚于中行以光大也
　　兰恵卿曰包巟者包初九也初为内二为外故曰包用冯河者用九三者也以刚居阳故谓之冯河不遐遗者不逺忘三隂也三隂比三阳为逺故谓之遐朋亡者三阳为朋然亦不相党
　　冯当可曰初比二为未用犹贤者之在荒逺三比二则材过于刚二独居中后则引初以进前则用三以行位在内而志应于外为不遐遗己应五而初应四三应上同类各从其应为朋亡
　　赵氏曰人材有不及者容之其或勇为之过则亦取之不以其逺而遗之不以其朋而私之过与不及皆无所弃而疎与亲皆无所偏此九二之责也案凡下卦二居中多以初三两爻同体协比为义小畜之三阳九二犹且牵复在中况泰之三阳上复者乎初在后而不及则包之以进三在前而过则用之以行三隂在外逺也而应五则不遗三阳同体朋也而各有应则不党此泰之九二所以为盛也
　　右明象
　　李子思曰世有皇极之主则必尊而尚之故曰得尚于中行
　　程正叔曰二以阳刚得中上应于五五以柔顺得中下应于二是以刚中之材为上所专任故虽居臣位主治泰者也
　　右明占
　　案泰之为卦天地之中三隂三阳而无所偏上降下升而无所倚中之道也则于六位之中又取中焉二五君臣之中位也五虽君而六居之二虽臣而九居之其象为刚中之臣上配柔中之君以任中道之责者也故六爻之义二得而兼之尚配也得配于中道之主也今取帝女者谓之尚主葢取诸此六五所以有归妹之象
　　右明爻义
　　九三无平不陂无往不复艰贞无咎勿恤其孚于食有福
　　赞曰无往不复天地际也
　　都圣与曰天确然而常髙其气之下际乎地则平矣然未有平而不陂者也地隤然而常处其气之上际乎天则往矣然未有往而不复者也
　　李子思曰当乾坤二体交接之间而天地二位将复其故之际其象葢如此
　　郭子和曰否泰之道如循环然终则有始可不豫戒乎城复于隍则无及矣
　　林黄中曰以至刚廹至柔物极则反是以圣人忧之而为之戒曰勿极其平庶几不陂勿穷其往庶几不复世之君子当极盛之时眎其力足以诛锄小人眎其力足以鞭笞四夷必极其平穷其往而后已此小人之所以复用而夷狄所以复彊也此说近巧而理意亦通平谓平其隂犹削平之平往谓往乎上即大往之往然隂平而阳上进则倾矣是陂也阳往而隂上穷则复矣故未敢废而两存之
　　右明象
　　杨廷秀曰隂将复泰将否矣可不惧乎君臣克艰而守正庶乎其无咎
　　冯当可曰干之极不久位于三将进而为四矣三一进则二初亦进而隂则下生矣此一爻乃天地将交际变革之防傥非泰则三当凶矣无咎者艰贞而免于咎也
　　刘氏曰三犹有应特否不可不防尔若忧其以否见疑而遂不食其禄则失于食之福矣
　　案上卦虽坤有君道焉下卦虽干臣也三阳之进但能知艰而守则可以贞而无咎葢阳以上复为贞也三隂下复不必忧其不与已孚而所食于上者自锡佑之上下之交其象如此上一位天之象也应已福之也位多凶故不无戒之之辞亦持盈之意
　　右明占
　　李仲永曰将近小人故其辞危
　　案或问关朗曰时运已往艰其如何曰天人有前期变而能通故治乱有可易之理大哉人谟其与天地终始乎
　　右明爻义
　　六四偏偏不富以其隣不戒以孚
　　赞曰偏偏不富皆失实也不戒以孚中心愿也张舜元曰坤为众偏偏者众飞之象
　　朱子发曰三阳相率而上三隂下复其所如叶坠井上偏偏而下以井气扶之也
　　李氏曰初言抜茅者引而出之征于上也四言偏偏者以下为顺复于下也初乗道长之时而欲进四安道消之时而欲退自然之理
　　右明象
　　郭子和曰趋下从阳葢见几之君子也　又曰隂虚也以乾坤之防言之亦已耗矣故为不富　又曰主坤而言故辞与谦同
　　袁氏曰三隂在上其道常乏故资阳以为富实而已六四未能得阳故曰不富失实三隂皆从阳而独于四言之则知四从之之先矣
　　陆希声曰以隂居隂故曰不富三隂皆欲下复四能先之是能用其隣也
　　耿睎道曰下之三阳则以其彚而征上之三隂则以其隣而复
　　毛氏曰三之于隂也勿恤故四于三阳不戒戒生于疑疑生于畏我不彼恤则彼不我戒矣君子无意于害小人而小人亦信君子之不吾害也案説者多谓三隂不戒以相孚非也三四隂阳往复之交故言孚则隂阳之相孚也明矣岂惟君子小人哉臣之进于君君之下于臣所谓上下交而其志同者相孚之谓也
　　右明占
</div>
    <div class="pagination">
<a href="厚斋易学_page24.html">上一页</a><span>...</span><a href="厚斋易学_page20.html">20</a><a href="厚斋易学_page21.html">21</a><a href="厚斋易学_page22.html">22</a><a href="厚斋易学_page23.html">23</a><a href="厚斋易学_page24.html">24</a><span class="current-page">25</span><a href="厚斋易学_page26.html">26</a><a href="厚斋易学_page27.html">27</a><a href="厚斋易学_page28.html">28</a><a href="厚斋易学_page29.html">29</a><a href="厚斋易学_page30.html">30</a><span>...</span><a href="厚斋易学_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
