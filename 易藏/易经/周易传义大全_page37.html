<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 37 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 37 页/共 41 页
  </h1>
  <div class="content">
   夫干确然示人易矣夫坤隤然示人简矣【确苦角反易以防反隤大回反】
　　夲义确然健貌隤然顺貌所谓贞观者也
　　爻也者效此者也象也者像此者也【像音象】
　　夲义此谓上文乾坤所示之理爻之奇偶卦之消息所以效而象之【或问爻也者效此者也是效乾坤之变化而分六爻象也者像此者也是象乾坤之虚实而为奇偶朱子曰效此便是乾坤之理象只是像其奇偶】
　　爻象动乎内吉凶见乎外功业见乎变圣人之情见乎辞【见贤遍反】
　　夲义内谓蓍卦之中外谓蓍卦之外变即动乎内之变辞即见乎外之辞【或问爻象动乎内吉凶见乎外或谓隂阳老少在分蓍揲卦之时而吉凶乃见于成卦之后如何朱子曰也是如此然内外字犹言先后微显○功业见乎变是就那动底爻见得这功业字似吉凶生大业之业犹言事变庶事相似○潘氏曰确然隤然乾坤之体也隤与頽同乾坤之所以示人者易而不难简而不繁爻者效此易简者也象者像此易简者也及其爻象动乎卦之内则吉凶见于事之外功业见于变通之间盖动则有吉凶不动则吉凶无自而生变则有功业不变则功业无自而成圣人之情则见爻辞象辞之间所以指人以所之也】
　　天地之大德曰生圣人之大宝曰位何以守位曰仁何以聚人曰财理财正辞禁民为非曰义
　　夲义曰人之人今夲作仁吕氏从古盖所谓非众罔与守邦【朱子曰天地以生物为心葢天地之间品物万形各有所事唯天则确然于上地则隤然于下一无所为只以生物为事故易曰天地之大徳曰生圣人之情见乎辞下连接说天地大徳曰生此不是相连乃各自说去圣人之大寳曰位有徳有位则事事做得○问人君临天下大小大事只言理财正辞如何曰是因上文而言聚得许多人无财何以养之有财不能理又不得正辞便只是分别是非又曰教化便在正辞里面○理财正辞禁非是三事大防是辨别是非理财言你底还你我底还我正辞言是底说是不是底说不是犹所谓正名○白云郭氏曰天地以生物为徳故人以大徳归之圣人得崇髙之位然后成位乎中而赞化育故以位为大寳也大寳者亦非圣人自以为寳也天下有生幸圣人之徳位以防其泽故天下以为寳也○临川王氏曰生生不己者天地之大徳然天地生物生人又生与天地合徳之圣人命之居君师之位为人物之主而后能使天地之所生得以各遂其生也苟或但有其徳而无其位则亦不能相天地而遂人物之生故位为圣人之大寳大寳谓大可贵重守谓保有之必得众人之归向乃能保有君师之位聚谓养之而使蕃盛众多也○平庵项氏曰财者百物总名皆民之所利也正辞谓殊贵贱使有度明取予使有义辨名实使有信葢利之所在不可不之使知义也禁民为非谓宪禁令致刑罚以齐其不可导者也葢养之教之而后齐之圣人不忍之政尽于此三者矣理财则易之备物致用也正辞则易之辨物正言也禁民为非则易之断吉凶明失得外内使知惧也易之事业尽于此三者矣○云峰胡氏曰上系首章由干之始坤之成说归乾坤易简之理下系首章则由干之易坤之简说出天地大生之徳得乾坤易简之理如圣人乃可以成人之位行天地大生之徳在圣人不可无大寳之位两位字不同位乎天地之中人所同也而圣人能成之大寳曰位圣人之所独也而天地实赖之上下系之首章其有望于后世有徳有位之圣人也如此哉】
　　右第一章
　　夲义此章言卦爻吉凶造化功业【双湖胡氏曰按此章首论重卦系辞有爻象变动四者其下文皆是覆说上面爻画刚柔之变系辞之动两股其曰吉凶悔吝生乎动者所以明系辞焉而命之动在其中之意其曰刚柔立夲变通趋时者所以明刚柔相推变在其中之意而自吉凶贞胜以下又申明吉凶悔吝生乎动一句谓天地之道以贞而胜日月之道以贞而明天下之动亦唯当一以贞而胜之而已大抵易为斯人作卦爻辞无非所以明失得之报故说吉凶为甚详也次论乾坤易简对天地徳生说作易圣人以忧世之情发明易简于卦爻之辞用易圣人有御世之位推行徳生于仁义之道前一股是易后一股是用易要之乾坤即天地也易简即大徳之生也作易圣人之情见乎辞用易圣人以仁守其位无非所以为斯人而已耳合两节而观一章之防可见矣】
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情【王于况反】
　　【程子曰近取诸身一身之上百理具备甚物是没底背在上故为阳胷在下故为隂至如男女之生已有此象天有五行亦有五藏心火也着些天地间热气乘之则便须发燥肝木也着些天地风气乘之则便须怒推之五藏亦然】
　　夲义王昭素曰与地之间诸夲多有天字俯仰逺近所取不一然不过以验隂阳消息两端而已神明之德如健顺动止之性万物之情如雷风山泽之象【朱子曰仰则观象于天一段只是隂阳奇耦圣人看这许多般事物都不出隂阳两字便是河图洛书也只是隂阳○观鸟兽之文与地之宜那时未有文字只是仰观俯察而已想得圣人心细虽鸟兽羽毛之微也尽察得有隂阳今人心麄如何察得或曰伊川见兔曰察此亦可以画卦便是此义曰就这一端上亦可以见凡草木禽兽无不有隂阳鲤鱼脊上有三十六鳞隂数龙脊上有八十一鳞阳数龙不曾见鲤鱼必有之又背上文中间一簇成五段两边各插四段共成八段子八段之外两边周围共有二十四段中间五段者五行也两边插八段者八卦也周围二十四段者二十四气也个个如此又如草木之有雌雄银杏桐楮牝牡麻竹之类皆然又树木向阳处则坚实其背隂处必虚软男生必伏女生必偃其死于水也亦然葢男阳气在背女阳气在腹也○以通神明之徳以类万物之情尽于八卦而震巽坎离艮兊又总于乾坤曰动曰陷曰止皆健底意思曰入曰丽曰说皆顺底意思圣人下此八字极状得八卦性情尽○问夲义谓伏羲作易验隂阳消息两端而已此语最尽曰隂阳虽是两个字然却是一气之消息一进一退一消一长进处便是阳退处便是隂长处便是阳消处便是隂只是这一气之消息做出古今天地间无限事来所以隂阳做一个说亦得做两个说亦得○柴氏中行曰仰观象于天而参验于鸟兽之文于是得隂阳之理俯观法于地而参验于地宜于是得刚柔之情近取诸身远取诸物而知理之所在物我无二三才之道默防于心要不出乎隂阳二端相变而已○平庵项氏曰象以气言属阳法以形言属隂鸟兽之文谓天产之物飞阳而走隂也土地所宜谓地产之物木阳而草隂也○节斋蔡氏曰圣人所画之卦精可以通神明之徳粗可以类万物之情神明之徳不可见者也故曰通万物之情可见者也故曰类○云峰胡氏曰神明之徳不外乎健顺动止八者之徳万物之情不止乎天地雷风八物之情】
　　作结绳而为网罟以佃以渔葢取诸离【罟音古佃音田】
　　【程子曰圣人制器不待见卦而后知象以众人由之而不能知之故因卦以示之耳】
　　夲义两目相承而物丽焉【朱子曰葢取诸等字乃模様是恁地葢字便是一个半间半界底字又曰据十三卦取象葢取之离者言绳为网罟有离之象非覩离而始有此也○诚斋杨氏曰教民肉食自包牺始○南轩张氏曰古者禽兽多而人民少故伏羲氏为之网罟以佃以渔非徒使民皆知鲜食之利抑亦去其害而安其居也取诸离者葢离以一隂丽乎二阳之间则鸟兽之丽乎网鱼鼈之丽乎罟其义可推矣○厚斋冯氏曰离有二义曰象曰理理谓丽也谓鸟兽鱼鼈丽乎网罟也象谓虚中网罟之日虚也○云峰胡氏曰民以食为先自古未有耕种则鲜食乃其先也伏羲氏非取诸离然后为网罟特网罟两目相承而物丽自有似于离之象焉耳葢之言疑辞也下仿此】
　　包牺氏没神农氏作斵木为耜揉木为耒耒耨之利以敎天下葢取诸益【斵陟角反耜音似耒力对反耨奴豆反】
　　夲义二体皆木上入下动天下之益莫大于此【或问上入下动于取象有所未晓朱子曰耜乃今之铧胡瓜反鍫七消反耒乃铧柄虽下入毕竟是上面用力方得入○沙随程氏曰飞走之类实害禾稼唯网罟佃渔之制立然后耒耨之利见于天下○诚斋杨氏曰教民粒食自神农始○节斋蔡氏曰耜耒首也斵木之锐而为之耒耜柄也揉木使曲而为之○疉山谢氏曰耒耜者今谓之犂曲木在上俗名犂冲即耒也斵削二片在下以承铁二片俗呼犂壁即耜也○汉上朱氏曰炎帝时民厌鲜食而食草木之实于是始为耒耜以教天下故曰神农耨耘除草也○云峰胡氏曰自古未有牛耕神农教民耒耜其动也其下之耜而所以入之者在上之耒于益之卦徳上入下动葢有合焉况为天下之益于卦名又有合也】
　　日中为市致天下之民聚天下之货交易而退各得其所葢取诸噬嗑
　　夲义日中为市上明而下动又借噬为市嗑为合也【开封耿氏曰有菽粟者或不足乎禽鱼有禽鱼者或不足于菽粟罄者无所取积者无所散则利市不布养不均矣于是日中为市焉日中者万物相见之时也当万物相见之时而致天下之民聚天下之货使迁其有无则得其所矣○丹阳都氏曰五十里为市而各致其民则天下之民无不致矣市各聚其货则天下之货无不聚矣于是以其所有易其所无交易而退各得其所则动而噬嗑以为养葢取诸噬嗑也○节斋蔡氏曰天下之民不同业天下之货不同用致而聚之噬而嗑之之义○进斋徐氏曰噬嗑离明在上日中象震动于下致民交易于市之义○合沙郑氏曰十三卦始离次益次噬嗑所取者食货而已食货者生民之夲也】
　　神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治葢取诸乾坤【治去声程子曰圣人主化如禹之治水顺则当顺之治则顺治之古之伏羲岂不能垂衣裳必待尧舜然后垂衣裳据如此事只是一个圣人都做得了然必须数世然后成亦因时而已又曰识变知化为难古今风气不同故器用亦异是以圣人通变使民不倦各随其时而已矣后世虽有作者虞舜为弗可及矣葢当是时风气未开而虞舜之徳又如此故后世莫可及也若三代之治后世决可复不以三代为治者终苟道也】
　　夲义乾坤变化而无为【朱子曰黄帝尧舜氏作到这时合当如此变易穷则变道理亦如此垂衣裳而天下治是大变他以前底事了通其变须是得一个人通其变若听其自变如何得○南轩张氏曰作衣裳以被之于身垂绡为衣其色元而象道襞幅为裳其色纁而象事法乾坤以示人使民知君臣父子尊卑贵贱莫不各安其分也○诚斋杨氏曰所谓衣裳即舜所谓古人之象五色作服者是也葢始于黄帝备于尧舜○疉山谢氏曰干天在上衣象衣上阖而圆有阳奇象坤地在下裳象裳下两股有隂偶象上衣下裳不可颠倒使人知尊卑上下不可乱则民志定天下治矣○建安丘氏曰十三卦制器而尚象皆通变宜民之事特于黄帝尧舜氏言之者牺农之时人害虽消而人文未着衣食虽足而礼义未兴为之君者方且与民竝耕而食饔飱而治蚩蚩蠢蠢葢未识所谓上下尊卑之分于是三圣人者仰观俯察体乾坤之象正衣裳之仪使君臣分义截然于天髙地下之间天下其有不治乎斯时也其世道一新之会而黎民于变之机也○云峰胡氏曰食货既足不可无礼于是垂衣裳以明尊卑贵贱之分而于乾坤之尊卑有合然垂衣裳而天下治即乾坤之变化而无为也】
　　刳木为舟剡木为楫舟楫之利以济不通致逺以利天下葢取诸涣【刳口姑反剡以冉反】
　　夲义木在水上也致逺以利天下疑衍【南轩张氏曰衣裳之垂□欲逺近之民下观而化然川途之险阻则有所不通唯夫舟楫之利既兴则日月所照霜露所坠莫不拭目观化天下如一家中国如一人矣是以刳其木而中虚剡其楫而末锐舟所以载物而楫所以进舟致逺以利天下而取诸涣者葢涣之成卦上巽下坎彖曰利涉大川乘木有功也】
　　服牛乘马引重致逺以利天下葢取诸随
　　【程子曰服牛乘马皆因其性而为之胡不乘牛而服马乎理之所不可也】
　　夲义下动上说【汉上朱氏曰上古牛未穿马未络至是始服乘之○鄱阳董氏曰服牛乘马穿鼻络头虽人为也亦各因其天而任之故取诸随○安定胡氏曰随者是动作必随于人以之逺则随于人以之近则亦随于人○李氏曰刳木为舟剡木为楫因植物之材而川通矣服牛乘马引重致逺因动物之性而途通矣牛以顺为道故服而驯之以引重马以行为事故乘而驾之以致逺牛非不可以致逺于引重为力而已马非不可以引重于致逺为敏而已引重谓之引以有所进为义致逺谓之致以有所至为义】
　　重门击柝以待客葢取诸豫【重直龙反柝他洛反】
　　夲义豫备之意【朱子曰重门击柝以待暴客只是豫备之意却须待用互体推艮为门阙雷震乎外之义剡木为矢木为弧只是睽乖故有威天下之象亦必待穿凿附防就卦推出制器之义殊不知卦中但有此理而已故孔子各以葢取诸某卦言之亦曰其大意云尔汉书所谓获一角兽葢麟云皆疑辞也○汉上朱氏曰上古外户不闭御风气而已至是始有暴客之防○杨氏曰川途既通则暴客至矣又不可无御之之术故取诸豫重门以御之击柝以警之则暴客无自而至二隂在前重门之象也一阳在下击柝之象也三隂安于内说豫之象也○涑水司马氏曰豫者怠惰之意击柝者所以警怠惰也】
　　断木为杵掘地为臼臼杵之利万民以济葢取诸小过【断丁缓反杵昌吕反掘其曰反】
　　夲义下止上动【诚斋杨氏曰耒耜耕稼之始臼杵脱粟之始○建安丘氏曰以象言之上震为木下艮为土震木上动艮土下止杵臼治米之象○进斋徐氏曰民粒食矣又杵臼以治之而使精小有所过而利人者也】
　　木为弧剡木为矢弧矢之利以威天下葢取诸睽夲义睽乖然后威以服之【南轩张氏曰外有击柝以防暴客内有杵臼以治粒食而无以威其不轨则虽有险不能守虽有粟而不得食此弧矢之利不可缓也○临川吴氏曰弧木弓也兵器不一弓矢所及者逺为长兵威天下者示有警备而使之畏也○汉上朱氏曰知门柝而不知弧矢之利则威天下者有未尽故教之以弧矢之利○进斋徐氏曰其害之大者以重门击柝不足以待之故必有弧矢以威之利天下者仁也威天下者义也】
　　上古穴居而野处后世圣人易之以宫室上栋下宇以待风雨葢取诸大壮
　　【程子曰上古之时民皆巢居而穴处后世易之以栋宇而不以巢居穴处为可变者以栋宇之利故也】夲义壮固之意【节斋蔡氏曰栋屋脊檩也宇椽也栋直承而上故曰上栋宇两垂而下故曰下宇栋取四刚义宇取二柔义○涑水司马氏曰风雨动物也风雨动于上栋宇建于下大壮之象也○进斋徐氏曰冬穴居无以待风夏野处无以待雨故宫室不得不兴震风凌雨然后知厦屋之为帡幪故栋宇不可不固大壮之意也】
　　古之葬者厚衣之以薪葬之中野不封不树丧期无数后世圣人易之以棺椁葢取诸大过【衣于既反】
　　夲义送死大事而过于厚【南轩张氏曰君子不以天下俭其亲于此而过无害也○丹阳都氏曰杵臼棺椁所以使民养生送死无憾所以依于人者过厚也然养生不足以当大事故取小过之义而已送死足以当大事故取大过之义焉○合沙郑氏曰大壮外震震动也风雨飘摇之象大过内巽巽入也殡入土之象】
　　上古结绳而治后世圣人易之以书契百官以治万民以察葢取诸夬
　　夲义明决之意【朱子曰上古结防而治后世圣人易之以书契天下事有古木之为而后人为之固不可无者此类是也又曰结防今溪洞诸蛮犹有此俗又有刻版者凡年月日时以至人马粮草之数皆刻版为记都不相乱○问六十四卦重于伏羲果否曰此不可考或曰耒耜市井已取重卦之象则疑伏羲已重卦或者又谓此十三卦皆云葢取则亦疑辞未必因见此卦而制此物也今无所考但既有八卦则六十四卦已在其中此则不可不知耳○进斋徐氏曰上古民淳事简事之小大唯结防以识之亦足以为治至后世风俗媮薄欺诈日生而书契不容不作矣书文字也契合约也言有不能记者书识之事有不能信者契验之取明决之义葢夬乃君子决小人之卦而造书契者亦所以决去小人之伪而防其欺也○开封耿氏曰已前不云上古已下三事或言古与上不同者葢未造此器之前更无余物之用非是后世以替前物故不言上古也此以下三事皆是未造此物之前已更别有所用今将后用而代前用故夲之云上古及古者】
　　右第二章
　　夲义此章言圣人制器尚象之事【息斋余氏曰卜筮之说详于上系制器之说详于下系○潜室陈氏曰十三卦取象说上古虽未有易之书元自有易之理故所作事暗合易书即邵子所谓画前之易是也○开封耿氏曰十三卦之辞或言利或不言利何也网罟非不为利也然必耒耜杵臼而后能裕万民之食是则网罟之利不足言而耒耜杵臼之利大矣所以言利也门柝非不为利也然门柝则能保其内使客不能入而已弧矢则又能威其外使客不能至是则门柝之利不足言而弧矢之利大矣所以言利也独于舟楫马牛言利天下者舟楫马牛之利无所不通可以周天下故也○苟轩程氏曰网罟耒耜所以足民食交易舟车所以通民财杵臼弧矢所以利民用衣裳以华其身宫室以定其居门柝以卫其生棺椁以送其死凡所以为民生利用安身养生送死之道已无遗憾矣然百官以治万民以察卒归之夬之书契何也葢器利用便则巧伪生忧患作圣人忧之故终之以书契之取象书契可以代忘言之兑干天可以防书契之伪其视网罟等象虽非一时之利实万世之大利也故结防初易为网罟终易为书契圣人以定大业断大疑悉于书契乎观百官治万民察诚非书契不可也十三卦终以夬卦之取象圣人之意深矣○云峰胡氏曰舟楫取涣以卦象取也服乘取随臼杵取过以卦徳取也豫备睽乖壮固夬决大过过于厚皆以卦义取也诸家徃徃皆以互体推之未免穿凿殊不知夫子之意亦不过谓圣人之制此器也此卦之中自有此理而已葢之一字疑取诸此而非必取之此也自天祐之吉无不利上传为君子之用易者言之下传又为圣人之通变者言之何也天者理而已圣人之制器不能先天而强为不能后天而不为非一时之所可为也非一人之所能为也皆天理之自然者也所以亦曰自天祐之○诚斋杨氏曰呜呼鸿荒之世民之初生非若今日之备器用便起居其服食也自斯人之饥而未知佃渔也圣人于是乎作网罟自斯人之肉食而未知粒食也圣人于是乎作耒耜自斯人之食货或有余或不足之偏匮也圣人于是乎作市易自斯人之寒而衣皮未知织纴之制也圣人于是乎作衣裳自斯人之出入厄于川隔而道断也圣人于是乎作舟楫自斯人之疲于负担而趼于逺涂也圣人于是乎作轮辔自斯人之虞于寇攘而懈于守御也圣人于是乎作门柝自斯人之知有耕耨而未知有春揄也圣人于是乎作杵臼自斯人之无爪牙以自济而忧于搏噬也圣人于是乎作弧矢自斯人之穴处而病于湿垫也圣人于是乎作宫室自斯人之死而蹙于蔂梩之掩也圣人于是乎作棺椁自斯人之穷于结绳而相欺无借也圣人于是乎作书契然非圣人之私知也取于十三卦之象然后成亦非一圣人之能为也歴五圣人而后备葢斯人生生之道若此其难而圣人所以生生斯人者若此其劳也故曰如古之无圣人人之类灭乆矣○西山真氏曰此章所列卦象之意皆物理之自然者也有自然之象则有自然之理人之所共睹也然常人见其象而昧其理唯圣人见是象则知是理知是理则制是器人皆谓备物致用立成器以利天下出于圣人之心思不知圣人亦因其所固有而已学者诚能虚心以体天下之物则精义妙道莫不昭昭然接于吾之心日然后真知道器之相合而显微之无间也】
　　是故易者象也象也者像也
　　夲义易卦之形理之似也【朱子曰易者象也象也者像也只是彷佛说不可求得太深○易者象也是总说起言易不过只言隂阳之象下云像也材也天下之动也则皆是说那上面象字○问易者象也象也者像也四句莫只是解个象字否曰是解易字像又是解象字材又是解彖字末句意亦然○蔡氏攸曰昔者圣人之作易也始画八卦而象在其中象与卦竝生以寓天下之赜故曰易者象也葢俯仰以观逺近以取神明之徳可通鬼神之情状可得而况于人乎况于万物乎及因而重之发挥于刚柔而生爻则拟诸其形容者其变不一而象亦为之滋矣故邑屋宫庭舟车器械服带簮履下至鸟兽虫鱼金石草木之类皆在所拟至纤至悉无所不有所谓其道甚大百物不废者此也其在上古尚此以制器其在中古观此以系辞而后世之言易者乃曰得意在忘象得象在忘言一切指为鱼兔筌蹄殆非圣人作易前民用以教天下之意也】
　　彖者材也
　　夲义彖言一卦之材【汉上朱氏曰卦有刚柔材也有是时有是象必有是才以济之才与时防斯足以成务矣】
　　爻也者效天下之动者也
　　夲义效放也【汉上朱氏曰天下之动其微难知有同处一时同处一事所当之位有不同焉则进退趋舍殊涂矣故曰爻也者效天下之动也】
　　是故吉凶生而悔吝着也
　　夲义悔吝本微因此而着【南轩张氏曰易者象也象也者像此者也谓之彖则言其象之材而已谓之爻则放其象之变而已至于吉凶则悔吝之着也故悔者有改过之意而吉则悔之着也吝者有文过之意而凶则吝之着也○云峰胡氏曰至著者象至微者理易之象理之似也彖者材也材者象之质爻效天下之动动者象之变悔吝在心未着吉凶在事已着吉者悔之着凶者吝之着也】
　　右第三章【双湖胡氏曰此章说卦象及彖辞爻辞论人事之悔吝至吉凶而始着葢卦爻辞无非所以明得失之报欲人观象玩辞之际知有悔心而不吝于改过庶几有吉而无凶耳】
　　阳卦多隂隂卦多阳
　　夲义震坎艮为阳卦皆一阳二隂巽离兑为隂卦皆一隂二阳【潜室陈氏曰二耦一奇即奇为主是为阳卦二奇一耦即耦为主是为隂卦故曰阳卦多隂隂卦多阳】
　　其故何也阳卦奇隂卦耦
　　本义凡阳卦皆五画凡隂卦皆四画【二山林氏曰阳卦宜多阳而多隂隂卦宜多隂而多阳何也葢阳卦之数必五奇数也奇则隂画自多隂卦之数必四耦数也耦则阳画自多其多隂多阳皆自然而然非人力所能参也○双湖胡氏曰尝推八卦奇耦之画每卦虽各得其三而合之则为六乾坤合为六震巽合亦六坎离合亦六艮兑合亦六适符老隂挂扐之用数总之则四六二十四画而成老隂过揲之数若无与于老阳之数矣然以阳卦五画隂卦四画观之奇耦之合又皆老阳挂扐之用数故乾坤合为九震巽合亦九坎离合亦九艮兑合亦九悉数之实成三十六而为老阳过揲之数焉此乾坤用九用六其数黙见于卦画之可推者如此虽出于偶然其实亦莫非自然之妙也岂可以人力参哉】
　　其德行何也阳一君而二民君子之道也隂二君而一民小人之道也【行下孟反】
　　夲义君谓阳民谓隂【朱子曰二君一民试敎一个民而有两个君防是甚模様○柴氏中行曰一君二民道大而公君子之道也二君一民道小而私小人之道也卦体乎君子小人之道而象彖爻所以发明此道者也然在诸卦为阳卦者未必皆君子之道为隂卦者未必皆小人之道葢此特借隂阳二卦之体以明君子小人之道不同耳非可一例成卦也爻彖象乃是发明此道非发明此卦也○云峰胡氏曰论其故则阳卦五画隂卦四画阳与隂一定之分固如此论其德行则阳为君隂为民阳为君子隂为小人易之扶阳抑隂又如此】
　　右第四章【双湖胡氏曰此章专以八卦隂阳画数分君子小人之道】
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑【憧音冲】
　　夲义此引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣【朱子曰所谓天下何思何虑正谓虽万变之纷纭而所以应之各有定理不假思虑而知也问天下同归而殊涂一致而百虑何故不云殊涂而同归百虑而一致曰也只一般但他是从上说下自合如此说感应之理本不消思虑空费思量空费计较空费安排只顺其自然而已○临川吴氏曰思者心之用也虑者谋度其事也心体虚云如止水明镜未与物接寂然不动何思之有既与物接应之各有定理何虑之有理之在心者同因事之不同而所行之涂各殊理之在心者一因事之不一而所发之虑有百涂虽殊虑虽百而应事之理则同而一也故定心应事动而无动则亦何思何虑之有此人心定应寂然之感也若九四之憧憧则岂如是乎○柴氏中行曰言天地万物皆本于天理之自然人当弃私欲而循天理也所谓理夫子之一贯子思之诚曾子之守约是也同归而殊涂天下无二理也一致而百虑天下无二心也致谓极致明其所同归极其所一致则天下虽涂殊虑百无不应者何以思虑为哉○进斋徐氏曰涂虽殊而归同则徃来自不容无而加之憧憧则私矣虑虽百而致一则思亦人心所当有而局于朋从则狭矣人于此但当以贞守之不必自为纷纷也】
　　日徃则月来月徃则日来日月相推而明生焉寒徃则暑来暑徃则寒来寒暑相推而岁成焉徃者屈也来者信也屈信相感而利生焉【信音申】
　　夲义言徃来屈信皆感应自然之常理加憧憧焉则入于私矣所以必思而后有从也【朱子曰日徃则月来一段乃承上文憧憧徃来而言徃来皆人所不能无者但憧憧则不可○诚斋杨氏曰观诸日今夕之徃所以为来朝之来观诸月今夕之来所以为来朝之徃葢前之屈乃后之信也观诸寒暑折胶之寒不生于寒而生于烈日流金之暑流金之暑不生于暑而生于坚氷折胶之寒葢今之信乃昔之屈也○临川吴氏曰因日之徃而有月之来因月之徃而有日之来二曜相推以相继则明生而不匮因寒之徃而有暑之来因暑之徃而有寒之来二气相推以相代则岁成而不缺徃者之屈感来者之信来者之信又感徃者之屈而有明生岁成之利此天道徃来自然之感也若九四之徃来则岂如是乎○张子曰屈信相感而利生焉感以诚也情伪相感而利害生杂以伪也】
　　尺蠖之屈以求信也龙蛇之蛰以存身也精义入神以致用也利用安身以崇德也【蠖纪缚反】
　　夲义因言屈信徃来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇德之资内外交相养互相发也【朱子曰尺蠖之屈以求信也龙蛇之蛰以存身也屈信消长阖辟徃来其机不曽停息大处有大阖辟小处有小阖辟大处有大消息小处有小消息此理万古不易如目有瞬时亦岂能常瞬定又须开不能常开定又须瞬瞬了又开开了又瞬至纎至微无时不然○问此章言万变虽不同然皆一理之中所自有知不用安排曰此只说得一头尺蠖若不屈则不信得身龙蛇若不蛰则不伏得气如何存得身精义入神疑与行处不相关然而见得道理通彻乃所以致用利用安身亦疑与崇德不相关然而动作得其理则德自崇天下万事万变无不有感通徃来之理又曰尺蠖屈便要求信龙蛇蛰便要存身精研义理无丝毫之差入那神妙处这便是要出来致用外面用得利而身安乃所以入来自崇已徳致用之用即利用之用所以横渠云精义入神事豫吾内求利吾外利用安身素利吾外致养吾内事豫吾内言曽到这里面来又曰尺蠖屈得一寸便能信得一寸来许他之屈乃所以为信龙蛇于冬若不蛰则冻杀了其蛰也乃所以存身也精义入神乃所以致用也利用安身乃所以崇徳也欲罢不能如人行歩左脚起了不由得右脚不起所谓过此以徃未之或知也若到那穷神知化则须是德之盛也方能○精义二字所谓义者宜而已物之有宜有不宜事之有可有不可吾心处之知其各有定分而不可易所谓义也精义者精诸此而已所谓精云者犹曰察之云耳精之至而入于神则于事物之所宜毫厘委曲之间无所不悉有不容言之妙矣此所以致用而用无不利也又曰义至于精则应事接物间无一非义不问小事大事千变万化改头换面出来自家应付他如利刀快劒相似迎刃而解件件判作两边去○且如精义入神如何不思那致用底却不必思致用底是事功是效验○利用安身今人循理则自然安利不循理则自然不安利○息斋余氏曰既曰屈信相感而利生矣恐人知信之利而不知屈之所以利也故以尺蠖龙蛇明之其为人切矣○临川吴氏曰夫子既以屈信二字释徃来之相感复以物理之屈信圣学之屈信言之而广其意尺蠖不屈则其行不能信既信而再行则又屈也龙蛇不蛰则其来岁之身不能奋既奋于来岁则又蛰也此物理之屈信相感也义理精明则应物有定而神不外驰入者无出内之屈也而乃所以致极其外之用屈之感信也日用宜利则每事曲当而身之所处随寓而安外之信也而乃所以增崇其内之德信之感屈也此圣学之屈信相感也因言圣学之交相养互相发工力至此则蔑以加矣】
　　过此以徃未之或知也穷神知化德之盛也
　　夲义下学之事尽力于精义利用而交养互发之机自不能己自是以上则亦无所用其力矣至于穷神知化乃德盛仁熟而自致耳然不知者徃而屈也自致者来而信也是亦感应自然之理而已张子曰气有隂阳推行有渐为化合一不测为神此上四节皆以释咸九四爻义【朱子曰穷神知化徳之盛这徳字只是上面崇德之德徳盛后便能穷神知化便如聪明睿知皆由此出自诚而明相似又曰精义入神以致用也利用安身以崇德也过此以徃未之或知也穷神知化徳之盛也只是这一个非于崇德之外别有个徳之盛也做来做去做到彻处便是○木之或知是到这里不可奈何穷神知化虽不从这里出来然也有这个意思○神化二字虽程子说得亦不甚分明唯是横渠推出来推行有渐为化合一不测为神又曰一故神两在故不测两故化○穷神知化化是逐些子挨将去底一日复一日一月复一月节节挨将去便成一年神是一个物事或在彼或在此当其在隂时全体在隂在阳时全体在阳都只是这一物两处都在不可测故谓神横渠言一故神两故化又注云两在故不测这说得甚分晓○此章解咸九四据爻义看上文说贞吉悔亡贞字甚重程子谓圣人感天下如两旸寒暑无不通无不应者贞而已所以感人者果贞矣则吉而悔亡葢天下本无二理果同归矣何患乎殊涂果一致矣何患乎百虑所以重言何思何虑也如日月寒暑之徃来皆是自然感应如此日不徃则月不来月不徃则日不来寒暑亦然徃来只是一般徃来但憧憧之徃来者患得患失既要感这个又要感那个便自憧憧忙乱用其私心而已屈信相感而利生焉者有昼必有夜设使长长为昼而不夜则何以息夜而不昼焉得有此光明春气同是和好只有春夏而无秋冬万物何以成一向秋冬而无春夏人何以生屈信徃来之理所以必待迭相为用而使利所由生春秋冬夏只是一个感应所应复为感所感复为应也春夏是一个大感秋冬则必应之而秋冬又为春夏之感以细言之则春为夏之感夏则应春而又为秋之感秋为冬之感冬则应秋而又为春之感所以不穷也尺蠖不屈则不可以信龙蛇不蛰则不可以藏身今山林冬暖而蛇出者徃徃多死此则屈信徃来感应必然之理夫子因徃来两字说得许多大又推以言学所以内外交相养亦只是此理而已横渠曰事豫吾内求利吾外素利吾外致养吾内此下学所当致力处过此以上则不容讣较所谓穷神知化乃养盛自致非思勉所及此则圣人事矣○天下何思何虑一段此是言自然而然如精义入神自然致用利用安身自然崇徳○天下何思何虑一句便是先打破那个思字却说同归殊涂一致百虑又再说天下何思何虑谓何用如此憧憧徃来而如此朋从之思也日月寒暑之徃来尺蠖龙蛇之屈信皆是自然底道理不徃则不来不屈则亦不能信也今之为学亦只是如此精义入神用力于内乃所以致用乎外利用安身求利于外乃所以崇徳乎内只是如此做将去虽至于穷神知化地位亦只是德盛仁熟之所致何思何虑之有○云峰胡氏曰天下何思何虑一语所以破思虑之感息憧憧之思也天下间凡一徃一来皆感应自然之常理非唯日月寒暑如此以吾之学言之精义以致用利用以崇德亦有自然屈信之理至于穷神知化而德之盛皆自然而已矣皆非思虑所及故曰天下何思何虑】
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　夲义释困六三爻义【或问非所困而困焉名必辱大意谓石不能动底物自是不须去动他若只管去用力徒自困耳朱子曰此爻大意谓不可做底便不可入头去做又曰且以人事言之有着力不得处若只管着力去做少间去做不成他人便道自家无能便是辱了名○南轩张氏曰有应于上将以求名今用于石此非所困而困焉名必辱也有依于下得以安身今据于蒺藜非所据而据焉身必危也在用之时名辱身危有死之理此身不行道虽妻且不可见宜乎凶也○诚斋杨氏曰君子有不幸之困无以致之在陈畏匡是已故名不辱而身不危小人无幸免之困为不善以致之以其非所据而据是以非所困而困尚可得而保其名保其身保其家保其妻子乎】
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也【射食亦反隼恤允反括古活反】
　　夲义括结碍也此释解上六爻义【朱子曰张敬夫说易谓只依孔子系辞说便了如说公用射隼至成器而动者也只如此说便了固是如此圣人之意只恁地说不得缘在当时只理防得象数故圣人明之以理又曰公用射隼孔子是发出言外之意○汉上朱氏曰藏可用之器待可为之时动无结碍出则有获唯乘屈信之理而其用利者能之】
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　夲义此释噬嗑初九爻义【厚斋冯氏曰不以不仁为耻故见利而后劝于为仁不以不义为畏故畏威而后惩于不义○汉上朱氏曰小人不耻不仁故不畏不义陷于死亡辱及其先耻孰大焉虽愚也而就利避害与人同故见利而后劝威之而后惩小惩大诫犹为小人之福况真知义乎】
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶【何河可反去羌吕反】夲义此释噬嗑上九爻义【汉上朱氏曰精于义者岂一日积哉彼积不善而灭其身者不知小善者大善之积也○融堂钱氏曰积字宜玩凡善恶未有不由积而成也○诚斋杨氏曰夫子释噬嗑初上之辞谓惩恶在初改过在小○建安丘氏曰恶小而不能惩则罪大而不可解犹灭趾不防而至于灭耳也乌得而不凶】
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑夲义此释否九五爻义【或问危者以其位为可安而不知戒惧故危亡者以其存为可常保是以亡乱者有其治是自有其治如有其善之有是以乱朱子曰某旧也如此说看来保字说得较牵强只是常有危亡与乱之意则可以安其位保其存有其治○临川吴氏曰自处于危者乃自安其位之道也凛乎若将亡将乱者乃所以常保其存常有其治也九五否将休矣而不忘戒惧如此葢于安存治之时而能不忘危亡乱之祸是以身之位得以安而国家可保其久存长治也○张子曰明君子之见几】
　　子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也【知音智鲜仙善反折之设反餗音速渥于角反胜音升】
　　夲义此释鼎九四爻义【汉上朱氏曰位欲当徳谋欲量知任欲称力三者各得其实则利用而安身小人志在于得而已以人之团徼幸万一鲜不及祸自古一败涂地杀身不足以塞其责者夲于不知义而已○融堂钱氏曰古之人君必量力度徳而后授之官古之人臣亦必度力度德而后居其任虽百工胥史且犹不苟况三公乎为君不明于所择为臣不审于自择以至亡身危主误国乱天下皆由不胜任之故可不戒哉○诚斋杨氏曰圣人亦岂责天下之人皆德厚而不薄皆知大而不小皆力多而不少哉亦责其贪位而不量已过分而不胜任以至覆人之餗败己之身尔】
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望【先见之见贤遍反程子曰先见则吉可知不见则致凶见几而作不俟终日智之圆也介如石理素定也理索定故见几而作何俟终日哉】
　　夲义此释豫六二爻义汉书吉之之间有凶字【朱子曰知几其神乎便是这事难如邦有道危言危行邦无道危行言逊今有一様人其爽顗者又言过于直其畏谨者又缩做一团更不敢做事说话此便是晓不得那几若知几则自中节无此疚矣君子上交不谄下交不渎葢上交贵于恭逊恭则便近于谄下交贵于和易和则便近于渎葢恭与谄相近和与渎相近只争些子便至于流也又曰上交近于谄下交近于渎如此当知几才过些子便不是知几周子所谓几善恶者此也又曰君子上交不谄下交不渎他这下而说几最要看个几字只争些子凡事未至而空说道理易见事已至而显然道理也易见唯事之方萌而动之防处此最难见问几者动之微何以独于上下交言之曰上交要恭逊才恭逊便不知不觉有个谄底意思在里头下交不渎亦是如此所谓几者只才觉得近谄近渎便匆令如此便是知几几者动之微吉之先见者也汉书引此句吉下有凶字当有凶字又曰凡人上交必有些小取奉底心下交必有些小简傲底心所争又只是些子能如此而察之非知几者莫能又曰几者动之微是欲动未动之间便有善恶便须就这处理防若到发出处更怎生奈何得所以圣贤说谨独便都是要就几微处理防○知微知彰知柔知刚是四件事○问知微知彰知柔知刚伊川作见微则知彰矣见柔则知刚矣其说如何曰也好看来只作四体事亦自好既知微又知彰既知柔又知刚言其无所不知所以为万民之望也○张子曰几者象见而未形者也形则涉乎明不待神而后知也吉之先见云者顺性命则所先皆吉也○汉上朱氏曰神难言也精义入神其唯知几乎知几其神矣几者动之微吉之先见者也譬如阳生而井温雨降而云出众人不识而君子见之○诚斋杨氏曰夫石者至静而无欲至重而不动者也今也君子介然如石天下之可欲者何物能动之乎其见几宁用终日而后识之乎○双湖胡氏曰豫六二爻唯曰介于石不终日贞吉而夫子发明几学以教人葢介有几义倪寛谓至纤至细处者深为得之上交谓五下交谓初唯当豫时不谄不渎不沉溺于豫此其所以为知几也○临川吴氏曰穆生得免申白之祸者能见几而作也刘栁竟陷伾文之党者不能见几而作也】
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉【复行之复扶又反】
　　夲义殆危也庶几近意言近道也此释复初九爻义【朱子曰其殆庶几乎殆是几字之义又曰是近义又曰殆是危殆者是争些子底意思或以几为因上文几字而言但左传与孟子庶几两字都只做近字说○颜子有不善未尝不知知之未尝复行今人只知知之未尝复行为难殊不知有不善未尝不知是难处今人亦有说道知得这个道理及事到面前又却只随私欲做将去前所知者都自忘了只为是不曾知有不善未尝不知知之未尝复行直是顔子天资好如至清之水纤芥必见○李氏椿年曰圣人无不善贤人则容有不善但未尝不知知之未尝复行也○临川吴氏曰程子云顔子无形显之过夫子谓其庶几未能不勉而中所欲不逾矩是有过也然其明而刚故一有不善未尝不知既知未尝不遽改乃不逺复也过既未形而改何悔之有复者阳反来复也阳君子之道故复为反善之义初阳来复处卦之初复之最先不逺而复者也失而后有复唯失之不逺而复则不至于悔也】
　　天地絪緼万物化醇男女构精万物化生易曰三人行则损一人一人行则得其友言致一也【絪音因缊纾云反】夲义絪缊交密之状醇谓厚而凝也言气化者也化生形化者也此释损六三爻义【朱子曰天地絪缊言气化也男女构精言形化也致一专一也唯专一所以能絪緼若不专一则各自相离矣化醇是已化后化生指气化而言草木是也○天地男女都是两个方得专一若三个便乱了三人行灭了一个则是两个便专一一人行得其友成两个便专一程子说初与二三与上四与五皆两相与自说得好○临川吴氏曰絪緼者气之交也构精者形之交也天地之二气交故物之以气化者其气醲厚而能醇男女之二气交故物之以形化者其精凝聚而能生此气形之相交以二与三人损一一人得友之相合以二者其理同皆言其以一合一故能致一而不二也○汉上朱氏曰天地万物其本一也天地升降其气絪緼万物化矣醇而未离言其一而未始离也天地既生万物万物各有隂阳精气相交化生无穷男女曰化生者言有两则有一也○建安丘氏曰损自防来以未成卦言之下干为天上坤为地以干上三爻交坤下三爻而为损有天地絪緼之象以既成卦言之上坤变艮艮为少男下干变兑兑为少女有男女构精之象○张子曰虚则受盈则亏隂阳之义也故隂得阳则为益以其虚也阳得隂则为损以其盈也艮三索而得男乾道之所以成也兑三索而得女坤道之所以成也故三之于上则有天地絪緼男女构精之义】
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶【易其之易以防反】夲义此释益上九爻义【朱子曰心平气和则能言易其心而后语谓平易其心而后语也○上下系说许多爻直如此分明他人如说得分明便浅近圣人说来却不浅近有含蓄所以分在上下系也无甚意义是圣人偶去这处说又去那处说尔○融堂钱氏曰安其身易其心定其交非立心有恒者不能然立心有恒种种周密缺一便不谓全○平庵项氏曰危以动则民不与者党与之与也无交而求则民不与者取与之与也○柴氏中行曰身顺道则安悖道则危心无险陂则易有险陂则惧以义相与为交定以利相与为无交动而与语而应求而与者物我一心而无间之者也小人反是独言莫之与则伤之者至矣以益之上九专利自益故也】
　　右第五章【双湖胡氏曰夫子于系辞上传既举七卦爻辞以发明易道今于此章复举十卦十一爻之辞以论之看来亦只是随一时意之所欲言者则举之逐爻各自有意义皆是为学者取法未必先立主意却以卦实之也○云峰胡氏曰上系七爻下系十一爻皆象传之文言也学易者可触类而通其余矣】
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德【撰仕勉反程子曰或曰乾坤易之门其义难知余卦则易知也曰乾坤天地也万物乌有出天地之外者乎知道者统之有宗则然也而在卦观之乾坤之道简易故其辞平直余卦随时应变取舍无当至为难知也知乾坤之道者以为易则可也】
　　夲义诸卦刚柔之体皆以乾坤合德而成故曰乾坤易之门撰犹事也【朱子曰乾坤易之门不是乾坤外别有易只易便是乾坤乾坤便是易似那两扇门相似一扇开便一扇闭只是一个隂阳做底如阖户谓之坤辟户谓之干○问门者是六十四卦皆由是出如两仪生四象只管生出故曰门邪为复是取阖辟之义邪曰只是取阖辟之义六十四卦只是这一个隂阳阖辟而成但看他下文云干阳物也坤隂物也隂阳合德而刚柔有体便见得只是这两个○干阳物坤隂物隂阳形而下者乾坤形而上者天地之撰即是说他做处○进斋徐氏曰阳画为干隂画为坤门犹阖户辟户之义一阖一辟为易之门其变无穷皆二物也隂阳合徳谓二物交错而相得有合刚柔有体谓成卦爻之体也天地之撰隂阳造化之迹也有形可拟故曰体体天地之撰言圣人作易皆以体法造化之事而效其至著者也神明之徳隂阳健顺之性也有理可推故曰通通神明之徳言易画既作又以通知造化之理而极于至微者也又曰自形而上者言之故先隂而后阳自形而下者言之故先刚而后柔○凌氏曰乾坤物于隂阳而由隂阳以阖辟故曰干阳物也坤隂物也○节斋蔡氏曰乾坤合而后成众卦爻之体如刚来而下柔刚上而柔下此类皆由乾坤相合而成所谓隂阳合德而刚柔有体也○云峰胡氏曰其初也隂阳分而为两仪隂阳之合则为四象八卦而刚柔于是乎有体着而天地之撰微而神明之德皆自干开其始而坤成其终故曰乾坤易之门】
　　其称名也杂而不越于稽其类其衰世之意邪
　　夲义万物虽多无不出于隂阳之变故卦爻之义虽杂出而不差缪然非上古淳质之时思虑所及也故以为衰世之意葢指文王与纣之时也【或问其称名也杂而不越是指系辞而言是指卦名而言朱子曰他后面两三番说名后又举九卦说看来只是谓卦名○问于稽其类曰但不过是说稽攷其事类○其衰世之意邪伏羲画卦时这般事都已有了只是未曾经歴到文王时世变不好古来未曾有底事都有了他一一经歴这崎岖万变过来所以说出那卦辞如箕子之明夷如入于左腹获明夷之心于出门庭此若不是经歴如何说○云峰胡氏曰伏羲三画卦名自干一至坤八有自然之序因而重之亦然至文王称卦之名则杂而非复伏羲之序矣然其称名虽杂而于伏义之易未尝差违稽类考占世之衰也葢有不得不然者矣○柴氏中行曰乾坤足以尽天下之道万物由之足矣何用不一之名世衰道微人之情伪滋炽圣人不得不明其道以示天下○进斋徐氏曰上古之世俗朴民淳迷于吉凶之涂而莫知所趋故伏羲画卦以教之占而吉凶以明斯民由之而无疑也虽干阳坤隂刚柔交错显而体天地之撰微而通神明之德然刚胜则吉柔胜则凶亦未尝费辞也中古以来人心变诈迷谬愈甚文王周公于是系卦爻之辞称名辨物稽类考占以开示隂阳之义易之道虽无余蕴而圣人忧患后世之意葢亦有不得已然者故下文又申言之】
　　夫易彰徃而察来而微显阐幽开而当名辨物正言断辞则备矣【夫音扶当去声断丁乱反】
　　夲义而微显恐当作微显而开而之而亦疑有误【朱子曰彰徃察来徃者如隂阳消长来者事之未来吉凶问彰徃察来如神以知来知以藏徃相似徃是已定防如天地隂阳之变皆已见在只卦上了来谓方来之变亦皆在这上曰是○微显阐幽幽者不可见便就这显处说出来显者便就上面寻其不可见底教人知得如此显道神德行相似徳行显然可见者道不可见者微显阐幽是将道来事上看言那个虽是粗底然皆出于道义之蕴微显所以阐幽阐幽所以微显只是一个物事○系辞自此以后皆难晓○进斋徐氏曰徃谓隂阳消长刚柔变化卦爻所藏者易皆着而明之故曰彰徃来谓吉凶未定事之方来者占筮中所告可以前知故曰察来显者微之使求其原故曰微显幽者阐之使见其端故曰阐幽当名谓父子君臣之分贵贱上下之等各当其位也辨物谓干马坤牛离火坎水硕果苋陆之类悉辨其似也正言谓元亨利贞直方大之辞正其言以晓人也断辞谓利涉大川不利涉大川可小事不可大事之语有以决其疑也○云峰胡氏曰辨物正言断辞后天之易也视先天则为备矣○临川吴氏曰彰徃即藏徃也谓明于天之道而彰明已徃之理察来即知来也谓察于民之故而察知未来之事微显即神德行也谓以人事之显而本之于天道所以微其显阐者辟而显之也阐幽即显道也谓以天道之幽而用之于人事所以阐其幽上篇之藏徃知来显道神徳行兼蓍而言此则专以卦而言也】
　　其称名也小其取类也大其防逺其辞文其言曲而中其事肆而隐因贰以济民行以明失得之报【中丁仲反行下孟反】夲义肆陈也贰疑也【进斋徐氏曰负乘徃来事名之小者也茅棘豕雉物名之小者也所称虽小而其所取之类皆本于隂阳非称名也小取类也大乎防谓所示之理文谓经纬错综也极天下之赜凡天地隂阳道德性命之奥象皆示之而其所系之辞经纬错综皆有自然之文非其防逺其辞文乎曲委曲也凡委曲其文者未必皆中乎理易则言虽曲而无不中也肆陈也凡敷陈其事者无有隐而不彰易则事虽肆而其理未尝不隐也贰疑也报犹应也失得之报吉凶之应也因民之疑贰以决其疑以济其所行有以明着其吉凶之应也○云峰胡氏曰称名虽小而取类于隂阳也甚大不可以浅近卑吾易也其防虽逺而其文经纬可见不可以髙逺荒吾易也其言虽委曲而又皆中于理易岂髙逺之书哉其事虽横陈而实本于至隐易岂浅近之书哉上古之时唯有易画以明失得之报而民无疑至于衰世不得不因民之疑而明之以辞矣○双湖胡氏曰此一节上六句皆是抑扬说易书所载名虽小而类则大防虽逺而辞则文言虽曲而理则中事虽肆而理则隐正与书直而温寛而栗等语同意凡此者无非因民心之疑贰而欲济其所行以易而明示其失得之报故也○临川吴氏曰自夫易以下至此皆论文王彖辞虽取类之大辞之文事之肆而隐爻辞亦然而此则专为彖辞言也】
　　右第六章
　　夲义此章多阙文疑字不可尽通后皆放此【双湖胡氏曰此章专论乾坤为易之门六十四卦之所从出乃易之关键也其究则无非所以断民疑明吉凶之报耳】
　　易之兴也其于中古乎作易者其有忧患乎
　　【程子曰如言仁者不忧又却言作易者其有忧患须要知用处各别也天下只有一个忧字一个患字阮有此二字圣人安得无之】
　　夲义夏商之末易道中微文王拘于羑里而系彖辞易道复兴【临川吴氏曰中古谓文王时羲皇之易有画而已三画之卦虽有名而六画之卦未有名文王始名六画而系之以辞易道几微而至此复兴也卦名及辞皆前所未有故不云述而云作作易在羑里时故云其有忧患乎葢于其名卦而知其有忧患也下文举九卦之名以见其忧患之意】
　　是故履德之基也谦德之柄也复德之本也恒德之固也损德之修也益德之裕也困德之辨也井德之地也巽德之制也
　　夲义履礼也上天下泽定分不易必谨乎此然后其德有以为基而立也谦者自卑而尊人又为礼者之所当执持而不可失者也九卦皆反身修德以处忧患之事也而有序焉基所以立柄所以持复者心不外而善端存恒者守不变而常且乆惩忿窒欲以修身迁善改过以长善困以自验其力井以不变其所然后能巽顺于理以制事变也【朱子曰履徳之基只是要以践履为本谦德之柄只是要谦退若处患难而骄亢自髙取祸必矣复徳之本如孟子所谓自反困德之辨困而通则可辨其是困而不通则可辨其非损是惩忿窒欲益是修德益令广大巽德之制巽以行权巽只是低心下意要制事须是将心入那事里面去顺他道理方能制事方能行权若心粗只从事皮肤上绰过如此行权便错了巽伏也入也○问井德之地曰井有本故泽及于物而井未尝动故曰居其所而迁如人有德而后能施以及人然其德性未尝动也○问巽何以为德之制曰巽为资斧巽多作断制之象葢巽字之义非顺所能尽乃顺而能入之义谓巽一隂入在二阳之下是入细直彻到底不只是到皮子上如此方能断得杀落而见得尽何不可以行权○进斋徐氏曰履践也基犹基址礼卑如地人之践履一循乎礼是从实地上立脚步步皆实则德有基基自下积累而上故曰德之基复为反善之义人非圣人不能不流于恶能于念虑之萌人所不知已所独知之处审其几而复于善焉是德有其本也人处困穷出处语黙之间取予辞受之际最可观德当义则为君子违理则为小人明辨于斯所以自验其所守也○云峰胡氏曰夫子偶于上经取三卦下经取六卦言文王以忧患之心作易而文王处忧患之道自无非易也履之象上天下泽定分不易履之爻以一隂安处于三阳之下此履之所以为礼也谦之象地中有山不见其髙谦之爻以一阳而退处于三隂之下此谦之所以制礼也复则一阳生于五隂之下天地之心可见夲义所谓心不外而善存者指仁而言也如墉之基所以立也如器之柄所以执也文王之礼也如木之本所以生也文王之仁也恒德之固文王之心无时而非礼无时而非仁也损以惩忿窒欲益以迁善改过困以知命而取舍有辨非以定性而动静不改其终也巽顺于理以制事变文王葢无适而非义也○双湖胡氏曰此初陈九卦之德虽未说到圣人用易处然以文王之圣之徳纯亦不已其于九卦之德固自统防于其心也乆矣】
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐【易以防反长丁丈反称尺证反】
　　【程子曰益长裕而不设谓固有此理而就上充长之设是撰造也撰造则为伪也】
　　夲义此如书之九德礼非强世然事皆至极谦以自卑而尊且光复阳微而不乱于羣隂恒处杂而常德不厌损欲先难习熟则易益但充长而不造作困身困而道亨井不动而及物巽称物之宜而潜隐不露【朱子曰履之为卦君臣上下各履其位而得其和者也和则疑于平易而非极至之义然各得其所而不乱焉是乃所以和而至其下八卦之说其例皆然○履和而至以下毎句皆是反说如谦本以自卑却尊而且光若秦人尊君卑臣则虽尊而不光唯谦则尊而又光○复小而辨于物者葢复卦是一阳方生于羣隂之下如幽暗中一防白是小而辨也又曰复虽一阳方生然而与众隂却不相乱如人之善端方萌虽小然而众恶却遏他不得○损先难而后易如子产为政郑人歌之曰孰杀子产吾其与之及三年人复歌而颂之葢事之初在我亦有所勉强在人亦有所难堪乆之当事理顺人心这里方易便如利者义之和一般义是一个断制物事却似不和乆之事得其宜乃所以为和如万物到秋许多严凝肃杀之气似可畏然万物到这里若不得此气收敛凝结许多生意又无所成就其难者乃所以为易也益长裕而不设长裕只是一事但充长自家物事教寛裕而已困穷而通此因困卦说泽无水困君子以致命遂志葢此是致命遂志之时所以困之彖曰险以说困而不失其所亨其唯君子乎葢处困而能说也○井居其所而迁又云井德之地也葢井有定体不动然水却流行出去不穷犹人心有持守不动而应变不穷也德之地也地是指那不动底○巽称而隐巽是个卑巽底物事如兑见而巽伏也自是个隐伏底物事葢巽一隂在下二阳在上隂初生时已自称量得个道理了不待显而后见如事到面前自家便有一个道理处置他不待发露出来又曰称而隐是巽顺恰好底道理有隐而不能称量者有能称量而不能隐伏不露形迹者皆非巽之道也巽德之制也巽以行权都是此意○问隐字何训曰隐不见也如风之动】
　　【物无物不入但见其动而不见其形权之用亦犹是也○节斋蔡氏曰和则不能必至而履之和则能至尊者不能必光而谦之尊则能光微昧者不辨于物而复之小则能辨杂者人厌之而恒之杂则不厌难者不易而损先难则有后易之理设施为也裕则多施为而益之裕则不施穷则不通而困之穷则能通迁谓养物不穷也居其所则不迁而井之居则能迁称轻重等也称则形着而巽之称则能隐此如书之九德葢兼体用而言也○进斋徐氏曰设施为也自然充长不待施为以求其益也益之道当俟其养从容自然有得不可萌欲速助长之心设谓有所安排布置要如何也○西山真氏曰损先难而后易葢忿心易发难制欲心易开难塞故其始也惩之塞之为甚难然天理既明人欲自熄其为力又有所不难者故曰后易益长裕而不设葢主利物而言长裕者谓充广吾寛裕之德则其利益自然及物不待安排做作也故曰不设○双湖胡氏曰此再陈九卦之材亦未说到圣人用易处然圣人既有九卦之德亦必有九卦之材其和而至称而隐固其余事矣】
　　履以和行谦以制礼复以自知恒以一德损以逺害益以兴利困以寡怨井以辨义巽以行权【和行之行下孟反逺袁万反程子曰巽以行权义理所顺处所以行权】
  </div>
  <div class="pagination">
   <a href="周易传义大全_page36.html">
    上一页
   </a>
   <span>
    ...
   </span>
   <a href="周易传义大全_page32.html">
    32
   </a>
   <a href="周易传义大全_page33.html">
    33
   </a>
   <a href="周易传义大全_page34.html">
    34
   </a>
   <a href="周易传义大全_page35.html">
    35
   </a>
   <a href="周易传义大全_page36.html">
    36
   </a>
   <span class="current-page">
    37
   </span>
   <a href="周易传义大全_page38.html">
    38
   </a>
   <a href="周易传义大全_page39.html">
    39
   </a>
   <a href="周易传义大全_page40.html">
    40
   </a>
   <a href="周易传义大全_page41.html">
    41
   </a>
   <a href="周易传义大全_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
