<!DOCTYPE html>
<html>
<head>
    <meta charset="UTF-8">
    <title>易翼说 - 第 21 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼说 - 第 21 页/共 27 页</h1>
    <div class="content">
　　负且乘【句】亦可丑也【句】自我致戎【句】又谁咎也
　　丑耻其乘非所乘不称也又谁咎言自取之也戎至而曰自我者承上文负且乘知之也系辞曰作易者其知盗乎易曰负且乘致防至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致防至盗之招也此于自我致戎之义最为醒畅
　　雷氏思曰负且乘小人自以为荣而君子所耻故可丑防小则为盗大则为戎任使非人则变解而蹇天下起戎矣

　　解而拇【句】未当位也
　　九四以刚承柔在震动之初故曰未当位当解之际居近君之地而以震动出之难以自立故必得朋斯获上而成解言当上孚乎五也

　　君子有解【句】小人退也
　　言君子之有解也小人未有不退者爻辞君子维有解吉有孚于小人盖务革小人之心则如网之解其维也六五柔中居尊不为过激而虚明在已邪慝以消此解之盛也
　　吴氏曰慎曰君子能有解则小人退矣小人若未退则是未能解也以小人之退验君子之解虽不言有孚而有孚之义明矣

　　公用射隼【句】以解悖也
　　悖难之最难解者居解之终知其所解者难故曰悖而当解之后则难解者亦解故曰于高墉之上获之也隼则急疾之小人即悖逆之魁悖解则天下之祸息矣然非有射隼之智力不能也以字正贯上文凡欲解悖非乘其后不济也汉唐以下皆然
　　
　　山下有泽【句】损【句】君子以惩忿窒欲【惩古文作征陆德明曰止也郑刘瓛云清也皆与惩同史记荆舒是徴可验惟蜀本作撜与拯同误也窒刘本作懫孟本作恎止也陆绩本作误欲孟喜本作浴亦误】
　　兑说也艮止也説而止之则忿与欲其在所必止矣象之损损其有余也山下有泽高深相资损之象也君子观此知天下有当损之道而以之修身则惟忿欲両者最所当损惩之窒之则损之功也忿曰惩思难则心平也欲曰窒思义则贪絶也并以损为义程传本义皆然杨氏之説尤协至先儒或分配兑艮理似未足然亦可观
　　杨氏时曰损徳之修也所当损者惟忿欲而已故九思始于视聼貌言终于忿思难见得思义者以此虞氏翻曰兑说故惩忿艮止故窒欲
　　孔氏颖达曰惩者息其既徃窒者闭其将来惩窒互文而相足也
　　王氏申子曰和说则无忿知止则无欲修徳之要也

　　已事遄徃【句】尚合志也
　　尚上卦也谓四当损之初以阳益隂速徃应之知四之交相须也

　　九二利贞【句】中以为志也
　　此爻在不当损之地是以不损为益者不当损而损是为失中则俭不中礼质胜而野矣九二得损之中志在损而不遄徃以益人是所谓弗损益之者贞也守己也由旧也中也此而为损亦言其志而已

　　一人行【句】三则疑也
　　一人行则得其友志専而人孚也若三人行而彼此参差未免相猜之意则疑而不可行矣故必损一人然则行之道惟専一而已三人而损一人仍一也恶其相疑也何也于当损之时而六三之内复有六焉则上之应者不应矣传文减字觧之文意更明足可谓神快

　　损其疾【句】亦可喜也
　　阳当损以益隂而初则遄徃以应四者四当柔多需益之际疾也得初之应则疾去矣虽非六三上九之行然而亦可喜也

　　六五元吉【句】自上祐也
　　上上九也损以为益之主爻六五得中居尊虚已下之受益无穷又比近亲切其获祐可知爻辞或益之言其益之不可限量也

　　弗损益之【句】大得志也
　　大得志谓上九志在损已为益而适如其志且弗损而益之矣盖损之主爻故其为损益者更大也如爻所谓利有攸徃得臣无家者其得志为何如哉
　　
　　风雷【句】益【句】君子以见善则迁有过则改
　　益者益其不足风雷震防之象两相薄而实相资益之象也君子观此知天下有当益之道而以之治身则惟迁善改过最为有益迁者日新改者日异见则迁之不稍缓也有则改之不少留也风雷之迅速如之人之为益岂有大于此者哉
　　胡氏炳文曰雷与风自有相益之势速于迁善则过当益寡决于改过则善当益纯是迁善改过又自有相益之功也
　　何氏楷曰咸言速心之徳通于虚也不损不虚惩忿窒欲损之又损致虚以复其为咸恒言久心之徳凝于实也不益不实迁善改过益之又益充实而成其为恒

　　元吉无咎【句】下不厚事也
　　下不厚事民不觉其事之重且大也当益之初有四之应震动有为防应相济此所以元吉而无咎也国计国本万年长治皆立于初信而劳之劳而有功也

　　或益之【句】自外来也
　　外谓五当益之时阳益隂也六二虚中最能受益上应九五是天泽之施多出意外益且不一而足矣

　　益用凶事【句】固有之也
　　固有之谓当有是事非自召也为凶事言也柔居危地有应于上亦能受益者省灾救惠所以益于艰危之际者事当然也故无咎有孚象重言之
　　龚氏焕曰益之以凶事虽曰灾自外来而已乃受益乃其已分之固有者非自外来也

　　告公从【句】以益志也
　　五为益下之主而四承之以隂从阳其志正同民依大益何所不利

　　有孚惠心【句】勿问之矣【句】惠我徳【句】大得志也
　　勿问者惠与心一也大得志者惠至人皆徳我孚之验也九五中正益之主爻实心实政不言所利而利天下也
　　崔氏憬曰得上之时一以损己为念虽有孚惠心及下终不言以彰已功故言有孚惠心勿问问犹言也如是获元吉且为下所信而懐已徳故曰有孚惠我徳君虽不言人惠其徳则我大得志也
　　张氏振渊曰惠出于心又何问焉大得志非以民之惠我为得志以我足以致民惠我为得志也

　　莫益之【句】偏辞也【句】或击之【句】自外来也
　　偏辞犹言偏举之辞若羡文衍文之类谓其为起下之辞耳过于求益不但无益或且多击之者矣自外来犹言出于意外也外来者従何而来上招之也心之勿恒可知矣
　　胡氏炳文曰二不求益而或益之自外来也上求益而或击之亦自外来也孰有以来之五之吉由中心之有孚上之凶由立心之勿恒吉凶之道未有不自心生者
　　
　　泽上于天【句】夬【句】君子以施禄及下【句】居德则忌泽上于天将沛然而下矣故曰夬决也斯义也以之加惠臣民则如天之恩无所不到若居之而不施则非所以为夬矣故忌
　　张氏振渊曰泽本下也气腾而上于天势必决而为雨露之泽未有积于天而不下者天下以贡赋供一人非泽之上于天乎君子体象以仁万民禄予加于君子乐利及于小人这便是王者如天之仁居者积而不流之谓也以天下之公利为一人之私藏贪主之大戒也
　　李氏一曰泽上于天万物被其润泽君子待小人之法上则决之下则养之事权虽不便与而禄有所及小人所以畏其威复懐其徳惟吾之决而无不如意若居其徳而不施则必为己甚之乱而忌者至矣正明禄之宜施也
　　孔氏颖达曰彖以决断象以润泽所为威惠兼施不犯小人之所忌

　　不胜而徃【句】咎也
　　不胜而徃不自量度初之壮徃也咎也言其咎在徃先不当决而决也
　　谷氏家杰曰夬之道其危乃光胜心不可有也况不胜而徃乎

　　有戎勿恤【句】得中道也
　　得中道谓九二也惕号在先虽夜警勿决而和其危乃光即是道矣
　　张子曰能得中道故刚而不暴
　　苏氏轼曰能静而不忘警能警而不用恤得中道矣与大壮九二同故皆称其得中
　　张氏振渊曰中道就惕号上见中与和一道也所决者中即是决而和

　　君于夬夬【句】终无咎也
　　夬夬断之自己不牵于私不形于外无咎之道亦以和为贵也君子善补过者故不为壮頄之凶

　　其行次且【句】位不当也【句】闻言不信【句】聪不明也位不当防多惧之地而以刚承之也非夬之道聪不明刚自用也可以牵制亡悔而不信夬之大害失其本心

　　中行无咎【句】中未光也
　　中未光近上也苋陆繁衍夬之未易彖曰其危乃光故必中行而后可无咎也未光推原之辞
　　张子曰阳近隂不能无累故必正其行然后无咎

　　无号之凶【句】终不可长也
　　惕号则有戎勿恤无号则凶勿谓上六之当夬者已尽也其危乃光皆谓上也众阳决隂而未敢必小人虽去而尚可危也
　　余铭岳曰终不可长是足刚长乃终意一阳之剥曰终不可用虑其变为纯坤也一隂之夬目终不可长恐其不得为纯干也
　　
　　天下有风【句】姤【句】后以施命诰四方【诰郑作诘非】
　　风自天而下天尊而防入扬诩嘘拂如朝廷之布令训告逺播也后君也体此而施命诰四方可以无所不入也天地相遇品物咸亨之一端风行地上观曰省方观民设教天下有风姤曰施命诰四方重防曰申命象辞事义相因
　　龚氏焕曰天下有风姤与风行地上观相似故在姤则曰施命诰四方在观则曰省方观民设教曰施曰诰自上而下天下有风之象也曰省曰观周歴徧覧风行地上之象也

　　系于金柅【句】柔道牵也
　　柔谓初六柔道牵言当牵制也不牵则徃见凶系于金柅则牵制之道矣攸徃之凶豕孚蹢躅不言可知赵氏汝楳曰姤之初言系言牵恶隂之长而止之也
</div>
    <div class="pagination">
<a href="易翼说_page20.html">上一页</a><span>...</span><a href="易翼说_page16.html">16</a><a href="易翼说_page17.html">17</a><a href="易翼说_page18.html">18</a><a href="易翼说_page19.html">19</a><a href="易翼说_page20.html">20</a><span class="current-page">21</span><a href="易翼说_page22.html">22</a><a href="易翼说_page23.html">23</a><a href="易翼说_page24.html">24</a><a href="易翼说_page25.html">25</a><a href="易翼说_page26.html">26</a><span>...</span><a href="易翼说_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
