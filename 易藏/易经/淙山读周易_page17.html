<!DOCTYPE html>
<html>
<head>
    <meta charset="UTF-8">
    <title>淙山读周易 - 第 17 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淙山读周易 - 第 17 页/共 17 页</h1>
    <div class="content">　　雷以动之风以散之雨以润之日以烜之【烜况晚反干也】艮以止之兑以说之干以君之坤以藏之【疏云此一节总明八卦养物之功上四举象下四举卦者王肃云互相备也明雷风与震巽同用乾坤与天地同功也潘氏曰上文先言乎天地之无为后言六子之相为用言天地之用六子也此章先言乎六子之职后言乎乾坤之道言六子非乾坤无以主之藏之】
　　帝出乎震【伊川曰帝者主宰事而名南轩曰帝者神之应物而生物之所宗也帝出乎震于方为东于时为春万物从之而出】齐乎巽相见乎离【南轩曰方其出也草昧而不齐污秽而不洁唯至于东南然后齐而洁齐然后可以相见故离也者于方为南于时为夏万物亨嘉而相见】致役乎坤【南轩曰坤西南也乃夏秋之交也然万物皆致养于坤如万物资生者是也至于出机入机生于此而反于此未始暂停而坤乃頺然在下此致役乎坤】说言乎兑【南轩曰至兑之西方于时为秋所以小息此万物所以说也】战乎干【南轩曰至于西北则阳自外来而为主于内隂持己盛之势而未肯听此战乎干所以隂阳相薄也】劳乎坎【南轩曰坎也者万物交精乎天一今也复归于北故劳乎坎劳者如劳师之劳劳其还也】成言乎艮【南轩曰艮介乎东北之地乃春冬之交万物所出入之方所以成其终而成其始】万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治盖取诸此也坤也者地也万物皆致养焉故曰致役乎坤【疏云坤不言方者所言地之养物不专一也杨氏曰于帝言致役者盖坤臣也帝君也君之于臣役之而已于万物言致养者盖坤母也万物子也养之而已】兑正秋也万物之所说也故曰说言乎兑【疏云以兑是象泽之卦说万物者莫说乎泽又位是西方之卦】战平干干西北之卦也言隂阳相薄也【疏云西北是隂地干是纯阳而居之是隂阳相薄之象也杨氏曰坤之上六十月之卦也何以言龙战于野由此观之则言隂阳相薄之语不为虚设】坎者水也正北方之卦也劳卦也万物之所归也故曰劳乎坎【疏云以坎是象水之卦水行不舎昼夜所以为劳卦又是正北方之卦斗柄指北于时为冬冬时万物闭藏纳受为劳是坎为劳卦也】艮东北之卦也万物之所成终而所成始也故曰成言乎艮【疏云东北在寅丑之间丑为前岁之末寅为后岁之初则是万物之所成终而所成始也龟山曰止于此矣复出乎震不终止也故艮卦曰时止则止时行则行】
　　此就八卦方位上说四时首曰帝出乎震又曰万物出乎震所以别言之者以见震为长子出而正位则可以主宰万物与万物之出乎震者不同也
　　神也者妙万物而为言者也【于此言神者明八卦运动变化堆移莫有使之然者神则无物妙万物而为言也疏云神既范围天地故此之下不复别言乾坤直举六子以明神之功用】动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水【疏云鼓动万物者莫疾乎震震象雷也挠散万物者莫疾乎巽巽象风也干燥万物者莫熯乎离离象火也光说万物者莫说乎兑兑象泽也润湿万物者莫润乎坎坎象水也】终万物始万物者莫盛乎艮【疏云艮不言山独举卦名者动挠燥润之功是雷风水火至于终始万物于山义为微故言艮而不言山也】故水火相逮【疏云上章言水火不相入此言水火相逮者既不相入又不相及则无成物之功明性虽不相入而气相逮及也】雷风不相悖【上言雷风相薄此言不相悖者二象俱动动若相薄而相悖逆则相伤害亦无成物之功明虽相薄而不相逆也】山泽通气然后能变化既成万物也【杨氏曰前论震离坎兑艮巽之属则兼乾坤而言之此不言乾坤而言六子者岂非乾坤其始任六子以成功及其终也六子成其功以归于乾坤乾坤则有所不与乎】
　　日以烜之言离象也此章又言火而不言日雨以润之言坎象也此章又言水而不言雨山泽通气言艮兑象也此章言莫说乎泽莫盛乎艮又独不言山以见说卦不可以一物拘也
　　干健也坤顺也震动也巽入也坎陷也离丽也艮止也兑说也【疏云此一节说八卦名训乾象天天体运转不息故为健也坤顺也坤象地地顺承于天故为顺也震动也震象雷雷震动万物故为动也巽入也巽象风风行无所不入故为入也坎陷也坎象水水处险陷故为陷也离丽也离象火火必着于物故为丽也艮止也艮象山山体静止故为止也兑说也兑象泽泽润万物故为说也】
　　干为马坤为牛震为龙巽为鸡坎为豕离为雉艮为狗兑为羊【疏云畧明逺取诸物也乾象天天行健故为马也坤为牛坤象地任重而顺故为牛也震为龙震动象雷动物故为龙也巽主号令鸡能知时故为鸡也坎为豕坎主水渎豕处污湿故为豕也离为雉离为文明雉有文章故为雉也艮为狗艮为静止狗能善守禁止外人故为狗也兑为羊兑说也王廙云羊者顺从之畜杨氏曰羊外柔而内狠犹兑外柔而内刚】
　　干为首坤为腹震为足巽为股坎为耳离为目艮为手兑为口【疏云畧明近取诸身也干尊而在上故为首也坤能包藏含容故为腹也震为足足能动用故为足也巽为股股随于足则巽顺之谓故为股也坎为耳北方之卦主听故为耳也离为目南方之卦主视故为目也艮既为止手亦能止持其物故为手也兑西方之卦主言语故为口也】
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女【疏云此一节说乾坤六子明父子之道王氏曰索求也以乾坤为父母而求其子也得父气者为男得母气者为女坤初求得干气为震故曰长男坤二求得干气为坎故曰中男坤三求得干气为艮故曰少男干初求得坤气为巽故曰长女干二求得坤气为离故曰中女干三求得坤气为兑故曰少女】
　　干为天为圜【疏云此下歴就八卦广明卦象也此一节广明乾象干既为天天动运转故为圜也杨氏曰为天取其行健也为圜取其运转也】为君为父【疏云取其尊首而为万物之始也杨氏曰首出庶物者谓之君万物资始者谓之父】为玉为金【疏云取其刚而清明也】为寒为氷【疏云取其西北寒氷之地也潘氏曰寒取西北之气也氷寒极其坚也】为大赤【疏云取其盛阳之色也】为良马【疏云取其健行之善也】为老马【疏云取其行健之久也】为瘠马【疏云取其行健之甚瘠马骨多也】为驳马【疏云言此马有牙如锯能食虎豹尔雅云锯牙食虎豹王廙云驳马能食虎豹取其至徤也】为木果【疏云取其果实着木有似星之着天也杨氏曰果实而不剥于隂为木果如剥之硕果不食是也】
　　自干为天为圜以下言卦象所取者亦非一说也既曰为良马又有老马瘠马驳马之别因马取象亦各不同也说卦说干为马干六爻取象又不言马而言龙以见卦象与爻象又不同也说卦谓震为龙其究为健又谓离卦其于人也为大腹为乾卦以见干之为象由君父而言则为君父由长子而言则其究为健由离卦而言则于人为乾卦凡人有阳明之德者皆属乎干至于六龙变化则是大人有位者之象非凡人所得而比也岂非说卦之大防邪
　　坤为地为母【疏云此一节广明坤象坤既为地地受人生育故谓之为母也】为布【疏云取其地广载潘氏曰布流行也】为釡【疏云取其化生成熟也】为吝啬为均【杨氏曰坤以藏之故为吝啬品物咸亨故为均】为子母牛【疏云取其多蕃育而顺之也】为大舆【疏云取其能载万物也】为文为众【杨氏曰其理质而体柔故为文其卦以隂而画耦故为众】为柄【疏云取其生物之本也杨氏曰执而不敢以先物者柄也】其于地也为黑【疏云取其极隂之色也】震为雷为龙【疏云此一节广明震象杨氏曰出地而奋者雷也阳动于下故为雷乘时变化者龙也】为黄【疏云取其相杂而成苍色杨氏曰一刚一柔者黄之杂也】为旉【疏云取其春时气至草木皆吐旉布而生也】为大涂【疏云取其万物之所生出也】为长子【杨氏曰干一索而得之故为长子】为决躁【疏云取其刚动也】为苍筤竹【疏云竹初生之时色苍筤取其春生之美也】为萑苇【疏云竹之类也】其于马也为善鸣【疏云取其象雷声之逺闻也】为馵足【馵主树反疏云马后足白曰馵取其动而见也】为作足【疏云取其动而健也杨氏曰上静而下动故为作足】为的颡【疏云白额为的颡杨氏曰二隂居前为的颡者载星之马也】其于稼也为反生【麻豆之属反生戴莩甲而出也杨氏曰反生者实在乎下也】其究为健【疏云究极也极于震动则为健也】为蕃鲜【疏云鲜明也取其春时草木蕃育而鲜明】震为雷为龙又曰其究为健以见震为长子随时变化非人之所能测及其究极可以合于干而为健是帝出乎震者之事也
　　巽为木为风【疏云此一节广明巽象巽为木木可以輮曲直即巽顺之谓也为风取其阳在上摇木也】为长女【巽一索而得女】为绳直为工为白为长为高为进退为不果为臭【潘氏曰绳柔而正也工顺而巧也白受物也长高木之性也进退不果柔而不决也臭香臭也】其于人也为寡发【寡髪如字本又作宣黑白杂为宣髪疏云寡少也风落树之叶则叶在树者稀疎如人之少发】为广颡【疏云额濶为广颡杨氏曰二阳在上而着】为多白眼【疏云取其躁人之眼其色多白也】为近利市三倍【潘氏曰顺而有获】其究为躁卦【疏云取其风之势极于躁急也】
　　为近利市三倍其究竟也贪躁不已则为躁卦异于巽卦之义矣非果谓六十四卦之外又他有所谓躁卦也
　　坎为水为沟渎为隐伏【疏云此一节广明坎象坎为水取其北方之行也为沟渎取其水行无所不通也为隐伏取其水藏地中也】为矫輮【疏云取其使曲者直为矫使直者曲为輮水流曲直故为矫輮】为弓轮【疏云弓者夭取如水激射也轮者运行如水行也】其于人也为加忧为心病为耳痛【潘氏曰加忧心病耳痛皆中实也】为血卦为赤【疏云取其人之有血犹地之有水也为赤亦取血色】其于马也为美脊【疏云取其阳在中也潘氏曰中高也】为亟心【疏云亟急也取其中坚内动也】为下首【疏云取其水流向下也】为薄蹄【杨氏曰柔在刚下故为薄蹄】为曳【疏云取其水磨地而行也】其于舆也为多眚【疏云取其表里有隂力弱不能重载常忧灾眚也】为通【疏云取其水行有孔穴也】为月为盗【潘氏曰月水之精也盗中心险也】其于木也为坚多心【疏云取刚在内也】心病耳痛皆以病言也曰为血卦犹云占之则为血病之卦说卦首言幽赞于神明而生蓍以见说卦多说卜筮之事也曰为盗者亦是占盗之卦谓盗必陷有坎之象非易书教人以为盗也
　　离为火为日为电【疏云此一节广明离象离为火取南方之行也为日取其日是火之精也为电取其有明似火之类也】为中女【离再索而得女】为甲冑【疏云取其刚在外也】为戈兵【疏云取其刚在于外以刚自捍也潘氏曰二刚在外】其于人也为大腹【疏六取其怀隂气潘氏曰中虚也】为乾卦【穆氏曰一柔未来而文刚则干而已既来之后始谓之离】为鼈为蠏为蠃为蚌为龟【疏云皆取刚在外也】其于木也为科上槁【疏云科空也隂在内为空木既空中者上必枯槁也】
　　离为中女又于人为乾卦以见干有为君之象与凡人不同为凡人者唯当以柔顺之道而处于干体之中不独中女为得离之象也
　　艮为山为径路为小石【疏云此一节广明艮象艮为山取隂在下为止阳在于上为高故艮象山也为径路取其山虽高有涧道也为小石取其艮为山又为阳卦之小者】为门阙【杨氏曰二隂分于一阳之下故为门阙】为果蓏【果桃李之属蓏瓜匏之属潘氏曰上实也】为阍寺【疏云取其禁止人也杨氏曰阍人主王宫中门之禁止物之不得入者寺人掌王之内人及宫女之戒令止物之不得出者】为指【疏云取其执止物也】为狗为鼠【疏云取其皆止人家也】为黔喙之属【疏云取其山居之兽也杨氏曰在禽兽为黔喙之属】其于木也为坚多节【疏云取其山之所生其坚劲故多节】
　　艮为阍寺以见为阍寺者亦当有以禁止之也
　　兑为泽【疏云此一节广明兑象兑为泽取其隂卦之小地类卑也】为少女【兑三索而得女】为巫【潘氏曰巫说于神】为口舌【杨氏曰以其言说而感人故为口舌】为毁折【潘氏曰上阙也】为附决【杨氏曰无刚断之才则非因人以为决者不可也故兑为附决】其于地也为刚卤【疏云取水泽所停则咸卤也潘氏曰中下实也】为妾【疏云取少女从姊为娣也潘氏曰妾悦人也】为羊【杨氏曰外柔而内狠故为羊】
　　说卦谓干为寒坤为吝啬震为决躁巽为长坎为通兑为附决如此之类皆取其义不但以物言也震言长子巽言长女离言中女兑言少女独于艮坎不言中男少男者岂长子主器则中男少男亦未暇言邪是说卦之微意也







　　淙山读周易卷十九
　　钦定四库全书
　　淙山读周易卷二十
　　宋　方实孙　撰
　　序卦
　　有天地然后万物生焉【疏云文王既繇六十四卦分为上下二篇其先后之次其理不见故孔子就上下二经名序其相次之义故谓之序卦焉】
　　序卦但言天地不言乾坤者以见易六十四卦自乾坤而出不可得而定名也
　　盈天地之间者惟万物故受之以屯屯者盈也屯者物之始生也【屯刚柔始交故为物之始生也】物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼【夫有生则有资有资则争兴也】讼必有众起故受之以师师者众也众必有所比故受之以比【众起而不比则争无由息必相亲比而后得宁也】比者比也比必有所畜故受之以小畜【比非大通之道则各有所畜以相齐也由比而畜故曰小畜而不能成大也】物畜然后有礼故受之以履【履者礼也】履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随【顺以动者众之所随】故受之以随以喜随人者必有事故受之以蛊蛊者事也有事而后可大【可大之业由事而生】故受之以临临者大也物大然后可观故受之以观可观而后有所合故受之以噬嗑【可观则异方合会也】嗑者合也物不可以茍合而已故受之以贲【物相合则须餙以修外也】贲者饰也致饰然后亨则尽矣故受之以剥【极饰则实丧也】剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过【养过则厚】物不可以终过故受之以坎【过而不已则陷没也】坎者陷也陷必有所丽故受之以离离者丽也【物穷则变极陷则反所丽也】有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【言咸卦之义也】
　　序卦不言咸者男女之情感以无心不可以自言也
　　夫妇之道不可以不久也故受之以恒恒者久也物不可以久居其所故受之以遯遯者退也物不可以终遯故受之以大壮【阳盛隂消君子道盛】物不可以终壮故受之以晋【晋以柔而进】晋者进也进必有所伤故受之以明夷夷者伤也伤于外者必反其家故受之以家人【伤于外必反修于内】家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革【井久则浊秽宜革易其故】故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后说之故受之以兑兑者说也说而后散之故受之以涣涣者离也物不可以终离故受之以节【大事有其节则物之所同守而不敢越也】节而信之故受之以中孚有其信者必行之故受之以小过【守其信者则失贞而不谅之道以信为过故曰小过】有过物者必济故受之以既济物不可穷也故受之以未济终焉
　　易不终于既济而终于未济易道无终穷也




　　淙山读周易卷二十
　　钦定四库全书
　　淙山读周易卷二十一
　　宋　方实孙　撰
　　杂卦
　　干刚坤柔【疏云序卦因文王上下而次序之此杂卦孔子更以意错杂而对辨其次第不与序卦同故韩康伯云杂卦者杂揉众卦错综其义或以同相类或以异相明也南轩曰序卦所以言易道之常杂卦所以言易道之变此古有是言也殊不知易之杂卦乃言其卦画反对各以类而言之非杂也于杂之中有不杂者存焉又曰干三画竒刚也坤三画耦柔也】比乐师忧【亲比则乐动众则忧】临观之义或与或求【以我临下故曰与物来观我故曰求】屯见而不失其居【屯利建侯君子以经纶之时虽见而磐桓利贞不失其居也见贤遍反】蒙杂而着【杂者未知所定也求其发蒙则终得所定着定也】震起也艮止也【南轩曰一阳在下故震为起一阳在上故艮为止】损益盛衰之始也【极损则益极益则损】大畜时也
　　大畜不家食而见畜于君其所遇者时也
　　无妄灾也
　　无妄而得灾乃谓之天灾妄而得灾是自作孽不可委之于天也
　　萃聚而升不来也【潘氏曰萃则合于一故聚也升则上乎髙故不来也】谦轻而豫怠也【潘氏曰谦则轻于已豫则怠乎已】噬嗑食也【潘氏曰所以食物也】贲无色也【无定色也南轩曰终于白贲故无色也】兑见而巽伏也【兑贵显说巽贵卑退南轩曰兑一隂在上故见巽一隂在下故伏】随无故也蛊则饬也【随时之宜不系于故也随则有事受之以蛊饬整治也蛊所以整治其事也】剥烂也【物熟则剥落也】复反也【南轩曰一阳生于下而复反其所】晋昼也【潘氏曰大明当天昼也】明夷诛也
　　当明夷之时臣不能正君使君德有所伤者臣之罪也故曰臣罪当诛天王圣明
　　井通而困相遇也【井物所通用而不吝也潘氏曰困则相求也】咸速也恒久也【南轩曰感之无心故应之速常者久于道】涣离也节止也【潘氏曰散则离限制之则止】解缓也蹇难也【潘氏曰难解则寛缓难生则蹇险】睽外也【相疏外也】家人内也【南轩曰由内以及外也】否泰反其类也【否君子退而小人之类进也泰君子进而小人之类退也此其类所以相反也】大壮则止【杨氏曰小人用壮则不能止君子用罔故于壮而能止】遯则退也【潘氏曰一隂方生君子贵乎先退】大有众也同人亲也【潘氏曰众聚则有心同则亲】革去故也【南轩曰革弊所以去其故】鼎取新也【杨氏曰颠趾出否者鼎取新也】小过过也【南轩曰天下失其中故小有所过以复其中是过也乃所以救其不中者乎】中孚信也【南轩曰信由中也】丰多故也【潘氏曰物盛则多故】亲寡旅也【亲寡故寄旅】离上而坎下也【火炎上水润下】小畜寡也履不处也【潘氏曰畜之小所以寡履贵行故不处】需不进也讼不亲也【南轩曰需者有所待故不进讼者健而险人谁亲之】大过颠也【本末弱也】姤遇也【潘氏曰一柔遇五刚故曰遇】柔遇刚也渐女归待男行也【南轩曰渐有所待如女之待男然后行言其不躁进也】颐养正也【杨氏曰颐者养也养正则吉】既济定也【潘氏曰事已济则定矣】归妹女之终也【女终于出嫁也】未济男之穷也【刚柔失位其道未济故曰穷也】夬决也刚决柔也君子道长小人道忧也【潘氏曰五阳决一隂】
　　杂卦始言干刚坤柔干纯乎刚者也终言夬决也刚决柔也君子道长小人道忧夬卦以五阳决一隂终欲尽去小人而后合于纯干之义此杂卦之所以不杂也后世有参用君子小人者其说可以破于此矣



　　淙山读周易卷二十一
　　淙山读周易后序
　　孔頴达云重卦之人诸儒不同凡有四说王辅嗣等以为伏羲重卦郑以为神农重卦孙盛以为大禹重卦史迁等以为文王重卦愚按系辞曰易之兴也其当殷之末世周之盛德邪当文王与纣之事邪皇甫谧曰文王在羑里演六十四卦着七八九六之爻谓之周易自此而论则知伏羲始画八卦但有其画耳神农取诸益噬嗑卦但取其象耳夏曰连山殷曰归藏皆未必有言语文字之可传今所谓易经者先干后坤名以周易乃文王所演之易也坎卦独加名以习坎者文王在羑里时陷于坎窞习为出坎之道终欲事殷而知有尊卑贵贱之定分是文王之本心也孔頴达又云左传韩宣子适鲁见易象曰吾乃知周公之德周公被流言之谤亦得为忧患也验此诸说以为卦辞文王爻辞周公也然考之大有六三爻云公用享于天子解上六爻云公用射隼于高墉之上小过六五爻云公弋取彼在穴所谓公者岂周公果自言之乎又按孔頴达云彖象等十翼之辞以为孔子所作先儒更无异论又云上彖一下彖二上象三下象四上系五下系六文言七说卦八序卦九杂卦十然考之随卦云元亨利贞即卦辞也左氏襄九年传穆姜曰随元亨利贞无咎元体之长也亨嘉之会也利义之和也贞事之干也穆姜已有是言矣是时孔子犹未生也岂文言皆孔子为之乎或谓文王作卦辞周公作爻辞孔子作十翼彖一卦象二爻象三干文言四坤文言五上系六下系七说卦八序卦九杂卦十是亦一说也或问卦名何如曰干健也坤顺也震动也巽入也坎陷也离丽也艮止也兑说也说卦已言之矣说卦又曰震卦其究为健岂震卦与干果同体耶离卦其于人也为乾卦岂离卦亦可以谓之干耶巽其究为躁卦岂巽卦亦名为躁卦耶坎北方之正卦也劳卦也又谓坎于人为血卦岂坎卦亦名为劳卦又名为血卦耶序卦曰涣者离也岂涣卦亦可谓之离耶然则言卦名者不可以一例拘矣或问卦辞何如曰卦有小大辞有险易辞者各指其所之系辞已言之矣然有以卦名而两言之者复卦曰复亨又曰反复其道颐卦曰颐贞吉又曰观颐自求口实节卦曰节亨又曰苦节不可贞未济卦曰未济亨又曰小狐汔济是也有以卦名而三言之者蒙卦曰蒙亨匪我求童蒙童蒙求我是也有以卦名而五言之者井卦曰井改邑不改井又曰往来井井汔至亦未繘井是也有两言贞者坤卦曰利牝马之贞又曰安贞吉是也有两言亨者萃卦曰崒亨又曰利见大人亨是也有两言吉者解卦曰其来复吉又曰夙吉是也有两言利者坤卦曰利牝马之贞又曰后得主利屯卦曰利贞又曰利建侯同人卦曰利渉大川又曰利君子贞大畜卦曰利贞又曰利渉大川恒卦曰利贞又曰利有攸往益卦曰利有攸往又曰利渉大川巽卦曰利有攸往又曰利见大人涣卦曰利渉大川又曰利贞中孚卦曰利渉大川又曰利贞是也有三言利者萃卦曰利见大人又曰利贞又曰利有攸往是也有言利不利者讼卦曰利见大人又曰不利渉大川无妄卦曰元亨利贞又曰不利有攸往蹇卦曰利西南不利东北又曰利见大人夬卦曰不利即戎又曰利有攸往是也又如乾卦曰元亨利贞屯随临无妄卦亦曰元亨利贞坤卦则曰元亨利牝马之贞旅卦曰小亨巽卦亦曰小亨贲卦则曰贲亨小利有攸往遯卦则曰遯亨小利贞既济则曰亨小利贞他如坤卦曰利牝马之贞说卦则曰坤为子母牛而不言马离卦曰畜牝牛吉说卦则曰离为雉而不言牛中孚卦豚鱼小过卦言飞鸟未济卦言小狐说卦皆不言其为何象然则言卦辞者亦不可以一例拘矣或问彖与象何如曰易者象也象者像也彖者材也系辞言之矣然鼎卦彖曰鼎象也小过卦彖曰有飞鸟之象焉岂大象小象之外彖亦言象耶他卦大象无不言卦名者唯乾卦但言天行健而不言干他卦无覆言上下卦象者唯泰卦坤上干下而言天地交泰噬嗑卦离上震下而言雷电噬嗑他卦多言君子以当其象唯言大人者一离是也言后者二泰姤卦是也言先王者六比豫亲噬嗑无妄涣是也言先王而又言后者一复卦是也言上下而不言其人者一剥卦是也然则言彖与象者亦不可以一例拘矣或问爻象何如曰道有变动故曰爻爻有等故曰物系辞已言之矣然卦有六爻而全取象者如井卦初六言井泥九二言井谷九三言井渫不食六四言井甃无咎九五言井冽寒泉食上六言井收勿幕鼎卦初六言鼎颠趾九二言鼎有实九三言鼎耳革九四言鼎折足六五言鼎黄耳金上九言鼎玉渐卦初六言鸿渐于干六二言鸿渐于磐九三言鸿渐于陆六四言鸿渐于木九五言鸿渐于陵上九言鸿渐于陆是也有六爻而五取象者如乾卦初九言潜龙勿用九二言见龙在田九四言或跃在渊九五言飞龙在天上九言亢能有悔唯九三言君子干干而不言龙咸卦初六言咸其拇六二言咸其腓九三言咸其股九五言咸其脢上六言咸其辅颊舌唯九四言朋从尔思而不言心艮卦初六言艮其趾六二言艮其腓九三言艮其限列其夤厉熏心六四言艮其身六五言艮其辅唯上九言敦艮吉而不言背是也有六爻而皆言卦名者比履临观贲复蹇困震卦是也有六爻而五言卦名者蒙卦六三不言蒙需卦上六不言需讼卦六三不言讼师卦上六不言师谦卦六五不言谦蛊卦上九不言蛊剥卦六五不言剥颐卦六五不言颐遯卦六二不言遯明夷卦上六不言夷损卦六五不言损旅卦六五不言旅兑卦九五不言兑涣卦初六不言涣是也有六爻而四言卦名者同人卦唯九三九四不言同人豫卦唯六二六五不言豫噬嗑卦唯初九上九不言噬无妄卦唯六二九四不言无妄坎卦唯六四上六不言坎晋卦唯六三六五不言晋家人卦唯六二上九不言家益卦唯初九九五不言益升卦唯九二六四不言升革卦唯九四九五不言革归妹卦唯九二上六不言归妹丰卦唯初九六五不言丰节卦唯初九九二不言节小过卦唯初六六五不言过是也有一爻而两取象者如否卦六二曰小人吉大人否亨恒卦六五曰妇人吉夫子凶随卦六二曰系小子失丈夫六三曰系丈夫失小子之类是也有一爻而三取象者如大有卦九三曰公用享于天子小人弗克剥上九曰硕果不食君子得舆小人剥庐之类是也有一爻而四取象者如坎卦六四曰樽酒簋贰用缶纳约自牖小过卦六二曰过其祖遇其妣不及其君遇其臣之类是也有一爻而五取象者如离卦九四曰突如其来如焚如死如弃如如中孚卦六三曰得敌或鼔或罢或泣或歌之类是也有一爻而六取象者如小畜上九曰既雨既处尚德载妇贞厉月几望君子征凶是也有一爻而七取象者睽卦上九曰睽孤见豕负涂载鬼一车先张之弧后说之弧匪冦婚媾往遇雨则吉是也有爻不以象而言者讼卦九五曰讼元吉恒卦九二曰悔亡大壮九二曰贞吉解卦初六曰无咎无妄卦初九曰无妄往吉是也有爻反其卦名而言者损卦九二上九皆言弗损小过卦九三九四皆言弗过是也有爻取卦名而复言者如干九三曰终日干干坎六三曰来之坎坎谦初六曰谦谦君子夬九三曰君子夬夬之类是也有爻取他卦名而互言者如小畜初九曰复自道九二曰牵复吉是小畜亦言复也临初九曰咸临贞吉九二曰咸临吉无不利是临卦亦言咸也夬卦初九曰壮于前趾九三曰壮于頄是夬亦言壮也他如乾卦九四而有乾道乃革之象兑卦九五而有孚于剥之象离卦初九而有履错然之象然则言爻象者亦不可以一例拘矣或问爻用九六何如曰二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪系辞已言之矣以见九二爻不如六二之为柔中六五爻不若九五之为刚胜也伊川曰凡六居五九居二者则由多助而有功蒙泰之类是也九居五六居二则其功多不足者屯否之类是也是亦一说故并录之以为后序












　　淙山读周易后序
</div>
    <div class="pagination">
<a href="淙山读周易_page16.html">上一页</a><span>...</span><a href="淙山读周易_page12.html">12</a><a href="淙山读周易_page13.html">13</a><a href="淙山读周易_page14.html">14</a><a href="淙山读周易_page15.html">15</a><a href="淙山读周易_page16.html">16</a><span class="current-page">17</span>
    </div>
    <div class="pagination"><a href="index.html">返回目录</a></div>
</body>
</html>
