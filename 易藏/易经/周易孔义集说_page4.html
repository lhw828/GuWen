<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 4 页/共 22 页</h1>
    <div class="content">　　九五夬履贞厉　象传夬履贞厉位正当【平声】也
　　张紫岩曰贞厉谓贞其徳厉其志德贞志厉夬道乃成得干中为位正当○沈守约曰干而为离刚而明也刚而明是以能决○王童溪曰以刚中履帝位刚则足以有决中而且正则其决也莫不当矣然或不知以危惧自处则刚有时而息中有时而过正有时而变故戒以贞厉当履虎尾之时其危惧戒敬之心不可俄顷而弗置之念况九五之位乎○梁孟敬曰干天下之至健也德行恒易以知险五健之至矣而知险之戒可不慎哉
　　按此爻即彖传所谓履帝位而不疚者也合之象传位正当句自无不足之辞贞者中正也厉者干健也
　　上九视履考祥其旋元吉　象传元吉在上大有庆也王辅嗣曰祸福之祥生乎所履处履之极履道成矣故可视履而考祥也居极应説髙而不危是其旋也○程传上处履之终于终视其所履行以考其善恶祸福若其旋则善且吉也旋谓周旋完备无不至也○郭兼山曰视履者犹洪范之五事考祥者犹念用庶徴其旋元吉犹向用五福○沈守约曰积其行履其所得其终庆其有余矣盖履以説而应乎干为义干变为兑健而能説得履之道其旋元吉也干为天兑为泽干而为兑天泽也大有庆之象○张紫岩曰位在干上兑说承之天应乎上人説于下然且汲汲益视所履思有不合于天者必将修身成已而求致其祥非刚健不息得乾元用九之道其孰能致此哉互离目为视○王秋山曰元吉在上谓大善于终也○俞石涧曰不失其素而终始如一则元吉○梁孟敬曰人之所履者观之于始则诚伪未可见唯观之于终然后见也
　　【干下坤上】　　中爻兑震
　　胡云峯曰三阳来而居内三隂往而居外惟泰卦为然自乾坤至履阳三十画隂三十画隂阳之数适相等然后为三阳三隂之泰泰岂偶然哉三隂三阳之卦凡二十而否泰适居其先故卦辞独以往来言
　　泰小往大来吉亨　彖传泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也虞仲翔曰坤隂诎外为小往干阳信内为大来○蜀才曰天气下地气上隂阳交万物通故吉亨○邵子天本居上地本居下而泰则干下而坤上此天地之用也亦犹火本炎上水本趋下而既济则离下而坎上此水火之用也○程传不言元吉元亨者时有汚隆治有大小虽泰岂一概哉言吉亨则可包矣○本义泰正月之卦○杨龟山曰小者未往则隂为内主阳无自而到故小往而后大来否反泰者也故大往而后小来小人在内而能进君子者未之有也夫天地交则氤氲而化醇故万物通上下交则贵贵尊贤之义明故其志同内阳而外隂以二体言内健而外顺以卦之才言内君子而外小人君子道长小人道消以卦之时言有其体而后有以成其才有其才而后有以御其时三者备而泰之为泰吉亨之道尽矣○朱汉上曰万物通天地之泰也其志同君臣之泰也不交则不通不同则不交以气言之内阳而外隂则通以德言之内健而外顺则通以天下言之内君子而外小人则通泰者通而治也○张紫岩曰阳自内来一为复二为临三为泰至泰刚德成矣刚内为泰其心刚也刚徳之君子悉处于内小人何所容迹言致泰者在君心之刚而已○王童溪曰以天地人事而兼言之内阳而外隂则发生自我而隂则顺承之内健而外顺则建立自我而众皆退而听之此天下之泰也○李隆山曰当泰通之世阳来于内隂往于外阳在内而实则吉气胜而为亨也观之一身阳浮于上隂涸于下病必继起须二气升降于一身之中然后血气流通四体健固此理无适不然○吕东莱曰内君子外小人则小人趋事赴功反为君子所役初不必去小人也○泰内健而外顺否内柔而外刚何也否则上下不交有天地之形而无天地之用故不言健顺○项平甫曰凡小人得志必害君子君子得志未尝使小人失所故泰于吉之下又加一亨字明泰之福所及者公物无不遂也彖具三义第一段于隂阳二气无所抑扬取其交而已第二段以内外为义虽在内在外各得其所要是重内轻外已有抑扬第三段以消长为义全是好阳而恶隂○沈守约曰泰显履之效也未有履而不交者未有交而不泰者○邱行可曰天地之形不可交而以气交上下之分不可交而以心交○蔡西山曰阳本在上之物自上而下故曰来坤本在下之物自下而上故曰往按六十四卦六爻皆相应而又皆以阳下隂应隂为应之极正者莫如泰故曰上下交而其志同也
　　初九防茅茹以其彚征吉　象传防茅征吉志在外也刘子政曰贤人在上位则引其类而聚之于朝在下位则思与其类俱进○虞仲翔曰三阳俱志在外初为类首已举则从若茅茹也上顺而应不为违距进皆得志故以其类征吉也初应四外谓四也○程传以阳爻居下是以刚明之才而在下也时将泰则羣贤皆欲上进三阳之志欲进同也故取茅茹彚征之象志在外上进也○杨诚斋曰君子志在天下不在一身故曰志在外○吕东莱曰当泰之初贤人彚征人君不能徧识必首先用一大贤则天下贤人自然牵连而进如舜举臯陶而元凯进汤举伊尹而仲虺进○蔡西山曰在外谓应隂也隂为民君子在内则恩泽及乎民○胡双湖曰易取茅象凡三泰取阳爻否大过取隂爻否泰以有互体震巽也荀爽谓震为蕃鲜李鼎祚谓巽为草木泰互震为茅三阳为根否互巽为茅三隂为根大过借用白茅亦巽体上有兑金乃已刈之茅用以借地一隂不可以茹言茹则言防借地不言茹白亦取巽象○吴草庐曰茹根也彚类也三阳为类茅虽不共本防之则其根相连而起初之以其类同进似之
　　按卦言大来爻言征行者盖彖主成卦之全象而言爻则主干阳之时义而言三阳初泰时为正月春气始动方进而四阳五阳以至纯干正所谓道长之时也在本卦则上交之道也
　　九二包荒用冯河不遐遗朋亡得尚于中行　象传包荒得尚于中行以光大也
　　王辅嗣曰尚犹配也中行谓五○程传二以阳刚得中上应于五五以柔顺得中下应于二君臣同德是以刚中之才为上所专任故二虽居臣位主治泰者也所谓上下交而其志同也故治泰之道主二而言以含容之量施刚果之用周及庶事遐逺不遗若事之微隐贤才之在僻陋皆遐逺者也絶去其朋与之私断以至公而必行有此四者故曰得尚于中行○朱汉上曰兑为泽河之象也震足蹈川徒涉也阳与阳为朋二絶其类而去朋亡也　六五柔中以下九二九二刚中以配五其道光大时已泰矣苟浅中不能容之则轻人才忽逺事植朋党好恶不中不足以厌服人心天下复入于否中行者所以存泰也○张紫岩曰坤隂在上包荒象隂荒也○冯厚斋曰遐谓外三隂朋谓内三阳○蔡节斋曰泰之六爻惟此以刚居中故备泰之道○王秋山曰干之大故能包荒干之健故能冯河覆而无外故不遐遗刚而得中故能朋亡所以能合乎中行之君而致泰之盛也尚尚主之尚配合也应六五归妹之义○龚泉峯曰初九以其彚九二则欲其朋亡何也初九在下之贤则欲其引类而进九二大臣惟亡其朋类则能用天下之贤○吴草庐曰二变为柔互坎为水互震为足○钱啓新曰二五同志以有为合交以成用将极地之所载而为之治先际天之所覆而为之包荒全坤之势包全干之量○龙麟洲曰干包坤故曰包荒○易外地大故曰荒包荒者天在地下地之下皆天地大而天更大二天也五之地在其中有包之象○观彖此四者必以包荒为本包荒者天地之心也然非用冯河则吾道不伸非不遐遗则所处不当非朋亡则或牵于私故必断而明明而公然后有以济包荒之用而合乎中道与论语所谓寛信敏公相似
　　九三无平不陂无往不复艰贞无咎勿恤其孚于食有福【陂彼伪反倾也】　象传无往不复天地际也
　　张子因交与之际以着戒能艰贞则享福可必○郭白云曰否泰之道如循环终则有始可不预戒乎九三下体之上位已过中故以平陂往复而思戒艰若周公之无逸贞若成王之持守九三六四是天地相交之际○张紫岩曰互兑兑口为食互震震以恐致福○项平甫曰无平不陂为三阳言无往不复为三隂言两言无不者明此皆天道之必至者也　艰则不敢易贞则不敢弛干之九三固能干干夕惕虽危无咎者也用以居泰不亦宜乎○钱啓新曰干体恒易为平三过中与四撰兑毁下干之体不全无平不陂之象○焦弱侯曰三四爻两孚字正相应三孚四四孚三彼此相信所以为交泰○易外泰之时天下于地而与地际地上于天而与天际三当天下地上之际乃隂阳之防屈伸之交故曰际泰之交以孚为本艰贞故孚○合订平泰也陂否也泰不可常无有泰而不否者所以泰者隂往居外之故隂非长往无有往而不复者艰谓忧勤惕厉贞谓诚慤敦固艰则知危不危可勿恤矣贞则诚信感格而有孚矣岂但无咎且将食福此保泰之道也勿恤其孚作两句读谓勿恤也其将孚乎孚则格人亦格神故曰食福○胡沧晓曰泰六爻皆具泰义此爻在泰卦之中正天地相接之际正所以发能交之义
　　六四翩翩不富以其邻不戒以孚　象传翩翩不富皆失实也不戒以孚中心愿也
　　宋仲子曰四互体震翩翩之象隂虚阳实故言失实○九家易曰干升坤降各得其正隂得承阳皆隂心之所愿也○张紫岩曰泰至是而盛四自内为三隂首下从羣阳其顺若飞鸟有翩翩势其心若一不戒以孚安有害治于后哉三隂为邻隂从阳为孚○赵复斋曰从六五下贤其心休休焉者也○沈守约曰四处上体近君之位三阳既进乐与贤者共之志同愿得坤势下顺变而为震动而下顺翩翩之象阳实隂虚四居坤下不富之象○李蒙斋曰上以谦虚接乎下下以刚直事乎上上下相孚乃君臣之交泰也故下三爻皆以刚直事其上上三爻皆以谦虚接乎下四当二卦之交故发此义上三爻虚中无我翩然而来接下之道皆出乎中心之诚不待人之戒告而后能邻谓五与上故四五皆称行愿在下卦之初则明以彚交于上在上卦之初则明以邻交于下盖上下交而其志同也○俞石涧曰三交其上勿恤其孚故四交于下亦不戒以孚失实与逺实同隂之从阳犹贫之依富也三隂在外而失所依故曰皆失实○何子曰此孚与三其孚相应所以耑属三者三四相接四为隂首也孚于三则众阳皆见四先孚三则羣隂毕从交泰窽系实在于此○郝景山曰坤耦下翩翩之象○观彖交泰之义于四五两爻发之按此爻説易者泥于彖辞往来二字遂以隂之下交为害正之象夫彖主成卦而言爻主时位而言成卦主大小时位则主上下当泰之时其道贵交故阳本来也而彚征得尚则皆以往为义隂本往也而翩翩归妹则皆以来为义此六爻之往来正所以为交泰也不然上下不交何以名泰苟于四而恶隂之来亦将于初而虑阳之往乎
　　六五帝乙归妹以祉元吉　象传以祉元吉中以行愿也
　　陆公纪曰五以柔在上帝女之象下配于二下嫁之象天降于下犹男下于女天复于上地复于下天地之大义地以顺而承天也五志于顺故获祉福天地助顺故必元吉居中降志故曰中以行愿○程传史记谓汤为天乙其后有帝祖乙帝乙多士曰自成汤至于帝乙此称帝乙未知孰是六五以隂居尊下应九二刚明之贤而顺从之如帝乙之归妹降尊就卑以顺从其夫也故能成治泰之功○郭白云曰泰之所为天地交者以臣有干德而居下君有坤徳而居上是以谓之交也六五以谦尊自居用坤之六得黄裳之道下二以成其政所谓上下交也元吉非一人之吉而天下之吉所谓敷锡庶民者也以祉福天下也○杨诚斋曰王姬之贵不有其贵而贵其夫君人之尊不居其尊而尊其贤此六五以柔中之君而下从九二刚中之臣也任其臣以致泰泰福溥于天下君之愿欲孰大于是○项平甫曰泰之所以成泰者以九二六五上下相交治泰之事皆九二主之六五降心以享其效而已○张舜元曰互体兑约象震有归妹卦体○李西溪曰五归妹而二尚主交际之义○胡双湖曰泰中四爻固互归妹泰五即归妹之五故其辞同
　　上六城复于隍勿用师自邑告命贞吝　象传城复于隍其命乱也
　　虞仲翔曰隂皆乘阳行不顺故勿用师坤为邑震为言兑为口故自邑告命○程传掘隍土积累以成城如治道积累以成泰泰终为否如城土頽地复反于隍也泰之终民心离散岂可用也众不可用方自其亲近者而告命之虽得其贞正亦可羞吝○本义命乱故复否告命所以治之也○沈守约曰坤变为艮艮土之聚也土聚而附于地城象土聚而极于危则剥而圯复隍象○郑东谷曰处泰之终坤体而隂柔泰安得不乱处否之终干体而刚阳否安得不倾人事天理未有不相符者○王秋山曰若以刚健之才处之扶颠持危亦自有道故不曰凶而曰吝○刘保斋曰泰取上下交故六爻之中相交之义重初与四交泰之始故初言以其彚如茅之连茹四言以其邻如鸟之连翩二与五交泰之中故五言人君降其尊贵以任大臣二言大臣尽其职任以答夫君三与上交泰之终故三言平变而为陂上言城复而于隍天运循环有必然者而保泰之意隐然有不容不恐惧者焉○来矣鲜曰不能保邦于未危之先而罪已下诏于既危之后亦可羞矣命犹政令唯其命乱所以复否圣人于泰终而归咎于人事其戒深矣○髙忠宪曰国家命乱遂成复隍然圣人于此犹有道焉曰勿用师自邑告命而已虽贞吝尚可自守○合订自邑告命如徳宗在奉天诏书所到军士涕零唐祚不絶非尽军旅之力
　　按坤土在上中爻震动兑毁有墙髙基下根摇木拨之象为城复于隍
　　【坤下干上】　　中爻艮巽
　　否之匪人不利君子贞大往小来　彖传否之匪人不利君子贞大往小来则是天地不交而万物不通也上下不交而天下无也内隂而外阳内柔而外刚内小人而外君子小人道长君子道消也
　　石守道曰否之者匪人也天也故君子遇此则俭德避难而不忧也乐天而已矣孔子曰道之将废也与命也孟子曰吾之不遇鲁侯天也与否之彖合矣○张紫岩曰用君子必治用小人必乱此古今不易之理今舍君子而用小人必以小人为君子矣非天夺之鉴而然乎圣人曰否之匪人慨叹之辞也○王童溪曰不云其志不同而云天下无邦何也曰建邦设都唯以乱民否时上下不交所谓邦者未尝无也然乱民之责属之谁乎有邦犹无邦也○朱汉上曰乾坤不交震反成艮艮者万物之终也故曰万物不通○项安世曰以天道言之内隂外阳则死内阳外隂则生以人道言之内柔外刚则为小人内健外顺则为君子以世道言之内小人外君子则为乱世内君子外小人则为治世合而言之消长二字而已○王秋山曰不利者举天下事事物物皆不利也当此之时为君子者尤宜贞固以自守故曰君子贞○俞石涧曰健顺徳也刚柔质也否之时隂柔用事于内肯顺君子哉顺则不否矣故不以健顺言而但以刚柔言柔者易以亲故在内刚者易以疎故在外○来矣鲜曰否之者非人也乃天也即大往小来也不利即万物不通天下无邦道长道消也君子贞者即俭徳避难不可荣以禄也否之匪人者天数君子贞者人事程朱以为非人道似无道字意诚斋以为用非其人似无用字意○观彖君子之贞随时消息岂有不利者乎
　　按之匪人三字自孔仲达以来多以用小人而致否立説意在垂戒不欲直指为天道也朱子又云或疑三字衍文当亦以旧觧为不安耳夫治乱循环必致之数周公于泰爻辞明言无平不陂无往不复孟子所谓斯二者皆天也天地之气有春生必有秋杀一部易象无非天道否泰皆天也保泰倾否则人道也正不必讳言天数
　　初六防茅茹以其彚贞吉亨　象传防茅贞吉志在君也
　　荀慈明曰谓三爻同类相连欲在下也贞正谓正居其所则吉也○李氏鼎祚曰初六巽爻巽为草茅象○吕蓝田曰以柔处下臣之分也上下不交共以听命有死无他臣之正也引类守正以保其身时虽不泰其道亨矣○胡安定曰引类而退守道以正○程传泰之时以同征为吉否之时则以同贞为亨始以内小人外君子为否之义复以初六否而在下为君子之道易随时取义变动无常否之三隂上皆有应在否隔之时故无应义初六能与其类贞固其节则处否之吉而其道之亨也爻以六自守于下明君子处下之道象复推君子之心固未尝不在天下也○张子柔顺处下居否以静者也能以类正吉而必亨不事苟合志在得主者欤○郭兼山曰先大夫有言居庙堂则忧其民处江湖则忧其君盖泰言志在外否言志在君之意也○郭白云曰志在君者君子俭徳避难岂忘君哉伊尹乐尧舜之道其爱君至矣时泰矣君子引类而出出则进于位时否矣君子引类而处处则进于道也○王童溪曰以其类贞而吉且亨者诎身以伸道故无往而不吉不亨也吉谓免祸亨谓仲道志在君言行止虽系于时而君子之志于君无往而不在也○项平甫曰初动为震震草在下艮手反防之防茅之象○沈守约曰坤而为震以顺动也卦变无妄动不妄也○王伯厚曰贞吉洁其身以有待○吴草庐曰互巽为茅初二柔画茅之茹○观彖凡隂阳消息因其时而论其义不必定以爻为人泰之防茅防而进否之防茅防而退也俭德避难所谓贞也逺小人之害故吉守道以俟时故又有亨道按易以卦明时卦之立义以全卦取象六爻则各随其爻之象而合之卦之时义以消息其吉凶故常与全卦之义絶不相蒙易以隂阳消长之义立卦者如姤复则一隂一阳之长夬剥则一隂一阳之消临遯则二阳二隂之长圣人扶阳抑隂之意辞严于彖及周公系爻则复者六爻皆有复义遯者六爻皆有遯义若泥彖辞全象则复在一阳何以隂亦言复遯在四阳何以隂亦言遯诸卦皆然可见周公爻辞变动不居其大例也此卦六交皆言处否之道不必仍以隂为小人程説最精以为小人连类而进者泥矣夫小人之所以为小人者唯以其不正也不知有君也若能正能志在君则君子耳何得指为小人何从定其初为小人而变为君子者耶盖初本坤顺前遇互艮止而不进不交之象初变则卦成无妄所以能守正而获吉且亨干为君坤初以顺而应乎干故曰志在君明干之为君以见坤之为臣主臣而言即不复主小人而言也
　　六二包承小人吉大人否亨象传大人否亨不乱羣也荀慈明曰大人谓五二五相应否义得通故曰否亨○王辅嗣曰居否之世而得其位用其至顺包承于上○王秋山曰六二质虽隂柔而居中得正处否之时犹小人中之君子也小人之吉九五大人之否頼之以济故曰大人否亨是以二曰小人吉五曰大人吉君臣对言中正故也处羣隂之中而中正独立是不杂乱于其羣也故大人之否頼之以亨○俞石涧曰六二湼而不淄者也○易外干在上坤顺而承之故坤之彖曰乃顺承天○德济斋曰小人作乱乃君子之否今六二乃率其羣隂而顺君子故君子之所否者乃亨矣象曰大人否亨而小人之吉亦在其中
　　六三包羞　象传包羞位不当也
　　张子处否而进履非其位非知耻者也○郭白云曰当过中思变之时六三不能变以有为尸禄素餐邦无道谷耻也○杨慈湖曰六三徳不如六二而位益髙有媿于中故曰包羞
　　按包承包羞二包字説者不一程传皆以包畜为训则包字无着本义训包承为包容夫以君子而至为小人所包容圣人必不忍为是言也或以为二包初三包二于义亦无谓项氏以易中称包皆谓阳包隂考包荒包包有鱼皆于阳爻言之故可定所包为隂与本文隂爻文势不同考包字训同括字坤之括囊亦包义也则不可以包主于阳矣愚谓此二爻包字即初爻之彚泰四之邻否四之畴皆言乎其类也盖此二卦三阳三隂无论交与不交皆截然分类与他卦不同故多以类言之二爻象传之言羣亦其义也六二居中得正为坤道之美故能包举初三以承顺乎干六三居众隂之上势得包其同类故皆曰包象传于六二曰不乱羣者美六二也当否之时上下不交独二以中正上应中正率类以承阳否之所以可亨者在此犹剥之六三独与上应象称无咎而传以失上下美之也説者以不乱羣为大人夫既为大人何至与小人为羣而曰不乱且何以系之六二耶于六三曰位不当者悯六三也以不中正之才艮止则不能上进巽顺则不敢为恶当否道将革之时以居下卦之上徒包纳羣丑以重其辱为世指目故圣人悯之谓不居其位则可免于羞耳讥其不能守君子之贞也
　　九四有命无咎畴离祉　象传有命无咎志行也九家易曰巽为命谓受五之命以据三阳故无咎○程传四以阳刚健体居近君之位是有济否之才而得髙位者也然当君道方否之时处逼近之位所恶在居功取忌而已若能使动必出于君命威柄一归于上则无咎而志行矣○本义命谓天命○杨龟山曰东汉之衰嬖幸持权窦武何进倚元舅之亲招集天下名儒硕徳共起图之宜若可为然命不出于君而下不应故与畴类皆陷于祸○张紫岩曰四居互巽中有刚德而巽顺事上故能承命以动均福其类其至诚恭顺之心未尝自用而忘君云三阳为畴阳实为祉○沈守约曰巽为申命为行权能申君之命以行其权有命之象○项平甫曰泰九三于无咎之下言有福否九四于无咎之下言畴离祉者二爻当天命之变正君子补过之时也当否之时苟无天命四虽有志可若何哉泰虽极治以命乱而成否否虽极乱以有命而成泰命者天之所令君之所造也道之废兴岂非天耶世之治乱岂非君耶○徐进斋曰有命无咎即泰无平不陂之义言隂阳往来泰否反覆天运固如此也○王秋山曰既有命则上之意不惑于羣小可知故四可无咎而济否之志得行○胡云峯曰泰变为否易故于内卦即言之否变为泰难故于外卦始言之○俞石涧曰四为近君大臣有刚健之才其志柔弱非奉九五之命不敢自擅是以无咎有命无咎则向者在君之志得以行矣○吴大年曰三隂上进四撰艮止之○何子曰居上卦之始能力持隂阳交战之冲众正頼之
　　按当否之时君命久不下行九四处将济之时变而为观有观示四方之象承君命以宣布逺近号令诸侯以共济其否如天寳播迁得灵武之信六军鼓舞也爻辞有命二字极精采君命即天命静观者归于天命致用者则全恃君命也
　　九五休否大人吉其亡其亡系于苞桑　象传大人之吉位正当也【当平声】
　　程传有大人之德而得至尊之正位能休息天下之否○张子以亡为惧故能休其否○张紫岩曰虑患若系马于柔桑者然苞桑民柔象也书云若朽索之驭六马系桑之义也巽木为苞桑巽绳为系○沈守约曰干而为离刚而且明徳也卦变为晋明丽于尊位也是以能休否○吴草庐曰人依木傍以息曰休互巽为木人情厌乱冀得休息九五阳刚中正之大人如木有芘防可依以休息于否将变之时也○俞石涧曰否至五否将倾矣大人处此则安详和缓不动声色而措天下于泰山之安故曰休否不然荒忙急迫适以激其变非吉之道其亡其亡儆之至也桑之方苞弱而不可系物以此为戒而防其亡则存可保桑柔木诗柔桑是也艸木丛生曰苞○来矣鲜曰巽为隂木柔桑之象以国家之大不系于磐石之坚固而系于苞桑之柔小危之甚也
　　按苞桑诸儒皆以为坚固不防之义细玩爻位休否尚未至倾否世乱畧平国危乍定民气初静而未安人心初集而未固苞桑之系正状其危张氏俞氏来氏説优
　　上九倾否先否后喜　象传否终则倾何可长也程传上九否极故否道倾覆而变也否倾则泰后喜也○王童溪曰言倾否而不言否倾人力居多焉○朱汉上曰否毁兑成如决积水而倾之莫之能御也兑为悦隂阳得位为喜巽为长○王秋山曰何可长也者幸之之辞也○俞石涧曰否终则倒转而为泰故曰倾否如损极则成益益极则又成损明乎此则知彖传所谓刚柔上下之义矣









　　周易孔义集説卷三
<经部,易类,周易孔义集说>
　　钦定四库全书
　　周易孔义集説卷四
　　光禄寺卿沈起元撰
　　上经
　　【离下干上】　　中爻巽干
　　程传同人与否义相反又世之方否必与人同力乃能有济同人所以次否
　　同人于野亨利涉大川利君子贞　彖传同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　郑康成曰干为天离为火卦体有巽巽为风天在上火炎上而从之是其性同于天也火得风然后炎上益炽风行无所不徧则防通之徳大行故曰同人于野亨○孔仲达曰同人谓和同于人野是广逺之处借其野名喻其广逺言和同于人必须寛广用心无私乃得亨通故云同人于野亨与人同心足以涉难故曰利涉大川与人和同易涉邪僻故利君子贞○苏子瞻曰野无求之地凡从我者皆诚同也○程传至诚无私可以蹈险难者干之行也无私天徳也又以二体言其义有文明之德而刚健以中正之道相应乃君子之正道也天下之志万殊而理则一君子明理故能通天下之志文明则能烛理故能明大同之义刚健则能克己故能尽大同之道然后能中正合乎干行也○张子曰不能通天下之志不可谓正天下之心天下之志自是一物天何尝有此间别○杨龟山曰文明以健总一卦之才中正而应以二五言文明而不健则物或蔽之中正而不应则物或间之同者寡矣○郭白云曰名卦不曰同天者圣人明人道盖由同人则同天矣人道以同人为大故也○赵复斋曰得中应干同乎天也同乎天者同乎人也○项平甫曰同人干之九二也见龙在田徳施普也故曰同人于野亨大有干之九五也飞龙在天大人造也故曰大有元亨同人曰同人于野亨此句当连上文解之其説谓柔得位得中而应乎干故其卦曰同人而同人之繇又曰同人于野亨也盖本之以中正而无邪行之以刚健而无欲故能忘己而同人又能忘人而同乎野也故以两曰字明之同人以一柔为主徒柔不能以同乎人也必以天徳行之故虽得位得中而必应乎干乃可谓之同人至于利涉大川则又曰此干行也明非柔之所能办也凡卦之以柔为主者皆然履六三小畜六四大有六五皆柔为卦主而其济也必称干焉伏坎在下为川互巽在上为舟涉川象○张紫岩曰惟贞则以我之心为天下心将合天下之志通为一矣离火在人属心为志○朱汉上曰同人之义以四言该之文明也健也中也正也以一言尽之正而已矣不正则烛理必不明行己必不刚施诸人必无相应之理反求于心不能自得其能通天下之志乎○郑东谷曰同人大有对变之卦人臣为羣阳之宗易失之私故同人之彖爻多戒人君为羣阳之宗上下顺从故大有之彖爻多吉○冯厚斋曰上干君也天也下离六二在离之中人位也干上离下五阳同归二之一隂有以天同人之象亦为人君同乎斯人之象故曰同人离中虚有舟虚能载之象载上三阳健于行水○吴草庐曰人目所望地连天际为野六二下居于地上应乎天故曰同人于野○胡双湖曰六画卦二为地位自天视地则地为旷野○胡云峯曰同人于野其同也大利君子贞其同也正有所同者大而不出于正者故又当以正为本○来矣鲜曰柔得位者八卦正位离在二○钱啓新曰同人上体干此人人之天此人人可应而同之理然惟离柔在于干下得位得中应得全干之体同得天下之人是以谓之同人同人于野以明体在天宇四垂之野人尽相见乎离无不见无不同矣是之谓亨○易外日出而万物相见君子之心如日得天下之所同然天通天下之志以日君子通天下之志以心○观彖干为阳爻之通称言五阳与之应也不必泥于二五之应不言上下应者居下体则但言应而已
　　按传有二应应乎干统言五阳中正而应专主二五
　　初九同人于门无咎　象传出门同人又谁咎也王辅嗣曰同人之始无应于上心无系吝通夫大同出门皆同○杨诚斋曰门室之始初九同人之始吾与人曷尝不同隔之者门也吾一出门则天地四方孰不吾同者何咎之有○沈守约曰离体虚明无偏隘之失以刚处下无陵犯之患爻变为艮艮为门○胡云峯曰同人与随皆易溺于私随必出门而后可以有功同人必出门而后可以无咎盖易以人名卦者有二家人一家之人也同人天下之人也门以内所同者一家之人而已出门同人所同者一国之人也天下之人也○林次厓曰出门同人是解同人于门明于门为出门也○唐凝庵曰门者人我之限拘于限则不能同人而有咎矣
　　六二同人于宗吝　象传同人于宗吝道也
　　侯行果曰宗谓五也二为同人之主和同者之所仰也有应在五过五则否不能大同于人则为主之德吝狭矣所同虽吝亦妻臣之道也○程传二与五为正应故曰同人于宗宗宗党也同于所系应是有所偏与在同人之道为私狭矣故可吝○郭白云曰在卦论之六二文明之性固知同人之义自爻观之其才至柔安能大同于物知同于五不失上下之分又以中正同中正亦何异于宗党同于所尊者哉然以同人之道论之则小而吝矣
　　按六二为同人之主自卦义言之则当同于五阳然二本隂爻岂可泛同若以一隂而同于五阳则为姤之女壮今六二中正知同于宗而已故周公谓之吝者从卦义言也孔子谓之道者从爻义言也
　　九三伏戎于莽升其髙陵三嵗不兴　象传伏戎于莽敌刚也三嵗不兴安行也
　　虞仲翔曰巽为伏震为草莽离为戎巽为髙○王辅嗣曰贪于所比据上之应其敌刚强非力所当故伏戎不敢显亢升髙望不敢进○孔仲达曰安何也何可行也○崔氏憬曰与二相比盗憎主人一爻为一年自三至五频遇刚敌○苏子瞻曰二之同于五也歴三与四而后至故三与四皆欲得之○程传同人之时志在于同卦唯一隂诸阳皆欲同之三又与比以刚强居二五之中欲夺而同之五刚且正其可夺乎故畏惮伏藏也○本义刚而不中欲同于二而非其正惧九五之见攻其象如此○李隆山曰天下之理萃则必争卦以同为义而三则伏戎四则乘墉五则大师克相遇故易中必知险简中必知阻
　　按变有互艮陵象又止而不兴象
　　九四乘其墉弗克攻吉　象传乘其墉义弗克也其吉则困而反则也
　　王辅嗣曰处上攻下力能乘墉履非其位以与人争攻三求二违义伤理众所不与故弗克○程传三以刚居刚故不能反四以刚居柔故困而能反畏义而能改吉宜矣○本义欲同于二而为三所隔故为乘墉以攻之象乘其墉矣则非其力之不足以义之弗克而不攻耳○郭白云曰九四无应居二刚之间为多惧之地困穷甚矣○项平甫曰凡爻言弗克者皆阳居隂位讼之九二九四同人之九四是也唯其阳故有讼有攻唯居隂故弗克○沈守约曰离外实而卫内虚而容墉之象据三之上乘也干变而为巽健而能巽知不能克而反则之象○李蒙斋曰九四虽不中正以其干体故能知险履离故有明明而知险是以能止而弗攻○胡双湖曰三以四为陵其指四也四以三为墉其指三也圣人与四以吉开自反之门不与三者以无君之恶尤甚也
　　九五同人先号咷而后笑大师克相遇　象传同人之先以中直也大师相遇言相克也
　　张子二与五应而为他间已直人曲望之必深故号咷也师直而壮义同必克故遇而后笑○本义中正相应同心者也而为三四所隔不得其同然理义所同物不得而间之六二柔弱三四刚强故必用大师以胜之然后得相遇○张紫岩曰心通迹间其忧在先道之苛胜间何能为中直则君臣心本相通何忧不遇二五俱得中位是五之心即二心二之心即五心其为中直大矣至诚恻怛之意发见于外曰号咷君臣相遇道行天下有足乐者曰后笑克言与之者众所胜在道若师之克离为戈兵九五以刚处中离体在下羣阳从之为大师○吴草庐曰号咷者离火之声笑者兑口之说○胡云峯曰同人九五刚中正而有应故先号咷而后笑旅上九刚不中正而无应故先笑后号咷○张湛虚曰同人而曰大川戎攻师克何也同者人之所忌也忌同伐交大川不足喻其险
　　按六二为同人之主故以于宗为吝至五则彖传所谓中正而应者故传明其中直况五阳皆同于二五非主爻无庸议其私昵
　　上九同人于郊无悔　象传同人于郊志未得也侯行果曰独处于外同人于郊也不与内争无悔吝也同人之时惟同于郊志未得也○蔡节斋曰国外曰郊郊外曰野虽在卦上犹未出乎卦也故止曰郊○杨释褐曰同人于野则亨于门则无咎于宗则吝于郊则无悔于宗不若于门于门不若于郊于郊不若于野六爻有不能尽卦义者同人是也○梁孟敬曰同人于郊则所同者逺亦无私矣然犹未能极乎逺故不能吉亨止无悔而已所同者未能周天下是其志之未遂也○观彖同人之道以于野为至上虽当其象然爻徳有所未备故杀其象曰郊郊虽未至于野然近于野矣于野则亨吉曰无悔知其志未得也总论
　　按同人六爻不能尽卦义者何欤卦以二体立义爻以爻位趋时凡以一隂一阳为主者五爻皆从主爻而生逺近相得不相得之义其于二体中爻者更甚师比是也然师不如比以其在下也至于一隂为主隂本不如阳下又不如上同人以在下之隂为众阳所归以其得中胜于小畜之六四履之六三然当同人之时五阳之欲同于二者势也在二之隂不可遍同于五阳者理也故二之于宗虽于同人为吝狭而不失臣妻之道二守于宗三四之争起矣五非同人之主知中正之应而已既同于二岂为大同初上事外其庶乎
　　【干下离上】　　中爻干兑
　　大有元亨　彖传大有柔得尊位大中而上下应之曰大有其徳刚健而文明应乎天而时行是以元亨虞仲翔曰谓五以日应干而行乎天也○本义大有所有之大也火在天上无所不照又六五一隂居尊得中而五阳应之故为大有干健离明居尊应天有亨之道应天谓六五○赵复斋曰九居五不言得尊位所当居也六居五故贵之五为大中贵于二也上下应者不拘逺近凡一阳五隂一隂五阳之卦皆然干加震曰大壮大者壮也加离曰大有隂丽乎阳大者有之也柔得尊位阳应之隂能有大也○朱汉上曰致元亨者由乎其才刚健则不息文明则能顺万物之理有是徳而行之不失其时随天而行也此合两体推原六五言大有之才也○郭兼山曰一柔而应五刚所谓不寳逺物所寳惟贤也不如是不足以为尚贤○项平甫曰一隂在下势不足以有众能推所有以同乎人故曰同人一隂在上人同乎我为我所有故曰大有同人曰应乎干明我应之也大有曰上下应之明人应我也履柔在下亦曰应乎干小畜柔在上亦曰上下应之此可以推卦例矣同人离在下以徳为主曰应乎干者应其徳也大有离在上以位为主曰应乎天者应其命也履兑在下曰应乎干大畜艮在上曰应乎天亦卦例也○王童溪曰善治众者不以众以寡善制刚者不以刚以柔大有之有五刚非六五之柔不可也上而上九以我能尚其贤降志而比乎我下而自初至四以吾能用其才以其类而从乎我所有岂不大哉○郑东谷曰必冲虚不自满者能有大六五明体而虚中所以为大有○张紫岩曰刚健而诚尽于内文明而礼尽于外合是二美中德斯大得干之中曰大中应乎天而时行谓用离柔离万物相见于时为正为时行当大有之世非用柔无以得天下贤非得贤无以保天下大业时也○郑少梅曰大有之时盛德在火万物皆赴亨嘉之防○胡云峯曰小畜之亨不在六四而在上下五阳大有之元亨不独在五阳而在六五○来矣鲜曰时行即应天之实○易外火日也日在天上从震而位乎干彖言火而不言日者天子以神为治如日之用其火日之光火之神也火在天上万物告成火之功成而天之徳亦至○华霞峯曰本是纯干一柔居五天啓文明在元防为中天之运在日行为当午之中在天道为一元资始万象亨嘉之防在世道为大明首出众正毕升之时
　　按大有干之九五之变卦辞无他文特言元亨而不言利贞者大有乃春夏之象而未及秋冬也鼎言元亨者乃东南之卦而未及西北也
　　初九无交害匪咎艰则无咎　象传大有初九无交害也张子二应于五三能自通四匪其彭惟初无交故有害然非其咎○杨龟山曰当盛大之时贫且贱焉耻也则无交宜有害矣故曰大有初九无交害唯大有之初为然○赵复斋曰凡干之初贵潜匪咎由时无咎由己○朱汉上曰初九守正无交在它卦未有害大有上下应之而初九无交则害也○项平甫曰六五受人之交而初独不往交则害于大伦故为有害居势适然岂能强合凡言害者皆不利之名○俞石涧曰传曰大有初九大有时也初九位也时位如此所以无交害爻传凡称卦名者皆以时言凡称爻名者皆以位言
　　按大有之时以交孚为利自当以无交为害此如比之五隂皆附而上六独否为凶但比上以隂居卦外故有凶此以阳居初守正不苟故无凶咎在大有之世本无害之可涉若云无交于害则宜其为吉何必言匪咎而又何咎之可无宗张子説为当
　　九二大车以载有攸往无咎　象传大车以载积中不败也
　　虞仲翔曰干为大车体刚履中可以任重有应于五故所积皆中而不败○刘长民曰下乘阳为动上乘阳为实得中位为安五以虚中纳下往则无咎○程传刚健则才胜居柔则谦顺得中则无过其才如此所以能胜大有之任如大车之材强壮能胜载重物也○王童溪曰大车积集众材而成大有众材辐辏之时九二之材刚而中者又处众刚之材之中则集众刚之材以防于中而成此荷载之功也何败之虞○沈守约曰干体刚健变为离刚健而能容载大车象中虚故能积刚健故不败离为文明文明积中发于事业君臣同徳以成文明之治也○蔡节斋曰大车二也载谓载五○胡云峯曰坤为大舆九二干体而曰大车者舆指轸之方而能载者言车则以其全体而言引之以马之健行之以轮之圆皆乾象也不曰吉者大臣任天下之重职当如此也仅得无咎处大有之难如此○易外大有六月之候万寳告成火之为功也干为大车以载载火也实载万物也
　　九三公用亨于天子小人弗克　象传公用亨于天子小人害也
　　本义亨春秋传作享谓朝献也古者亨通之亨享献之享烹餁之烹皆作亨字九三居下之上公侯之象刚而得正上有六五之君虚己下贤故为亨于天子之象○朱汉上曰三五相交干变离兑干为天离为日兑为泽卜偃谓天为泽以当日天子降心以逆公是也天子施泽于下降心而説有粲然之文者莫如公之亨于天子也九三刚健而正与五同功故得此爻○张紫岩曰三重刚立互兑下小人以事君为容悦无所不用其私必为天下大害有大之君尤宜察诸○项平甫曰大有六五为主初独无交逸民也上在其上賔师也中爻三位为臣二大臣也受大有之任故为载三外臣也奉大有之物以朝贡故为亨二以中故无咎三以不中故有戒四近臣也以柔自抑不怙大有之宠故为匪其彭○王秋山曰土地人民皆天子所有阳刚得正之君子必不私其有以奉上故曰亨于天子以过刚不中之小人处之必据为己有因而不顺故处大有则或为害而大有亦适足为小人害也○熊梅边曰或问九三与五无系应何以有亨于天子之象曰九三居上下之际干离之交处下之上互兑之初又与五同功而异位故有此象○钱啓新曰若以小人而有公之用撰毁折于干离之中言有无于丰盈之世以民必竭健之力以君必蔽离之明○龙麟洲曰三兼干兑干主上进兑下阳与上隂相悦有升而朝五之象干良马金玉皆庭实象离日之光下照兑泽而泽受之又君臣恩礼交接之象此非常之占小人岂能堪此○合订人臣効忠竭力忘家为国莫非亨也财物献贡亨之一端耳
　　九四匪其彭无咎　象传匪其彭无咎明辨晢也【晢章舌反】程传九四过中是大有之盛也故处之之道匪其彭则得无咎谓能谦损不处其太盛也彭盛多貌○项平甫曰四居离初能明于初为辨晢○沈守约曰变而为艮明而知止○唐凝庵曰居近君之位率诸阳以进有盛象惟以刚臣近柔主疑于自专其盛由离之明辨之而晢则其盛皆五之盛而匪四之盛○华霞峯曰三不有其有故持以献君四不私其有故解使去已
　　按唐氏华氏看匪其二字细
　　六五厥孚交如威如吉　象传厥孚交如信以发志也威如之吉易而无备也
　　孔仲达曰信以发志者由已诚信起发其志故上下应之与之交接易而无备者以已不私于物惟行简易无所防傋物自畏之○苏子瞻曰处羣刚之间而独用柔无傋之甚者以其旡备而物信之故归之者交如以其无备知其有余也夫傋生于不足不足之形见于外则威削矣○程传当大有之时居君位虚中为孚信之象人君执柔守中而以孚信接于下则下亦尽其信诚以事于上上下孚信相交也○张子君子以至诚交人然后有威重君子至平易有何关防拟备唯以抑抑威仪为徳之隅俨然人望而畏之○杨龟山曰威如之吉以徳不以力所谓徳威惟畏也○郭白云曰交如亲之也威如尊之也诚信之道已通君臣之道巳严能销患于未形孰为猜嫌之虑且初九之难进九二之积中九三之克亨九四之匪彭各以其道而来亲而尊之可谓有贤之极矣舜明目达聪终于无为而治其易而无备之吉乎○郑东谷曰以柔顺而有羣阳区区焉设关键以为备则亦不胜其备矣法制密而诚意消是岂大有之君哉○项平甫曰五居离中有中孚象为信体柔为顺履信思顺而上下应之则其孚交矣○王童溪曰人君能使人不敢违不若使人不忍违六五以诚信感发众志则天下志应无山谿而固无甲兵而威夷然和易初无备御而不怒之威自孚于上下○李蒙斋曰孔子恐后世人主观威如吉之言以作威杀戮逆诈设备为吉故释云平易而无备即系辞所谓有亲可久之道也○俞石涧曰在心为志盖未发也发之者信也当大有之世在下者本有协应之志而在上者又足以感发之则人自敬之畏之○来矣鲜曰威如即恭已易而无备即无为
　　按六十四卦中以六居五而主君象者震以乘阳艮以承刚易得咎悔坤主于顺终属臣道故坤震艮在上之六五不若离之六五如大有晋鼎为易中极美之卦皆以离在上也离主文明其象为日在上为人君向明而治离之中爻乃虚明之体不专柔顺于睽而犹得悔亡有庆于旅而有誉于噬嗑而无咎于未济而晖吉皆离之美也至大有六五尤为干飞龙在天之变爻如太阳当空人不敢正目而视威所自足孰敢慢易但以文明之徳与万物相见光明洞达天下归心本无太柔之患更何须于戒备周公系以威如孔子释以无备盖发离日之象也所谓交者即彖之应天也
　　上九自天祐之吉无不利　象传大有上吉自天祐也郭白云曰系辞曰祐者助也天之所助者顺也人之所助者信也履信思顺又以尚贤也六五之君尽此而言于上九者盖言大有之吉以此终也故象曰大有上吉则知此吉乃大有之吉非止上九之吉也○项平甫曰六五在本爻但见其履信思顺而已至上九而后见其尚贤当大有之世有羣小易有大贤难象传曰大有上吉明事关全卦非止上爻此犹师之上六论师之终其言大君盖指六五非谓上六为大君也○赵复斋曰五能尊上此大有所以上吉君之大有极于尊贤○郑东谷曰五成卦之主上其终也五之徳宜获是福于终可验五尚上九之贤故自天之祐于上九见之○赵汴水曰九阳也在五之上为天象如大传所释又为贤之象五以下诸爻应为人助以上一爻应为天祐之天祐人助宜六五吉无不利盖阳在隂上其象为天贤在君上其象为师傅○胡云峯曰五之厥孚履信也柔中思顺也尚上九之一阳尚贤也所以其终也自天祐之吉无不利也本义于大畜尚贤曰六五能尊上九之贤○胡双湖曰五上为天位有天象○龚泉峯曰天指上而言祐之谓祐五也○观彖以上爻终五爻之义易之如此例者极多解者乃以为上九尊尚六五之贤非矣按赵氏龚氏説尤得本爻系此辞之防天祐二字乃非泛设于彖传上下应之之义为切所以为大有之上吉也
　　【艮下坤上】　　中爻坎震
　　冯厚斋曰一阳五隂之卦一阳在上下为剥复象阳气之消长在中者为师比象众之所归至于三四在二体之际当六画之中故以其上而退处于下者为谦自下而奋出于上者为豫此观画立象之本防
　　谦亨君子有终　彖传谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　郑康成曰山体髙而在地下髙能下下之象亨者嘉防之礼以谦为主惟艮之坚固坤之厚顺乃能终之○虞仲翔曰君子谓三艮终万物故君子有终○崔氏【憬】曰日中则昃月盈则亏髙岸为谷深谷为陵髙明之家鬼瞰其室黍稷非馨明徳惟馨满招损谦受益○石守道曰六十四卦唯谦六爻无悔吝皆吉○程传谦有亨道有其徳而不居谓之谦人以谦巽自处何往不亨君子志存乎谦巽达理故乐天而不疑内充故退让而不矜安履乎谦终身不易君子有终也　他卦有待而亨唯谦便亨　天以其气下济故能化育万物其道光明地处卑以其气上行交于天皆以卑降而亨也○本义止乎内而顺乎外谦之意山至髙而地至卑乃屈而止于其下谦之象变谓倾坏流谓聚而归之○赵复斋曰内止无欲故外能柔顺凡矜伐皆欲之动阳实隂虚内笃实外虚少谦之义也一阳终于艮在上为剥终不可用在下为谦终而不穷止得所也○蔡节斋曰下济而光明艮光明象○沈守约曰内刚止则不失于佞外柔顺则不失于亢谦道之贵中也○项平甫曰九三干也降在下卦是下济而光明坤地道处势至卑而升在上卦是卑而上行下济与卑释谦字光明与上行释亨字○邱行可曰凡卦以一阳为主者彖传皆以刚言复曰刚反豫曰刚应师比曰刚中剥曰变刚谦主九三而彖不言刚者谦无用于刚也用刚则不能谦矣○吴草庐曰尊崇他人以居已上而已光显卑抑自己以居人下而人亦不可逾越之○胡双湖曰谦唯阳刚君子能之然一阳卦必至三而后名谦者三人位有公侯之尊贵乃肯自卑而处三隂之下此所以为谦有艮之笃实坎之劳震之动而又承坤之重盛徳如此安止不迁谓之君子有终宜哉
　　按尊卑二字吴说为优以位言者文义欠妥
　　初六谦谦君子用涉大川吉　象传谦谦君子卑以自牧也
　　荀慈明曰初最在下为谦三体坎故用涉大川吉○程传以柔顺处谦又居一卦之下为自处卑下之至谦而又谦也虽用涉险亦无患害○郭兼山曰谦虚也中虚以渉难有不济者乎○张紫岩曰卑以自牧君子止心之道处艮下体又承坤为谦坤为马为牛为地艮为山为自牧○王童溪曰牧养也谦卑徳初卑位养德之地未有不基于至卑之所所养也至则愈卑而愈不卑矣○张南轩曰牧如牧牛羊然使之驯服方可以言养○项平甫曰初六九三皆称君子者此二爻皆非小人之所宜处初过谦者也小人用之则为柔佞君子用之以柔身济难三有大功小人处之则有不赏之祸○吴草庐曰初变为刚成离有舟象坤顺在上前无阻隔○胡云峯曰谦主九三故称君子初亦曰君子何也三在下卦之上劳而能谦在上之君子也初在下卦之下谦而又谦在下之君子也○胡双湖曰涉川贵于迟重不贵于急速用谦谦之道以涉川退后而不争先自然万无失一○来矣鲜曰震木在坎水上涉川象
　　六二鸣谦贞吉　象传鸣谦贞吉中心得也
　　姚氏信曰三体震为善鸣二亲承之故曰鸣谦得正处中故贞吉○苏子瞻曰雄鸣则雌应故易阳唱而隂和寄之于鸣谦之所以为谦三也六二其邻也上六其配也故皆和之而鸣于谦而六二以隂处中虽微九三其有不谦乎故鸣以言其和于三贞以见其出于性也○程传二以柔顺居中是为谦徳积于中发于外见于声音颜色曰鸣谦凡贞吉有为贞且吉者有为得贞则吉者六二之贞吉所自有也中心所自得非勉为之也○郑东谷曰鸣者气有所感也三为谦主二中正而位其下以柔从刚以下从上所以感于三者诚故其鸣也为正且吉鸣而得遂其为谦之志曰中心得○赵汴水曰鸣鸟语求友则鸣不平亦鸣九三成卦之主六二比而承之求友之鸣乐而鸣也○郝京山曰艮为山震为雷二以山谷应虚而鸣上以雷声出地而鸣
　　九三劳谦君子有终吉　象传劳谦君子万民服也荀慈明曰体坎为劳○王辅嗣曰处下卦之极履得其位上下无阳以分其民众隂所宗尊莫先焉上承下接劳谦匪懈○王童溪曰谦之成卦在此一爻卦之徳曰君子有终九三实当之三实艮体而止诸坤顺之下所谓蕴崇髙于卑下之地其象则地中有山也以刚明之才居下之上上为君所任下为众所从信劳而不伐故获终吉○张紫岩曰以阳刚居羣隂中为君子艮终始为有终坤众在上已下之为万民服○郑亨仲曰身之服劳无如手足禹之胼胝可见艮为手互震为足○赵汴水曰一阳在初有克己复礼之仁在二有师中丈人之吉在四有由豫大有得之业在五有显比使中之主在上有硕果存阳之功上下始终歴试诸艰可谓劳矣勤劳如此一阳独尊宜可用刚以临物今不为比豫之在上乃退居三隂之下是劳而能谦也复师虽在下而不为终剥虽终而在上今九三艮为主是谦而能终者也○吴草庐曰震动者劳之象○胡云峯曰干之三以君子称坤之三以有终言谦之三兼乾坤占辞劳者即干之终日干干而谦则坤之含章○来矣鲜曰八卦正位艮在三所以爻极善
　　六四无不利防谦　象传无不利防谦不违则也王辅嗣曰乘三承五指挥皆谦不违则也○程传四居上体切近君位六五之君谦柔自处九三又有大功徳为上所任众所宗而已居其上当恭畏以奉谦徳之君卑巽以让劳谦之臣动作施为无所不利于防谦也防布施之象如人手之防动息进退必施其谦盖居多惧之地又在贤臣之上故也○朱汉上曰艮为手止也震起也手止而复起有挥散之象挥散其谦之道布于上下防谦也○朱子不违法则言防谦不是过分事○沈守约曰以坤顺之质以隂居隂在上卦之下能谦者也坤变为震动不违顺卦变小过君子以行过乎恭者也
　　六五不富以其邻利用侵伐无不利　象传利用侵伐征不服也
　　本义以柔居尊在上而能谦者故为不富而以其邻盖从之者众矣犹有未服者利以征之而于他事亦无不利○杨诚斋曰五以君上之尊体柔谦之徳欿然不有其崇髙富贵之势谦徳之盛焉往不利利用侵伐姑举其大者○郭白云曰隂虚为不富征不服者盖有不服则征无不服则勿征也○朱汉上曰五动成离坎有弓矢甲胄之象○沈守约曰卦变为蹇险在前征不服象○郑亨仲曰五爻皆言谦惟六五不言者圣人虑其过○梁孟敬曰九三在下乃立功之臣而坤为众有用师之象五既得众心之归而又贤臣为之将是惟无动动必利○胡云峯曰谦之一字自禹征有苖而伯益发之六五一爻不言谦而曰利用侵伐何也盖不富者六五虚中而能谦也以其邻者众莫不服五之谦如此而犹有不服者则征之固宜○来矣鲜曰坤为众中爻震变离为戈兵众动戈兵侵伐象
　　按五下有山之阻坎之险不服象而有九三为震之主故利侵伐上六行师亦同
　　上六鸣谦利用行师征邑国　象传鸣谦志未得也可用行师征邑国也
</div>
    <div class="pagination">
<a href="周易孔义集说_page3.html">上一页</a><a href="周易孔义集说.html">1</a><a href="周易孔义集说_page2.html">2</a><a href="周易孔义集说_page3.html">3</a><span class="current-page">4</span><a href="周易孔义集说_page5.html">5</a><a href="周易孔义集说_page6.html">6</a><a href="周易孔义集说_page7.html">7</a><a href="周易孔义集说_page8.html">8</a><a href="周易孔义集说_page9.html">9</a><span>...</span><a href="周易孔义集说_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
