<!DOCTYPE html>
<html>
<head>
    <meta charset="UTF-8">
    <title>易酌 - 第 22 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 22 页/共 33 页</h1>
    <div class="content">　　任用匪人败乃公事上无以信君下无以信民而内亦无以自信盟心之谓何故曰信如何也
　　六五鼎黄耳金利贞
　　五居上体之中受以举鼎者也故为耳坤正色本黄离得坤中画故为黄耳金程朱俱指九二以玉属上故以金属二但二在耳之下恐未能胜厥任也指上九为是订诂云鼎岂有二哉玉不可以为以金而饰以玉也得之矣在五以已之柔视上之刚则为金在上九自视画刚位柔则为玉各有取尔也五质隂柔恐不胜坚刚之故又有正固之戒
　　象曰鼎黄耳中以为实也
　　中以为实者五以九二之实为实也二五正应二有实而五举之正彖所谓得中而应乎刚也
　　上九鼎玉大吉无不利
　　一阳横亘于鼎耳之上为象阳而居隂有温润以栗之德为玉象处鼎之终巽木离火毕达其用鼎于是乎告成功矣是以大吉无不利
　　象曰玉在上刚柔节也
　　鼎之亨餁以刚柔适中为度玉在上佐黄耳之鼎左提右挈而无不宜故曰刚柔节也书所谓以盐梅作和羮燮理隂阳者殆其人与








　　易酌卷八
<经部,易类,易酌>
　　钦定四库全书
　　易酌卷九
　　祁州刁包撰
　　周易不经
　　【震下震上】
　　震亨震来虩虩笑言哑哑震惊百里不丧匕鬯
　　一震卦也或说的凛然可畏使人有不敢即安之意或说的安然无事使人有吾何畏彼之意读者当自得之震者一阳动于二隂之下也传曰阳生于下而上进有亨之义又震为动为恐惧为有主震而奋发动而进惧而修有主而保大皆可以致亨故震则有亨如此说其义始备震之来也虩虩然传以为顾虑不安之貌曰蝇虎谓之虩者以其周旋顾虑不自宁也本义恐惧惊顾不出传意传以笑言哑哑为言笑和适之貌而必曰处震如是则能保其安裕是虩虩正所以哑哑也梁溪先生曰坦坦荡荡从兢兢业业得来正是此理震为雷雷之震声闻百里人恒惧而自失唯祭祀者不然也以鼎实升俎鬯以灌地降神祭祀之事也祭祀之事以一心对越神明虽雷轰于前而罔闻故不丧匕鬯也传曰临大震惧能安而不自失者唯诚敬而已此处震之道也昔先生渡河舟几覆舟中人皆号叫先生独安坐自若既渡或问之对曰心存诚敬耳此正其验也朱子曰言人常似那震来时虩虩地便能笑言哑哑到得震惊百里时也不丧匕鬯这个相连做一串说下来
　　【谨按乙巳之夏家兄宰上元予代收埠官田麦租回时渡江尚未及半而风浪大作舟为顚侧不宁水自窓中泼入者再从行皆无人色予自若也已而抵燕子矶有老吏袁某请曰适间事且不测独不动声色何也予曰人之可自主者恃此心耳今日舟中予乃若革之心也若不自持汝等必大惊惶舵工惧而失手立见顚覆矣且茫茫大江两岸相距皆七八里徒惊扰无益也不如安坐不动若辈犹可恃以无恐耳其人首肯虽未敢窃比程先生然而其事颇故及之】
　　彖曰震亨
　　本义曰震有亨道不待言也震来虩虩一句释震字笑言哑哑一句释亨字震惊百里不丧匕鬯二句又总释震亨故不待言也
　　震来虩虩恐致福也笑言哑哑后有则也
　　震来虩虩岂徒多惧已哉知过而有令图天佑之矣故曰恐致福也笑言哑哑岂徒自若已哉循理而无过举畏天者也故曰后有则也都是进一歩说
　　震惊百里惊逺而惧迩也出可以守宗庙社稷以为祭主也
　　【本义谓出可以守句上宜冇不丧匕鬯四字】
　　逺者惊迩者惧雷之震天之威也丘氏曰惊者卒然遇之而动乎外惧者惕然畏之而变于中分疏最确不丧匕鬯句脱如传说或曰出即鬯字之误非也本义曰出谓继世而主祭是就君说传曰以长子之义通解之谓其诚敬能不丧匕鬯则君出而可以守宗庙社稷为祭主也还是就长子说按易干为人君之象震为长子之象主器莫若长子序卦有明文矣疏曰出谓君出巡狩等事也君出则长子留守宗庙社稷摄祭主之礼事也当以此说为正
　　象曰洊雷震君子以恐惧修省
　　内外两体俱震重袭之义故曰洊雷闻雷之洊而恐惧者恒情也君子非特恐惧而已有修省之寔功焉恐惧是修省的本体修省是恐惧的工夫外考诸应事接物之际得无有含糊不堪问已者与内考诸处心积虑之微得无有暗昧不堪告人者与惴惴焉常若上无以对天地下无以对乡里逺无以对圣贤近无以对妻子其严乎传曰君子畏天之威则修正其身思省其过咎而改之尤为醒切又曰不惟雷震凡遇惊惧之事皆当如是余又从而进之曰不独惊惧虽遇欢悦之事亦然祸之来也固恐其有以召之福之来也又惧其无以当之那一件可轻易放过昔人所谓渊黙雷声也曽子日事三省之功而其所自述则曰战战兢兢如临深渊如履薄氷其得洊雷之义者乎人知其善用诗而不知其善用易也
　　初九震来虩虩后笑言哑哑吉
　　初为成卦之主可该全体故爻辞与卦辞同只加后字言畏惧于前乃能安乐于后也爻之吉即卦之亨也然重申再告不惮谆复无非示人以恐惧修省之意耳
　　象曰震来虩虩恐致福也笑言哑哑后有则也
　　焦氏云福由恐致然福非外至也意思安闲笑言哑哑而已哑哑又非侈然自放也循其法则不失常度而已圣人之所谓福者如此笑言哑哑即在震来虩虩中震惊百里虩虩也不丧匕鬯笑言哑哑也原不可分先后至彖传与初爻加一后字又是一意盖非恐惧无以致安乐所以足前言之所未备互相发也其说甚好存之
　　六二震来厉亿丧贝跻于九陵勿逐七日得
　　二以柔顺中正居初之上初一阳上进其锋不可当岌岌乎殆矣故曰震来厉程传亿作度本义未详余谓十万曰亿极言数之多也亿丧贝言大丧其货贝也近阅订诂已先得我心矣从来避患者恒恋恋于所有故未能割去必货贝无所爱然后能全身逺害也如张子房不爱万金之赀是也跻于九陵升于九重之髙陵也勿逐即书勿敢越逐之逐既丧而有悔心焉则逐之矣二中正自守无容心于其间物极数过则有复反之理七日得言可计日而取也传云卦位有六七乃更始故曰七日或曰自二至上又自上而二七数亦通
　　【谨按亿大也观六五象曰大无丧可见二至九四为艮陵之象也在初九之上九陵之象也丧贝而跻陵坠甑不顾也七日而可得去珠复还也】
　　象曰震来厉乘刚也
　　二所以厉者下乘初九之刚故也乘刚而不早为之所难以免矣
　　六三震苏苏震行无眚
　　三不中正遇震而不能自立者也苏苏传云缓散自失之状本义因之窃意震惧之极生气仅存如所云絶而复苏是也隂不正而阳正去三以就四反正之道故无过眚也李氏曰阳爻震物隂爻被震隂被震而不敢轻犯其锋必须逃避而后获免故二则欲其跻于九陵三则欲其行无眚此说甚妙
　　象曰震苏苏位不当也
　　以隂居阳为不当居不当行则当矣
　　九四震遂泥
　　四与初同为震之主初动而二隂辟易其震为有权四动而重隂掣肘其震为无威遂泥者陷于四隂之中而不能自拔也遂即春秋遂伐楚遂入越之遂言其竟陷于泥也传曰遂者无反之意泥滞溺也本义因之
　　象曰震遂泥未光也
　　阳刚有光明之才震动有光显之势徒以处柔而不中正遂为四隂所制暧昧无色故曰未光也
　　六五震往来厉亿无丧有事
　　六五当震之时往则上以柔居动之极来则四以刚为动之主往来无安止之地危厉亦甚矣然以柔居刚而有中德中则不失其正故无丧而有事也有事者居中用中之事也传曰二五虽不当位多以中为美三四虽当位或以不中为过中常重于正也盖中则不违于正正不必中也天下之理莫善于中于六五可见学易者不可不知此理
　　象曰震往来厉危行也其事在中大无丧也
　　上行危下行亦危危行也其事在固守其中故无丧二丧贝五无丧中德同而初四之刚异也传以无丧为大窃意大即春秋书大有大去之大犹云全也尽也所以释亿字之义也
　　上六震索索视矍矍征凶震不于其躬于其邻无咎婚媾有言
　　上以隂柔处动之极志气消索殆尽故曰震索索心惊而目顾盼张惶故曰视矍矍以索索矍矍之状而欲有行其凶必矣震四也逺上不于其躬也近五于其邻也祸患尚未切身及此而能恐惧修省则邻之震不至为躬之震矣故无咎三者上之婚媾也无应故有言传曰六居震之上始为众动之首今乃畏邻戒而不敢进与诸处震者异矣故婚媾有言也
　　象曰震索索中未得也虽凶无咎畏邻戒也
　　中未得传作中道本义作中心盖中心有未安也故见于外者尔尔以隂柔之才当震极之地虽凶而无咎者因震邻之恐用以自戒故也不能虩虩于始而能虩虩于终震极则知变耳
　　【艮下艮上】
　　艮其背不获其身行其庭不见其人无咎
　　程子曰看一部华严经不如读一艮卦以躭空守寂为艮便入禅学矣故言止即言行言静必言动只要事事到恰好处便是艮卦之义艮其背传云止于所不见也朱子以为误极辨之谓身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也其义甚精然程传之理终不可废故又引入近思録中昔唐太宗除笞背法以为人之五脏皆附于背然则背也者无思无为而为诸体之总防故曰所也止于是所谓于止知其所止也内见有已未免有系恋处不获其身内不见有已也外见有人未免有瞻顾处行其庭不见其人外不见有人也人已两忘而止于至善故无咎也艮其背行其庭虽对说却以艮其背句为主盖卦义三字尽之矣故彖传先发此句之义而后以三句总结之也
　　彖曰艮止也时止则止时行则行动静不失其时其道光明
　　本义曰此释卦名艮之义则止也然岂块然不动之谓哉时可以止则止止之时止也时可以行则行行之时亦止也行动也止静也行止以身言动静兼心言也时止时行动静不失其时也传曰在物为理处物为义动静合义理乃为不失其时如此时字始有着落或问艮之象何以为光明朱子曰定则明凡人胸次烦扰则愈见昏昧中有定止则自然光明庄子所谓泰宇定而天光发是也胡氏曰艮一阳见于二隂之上阳明着见隂莫得而掩蔽之故艮独称光明二说正互相发
　　艮其止止其所也上下敌应不相与也是以不获其身行其庭不见其人无咎也
　　艮其止即以止当背也或曰背字之误不必传曰止而不得其所则无可止之理夫子曰于止知其所止谓当止之所也其义甚精又曰夫有物必有则父止于子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已其义甚大上下二体如两山分峙而立相背不相向故相敌不相与也如各人做各人职事各人尽各人道理无雷同依附之迹是以内不见已外不见人而无咎也
　　象曰兼山艮君子以思不出其位
　　两山相并故曰兼山重艮之象也君子观重艮之象而屹乎如山无越思焉思不出位即所谓素位而行不愿乎外也如居富贵之位便思富贵的道理稍有越思亏却本分事情矣以至贫贱夷狄患难莫不皆然盖一念悠忽便是废思一念纷扰便是思出其位位以言乎其分也若夫以体言则曰背以理言则曰所思其位正以止其所也止其所正以艮其背也传曰当行而止当速而久或过或不及皆出其位也况逾分非据乎此义又进一层盖卦爻俱从身说大象又归本于心故不出其位而必曰以思昔人所称山中宰相弗思耳
　　初六艮其趾无咎利永贞
　　初居艮之最下趾之象也趾主行艮其趾止而不行也与壮于前趾者异矣故曰无咎隂柔之才虑其止于始而未能止于终也故又戒以永贞之利
　　象曰艮其趾未失正也
　　以隂居阳非得正也方艮之初行则不正止则正止而不敢妄动犹未至于失正也未失正故既以无咎许之而又以永贞望之
　　六二艮其腓不拯其随其心不快
　　二与五非正应失其主矣三以成艮之主横亘其上是二之主不在五而在三也二之进退不能自主而听于三犹腓之进退不能自主而听于股也故为艮其腓之象三过刚不中二柔顺无能改于其德其勉而随之也岂得已哉其心当有郁郁不乐者形迹之间似渉浮沉其心则晓然可谅也或曰传云不拯而唯随也唯字未的当信然
　　象曰不拯其随未退听也
　　本义云三止于上未肯退而听乎二可见不拯其随咎不在二而在三也爻既为二原情象复为三着罪是皆春秋笔意也
　　九三艮其限列其夤厉薰心
　　三以刚居刚一阳横亘中间有艮其限之象上下四隂皆为隔絶有列其夤之象限腰胯也分而为上下则脉络不相流通夤脊骨也列而为左右则营卫不相统属矣全体痞结心居中无所依附如焚如灼故曰厉薰心传曰人之固止一隅而举世莫与宜者则艰蹇忿畏焚挠其中岂有安裕之理厉薰心谓不安之势薰烁其中也
　　象曰艮其限危薰心也
　　象但用危字易厉字慨叹一番言刚而絶物流毒遂至此也絶物者适所以自絶耳
　　六四艮其身无咎
　　传云四居大臣之位仅能善其身无取之甚也看爻辞云无咎殊无不足之意本义以隂居隂时止则止之説亦未确张氏云四正当心位不言心而言身心不可见身者心之区宇也观其身之止则知其心之止故无咎此说得之矣
　　象曰艮其身止诸躬也
　　爻曰艮其身象传恐人误认身为正面故以止诸躬释之偻身为躬说文穷从吕从身吕背膂也盖止诸躬即艮其背也艮其背则不获其身矣象辞进一歩说以补爻辞之所未备与文王卦防正合
　　六五艮其辅言有序悔亡
　　五君位发号施令使天下各止其所者也其位适当辅处故以辅言辅颊之两旁骨背后可得而见者见其两辅之不动则知其口之不言矣咸其辅尚口也艮其辅塞兑也义正相反慎黙简重有不言言必中节矣故曰有序言有序者有伦次有条理德音秩秩也轻发躁出则有起羞之悔艮而有序其悔亡矣本义云悔谓以隂居阳
　　象曰艮其辅以中正也
　　传依本文解曰言以得中为正止之于辅使不失中乃得正也本义曰正字羡文叶韵可见则只以居上卦之中言之
　　上九敦艮吉
　　五爻皆取象于身至上九在艮山之极为成艮之主非但无咎悔亡而已也故不从人身取象而曰敦艮吉传曰人之止难于久故节或移于晚守或失于终事或废于久人之所同患也九能敦厚于终止道之至善也故六爻之德唯此为吉
　　象曰敦艮之吉以厚终也
　　敦艮之吉节以久而益贞守以久而益坚事以久而益励故曰以厚终也
　　【艮下巽上】
　　渐女归吉利贞
　　巽长女在外未成妇也艮少男在内未亲迎也故其义为渐本义云为卦止于下而巽于上为不遽进之义有女归之象焉最精又自二至五位皆得正初终二爻虽不当位然阳上隂下亦得尊卑之正位也故曰女归吉也女归必以渐也女子生而愿为之有家故以嫁为归诗之子于归春秋王姬归于齐无贵贱一也传曰天下之事进必以渐者莫如女归臣之进于朝人之进于事固当有序不以其序则陵节犯义凶咎随之然而礼义亷耻之重天下国家之本无若女之归故专以此取义六礼不备贞女不行故女归之利在贞也在礼聘则为妻奔则为妾不贞则奔可乎传曰诸卦多有利贞而所施或不同有渉不正之义而为之戒者有其事以贞乃得其宜者有言所以利者以其有贞也所谓渉不正之疑而为之戒者损之九二是也处隂居说故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也盖其固有非设戒也学易须如此分疏始得
　　彖曰渐之进也女归吉也
　　本义云之字衍衍之字则与晋无异矣传注于之字俱有解固是若如本义作渐字更确女归吉女以渐归故吉也
　　进得位往有功也进以正可以正邦也
</div>
    <div class="pagination">
<a href="易酌_page21.html">上一页</a><span>...</span><a href="易酌_page17.html">17</a><a href="易酌_page18.html">18</a><a href="易酌_page19.html">19</a><a href="易酌_page20.html">20</a><a href="易酌_page21.html">21</a><span class="current-page">22</span><a href="易酌_page23.html">23</a><a href="易酌_page24.html">24</a><a href="易酌_page25.html">25</a><a href="易酌_page26.html">26</a><a href="易酌_page27.html">27</a><span>...</span><a href="易酌_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
