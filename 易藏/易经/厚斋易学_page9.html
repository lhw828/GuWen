<!DOCTYPE html>
<html>
<head>
    <meta charset="UTF-8">
    <title>厚斋易学 - 第 9 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 9 页/共 103 页</h1>
    <div class="content">　　上九鼎玉大吉无不利
　　上九鼎玉功成可贵之象玉言可贵也大吉无不利占
　　【震下震上】
　　一阳奋动于重隂之下其象为靁其卦为震振动也正义曰象雷之卦天威震动故以为名
　　震亨震来虩虩笑言哑哑震惊百里不丧匕鬯
　　震之刄切亨象振动则通震来虩虩笑言哑哑震惊百里不丧匕鬯占虩虩许逆反陆希声曰蝇虎也始在穴中跳跃而出象人心恐惧也再言之者不一而足也荀作愬愬哑乌客反赵曰笑而不敢出声之貌丧去声匕必以反形似毕但不两岐耳以棘木为之取赤心之义长三尺刋柄与末祭祀之礼先烹牢于镬纳诸鼎而加幂焉将荐乃举幂而以匕出之升于爼上鬯敕亮反香草也以为酒其气调畅故曰鬯以灌地而降神王度记天子鬯诸侯薫大夫兰
　　初九震来虩虩后笑言哑哑吉
　　初九震来虩虩震而不安之象后笑言哑哑吉占后上声
　　六二震来厉亿丧贝跻于九陵勿逐七日得
　　六二震来厉震惊而忧危之象亿丧贝跻于九陵勿逐七日得占亿觧不一唯六五賛曰大无丧也以大训亿盖万万曰亿乃大之义丧去声贝资货也荀声败跻子西反一作隮升也九陵言九层之陵最髙处也
　　六三震苏苏震行无眚
　　六三震苏苏逺于震惊而神气复还之象死而复生曰苏程可乆曰神气之复为苏苏言苏而复苏也震行无眚占眚烖也
　　九四震遂泥
　　震动而不能大有所振惊之象亦为不能上进之象以象占泥去声滞也遂一作队泥或平声非声叶六五
　　六五震徃来厉亿无丧有事
　　六五震徃来厉可进而不可退之象震徃则声微来则声厉亿无丧有事占大无丧失但不能无所事
　　上六震索索视矍矍征凶震不于其躬于其隣无咎昬冓有言
　　上六震索索视矍矍震惊之极而神散目动之象索索桑落反李氏曰散而不收也林黄中曰气不充也视上去二声皆通矍俱防许防二反兰曰目之惧也李氏元逹曰如貜之顾有遽而不宁之意征凶震不于其躬于其隣无咎昬冓有言占徃则有凶居则震其隣而不及其身无咎也但昬冓有言尔为隣里亲戚不和之占
　　【艮下艮上】
　　一阳进极于上而止又二隂上进而一阳止之皆为艮止之象象为山如山之安静而不移也故其卦为艮
　　艮艮其背不获其身行其庭不见其人无咎
　　艮止也志卦旧脱今补之賛亦先释卦复出艮其背艮其背不获其身行其庭不见其人无物我之私之象庭説见爻无咎占
　　初六艮其止无咎利永贞
　　初六艮其止止于未行之初之象止今趾无咎利永贞占
　　六二艮其腓不承其随其心不快
　　六二艮其腓随人而止之象腓随股以动者也不承其随其心不快占承详见明夷承马
　　九三艮其限列其夤厉熏心
　　九三艮其限列其夤上下左右间隔之象限腰也言上下于此分也列今裂夤今夷真反夹脊肉也或作防防肾非上下之分止而不通左右之间分而不合其象如此厉熏心占熏焚蒸也俗作薫转作勲或作阍防作动皆非
　　六四艮其身无咎
　　六四艮其身不与物交之象无咎占
　　六五艮其辅言有序悔亾
　　六五艮其辅谨言语不出诸口之象言有序悔亾占言中节有次序而不乱也
　　上九敦艮吉
　　上九敦艮止于人上而重厚之象吉占
　　【艮下巽上】
　　干之九四来三成艮而坤之六三徃四成巽有渐进之象又巽木之在艮山亦渐进以髙故艮下巽上成卦曰渐
　　渐女归吉利贞
　　渐防俭反以之前为义进不越次也杨子云有水渐木渐鸿渐之説盖法乎此女归吉占利贞象先占后象象寄占中女归亦象也妇人谓嫁曰归谓女归所利也
　　初六鸿渐于干小子厉有言无咎
　　初六鸿渐于干自下而渐进之象鸿水鸟干水厓互体坎也鸿飞而进有渐小子厉有言无咎占小子忧厉小有违言不为害
　　六二鸿渐于般饮食衎衎吉
　　六二鸿渐于般进而就安之象般今磐见汉郊祀志畔干反水涯石堆之安平者也饮食衎衎吉占饮去声食入声衎衎苦旦反和乐意初与二声叶
　　九三鸿渐于陆夫征不复妇孕不育凶利御冦
　　九三鸿渐于陆自下而渐髙之象马云山上髙平曰陆此谓艮山之髙处也夫征不复妇孕不育凶利御冦占征行也复方六反还也孕古乘以证反懐姙而渐以成体也夫征而不复妇孕而不育御今御
　　六四鸿渐于木或得其桷无咎
　　六四鸿渐于木离下而进上之象木在山上也或得其桷无咎占或者不必然之辞桷古声谷柯之平衡如榱者也三与四亦声叶
　　九五鸿渐于陵妇三嵗不孕终莫之胜吉
　　九五鸿渐于陵进而愈髙之象陵髙阜也妇三嵗不孕终莫之胜吉占胜平声犹言终无柰何也谓九三阂阻六二正应如此终以三嵗之乆
　　上九鸿渐于逵其羽可用为仪吉
　　上九鸿渐于逵超出物表之象逵旧作陆胡翼之程正叔读渠龟反云路也王辅嗣亦解为云路之义朱子曰以韵读之良是盖此六爻皆叶其羽可用为仪吉占羽古上声仪古声讹然则逵亦当叶
　　【兑下震上】
　　上卦本坤下卦本乾坤之六外自四来内之三干之九自三之四上成震长兄也下成兑乃震之妹也妹自外归内嫁夫也故兑下震上成卦曰归妹
　　归妹征凶无攸利
　　归妹归嫁也妹女弟之称言兄嫁之也征防无攸利象在占中
　　初九归妹以娣跛能履征吉
　　初九归妹以娣妹之卑下而贱者娣象也六三同娣大计反同姓庶女从嫡而归人所谓媵也男以女弟为妹女以女弟为娣故文从女从弟以左右之也江有沱诗曰不我以与此以娣同义跛能履不以正行事之象征吉占
　　九二眇能视利幽人之贞
　　九二眇能视不蔽于外而可见之象利幽人之贞占幽人谓静女也
　　六三归妹以湏反归以娣
　　六三归妹以湏反归以娣象在占中湏待也或作嬬或嫥谓星之湏女贱妾之象于义不通或云与贲六二同象反平声
　　九四归妹愆期迟归有时
　　九四归妹愆期迟归有时象在占中愆起防反过也迟去声待也犹今人言待次曰迟次自初至五声皆叶
　　六五帝乙归妹其君之袂不如其娣之袂良月几望吉六五帝乙归妹其君之袂不如其娣之袂良礼文从俭之象帝乙见泰六五袂弥蔽反衣袖也良善也月防望吉占防望见小畜上九
　　上六女承匡无实士刲羊无血无攸利
　　上六女承匡无实士刲羊无血男女皆无以为婚姻之礼之象匡俗转注作筐未嫁曰女未娶曰士刲苦圭反刺也无攸利占以匡羊叶六五良声
　　【离下震上】
　　离火炎上而震动有赫奕盛明之象故离下震上成卦曰丰
　　丰亨王假之勿忧宜日中
　　丰芳中反盛大充盈之名説文草丰丰也尔雅苞芜茂丰也丰之义生于丰亦为粢食丰洁之丰故文从丰丰而以豆盛之山盛之之象也亨象王假之勿忧宜日中占假古雅反大也谓至者非盖丰之亨者王者实大之也勿忧其广大而不能照临宜如日之中则不遗微小矣
　　初九遇其配主唯旬无咎往有尚
　　初九遇其配主在下而得大臣之象配谓六二配九五之主也主犹孔子主痈疽之主非应而相比故曰遇唯旬无咎徃有尚占唯旧作虽十日之谓旬谓天有十日其行均徧也尚犹坎行有尚之尚
　　六二丰其蔀日中见斗徃得疑疾有孚发若吉
　　丰其蔀掩蔽其明之象蔀普苟反茅草掩蔽周匝以障明者也歴法有蔀亦取甲子周匝之义日中见斗不见有君而见有臣之象斗或作主鼂曰主古文极君也斗大臣也徃得疑疾有孚发若吉占君疑臣疾唯有孚以启发君志则吉若语辞
　　九三丰其沛日中见沬折其右肱无咎
　　九三丰其沛日中见沬蔽甚而愈闇之象沛或作斾芾未详折其右肱无咎占
　　九四丰其蔀日中见斗遇其夷主吉
　　九四丰其蔀日中见斗遇其夷主吉占夷平易也主指六五
　　六五来章有庆誉吉
　　六五来章下求贤明之臣而共治之象章説见坤遘有庆誉吉占誉去声
　　上六丰其屋蔀其家闚其户阒其无人三嵗不觌凶上六丰其屋蔀其家外髙明而内卑闇之象丰大也説文作寷以为大屋非卦义蔀掩蔽家谓屋下也闚其户阒其无人三嵗不觌凶占闚谓倾门中视也
　　【艮下离上】
　　下卦本坤六自三徃五为离是去乎内而丽乎外也九自五来三成艮是止乎下也丽乎外而有所止有覊旅客寄之象故艮下离上成卦曰旅
　　旅小亨贞吉
　　旅商贾之总名又客寄之名小亨象旅无大通之事贞吉占旧复出卦名衍也大抵此卦错简极多九四承二有懐其资之文遂以齐斧作资斧又以丧为得至于彖象之賛彖复出小亨字又亦重此旅字九三亦作得其资斧王辅嗣诸卦之错悮未有如此卦之多者也
　　初六旅斯其所取灾
　　初六旅负其寳货于道而有声之象损果反玉声也声相续也或作璅或谓细小之貌非斯其所取灾占如此不可掩则灾乃其自取也灾祸也斯郭京作厮役之厮非
　　六二旅即次懐其资得童仆贞
　　六二旅即次得其所止之象即就次舍也懐其资得童仆贞占懐犹懐其寳之懐资物货童或曰古僮通未冠者仆给事也
　　九三旅焚其次丧其童仆贞厉
　　九三旅焚其次毁其所止之象丧其童仆贞厉占丧去声下并同去也亡也
　　九四旅于处丧其齐斧我心不快
　　九四旅于处得所蹔安之象处上声丧其齐斧我心不快占丧旧作得缘童仆得丧字相混故以丧为得于下文意不相蒙汉王葬遣王寻屯洛阳将发亡其黄其士房杨曰此经所谓丧其齐斧者也当以此为证齐应劭云利也旧作资亦沿六二懐其资相乱子夏诸家并作齐今从之读当如齐衰之齐音同故相乱也
　　六五射雉一矢亡终以誉命
　　六五射雉一矢亡所求有获而所丧者小之象射食亦反亡丧失也终以誉命占誉平声名称也命上命也
　　上九鸟焚其巢旅人先笑后号咷丧牛于易凶
　　上九鸟焚其巢过髙而自毁之象旅人先笑后号咷丧牛于易凶占号咷义见同人易去声谓平野也易野车为主之易旅人言同旅之人也
　　【巽下巽上】
　　一隂入伏于二阳之下其卦曰巽其象为风再筮得之其名不易
　　巽小亨利有攸徃利见大人
　　巽孙问反古顨俗巽委曲而有所入象风之行也小亨象主二隂而言利有攸徃利见大人占
</div>
    <div class="pagination">
<a href="厚斋易学_page8.html">上一页</a><span>...</span><a href="厚斋易学_page4.html">4</a><a href="厚斋易学_page5.html">5</a><a href="厚斋易学_page6.html">6</a><a href="厚斋易学_page7.html">7</a><a href="厚斋易学_page8.html">8</a><span class="current-page">9</span><a href="厚斋易学_page10.html">10</a><a href="厚斋易学_page11.html">11</a><a href="厚斋易学_page12.html">12</a><a href="厚斋易学_page13.html">13</a><a href="厚斋易学_page14.html">14</a><span>...</span><a href="厚斋易学_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
