<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 11 页/共 21 页</h1>
    <div class="content">　　【薛畏斋曰理本无疑心疑则万境参差心和则物我一体睽乃人自为之三有终柔遇刚也上遇雨刚遇柔也唐凝庵曰凡睽皆起于隂遇皆先于阳初四两刚则孤于失位而得于得位故二五三上仅称相遇而两阳遂至交孚三上失位而难合二五得中而易合大抵易之道贵阳贵中也夫睽违之世虽得其主犹未遽应虽遇其配犹未遽合况非其主与配乎】
　　【钱国端曰家人中有坎其爻位正初得之而为闲如水有防尽成上下交流之爱睽中有坎其爻位不正上非化之而为雨如云蔽日尽成上下间隔之疑家人之离必起于妇人睽之合必上有明主家上而无反身之令仪无以必之于子妇睽初而弃同徳之恶人何能得之于友朋此二卦互发之义】
　　【艮下坎上】
　　蹇利西南不利东北利见大人贞吉
　　【本义蹇难也足不能进行之难也愚按说文蹇跛也字从足是艰于歩履之义卦体艮下坎上本以险得名所重却在内卦见险不是蹇见险而止方是蹇八卦方位坎居北艮居东北论卦体只有东北无西南西南乃坤位也九五一爻变而成坎济险仍用坤道故曰利西南此在东北而思西南之利总言天下之大势犹云地利云尔卦无坤而言坤之利者盖艮其所以蹇也坤则蹇之所由济也苏氏易传曰坎艮合体为蹇则难在东北矣西南其无难之地乎利西南从不利东北对看此不利则彼便利矣此解较诸家之说最为明快困学记曰圣人作易因人情而归大道当蹇之时人思避难有东西南北之意当决择其利不利而从事则可以出险而成功故于此指其所之而避其所忌曰西南则利东北则不利所以者何也艮为山险阻之地也坤为地平易之乡也其说亦从苏氏得来若依本义主变卦则本卦只是坎艮小过亦是震艮中间初无坤体于卦辞似难合矣大人指九五以刚中正应二柔中正所谓利见而贞吉也】
　　彖曰蹇难也险在前也见险而能止知【去声】矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　【郑孩如曰以文王卦图观之顺序而往由艮而震而巽而离以至于坤则险在后惟艮转身遇坎故险在前能上而往西南则可以出险故賛其知愚又按本卦上下互易为蒙同一止象蒙险在内而止乎外蹇止于内而险在前彼曰蒙而此称知以其见险而能止也能字重看能止者九三也中爻互离又有知止之道焉知止者方能止也卦名取止义彖传乃取往为义能止者方能往也故曰往得中中者九五也阳刚中正居济险之位所以利西南其道穷指九三三为艮主止而不往则常防险下出险之道至此而穷所以不利东北惟往则有功而可以出险所以利见九五之大人诸爻除初位余皆得当正位所以贞吉三当艮位五当坎位皆刚而得正故可以正邦此蹇之时用所以大也程氏纪曰见险而止为知而六爻皆言往蹇见其但可来不可往也然卦复言利西南利见大人又若必有所往者何也盖往而有险不可往也往而得中往而有功岂不可往耶愚又谓蹇之时全视乎用须从贞吉中来贞所以善其往即所以善其用往得中有功正邦正其用之大处】
　　【愚按本卦与解反对往得中谓解下卦之坎往而为蹇上卦之坎而刚得中不必言卦变也本义因传有往字故谓卦自小过来阳进则往居五而得中但四五两爻同在外卦何以云往即欲以卦变言不如云自明夷来初往居五又不如云自升来二往居五亦皆得中者也又按六爻言往即言来彖传但云往来者往之对往来之义与行止同蹇者不良于行非不行也天下疾行者不必皆通徐行者未必终窒故蹇以往为有功】
　　象曰山上有水蹇君子以反身修徳
　　【朱子答或人问有云山上有水则犹可进歩但曲折艰难故敎以反身修徳愚窃谓卦体水上山下乃山阻水之下流而不能通行似非山上之水卦之名以艮遇坎故蹇反身者背坎便遇震渐向西南即出险之路反身犹云转身也大象所云反即爻辞所云来俱从出险得义天下惟知自反者乃能自修即孟子所谓反知反礼反仁行有不得反求诸己也反身取艮上之背修徳取坎中之心皆以阳爻为主】
　　初六往蹇来誉象曰往蹇来誉宜待也
　　【本义往遇险来得誉愚窃据此详释之初去险虽逺往则遇险与四敌应本无所谓来特以不往为来耳有誉即彖传所云知矣哉之语时当有待见险即止故以誉归之小象宜字有斟酌尽善之意大凡处蹇难之际率情径行多遭防害要以静俟为第一义彖传论出险之道则贵往六爻论处蹇之道则贵来往与来迹似相反机实相成非谓往则必蹇而竟不往乃待时而往也】
　　六二王臣蹇蹇匪躬之故象曰王臣蹇蹇终无尤也【本义柔顺中正正应在上而在险中故蹇而又蹇以求济非以其身之故也愚又按六爻惟二不言往来盖外卦一坎诸爻所同而自二推之上应九五中爻又互坎体是以君之蹇为蹇者独为蹇蹇之象王五也臣二也身处臣位王事敦我投艰任重此时着不得一防讣校之心所以不言往来二艮体有不获其身之象鞠躬尽瘁莫非王事所谓匪躬之故也终无尤直指王臣之心所谓不以往来二其心也若依旧注嘉其志而恕其才事虽不济亦无可尤则作旁观评论解矣】
　　九三往蹇来反象曰往蹇来反内喜之也
　　【本义反就二隂得其所安窃据此解详释之往者为外反者为内三以刚居刚遇险而止为卦中主爻近与四比不往外从四而来就同体之二隂反而向内之象在三为反自初二视之则为来初二才柔在下未能出险得三之来而喜可知故曰内喜之也一说三以阳刚之才协二之忠连四应上致初诸朋以备五之蹇则可以反危为安矣蹇一反成解如此解反字亦好但与小象词意不甚融洽】
　　六四往蹇来连象曰往蹇来连当位实也
　　【程传谓与在下之众相连合本义谓连于九三合力以济愚按连即防茅以彚之义三之才阳刚足以济蹇而与五非比非应得四之来连乃可与下二爻共往辅五以成朋来之象邹汝光曰连桓公管仲之交者鲍叔也连简公子产之交者子皮也其六四之谓欤愚又按四以隂居隂曰当位隂虚阳实实字似当指九三四之连三虚能受实也一说九三以阳居阳位得其当而实有济蹇之才正明所以宜连之故其义亦通】
　　九五大蹇朋来象曰大蹇朋来以中节也
　　【本义大蹇者非常之蹇也九五有刚健中正之徳必有朋来而助之者愚又按蹇者人之所避曰大蹇则事关天下济时艰非大有为之君谁能任之九五居中得正无所为往但当大蹇之世不可无朋来之功卦体内外五爻朋来之象初之宜待待三也三之来反就初二也二与五应就二所以就五四之来连上之来硕就三也三与五同徳就三所以就五合众君子之朋为一大朋不必言济蹇而大蹇之济可知矣所谓利见大人者此爻也又按此爻未变原是坤体五之朋来即坤之西南得朋小象中节中字不应作去声读五刚正得中文武张弛动合机宜能定天下之大难以中为节者也郑刚中曰以中节者羣防毕举非阳刚中正之大人谁能节之酌其才品谓之节取裁其机宜谓之节制】
　　上六往蹇来硕吉利见大人象曰往蹇来硕志在内也利见大人以从贵也
　　【上本无所往犹初六之来以不往为来此则以不来为往与三正应来硕似当指九三诗所称硕人是也三有刚实之才与初同体与二四相比三来则众隂皆来矣诸爻无占辞不言利见大人独于上言之者时已出蹇之时矣小象志在内似亦当指九三就外卦言故曰内若依旧注来就九五则志在外卦不在内卦矣大人五也利见者上也隂阳相比故曰从贵玩以字可见项平甫曰志内所以尚贤从贵所以明分若以内贵二字并指九五则同此一爻似不必分作两边说】
　　【坎下震上】
　　解利西南无所往其来复吉有攸往夙吉
　　【本义解难之散也难既解利于平易安静不欲久为烦扰西南平易之地也卦辞大意如此按本卦与蹇反对解之西南即蹇之西南先儒或谓蹇有艮故利西南不利东北解则艮变震故但言利西南不复言东北愚又谓解与屯互易中爻亦有坤象西南坤位在蹇为利往之方在解则为休息之地坎在下无逆流之理故曰无所往与下有攸往相对黄氏日抄曰古注云无难可解则来复有难而往则以夙为吉盖两开其端也程传乃云其始未暇有为既安定则为可久之治晦庵非之盖或为或不为惟其当而已合从古注今按来复当指九二谓蹇之九五来居于二而阳复于下卦也难虽解或恐有意外之事故既曰无所往又曰有攸往攸往似指九四谓蹇之九三本艮止不动今往居四而为震也复则俟其来而吉往则利于夙而吉者谓无事则宜缓待有事又宜速往也总是发明利西南之义】
　　【愚又按往来二字原从反对卦出似不必说卦变本义谓自升来三往居四入于坤体二居其所而又得中据朱子之说观之三往居四互易者三四两爻于二无渉二居其所固未尝变也必欲作卦变看又不若谓解自萃来以二五互换于来得中之义似为明白余详升卦下】
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆【一作坼】解之时大矣哉【程传坎险震动不险则非难不动则不能出难李隆山曰以画观之四隂二阳坎险在前为蹇四隂二阳坎险已通为解解者蹇之反也以卦观之坎上震下为屯坎下震上为解解者屯之反也蹇止乎险下不若屯动乎险中屯动乎险中又不若解动乎险外愚按坎居下卦者凡七本卦与蹇反对解之坎险在内震动在外二居中而不动用四之动以免乎险此卦之所以立名也在蹇谓之得中在解谓之得众古注以西南为众程传以西南为坤体今兼二解而防通之震上二爻皆坤土坤为众得众之象也二之得中与讼卦刚来而得中同蹇一阳往上解一阳来下皆以阳爻为主也往有功即上文往得众之义但四已入震体为出险之主往则夙吉一切除奸去暴当如雷之迅发方可奏功也本义以得众属九四以得中有功皆指九二窃恐未安以上释彖之义已尽下复推言解道之大天地之惨舒时也时未至不得不敛时至不得不解雨自天施雷自地发雷雨交作气之解也百果草木甲拆形之解也甲拆二字不平勾萌为甲开展为拆直到甲拆时然后万物皆相见甲拆总是一个震合干之木果震之果蓏震巽之木而共成其为解解之时岂不大矣哉但言时而不言用者解之用己显于时行物生之中矣赵汝楳曰离言百谷此言百果者四阳之月百谷皆未萌芽也张中溪曰剥之硕果不食藏天地生物之仁也解之百果草木皆甲拆发天地生物之仁也】
　　象曰雷雨作解君子以赦过宥罪
　　【程传于赦宥二字分别轻重说张中溪曰雷者天之威雨者天之泽威中有泽刑狱中有赦宥也洪觉山曰赦者释之也宥则寛之而已愚窃按云雷屯云之未成雨者雷雨作则既雨矣以草木騐之屯时根荄尚在地中解时勾萌已出地上乃造化与物更新之防勿论过罪概从开释乃是君子体天地之仁而行春令时也周礼司刺掌赦宥之法必经三赦三宥然后寘刑即尚书宥过无大罪疑惟轻之意】
　　初六无咎象曰刚柔之际义无咎也
　　【初隂柔居坎下何以云无咎因与四应四动而出险初无所为惟四是从事得其宜所以无咎小象推原无咎之义归诸刚柔之际盖人情当初解之时往往彼此不交今柔得刚之应而两相交际于义断之自当无咎也虽是刚柔相际要重柔得际乎刚一边方合夫子语意一说刚谓二柔谓初与坎卦刚柔际之义同从近比言亦得】
　　九二田获三狐得黄矢贞吉象曰九二贞吉得中道也【程传九二以阳刚得中上应六五用于时者也必须能去小人则可以正君心而行刚中之道先儒亦多以解为去小人之卦愚按荀九家坎为狐中爻互离离位居三三狐之象狐者妖媚之兽坎为戈兵矢之象田者力而取之也二刚而得中黄者中色矢者直物君子之象也上应六五操举错之权有获狐得天之象近与三比三狐专指六三一爻负乗之小人也爻辞虽未说破君子小人而其象已具二之获狐与四解拇上获隼同为去小人之爻小人之变态多端以其媚惑则谓之狐以其卑贱则谓之拇以其隂鸷则谓之隼耳孔疏云凡物不获则两失获则两得矢所以射狐狐获则黄矢亦反矣故贞吉愚按二以刚居柔本中而不正爻词曰贞吉象不言贞而但云得中道可见君子之去小人亦不在太过只是虚中能照使其善恶自无遁形所谓无偏无党王道荡荡是已本义于此爻取象既云未详复云卦凡四隂除六五君位余三爻即三狐则初上两爻皆小人矣细玩爻词似难尽合胡云峯曰二欲其获狐四欲其解拇上欲其射隼三则直指其为小人五则直欲其退小人一卦六爻而去小人者居其五得其义矣】
　　六三负且乗致冦至贞吝象曰负且乗亦可丑也自我致戎又谁咎也
　　【此卦中之小人也先儒谓蹇难之时君子小人杂进难既解矣过可赦罪可宥小人必不可不去负且乗非言其既负而且乗是言其当负而且乘为僭窃之象愚又谓六三以隂险之才踞坎之上在二阳之间上既负四下且乗二居之不疑为有识者所鄙虽贞亦吝况不正乎二四与上皆欲去三者頼五为解主卒能退小人脱不幸上无明君如熈丰绍圣之朝合众贤之力攻王蔡而不能去寇其如负乘者何象诋之曰可丑说可丑便有致戎意谁咎上着一又字见得咎自己致于人何尤圣人之恶小人如此】
　　九四解而拇朋至斯孚象曰解而拇未当位也
　　【程朱皆以拇指初愚按王辅嗣曰四失位而比于三故三得附之为其拇李鼎祚亦曰四交震体震为足拇居足下犹三居震下奔走趋附之象今从之拇当指三而字当指四而拇者见三为四所亲也故为告四之辞曰必解去汝之拇而后朋之至斯相孚信拇不解未有相信者也二与四同徳故称朋自初至五位皆不当小象独于四指出未当位三字盖以四为震主恐其有私昵六三之意故特深儆之若以拇指初爻刚柔正应似非解去之义】
　　六五君子维有解吉有孚于小人象曰君子有解小人退也
　　【古注云以君子之道解难小人犹知服而无怨程朱皆谓君子之解以小人之退为騐愚按君子小人于六五发之五柔中与二正应又近与四比得二阳之力有进君子退小人之象此时狐已获矣拇已解矣大度之君更不用他术惟有一意荡涤与之氷消雾释同游赦过宥罪之天不独君子朋至斯孚而吉抑且有孚于小人矣四五爻两孚字相应盖小人向来止知结党结仇今见朝廷寛大若此彼将爽然自失不惟敛其迹而有以服其心然则小人之退非君子退之乃小人自退也一说维字作防维之义小人反噬之祸卒至不可解者皆由君子之不解者先之故必自解其维乃可以孚小人又一说君子维有解吉言解之吉者维用君子一事而已兼存以备考】
　　上六公用射隼于高墉之上获之无不利象曰公用射隼以解悖也
　　【愚按射隼有两解有以三言而上射之者有即以上言者今以上射六三为正解公上六也隼指六三与上敌应不相与三之所云致戎者上亦其一中爻自二至四互离为戈兵受射之象不是谓隼集高墉谓公在高墉之上俯而射隼有居高必获之势所以无不利三负隂险之才当险难既除时又将发天下之大难故小象斥之以悖悖者大逆之罪名也计其窃位擅权已非一日至此则悖逆之迹昭然难掩射而获之乃可解悖系传所谓藏器于身待时而动何不利之有也不然一击不胜小人之为害于君子可胜言哉汉之窦武何进唐之李训郑注可鉴也诸爻惟六三为小人之尤亦可丑也犹未见其为恶以解悖也其恶着矣以字重看有与众共弃之义勿谓赦过宥罪与除逆去奸有二道也】















　　周易玩辞集解卷五
<经部,易类,周易玩辞集解>
　　钦定四库全书
　　周易玩辞集解卷六
　　翰林院编修查慎行撰
　　【兑下艮上】
　　损有孚元吉无咎可贞利有攸往曷之用二簋可用享【本义谓损兑泽之深益艮山之高损下益上剥民奉君之象所以为损愚窃按内卦本干外卦本坤损干之三益坤之上以阳之有余补隂之不足损亦时为之也所以不损初二而损三者阳之数至三则己盈损者杀其盈也卦体六爻皆应所以有孚彖义只是有孚二簋可用享七字尽之中间元吉无咎可贞利有攸往十字多从有孚中来文王自为问答言损而有孚将何所用之乎可用二簋以享也凡宴享之礼八簋为盛四簋为中二簋其最简者即左传苟有明信涧溪沼沚之毛苹蘩蕰藻之菜可羞于王公之意胡云峯曰占辞之繁自坤卦来未有如此详悉者损本拂人情之事未必大吉未必无过未必可固守未必可有往惟损其所当损于理可行而人信之其占乃如此耳观孔子于有孚上加一而字其义昭然】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　【本义于彖传专释末句似乎太畧愚窃据程传及诸儒之说详释之损下益上者卦体也损对益言此损则彼益故彖传兼言之专取以刚益柔盖刚可损而柔不可损故不以损上为损而以损下为损损下益上其道上行卦体本如此以人事言损下则下与上俱损又有民贫君不独富之义卦彖发损之理彖传明损之用所以揭过元吉等十字专释曷之用二句谓二簋之简应用于损之时又恐人泥于二簋用享一语为已尽损之道故复就时之义而推广言之以卦画言刚必至三乃损柔必至三乃益所谓损刚益柔有时也以天下之理言之不当虚之时而益不当盈之时而损皆非可常之道所贵损益盈虚与时偕行也彖传言盈虚者惟剥损二卦消息盈虚乃造化循环之理孔疏云鳬足非短鹤胫非长何须损我以益人虚此以盈彼但时之所在不能不尔陆君启曰因损而知盈之必虚圣人不能留其时之去能为不盈因益而知虚之必盈圣人不患其时之不来患其欲速朱罍庵曰一卦有一卦之时一爻有一爻之时损不独在三益不独在上所谓与时偕行也】
　　象曰山下有泽损君子以惩忿窒欲
　　【同此少男少女山上有泽则气通而成咸山下有泽则气泄而成损然泽气下行又有流恶疏秽之义先儒多谓少男血气方刚忿起如山少女柔顺以悦欲流如泽不损则忿盈欲纵矣惩之窒之道贵日损君子之修徳以之愚又谓人性本善如山之静如泽之清其忿也有触之者也其欲也有诱之者也亦不出隂阳二类阳恶莫如忿以内卦言上六下而成兑悦则其忿消而不炽所谓惩也隂恶莫如欲以外卦言九三上而成艮止则其欲遏而不流所谓窒也】
　　初九已事遄往无咎酌损之【已音纪下同】象曰已事遄往尚合志也
　　【古注已读作以故以己事谓止其事程朱多从此解黄氏日抄云三说虽不同而皆主于初九自损以应六四惟来矣鲜曰己者我也今从之卦体六爻相应内三爻皆损己以益人者也初应四以济柔为事四有疾初当往救若视为他人之事未免迟回观望矣圣人亲切告之曰此非他人之事而已事也速往则无咎迟则有咎矣酌损之就遄往中示以损之良方救病如救火固当遄往用药时或缓或急又须细细商量故曰酌又如饮酒然量其所受随器而止乃初之所以益四也四正欲损己之疾以求助于初得初之遄往其志岂不相合初曰遄往四曰使遄皆是宜急不宜缓之意故云尚合志也】
　　九二利贞征凶弗损【句】益之象曰九二利贞中以为志也【程传二以刚中当损刚之时以柔悦上应六五隂柔之君则失其刚中之徳矣故利于贞以自守而戒其以征取凶弗损益之分两句读苏氏易传云天下固有不必损己而可以益人者则其益为无方是已小象中以为志程传本利贞说来谓志存乎中则自正矣愚窃谓内三爻皆以益上为志者初之遄往迹与心合者也二之应五独心向之耳故云中以为志守其刚中乃所以益柔中其迹不往而心往也二之益五如此观反对卦损之九二即益之九五损之六五即益之六二此以弗损为益彼之受益如获十朋之龟两爻皆云弗克违正可互相发明】
　　【愚乂按两卦之受益者不在九二九五而在六五六二以柔中故也亦有谦受益之义】
　　六三三人行则损一人一人行则得其友象曰一人行三则疑也
　　【程传谓三阳同行则损九三以益上三隂同行则损上六以益三本义谓下卦本干而损上爻以益坤一阳上而一隂下一人行而得其友也来矣鲜谓益下卦三爻居于损上三爻三人行六三上行而居四也损一人损六三也诸说各不同愚窃谓卦以损下得名三人行似当兼指内三爻损一人一人行似皆指六三一爻得其友者谓上与三应也天地间隂阳对待两而已故三为当损之数亦是当损之爻三而损一两也一而得友亦两矣少女少男艮兑相合而成化醇化生之功系传所谓致一也小象申之曰三则疑谓内卦三爻本干外卦三爻本坤则疑于隂阳不相交今一阳行而上彼此相应矣复何疑哉胡云峯曰损因三而成故必损六三然后隂阳各以两而相资六三损则三于上为得友上于三为得臣三与上成两矣九二利贞六五元吉二与五成两矣初合志四可喜初与四成两矣故曰三则疑】
　　六四损其疾使遄有喜无咎象曰损其疾亦可喜也【凡刚柔失中者谓之疾六四以隂居隂而乗承皆隂其疾在柔常失之缓缓则宜以急治之损刚益柔乃对症之药四与初正应遄字从初爻来初之遄往若四有以使之速来以损其柔缓之疾者兑悦在下有喜之象疾则有咎疾已损矣何咎之有小象于可喜上加一亦字言无疾固可喜今损其疾则与无疾同亦可喜也张彦陵曰使字要重看疾是自家的疾全在自家主张来损我者尚且用遄而我且玩愒优柔何以能去其疾故曰使遄有喜疾能损便是喜便无终迷之咎】
　　六五或益之十朋之龟弗克违元吉象曰六五元吉自上祐也
　　【黄氏日抄云古注与本义皆云获益而得十朋之龟盖谓两龟为朋也惟程传或益之为句十朋之为句龟弗克违为句愚窃按程传舍象而言理故云十者众词龟者决是非吉凶之物众人之公论必合正理虽龟防不能违也云云今不从六五柔顺得中受益之主也上乃受益之地五以受益之主而所居非受益之地本不求益而物自益之不知所从来故曰或自二至上中虚有离象离为龟十朋之龟重寳也既不知其所自来岂能违之而去违者辞避之意以其不可避知其非妄求故元吉古者以贝为货两贝为一朋汉书食货志元龟岠冉长尺二寸直二千一百六十为大贝十朋是已大凡人之益我必有所自来爻云或益之未定指为何爻小象推原其意或者其自上祐乎程传以谓自上天降之福祐愚窃谓上字当指上九损三本以益上因上与五比不私为已有而归诸五五之祐盖自上爻来也何以不言九二五与二正应不得云或二在下不得言自上也】
　　【又按否泰初上相易故茅茹象同损益二五相易故龟朋象同既济未济三四相易故鬼方象同皆反对观变之例】
　　上九弗损【句】益之无咎贞吉利有攸往得臣无家象曰弗损益之大得志也
　　【本义上九居卦之上受益之极而欲自损以益人也惠而不费故曰得臣无家黄氏曰抄云诸家皆谓得臣无间逺迩惟蔡氏邹氏谓得臣之国尔忘家者愚窃按弗损益之爻词与二同二不损己以益人上不损下以益己三以隂从阳曰得友以内对外也上以阳应隂曰得臣以上对下也各据爻位言上与三正应得三之益为得臣象近与五比不敢私受三之益而归诸五为无家象居卦之上其道上行故彖辞无咎贞吉利有攸往归之何以致此曰有孚有孚者心也象申之曰大得志可见天施地生充满盈溢上以大公无我为益不以自私自利为益其志不大得乎钱国瑞曰上二皆曰弗损益之有三为损于中与五互成坤体二惟弗损是以刚中贞之于下而于五为益之上惟弗损是以刚正祐之于上而于五为益之亦合五上两爻看】
　　【项平甫曰六三所以损也故爻词极论损之精义上九受损之益者也故爻词备言损之成效愚按卦体不独六爻相应每爻亦与彖词应初之象曰上合志二之象曰中以为志上之象曰大得志即卦彖所云有孚也二以无损有益为贞上以益五为贞即卦辞所云可贞也四之无咎即卦辞之无咎五以受益弗克违元吉即卦辞之元吉也初之遄往四之使遄上之攸往即卦辞之利有攸往也建安邱氏曰损者损下干之阳以益上坤之隂也合六爻观之损在下则益在上矣其在下卦初爻位俱刚可损也故曰酌损之二处柔得中不可损矣故曰弗损益三则有余于阳当损其一以与上故曰损一人此三爻皆知损者也其在上卦四隂虚頼初阳以为益故曰损其疾五受二之益而又得上之益故曰或益之上与三为往来之爻既得三之益不待损人以益己故曰弗损益此三爻则处损而得益者也杨诚斋曰损之道凡七而所以损者一也二簋可享损奢以从俭也大象之惩忿窒欲六四之损疾损不善以从善也初之益四二之益五三之益上此损己以益人也五虚中以受诸爻之益此损己而取人之益也初以己益人而又酌损此损之损也三以一人之损而得友五为损主而得益此损之益也二与上之弗损此不损之损也所以损者一有孚是也】
　　【胡云峯曰上经隂阳各三十画然后为否泰下经隂阳各三十画然后为损益愚按杂卦传云损益盛衰之始也泰之阳极于三即交坤之上六而为损衰之始也否之隂极于三即交干之初九而为益盛之始也关子明易传亦云始衰者由盛而损始盛者由衰而益先儒谓损所以保泰益所以治否故四卦当合看】
　　【愚又按据本义卦变之例损益二卦彖传皆有上下二字亦可作卦变说朱子于损但云损下卦上画之阳益上卦上画之隂于益但云损上卦初画之阳益下卦初画之隂只就反对说十九卦可以类推矣】
　　【震下巽上】
　　益利有攸往利渉大川
　　【卦体六爻皆应与损同而二五得位得中适与损相反遂成损上益下之象震在五行为木巽在八卦为木故利渉大川胡云峯曰他卦彖言利往者不言利渉益兼之所为益以兴利也愚又按攸往中已包得渉川但平时之利益不见其大故又从济变说益下之利有加无已如此】
　　彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　【上下指初四两爻卦之变自否来损上卦四之刚以益下卦初之柔也两爻中又以四为卦主王者之道惟在利民故取下则谓之损下与下则谓之益下损之彖传但言损下不言损民此则说出民说快之也耕田凿井帝力何有王者之民皥皥与驩虞不同故曰无疆自上下下承损上益下来自上而能下下是谓天道下济而光明仁心仁政光被四表也二柔中正五刚中正何往不利故曰中正有庆木道木字王辅嗣云木以渉川为常而不溺者也程传谓益字误作木来矣鲜谓木当作水三说不同本义于本卦不添注脚而于或问发之或问程子以木道本益字之误朱子曰看来只是木字有八卦之金木水火土有五行之金木水火土如干为金易卦之金也兑为金五行之金也巽为木是易卦取象震为木是五行之木也愚按卦体震阳木也巽隂木也彖传云利渉大川木道乃行即中孚乗木舟虚之义惟渉川乃见木之利于用细玩乃行语气当从注疏或问作木道无疑以上释卦彖已毕益动而巽二句复就卦徳言人事之益动者振作有为巽者深入有渐所以功崇业广而日进无疆天施地生二句复就卦义言造化之益干分一阳于坤而为震坤一隂上升乎干而为巽于时为春夏所以品物咸亨而其益无方凡益之道二句又合造化人事言之凡此损上益下之道皆时为之也王者之于民春不足而补秋不给而助初非有意市恩惟其时而已夫益下之道亦当与时偕行况损下以益上乎此又圣人言外之意】
　　象曰风雷益君子以见善则迁有过则改
　　【先儒多谓风雷之势交相助益愚窃谓挠物者莫疾乎风动物者莫疾乎雷风雷一过而天地为之改观惟其疾也君子以之迁善改过两则字只是雷厉风行取及时奋迅之意洪觉山曰迁善改过无所疑贰可谓大勇者矣何以能即迁即改也勇莫神于几初也初之不审时过而后及焉则其及也不力矣是故震巽一隂一阳之始生几之谓也张横渠有云利者为神滞者为物二语良可思】
　　初九利用为大作元吉无咎象曰元吉无咎下不厚事也
　　【先儒多以初为始进之臣五用之以益民者愚窃按损以上受下之益者上爻也益以下受上之益者初爻也损上得九而成艮艮止者以无事为义故曰弗损益之益初得九而成震震动者以有事为功故曰利用大作初在下民也尚书召诰庶殷丕作传云大作言劝事此其义震位在东束作方兴亦服尔耕十千维耦其大作之象乎当益之世上有惠心之主民安耕凿之天岂非元吉无咎象申之曰下不厚事谓益乃下民厚生之事顾下不能自厚其事必有人焉为之制田里敎树畜方得用其力而为大作以见益下之权操之自上也旧注以大作为受益不可无所报效又云下本不当任厚事似于元吉无咎之义难合先儒又或以初为大有作为之人于爻辞不无颠倒系传耒耨之利以敎天下盖取诸益本义注云二体皆木上入下动天下之益莫大于此故窃援此义以释初爻之象】
　　六二或益之十朋之龟弗克违永贞吉王用享于帝吉象曰或益之自外来也
　　【本卦与损反对此爻即损之六五故取象同损卦义在益上五承上所受者上之益也益卦义在益下二与五应所受者其五之益乎但曰或益之则不知其所自来似难拘正应也柔顺中正虚而能受自然贞吉但须永守不变耳王用享于帝本义谓以其居下而受上之益为卜郊之吉先儒或云二永贞虚中之心必如人君对越在天小心翼翼也此一句乃占中之象愚按帝出乎震齐乎巽本卦兼此二体原有帝之象但二居臣位如何称王而用享于帝或是大司徒以祀礼敎敬之意所不可知象曰自外来先儒谓初九本自四来居于初爻以其与二非正应故曰或益之愚按卦体本以四益初者也而二受其益故曰自外来外者外卦也】
　　六三益之用凶事无咎有孚中行告公【句】用圭象曰益用凶事固有之也
　　【本义六三隂柔不中不当得益者也有益之以凶事者警戒震动乃所以益之也程传以守令救灾为言愚又按林黄中曰凶事有三有札瘥之政有死防之礼有甲兵之事歉嵗曰凶益之时损上益下其为凶荒札瘥之政乎潘氏曰汲黯发仓廪以救饥民益之用凶事也今据此义推之周礼荒政十二首曰散利六官之属仓人掌粟入之藏有余则藏之以待凶而颁之司救于天灾民病则施惠司市司关凶荒则无征掌客凶荒则杀礼士师凶荒则移民通财不独大司徒以荒政聚万民也益之用凶事年饥而赈恤也告公用圭即荒政散利之事周礼珍圭以征守以防凶荒注珍镇圭也王使人徴诸侯忧凶荒则授之以往致命焉程传亦云大夫执圭而使所以申信也三居下卦之上非无位者但行不敢擅専用圭以告于公者乃发积储耳象曰固有之也积储本以备荒如旅师聚粟遗人委积之类本民间固有之物不用更求益也公指六四近君之大臣也三与四比故曰有孚惟有孚故三告而四从当益之时聨上下之情者在三四两爻胡云峯曰以二体言则二五各居中以全体言则三四并居中故中孚以三四为中此三四称中行本义释小象云欲其困心衡虑而固有之也大难理防】
　　六四中行告公从利用为依迁国象曰告公从以益志也
　　【愚按卦体自乾坤来四自上而迁于初初自下而迁于四坤为国土有迁国之象人情安土重迁迁国于民何利而云利用为依迁国即商书视民利用迁周礼小司冦掌外朝之政国迁一事必致万民而询问之意叶竹埜曰邦畿千里惟民所止不得已而徙都必民心乐从而后可非以国徙实以民迁也商自契至汤凡八迁至盘庚五迁周则公刘迁邠太王迁岐文王迁丰迁岐武王迁镐成王卜洛所谓一劳而永逸也告公者谋及卿士也必众谋佥同四乃从而行之无非以益下为志耳周之东迁晋郑焉依此依字之义愚又按三四两爻当合看周礼廪人以嵗之上下诏国用若食不能二鬴则令邦移民就谷士师又有移民通财之道皆因其凶荒相赒而暂为迁徙者也合爻词观之因凶事而议迁移民也三告四从无非以益民为志前曰告公此曰告公从彼此正相应】
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　【卦体损上益下在第四爻五居四之上操损上益下之权者也刚中居尊实心惠民故曰有孚上孚于下也劳心以惠民即损上以益下其为元吉勿问而可知与革九五未占有孚义同再曰有孚者下孚于上也民皆谓君之惠我以徳非口惠而实不至者也四以益为志五则大得志两爻相比君臣志合天下有不咸受益者乎】
　　上九莫益之或击之立心勿恒凶象曰莫益之偏辞也或击之自外来也
　　【先儒谓卦体上下互易为恒本爻即恒九三故彼曰不恒此曰勿恒愚又谓风以从雷为恒雷以得风为益上九居巽之极下与三应进退无常惟求三来益已国富而家贫财聚而民散非但莫益之且或击之矣推原其致凶之故皆由立心勿恒也损之上九弗损则吉益之上九莫益则凶可见损下是一时权宜之计益下是万古不易之规损不可恒益则当恒者也程传于偏辞二字诠释不甚明白困学记云莫益之者上无以益人也所以象云此特就其悭吝一节而言若槩论其生平有巧取强夺罄竹难书者矣岂特莫益一端而已故曰偏辞也自外来人人得而击之也黄氏日抄云凡求益者皆偏辞林次崖曰偏辞犹云一偏说话也究言之一定有击之者乃危之之词自外来归咎在致其来上】
　　【叶竹埜曰先王之于民必有以与之斯有以取之后世授田无法农民已无可耕之地山泽一孔之利皆归公上而无遗上之人畧不加恤方且苛政而重役之是徒知闾师任民之贡而不知太宰任民之职也象数论曰分田授土于下贡税终事于上上与下交相损益者也以损卦观之初九粟米之征也九二布缕之征也六三力役之征也四损民之疾苦者也百姓足君孰与不足故五有或益之龟不以天下自富故上有无家之誉以益卦观之初之大作受田而耕六二享帝春秋祈报国之大事在祀与农二爻皆养生之事也六三凶事送死之事也四之迁国封建诸侯各行井田也九五惠心以不忍之心行不忍之政也损益之道如此圣人逆知后世剥下奉上不授田以养民则上无益下之道矣民买田以自养又复重税驱而纳诸沟壑使下损无可损而俗吏犹曰十一而税先王之制也是上之于下非益之乃击之也故以上九终焉】
</div>
    <div class="pagination">
<a href="周易玩辞集解_page10.html">上一页</a><span>...</span><a href="周易玩辞集解_page6.html">6</a><a href="周易玩辞集解_page7.html">7</a><a href="周易玩辞集解_page8.html">8</a><a href="周易玩辞集解_page9.html">9</a><a href="周易玩辞集解_page10.html">10</a><span class="current-page">11</span><a href="周易玩辞集解_page12.html">12</a><a href="周易玩辞集解_page13.html">13</a><a href="周易玩辞集解_page14.html">14</a><a href="周易玩辞集解_page15.html">15</a><a href="周易玩辞集解_page16.html">16</a><span>...</span><a href="周易玩辞集解_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
