<!DOCTYPE html>
<html>
<head>
    <meta charset="UTF-8">
    <title>周易要义 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易要义 - 第 11 页/共 16 页</h1>
    <div class="content">　　勿忧宜日中丰之爲义阐微细通夫滞者也爲天下之主而令防者不亨忧未已也故至丰亨乃得勿忧也用夫丰亨不忧之德宜处天中以徧照者也故曰宜日中也
　　【三】日中下言中昃盈虚孔子因丰设戒
　　正义曰勿忧宜日中宜照天下也者日中之时徧照天下王无忧虑德乃光被同于日中之盛故曰勿忧宜日中宜照天下也日中则昃月盈则食天地盈虚与时消息而况于人乎况于神乎者此孔子因丰设戒以上言王者以丰大之德照临天下同于日中然盛必有衰自然常理日中至盛过中则昃月满则盈过盈则食天之寒暑往来地之陵谷迁贸盈则与时而息虚则与时而消天地日月尚不能久况于人与神而能长保其盈盛乎勉令及时修德仍戒居存虑亡也此辞先陈天地后言人神者欲以轻譬重亦先尊后卑也而日月先天地者承上冝日中之文遂言其昃食
　　【四】丰大也辅嗣音阐大之大
　　注音阐大之大也正义曰阐者广之言凡物之大其有二种一者自然之大二者由人之阐使太丰之爲义既阐微细则丰之称大乃阐大之大非自然之大故音之也
　　【五】雷电皆至则威且明故言刑狱
　　象曰雷电皆至丰君子以折狱致刑文明以动不失情理也正义曰雷电皆至丰者雷者天之威动电者天之光耀雷电俱至则威明备断决狱讼须得虚实之情致用刑罚必得轻重之中若动而不明则滛滥斯及故君子象于此卦而折狱致刑折之舌反
　　【六】虽旬无咎旬犹均谓初四皆阳
　　初九遇其配主虽旬无咎往有尚处丰之初其配在四以阳适阳以明之动能相光大者也旬均也虽均无咎往有尚也初四俱阳爻故曰均也旬如字王肃尚纯反或音唇荀作均刘昞作钧
　　【七】处见斗之时信以发志故得吉
　　日中者明之盛也斗见者闇之极也处盛明而丰其蔀故曰日中见斗不能自发故往得疑疾然履中当位处闇不邪有孚者也若辞也有孚可以发其志不困于闇故获吉也蔀音部王廙同蒲户反王肃普苟反略例云大暗之谓蔀马云蔀小也郑作菩云小席正义曰二五俱隂二已见斗之闇不能自发以自求于五往则得见疑之疾象曰信以发志者虽处幽闇而不爲邪是有信以发其丰大之志故得吉也
　　【八】沛见沬愈于蔀见斗如折右肱不可用
　　九三丰其沛日中见沬折其右肱无咎沛幡幔所以御盛光也沬微昧之明也应在上六志在乎隂虽愈乎以隂处隂亦未足以免于闇也所丰在沛日中见沬之谓也施明则见沬而已施用则折其右肱故可以自守而已未足用也沛本或作斾谓幡幔也又音普贝反姚云滂沛也王廙丰盖反又补赖反徐普盖反子夏传作芾云小也郑干作芾云祭祀之蔽膝
　　【九】见沬或云斗杓后星或小星或辅星
　　沬徐武盖反又亡对反微昧之光也字林作昧亡太反云斗杓后星王肃云音妹郑作妹服虔云日中而昬也子夏传云昧星之小者马同薛云辅星也象曰折其右肱终不可用也虽有左在不足用也正义曰处光大之时而丰沛见沬虽愈于丰蔀见斗然施于大事终不可用假如折其右肱自守而已乃得无咎
　　【十】四初皆阳故曰旬曰夷又互言主
　　九四丰其至吉行也正义曰丰其蔀者九四以阳居隂闇同于六二故曰丰其蔀也日中见斗遇其夷主吉者夷平也四应在初而同是阳爻能相显发而得其吉故曰遇其夷主吉也言四之与初交相爲主者若賔主之义也若据所适初适四则以四爲主故曰遇其配主自四之初则以初爲主故曰遇其夷主也二阳体敌两主均平故初谓四爲旬而四谓初爲夷也
　　【十一】以阳处隂故爲蔀闇以遇阳故吉行
　　象曰位不当者止谓以阳居隂而位不当所以丰蔀而闇者也幽不明也者日中盛明而反见斗以譬当光大而居隂是应明而幽闇不明也吉行也者处于隂位爲闇已甚更应于无隂由获吉犹与阳相遇故得吉行也【十二】六五隂来适阳能自章显故有庆誉
　　六五来章有庆誉吉以隂之质来适尊阳之位能自光大章显其徳获庆誉也正义象曰有庆也者言六五以柔处尊履得其中故致庆誉也
　　【十三】隂处极而在外故爲丰屋蔀家无人
　　上六丰其屋蔀其家闚其户閴其无人三嵗不觌凶屋蔵防之物以隂处极而最在外不履于位深自幽絶迹深蔵者也既丰其屋又蔀其家屋厚家覆闇之甚也虽闚其户閴其无人弃其所处而自深藏也处于明动尚大之时而深自幽以髙其行治道未济犹可也既济而以治爲乱也丰其屋説文作丰云大屋也闚苦规反李登云小视閴苦鵙反徐苦鶂反一音苦馘反马郑云无人貎正义曰三年丰道已成而犹不见所以爲凶故曰丰其屋蔀其家闚其户閴其无人三嵗不觌凶
　　【十四】处明动之时而天际翔故云自藏
　　象曰天际翔也者如鸟之飞翔于天际言翳之深也自藏也者言非有爲而当自藏可以出而不出无事自为隐藏也藏如字众家作戕慈羊反马王肃云残也郑云伤也
　　【十五】覊旅而获小亨是旅之贞吉
　　【艮下离上】旅小亨旅贞吉不足全夫贞吉之道唯足以爲旅之贞吉故特重曰旅贞吉也正义曰旅者客之名覊旅之称失其本居而他方谓之爲旅既爲覊旅苟求仅存虽得自通非甚光大故旅之爲义小亨而已故曰旅小亨覊旅而获小亨是旅之正吉故曰旅贞吉也旅力举反覊旅也序卦云旅而无所容杂卦云亲寡旅是也离宫一世卦王肃等以爲军旅
　　【十六】旅失其居智者宜有爲故言时义大
　　旅之时义大矣哉旅者大散物皆失其所居之时也咸失其居物愿所附岂非知者有爲之时
　　【十七】柔处外而得中顺阳故爲旅亨贞
　　正义曰柔处于外弱而爲客之象若所托不得其主得其主而不能顺从则乖逆而离散何由得自通而贞吉乎今柔虽处外而得中顺阳则是得其所托而顺从于主又止而丽明动不履妄故能于旅之时得通而正不失所安也
　　【十八】艮止离明爲慎刑不留狱之
　　象曰山上至留狱正义曰山上有火旅君子以明慎用刑而不留狱者火在山上逐草而行势不久留故爲旅象又上下二体艮止离明故居子象此以静止明察审慎用刑而不稽留狱讼
　　【十九】以旅而施下爲主所疑若齐之田氏
　　九三旅焚其次防其童仆贞厉居下体之上与二相得以旅之身而爲施下之道与萌侵权主之所疑也故次焚仆防而身危也正义象曰亦以伤矣者言失其所安亦可悲阳也其义防者言以旅与下理是防亡也释注与萌侵权言与得政事之萌渐侵夺主居之权势若齐之田氏故爲主所疑也
　　【二十】资斧诸家作齐斧或斋斧
　　九四旅于处得其资斧我心不快斧所以斫除荆棘以安其舎者也虽处上体之下不先于物然而不得其位不获平坦之地客于所处不得其次而得其资斧之地故其心不快也得其资斧如字子夏传及众家并作齐斧张轨云齐斧盖黄钺斧也张晏云整齐也应劭云齐利也虞喜志林云齐当作斋斋戒入庙而受斧下卦同【二十一】旅不可盛位犹射雉亡矢以承上故誉命
　　六五射雉至上逮也正义曰射雉一矢亡终以誉命者覊旅不可以处盛位六五以覊旅之身进居贵位其位终不可保譬之射雉惟有一矢射之而复亡失其矢其雉终不可得故曰射雉一矢亡也然出文明之内能照祸福之几不乗下以侵权而承上以自保故得终以美誉而见爵命故曰终以誉命也象曰上逮者逮及也以能承及于上故得终以誉命也
　　【二十二】以旅居上故先笑后号丧牛而终莫闻
　　上九鸟焚其巢旅人先笑后号咷丧牛于易凶居髙危而以爲宅巢之谓也客旅得上位故先笑也以旅而处于上极众之所嫉也以不亲之身而当嫉害之地必凶之道也故曰后号咷牛者稼穑之资以旅处上众所同嫉故丧牛于易不在于难物莫之与危而不扶丧牛于易故莫之闻莫之闻则伤之者至矣正义象曰终莫之闻也者众所同嫉危而不扶至于丧牛于易终无以一言告之使闻而悟也
　　【二十三】二五以刚巽乎中正故能行志而申命
　　【巽下巽上】巽小亨全以巽爲德是以小亨也上下皆巽不违其令命乃行也故申命行事之时上下不可以不巽也曰重巽以申命命乃行也未有不巽而命行也刚巽乎中正而志行以刚而能用巽处于中正物所与也柔皆顺乎刚明无违逆故得小亨是以小亨利有攸往利见大人正义曰重巽以申命者此卦以卑巽爲名以申命爲义故就二体上下皆巽以明可以申命也刚巽乎中正而志行者须上下皆巽若命不可从则物所不与也故又因二五之爻刚而能巽不失其中所以志意得行申其命令也柔皆顺乎刚者刚虽巽爲中正柔苦不顺乎刚何以申其命乎
　　【二十四】柔皆顺刚非献替之道故小亨
　　案彖并举小亨利有攸往利见大人以结之明柔皆顺刚之意不専释小亨二字而注独言明无违逆故得小亨者褚氏云夫献可替否其道乃柔皆顺刚非大通之道所以文王系小亨之辞孔子致皆顺之释案王注上下卦之体皆以巽言之柔不违刚正是巽义故知皆顺之言通释诸辞也
　　【二十五】甲庚皆申命之谓言以渐化物
　　九五贞吉悔亡无不利无初有终先庚三日后庚三日吉以阳居阳损于谦巽然秉乎中正以宣其令物莫之违故曰贞吉悔亡无不利也化不以渐卒以刚直用加于物故初皆不説也终于中正邪道以消故有终也申命令谓之庚夫以正齐物不可卒也民迷固久直不可肆也故先申三日令着之后复申三日然后诛而无咎怨矣甲庚皆申命之谓也先西荐反后胡豆反卒才忽反正义曰象曰位正中者若不以九居五位则不能以中正齐物物之不齐无由致吉是由九居五位故举爻位言之
　　【二十六】説恐陷于谄邪故利在贞正
　　【兑下兑上】兑亨利贞正义曰兑説也説卦曰説万物者莫説乎泽惠施民説所以爲亨以説説物恐陷谄邪其利在于贞正故曰兑亨利贞
　　【二十七】两泽相润説爲朋友讲习之象
　　象曰丽泽至讲习正义曰丽泽兑者丽犹连也两泽相连润説之盛故曰丽泽兑也君子以朋友讲习者同门曰朋同志曰友朋友聚居讲习道义相説之盛莫过于此也故君子象之以朋友讲习也
　　【二十八】六三履非位而求説爲来兑凶
　　六三来兑凶以隂柔之质履非其位来求説者也非正而求説邪佞者也
　　【二十九】商兑介疾谓大臣裁佞闲邪故有喜
　　九四商兑未宁介疾有喜商商量裁制之谓也介隔也三爲佞説将近至尊故四以刚德裁而隔之匡内制外是以未宁也处于几近闲邪介疾宜其有喜也商如字郑云隠度也正义曰夫佞邪之人国之疾也防邪隔疾宜其有喜故曰介疾有喜象曰有庆者四能匡内制外介疾除邪此之爲喜乃爲至尊所善天下蒙赖故言有庆也
　　【三十】居九五正当之位而孚于剥
　　九五孚于剥有厉比于上六而与相得处尊正之位不説信乎阳而説信乎隂孚于剥之义也剥之爲义小人道长之谓比毗志反正义曰象曰位正当者以正当之位宜任君子而信小人故曰当位责之也
　　【三十一】涣爲小人离大德亨通之时
　　【坎下巽上】涣亨正义曰涣亨者涣卦名也序卦曰説而后散之故受之以涣然则涣者散释之名杂卦曰涣离也此又涣是离散之号也盖涣之爲义小人遭难离散奔迸而逃避也大德之人能于此时建功立德散难释险故谓之爲涣能释险难所以爲亨涣呼乱反散也序卦云离也离宫五世卦
　　【三十二】二刚德居险四得位从上故能涣难
　　正义曰涣亨者叠经文略举名德也刚来而不穷柔得位乎外而上同者此就九二刚德居险六四得位从上释所以能散释险难而致亨通乃至利涉大川利贞等也二以刚德来居险中而不穷于险四以柔顺得位于外而上与五同内刚无险困之难外柔无违逆之乖所以得散释险难而通亨建立宗庙而祭享利涉大川而克济利以正道而鸠民也
　　【三十三】王居涣时可以有庙
　　王假有庙王乃在中者此重明涣时可以有庙之义险难未夷方劳经略今在涣然之中故至于有庙也
　　【三十四】上故乗木有功王不取象
　　注乗木即涉难也木者专所以涉川也先儒皆以此卦坎下巽上以爲乗木水上涉川之象故言乗木有功王不用象直取况喻之义
　　【三十五】涣然无难故先王以享上帝立宗庙
　　象曰风行至立庙正义曰风行水上涣者风行水上激动波涛散释之象故曰风行水上涣先王以享于帝立庙者先王以涣然无难之时享于上帝以告太平建立宗庙以祭祖考
　　【三十六】九二奔初而得所安爲涣奔机
　　九二涣奔至得愿也正义曰涣奔其机者机承物者也初承于二谓初爲机二俱无应与初相得而初得逺难之道今二散奔归初故曰涣奔其机也悔亡者初得散道而二往归之得其所安故悔亡也象曰得愿者违难奔散愿得所安奔初获安是得其愿也
　　【三十七】出号令以散险惟王居乃无咎
　　九五涣汗至正位也正义曰涣汗其大号者人遇险阨惊怖而劳则汗从体出故以汗喻险阨也九五处尊履正在号令之中能行号令以散险阨者也故曰涣汗其大号也涣王居无咎者爲涣之主名位不可假人惟土居之乃得无咎故曰涣王居无咎象曰正位者释王居无咎之义以九五是王之正位
　　【三十八】节者制度之名过苦不可贞
　　【兑下坎上】节亨苦节不可贞正义曰节卦名也彖曰节以制度杂卦云节止也然则节者制度之名节止之义制事有节其道乃亨故曰节亨节须得中爲节过苦伤于刻薄物所不堪不可复正故曰苦节不可贞也节荐絜反止也明礼有制度之名一云分段支节之义坎宫一世卦
　　【三十九】刚柔分而二五以刚居中爲节
　　彖曰节亨至不害民正义曰节亨刚柔分而刚得中者此就上下二体及二五刚中释所以爲节得亨之义也坎刚居上兑柔处下是刚柔分也刚柔分男女别节之大义也二五以刚居中爲制之主所以得节节不违中所以得亨故曰节亨刚柔分而刚得中也苦节不可贞其道穷也爲节过苦不可爲正若以苦节爲正则其道困穷故曰苦节不可贞其道穷也説以行险当位以节中正以通者上言苦节不可贞其道穷者正由爲节不中则物所不説不可复正其道困穷故更就二体及四五当位重释行节得亨之义以明苦节之穷也行险以説则爲节得中当位以节则可以爲正良由中而能正所以得通故曰中正以通此其所以爲亨也天地节而四时成者此下就天地与人广明节义
　　【四十】数度谓礼命多少德行谓人才优劣
　　象曰泽上至德行正义曰泽上有水节者水在泽中乃得其节故曰泽上有水节也君子以制数度议德行者数度谓尊卑礼命之多少德行谓人才堪任之优劣君子象节以制其礼数等差皆使有度议人之德行任用皆使得宜
　　【四十一】居节之初尚谨宻故不出户庭
　　初九不出户庭无咎爲节之初将整离散而主制度者也故明于通塞虑于险僞不出户庭慎宻不失然后事济而无咎也正义曰序卦云物不可以终离故受之以节以此卦承涣之后初九居节之初故曰将整离散而立法度也
　　【四十二】九二不出门庭失时极故凶
　　九二不出门庭凶初已造之至二宜宣其制矣而故匿之失时之极则遂废矣故不出门庭则凶也象曰不出门庭凶失时极也正义曰象曰失时极者极中也应出不出失时之中所以爲凶
　　【四十三】六三隂处阳柔乘刚不节又谁咎
　　六三不节至谁咎也正义曰不节若则嗟若无咎者节者制度之卦处节之时位不可失六三以隂处阳以柔乘刚失位骄逆违节之道祸将及已以至哀嗟故曰不节若则嗟若也祸自己致无所怨咎故曰无咎
　　【四十四】当位居中爲节之主甘而不苦
　　九五甘节吉往有尚当位居中爲节之主不失其中不伤财不害民之谓也爲节而不苦非甘而何术斯以往往有尚也象曰甘节之吉居位中也正义曰甘节吉往有尚者甘者不苦之名也
　　【四十五】节过而苦正之凶也而得悔亡
　　上六苦节贞凶悔亡过节之中以至亢极苦节者也以斯施人物所不堪正之凶也以斯修身行在无妄故得悔亡




　　周易要义卷六上
　　钦定四库全书
　　周易要义卷六下　　　　宋　魏了翁　辑中孚至未济
　　【一】中孚及于微故利于涉难
　　【兑下巽上】中孚豚鱼吉利涉大川利贞正义曰中孚豚鱼吉者中孚卦名也信发于中谓之中孚鱼者虫之幽豚者兽之微贱人主内有诚信则虽微之物信皆及矣莫不得所而获吉故曰豚鱼吉曰利涉大川利贞者防获吉显著可知既有诚信光被万物万物得宜以斯涉难何往不通故曰利涉大川信而不正凶邪之道故利在贞也中孚芳夫反信也艮宫逰魂卦
　　【二】柔在内而刚得中説而巽然后孚
　　彖曰中孚柔在内而刚得中説而巽孚有上四德然后乃孚乃化邦也信立而后乃化也柔在内而刚得中各得其所也刚得中则直而正柔在内则静而顺説而以巽则乖争不作如此则物无巧竞敦实之行着而笃信发乎其中矣豚鱼吉信及豚鱼也鱼者虫之幽隠者也豚者兽之微贱者也争竞之道不兴中信之德淳着则虽微隠之物信皆及之
　　【三】用中孚以涉难若乘木舟虚无溺
　　利涉大川乗木舟虚也乘木于用舟之虚则终已无溺也用中孚以涉难若乘木舟虚也中孚以利贞乃应乎天也盛之至也
　　【四】九二居重隂下与同类应爲鹤鸣子和
　　九二鸣鹤在隂其子和之我有好爵吾与尔靡之靡同縻处内而居重隂之下而履不失中不狥于外任其真者也立诚笃志虽在闇昧物亦应焉故曰鸣鹤在隂其子和之也不私权利唯德是与诚之至也故曰我有好爵与物散之正义曰象曰中心愿者诚信之人愿与同类相应得诚信而应之
</div>
    <div class="pagination">
<a href="周易要义_page10.html">上一页</a><span>...</span><a href="周易要义_page6.html">6</a><a href="周易要义_page7.html">7</a><a href="周易要义_page8.html">8</a><a href="周易要义_page9.html">9</a><a href="周易要义_page10.html">10</a><span class="current-page">11</span><a href="周易要义_page12.html">12</a><a href="周易要义_page13.html">13</a><a href="周易要义_page14.html">14</a><a href="周易要义_page15.html">15</a><a href="周易要义_page16.html">16</a><a href="周易要义_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
