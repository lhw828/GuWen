<!DOCTYPE html>
<html>
<head>
    <meta charset="UTF-8">
    <title>周易义海撮要 - 第 10 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易义海撮要 - 第 10 页/共 18 页</h1>
    <div class="content">　　九二困于酒食朱绂方来利用享祀征凶无咎象曰困于酒食中有庆也
　　以阳居隂尚谦者也谦以待物物之所归刚以处险难之所济履中则不失其宜无应则心无所私以斯处困物莫不至不胜丰衍故曰困于酒食美之至也坎北方之卦朱绂南方之物处困以斯能招异方者也丰衍盈盛利用享祀盈而又进倾之道也以此而往凶谁咎乎【注】二以中德被物物之所赖故曰有庆【正】九二以中和居乱世困于酒食者困于禄也朱绂者天子所赐大夫之服文王之困其位在二故以大夫言之【干】酒食可以说众二以刚质为隂所掩然困而得中大人求通所以获吉以大人道济天下醉饱万物之心当受命于天天禄且至享祀则膺大福故曰朱绂方来利用享祀也享谓享帝人臣行之当凶此文王羑里之难而受命之基生焉【陆】二有阳明之德无应于五又在险中如贤人君子不为上所养也朱绂祭服方来者方方而来皆云此九二君子可以为主而济险难谓此人可衣朱绂而享宗庙也征凶既在险中何可以行无咎以其居阳明之德可以无咎【石】处困中而有刚明之德能自济者也能自济则众皆归之众归则所奉者厚困于酒食厌饇之象也方将也朱绂天子之服二有刚明大中之德天子必委任之降体貌以礼之宠命将至也易中言享祀之类皆谓以至诚上通于神明故利用享祀人臣之分尽此矣复求进凶祸必至凶祸之来已所招也复何咎于人此亦戒之之意【胡】酒食人之所欲所以施惠也二虽困厄无所动心其所欲者济天下之困也未遂其欲困于酒食之谓二以刚中之德困于下上有九五同德之君方且来而相求朱绂王者之服蔽膝也以行来为义故以蔽膝言之享祀以至诚交神明者也在困之时至诚如享祀则足以通于上矣自昔圣贤困于幽远德卒升闻道卒为用者惟其自守至诚而已不能守诚安处以俟命往而求之则犯难得凶将谁咎乎诸卦以隂阳相应而吉惟小畜与困以同德相求盖小畜以隂畜阳困以柔揜刚皆厄于隂也故同德相求如君臣朋友以义合也方始困则无上下之与有则非困矣故徐合而后有说祭泛言之则通分言之则祀天神祭地示享人鬼五君位言祭二在下言享各以其所当用也【伊】
　　六三困于石据于蒺蔾入于其宫不见其妻凶象曰据于蒺蔾乗刚也入于其宫不见其妻不祥也
　　三以隂居阳志武者也四自纳初二非所据无应而入焉得配耦【注】祥善也吉也必有凶也【正】石之为物安而不能动者也应在上六而上六不能应故曰困于石【介】六三与上六为应上又隂爻况当困极合应而不应有若入其宫不见其妻凶也【昭】宫安居也妻所安之主也系辞云非所困而困焉名必辱非所据而据焉身必危既辱且危死期将至妻其可得见耶上二阳不可犯也而犯之以取困非所困而困也名辱其事恶也三在二上谦柔以下之则无害乃用刚险以乗之则不安而取困【伊】六三隂也而居阳自以为阳而求配上六不祥也困之三隂其始相缔交而掩刚其终初六之臀困六三之妻亡小人易合而难久【坡】
　　九四来徐徐困于金车吝有终象曰来徐徐志在下也虽不当位有与也
　　二刚以载金车也徐徐者疑惧之辞志在于初而隔于二履不当位威命不行弃之则不能欲往则畏二故曰来徐徐困于金车有应而不能济故曰吝然以阳居隂履谦之道量力而处不与二争虽不当位物终与之故曰有终【注】四处泽底刚而能载故称金车徐徐谦貌言困于金车者以泽载水则有功及物今泽既无水是车之空也有德无用故曰困于金车功无所施吝也曰有终者以其下独应已也且下能润已下又应已则困有所济故能保终也【牧】
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　以阳居阳物则不附忿其不附而用壮猛行其威刑异方愈乖遐迩愈叛刑之欲得乃益以失履夫中位困而能改不遂其迷以斯祭祀祭必受福【注】兊为西方之卦赤绂南方之物言九五刚猛不能感异方之物也若但用中正之德招致于物不在速暴而徐徐则物归之而有说【正】物莫两大二之丰则五道灭矣以刚得众而五怒其进将欲刑之上下敌应不能胜也故困之矣夫居尊以忿失其道也终以中直久而说矣至諴感神况赤绂乎故精意乃受其祐【子】五以刚中处位能去非类小人救天下之困者也上六鼻之象六三足之象此皆隂爻掩刚之物于五刚为非类故刑而去之赤绂诸侯之服五在困世处君位圣主也困穷而通德辨而明中正道行志则大遂故乃徐有说也朱绂方来天子之事故利用享祀者天神福之九五困于赤绂者诸侯之事故利用祭祀者人鬼福之鬼神交福德之盛者故曰德大备也【陆】五居尊无应如君上之困诸侯不臣也赤绂亦朱诸侯祭服也以其不臣用刑而刑之已得尊位有阳明之德又中直终必有喜祀天祭地王者之事虽下有不服已用中直必须隂得天地之祐天地且福之况人乎【石】赤亦朱也欲明二之绂故异言之二不应已困无攸济故曰困于赤绂也【牧】五为困之主众所不辅困之极也当用慈惠仁义屈已下人人则归之反以刚壮之道刑罚之威以服其人人必不从反为诸侯之所困也乃徐有说者五本居中履正若能缓而图之施德布惠人必感恱而从利用祭祀者言五感恱之道必须尽其至诚以通于鬼神也二臣位曰享祀五君位曰祭祀分尊卑之差也【胡】下方险难尊而无应故用刑独行礼化徐而敎之以道天下福也【集】以阳居阳而无谦逊物则不附怒而行刑异方之人转更离之【锜】异方不賔悟而徐改然以刚中之大人与二同德利用祭天地也【房】九四君侧强臣之象二五同德相求而四间之劓则丑刖则不行五为四伤亨困之志未得行于二也赤绂诸臣之绂二踌躇不往以征为凶五以无助而困困于赤绂也九五刚中而正动以直行中则思虑精审直则其行不挠如是则君臣相说之志久而必亨九四岂能闲之故曰乃徐有说以中直也人君得九二之贤利用诚意感格之如祭祀然上下并受其福矣【朱】上下皆揜于隂为其伤害劓则之象【伊】
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　居困之极而乗于刚下又无应行则纒绕居则不安物穷则思变困则谋通处至困之地用谋之时也曰者思谋之辞也谋之所行有隙则获言将何以通至困乎曰动悔令生有悔以征则济矣【注】处于困极而又乗刚所处不当故致此困知悔而征行必获吉【正】君子之穷动则生悔天地之道困极必通不可以动而輙悔遂穷不思变知将有悔思变而行困穷而通理当获吉所谓吉凶悔吝生乎动者也知吉而行故曰吉行行而获吉故曰变乃通也【陆】上隂不正处夫困极不能固穷也五以同体居尊任中道以率正纠束之志不得专故困于葛藟也乗刚不安故曰于臲卼也且困之极必反于井故兊反于巽则能升井水而上也隂质柔弱虽首能反时以济困惧乎不逮必有先唱之悔动而至于有悔则获吉以其时处困极而皆愿亨通也众愿从之行之吉也【牧】凡困者其所欲则以失之为困困于酒食是也其所恶则以得之为困石金车葛藟是也葛藟谓六三牵已今以柔居柔所牵则愈困矣【介】尺蠖之屈以求伸也龙蛇之蛰以存身也君子穷不易德困不变常屈伸卷舒由诸道也读困卦者至矣夫【薄】有悔咎前之失也曰自谓也若曰动皆得悔当变前之为有悔也悔而求去可以出困故征吉也【伊】上六困于三五而不终去则谋全之过也曰不可动动且有悔而不知其不动乃所以有悔也上无揜我者则吉莫如征也而不征何哉以柔用刚则乗之者至以为蒺蔾以刚用刚则乗之者以爲臲卼而已【坡】
　　【巽下坎上】井改邑不改井无防无得往来井井汔至亦未繘井羸其瓶凶
　　邑虽迁移井体无改以不变为德也终日汲引未尝言损终日泉注未尝言益德有常也往者来者皆使洁静不以人有往来改其洗濯之性不渝变也汔几也几近也繘绠也虽汲水以至井上然绠出犹未离井口钩羸其瓶而覆之弃方成之功与未汲不异喻人德行无常故就人言凶【注防】邑之有井犹国之有法国可变而法不可易欲汲而来既汲而往不拒不留君子之道亦犹是也【陆】邑犹君子之身井犹君子之德身可贵可贱可富可贫道无加损无防无得犹君子积德于身用与不用乃君民幸与不幸耳君子之身何所损益往来井井往来之人蒙其利犹君子之德无不及也【胡】
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也巽为木在下又巽为入以木入水而上水井之象也二五以刚居中故能定其所而不改变井未有功者水未及用则井功未成犹人德未及物修德未成而止羸其瓶凶也【正】坎之中画其刚中乎君子穷居不损盛行不加穷亦乐通亦乐非刚中不变能之乎
　　象曰木上有水井君子以劳民劝相
　　劳赉劝助莫若养而不穷【注】荀子曰不足者天下之公患也苟知劳民劝相之道而以不足为患者未之有也【介】水性润下能上润于物者井之用也【绘】彖曰巽乎水而上水凡物入水而上水井之象也今大象若云巽上有水风上有水则文不便又坎为水巽为木二象俱实可以成文【房】
　　初六井泥不食旧井无禽象曰井泥不食下也旧井无禽时舍也
　　最在井底上又无应沈滞滓秽不见渫治禽所不向而况人乎一时所共弃也【注】井由于源渎其源则井泥法生于礼礼乱则法乖惟井与邑民居所在国墟无人则禽犯井邑邑苟有人旧井可治一时所舍未可永废【陆】禽古擒字犹获也【崔】
　　九二井谷射鲋瓮敝漏象曰井谷射鲋无与也
　　鲋谓初也失井之道水不上出而反下注故曰瓮敝漏也不与上交则莫之与无应于上反与初也【注】喻中人之性不能应上从师友之训而反习于下自败其材器之象鲋或以为虾防【石】下趋者谷之道失井之道而为谷故曰井谷井有鲋则人恶之矣然犹至于瓮何也彼有利器肯以我污之欤必敝瓮也【坡】
　　九三井渫不食为我心恻可用汲王明并受其福象曰井渫不食行恻也求王明受福也
　　渫不停污之谓处下卦之上履得其位而应于上得井之义当井之义而不见食修已全洁而不见用故为我心恻为犹使也不下注而应上故可用汲也王明则见昭明既嘉其行又钦其用故曰王明并受其福也行恻者行感于诚故曰恻也【注】以阳处阳虽得正而行过乎中犹井虽渫治而不食功未济物物思其仁故为我心恻王者以明德在上必汲用贤人贤人用则能博施济众并受其福不独自利而已【陆】此托殷之公侯时有贤者独守汤法而不见任用谓微箕之伦也恻伤悼也周德来被故曰求王明受福子求王明孔子所谓异乎人之求也君子之于君也以不求求之其于民也以不取取之其于天也以不祷祷之其于命也以不知知之井之道无求也以不求求之而已【介】九三正而不中故洁而不食不中非邑居之所会也井未有以不食为恻者凡为我恻者皆行道之人耳行恻者明人之恻我非我之自恻也是井非敝漏之瓮所能容择其可用汲者其惟器之洁者乎器之洁则王之明者也器洁王明则受福者非独在我而已【坡】
　　六四井甃无咎象曰井甃无咎脩井也
　　得位无应自守而不能给上可以修井之怀补过而已【注】坎性下降嫌于从三能自修正以甃辅五故无咎【荀】井坏则水浑故甃而修之法乱则民扰故治而正之【陆】得位无应自守而已如人但可修德自治【石】修洁也阳为动为实隂为静为虚故三阳为泉三隂为井初六最下故曰泥上六最上故曰收六四居于其间而不失正故曰甃甃之于井所以御恶而洁井也待是而洁故无咎
　　九五井冽寒泉食象曰寒泉之食中正也
　　冽洁也居中得位体刚不挠不食不义中正髙洁故井冽寒泉然后乃食【注】刚正之主不纳非贤必须行洁才髙然后乃用以中正者若非居中得正则任用非贤不能待寒泉而后食也【正】居于中正为井之主保井之德养而不穷者也道之上行人受其施皆得食其井也冽者寒之甚【子】五以阳明处坎中是泉之洁而泠者犹富其位明其法信其令天下仰而生者也辅嗣谓不食不义岂反自食耶自食则博施之道亏矣【坦】冽谓甘洁也泉以寒为美井道之至善也然而不言吉者井以上出为功未至于上未及用也故至上而后元吉【伊】
　　上六井收勿幕有孚元吉象曰元吉在上大成也处井上极水已出井井功大成故曰井收也幕犹覆也不擅其有不私其利则物归之【注】信能致大功而获元吉【正】收谓以鹿卢收繘【虞】井至水上收井之功也应于下引于五博济而无不施信大成而元吉【子】如人有功德不私其利不伐其能所以为人信向而大吉【石】君子体井之用德则取其常行则取其清洁义则取其博施而不穷善则取其有终也卦辞虽不具四德而四德具矣【牧】它卦之终为极为变惟井与鼎终乃为成功故吉【伊】
　　【离下兊上】革已日乃孚元亨利贞悔亡
　　民可与习常难与适变可与乐成难与虑始故革之为道即日不孚已日乃孚孚然后乃得元亨利贞悔亡也已日而不孚革不当也悔吝之所生生乎变动者也革而当其悔乃亡也【注】有四德方可以革既革而悔亡【陆】井但喻人修德于身终始不变至于适用之时亦当有所变革也【石】
　　彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　凡不合而变生故取不合之象以为革息者生变之谓火欲上泽欲下水火相战而后生变二女同居有水火之性近而不相得也夫所以得革而信者文明以说也文明以说履正而行以斯为革应天顺民大亨以正者也革而大亨以正非当而何【注】武王观兵孟津还归二年乃伐纣所谓已日乃孚革而信也【干】中女思嫁反居内少女恋家反居外出处之志不同也【牧】水遇火而消火遇水而灭水火之性自然相息灭也【胡】先儒已日作已事之已当读戊己之已十日至庚而庚更革也自庚至巳十日浃矣已日者浃日也汤之伐桀犹曰舍我穑事而割正夏故革即日不孚浃日乃革乃难辞也【朱】革而当谓四也【牧】
　　象曰泽中有火革君子以治歴明时
　　天时变革故须歴数君子观兹革象修治歴数以明天象【正】兊为金离为火金在火上从革【石】革者谓炎水以熟物也火之炎水必渐至于汤汤必渐至于热其可速乎热彻于中物乃熟信彻于中民始行故即日不孚已日乃孚也【牧】
　　初九巩用黄牛之革象曰巩用黄牛不可以有为也巩固也黄中也牛之革坚纫不可变也在革之始革道未成固夫常中未能应变可与守成不可以有为也【注】革之道不可骤有所为必须以仁义大中之道鸿渐固结于下使民心信而顺从于已然后可以大有为而行变革之事也今初九但可固守中顺而结之未可大有为也【胡】初九刚大而文明其材可以有为也在下无应虽材不可以有为也用中顺固其志待上革而已【介】革事之大必有其时有其位有其才审虑而慎之然后可以无悔九以时则初动于斯时则无审慎之革而有躁易之象以位则下也无时无援而动于下则有僭妄之咎而无体势之重以才则离体而阳也离性上而刚体健皆速于动也其才如此有为则凶咎至矣盖刚不中而体躁所不足者中与顺而已黄中色牛顺物巩用黄牛之革谓以中顺之道自固不妄动也妄动则有凶咎以中顺自固而不革则何吉凶之有【伊】
　　六二已日乃革之征吉无咎象曰已日革之行有嘉也隂之为物不能先唱顺从者也不能自革革已乃能从之故曰已日乃革之也二与五虽有水火殊体之异同处厥中往必合志不忧咎也是以征吉而无咎【注】往应见纳故有嘉庆【正】日以喻君五已居位为君二乃革意去三应五故曰已日乃革之上行应五去卑事尊故曰征吉无咎【荀】得位以正居中有应则是汤武行善桀纣行恶各终其日然后革之行此有嘉【崔】初固物情物情渐化至二则久而信之是谓已日乃孚革之也有应在五故征吉无咎【牧】六二柔顺而中正文明之主也而上有同德之君为之应中正则无偏蔽文明则尽事理应上则得权任体顺则无违悖时可矣位得矣才足矣处革之至善者也然臣道不当为革之先必待上下之信故已日乃革之也不进则失可为之时而有咎也【伊】
　　九三征凶贞厉革言三就有孚象曰革言三就又何之矣
　　已处火极上卦三爻虽体水性皆从革者也自四至上从命而变不敢有违故曰革言三就其言实诚故曰有孚如是而犹征之凶其宜也【注】三应于上欲往应之为隂所乗故曰征凶若正居三而据二隂则五来危之故曰贞厉【荀】受命之君虽诛元恶即行改命习俗不安故曰征凶犹以正自危故曰贞厉是以武王尅商反商政一就也释囚封墓二就也散财发粟三就也【崔】自初至三令已行矣民已信矣又何之乎【子】自初固中顺之道二则已日乃孚三则革道已成宜守正严厉以宣布命令也若以征则凶矣革道既成法必更为法制更为之始不可不喻其则也宣布制令信不可爽故言三就而有孚矣三者犹先甲三日就谓诰之使知也【牧】革之为道宜刚中而已九三刚过中故征凶贞厉以过中之刚其能革物也必矣故革言三就则虽过中而不失正故有孚其称三者众辞也言从革者众而有成功也三过中是以言而后能革革之次也九五尊位盛德不言而能革革之上也有位无德有德无位必至于告戒丁宁然后能感喻其人而成革之功也盘庚大诰之所以革民者不可谓未占有孚也所谓不言者非无言也其所待于言也略矣【介】以初二照之则在下体者当从上命以九四九五观之亦有自上革下之道故自初至此为三就【薛】革言谓当革之论就成也合也审当革之言至于三而皆合则可孚矣【伊】九三刚正而明处下之极革之已当不可复动往而不已有凶成则必亏以正守之犹厉初不可有为二已日乃革之三革之而就稽之于众其言亦曰三就故曰革言三就【朱】
　　九四悔亡有孚改命吉象曰改命之吉信志也
　　初处下卦之下革道未成故未能变九四处上卦之下所以能变也无应悔也能变故悔亡也处水火之际居会变之始能不固吝不疑于下信彼改命之志而能从之合于时愿所以得吉信志者信下之志而行其命也【正】火之焚泽物则变革四体在泽为火所焚以阳处隂得革之义此革而当故悔亡也为物所信则命令不便于民者可改易而获吉志在救物信则行焉志可尚者也【陆】成革之体在斯一爻所革而当其悔乃亡且自初至三则革道已成故下三爻皆以革字着于爻辞至于四则惟曰悔亡有孚改命吉也以至诚及物吉其宜焉【牧】九四革之盛也阳刚革之才也离下体而进乎上革之时也居水火之际革之势也得近君之位革之任也下无系应革之志也以九居四刚柔相济革之用也夫事有可悔然后革之四具此数者则革之而当矣故其悔乃亡也改命谓革之也事敝而当革行之以诚上信而下顺则其吉可知矣然四非中正而至善何也曰惟其处柔也故刚而不过近而不逼顺承中正之君则上下信其志矣是以吉也【伊】
　　九五大人虎变未占有孚象曰大人虎变其文炳也居尊处中为革之主损益前王创制立法有文章之美焕然可观有似虎变其文彪炳则是汤武革命顺天应人不劳占决信德自着【正】大人虎变威德折冲万里望风而信以喻舜舞干羽而有苗自服周公修文德越裳献雉故曰未占有孚【马】五为革命之主是威武宣而文德著者也三以革言三就命令己申四以改命信志物尽从化至五则大亨以正不假占而有孚也【牧】
　　上六君子豹变小人革靣征凶居贞吉象曰君子豹变其文蔚也小人革靣顺以从君也
　　居变之终变道已成君子处之能成其文小人乐成则变靣以顺上改命创制变道已成功成则事损事损则无为故居则得正而吉征则躁扰而凶【注】不能大变故文细而相映蔚不能润色立制但顺而从君也【正】君子大贤次圣人之谓若周召之徒也豹虎之属蔚炳之次也君圣臣贤殷之顽民皆改志从化故曰小人革靣天下既定当偃武不用故曰征凶居贞吉得正有应君子之象【千】豹次虎而变故其文蔚内信而外发也小人无所明安于旧俗乐于旧政革靣而已如周之三监征之凶居而守正则吉【子】天下丕变而小人心犹未革长恶不悛动而危殆若能静而守正然后可以获吉【陆】居正吉垂拱而天下治也【石】初至三则革道已成四至上则变道已成三则贞厉上则居贞吉征则皆凶也称变者谓主宣文德而民由我化大人君子也称革者谓下之改辙而从上命庶民也上虽柔而不正然体兊而下从于五之威有文明之应故称豹变也【牧】
　　【巽下离上】鼎元吉亨
　　鼎之为器有二义一有亨饪之用二有物象之法故彖曰鼎象也明其有法象也杂卦曰革去故而鼎取新明其亨饪有成新之用此卦明圣人革命示物法象惟新其制有鼎之义以木巽火有鼎之象故名为鼎焉变故成新必须当理故先元吉而后乃亨【正】鼎象物也谓成熟之器也象物所以济用德之大者莫若于元用之切者莫若于亨九二以刚处柔六五以柔处刚得中而和故元吉而后亨也【陆】
　　彖曰鼎象也以木巽火亨饪也圣人亨以享上帝而大亨以养圣贤巽而耳目聦明柔进而上行得中而应乎刚是以元亨
　　象也者有亨饪成新之法象也亨饪也者明上下二象有亨饪之用此释卦名也享饪所须不过二事一祭祀二賔客祭祀天神为大賔客圣贤为重享帝尚质特牲而已故直言亨圣贤既多养须饱饫故言大亨圣人谦巽大养圣贤圣贤获养则忧其事而助于已明目达聦不劳已之聦明则不为而成矣六五柔进上行体已获通得中应刚所通者大故能制法成新而获大亨也【正】形象非法象【昭】六十三卦彖不名卦为象惟鼎器故言象【旦】铸金所为而有法象【胡】下虚象足中三爻实象腹五虚象耳上实象【何】五以谦柔居尊下应九二之贤臣上又有上九贤臣皆巽纳圣贤之象所以得大吉而亨通【胡】元亨者元始即亨鼎蛊大有三卦彖皆不云大亨是其义也【昭】干为天在上为帝指上九也在下为圣贤指二三四也享上帝之心推之以养圣贤人有不乐尽其心者乎【朱】
　　象曰木上有火鼎君子以正位凝命
　　正位者明尊卑之序凝命者成敎命之严【注】木上有火即是以木巽火有烹饪之象所以为鼎【正】君子谓三也鼎五爻失正独三得位故以正位凝成也体姤谓隂始凝初巽为命故君子以正位凝命也【虞】离明南方之卦圣人南靣而听天下者此也巽顺也申命行权之谓也正位凝命盖取诸此【侁】已革之后立成器而为法度不可复变以乱其制故君子于此正人伦之大法正朝廷之纲纪使君臣父子贵贱尊卑之位一正而不可乱礼乐刑政朝廷命令之所出一定而不可变【金】鼎者神器至大至重正位凝命法其重大不可迁移也【房】火出于木然后变新以成饪法出于人所以救弊而绳下君子始则易正其服位一民于新也终则缓成其命令息民于易也【坦】
　　初六鼎颠趾利出否得妾以其子无咎象曰鼎颠趾未悖也利出否以从贵也
　　凡阳实而隂虚鼎之为物下实而上虚今隂在下是为覆鼎鼎覆则趾倒矣否不善之物取妾以为室主亦颠趾之义处鼎之初将在纳新施颠以出秽得妾以其子故无咎【注】倒以写否未为悖逆旧秽也新贵也弃秽纳新去妾之贱名而为室主亦从子贵也【正】趾当承鼎颠而覆之悖也于是出其恶故虽覆未悖犹妾至贱不当贵以其子故得贵焉春秋之义母以子贵是也【陆】颠趾变常也得妾诡正也变常而义诡正而道故无咎所谓可与权者也【介】去秽取新除不肖而用贤也事虽颠于义无害【陈】
　　九二鼎有实我仇有疾不我能即吉象曰鼎有疾慎所之也我仇有疾终无尤也
　　以阳之实处鼎之中有实者也不可复加益之则溢反伤其实仇谓五也困于乗刚之疾不能就我则我不溢得全其吉【注】六五我之仇匹欲来应我困于乗刚之疾不能就我之往也自此以往所宜慎也五不能加故终无尤【正】刚以中应而承其实任之重者也四以近权恶我专任怨伤敌我不可以不慎其所行也四之覆餗正无几矣岂暇谋我获其终吉【子】居中而应有实者也三无应而疾之我仇也虽应不我就不失正吉也【何】二阳刚有济用之才能慎所之与五相应则得正而其道可亨仇对也隂阳相对之物谓初也与初密比隂从阳者也相从则非正而害义故戒使远之二居中而应中不至于失正能自守以正者也人能自守以正则不正者不能即之所以吉也【伊】
　　九三鼎耳革其行塞雉膏不食方雨亏悔终吉象曰鼎耳革失其义也
　　鼎虚中以待物者也三处下体之上以阳居阳守实无应无所纳受耳宜空以待而反全其实塞故曰鼎耳革其行塞虽有雉膏而终不能食也雨者隂阳交和不偏亢者也虽体阳爻而统属隂卦若不全任刚亢务在和通方雨则悔亏终则吉也【注】失义者失虚中受纳之义【正】雉膏八珍之数三与上无应如有雉膏而不食然在巽卦体犹属隂若与上九和通不务刚亢即是为雨之象如此乃能亏除其悔而终获吉【石】耳上九也九三之实上九之所举也熟物谓之革鼎之所以熟物者以腹不以耳上九离之极火之所炎以耳革者也耳之受炎也足以废塞其行不足以革故曰鼎耳革失其义也九三实之将盈者也于是可食矣而其行废故虽有雉膏而不食也耳以两举者也六五之耳可而上九之耳不可六五虽欲独举得乎隂欲行而阳欲留其为悔也大矣故至于雨然后悔亏而终吉雨者隂阳之和玉之与金也【坡】
　　九四鼎折足覆公餗其形渥凶象曰覆公餗信如何也处上体之下而又应初既承且施非已所堪初已出否至四所盛则已洁矣故曰覆公餗也渥沾濡之貌智小谋大不堪其任受其至辱灾及其身故曰其形渥凶不量其力果致凶灾信如之何【注】信有此不可如何之事【陆】初为鼎足颠而上焉是不承于四四故折足也餗糁也【陆】四大臣之任不能得天下之贤知而下应于初隂柔之小人不胜其任至于覆败故其形渥谓赧汗也上为人君之所倚下为斯民之所望与已致身任道之志不失所期乃所谓信不然则失职矣得为信乎【伊】孔子曰德薄而位尊智小而谋大力少而任重鲜不及矣方其未及也必有告之者而不信及其已信则无如之何矣【坡】
　　六五鼎黄耳金利贞象曰鼎黄耳中以为实也黄中也金刚也所以贯鼎而举之也五为中位故曰黄耳应在九二以柔纳刚故曰金所纳刚正故曰利贞也中为实者六五以中为实所受不妄也【正】以文明之德得黄中之义虚以待柔以纳刚是天子三公能举其职者故曰黄耳金耳之受鼎有实故也九二五之实也有实受可以养贤故利贞隂爻得中黄耳之象五为刚位金之象以隂含阳耳受之象【陆】贯鼎耳而举之谓九二也言六五以隂柔之质居大中之位能谦虚以下接九二之刚犹鼎虚其耳以待成鼎之道也以人事言则是君谦虚接贤贤相率以辅于已利贞者以六五九二俱履非其正夫以不正之道相亲比则不能无悔故圣人于此深戒之言利在至正之道可以获吉也中以为实者五以隂柔之质本非其实而能虚中以纳物行大中之道以为实也【胡】
　　上九鼎玉大吉元不利象曰玉在上刚柔节也居鼎之成体刚履柔用劲施以斯处上髙不为亢得夫刚柔之节能举其任者也应不在一则靡所不举故曰大吉无不利【注】玉又贵于金者凡烹饪之事自镬升鼎载于俎自俎入于口馨香上达动而弥贵故鼎之义上爻愈吉鼎主烹饪不失其和金玉之不失其所公卿仁贤天王圣明之象君臣相临刚柔得节故吉无不利【千】上九在卦之外如一贤人在上当鼎立制度已成之后不累于位者玉者言火炎而不变其性者也亦取能举其任以刚履柔不为过亢所以大吉而无有不利此爻周公告老之时当之矣【石】上九动而下三知刚也静而在上知柔也动静适宜刚柔有节是以能保其成功【朱】
　　【震下震上】震亨震来虩虩笑言哑哑震惊百里不防匕鬯
　　惧以成则是以亨天威震动物皆惊惧整齐所以由惧而获通虩虩恐惧之貌哑哑笑语之声物既恐惧不敢为非保安其福遂至笑语之盛匕所以载鼎实鬯香酒也震卦施于人为长子长子正体于上出则抚军守则监国威震惊于百里可以奉承宗庙彞器粢盛守而不失也【正】虩蝇虎始在穴中跳跃而出象人心之恐动也【陆】震阳德之失震隂而达阳者也故亨【坡】震为动动之大莫如雷震惊百里言其威远也人之致诚莫如祭祀匕载鼎实升之于俎鬯以灌地而降神方其酌灌以求神荐牲而祈飨尽其诚敬之心则虽雷震之威不能使之惧而失守也故曰不防匕鬯夫临大震惧而不自失者惟诚敬而已【伊】
　　彖曰震亨震来虩虩恐致福也笑言哑哑后有则也震惊百里惊远而惧迩也出可以守宗庙社稷以为祭主也
　　威震惊乎百里之远则惰者恐惧于近出谓君出廵狩等事【正】物既得雷动则得其亨通如人能戒惧敬天之怒则亦得亨天子诸侯之冢嫡亦须有威望即能守祭祀而不失出者但言出即可承祭祀【石】
　　象曰洊雷震君子以恐惧修省
　　洊重也因仍也君子畏天之威弥自修身省察已过【正】
　　初九震来虩虩后笑言哑哑吉象曰震来虩虩恐致福也笑言哑哑后有则也
　　初九刚阳之德为一卦之先刚则不暗于几先则能有前识故处震惊之始能以恐惧自修而获吉屯卦初九与卦俱称利建侯者卦泛举屯时宜有所封建爻则以贵下贱则是堪建之人与此卦自震言人爻则据人威震所说虽殊其事一也【正】震来虩虩羑里之厄也笑言哑哑后受方国也【干】初九有阳明之德居震之始是能先戒惧者故繇彖所言此爻当之【石】君子之惧于心也思虑必慎其始则百志弗违乎道惧于身也进退不履于危则百行弗罹于祸故初六震来而致福慎于始也【范】震之初九慎始恐惧所以致福豫之初六倡始逸豫所以致凶【房】
　　六二震来厉亿防贝跻于九陵勿逐七日得象曰震来厉乗刚也
　　初九以刚处下闻震恐惧而致福则是有德之人六二以隂贱之体不能敬于刚阳尊其有德而反乗之是傲尊陵贵为天所诛震来则危亡防其资货无粮而走虽超越陵险必困穷匮不过七日为有司所获亿辞也【正】六二木爻震之身也得位无应而以乗刚为危此托文王积德累功以被囚为祸也亿叹辞也贝寳货也产乎东方行乎大涂此喻纣拘文王闳夭之徒乃于江淮之浦求盈箱之贝而以赂纣也故曰亿防贝贝水物而方升于九陵今虽防之犹外府也故曰勿逐七日得七日者七年之日诞保文武受命惟七年是也【干】万万曰亿言理必不易也【陆】刚动以震而已乗之动而来则遇刚进而危矣亿安也安其位而不知避则防其位矣贝者人之所寳六二之所寳者位也陵者髙大而平者也动之时髙大而无难者可以为动之主矣进而得主初不能为已难而已之防可以勿逐而复之矣九阳数也动之主也七日者从其隂以反复之时也【介】九者阳数之极也七日初爻之谓也卦必以初爻为七日者举前卦而云也故复之七日来复既济之七日勿逐皆举初爻之谓也【薛】乗刚自危必失其守忧惧之极若升髙陵履正居中义当来复未有畏威慎命而不能保其位者也【简】震之六爻以失位为能戒惧六二得位所以不吉【石】震之动天之威行也惊恐者致其福惰慢者致其灾也二虽体动然而安于得位是慢而不戒者又乗刚乗刚逆也当天道威行之际犯逆而不戒故震来则危也且危来逼已敢据其位耶必骇而奔矣亿辞也贝者寳货也寳之大者二以得位为有其寳今既逼于危难遂惧而弃之是防其贝也跻升也九阳数之极也陵谓险之地二以威逼于下故升上而奔且惧深而逋必至于险之极也然威明大行时不敢隠至七日乃自获也七日少阳之数二以隂贼逃难利于幽暗少阳升而明显故必得也凡隂贼奔窜皆称七日得故既济六二亦曰妇防其茀七日得也【牧】六二居中得正善处震者也而乗初九之刚初震之主也刚动而上奋孰能御之故曰震来厉厉猛也危也彼来厉则已处危矣亿度也贝所有之资也跻升也九陵陵之髙也九言其重之多陵之重髙之至也如所谓九天九地也以震之来厉度不能当必防其所有则升至髙以避之守其中正而不自失过则复其常矣是以勿逐自得也逐即物也以已即物失其守矣故戒以勿逐避远自守处震之大方也卦位有六七乃更始事既终时既易也不失其守虽一时不能御其来然时过事已则复其常故云七日得也【伊】
　　六三震苏苏震行无眚象曰震苏苏位不当也
　　苏苏畏惧不安之貌虽不当位而无乗刚之逆故可以惧行而无灾眚位不当者犹窃位者遇威严之世不能自安也【正】死而复生曰苏三死坤中动出得震为生【虞】弱而无当苏苏也居则不安行乃无眚【子】苏苏犹偲偲也位既不当行又过中是以震惧偲偲然也四为震主三能承之位虽不正承刚为顺恐惧而行可以无眚眚由内出内自循省故得无眚【陆】苏苏舒缓也二安于得位见危三不当位而知惧故得舒缓【牧】苏苏神气缓散自失之状三以隂居阳不正也因惧而行以就四正也故二勿逐则自得三能行则无眚
　　九四震遂泥象曰震遂泥未光也
　　处四隂之中为众隂之主当恐惧之时宜勇其身以安众若自怀震惧则遂滞溺而困难矣故曰震遂泥也失位违中不能除恐使物安已道德未光大也【正】以阳处隂失位而动雷声未隆者也处升阳之时为众隂之主不能大通万类鼓动羣生止于遂泥而已其德固未光也【陆】知惧而后时其德滞泥以隂处阳又居上体之下才可免凶咎而已【牧】刚阳物震动义以刚处动有光亨之道以其失德陷于重隂之闲而不能自震故未光也【伊】
　　六五震往来厉亿无防有事象曰震往来厉危行也其事在中大无防也
　　往则无应来则乗刚恐而往来不免于危【注】处震之时而得尊位斯乃有事之机若守中建大则无防有事若恐惧往来则致危无功【正】惧而往也尊位何安其反来也刚以为疾故皆危也斯以厉而居矣位尊大中震之主也刚从而依不敢遂逼怀惧而已无所防也【子】无应乗刚是其危厉以柔履中行不过当用此以往万万无失者也以无防之理而有为于事可以开物成务【陆】夫当威震之世下有刚权不正之臣若专无为而治则不足拯天下之难救天下之敝固当有为独任以权天下可也其位合于中道虽兴起大事亦无所防失也【胡】临有事之机宜亿度而居刚不敢逼内省不疚则无防失所有之事也【句】居尊而不以静镇见危而不能自处用意往来危乃从之然尊位居中时事所系应机决行则大功可建故曰其事在中大无防也【薛】诸卦二五虽不当位多以中为美三四虽当位或以不中为过盖中则不违于正正则不必中也天下之理莫善于中于二五见之矣六五动皆有危惟在亿度无防其中而已有事谓中也【伊】
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也居震之极求中未得故惧而索索视而矍矍无所安亲也已处动极而复征焉凶其宜也若恐非已造彼动而惧惧邻而戒合于备豫故无咎也极惧相疑故虽防媾而有言也【注】震不于其躬于其邻者谓九四之刚威不能及已之身邻谓五犯九四之刚有往来之厉则已能观此邻戒以自修省其身整治其行故无咎也【胡】上六过中处震之极穷而气索将下交于三三亦过中而穷莫助之者是以恐惧失守穷之又穷故曰震索索中未得也若得中自持则不至于穷索矣视矍矍者以震索索也恐惧如此当守其正征则凶能自戒惧不动则虽处凶地而无咎矣无咎者得正也上六六五隂也九四阳也六九相配有防媾之义上六不得乎三或来交四则五必有言四五相比上安得而配之上既不可以交三又不可以交四以此见上六终不可动故曰征凶横渠曰五既附四已乃与焉则招悔而有言矣能以邻为戒则无咎易传曰圣人于震中示人知惧能改之义为劝深矣【朱】
　　【艮下艮上】艮其背不获其身行其庭不见其人无咎艮其背施止之所也若有物对靣而来则情欲有私于己既止在后则是施止无见所止无见何及其身故不获其身不获其身则相背矣相背者虽近而不相见故行其庭不见其人无咎也若对靣不相交通则是否之道但止其背则是止之于未兆治之于未萌故得无咎【正】艮次震者动而不已必有悔吝故以艮次之背者见所不见之所也言艮止之道必止于未萌之前若圣人治天下欲禁民之邪必于利害嗜欲未形未作之前先止其心而不陷于邪恶若止之于背之后目所不覩不见其身也行其庭不见其人庭指浅近之处行浅近不见其人盖得止之道各守其所而有定分不相揉杂也谓百官各有职掌四民各守其业不相杂乱故无咎也【胡】人主不见可欲百姓日用不知之时也然则务止其欲不止民欲者也止物徇己则艮其限列其夤而大器防矣夫背之为体虽不远身而目未尝见目所不见虽与之处而思虑亦絶君子于欲亦当然耳夫爱欲与生俱生者也然而寓目皆可爱欲盖人道之常不可得而免故君子之在爱欲犹心目之于背可也可与物游而无欲物之心身与欲处而无欲物之乐不必释心去欲然后为静所以喻之以背也不获其身者君子坐忘遗照不知身之为身也行其庭不见其人者相背故也君子之于它物亦然非独身之谓也【陈】
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　止道不可常用必施于不可以行适于其时道乃光明施止于止不施止于行得其所矣【注】凡应者一隂一阳二体不敌今上下之位虽复相当而爻皆峙敌不相交与故曰上下敌应不相与也八纯之卦六爻皆不应而独于此言之者此卦既止而不交爻又止而不应与止义相协故兼取以明之明相与则有咎也【正】震动而艮止此兼言动静者盖人之静止是难能也若能不失其时知止则止则其道光明也仲尼之门独称顔子用之则行舍之则藏是知止者少也若止非其时则是素隠行怪者鸟兽不可与同羣又非知止之人也【石】时行时止所以为万世动静之戒不于震卦言而于艮始言之者盖震为雷雷有时而静艮为山山一定而不动恐后人法此止静不复求于进用使天下之人无所济也【胡】
　　象曰兼山艮君子以思不出其位
　　各止其所不侵官也【注】
　　初六艮其趾无咎利永贞象曰艮其趾未失正也处止之初行无所之故止其趾则无咎至静而定故利永贞【注】静止之物不可躁动故利永贞行则有咎止则不失其正【正】初最下趾之象趾动之先也艮其趾止于动之初未至于失正也隂柔患不能常不能固故戒以利永贞【伊】六居初不正宜有咎然止之于初其止蚤矣未失正也【朱】
　　六二艮其腓不拯其随其心不快象曰不拯其随未退听也
　　腓膓也在足之上拯举也今既施止于腓腓不得动则足无由举然腓是躁动之物强止之则贪进而不得故其心不快未退听者既不能拯动又不能静退听从其见止之命所以其心不快【正】腓在股足之闲下不能及其足而上随于股无以自得故无所遂躁动无守未能退听而志在股随物唯上之命是听失止之道者也所以得无咎悔中正存焉有愧而已故其心不快也【陆】腓应上而动者也六二承九三宜应九三而动者也遇艮之时是以艮其腓也刚上而柔下得位以相比欲拯其随固其理也六二之中正固欲循理以拯三而九三以刚亢遇艮之时未肯退听二之拯已也欲拯之而不得方且违之而有不快之心虽未失中正与夫乐则行之忧则违之者固有闲矣【介】六二以隂从阳者也而三亦艮限不进不见拯援又未能退以听命故其心不快【侁】六二居中得正得止之道上无应不获于君者也三居下之上主乎止者也刚而失中不得止之宜非能降而求下也二虽有中正之德而行止系乎主故为腓之象股动则腓随动止在股不在腓也二不得以中正之道拯三之不中必勉而随之虽咎不在己岂其所欲哉言不听道不行故其心不快士之处髙位则有拯而无随在下位则有当拯有当随有拯之不得而后随有不拯而惟随者以在上者未能下从也退听下从也【伊】
　　九三艮其限列其夤厉薰心象曰艮其限危薰心也限身之中人系带之处言三当两象之中故谓之限夤当中脊之肉也薫烧灼也既止加其身之中则上下不通之义是分列其夤身当防亡君臣共治大体若身大体不通则君臣不接君臣不接则上下离心列夤则身亡离心则国防忧危莫甚焉【正】事至中半而改之亦已晚矣文中子曰未有处峻路而不迟回者盖情欲之起人少有速止之者【石】身之中不能自动惟下之与上有所动则从而动之如上下欲动而艮止其身之中则必分裂其脊之肉矣此言人不能制事于始又不能成事于终于措置之闲不得其道而欲止于中道则进退不可而致蛊败其事故有危厉之苦而薫灼其心也【胡】限者界也列者位也三居下卦之极履二体之闲以阳履阳其危可畏必在位夤恭始得其道【侁】薫孟京马王皆作熏虞作阍荀以熏为勲古本当作动心传者并作勲字其后又加草遂成薰字未闻易道以坎水熏灼人也【朱】
　　六四艮其身无咎象曰艮其身止诸躬也
　　中上称身履得其位止求诸身得其所处故不陷于咎【注】六四己入上体则非上下不接故能揔止其身不分全体【正】四过中而近上心之所也自趾已上皆得谓之身然心者身之主故四即曰艮其身大凡作事心始思虑知其宜静便能止之故无咎盖止之于身所为非妄也【石】君子以济物为心其心若止忘天下也不言止诸心而言止诸躬者有为在心但身不行耳【薛】居大臣之位以隂柔而不遇刚阳之君不能止其所当止惟止其身则无咎施于有政则有咎矣【伊】
　　六五艮其辅言有序悔亡象曰艮其辅以中正也辅颊车能止以处中故言有伦序能亡其悔以中正者位虽不正以居得其中故不失其正而言有序也【正】五君位艮之主也主天下之止者也隂柔以才不足以当此以其在上故取辅言之辅言之所自出人之所当慎止者惟言行而已辅与颊舌皆言所自出而艮在中艮其辅谓止于中也【伊】
　　上九敦艮吉象曰敦艮之吉以厚终也
　　居止之极极止者也敦重在上不陷非妄宜其吉也【注】动者利之求也动失则害至止者正之元也久守则福来非敦厚之德不能止其终也【子】仁者必静艮止之道也上居艮极敦艮者也敦于静止所以笃于仁用也仁厚以终故获吉【陆】逐爻本动各强止之独上九不由牵制而自敦厚不动以保其终【白】敦益也艮止于辅极矣而又止之故曰敦艮【坡】敦笃实也居止之极而不过故为敦人之止难于久终故节或移于晚守或失于终事或废于久人之所同患也上能厚于终止道之至善所以吉也六爻之德唯此为吉
　　【艮下巽上】渐女归吉利贞
　　凡物有变移徐而不速谓之渐也女归吉者归嫁也女之生有外成之义以夫为家故谓嫁曰归妇人之嫁备礼乃动故渐之所施吉在女嫁故曰女归吉利贞者女归有渐得礼之正故曰利贞【正】臣之事君浸以爵命冒宠躁进则凶之道也三五二四各得正位以渐而进故得利贞【陆】
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　卦之名渐是之于进也九五进得位是往而有功也六二适九五是进而以正身既得正可以正邦也刚得中言九五也止不为暴巽能用谦以斯适进物无违拒故能渐而动进不有困穷也【正】进虽得位然处其中正则可正邦故二五言吉三与四各渉凶咎也上以阳居上以其处于外表正其下故用其仪吉【牧】内止而不躁外巽而不争以斯而进不亦渐乎长女得位乎外故曰女归吉也【范】渐之进其德有四得位往有功也进而正可以正邦也其位刚得中也止而巽动而不穷也四者隂之位六往居之得位也位者待才用之宅进而不得其位则无所施位过其才则力不胜进而得位往必有功故曰进得位往有功也四者诸侯之位坤土在上为邦君子之进正己而已己不正未有能正人者其始不正终必不正三以正进四以正交则四爻皆正邦国正也犹女得所归男女既正家道不期于正而自正故曰进以正可以正邦也此两者以六居四言渐也或曰刚得中谓九五误也在九五当曰刚中而应如无妄萃是也当曰中正而应如同人是也此谓九三也刚阳德也其位在六爻为一三五一始进也五进之极三得中也已极则不复进矣太曰月阙其膊不如开明于西刚得中其进未极渐如是可进矣故曰其位刚得中也此以九三言渐也内艮止也外巽巽也易传曰人之进也以欲心之动躁而不得其渐则有困穷矣在渐之义内止静而外巽顺其动不穷也故曰止而巽动不穷也动言三四动动而正所以不穷此以两体二爻言渐也【朱】
　　象曰山上有木渐君子以居贤德善俗
　　木生山上因山而髙非是从下忽髙故是渐义君子求贤德使居位化风俗使清善皆须文德谦下渐以进之【正】贤德以止巽则居风俗以止巽乃善【注】居贤德则渐育人材善风俗则渐隆敎化【牧】君子法渐进之象必居贤德善俗之闲以务进其道孟子之母为子三徙其邻卒使其子为万世亚圣之贤盖其择善贤之力也【胡】君子之进德习而后能安安非可陵节而遽至也移风易俗不以其渐可乎【伊】脱风字【京】
　　初六鸿渐于干小子厉有言无咎象曰小子之厉义无咎也
　　始进而位乎穷下又无其应若履于干危不可以安也始进而未得其位则困于小子穷于谤言困于小子谗谤之言未伤君子之义【注】干水涯也【正】体隂质滞不能渐进犹小人怀土宴安鸩毒当居德善俗之日遂至有言然无应而止未至害义【陆】君子之进小人所忌【胡】鸿水鸟渐于干不失其宜也小子三四干非其应应非其正小子之象也孔子曰未信而谏以为厉已也初当应四时三与之比以初为进而于已所比故厉有言初守其分不求其应四虽小子厉有言义无咎矣【介】初以隂居阳上无其应始欲进而位于下若鸿之渐于水涯者也施之小人则是不能正而进必有危厉责让之言斯圣人垂戒小人居渐之始若能知有危厉善补过则获无咎君子则能居德善俗和光同尘以俟乎渐不失其正也【袁】小人见已然之事从众人之知不能烛理故危惧而有言不知在下所以有进用柔所以不躁无应所以能渐于义无咎矣【伊】
　　六二鸿渐于磐饮食衎衎吉象曰饮食衎衎不素饱也磐山石之安者也进而得位居中而应本无禄养进而得之其为欢乐愿莫先焉【注】位乎中正以应于五五以道义奉养贤人故曰饮食衎衎衎衎饶益之谓当位养贤是不素饱犹不素飡也素空也不空自饱是能养贤故吉【陆】
　　九三鸿渐于陆夫征不复妇孕不育凶利御宼象曰夫征不复离羣丑也妇孕不育失其道也利用御宼顺相保也
　　陆髙之顶也进而之陆与四相得不能复反者也夫征不复乐于邪配则妇亦不能执贞矣非夫而孕故不育也三本艮体而弃于羣丑与四相得遂乃不反至使妇孕不育见利忘义贪进忘旧凶之道也异体好合顺而相保物莫能闲故利御宼【注】髙平曰陆鸿渐于陆犹君子进于夷道也九三在下体之上刚而得位以此而进夷易之道然履失其中上无其应进虽得位行则无功有进正之名无正邦之用象之于夫则虽征伐而陷于危难不复其家者也象之于妇则虽受其孕而徒为忧难不育其子者也有其事而无其功凶可知矣渐有女归之吉异体相保之道也四与三相比而相得有同心不违之义故利用御宼捍戎夫征不复是离羣丑妇孕不育由失其道利用御宼顺以相保【陆】丑众也三以阳居阳刚进而过中是独髙其行者有先人之志异夫羣众众所不与不能复其身于出征也孕者渐以成体宜温柔以保之今九三刚暴故至于伤其孕而不育是失其道夫渐之为体止而巽戒其刚暴故有兹象【牧】上九九三皆在一卦之上故称陆【薛】夫阳也谓三也三不守正而与四合是知征而不知复者也征行也复反也不复谓不反于理义也卦之位爻无不善而独失正则是离其羣类也妇谓四也四以不正而合则不由其道矣故虽孕不育也夫三之所利在御宼而已盖君子之与小人比也自守以正岂惟君子自完其已而已乎亦使小人得不陷于非义也是以顺道相保御止其恶也【伊】
　　六四鸿渐于木或得其桷无咎象曰或得其桷顺以巽也
　　六四进而得位故曰鸿渐于木桷榱也之木而遇堪为桷之枝取其易直可安也六四与三相得无乗刚之咎故曰无咎四虽乗三体巽而下附三虽被乗上顺而相保所以六四得其安栖【正】木非鸿之所止渐而得位于髙或得其桷桷上附也承五而相得焉亦非其安而安也五巽以顺尊而相保不可倾夺故无咎【子】木虽在上非鸿之所安以其乗刚也比于两刚之闲而疑于所与是以称或桷之为木在上者也或得其桷与上而承之也上顺也顺以巽故乗刚而无咎【介】进而渐于木乗刚失所也或得劲直之桷可容网足而安栖谓上附于五故无咎【房】上承五以巽事之下得三以顺接之故介于二刚之闲得位而无咎【朱】
</div>
    <div class="pagination">
<a href="周易义海撮要_page9.html">上一页</a><span>...</span><a href="周易义海撮要_page5.html">5</a><a href="周易义海撮要_page6.html">6</a><a href="周易义海撮要_page7.html">7</a><a href="周易义海撮要_page8.html">8</a><a href="周易义海撮要_page9.html">9</a><span class="current-page">10</span><a href="周易义海撮要_page11.html">11</a><a href="周易义海撮要_page12.html">12</a><a href="周易义海撮要_page13.html">13</a><a href="周易义海撮要_page14.html">14</a><a href="周易义海撮要_page15.html">15</a><span>...</span><a href="周易义海撮要_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
