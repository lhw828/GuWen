<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 22 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 22 页/共 65 页
  </h1>
  <div class="content">
   新安朱氏曰剥自下起灭正则凶故其占如此蔑灭也【本义】
　　六二剥牀以辨蔑贞凶象曰剥牀以辨未有与也伊川先生曰辨分隔上下者牀之干也隂渐进而上剥至于辨愈蔑于正也凶益甚矣　隂之侵剥于【一作刚】阳得以益盛至于剥辨者以阳未有应与故也小人侵剥君子若君子有与则可以胜小人不能为害矣惟其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣【并易传】
　　横渠先生曰三虽隂类然志应在上二不能进剥阳爻徒用口舌间説力未能胜故象曰未有与也然志在灭阳故亦云蔑贞凶【易説】
　　山杨氏曰辨牀之干葢上下之辨也剥止乎辨则剥未及上矣以其无应而未有与也然处羣隂之中其能终无与乎故曰未而已则蔑正之凶理必至也【易説】
　　白云郭氏曰伊川曰辨牀之干所以分上下也辅嗣谓足之上孔氏谓牀身之下足之上分辨之处义皆一也剥牀以辨则其剥进矣未有与者逺阳而无应无以止之也或近阳而有应有以止之安有蔑贞之凶哉天下之患未有不自小至大自微至着苟不能辨之于早未有不至于凶者剥之初二有凶之渐而非凶也三以应而无咎四则凶矣【易説】
　　汉上朱氏曰郑康成曰足上称辨近膝之下屈则相近伸则相逺故谓之辨辨分也崔璟曰辨当在笫足之间牀防也巽为木为股艮为指在初为趾二在股趾之间近膝之下股之象防即股也隂浸长次及于二犹剥牀至于股也九二无应未有与之者是以小人无所忌惮二当内不失正以自守斯可矣若迫穷祸患蔑所守之正则凶蔑无之也曰蔑贞凶戒六二也剥之方长君子而有与犹可胜也剥而自守其正小人虽胜犹未凶也【易传】新安朱氏曰辨牀干也进而上矣未有与言未大盛【本义】　问剥之初与二蔑贞凶是以隂灭阳以小人灭君子之正道凶之象也不知只是阳与君子当之则凶为复隂与小人亦自有凶先生曰自古小人灭害君子终必自凶但此爻象只是説阳与君子之凶也【语録】
　　六三剥之无咎象曰剥之无咎失上下也
　　伊川先生曰众隂剥阳之时而三独居刚应刚与上下之隂异矣志从于正在剥之时为无咎者也三之为可谓善矣不言吉何也曰方羣隂剥阳众小人害君子三虽从正其势孤弱所应在无位之地于斯时也难乎免矣安得吉也其义为无咎耳言其无咎所以劝也　三居剥而无咎者其所处与上下诸隂不同是与其同类相失于处剥之道为无咎如东汉之吕强是也【并易传】
　　横渠先生曰独应于阳故反为众隂所剥然无所咎【易説】
　　山杨氏曰以隂居阳不当位也而其志刚矣居不当位而间乎众隂之中势不足以有为也隂方剥阳而已独应之失上下矣于义无咎则吉凶不足言也【易説】
　　白云郭氏曰剥之时小人道长之极羣众剥君子独六三舍其羣类于上下而应乎阳是舍小人而从君子也所以在道为无咎然则六三之失其类乃所以为有得欤【易説】
　　汉上朱氏曰上九以刚居一卦之外六三在小人中以柔应刚独有辅上救乱之志易传谓汉之吕强是也然上九不当位其势微弱不能相应而有为失上也众隂并进三独为君子初二既剥安能免于众隂之所剥乎失下也上下皆失三虽不免于剥而义则无咎非特立不惧者能如是乎【易传】五峯胡氏曰剥者隂剥阳也三居刚应刚以隂从阳者也昔东汉吕强处阉官之中独有爱君子忧宗社之心虽身被杀犹有令名故无咎也【易外传】新安朱氏曰众隂方剥阳而已独应之去其党而从正无咎之道也占者如是则得无咎上下谓四隂【本义】
　　东莱吕氏曰六三居羣隂剥阳之时乃独与上相应则必与上下之羣隂相失也然谓之无咎者处小人之羣必与小人相失然后于君子之道无咎得小人之心必失君子之心得君子之心必失小人之心无两立之理【易説】
　　六四剥牀以肤凶象曰剥牀以肤切近灾也
　　伊川先生曰始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也　五为君位剥已及四在人则剥其肤矣剥及其肤身垂于亡矣切近于灾祸也【并易传】
　　横渠先生曰迫近君位犹自下剥牀至牀之肤将及于人也不言蔑正剥道成矣一云五于隂阳之际义必上比故以喻肤【易説】
　　山杨氏曰剥牀以足以辨则剥其所安而已未及肤也六四履近尊位则剥及肤矣其灾也岂不切近乎【易説】
　　白云郭氏曰牀剥而后及其身及其身自肤始六四上体居牀之上则肤矣初二先剥其所安而后有及身之渐不能止之则灾及其身矣故直云凶也系辞言剥穷上反下于此可见【易説】
　　汉上朱氏曰艮为肤柔而近革六四之象巽为牀剥牀及肤切近灾也五君位剥阳至四而干毁其凶可知象言灾者隂长剥阳天也剥道至此三不能止君子其如天何【易传】
　　新安朱氏曰隂祸切身故不复言蔑贞而直言凶也【本义】
　　六五贯鱼以宫人宠无不利象曰以宫人宠终无尤也伊川先生曰剥及君位剥之极也其凶可知故更不言剥而别设义以开小人迁善之门五羣隂之主也鱼隂物故以为象五能使羣隂顺序如贯鱼然反获宠爱于在上之阳如宫人则无所不利也宫人宫中之人妻妾侍使也以隂言且取获宠【一作亲】爱之义以一阳在上众隂有顺从之道故发此义　羣隂消【一无消字】剥于【一无于字】阳以至于极六五若能长率羣隂骈首顺序反获宠爱于阳则终无过尤也于剥之将终复发此义圣人劝迁善之意深切之至也【并易传】
　　横渠先生曰六五为上九之肤能下宠众隂则阳获安而无不利矣异于六三者以其居尊制裁为卦之主故不云剥之也终无尤怨者以小人之心不过图宠利而已不以宫人见蓄为耻也隂阳之际近必相比六五能上附于阳反制羣隂不使进逼方得处剥之善下无剥之之忧上得阳功之庇故曰无不利【易説】蓝田吕氏曰剥之时小人长而君子消六五以柔中居尊位其御小人以柔而不以威者也道以御之小人不失其宠虽曰道长亦莫能害君子者御得其道也
　　山杨氏曰五君位也剥至于切近灾则极矣不可以有加矣故言人君处剥之道夫鱼隂物也贯之则其叙不可乱羣隂顺承之象也先王之时六宫各帅其属以时御叙于王所九嫔掌之御叙于王之燕寝女御掌之而嫔御之职皆列于天官太宰莅之则燕好嬖昵之私不得干其上矣贯鱼之象也以是宠之何尤之有夫女子与小人之难养一也先王所以处之无二道焉使羣隂顺承如鱼然以宫人宠之则无不利矣是亦顺而止之之道也若夫付之以心膂之寄借之以威福之重而遽絶之则肘腋之变不可测可不戒之哉【易説】
　　白云郭氏曰六五柔得尊位大中为剥之主能御众隂以承阳者也鱼隂类也六五未见其类是以能聫而贯之制于我也虽制于我而在剥无刚决之义故以宫人宠之孔子曰惟女子与小人为难养也然则女子小人为同类御小人以宫人之道斯其宜矣方剥之时小人进长六五知不可决而宠之所谓顺剥之时而为止剥之道者也虽然贯众隂而宠之疑非圣人之道而曰无不利终无尤者葢消息盈虚天之所行君子之所尚虽圣人不能违时特于其间既顺以从时而又有止之道以救时耳非若一于顺而宠之不知济时者也安定先生曰以宫人宠但厚之田宅不使窃天下之权则无不利然此谓根蔕之难去者【易説】
　　汉上朱氏曰巽为鱼为绳艮为手持绳下连众隂贯鱼也艮坤为宫止于中也干为人巽为进退以宫人宠也宫人嫔妇女御之属古之进御于君者望前先卑望后先尊尊卑迭为进退五得尊位其动也正与上同德下制众隂若贯鱼然咸顺于上以宫人宠之使尊卑有序厚恩锡予不及以政宠均则势分不及以政则无权小大相持乃可为也故无不利六居五宜有尤而以正制小人者尽道终无尤也五有伏兊为口尤之也不然鱼脱于渊其能制乎或曰先儒以巽为鱼何也曰以重卦离知之包牺氏结绳而为罔罟以佃以渔葢取诸离离中冇巽巽复有离巽为鱼以渔也离为雉以佃也鱼龙同气东方鳞虫龙为之长震为龙木之王气巽为鱼木之废气故太以三八为木为鳞兼震巽言之【易传】
　　新安朱氏曰鱼隂物宫人隂之美而受制于阳者也五为众隂之长当率其类受制于阳故有此象而占者如是则无不利也【本义】
　　东莱吕氏曰六五居羣隂剥阳之首义本当凶然为有一阳在上隂必从阳故五率羣隂顺序从阳如贯鱼获宠爱于阳如宫人葢五隂虽小人上御得其道则天下狙诈咸作使【易説】
　　上九硕果不食君子得舆小人剥庐象曰君子得舆民所载也小人剥庐终不可用也
　　明道先生曰息训为生者葢息则生矣一事息则一事生中无间断硕果不食则便为复也寒往则暑来暑往则寒来寒暑相推而嵗成焉【刘绚师训】
　　伊川先生曰诸阳消剥已尽独有上九一爻尚存如硕大之果不见食将见复生之理上九亦【一作一一作已】变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥【一有尽字】为坤阳【一有复字】来为复【一有然字】阳未尝尽也剥尽于上则复生于下矣故十月谓之阳月恐疑其无阳也隂亦然圣人不言耳隂道盛极之时其乱可知乱极则自当思治故众心愿载于君子君子得舆也诗匪风下泉所以居变风之终也理既如是在卦亦众隂宗阳为共载之象小人剥庐若小人则当剥之极剥其庐矣无所容其身也更不论爻之隂阳但言小人处剥极则及其庐矣庐取在上之象或曰隂阳之消【一作交】必待尽而后复生于下此在上便有复生之义何也夬之上六何以言终有凶曰上九居剥之极止有一阳阳无可尽之理故明其有复生之义见君子之道不可亡也夬者阳消隂隂小人之道也故但言其消亡耳何用更言却有复生之理乎　正道消剥既极则人复思治故阳刚君子为民所承载也若小人处剥之极则小人之穷耳终不可用也非谓九为小人但言剥极之时小人如是也【并易传】
　　横渠先生曰处剥之世有美实而不见采然其德备犹为民所载小人处下则剥牀处上则反伤于下是终不可用之也【易説】
　　山杨氏曰羣隂剥阳而一刚止乎上硕果不食也剥干五变也故有硕果之象焉【干为木果】然君道也父道也天下不可一日而无也故隂虽上行刚则不食与夬之上六不可长异矣夫坤顺而艮止剥之成象也硕果不食者顺而有以止之故也坤则顺而已矣故履霜坚冰至而卒有疑阳之战顺而无以止之故也故坤之文言曰履霜坚冰至葢言顺也然剥终则复乱极则思治当是时君子者民所载也故得舆坤下承之得舆之象也【坤为大舆】君子而得舆道盛行也小人无所庇其身则剥庐矣夫隂阳之往来屈伸理之必至也小人之为乱至于剥庐而后已葢亦不思而已矣【易説】
　　白云郭氏曰果者易食之物也在剥之时君子易伤之象也果之硕大易食而不食君子居剥易伤而不伤者以君子观剥之象中有顺而止之之道足以厚下故终不食也且无君子莫治野人无野人莫养君子君子小人葢相须也舆所以载君子小人之象庐所以庇小人君子之象君子得舆为民所载则有厚下之道故也小人之性自下穷上必剥其庐而后已剥其庐则无以自庇终失所安之象以见小人不可用于天下国家也唯其终不可用而遭时未复故以宫人宠之宜矣能贯之则可穷而宠之亦可贯所以柔服其心毋使为患而已此孔子所以叹其难养也然君子之剥非自取也小人剥之也故其剥也有渐小人之性不能有物处剥之极必自剥矣是以其亡也忽焉葢自取之速也易于小人女子有顺止贯宠之道非达时变者不足以知此【易説】
　　汉上朱氏曰坤隂剥干四成巽为木至五成艮为果阳为大众隂不能剥之硕果也兊为口艮见兊伏不食也君子在外不为小人剥丧之象硕果不食下而复生剥反为复必然之理天地间未尝一日无阳亦未尝一日无君子剥终复始间不容髪坤为舆为众极乱之后五隂奉一阳君子于是得众而民载之故曰君子得舆民所载也易传曰诗匪风下泉所以居变风之终也艮为舎干为天天际在外野也舎在野庐之象阳为君子小人托庇于君子上九剥而为六小人用事自彻其庇至于无所容其躯而在外之君子亦失其所故曰小人剥庐终不可用也【易传】
　　新安朱氏曰一阳在上剥未尽而能复生君子在上则为众隂所载小人居之则剥极于上自失所覆而无复硕果得舆之象矣取象既明而君子小人其占不同圣人之情益可见矣【本义】　小人剥庐是説隂到这里时把它这些阳都剥了此是自剥其庐舎无安身已处小人托君子为庇覆若更剥了是自剥其庐舎便不成剥了　先生论易谓圣人作易本为欲定天下之志断天下之疑而已不是要因此説道理也如人占得这爻便要人知得这爻之象是吉是凶吉便为之凶便不为然如此理却自在其中矣如剥之上九硕果不食君子得舆小人剥庐其象如此谓一阳在上如硕大之果人不及食而独留于其上如君子在上而小人皆载于下则是君子之得舆也然小人虽载君子而乃欲自下而剥之则是自剥其庐耳葢惟君子乃能覆葢小人必赖君子以保其身今小人欲剥君子则君子亡而小人亦无所容其身如自剥其庐也且看自古小人欲害君子到害得尽后国破家亡其小人曽有存活得者否故圣人象曰君子得舆民所载也小人剥庐终不可用也若人占得此爻则为君子之所为者必吉而为小人之所为者必凶矣其象如此而理在其中却不是因欲説道理而后説象也　问伊川所説剥卦曰公説闗要处未甚分明上才消下便生且如复卦是一阳有三十分他便从三十日头逐分累起到得交十一月冬至他一爻已成消时也如此只伊川説欠得几句説渐消渐长之意　问冬至子之半如何是一阳方生或云冬至子之半是已生成一阳不是一阳方生先生曰冬至方是结算那一阳冬至以后又渐生成二阳过一月却成临卦坤卦之下初阳已生矣　或问硕果不食伊川谓阳无可尽之理剥于上则生于下无间可容息也变于上则生于下乃剥复相因之理毕竟须经由坤坤卦纯隂无阳如此阳有断灭也何以能生于复曰凡隂阳之生一爻当一月须是满三十日方满得那腔子做得一画成今坤卦非是无阳阳始生甚微未满那腔子做一画未成非是坤卦纯隂便无阳也然此亦不是甚深奥事但伊川当时解不曽分明道与人故令人做一件大事看　阳无骤生之理如冬至前十月中气是小雪阳已生三十分之一分到得冬至前几日须已生到二十七八分到至日方始成一画不是昨日全无今日一旦便都复了大抵剥尽处便生庄子云造化密移畴克然哉这语自説得好又如列子亦谓运转亡已天地密移畴觉之哉凡一气不顿进一形不顿亏亦不觉其成不觉其亏葢隂阳寖消寖盛人之一身自少至老亦莫不然　为其嫌于无阳也自观至剥三十日剥方尽自剥至坤三十日方成坤三十日阳渐长至冬至方是一阳第二阳方从此生去隂剥每日剥三十分之一一月方剥得尽阳长每日长三十分之一一月方长成一阳隂剥时一日十二刻亦每刻中渐渐剥全一日方剥得三十分之一阳长之渐亦如此长　直卿举冬至子之半先生曰正是子之半方成一阳子之半后第二阳方生阳无可尽之理这个才剥尽阳当下便生不曽断续伊川説这处未分晓似欠两句在中间方説得隂剥阳生不相离处虞复之云恰似月朢便见得隂剥阳生逐旋如此隂不会一上剥阳不会一上长也　问十月何以为阳月先生因反诘诸生令思之云程先生于易传中虽发其端然终説得不透彻诸生以所见荅皆不合复请问其防先生云剥尽为坤复则一阳生也复之一阳不是顿然便生乃是自坤中积来且一月三十日以复之一阳分作三十分从小雪后便一日生一分到十一月半一阳始成也以此便见得天地无休息处　义刚问十月为阳不应一月无阳恐阳是生于此月但未成体耳先生曰九月隂极则下已阳下生谓如六阳成六段而一段又分作三十小段从十月积起至冬至积成一爻矣不成一阳是陡顿生亦须从分毫积起且如天运流行本无一息间断岂解一月无阳且如木之黄落时萌芽已生了不特如此木之冬青者必先生萌芽而后旧叶方落若论变时天地无时不变如楞严经第二卷首段所载非惟一嵗有变月亦有之非惟月有变日亦有之非惟日有变时亦有之但人不知耳此説亦是剥上九一画分为三十分一日剥一分至九月
　　画方尽然剥于上则生于下无间可息至十月初一日便生一分积三十分成一画但其始未着耳至十一月则此画已成此所谓阳未尝尽也道夫问隂亦然今以夬干姤推之亦可见矣但所谓圣人不言者何如曰前日刘履之説蔡季通以为不然某以为分明是如此但圣人所以不言者这便是一个参賛裁成之道葢抑隂而进阳长善而消恶用君子而退小人这便可见此理自是恁地虽尧舜之世岂无小人但有圣人压在上面不容他出而有为耳岂能使之无耶【刘履之曰蔡季通尝言隂不可以抗阳犹地之不足以配天此固然之理也而伊川乃谓隂亦然圣人不言耳元定不敢以为然也】　问上九硕果不食先生因曰小人剥庐一句旧见二十家叔説【怀字公立】庐如周礼秦无庐之庐音卢葢防柄也谓小人自剥消其防柄仅留其铁而已果何所用如此説方见得小象小人剥庐终不可用一句意亦自好【并语録】









　　合订删补大易集义粹言卷二十七
&lt;经部,易类,合订删补大易集义粹言&gt;
　　钦定四库全书
　　合订删补大易集义粹言卷二十八
　　头等侍卫纳喇性德编
　　【震下坤上】
　　康节先生曰无极之前隂含阳也有象之后阳分隂也隂为阳之母阳为隂之父故母孕长男而为复父生长女而为姤是以阳起于复而隂起于姤也　夫易根于乾坤而生于姤复葢刚交柔而为复柔交刚而为姤自兹而无穷矣　复次剥明治生于乱乎姤次夬明乱生于治乎时哉时哉未有剥而不复未有夬而不姤者防乎其防邦家其长子孙其昌是以圣人贵未然之防是谓易之大刚【并观物外篇】
　　伊川先生曰复序卦物不可以终尽剥穷上反下故受之以复物无剥尽之理故剥极则复来【一无来字】隂极则阳生阳剥极于上而复生于下穷上而反下也复所以次剥也为卦一阳生于五隂之下隂极而阳复也嵗十月隂盛既极冬至则一阳复生于地中故为复也阳君子之道阳消极而复反君子之道消极而复长也故为反善之义【易传】
　　和靖尹氏曰康节説易起于中孚非特中孚也卦卦皆可起康节谓中孚以其信也康节对富韩公以易数起于复此语甚当【康节诗有无妄对中孚一聫　语録】汉上朱氏曰周以子为正而孔子彖象皆用建寅故以复为十一月姤为五月故曰行夏之时虞氏已有此论【丛説】
　　东莱吕氏曰复小而辨于物当初一下岂曽不完具只是上面大有阶级【易説】
　　复亨出入无疾朋来无咎反复其道七日来复利有攸往
　　伊川先生曰复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至微故多屯难阳之始生其气至微故多摧折春阳之发为隂寒所折观草木于朝暮则可见矣出入无疾谓微阳生长无害之者也既无害之而其类渐进而来则将亨盛故无咎也所谓咎在气则为差忒在君子【一有之道字】则为抑塞不得尽其理阳之当复虽使有疾之固不能止其复也但为阻碍耳而卦之才有无疾之义乃复道之善也一阳始生至微固未能胜羣隂而发生万物必待诸阳之来然后能成生物之功而无差忒以朋来而无咎也三阳子丑寅之气生成万物众阳之功也若君子之道既消而复岂能便胜于小人必待其朋类渐盛则能协力以胜之也　谓消长之道反复迭至阳之消至七日而来复姤阳之始消也七变而成复故云七日谓七更也临云八月有凶谓阳长至于隂长厯八月也阳进则隂退君子道长则小人之道消故利有攸往也【并易传】
　　横渠先生曰言反又言复终则有始循环无穷人指其化而裁之耳深其反也几其复也故曰反复其道又曰出入无疾【易説】
　　白云郭氏曰干刚坤柔相为消长隂剥阳尽至复而刚反在卦之中其义为大幽微难言故因七日以言之则复之义易明非复之义尽于七日而止也阳道方复为泰之始故亨疾犹不疾而速之疾隂阳消长有渐其出其入任道自运无迟速于其间与天之行健无以异也方刚长之初独阳未能用必得其类斯无咎矣是以朋来则有临有泰而后为复之无咎也此皆隂阳刚柔大义微而难言者欲观复道反复无若嵗功之易明故继以反复其道七日来复也自夏至阳始剥而于卦为姤建亥剥尽建子而一阳来复在天之日葢自鹑首以及星纪凡更七舎在人之月亦七易矣人之月即月之周天也从天道与日而言故云七日犹尧典言日永星火日短星昴诗言一之日二之日皆是也刚长之初利动而往之时葢自易言之不动而往无以致临泰自天地言之不动而往无以生万物自圣人言之不动而往无以治天下其利有攸往皆一也然隂阳刚柔皆一道自天与气言之则曰隂阳自地与形言之则曰刚柔在易之卦丽于形矣故六爻以刚柔言而复谓之刚反也【易説】汉上朱氏图説曰子夏曰极六位而反于坤之复其数七日其物阳也京房曰六爻反复之称陆绩曰六阳涉六隂反下七爻在初故称七日日亦阳也虞翻曰消干六爻为六日刚来反初葢先儒旧传自子夏京房陆绩虞翻皆以阳涉六隂极而反初为七日至王昭素乃畅其説曰干有六阳坤有六隂一隂自五月而生属坤隂道始进阳道渐消九月一阳在上众隂剥物至十月则六隂数极十一月一阳复生自剥至十一月隔坤之六隂隂数既六过六而七则位属阳以此知过坤六位即六日之象至于复为七日之象矣是以安定曰凡厯七爻以一爻为一日故谓之七日伊川曰七变而为复故云七日苏子曰坤与初九为七其实皆源于子夏夫阳生于子隂生于午自午至子七而必复乾坤消息之理也故以一日言之自午时至夜半复得子时以一年言之自五月至十一月复得子月以一月言之自午日凡七日复得子日以一纪言之自午嵗凡七嵗复得子嵗天道运行其数自尔合之为一纪分之为一嵗一月一日莫不皆然故六十卦当三百六十日而两卦相去皆以七日且卦有以爻为嵗者有以爻为月者有以爻为日者于复言七日来复者明卦气也陆希声谓圣人言七日来复为厯数之微明是也以消息言之自立冬十月节至大雪十一月节坤至复卦凡歴七爻以卦气言之自冬至十一月中气卦起中孚至复卦凡歴七日圣人观天道之行反复不过七日故曰七日来复彖曰七日来复天行也王辅嗣曰复不可逺也夫天道如是复道岂可逺乎岂唯不可逺亦不能逺矣　七日来复彖曰七日来复天行也王辅嗣云阳气剥尽至来复时凡七日以天之行反复不过七日复之不可逺也孔颖达曰阳气始剥尽谓阳气始于剥尽之后至于反复凡经七日案易稽览图云卦气起中孚故坎离震兊各主一方其余六十卦卦有六爻别主一日凡主三百六十日余有五日四分日之一者毎日分为八十分五日分为四百分日之一又分为二十分是四百二十分六十卦分之六七四十二卦别各得七分每卦得六日七分也剥卦阳气之尽在于九月之末十月当纯坤用事坤卦有六日七分坤卦之尽则复卦阳来是从剥尽至阳气来复隔坤之一卦六日七分举成数言之故辅嗣言凡七日也两汉诸儒传经皆用六日七分之説故孔颖达述而明之辅嗣论其大意而已至国朝王昭素王防宋咸始著论駮之胡旦明其不然今録其语而弥缝其阙云　王昭素曰注疏并违夫子之义序卦云物不可以终尽剥穷上反下故受之以复以此知不剥尽也况剥上九有一阳取硕果之象硕果则不剥尽矣坤为十月卦十月纯隂用事犹有阳气在内故荠麦先生直至坤卦之末尚有龙战之象龙亦阳也假使运有剥丧之时则商王受剥丧元良贼虐谏辅乃至亿兆夷人离心离德当此之时岂无西伯之圣德箕子之贤良乎则知阳气固无剥尽之理况隂阳者刚柔迭用变化日新生生所资永无尽矣　胡旦难昭素曰夫积阳则萎凝水则载男老则弱女壮则雄故靡草死于始夏荠麦生于孟冬数已尽而气存时已极而物反天地之常理隂阳之本性隂之极有龙战之灾故剥尽则穷上反下皆正理也言穷者剥之尽也言反者复之初也何知西伯箕子非剥丧之人哉昭素未之辩也臣曰隂剥阳尽而成坤隂极阳反而成复天之行也以时言之九月剥十月坤十一月复以理言之阳无剥尽之理故坤之上六龙战于野为其嫌于无阳也上六则十月也説卦曰干西北方之卦也西北方亦十月也序卦曰物不可以终尽剥穷上反下故受之以复非特此也五月一隂生其卦为姤积而成坤故坤下有伏干十一月一阳生其卦为复积而成干故干下有伏坤反复相明以见生生无穷之意葢书不尽言言不尽意天地隂阳不可以一言尽故也王胡达序卦之义而未尽夫説卦变卦之妙是以其论如此然各有所长不可掩也　王昭素曰注云至来复时凡七日注用凡字取七日之义即约酌而已然未见指归矣疏引易纬六日七分以十月纯隂用事有六日七分坤卦之尽则复卦阳来疏文此説未甚确当其六日七分是六十四卦分配一嵗之中时日之数今复卦是乾坤二卦隂阳反复之义疏若实用六日七分以为坤卦之尽复卦阳来则十月之节终则一阳便来也不得到冬至之日矣据其节终尚去冬至十五日则知七日之义难用易纬之数矣今论七日者不离乾坤二卦天地隂阳之理乾坤者造化之本干有六阳坤有六隂自建子而一阳生至已统属于干自建午而一隂生至亥统属于坤　胡旦难昭素曰西汉京房以卦气言事皆有效验东汉郎顗明六日七分之学最为精妙夫卦之爻则实数也嵗之日则虚数也嵗月不尽之数积而为闰则加算焉六日七分实数也三百六十五日有余焉故算而为闰昭素言从十月终至冬至尚有十五日未明嵗月之积闰术数之精妙也惜乎纬文丧失京郎已亡学者难知但凭臆説后生穿凿罕得师资是以纷然而致论也臣曰昭素知九月剥十月坤十一月复而不知此言其大纲耳坎离震兊各主一方六十卦分主一嵗卦有六爻爻主一日凡三百六十日余五日四分日之一又分于六十卦每卦六日七分气之进退推荡而成如九月剥也有艮有既济有噬嗑有大过凡五卦而后成坤十月坤也有未济有蹇有頥有中孚凡五卦而后成复説卦言坎北方之卦也震东方之卦也离南方之卦也兊正秋也于三卦言方则知坎离震兊各主一方矣于兊言正秋者秋分也兊言秋分则震春分坎冬至离夏至为四正矣复大象曰先王以至日闭闗所谓至日者冬至也于复言冬至日则姤为夏至而十二月消息之卦可知矣复彖曰七日来复则六十卦分主一嵗卦有六爻爻主一日可知矣系辞曰三百八十四爻当期之日葢六十卦当三百六十日四卦主十二节十二中气所余五日则积分成闰也大纲而言则剥九月坤十月复十一月故京房曰剥复相去三十日别而言之复主冬至冬至中气起于中孚自中孚之后七日而复故曰七日来复譬如辰为天枢而不动之处犹在极星之下圣人之言居其所者曰北辰而占天者必曰极星之下详略异也厯代先儒唯得其防故一中二羡三从四更五晬六廓七减八沈九成中者象中孚之卦冬至之节日起牛宿一度斗建子律中黄钟夏后氏之十一月也其入牛宿之五度为周周者象复卦冬至之后周复也宋衷陆绩曰易七日来复是也夫京房学于焦赣其説则源于易矣自杨子云马融郑康成宋衷虞翻陆绩范望并传此学而昭素非之奈何　王洙曰孔颖达虽据稽览图以释王传而易纬消息之术月有五卦卦有大小有诸侯有大夫有卿有公有辟五卦分爻迭主一日周而复始终月而既不连主七日则是剥尽至复全隔一月恐王传之防不在此义也当以七为阳数隂阳消复不过七日天道之常也凡消息据阳而言之阳尊隂卑也臣难王洙曰辅嗣之意谓阳为隂剥其气始尽至于阳气来复之时凡七日而已何故如是以天道之行反复不过七日复之不可逺也葢本于天矣颖达以易纬消息之术考之月有五卦五卦分爻迭主一日周而复始终月而既以成一嵗其六十卦之相去不过七日隂阳消复天道之常则辅嗣所谓复之不可逺也其言验矣孰谓王传之防不在此哉宋咸曰卦气起中孚如何曰京房郎顗闗子明辈假易之名以行其壬遁卜祝隂阳术数之学圣人之防则无有焉鸣呼好怪之甚也文王周公仲尼悉以隂阳刚柔进退消长得失存亡之象为之教云尔又何以是卦直是月是爻直是日云云之为乎夫卦气何不起于他卦而独起于中孚乎臣难咸曰六壬推日月行度叅以时日得易之坎离者也遁甲九宫八门得易之河图者也壬遁得易之一端而不尽易之道散而为隂阳术数之学易亦何往而非隂阳哉故曰易以道隂阳又曰立天之道隂与阳立地之道柔与刚圣人推隂阳刚柔进退消长之理为得失存亡之象其道一归于仁义而未始不原于天地咸信进退消长而不信消息之卦是终日数十而不知二五也又谓诸儒假壬遁言易学以笼天下不知壬遁实出于易言易者亦何假壬遁哉咸谓易书所不及者为圣人之防无有焉且如河图洛书见于系辞而河图四十五洛书五十之数传于异人安得以为圣人之防无有哉中孚十一月之卦也以嵗言之阳始于冬至以厯言之日始于牵牛以日言之昼始于夜半以人言之虑始于心思咸谓何不起于他卦真不知者也且不信直卦则阳生为复隂生为姤临至于八月有凶八月不知果何月也夫善味者别淄渑之水善听者知要妙之音善视者察秋毫之末咸读易疏恶易纬之学而并废消息之卦岂得为知哉刘遵曰天行次有十二隂行其六阳行其六当于隂六阳失位至于七则阳复本位此周天十二次环转反覆其数如此施之于年月日时并同故一日之中七时而复一月之中七日而复一年之中七月而复一纪之中七嵗而复今云七日者取其中而言则时月年从可知也　胡旦难刘遵曰一日之中从夜半至日中一年之中从建子至建午言其复也亦以隂阳之数也若一月之中七日一纪之中七年则未知隂阳之复如何也若天之十二次环转反复周而无穷则未闻从枵至星纪何者为隂何者为阳以寅卯子丑言之则天之十二辰也其以子为阳丑为隂邪左转之也与天戾矣刘遵之论妄也臣曰遵论隂阳运行之数得天道之行七日必复之理但不本于乾坤二卦消息之象以论之是以其言近乎漫漶要之亦有所长未可斥之以为妄也夫阳生于子隂生于午自午至子七而必复以一日言之自午时至夜半而复得子时自一年言之自五月至十一月而复得子月以一月言之自午日凡七日而复得子日以一纪言之自午嵗凡七嵗而复得子嵗天道运行其数如此合之为一纪分之为一嵗一月一日莫不皆然故六十卦当三百六十日而两卦相去皆以七日圣人所以存其七日来复于复卦者明卦气也陆希声谓圣人言七日来复为厯数之微明是也　王洙曰凡隂息则阳消自五月至十一月其日之厯行天七舎而阳气乃复故云七日来复复初体震震居少阳其数七复则君子道长因庆之也庆在乎始其言速故称日取乎日行一舎也臣难王洙曰周天三百六十五度二十八舎日行一度为一日行一舎与月合朔为一月洙取日行一舎故称日葢用禇氏庄氏变月言日者欲见阳长欲速大同而小异要之日行七舎自是七月安有变月言日之理且如诗言一之日二之日止是省文葢言十一月之日十二月之日也　王昭素曰干有六阳坤有六隂一隂自五月而生属坤隂道始进阳道渐消九月虽有一阳在上无奈众隂之剥物也至十月则六隂数极十一月一阳复生自剥至十一月隔坤之六隂六隂盛时一阳自然息迹隂数既六过六而七则位属阳以此知过坤六位即六日之象至于复为七日之象矣　胡旦难昭素曰易纬以剥卦阳气之尽在九月之末十月纯坤用事隔坤一卦六日七分阳气来复昭素以五月一隂生至九月虽有一阳无奈众隂之剥物至十月六隂数极十一月一阳复生此则谓昆为兄窃禇庄之美为己力者也臣曰昭素虽掠禇庄之美其论乾坤消息隂阳六位周而复始得易之象虞翻陆绩推六十卦以解太元八十一首于中言象中孚于周言象复是于六日七分卦气之学既笃信之矣而翻注七日来复曰消干六爻为六日刚来反初七日来复天行也绩注京房易传曰六阳涉六隂反下七爻在初故称七日日亦阳也岂惟虞陆之学如此论六十卦者京房也而房作复传曰七日来复六爻反复之称葢天地之间有是理则有是象有是象则有是术其致一也故子夏曰极六位而反于坤之复其数七日其物阳也安定曰凡厯七爻以一爻为一日故谓之七日伊川曰七变而为复故云七日苏氏曰坤与初九为七皆言七日之象也易之为术深逺矣故鼎祚于此请俟来哲若陆希声刘牧王洙龙昌期以七为少阳之数则无取焉【并七日来复图説】
　　五峯胡氏曰易卦有复孔子曰复反也所以反本复始求其全所由生也【文集】
　　新安朱氏曰复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为己之出入既得无疾朋类之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以刚德方长故其占又为利有攸往也反复其道往而复来来而复往之意七日者所占来复之期也【本义】
　　广汉张氏曰天地之心其体则微于动之端斯以见之其端伊何维以生生羣物是资而以日亨其在于人纯是恻隠动匪以斯则非天命曰义礼知位虽不同揆厥所基脉络该通曷其保之日干夕惕斯须不存生道或息养而无害敬立义集是为复亨出入无疾【伊传复卦义赞】
　　东莱吕氏曰复卦一阳生虽五隂之盛不能抑遏犹人善端之生虽习气岂能昬之犹笋迸于石自然发生岂有障碍故曰复亨然善端初生全在爱惜保防不可戕损方能德聚而不孤所以继之以出入无疾朋来无咎【易説】　又荅朱元晦书近事颇似有阳复之渐但出入无疾朋来无咎两句大索致意耳或问利有攸往向説当作纯亦不已看恐亦有时乗有为之意荅曰随卦义看难立定説也又易临传曰至于八月有凶八月谓阳生之八月阳始生于复自复至遯凡八月自建子至建未也二隂长而阳消矣又剥传曰一隂长则一阳消至建戌则极而成剥又复传曰姤阳之始消也七变而成复故曰七日犹七更也今总以图明之【文集】
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　康节先生渔樵对问樵者问渔者曰复何以见天地之心乎曰先阳已尽后阳始生大则当天地始生之际中则当日月始周之际末则当星辰始终之际万物死生寒暑代谢昼夜变迁非此无以见之当天地穷极之所必变变则通通则久故象言先王以至日闭闗商旅不行后不省方顺天故也【邵子外书】　又曰天地之心者生万物之本也【观物外篇】　又观物吟耳目聪明男子身洪钧赋与不为贫因探月窟方知物未蹑天根岂识人干遇巽时观月窟地逢雷处看天根天根月窟间来往三十六宫都是春【击壤集】
　　伊川先生曰复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也　其道反复往来迭消迭息【一有也字】七日来复者天之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心葢不知动之端乃天地之心也非知道者孰能识之【并易传】　人説复其见天地之心皆以谓至静能见天地之心非也复之卦下面一画便是动也安得谓之静自古儒者皆言静见天地之心惟某言动而见天地之心或曰莫是于动上求静否曰固是然最难【刘元承手编】　近取诸身百理皆具屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终【入闗语録】　复其见天地之心一言以蔽之天地以生物为心【陈氏拾遗】　复者反本也本有而去之今来复乃见天地之心也乃天理也此贤人之事也【大全集拾遗】　复卦非天地之心复则见天地之心圣人无【一作未尝】复故未尝见其心【语録】
　　横渠先生曰复言天地之心咸恒大壮言天地之情心内也其原在内时则有形见情则见于事也故可得而名状自姤而剥至于上九其数六也剥之与复不可容线须臾不复则乾坤之道息也故适尽即生更无先后之次也此义最大临卦至于八月有凶此言七日来复何也刚长之时豫戒以隂长之事故言至于八月有凶若复则不可须臾断故言七日七日者昼夜相继元元断续之时也大抵言天地之心者天地之大徳曰生则以生物为本者乃天地之心也地雷见天地之心者天地之心惟是生物天地之大徳曰生也雷复于地中却是生物彖曰终则有始天行也天行何尝有息正以静有何期程此动是静中之动静中之动动而不穷又有甚首尾起灭自有天地以来以迄于今盖为静而动天则无心无为无所主宰常然如此有何休歇人之徳性亦与此合乃是已有苟心中造作安排而静则安能久然必从此去盖静者进徳之基也【易说】
　　蓝田吕氏曰复极而反其本也自姤至剥隂日长而阳日消至于坤则无阳而隂极矣隂极则阳反故彼长则此消此盈则彼虚消长盈虚终则有始循环无穷理之必然者也复阳始生之卦也天地之大徳曰生方阳之消虽理之必然然非天地之本心故至阳始生则反行天地之本心故谓之复复亨阳进必亨也阳消为入长为出出入皆理之所必然非所病也方其未长羣隂朋来不足咎也所以无疾无咎者以反复其道七日来复故也阳自姤而始消剥尽六阳以为坤然后复故七日也阳之未长止可以无疾无咎至于来复然后利有攸徃以刚长也方阳之长生生无穷此天地之心也
　　广平游氏曰复其见天地之心乎天地之心主于生物复之时未有物也而物以阳复而生博爱者圣人之心也复礼未有爱也而博爱之实由复礼而出故序卦曰复则不妄无妄者天命也先王以此茂对时育万物则于博施济众也何有【易说】山杨氏曰隂极而阳复复斯亨矣复刚反也震动而坤顺动而以顺行也一阳复于下而五隂在上则阳微而隂犹盛矣小人众而君子独非一人一日之力所能胜也动而不以顺行则疾之者至则身之不能保尚何朋来之有故动而以顺行而后出入无疾出入无疾而后朋来无咎夫隂阳一气之往来也反复其道终则有始天行也七日谓自姤至复也姤隂始生也隂生则阳消矣故七日而后复夫四时之变浸而为寒暑固非一日之积也天且不能暴为之而况于人乎故剥以顺止之复以顺而行其道一也当是时阳微矣止而不行则刚终不可长也故利有攸徃夫复也者阳始生动之端也知复之道则天地之心可以黙识矣非尽心知性其孰能见之【易说】
　　兼山郭氏曰复者去此而反其本之谓也凡易之道坤息消干干息消坤二气徃来是以反其本者复也易以乾坤言形以天地言气以隂阳言故乾坤之理天地之运隂阳之防无不反其始而后行故干之初九复于甲子嵗功之出起于冬至之夜半七政之行复于牵牛之初以至律厯之纪四时之序无不反于此者所以黄钟为万事本此之谓也复者阳生之初动之始也故曰亨震者动也坤者顺也刚反动而以顺行是以出入无疾也朋者类也一阳生为复二阳生为临方其未复也隂上而消阳柔下而阻刚方是时也朋来可乎是以待其阳复则朋来无咎也谓隂降而为朋则小人徃来盖不得为明矣然独阳不生独隂不成二者相为消息亦无时而已也故阳一升而万物生隂一升而万物死其反也其复也各终于六位而时成是以知七日来复也然则四时之运行日月之代明岂物或使之然哉此天行之自然者也故孔子谓复其见天地之心乎夫然后知大徳之生生刚反动而以顺行而已而说者谓易以静为复天地以无心为心观其自古以固存未有不由乎顺行周旋之必信者也且卦之二体静以法坤动以象震震已复于下雷已复于地中恶在其静而已也然谓静之终动之始斯可矣且复言七日临言八月者隂阳之辞也故言阳以尚消息盈虚之自然言隂亦内外使之知惧也【易说】
　　和靖尹氏对杨子安问复其见天地之心曰或谓静为天地之心非也一作天地以生物为心非为静也天地以生物为心终而复始之义剥卦若终剥则成坤【以一阳处五隂之上】故剥极则复复则一阳居初也伊川曰此如诗之下泉匪风之作故次以豳又次之鹿鸣也否卦上九阳刚或能倾否屯卦上六隂柔故不能济屯也【语録】
　　白云郭氏曰先人曰先儒谓易以静为复天地以无心为心观其自古以固存未有不由乎顺行周旋之必信者也且卦之二体静以法坤动以象震震已复于下雷已复于地中恶在其静而已也然谓静之终动之始斯可矣雍曰复以刚反而亨则天地万物皆有待于刚者也刚故动柔故静物久于静不能自动是所以有待于刚然后动而亨也如此则复主动而非静姤主静而非动动静之义系乎刚柔之反也有震之动有坤之顺以是行焉则上顺天地之道下顺万物之理是以出入行于自然无迟速之异也且刚柔反复其运不停自其小者视之四时日月可见也故在易之中一阳为复进而为临为泰为大壮为夬为干一隂为姤进而为遯为否为观为剥为坤皆其出也阳出则隂入隂出则阳入隂阳出入反复如此孰为迟速故无疾而有常也朋来之后然后道大亨而功成故言无咎天行者自天道以言之七日之复是也由七日之复以观则三才万物之复莫不皆然复其见天地之心者天地固无心于万物也而万物有心于天地因其有心于天地言之故曰天地之心然万物资天地以有生故天地于是乎生万物则天地之心无它焉生物而已是以系辞言天地之大徳曰生以有生故有徳有徳则有心矣复为生物之始是所以见天地之心也然复之时义大矣而彖不言大矣哉者盖复非小道不待言而可知也姤遇之事有至小者存焉圣人欲人遗其小而玩其大者故姤言大矣哉也　天地无心于隂阳刚柔也穷极而变者天地之心也自生万物观之则七日来复以生为天地之心矣自它道观之皆然故出入无疾反复其道可观天地之心如此况人乎【并易说】
　　汉上朱氏曰复本坤而干交之隂阳之反皆自内出非由外来而出入云者以剥复明消息之理也剥极成坤阳降而入坤极而动阳升而出入其反也出其动也其出其入羣隂莫能害之害之之谓疾言刚反动而得位也坤为顺刚反动而得位以顺道而上行斯复所以亨欤朋阳之类也一阳来复而得位无咎者以正也刚动则不累于物以顺行则不违其时正则和而不同斯朋来所以无咎也夫复所以亨者岂一君子之力哉譬如舟车必相济达已先则挽之彼先则推之然后并心协力其道大行故曰复亨刚反动而以顺行是以出入无疾朋来无咎此合坤震两体初九之动以言复亨也天道之行极则来反徃则必复其复之数自午至子不过于七阳生于子隂生于午剥复七变阳渉六隂极而反初日也月也嵗也天地五行之数所不可违而必曰七日者明律厯之元也故日月五星始于牵牛气始于夜半厯始于冬至律始于黄钟子云得之为八十一首以尽一元六甲三统九防二百四十二章之数邵雍得之明日月星辰元防运世以穷天地消长无极之数而雍尝谓子云作太其得天地之心乎故曰反复其道七日来复天行也此推剥复之变言复之数也阳自复而往为临为泰为大壮为夬为干孰御之哉君子之道刚进而长莫或御之必至于盛夫子曰如有用我者期月而已三年有成孟子曰以齐王犹反手也荀卿曰三年天下如一诸侯为臣非虚语也故曰利有攸往刚长也此自复推之至干以言复之成也易以天地明圣人之心以为无乎不可也以为有乎不可也观诸天地则见其心矣天地以万物为心其消也乃所以为息其往也乃所以为来往极而来复复则万物生生者天地之大徳也以其所见论其所不见天地之心其可知矣故曰复其见天地之心乎此以初九刚动言复之始也始而亨亨则有成矣王弼谓天地以本为心寂然至无是其本矣此雷在地中之象也彖之取象在于阳刚反动而已易无非象也彖也大象也小象也其象各有所冝不可以一槩论在卦气为冬至故太准之以周【易传】
　　新安朱氏曰刚反则亨动而以顺以卦徳而言隂阳消息天运然也刚长也以卦体而言既生则渐长矣复其见天地之心乎积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也程子论之详矣而邵子之诗亦曰冬至子之半天心无改移一阳初动处万物未生时酒味方澹大音声正希此言如不信更请问包牺至哉言也学者冝尽心焉【本义】　天地之心动后方见圣人之心应事接物方见出入朋来只做人说觉不劳攘七日只取七义犹八月有凶只取八义　问复卦刚反当作一句否曰然此二字是解复亨下云动而以顺行是解出入无疾以下大抵彖辞解得易极分明子细寻索尽有条理　问复见天地之心先生云天地所以运行不息者做个甚事只是生物而已生于春长于夏至秋万物咸遂如收敛结实是渐欲离其本之时也及其成则物之成实者各具生理所谓硕果不食是己夫具生理者固各继其生而物之归根复命犹自若也如说天地以生物为心斯可见矣又问既言心性则天命之谓性命字有心底意思否曰然流行运用是心　问程子言先儒皆以静为见天地之心不知动之端乃天地之心动处如何见得曰这处便见得阳气发生其端已兆于此春了又冬冬了又春都从这里发去事物间亦可见只是这里见得较亲切　问王辅嗣说寂然至无乃见天地心如何曰他说无是胡说若静处说无不知下面一画作甚麽问动见天地之心固是不知在人可以主静言之否曰不必如此看这处在天地则为隂阳在人则为善恶有不善未尝不知知之未尝复行不善处便是隂知处便属阳上五隂下一阳是当沈迷蔽锢之时忽然一夕省觉便是阳动处齐宣王兴甲兵危士臣构怨于诸侯可谓极矣及其不忍觳觫即是善端之萌肯从这里做去三王事业何患不到　问一阳复于下乃天地生万物之心也先儒皆以静为天地之心惟程先生言动之端乃天地之心窃谓十月纯坤不为无阳天地生万物之心未尝间息但未动耳因动而生物之心始可见曰十月阳气收敛一时闗闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此处起起处方见得天地之心也因问在人则喜怒哀乐未发时而所谓中节之体已各完具但未发则寂然而已不可见也特因事感念动而恻隐羞恶之端始觉因事发露出来非因动而渐有此也曰是　杨道夫以疑目质之先生其别有九其六曰南轩先生荅吴晦叔书云反复其道正言消长徃来乃是道也程子所谓圣人未尝复故未尝见其心盖有徃则有复以天地言之阳气之生所谓复也固不可指此为天地心然于其复也可见天地心焉盖所以复者是也在人有失则有复复贤者之事也于其复也亦可见其心焉道夫窃谓圣人之心天地之心也圣人虽无复然是心之用因时而彰故尧之不虐舜之好生禹之拯溺汤之救民于水火文王之视民如伤是皆以天地之心为心者也故圣贤之所推尊学者之所师慕亦以其心显白而无暗暧之患耳而谓不可见何哉先生曰不知程子当时说如何钦夫却恁说大抵易之言隂阳有指君子小人而言有指天理人欲而言有指动静之机而言初不可以一偏而论如天下皆君子而无小人皆天理而无人欲其善无以加有若动不可以无静静不可以无动盖造化不能以独成而或者见其相资而不可相无也遂以为天下不可皆君子而无小人不能皆天理而无人欲此得其一偏之论只如有不善未尝不知知之未尝复行此贤者之心因复而见者至若圣人则无此故其心不可见然亦有因其动而见其心者正如公所谓尧之不虐舜之好生皆是因其动而见其心者只当时钦夫之语亦未分明　问朋来无咎曰复卦一阳方生疑若未有朋也然阳有刚长之道自一阳始生而渐长以至于极则有朋来之道而无咎也反复其道七日来复天行也消长之道自然如此故曰天行处隂之极乱者复治徃者复还凶者复吉危者复安天地自然之运也问天地生物之心未尝须臾停然当气候肃杀
　　草木摇落之时此心何以见曰天地此心常在只是人看不见故必到复而后始可见　问复其见天地之心天地之心虽静未尝不流行何为必于复乃见天地之心先生曰三阳之时万物蕃新只见物之盛大天地之心却不可见惟是一阳初复万物未生冷冷静静而一阳既动生物之心闯然而见虽在积隂之中自藏掩不得此所以必于复见天地之心也铢曰邵子所谓元酒味方澹大音声正希正谓此否先生曰正是此意不容别下注脚矣又问天心无改移谓何先生曰年年嵗嵗是如此月月日日是如此又问纯坤之月可谓至静然昨日之静所以养成今日之动故一阳之复乃是纯隂养得出来在人则主静而后善端始复在天地之化则是终则有始贞则有元也先生曰固有此意但不是此卦大义大象所谓至日闭闗者正是于已动之后要以安静养之盖一阳初复阳气甚微劳动它不得故当安静以养微阳如人善端初萌正欲静以养之方能盛大若如公说却是倒了　问复非天地心复则见天地心先生曰此语与所以隂阳者道之意不同但以易传观之则可见矣盖天地以生物为心而此卦之下一阳爻即天地所以生物之心也至于复之得名则以此阳之复生而已犹言临泰大壮夬也岂得遂指此以名为天地之心乎但于其复而见此一阳之萌于下则是因其复而见天地之心耳天地以生物为心此句自无病昨与南轩论之近得报云亦已无疑矣大抵近世学者不肯以爱言仁故见先生君子以一阳生物论天地之心欿然不满于其意复于言外生说推之使高而不知天地之所以为心者实不外此外此为言则必溺于虚沦于静而体用本末不相管矣圣人无复故未尝见其心者盖天地之气所以有阳之复者以其有隂故也众人之心所以有善之复者以其有恶故也若圣人之心则天理浑然初无间断人孰得以窥其心之起灭邪若静而复动则亦有之但不可以善恶而为言耳天地之心动方见圣人之心应事接物方见　问程子以动之端为天地之心动乃心之发处何故云天地之心先生曰此须就卦上看上坤下震坤静震动十月纯坤当贞之时万物收敛寂无踪迹到此一阳复生便是动然不直下动字却云动之端端是从此起虽动而物未生未到大动处凡发生万物都是从这里起岂不是天地之心或问天地之心不可测识惟于一阳来复乃见其生生不穷之意所以为仁也某谓若果如此说则是一阳来复以前别有一截天地之心漠然无生之意直到一阳之复见其生生不穷然后谓之仁也如此则体用乖离首尾衡决成何道理王弼之说便是如此所以见辟于程子也须知元亨利贞便是天地心而元为之长故曰大哉乾元万物资始便是有此乾元然后万物资之以始非因万物资始然后得元之名也　问向来观复其见天地之心乎易传云动之端乃天地之心也未覩其防近思得之敢质于先生愚谓天地之心生生不已太极一动二气运行互为其根盖未尝或息非可以动静言也其曰动之端云者指流行之体示人即生物之原者也遗书云天只是以生为道天地之心固在于生物然于生处观之则偏于动而不知动之所以然非指其端无以见生生之理在人则恻隐之心是也乍见孺子将入井必有惕恻隐此心不逺于此察之庶可见矣此心虽非心之本体然始发见在是故推此心则廓乎天地之间无所不爱人惟汨于欲而不知复则是心泯然不见犹穷隂沍塞万物归根生生之理虽未尝或息何自见之一阳微动生意油然此复所以见天地之心也在学者工夫则平日涵养语黙作止须要识得端倪则心体昭然可黙识矣故伊川云善学者不若于己发之际观之观于已发识其未发克己不己一旦复之则造次颠沛皆见此心之妙始可以言仁矣先生曰此须通动静隂阳善恶论之见得各是一理而此意无所不通始尽其曲折耳学者工夫则只如易传所说知其不善则速改以从善此是要约处若说须要识得端倪而心体可识却是添却一事又云昨承问及复卦之说如所喻固善然隂阳生杀固有间断而亦不容并行且如人方穷物欲岂可便谓其间天理无有间断而肆其欲哉须要穷欲之心灭息然后天理乃得萌耳程夫子所谓天地间虽无截然为隂为阳之理然其升降生杀之大分不可无也此语最为完备然隂阳动静是造化之机不能相无者若善恶则有真妄之分人当克彼以复此然后可耳但所谓可识心体者终觉有病盖穷理之学只是要识如何为是如何为非事物之来无所疑惑耳非以此心又识一心然后得为穷理也　问复见天地之心先生曰要认得见字亲切盖此时天地之间无物可见天地之心只有一阳初生净净洁洁见得天地之心在此若是三阳发生万物之后则天地之心散在万物则不能见得如此端的　问天地之心天地之理理是道理心是主宰底意思否先生曰心固主宰底意然所谓主宰者即是理也不是心外别有个理理外别有个心又问此心字与帝字相似否先生曰人字似天字心字似帝字也问复其见天地之心盖生理初未尝息但到坤
　　时藏伏在此至复乃见其动之端否曰不是如此这个只是就隂阳动静阖辟消长处而言如一堆火自其初发以至渐渐发过消尽为灰其消之未尽处固天地之心也然那消尽底亦天地之心也但那个不如那新生底鲜好故指那接头再生者言之则可以见天地之心亲切如云利贞者性情也一元之气亨通发散品物流形天地之心尽发见在品物上但丛杂难看及到利贞时则万物悉已收敛那时只有个天地之心单单着见故云利贞者性情也正与复其见天地之心相似康节云一阳初动处万物未生时盖万物生时此心非不见也但天地之心悉已布散丛杂无非此理呈露到多了难见若防看者能于此观之则所见无非天地之心矣惟是复时万物皆未生只有一个天地之心昭然着见在这里所以易看也　问今寂然至静在此若一念之动此便是复否曰恁地说不尽复有两様有善恶之复有动静之复两様复自不相须须各看得分晓终日营营与万物并驰忽然有恻隐是非羞恶之心发见此善恶为隂阳也若寂然至静之中有一念之动此动静为隂阳也二者各自不同须推敎子细　伊川与濓溪说这复字亦差不同濓溪说复字就归处说伊川就动处说所以不同然濓溪就坤上说就回来处说如云利贞者诚之复诚心复其不善之动而已矣皆是就归来处说伊川却正就动处如元亨利贞濓溪就利贞上说复字伊川就元字头说复字以周易卦爻之义推之则伊川之说为正然濓溪伊川之说道理只一般非有所异只是所指地头不同以复卦言之下面一画便是动处伊川云下面一爻正是动如何说静雷在地中复【云云】看来伊川说得较好王弼之说与濓溪同　问一阳初动处万物未生时以人心观之便是善恶之端感物而动处曰此是欲动未动之间如惕恻隐于赤子入井之初方惕恻隐而未成惕恻隐之时故止云冬至子之半是康节常要就中间说子之半则是未成子方离于亥而为子方四五分是他常要如此说隂阳之间动静之间便与周濓溪程先生不同周程只是五行一隂阳也隂阳一太极也太极本无极也只是体用动静互换无极康节便只要说循环便须指消息动静之间便有方了不似二先生　问或问中坤卦纯隂不为无阳之说如何曰虽是十月为坤十一月为复然自小雪后其下面一画便有三十分之一分阳生至冬至方足得一爻成耳故十月谓之阳月盖嫌于无阳也自姤至坤亦然曰然则阳毕竟有尽时矣曰剥尽于上则复生于下其间不容息也　问十月是坤卦阳已尽乎荅曰隂阳皆不尽至此则微微一线路过因而复发耳　用之问苏季明问伊川喜怒哀乐未发之前求中一段【云云】下面说复卦便是说静中有动静不是如瞌睡底静中间常自有个主宰执持后又说艮卦又是说动中要静复卦便是一个大飜转底艮卦艮卦便是两个飜转底复卦复是五隂下一阳艮是二隂上一阳阳是动底物事隂是静底物事　道夫言向者先生敎思量天地有心无心近思之窃谓天地无心仁便是天地之心若使其有心必有思虑有营为天地曷尝有思虑来然其所以四时行百物生者盖以其合当如此便如此不待思维此所以为天之道曰如此则易所谓复其见天地之心正大而天地之情可见又如何如公所说只说得他无心处耳若果无心则须牛生出马桃树上发李花又却自定程子曰以主宰谓之帝以性情谓之干他这名义自定心便是他个主宰处所以谓天地以生物为心中间钦夫以为某不合如此说某谓天地别无勾当只是以生物为心一元之气运转流通略无停闲只是生出许多万物而已　问程子谓天地无心而成化圣人有心而无为曰这是说天地无心处且如四时行百物生天地何所容心至于圣人则顺理而已复何为哉所以明道云天地之常以其心普万物而无心圣人之常以其情顺万事而无情说得最好　问普万物莫是以此心周徧而无私否曰天地以此心普及于物人得之遂为人之心物得之遂为物之心草木禽兽接着遂为禽兽草木之心只是一个天地之心耳今须要知得他有心处又要见得他无心处只恁定说不得天下之物至微至细者亦皆有心只是有无知觉处耳且如一草一木向阳处便生向隂处便憔悴他有个好恶在里至大而天地生出许多万物运转流通不停一息四时昼夜恰是有个物事恁地去天地自有个无心之心复卦一阳生于下这便是生物之心又如所谓惟皇上帝降衷于下民天道福善祸滛这便是分明有个人在这里主宰相似心是他本领情是他个意思　道夫问冬至子之半天心无改移一阳初动处万物未生时元酒味方澹大音声正希此言如不信更请问包牺先生曰康节此诗最好某于复卦本义亦载此诗盖立冬是十月初小雪是十月中大雪十一月初冬至十一月中小寒十二月初大寒十二月中冬至子之半即十一月之半也人言夜半子时冬至盖夜半以前一半已属子时今推五行者多不知之然数每从这处起略不差移此所以为天心然当是时一阳初动万物未生未有声臭气味之可见所谓元酒味方澹大音声正希也【并语録】　又复斋记昔者圣人作易以拟隂阳之变于阳之消于上而息于下也为卦曰复复者反也既徃而来反夫大徳敦化而川流不穷岂假夫既消之气以为方息之资也哉亦见其絶于彼而生于此而因着其徃来之象尔唯人亦然大和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能已耳呜呼圣人于复之卦所以賛其可见天地之心而又以为徳之本者其不以此欤【文集】
　　广汉张氏题李直卿复斋诗曰李候索我复斋诗此理难明信者稀要识圣人端的意须于动处见天机又万化根原天地心几人于此费追寻端倪不逺君看取妙用何曽间古今复卦下面一画乃是干体其动以天且动乎至静之中为动而能静之所以为天地心乎【南轩集】
　　东莱吕氏曰剥之后继之以复盖阳无剥尽之理剥穷上反下才到穷则必复此自然之理积恶之极则必思复善积邪之极则必思复正积隂之极则必思复阳且以剥之上九一爻观之曰硕果不食譬之植果实既蕃必须采而食之余果虽皆剥落其中须遗一两颗不能尽食便自有发生意天地生生之理元不曾消灭得尽此剥之后所以必有复也夫复自大言之则天道隂阳消长有必复之理自小言之则人之一心善端发见虽穷凶极恶之人此善端亦未尝不复才复便有亨通之理且以卦体之爻观之初九一阳潜伏于五隂之下虽五隂积累在上而一阳既动便觉五隂己自有消散披靡气象人有千过万恶丛萃一身人之善心一复则虽有千过万恶亦便觉有消散披靡气象是才复便有亨通之理天地发生之物最是于萌蘖始生之时要人营防保养且如草木萌动根芽初露易被推残惟能于将生之际遮覆盖防则枝枝叶叶渐渐条达人之善端初发亦多为众恶陵铄惟是于出入将发之时养而无害然后自然朋来朋谓助也如所谓徳不孤必有邻凡善类皆朋也凡日用间遇事有互相发明吾之善者皆朋也万善防聚于吾身自然无咎自复亨下数句次序节目整然不乱反复其道七日来复此是天道消息盈虚自然之理如自一阳之复积而至于二阳之临三阳之泰四阳之大壮五阳之夬六阳之干皆反复自然之天道人于善心发处便充长之自可欲之善积而至于圣而不可知之之神亦是性中所固有故出入无疾入者谓剥之上九一爻来入于复之初九故谓之入出者谓初九一爻渐出而为九二九三九四九五上九故谓之出利有攸往此一句最是做工夫处天道到一阳始复时便自此浸浸而徃人于善心发处便自此迤逦充长去亦何所不到只为人才到善心发处又为人欲障蔽不能利有攸往人善心悔处日用间甚多或聴言而于心有悔或因观书而于心有动或于应接事物而有警悟于心日用间复处甚多虽大奸大恶之人亦然惟其不能利有攸徃故至于频复耳彖者圣人言一卦大体之意也刚反二字最要看天道至于复时何故都无障蔽为天能刚反刚反二字见得天道复处人惟其不能刚反虽动而又以逆行故不能利有攸徃惟天道能刚反动而以顺行是以出入无疾朋来无咎反复其道七日来复天行也天行是解上两句所以如此者是天道自然之运用也学者最要就天行上看天道之有复乃天行自然之道理人之善心发处亦人心固有之理天道到复时便运行无间人何故于善心发处乃不似天之顺动而善心又多泯没盖为天以无心运用人以私意障蔽人虽以私意障蔽然秉彛终不可泯没便是天行无间之理利有攸往刚长也惟刚长便能利有攸往　又曰复其见天地之心乎此一句最不可以言语解而可以身反观天地以生物为心人能于善心发处以身反观之便见得天地之心【并易说】
　　象曰雷在地中复先王以至日闭闗商旅不行后不省方
　　伊川先生曰雷者隂阳相薄而成声当阳之微未能发也雷在地中阳始复之时也阳始生于下而甚微安静【一作顺】而后能长先生顺天道当至日阳之始生安静以养之故闭闗使商旅不得行人君不省视四方观复之象而顺天道也在一人之身亦然当安静以养其阳也【易传】　圣人无一事不顺天时故至日闭闗【陈氏拾遗】
　　横渠先生曰物因雷动雷动不妄则物亦不妄故曰物与无妄静之动也无休息之期故地雷为卦【正防】凡言后者大率谓继体守成之主也复言先王以至日闭闗商旅不行后不省方以此校之则后为继承之主明矣先王以至日闭闗者先王所重于至日以其顺隂阳徃来闭闗者取其静也闭闗则商旅不行先王无放过事顺时以示法亦以示民后不省方如言富庶优暇不甚省事又明是继承之主【易说】
　　蓝田吕氏曰雷在地中微阳始生静以养之待盈而发也闭闗涂止行者皆以养微阳也
　　山杨氏曰雷在地中闭而未发先王不先时而动所以事天也【易说】
　　白云郭氏曰坤为静之终复为动之始雷在地中则动已萌矣而未奋也然天地万物之理得阳则舒得隂则惨故人喜阳之复而畏刚之剥也先王至日闭闗助阳道也喜阳之复惧其微弱而人泄之以先夺阳气则阳愈微而不进是以闭闗而固其气以助之盖三才一气耳方天地欲动而人争先之是争天地之动以损天地之气也圣人欲奉天时莫不先天地而后人从之是所以闭塞人事以助天地之发也后世为月令者于仲冬之月涂阙廷门闾筑囹圄以助天地之闭藏盖假此以为义误以至日闭闗为天地闭藏之时也夫至日日至也天地至复则动而将发生先王至日闭闗正谓阳气方动而微惧人道分夺其气先动以泄之故至日闭闗以夺人动发之气是所以助天地生生之义也何闭藏之有哉【易说】
　　汉上朱氏曰天下之至动莫如雷雷在地中动复于静复本之时也复冬至之卦剥艮为门阙反则闭闗闭闗以止动者也巽为近利市三倍风行地上为观民设敎复震见巽伏故商旅不行后不省方不行不省方则动者静夏小正十一月万物不通夫子賛易兼用夏小正【易传】
　　新安朱氏曰安静以养微阳也月令是月斋戒揜身以待隂阳之所定【本义】　问阳始生甚微安静而后能长故复之象曰先王以至日闭闗人于迷途之复其善端之萌亦甚微故须庄敬持养然后能大不然复亡之矣曰然又曰古人所以四十强而仕者前面许多年亦且养其善端若一下便出来与事物滚了岂不壊事　问复卦先王以至日闭闗程传谓阳之始生至微当安静以养之恐是十月纯坤之卦阳已养于至静之中至是方成体耳先生曰非也养于既复之后时举因论学云雷在在地中复先王以至日闭闗商旅不行后不省方在学者分上便是要安静涵养这些子善端耳先生曰若着实做工夫要知这说话也不用说若防做工夫便一字也来这里使不着此说其不欲说与人却恐学者聴去便做空虚认了【并语録】　又诗曰朱光徧炎宇微阳眇重渊寒威闭九野阳徳昭穷泉文明昧谨独昬迷有开先几微谅难忽善端本緜緜掩身事斋戒【月令夏至冬至君子皆斋处必掩身】及此防未然【此二句兼冬至夏至说】闭闗息商旅【所以养阳气也】絶彼柔道牵题刘屏山琴曰匪金匪石含至贞兮雷蛰于腹閟其神兮铿然一作万物皆春兮我觌器宝怀若人兮主静观复修厥身兮与时偕极而不及其申兮【文集】东莱吕氏曰复自十一月观之严霜暴雪正万物摧挫时无有生意安得有雷不知雷声已自潜于黄钟之宫但雷伏在地下虽无朕兆之可见无声音之可闻人自不知其所谓复盖积隂沍寒之后而阳气发生之理具在地中不轻发用者甚有力如人虽为穷凶极恶之事积于一身自外观之若终无悔过之心然固有之良心亦自具在或有动于中谁得知之先王以至日闭闗前人之说多以为保养此善端先王知天地之心如此故以体法此说固不碍理究竟未是此皆圣人实事圣人以天地为本隂阳为端随天时之动静而应之当复之时静以处之则尽裁成辅相之道苟不静以处之则扰乱天地之性术数家以为厌禳之法固为鄙陋若只作故事看亦非须知先王以天人为一体人有善心不能充长盖人以天人为两体故也【易说】
　　初九不逺复无祗悔元吉象曰不逺之复以脩身也伊川先生曰复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也只宜音柢抵也玉篇云适也义亦同无只悔不至于悔也坎卦曰只既平无咎谓至既平也顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也　不逺而复者君子所以脩其身之道也学【一有问字】之道无他也唯其知不善则速改以从善而已【并易传】　抵与底通使底至也无至于悔【朱公掞拾遗】横渠先生曰只犹承也受也一云只悔作神只之只只之为义示也効也见也言悔可使亡不可使成而形也【易说】
　　蓝田吕氏曰初九处复之初而以一阳居众阳之始自坤而来阳消未逺故曰不逺复
　　山杨氏曰初九阳始生而未形动之微也吉凶悔吝生乎动者也未形而复其复不逺矣故不至于悔而元吉顔渊之殆庶几其以是欤【易说】
　　白云郭氏曰卦辞言出入无疾朋来无咎统复道而言之也至于七日来复则指天行而言是复道之一也爻象言君子脩身盖亦复也凡易之一卦其义象皆不可穷尽圣人卦爻彖象之外不能悉言者多矣就其所言之中已具数义学者当触类通之以极广大而已如乾象为天为马岂能拘于大小之间哉昭昭之多与天同一撮土之多与地同一卷之石与山岳同一勺之水与河海同道无间于小大故也复之初九顔子尽之能不贰过故不逺而复于道苟贰过则逺矣虽然有不善未尝不知则盖尝有过也有过则有悔唯不贰过故其悔小而无大悔也凡充有悔之极则有大凶充无悔之极则有大吉以其不逺复故知无只悔以其无只悔故终知其元吉也此顔子克己复礼之道故象言脩身也【易说】
　　汉上朱氏曰外为逺内为近剥初尝失矣变复九自外来内不逺也反动而刚复也失而后有复不失则无复矣初者九之位正其固有也初正者善之端脩身之始未有不正其心而能修身者以天地言之始于刚反动而正乃能遂万物而成其德故曰不逺复以脩身也坤为身易传曰只抵也马融音之是反初动不正不正则抵乎悔知不正为不善之端而复于正则无只悔俟其悔之而后复之复亦逺矣无只悔则元吉元吉者吉之至善故曰无只悔元吉夫几者动之微吉之先见也顔子不善未尝不知知之未尝复行无只悔也故夫子賛之曰顔氏之子其殆庶几乎【易传】
　　屏山刘氏曰易故多术或尚其辞或尚其变或尚其象或尚其占皆用也尽其本则用自应何谓本复是已尝窃为之说曰学易者必有门户复卦易之门户也入室必自户始学易者必自复始得是者其惟顔子乎不逺而复称为庶几易系辞曰顔氏之子其殆庶几乎有不善未尝不知知之未尝复行庶几近也谓近于易不逺复之义盖本夫子尝以复礼为仁之说告之矣顔子躬行允蹈遂臻其极一己既克天下归仁复之功至矣固有之仁本无彼此迷而不复妄自分隔且吾身在天地中一物耳天地在吾仁中亦一物耳学者晓此方得想像说得仁体意隔情碍如何天下归仁惟践履实地自然洞彻为一顔子终日如愚论语所载惟发二问一为仁一为邦夫子答之皆极天理人事之大者【天理谓克己复礼全一性之天也人事谓行夏时乘商辂服周冕乐韶舞四事也】原易之用内焉惟穷理尽性外焉惟开物成务顔子尽之虽无诸子之着譔谓之通易可也　又曰复之一义为平白坦易之涂圣人善诱之上机学者用心之急务也虽然学易当自复始而复非易也愚夫昧易才士口易贤人玩易圣人忘易【昧不通也口能言不能行也玩依仿也忘无心与之俱化也】玩而不忘易之病也忘似昧圣似愚通易者知之矣余尝作复斋铭曰大易之防微妙难诠【且縁切谓审释考究也】善学易者以复为先惟人之生咸有是性喜怒哀乐或失其正视而知复不蚀其明【蚀食音日月薄蚀初虽晦未几又明人能知复则其明不损】聴而知复不流于声言而知复匪易匪轻动而知复悔吝不生惟是四知本焉则一孰觉而存孰迷而失勿谓有本劳思内驰亦勿谓无悠悠弗思廓尔贯通心冥取舍既复其初无复之者荡荡坦坦周流六虚昔非不足今非有余伊顔氏子口不言易庶几之功黙臻其极今我仰止以名斯斋念兹在兹其敢怠哉【屏山文集】
　　新安朱氏曰一阳复生于下复之主也只抵也又居事初失之未逺能复于善不抵于悔大善而吉之道也故其象占如此【本义】　问不逺复无只悔祗字何训曰书中只字只有这只字使得来别看来只得解做至字又有训多为只者如多见其不量也多只也只与只同
　　广汉张氏曰子曰顔氏之子其殆庶几乎有不善未尝不知知之未尝复行易曰不逺复无只悔元吉甲申孟秋朔先公次余千暑甚憇赵氏养正堂每闲暇亲翰墨多写经书要言置缣囊中累十百纸先公易箦于仲秋不肖孤哀苦谨藏遗泽不忍发读越二年前进士太原陈伯雄来相吊于湘水之上自以尝在江淮辱先公诲言欲求字画而归为子孙藏予恸开箧取此纸授之鸣呼学圣人必学顔子则有准的顔氏之所以为有准的何也以其复也复则见天地之心成位乎中而人道立矣然而欲进于此奈何其惟格物以至之而克己以终之乎呜呼此先公之所以敎某者今并以告陈子【南轩集】
　　六二休复吉象曰休复之吉以下仁也
　　伊川先生曰二虽隂爻处中正而切比于初志从于阳能下仁也复之休美者也复者复于礼也复礼则为仁初阳复复于仁也二比而下之所以美而吉也为复之休美而吉者以其能下仁也仁者天下之
　　公善之本也初复于仁二能亲而下之是以吉也【并易传】横渠先生曰下比于阳故乐行其善【易说】
　　蓝田吕氏曰六二居中而下比于阳所以为休山杨氏曰过而后有复顔渊不贰过犹有过也而未形焉其复不逺矣非克己者其孰能之兹其所以为仁欤尽斯道者惟初乎六二柔顺中正无过而复休而复者也其复也从初而已故曰以下仁也中正而亲仁吉孰加焉【易说】
　　白云郭氏曰孟子称乐正子好善优于天下又曰可欲之谓善有诸己之谓信充实之谓美休美也充好善之实孟子之所以为美尽下仁之道复之所以为休其义一也不逺之复克己者也克己复礼仁也故六二之下初九所以为下仁也然古之人修身者岂徒然哉所以为齐家治国平天下之始也圣人之治天下仁之而已孟子所谓推恩保四海是也夫欲仁天下者必先仁其身是以中庸言修身以道修道以仁而复以初九修身六二为下仁不亦宜乎【易说】
　　汉上朱氏曰休息也初九刚复克己复礼为仁者也六二正中在上无应以分其亲仁之意近而相得乃下之见初九不逺复其心休焉中者天下之大本人受天地之中以生中则正正则大大者仁之体仁岂外求哉在我而已矣初九知几知至至之者也六二不动即至于正中动则失正因是休矣休则吉所谓吉祥止止也故曰休复之吉以下仁也荀卿曰学莫便于近其人六二之谓乎【易传】新安朱氏曰柔顺中正近于初九而能下之复之休美吉之道也【本义】　问六二休复之吉以下仁也曰初爻为仁人之体六二爻能下之谓附下于仁者学莫便于近其人既得仁者而亲之资其善以自益则力不劳而学美矣故曰休复吉【语録】
  </div>
  <div class="pagination">
   <a href="合订删补大易集义粹言_page21.html">
    上一页
   </a>
   <span>
    ...
   </span>
   <a href="合订删补大易集义粹言_page17.html">
    17
   </a>
   <a href="合订删补大易集义粹言_page18.html">
    18
   </a>
   <a href="合订删补大易集义粹言_page19.html">
    19
   </a>
   <a href="合订删补大易集义粹言_page20.html">
    20
   </a>
   <a href="合订删补大易集义粹言_page21.html">
    21
   </a>
   <span class="current-page">
    22
   </span>
   <a href="合订删补大易集义粹言_page23.html">
    23
   </a>
   <a href="合订删补大易集义粹言_page24.html">
    24
   </a>
   <a href="合订删补大易集义粹言_page25.html">
    25
   </a>
   <a href="合订删补大易集义粹言_page26.html">
    26
   </a>
   <a href="合订删补大易集义粹言_page27.html">
    27
   </a>
   <span>
    ...
   </span>
   <a href="合订删补大易集义粹言_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
