<!DOCTYPE html>
<html>
<head>
    <meta charset="UTF-8">
    <title>周易传注 - 第 2 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传注 - 第 2 页/共 17 页</h1>
    <div class="content">　　实心实事所以进德文谟有物所以居业三居下卦之上在上卦之下知上尚有可至是知至也从而至之则乘几图进故曰可与几知下已处其终是知终也从而终之则以义命自处故曰可与存义是故进而不怠又何骄处而不援又何忧
　　九四曰或跃在渊无咎何谓也子曰上下无常非爲邪也进退无恒非离羣也君子进德修业欲及时也故无咎
　　汤武之应天顺人时至勿失即进德修业也来注曰上进释跃下退释渊无常无恒释或非爲邪离羣释无咎
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其也大人造而天地効灵万物乐应是同声同气以相从自然之应求也观之水火云风亲上亲下之族可见矣覩见也正训万物利见乎大人也
　　上九曰亢龙有悔何谓也子曰贵而无位高而无民贤人在下位而无辅是以动而有悔也
　　仲氏易曰在上则贵失位【阳居阴】则无位上而失位则高而不能君其民三之君子二之大人皆隔处下卦乘而不应而不爲之辅故动而有悔
　　潜龙勿用下也
　　阳在下以体言下专以位言
　　见龙在田时舍也
　　仲氏易曰舍次也言暂次于此
　　终日干干行事也
　　曰行事则非后儒之讲学徒口耳者可冒矣
　　或跃在渊自试也
　　试即虞书试可之试必试而后知其可也
　　飞龙在天上治也
　　本义曰居上以治下
　　亢龙有悔穷之灾也
　　穷尽也尽则无复之矣是灾也
　　乾元用九天下治也
　　元綂四德故但曰乾元
　　潜龙勿用阳气潜藏
　　易阴阳言气偶见此理气心性后儒之习谈也易则不多言气惟曰干阳物坤阴物又曰百物不废惧以终始论语以仁知孝弟礼乐爲道偶一及心一及性而无言理者惟曰敬事执事敬唐虞于正德利用厚生曰三事成周于六德六行六艺曰三物与后儒虚实大有分矣
　　见龙在田天下文明
　　易小传曰九二变离之同人天下文明之象
　　终日干干与时偕行
　　际上干下干之时而不干干焉此时矣
　　或跃在渊乾道乃革
　　本义曰离下而上变革之时
　　飞龙在天乃位乎天德
　　召诰所云王位在德元也
　　亢龙有悔与时偕极
　　时虽至十宜以七八处之而乃与之偕极乎君子违时挽时以爲因时者此也
　　乾元用九乃见天则
　　则凖则也
　　乾元者始而亨者也利贞者性情也干始能以美利利天下不言所利大矣哉
　　干始以生物爲性情故物成乃见【仲氏易】始而必亨利物不言【本义云不言所利者贞也】元亨利贞只一元也四德只一德也此又覆赞彖辞
　　大哉干乎刚健中正纯粹精也
　　赵汝楳周易辑闻曰刚者一阳爻之称卦具阳爻者有之健者经卦干之称卦遇干者有之二五之谓中九五之谓正诸卦所同也两卦不杂曰纯八纯卦是也刚柔不杂曰粹乾坤是也坤之爻贰干之爻一故精则惟干所独卦爻之德凡七诸卦不能备独干备之此干之所以爲大也
　　六爻发挥旁通情也
　　陆绩曰发挥变动将旁通于坤以成六十四卦
　　时乘六龙以御天也云行雨施天下平也
　　圣人浑一干矣御天而行如云雨之布泽天下焉有不平
　　君子以成德爲行日可见之行也潜之爲言也隐而未见行而未成是以君子弗用也
　　夫潜之勿用岂不可用哉君子以成德爲行固无日不可见之于行而乃弗用者以潜耳行而未成如杨椒山虽行居位而未成其行亦不可轻用也以下又覆赞爻辞
　　君子学以聚之问以辨之寛以居之仁以行之易曰见龙在田利见大人君德也
　　学聚问辨博学于文也寛居仁行约之礼也
　　九三重刚而不中上不在天下不在田故干干因其时而惕虽危无咎矣
　　此释厉也重刚下干接上干也
　　九四重刚而不中上不在天下不在田中不在人故或之或之者疑之也故无咎
　　此释或与无咎之故也九四居人之上故曰中不在人来注曰重刚不中之中二五之中也中不在人之中六爻中间之中也疑拟议也
　　夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
　　此释九五之大人也天一物也而万物皆天干一卦也而八卦皆干故大人体干出治天且弗违而无徃不合有如此者合吉凶谓福善祸淫也圣人有作旋干转坤先天而天弗违也天地之道有开必先后天而奉天时也
　　亢之爲言也知进而不知退知存而不知亡知得而不知丧其惟圣人乎知进退存亡而不失其正者其惟圣人乎
　　进退身也存亡所据也得丧所图也知退则进矣知亡则存矣知丧则得矣贞下起元自强不息圣人之正也用九之道也
　　【坤下坤上】
　　坤元亨利牝马之贞君子有攸徃先迷后得主利【九家虞氏汉后説易诸家皆先迷句后得主利句】西南得朋东北丧朋安贞吉坤地也顺也地承乎天以生万物则干曰元亨利坤亦曰元亨利特干爲龙爲马坤亦马也而牝矣故其贞也曰牝马之贞夫坤之利贞观之君子矣君子法坤攸徃必所趋有时而所向有方所谓时先后是也行毎求先而阴不可先先必迷也所谓坤爲牝爲迷是也行不可后而阴则必后以阳爲阴主后乎主则得所主也所谓先失道而后顺常是也此其利也乃其方则有东北有西南西爲兑南爲离皆阴也得吾朋也东爲震北爲坎皆阳也丧吾朋也然天下得丧何常惟贞是安吾徃亦欲得吾主耳先则失主后则得主西南则失主东北则得主然则西南之所得者只其耳非主也东北之所丧者去其耳乃有主也终有庆也妇人之道以顺爲正攸徃之宜得主而不得朋苟安于是是牝马之贞也何有勿吉【仲氏易】盖干之利贞自主而已坤则以得主爲利丧朋从主爲贞所谓柔顺也故以君子覆释利贞之德焉
　　彖曰至哉坤元万物资生乃顺承天
　　仲氏易曰坤元合天而即能以发万物者【资始】育万物【资生】是其合之乃所以顺承之也至与大对大者无外至则无间
　　坤厚载物德合无疆含光大品物咸亨
　　此所谓亨也天有无疆之德而坤合之含能容光能彻则不陿大则不细皆厚也
　　牝马地行地无疆柔顺利贞
　　牝马柔顺故与地而行地无疆焉是柔顺乃坤之利贞也
　　君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　地合天君子应地无疆一也
　　象曰地势坤君子以厚德载物
　　地势高下逦迤一何顺也【恽臯闻曰两坤高下累积故曰势】
　　初六履霜坚冰至象曰履霜坚冰阴始凝也驯至其道至坚冰也
　　一阴始凝履霜象也而坚冰随至可畏哉宜辨之早也驯顺习也
　　六二方大不习无不利象曰六二之动以方也不习无不利地道光也
　　坤至柔而动也刚也至静而德方方也含万物而化光大也【沈氏説】而归之六二者干爲天以九五中正而当天位爲主爻坤爲地以六二中正而当地位爲主爻故不必观重卦而知其利也六二已无不利矣习者重也【易习坎书不习吉】六二之动者爻以动而后可见也
　　六三含章可贞或从王事无成有终象曰含章可贞以时发也或从王事知光大也
　　仲氏易曰时至三爻物将成章矣【坤爲文章也】坤以含之德蕴其菁华而发之以其时则三位虽不正而由是以正【贞正也】不亦可乎坤爲臣道即以臣言纵劳于王事不敢专成然光大之知必能终事盖三居重坤之中其于全卦固未成也所谓无成也然而内卦之坤于此终焉则有终者也此臣道即地道也含章故知光大
　　六四括囊无咎无誉象曰括囊无咎愼不害也
　　六四以外阴而接内阴又阴居阴位坤爲囊【九家易】阴主闭塞故如括囊者然【括结也】不得摘以过不得加以誉以咎誉皆害之招也愼如此可以不害矣四多惧故愼
　　六五黄裳元吉象曰黄裳元吉文在中也
　　坤爲黄爲裳【九家易】爲文左传昭十二年子服惠伯曰黄中之色也裳下之饰也元善之长也中美能黄上美爲元下美则裳仲氏易曰此坤中之君王宫之后下国之侯也元吉者坤元之吉【玩辞曰六三六五皆以阴居阳者也阴阳相杂爲文故有文章之象而文言皆以美释之】
　　上六龙战于野其血黄象曰龙战于野其道穷也阴盛则穷阳必与争战者争也阳者龙也说卦曰战乎干非干阳不战矣二气相薄势必两伤故其血黄战于卦外野之象
　　用六利永贞象曰用六永贞以大终也
　　大者阳也变而从阳则永贞矣王弼注曰以刚健而居人之首则物之所不与也以柔顺而爲不正则邪佞之道也故干吉在无首坤利在永贞
　　文言曰坤至柔而动也刚至静而德方后得主而有常含万物而化光坤道其顺乎承天而时行
　　阴动合阳故动也刚石介曰当其生物也孰可御之是动刚也以下亦覆赞彖爻之言
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚冰至盖言顺也
　　来注曰顺即驯也玩辞曰坤德在顺初六独恶其顺者以其非顺乎阳乃自顺其阴也
　　其正也方其义也君子敬以内义以方外敬义立而德不方大不习无不利则不疑其所行也敬以内正心也义以方外修齐治平也所以合干也玩辞曰不训大也阴爲小阳爲大阴与阴相守则则小阴从阳则不不则大阴德之无可疑而利者也
　　阴虽有美含之以从王事弗敢成也地道也妻道也臣道也地道无成而代有终也
　　六二正矣六三终之所谓含万物而化光者于此见焉代终代天终事也
　　天地变化草木蕃天地闭贤人隐易曰括囊无咎无誉盖言谨也
　　天地变化无知之草木亦变而蕃天地闭塞先觉之贤人必谨而隐
　　君子黄中通理正位居体美在其中而畅于四支发于事业美之至也
　　黄坤之正色也地有脉络故曰理坤顺得中理无不通是美在其中也畅四支而发事业则正位居体之事位五也体六也
　　阴疑于阳必战爲其嫌于无阳也故称龙焉犹未离其也故称血焉夫黄者天地之杂也天而地黄阴盛似阳则阴不安分阳不能甘势必相战然以阴抗阳不可以训也故战不称牝马而称龙若龙起兵端者然阴虽盛岂能离阴乎故伤不称气而称血以血阴也【阴阳之物皆有气有血而气阳血阴】　干下五爻皆与之惟上九戒以过亢坤二爻中正三爻代终五爻黄中爲合坤道初则欲其辨于始四则欲其谨于中至于上穷则天地两伤世道懔然大变矣盖乾坤虽两相配合而天尊地卑阳大阴小阳胜阴则治阴抗阳则乱且专玩干则阳爲主而阴包于内故反覆赞叹不尽其盛专观坤则阴爲主而阳列于旁故分爻指目多觉可危圣人之情已见于乾坤辞矣
　　【震下坎上】
　　屯元亨利贞勿用有攸徃利建侯
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　震下坎上曰屯者【屯草句萌曲屈也】以干刚交坤柔始交得震而再进爲坎爲险爲陷难以生也曰元亨利贞者在险中而能震动大亨以正之道也利建侯者下雷上雨动荡满盈乃天道肇造阴阳相薄万物句萌草创防昧之际必宜有乘干出震者建之以参赞天地震动劳坎宏济时艰不自宁息也元亨解大亨不如干之训始者万物资始惟干有之也屯则磐旋邅回故勿用决躁而徃雷震百里诸侯之象【白虎通】　屯之彖曰动乎险中象曰云雷屯防之彖曰险而止象曰山下出泉防以下诸卦其义其辞皆上下分两卦观明是圣人当日一作八卦再因重爲六十四卦焉有邵尧夫八分爲十六十六分爲三十二三十二分爲六十四之说耶又安有朱汉上乾坤一交爲姤复再交爲临观之说耶
　　象曰云雷屯君子以经纶
　　云雷屯象经以象雷之动纶以象云之合
　　初九磐桓利居贞利建侯象曰虽磐桓志行正也以贵下贱大得民也
　　八卦正位震在初【离同坤在二艮在三巽在四坎同干在五兑在六汉儒説也】卦之所谓利贞建侯者正指此爻也故爻以其屯难之始曰磐桓不进【磐同盘】曰利居于贞而象传断之曰虽磐桓志行正也阳贵阴贱以震阳下阴【在下卦下二三在应爻下四】大得众民【初爲民主互坤爲众爲民】得民则君矣故利建侯
　　六二屯如邅如乘马班如匪寇婚媾女子贞不字十年乃字象曰六二之难乘刚也十年乃字反常也
</div>
    <div class="pagination">
<a href="周易传注.html">上一页</a><a href="周易传注.html">1</a><span class="current-page">2</span><a href="周易传注_page3.html">3</a><a href="周易传注_page4.html">4</a><a href="周易传注_page5.html">5</a><a href="周易传注_page6.html">6</a><a href="周易传注_page7.html">7</a><span>...</span><a href="周易传注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
