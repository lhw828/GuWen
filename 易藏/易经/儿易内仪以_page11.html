<!DOCTYPE html>
<html>
<head>
    <meta charset="UTF-8">
    <title>儿易内仪以 - 第 11 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>儿易内仪以 - 第 11 页/共 16 页</h1>
    <div class="content">
　　右错图卦取信策十五爻取六裁配防之半
　　符曰蔽易一言动而已蔽动两言变化而已变化之为义昔之圣人皆尝离而暴之故曰于予击石拊石百兽率舞者变也舞干羽于两阶七旬有苖格者化也未几见兮突而弁兮变也胡然而天也胡然而帝也化也陨石于宋五变也恒星不见化

　　也腐草为萤变也东风解冻化也飞龙在天变也丧羊于易化也日中见斗变也载鬼一车化也夫妻反目变也不见其妻化也枯杨生梯变也以杞包化也变振阳而神也化播隂而鬼也三变之谓君子五化之谓圣人
　　易制
　　范围天地之化而不过所以明制也
　　仪曰天地有过圣人之所必救也天地过静圣人救之使必无咎天地过动圣人救之使必无悔天地过贞圣人救之使必无吝天地过厉圣人救之使必无凶圣人之所为救天地者以天天之以地地之圣人之所为天天地地者以范范之以围围之而已范犹曰模所以责肖也围比于畔所以教遵也圣人肖天地亦欲天地肖之圣人遵天地亦欲天地遵之天地处圣人之世虽甚毗畸无有偃蹇而恣其情者也当世洪荒天地澹畧庖羲以为其过在蒙蒙利用爰着其画爻为范而盛陈六十有四刚柔贞变之徳为围刚柔贞变之徳塞乎天地而天地繇之亦以神明矣唐虞之际天地灾害尧舜以为其过在屯屯利用经纶爰着其明聪为范而盛陈五圣臣随刋养教之才为围随刋养教之才塞乎天地而天地繇之亦以复旦矣商周之季天地秽浊汤武以为其过在蛊蛊利用干爰着其干戈为范而盛陈十一征三誓割正大定之功为围割正大定之功塞乎天地而天地繇之亦以永清矣春秋之世天地淆乱仲尼以为其过在讼讼利用狱爰着其笔口为范而盛陈二百四十年褒讥予夺之义为围褒讥予夺之义塞乎天地而天地繇之亦以不长夜矣繇此观之天地有过圣人必救圣人有救天地必聴圣人者天地之良御范围者圣人之辔防也诗曰伐柯伐柯其则不逺又曰折柳樊圃狂夫瞿瞿巧匠贵范狂夫畏围况天地乎
　　易制图范围分二极天地分乾坤竒偶










　　右取顺防十五信防二十一合三十六止于卦位之数以明不过
　　符曰书诗有言天乃锡禹洪范帝命式于九围夫禹不得范无以平成汤不得围无以表正范诚立则二仪不能欺以赢缩围不阙之则隂阳之气无有奔逸者矣然此非圣人之自为天实锡之命之是明天地之性循常而乐制也范文从竹说文云以土曰型以金曰镕以木曰模以竹曰范竹浑中

　　如环离之爆然不淆其族刻削着物则穷万形此有似乎儒者之图太极尔古文囗为围本谓无者空四宇之有而因指四宇以明无拟穷议滞不觉成囗遂有匡郭此宜以围畀无极尔
　　易求
　　参伍以变错综其数朱子以为是揲蓍求卦之事也
　　仪曰夫一则孤之至而两则众之盛者也今使羲之制画竒而已矣是犹石田谁为生易者乎益竒以偶得一而二以一参二以偶伍竒以其一竒错于二偶以其二偶综于一竒爻象乃立云为乃兴鬼神乃通变化乃出天下之道宁有可以不参伍错综者乎二仪则参圣人中央则伍维正隂阳则错气纬章部则综歴元不如此则乾坤几毁易亦不可见是故圣人之议道也两端之陈必介以一所以明参也四者之列必谋其中所以示伍也虽甚贵独必不离众所以致错也虽甚贵兼必不弛独所以建综也参之所以破挛伍之所以穷际错之所以尽情综之所以主义是故命物之情愚必参智贵必伍贱功必错过伪必综诚制世之权信必参疑喜必伍怒赏必错罚动必综静朋愚而孤智智足以誉愚矣环贱而中贵贵足以惧贱矣左过而右功功足以补过矣物伪而我诚诚足以悔伪矣再信而一疑疑足以贞信矣三怒而二喜喜足以休怒矣一罚而一赏赏足以厉罚矣百动而一静静足以臧动矣参之伍之错之综之圣人于此权乘量除居经适纬防役九章为之算材规模七防制其组徳鑚倚道术选练章仪天地之文因是以成天下之象于斯乃定也今曰絶类无凶朋从有害人知其一莫知其他参之则丧朋而不参伍之则离羣而不伍错之则睽孤而不错综之则乱萃而不综以为变则不游魂而无变以为数则不倚器而无数以为文则不杂物而无文以为象则不受采而无象然且以为其道高尊可以制物是则岂为知易者乎天下之法皆以目事纲天下之利皆以母享子天下之礼皆以酬教酢天下之情皆以缪报绸纵物相与天地之徳使卦相交作易之能诗曰独行踽踽岂无他人不如我同父夫图生一即生二易生竒即生偶一二竒偶同父而不使同行为是踽踽曷故哉
　　易求图之一参伍参跃卦以竒偶三数之得九潜卦以竒偶三数之得二十七伍跃卦以竒偶五数之得二五以当五五潜卦以竒偶五数之得二十五竒一偶二如干即三坤即六余仿此本义曰参者三数之伍者伍数之




　　右参取信防三十六伍取三十五各如其画
　　符曰三五者数之善取而能归者也故一者天数也九者老阳二十五者积竒亦皆天数也取之于天三其一而三五其一而五归之于天三其三而九五其五而二十五易道尊天不取之天其数不立不归之天亦不可以正其数也是故万物之聚数皆注于三凡曰三锡三裭三接三就云云者虽其事或逾于三而止谓之三以为三鼎而不可得孤也万物之完数皆注于五凡曰五刑五教五典五瑞云云者虽其道可不及五而必极于五以为五环而不可得破也
　　易求图之二错综潜杂卦而跃六子曰错跃乾坤曰综　本义曰错者交而互之也综者总而挈之也六子隂阳交互乾坤总隂总阳




　　右错取信防二十四以画错于二十四也综取三十二以乾坤阳隂各综卦三十二也
　　符曰凡论道谋事不错不综则皆不可得为也故虞舜之庭必有两端者贵错也虞舜之心必有一是者贵综也孔子游于景山使三子赋子路赋勇子贡赋辩顔渊赋徳孔子曰圣士哉三子同师而言必异持者贵错也孔子必尊道徳而赏顔回者贵综也扁鹊起虢世子砥鍼砺石子阳同药子明灸阳子游按磨子仪反形子越扶神五子各致其功者贵错也而扁鹊必自握鍼石者贵综也孝武会诸占家问之某日可娶妇乎五行家曰可堪舆家曰不可建除家曰不吉丛辰家曰大凶歴家曰小凶天人家曰小吉太一家曰大吉状闻制曰以五行为主使诸家喙喙得鸣者贵错也以其义断之者贵综也天下之事一错一综则无不定者矣诗曰他山之石可以为错又曰羔羊之皮素丝五总此言两立之可交而羣离之必会也














　　儿易外仪卷八
　　钦定四库全书
　　儿易外仪卷九
　　明　倪元璐　撰
　　弥纶之类曰尽利四
　　易见
　　爻象动乎内吉凶见乎外易幽而明于世者祸福明之也
　　易见仪上
　　仪曰易之所贵者变动之徳所神者吉凶之占所切者趋避之谋所严者贞邪之道然而天下之论以为此四者相叛以为情求全而必毁者也何以言之也夫易必知动之反系而金柅曰吉必知壮之繇动而前趾曰凶存乎乐吉恶凶则不可与之谋变动矣三锡十朋曰吉而鼠豕则曰小人剥肤灭顶曰凶而致遂则曰君子存乎慕贞丑邪则不可与之占吉凶矣易教人趋吉则教之趋小人矣教人避凶则教之避君子矣教人趋君子则教之趋凶矣教人避小人则教之避吉矣不畔其数则畔其道不畔其教则畔其占是则人之于易无往而不得畔也以是之故天下之学易者以为易亦骩委不可持据弱者逺之强者疑之是故非圣人不能以学易也圣人之学易也有四正焉易曰爻象动乎内吉凶见乎外动生于爻象故宜先正爻象爻象正则贞邪正贞邪正则吉凶正吉凶正而趋避之情无不可得而正也夫爻象也者易之所以审端而定术也受质贵贱不侔其据居位承乘不常其御纬物连倚不齐其类制时迁流不均其会循际察宜因材审利利静悔憧是为决躁悔牵利跃是为动变飞龙在天非决躁也羝羊触藩非变动也决躁以予小人变动归于君子爻象不惑则动躁分材一动一躁贞邪列矣以贞得祸虽祸亦吉以邪得福虽福亦凶贞之占凶虽凶亦福邪之占吉虽吉亦祸是故贞邪者易之所以告确也吉凶者易之所以示疑也确故愈神疑故愈贞王臣蹇蹇者着忠也见金夫者着蒙也忠之为忠蒙之为蒙此不可以欺易者也蹇蹇曰匪躬者誉辞也见金夫曰不有躬者惧辞也匪之为言安而吉不有之为言厉而凶此易之不敢以欺天下者也死如焚如非吉称也致命遂志非凶谓也致遂无减于死死焚亦致其命然诵离文而变色绎困象则舒顔死焚以乘恒人致遂之归徤者也鼠晋益荣豕涂益利亦人予之者也易不咎予惟凶鼠豕十朋用享三接用锡亦我受之者也易不咎受惟吉马天助者吉也盗伐者凶也干阳昌而无首则着吉也比隂笃而无首则着凶也坤以纯气战而血黄则以为吉不着凶也师以中防帅师而舆尸则以为凶不着吉也繇此而观易之所为吉凶者不以存亡得丧为断也不以存亡得丧为断者是明吉必倚贞凶必倚邪吉必倚贞则趋必倚吉凶必倚邪则避必倚凶趋避不疑则变动为贵道之与数教之与占串于一谋则无相叛者矣是故易之情无不一者也易既已藏身卜筮知来前民岂当有两在无归使人次且兴叹握粟出卜自何能谷者乎
　　易见仪中
　　夫吉凶者则犹非易之所甚贵慎者也易甚贵无咎而慎悔悔有二道焉中疚沮折一也内讼惊变二也疚攻其中自作之孽夫凶可谢曰非我孽也是故易不恶凶恶悔也讼惕于隠补过为功夫吉不可矜曰我功也是故易不喜吉喜悔也圣人以吉凶予数以悔予道以吉凶自逺以悔自蹙圣人以吉凶权悔不以悔谋吉凶以悔正吉凶不以吉凶乱悔悔也者竦身而游吉凶之外者也其要无咎则已矣故曰震无咎者存乎悔也是故亢则龙之咎也不承凶而承悔括则囊之悔也不求有誉求无咎以其不可凶故不可不悔以其不可誉故不可有咎成汤胜桀而悔孔子学易曰可幸无过是故悔者仁义之卫也而无咎者吉祥之止也
　　易见仪下
　　夫尊君而甚爱之书契以来未有如易者矣凡易之爱恶着于繇占隆昌之称是为元大和茂之兆则云休亨嘉美之观被以利吉艳羡之情极于誉喜安常曰无咎释憾曰悔亡极此数端则总百禄悉率祥善曰以燕五六十四五者建极备福而罄无不宜则易之忠也若乃错举咎休并陈规颂可得求者其惟屯师乎屯五曰屯其膏小贞吉既吉之矣而为其已过患其大也不得已则归凶焉师五曰田有禽利执言既利之矣而为其舆师维弟子之故也不得已则亦归凶焉此非易爱不纯大恭小慢夫易犹有虑以为英主无疵其疵皆生于世乱世乱皆繇于救之过锐锐济屯则必抗法抗法则绌徳锐用师则必急功急功则瞀才绌徳而絶恩泽瞀才至任小人絶泽必怨任小人必败此二凶者易不可以不告五亦犹易之忠也然易未尝不许其小贞贵其长子易以为五可震而悔也行法用人五终明之易非惟忠五而亦甚知五也凡易之称圣人者皆言夫御天履帝位者尔
　　易见图之一元吉大吉潜动跃极卦离合







　　右二极取顺信防各六十四八卦止取信防六十四尽予卦数
　　符曰朱子以诂经为学其释易干之元曰元者大也仲尼以述古为教其翼易干之元曰元者长也夫圣贤之分即系此矣必曰元之谓大然则大哉乾元宜为大哉干大也凡六籍之称元者其义皆取诸长不谓大也元后作民父母言长民也元首明哉不谓大首也殷王元子不谓大子也故曰有王虽小元子哉以其小而长之不方谓小而俄又大之也厥惟废元命谓其废初命不谓废大命也元以其大者前列以其前列故元之亦不谓大也王之元舅非大之也王之舅已大矣称元则为贵其序长长也元年春王正月不谓大年也元日祈谷于上帝不谓大日也大之与元诺之与唯也之与矣相去千里故周公之占爻也别之为元吉大吉元吉者以建极而言此吉人之事百福之宗虽不必大而可尚也大吉者以备福而言此福人之事羣羡所趋虽非其至而已盛也故易之占元吉者十有三坤五黄裳顺而则也讼五谋始以中正也泰帝归妹谦降尊也履视其旋考不失也复来不逺静以修也畜牿童牛惕致戒也离丽黄离不过中也损俭享而敬卜也益初毖作五孚惠也井养民也涣散党也此皆谨身立徳之谋理踞其胜故曰元也易之占大吉者四家人富家为富而已升初允升为贵而已萃位不当为荣而已鼎取新为华而已此皆受祉履祥之象势集其丰故曰大也
　　易见图之二贞吉亨利跃极系竒偶为上杂卦次之






　　右极取顺信防各四十九杂卦止取信防四十九依大衍之用
　　符曰贞者之情致一而握固其气专凝而与福会天保定尔亦孔之固固之报固也宋人五徙业而五败荆人抱一玉而终封贞之着吉其正也然亦有着凶者圣人以为守业而守屠龙抱玉而抱燕
　　石则将终其身穷困以死何繇得吉哉吉之为言愽通多获亨利之兼称也故又曰亨贞利贞也居贞而或取凶贞之无定辞乎子思曰固聪明圣知而孔子曰疾固也
　　易见图之三无咎跃以阳卦系竒爻为上阳卦系偶爻隂卦系竒爻及两竒爻次之










　　右跃卦爻俱阳取信防二十六予之少阳揲策之数余取信防十八如揲变三六之数
　　符曰召尤承责曰咎也无咎犹曰我何责焉其词易而义险也故易有袭其甚吉而卒予之平称曰无咎者如随备乎元亨利贞四者之占而徒曰无咎损益元吉萃曰大吉而亦俱曰无咎其他之曰吉无咎者尚繁也易有罣于甚凶而卒予之安辞曰无咎者如噬初二至于灭趾灭鼻而犹曰无咎过涉灭顶凶是其人承祸已极而犹亦曰无咎其他之曰凶无咎者尚繁也故知无咎者吉凶之所受正也吉无咎吉即得正吉凶无咎凶不得正凶咎之难居甚于凶无咎之可安甚于吉夫咎非人之尤而其神自责之也周臣盈庭莫敢执咎畏人责之不知其神先起自责然则逃咎犹逃雨也何之而不濡乎
</div>
    <div class="pagination">
<a href="儿易内仪以_page10.html">上一页</a><span>...</span><a href="儿易内仪以_page6.html">6</a><a href="儿易内仪以_page7.html">7</a><a href="儿易内仪以_page8.html">8</a><a href="儿易内仪以_page9.html">9</a><a href="儿易内仪以_page10.html">10</a><span class="current-page">11</span><a href="儿易内仪以_page12.html">12</a><a href="儿易内仪以_page13.html">13</a><a href="儿易内仪以_page14.html">14</a><a href="儿易内仪以_page15.html">15</a><a href="儿易内仪以_page16.html">16</a><a href="儿易内仪以_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
