<!DOCTYPE html>
<html>
<head>
    <meta charset="UTF-8">
    <title>易义古象通 - 第 9 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易义古象通 - 第 9 页/共 20 页</h1>
    <div class="content">　　九三贲如濡如永贞吉象曰永贞之吉终莫之陵也离体有文以自饰故贲如互坎有水膏以自润故濡如体刚履正故永贞吉而莫之陵
　　阳得隂润必多快心适情之事浸渍太过不免腐败永贞者坚刚不壊之性终非濡所能损也
　　人知左右奉事我者之为承顺我不知其为侮我窥我之情乗我之隙因而得肆志于其间不啻玩弄股掌之上圣人防出一陵字不但说出隂小衷曲且使听人滋润者悚然自知愧惧
　　二知分义原无陵上之心因其知有上也故曰与上兴三秉刚正自得居上之体因其无可陵也故曰终莫之陵
　　三是磨不磷四是涅不淄
　　六四贲如皤如白马翰如匪冦婚媾象曰六四当位疑也匪冦婚媾终无尤也
　　贲如受采皤如守素为三所逼守以待初寜皤无贲女志所谓得意一人失意一人者也翰如者素心欲赴之意
　　四之皭然一副皎洁身心全之以逺于初终不为人玷污然犹决之曰匪冦婚媾圣人之为贞士计深哉人生一防纯白之心亦知爱惜只为畏人冦害恐人怨尤不免委曲迁就以致失身丧志毁名败节曰匪冦曰终无尤即使有冦有尤皤容可污白马容可不翰诗云虽速我讼亦不尔从此善言贞人之心者也但举常情为四决策以成四一洁白无瑕之身而已
　　六五贲于丘园束帛戋戋吝终吉象曰六五之吉有喜也
　　丘土之髙者艮象丘园丘之园也人主加币臣下必礼贤优士盛典尚从其薄他可知矣履不借临朝与集上书为帷者庶几近之
　　终吉生于吝吝生于戋戋戋戋犹未白也至上而白吝亦无矣故曰无咎
　　上九白贲无咎象曰白贲无咎上得志也
　　下体文明上体以止故上体三爻言白言皤言帛白贲有色还于无色
　　人情便趋于华日多日繁彼此竞争互求其胜物不备则礼不举美不极则心不厌其卒也财力以侈而殚精神以侈而竭徐而思之増饰之多太逾本质日用之外无非长物亦必有惮痒中惄焉而自恶者矣以白贲为得志乃圣人醒世之语非直为世道快也但常人之情不至贲之极不知厌苦早与之语未必悟尔
　　白亦五色之一未是太素本质文既极矣元黄五彩视为习常而反以白为贲其艳人观视又在五色之上人情厌故喜新大抵如此但于本质为近卦以贲为义至白而贲止矣于太素之初未之及也
　　卦取义于文合观六爻皆不以文为贵五主文治而用戋戋上则文已极而用白四以下皆在文治之中初幽人安草野之适情二贞士甘清白之自许三颇受濡而不变永贞之守独二贲须然义实相资情非欣艳圣人设卦见有文而不靡之象故以饰命卦而卒发文不足贵之防世之所谓真文者盖可思矣




　　易义古象通卷三
　　钦定四库全书
　　易义古象通卷四
　　明　魏濬　撰
　　【坤下艮上】剥
　　剥不利有攸往彖曰剥剥也柔变刚也不利有攸往小人长也顺而止之观象也君子尚消息盈虚天行也郑康成曰隂气侵阳上至于五万物零落故谓之剥一阳在上五隂剥之还返于地为归根复命之始阳气一回萌蘖自生化机循环自无断絶之候
　　一阳尚存正人命脉赖此一线未絶但盛衰之势既不相敌惟须韬光匿迹以待邪炎之衰自有起而推援之者若往而与之角必为其所欲为犯羣小之锋而触其忌彼将得而甘心焉阳气于此而尽剥之势成矣
　　柔遇刚犹有两踦之势柔变刚必使君子尽化为小人而后快小人之心事如此
　　观象象即盈虚消息之象观天象之行顺而止之止生于观有几先之见故能存此阳脉以为后起之端剥不利往曰顺止复利往曰顺行君子一行一止皆本诸天道不是自已私心所造
　　象曰山附于地剥上以厚下安宅
　　附地之山不是本然地下山体乃崩陁而下者故曰剥山髙地卑反附于地如民以附君为正君反附民太阿倒持冠履失所便是乱道
　　民地象君之宅也民得其所则不震不骞君亦托之以自固厚下则宅自安安危之故原不在民若以私恩自结于民而使之附犹为伯者之事
　　地能载山亦能剥山民能载上亦能剥上故知山之所以失其髙则宅不可以不安知地之所以失其载则下不可以不厚周家基业纒绵八百而始基静民厚下之所致也故曰髙以下为基
　　初六剥牀以足蔑贞凶象曰剥牀以足以灭下也卦一阳上亘五隂俱坼下峙象牀
　　小人要去君子皆从其居止安处撼动则自然立脚不定逊避而去牀所以为安也无人君侧且不能安其身况有摇之者乎
　　千尺之隄溃于蚁穴无罪而戮民则士可以徙灭下君子便托足无所是以见几而作
　　六二剥牀以辨蔑贞凶象曰剥牀以辨未有与也郑康成曰足上称辨谓近膝之下屈则相近申则相逺故谓之辨辨分也以牀言辨在笫足之间是牀梐也
　　蘓传曰君子之于小人不疾其有丘山之恶而幸其有毫髪之善蔑贞者絶灭无余而后凶可必也若犹有余则君子自其余而懐之矣
　　六三剥之无咎象曰剥之无咎失上下也
　　三辨之上肤之下枕簟之间君子所托以安者众隂之中独与上应上不能为君子屏蔽下不至为小人操戈故止曰剥之居剥之时无剥之心故无咎君子疑其党隂小人嫌其独异故上下俱失
　　六四剥牀以肤凶象曰剥牀以肤切近灾也
　　羣隂剥阳似随其力量大小分定去做初以足轻轻摇动使不安其位二以辨则有迁谪斥逐之事矣至四则剥肤祸不可言求一完身自全之处亦不可得至此则天厌人怒小人之祸亦不旋踵矣建寜开成之季可为小人深戒
　　六五贯鱼以宫人无不利象曰以宫人终无尤也一隂自姤上至于五象贯鱼诗众维鱼矣隂多之象五为羣隂之长是小人之尤如何便肯降服君子剥之势自足辨以至于肤剥之力已竭威已杀无可复容其剥于此有悔祸之心焉转而奉顺君子以徼灵此悔心之萌君子用其控御之时也君子见羣隂之来汕汕然如鱼之贯不复鼔鬛翻澜之意遂以御宫人之法御之不懐其旧不借以权示之以爱得其欢心而止羣隂亦遂圉圉屈首以听其命而顿忘剥之之心是隂与阳两利之道故无不利
　　上九硕果不食君子得舆小人剥庐象曰君子得舆民所载也小人剥庐终不可用也
　　艮为果又为宫象庐坤为舆庐舆宅牀同一象也隂阳大分阳上隂下故隂为舆阳为庐
　　人无所栖托则不能以自立此君子小人之所同也君子得其所载小人得其所庇而后各即于安故君子而遇小人其来也则乗而载之小人则不然一遇君子惟求剥去之而后已小人而去君子之庇茫茫无可栖泊之所只自剥其庐而已君子视小人如宅如舆措之得所而君子之身安小人视君子不知其为庐必以剥之为快卒之置身无所然而小人终不悟也
　　一果在上剥落于下则萌生而为复其所以能生者仁也故剥言肤而复言心肤溃而心存可剥者肤不可得而剥者心也
　　【震下坤上】复
　　复亨出入无疾朋来无咎反复其道七日来复利有攸往彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　荀慈明曰阳起初九为天地心万物所始为天地先旧云自坤而复为入自复而干为出愚意止就本卦言曰出入是由出而入也自姤以后是遯阳渐出外至是入而来复出入无疾进退适得其度不为隂疾所乗
　　易凢言朋皆连数爻或是隂或阳此言朋五隂之象与坤朋来同义朋来隂顺阳也自下连上为鱼贯自上连下为朋来剥柔变刚是欲变君子为小人复朋来是欲化小人为君子
　　雷发声则出收声则入总是生意流通故无疾反而复其道只在生路上行动不是死杀的计较七日来复谓之天行行以天也故曰复反也又曰穷上反下爻止于六七则六数已周再起凡言七日者凖此李鼎祚曰剥卦阳气尽于九月之终十月纯坤用事坤尽则阳复来隔坤一卦六爻故言七日来复一云五月一隂生至此凢歴七月如豳诗一之日二之日古人通呼月为日
　　有往故有复复只是情于复观之天地之心可见五隂剥阳已有无阳之势阳止以民御之视为不识不知即此以留硕果之种五隂尚盛能容一阳之来阳便以朋待之谓其可化可诲即此便是天地之心
　　象曰雷在地中复先王以至日闭闗商旅不行后不省方
　　些子地上容得几许若不求本领不返内照只是货殖伎俩贩卖生涯耳主人不在里面检防却向外邉四向廵察总之玩物丧志俱闗头错处
　　以剥为宅见人心之危不可无转危为安之所以复为闗见道心之微不可失即微即着之几
　　初九不逺复无祗悔象曰不逺之复以脩身也
　　剥上硕果不食至此种子落地复起生意阳方剥于上即复于下故曰不逺复只适也无只悔如人认得自家宅舍还居于内不向他处东撞西撞如云穷子认父犹是适于悔途
　　道不可离如何逺得不逺亦只是谨独功夫无间耳一阳之复即是独境从道上起念独时自不放过
　　六二休复吉象曰休复之吉以下仁也
　　初一阳既复二乃休养之时防茫善端容不得矫揉造作不休息反伤其和下仁如下种之下其莳之也若子其置之也若弃是也剥曰果复曰仁一仁复生万果果不落则仁不出须是剥烂得浄而后可以复生故剥称灭下复言下仁
　　薛氏曰后世不知脩身故亦不知亲贤之法
　　六三频复厉无咎象曰频复之厉义无咎也
　　隂居阳位而处动极失位故不常动极故能改人心惟危频复是危处求安不能遽脱之意居安乃深造之功已至若频复正在危境如日月之至违时尚多二休复优游以俟自化三是助长有急遽忙迫之意
　　六四中行独复象曰中行独复以从道也
　　王辅嗣曰前后各二隂四处其中履得其位而应于初独有所复故曰中行独复
　　反复其道道脉循环终无断絶之日于此而复故初曰脩身脩身以道初位是阳气之回四与之应惟道是从非从初从道也从初犹是朋从从道乃为真复
　　六五敦复无悔象曰敦复无悔中以自考也
　　坤厚象敦与敦临敦艮同上动变坤也
　　五去初逺近不得下仁逺不得从道以其居上体之中受中独厚自与道味相投凝注不舍此性之之圣从未发之中做出中节之和者自考与自成自道同防
　　无祗悔是入德之事止言无悔身体本来洁浄如镜之明原无障翳
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　坤国土之象卦主初象君李鼎祚曰坤先迷又为众象师坤数十干无十坤无一凢言十坤终之象觉即不迷如眼中障障去便能见物复以自知天君失主故迷就迷求复虽复犹是迷境像抄云人不到见天地之心总谓之迷不迷亦非容易
　　用行师本是去恶之心只为迷中举事知之不透便做的不好着数一差到底败壊连自家主人翁也得个没着落了
　　观复卦辞与上爻辞圣人喜阳之回与恶隂之迷厥情具见
　　【震下干上】无妄
　　无妄元亨利贞其匪正有眚不利有攸往象曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　遯三之初故曰刚自外来而为主于内以初视三三居外观失牛之象可见
　　无妄何故尚有不正无妄只言一防纯朴真心未及执事与人者何若虽有亨道要须合之于正金真必入匡范水真必就防隄寒真暑真亦有伏隂伏阳不是天地正气必正乃是无妄非谓我本无心便可莽莽撞撞以游于世也无妄而不贞庄周之学其弊似此如佛氏四谛中一任字圣贤脚跟须寻实地上踏着不踏实地一步不可行圣人于无妄卦中提出斯义卦曰眚又曰不利传曰何之矣又曰行矣哉为人吃不厌重言之不欲人为无用之学问也
　　为此间有正不正之二路故止曰无妄玩一其字是除去正之一路且不说而特言不正之弊如此心是自家主人何为却从外来只因前此为妄所据私妄既退但见一真为主似乎至此方得归舍的见原日所藏无限珍寳全副家筵皆是已物驱役臧获应接宾客已物已有更何内外之别乃知一内一外是义非真圣人提醒迷情之权教也
　　动健是执事之正刚应是与人之正亦只为宅有主翁主张裁决故能使之一一恰当
　　无妄心之体贞性之德事心之法莫要定性存心养性所以事天所以立命
　　象曰天下雷行物与无妄先王以茂对时育万物无妄是宇宙生理充满六合天之生物物之有生乗是气必具是理然必夜半一声雷震方能透入胚胎根荄之内今真心沈没躯殻已乆不是一畨猛省动奋安得千门万戸豁然开闗使此一防灵机透露于外但此雷声却在渊黙之地从起处起听于无声乃其法也
　　天之生物以时先王之育物以茂对茂草盛貌只是一腔生意蓊鬰蓬勃随处普萌不任枯槁之意
　　初九无妄往吉象曰无妄往吉得志也
　　无妄不往非济世之学利往与往何之正不嫌于言往初九往吉是应世初心不失又得其正故以为得志无妄之往为得志则知用尽无穷机械只自堕苦恼阵中耳
　　无妄而往是任天之行原无有妄何有无妄无妄之往何之矣知有无妄也无妄往吉并无无妄是以得吉
　　六二不耕获不菑畬则利有攸往象曰不耕获未富也二象田震体象稼隂爻象未富
　　耕未有不思获菑未有不思畬总是利心所使不耕获不菑畬只是行其应行之事原非图利于始计利于终者世却将耕获菑畬四字拆开以故纷纷未了虽云利往初心原非为往若云耕而自获菑而自畬妄根终未除尽
　　六三无妄之灾或系之牛行人之得邑人之灾象曰行人得牛邑人灾也
　　三来居初失牛之象初三易位艮而成震震为足为大涂从人位来象系牛而行人得之三变为隂有所失矣故象邑人之灾
　　此爻有二失一则有系之失系者以为已有而欲其无失也不知天下之事惟不私其已则无所不容持之愈急而去之愈逺故君子藏天下于天下不以为已有也一则有求之失失于此而必欲求之于此其意未始不以为无妄也然卒至于大妄故君子不为刻舟求剑知执迹之求终无益于得也
　　二以不耕而利四以固有而贞而三独以系而求失之为有富之心而不知其固有也
　　九四可贞无咎象曰可贞无咎固有之也
　　人世荣枯得丧皆不是自家屋里事即惠迪而吉亦可来可去之物独一片真心不为世靡不为情染歴荣枯得丧而不能増损者是吾固有可以贞之而守不能守此自丧家珍
　　九五无妄之疾勿药有喜象曰无妄之药不可试也侯果曰位正居尊为无妄贵主百姓有过在予一人为无妄之疾下皆不妄则不治自愈
　　治强国用缓治弱国用振国乱用重国平用轻皆因其不足而药之
　　五干刚中正邪气不干居尊位小病魔不能入下与二应元气本自流行通畅无碍此而有疾直无因之疾可弗药矣不可试者无病而投药饵即为妄也舜不诛有苗而苗服周不戮顽民而顽化此勿药有喜之验
　　像抄云二不耕获透过功利闗三失牛透过灾祸闗五勿药透过生死闗初往吉脱然三闗之外故得志有用药不中疾者亦有疾不下药者皆由不识脉理之故五是六脉调故可勿药脉理者何纪纲法度与君臣之志同道合是也
　　上九无妄行有眚无攸利象曰无妄之行穷之灾也无妄则吉利灾眚喜咎举不入其胷次矣圣人一一举之以为应何者正恐失贞不行为无妄累也故一则曰无妄行有眚无攸利一则曰无妄之往何之矣直言无妄更不下一转语正谊而后可言不谋利明道而后可言不计功也
</div>
    <div class="pagination">
<a href="易义古象通_page8.html">上一页</a><span>...</span><a href="易义古象通_page4.html">4</a><a href="易义古象通_page5.html">5</a><a href="易义古象通_page6.html">6</a><a href="易义古象通_page7.html">7</a><a href="易义古象通_page8.html">8</a><span class="current-page">9</span><a href="易义古象通_page10.html">10</a><a href="易义古象通_page11.html">11</a><a href="易义古象通_page12.html">12</a><a href="易义古象通_page13.html">13</a><a href="易义古象通_page14.html">14</a><span>...</span><a href="易义古象通_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
