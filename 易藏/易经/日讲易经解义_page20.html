<!DOCTYPE html>
<html>
 <head>
  <meta charset="utf-8"/>
  <title>
   日讲易经解义 - 第 20 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲易经解义 - 第 20 页/共 21 页
  </h1>
  <div class="content">
   子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　此一章专言卜筮而此一节则统论易为通志成务断疑之书以明易之功用大也易指蓍卦爻言物指人言开物谓使人知吉凶成务谓使人知趋避冒谓统括也孔子意曰夫易有蓍有卦有爻更伏羲文王周公三圣人而成书必有莫大之用具乎其中而易果何为者也夫易恐人迷于吉凶而得告吉失告凶以开发夫颛蒙恐人于趋避而吉使趋凶使避以成就夫事务且天地人物之理盈虚消息之数无不该括于卦爻之中而统冒夫天下之道焉易之为用如斯而已者也是故圣人欲开天下之物而不能自开也故制为卜筮使人不迷乎吉凶以开通天下之志欲成天下之务而不能自成也使人因卜筮所告而勇于趋避以成定天下之业欲冒天下之道使巨细靡遗也故立卦生爻使人观象玩辞不惑于义理观变玩占不淆于从违以断天下之疑焉易之有关于民用如此圣人作易乌可已哉按人生而蒙愚昧未明有父兄之教不能入帝王之令不能行者易昭告吉凶之道如梦顿觉故曰开自建侯行师用狱治歴以至纎细不可枚举易斟酌从违之宜受命如向使人鼓舞不倦有始有终故曰成上自造化气运之大下及人心念虑之微逺近幽深自卦爻一设包举其中一无所遗故曰冒天下之道是易頼圣人以成能斯百姓皆可以与能也
　　是故蓍之德圆而神卦之德方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫
　　此一节是言蓍卦爻之德本于圣心以明作易之原也圆神谓变化莫测方知谓定理昭然易贡谓变易以告人孔子意曰夫圣人何以能通志成务断疑也以蓍卦爻也是故易有揲蓍之法其竒偶老少参伍错综圆通不滞而神妙莫测其德不圆而神乎揲蓍所得之卦其中吉凶得失之理盈虚消息之数灿然备陈而范围莫过其德不方以知乎至发挥于刚柔而效天下之动者爻也爻各一其位位各一其时事因时变辞以情迁其随时化裁之义非变易以贡人之求者乎此其所以能通志成务断疑也夫蓍卦爻固足以通志成务断疑矣使非圣人有洗心之功则亦乌能出其心之神知以生蓍立卦生爻哉圣人知吾心之神本能知来吾心之知自足藏往但恐洗心之功不纯使此心驰骛而不存物我有间而不公吾心遂昏昧而不神障蔽而不知耳圣人知其如此也以此日新又新洗濯其心不使有一尘之累复凝精聚神敛视返聼退藏于宥密渊深之地而存存不息且物我之见皆忘彼此之形悉化或吉或凶与民同患由是一心澄定全体莹然凡吉凶未兆谓之来来固未易知也而圣心之神善必先知其吉不善必先知其凶光照所烛巨细靡遗事理已定谓之往往亦未易藏也而圣心之知所见以为可者千百世莫能移所见以为否者千百世不能外睿照所及确不可易知来藏往圣心之神知如此其孰能与于此哉唯古之聪明睿知神武而不杀伐之圣人始能不假蓍卦爻而知吉凶也夫按上章言易之辞占象变为圣人极深研几之书此章揭出洗心二字正极研之实功作易之大原也吾心之神即天地万物之神人皆有此心心咸具此神然知来藏往独让圣人而他人不能者有所蔽也其有所蔽者无洗心之功也圣人能洗其心故能全其神退藏者存存不息也同患者物我无间也知来藏往则其自然之能事也孔子不惑知命耳顺从心非洗心之纯何以臻此哉
　　是以明于天之道而察于民之故是兴神物以前民用圣人以此斋戒以神明其德夫
　　此一节是直指圣人兴蓍之实也兴神物谓制揲蓍之法斋谓齐在内之思虑戒谓闲在外之物诱孔子意曰夫圣人之神知既逈絶乎人是以洞烛乎天道之盈虚消息而契吉凶之原详审乎民情之爱恶攻取而识吉凶之故于是制为揲蓍求卦之法出吾心之神知兴此神物以通志成务断疑而前民用焉民用前而民行济圣人吉凶同患知来藏往之神知及于天下后世矣然非有洗心之功不及此圣人所以湛然纯一齐其思虑肃然警惕闲其外诱以神明其德而使之能知来藏往者其以此夫按斋戒二字便是圣人洗心之功圣人有洗心之学然后有神知之用亦必有洗心之学然后能出其心之神知以兴神物而前民用至神物兴而民用前则一时用之圣人之神明及于一时万世用之圣人之神明通于万世矣使不能斋戒以洗其心则吾之德先有所滞而不神有所蔽而不明亦乌能明天道察民故兴神物以前民用哉
　　是故阖戸谓之坤辟戸谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　此一节详言制蓍之由以明前民用之实也阖戸指气机收敛言辟戸指气机发生言见谓萌芽初生形谓体质已成制用谓制为揲蓍之法用之以卜吉凶也孔子意曰夫神物兴于圣人而生于天地是故造化一气流行即万物出入之戸时乎静而气机收敛如戸斯阖隂气用事故谓之坤时乎动而气机发生如戸斯辟阳气用事故谓之干一阖一辟隂阳交换如环无端不谓之变乎阖极而辟辟极而阖流行旋转往来不穷不谓之通乎夫乾坤变通化育之功如此由是自无生有萌芽初见彷佛未形止谓之象及其着见成形体质已具一定不移乃谓之器象器既具而蓍生于其中矣圣人法乾坤之道准变通之宜制为大衍五十之数使人用以筮而四营成易十有八变成卦受命如向感而遂通不谓之法乎由是法立而出入之度以昭民用之出而利民用之入而利一出一入民咸用之鼓舞于趋避而不知其所以然不谓之神得乎此圣人兴神物以前民用之实也按蓍亦植物中之一物耳使不遇圣人何由而知为神物使非圣人神明化裁制而用之则神物终属无用之物亦乌能自着其神耶故神物非神必经圣人之裁制而后成其为神至于利用出入民咸用之则圣心之神直贯乎天下后世矣故谓神为蓍之神可也谓神为民之神亦可也其实皆圣人之神借助于蓍之神以鼓舞乎斯民之神耳
　　是故易有大极是生两仪两仪生四象四象生八卦八卦定吉凶吉凶生大业
　　此二节是言圣人画卦之序以征民用之所由前也大极谓至极无上以主宰万化之理言两仪谓竒偶四象谓老隂老阳少隂少阳八卦谓干兑离震巽坎艮坤孔子意曰圣人既兴蓍以妙其用必先有卦画以立其体是故仪象八卦皆隂阳之变化所谓易也易固生生不已变化无端矣然必有至一不变之理主宰于中以为生生之本大极是也大极动而生阳圣人因画一竒以象阳静而生隂圣人因画一偶以象隂大极生两仪而两仪一大极也两仪之上各加一竒一偶而太阳少隂太隂少阳之四象生焉太阳少隂之上再加一竒一偶而生干兑离震太隂少阳之上再加一竒一偶而生巽坎艮坤四象生八卦而四象八卦亦一大极也由是八卦既成引伸触类六十四卦三百八十四爻莫非八卦之错综变化其间时有消息位有当否得失既殊吉凶立判八卦不可以定吉凶乎吉凶既定趋避昭然一时用之可生一时之大业万世用之可生万世之大业真可以通志成务断疑而前民用也又何一非大极之所生所定耶按易之八卦方图具有生两生四生八之象儒者相传以为画卦之由但细玩定吉凶生大业之言分明是揲蓍之事则两仪四象即揲蓍所得或四或八竒偶两仪三竒三偶之老阳老隂一竒二偶一偶二竒之少阳少隂也下文云易有四象所以示也若以四象为指两画言如何示人以所值之卦爻乎此章先言蓍之德次言卦爻之德昔者圣人章先言生蓍后言立卦生爻分明有蓍而后有卦有爻生蓍立卦生爻是一时事人知揲蓍为后人用易之法而不知即圣人作易之原上言兴神物以前民用继言制而用之谓之法而易有大极则详言兴蓍制法之序也易者仪象卦爻也大极者大衍之数也两仪者四营所成之竒偶也四象者三变所得之老隂老阳少隂少阳也八卦者十八变所成六画之卦也言八卦而六十四卦在其中矣十八变所成之卦始可以定吉凶生大业若三画之卦如何定吉凶生大业乎或疑大极如何是大衍之数曰圣人明言大衍之数五十其用四十有九用者大极之用其一即大极之体体静而用动也乾坤之策三百六十二篇之策万有一千五百二十六十四卦之策妙合天地万物之数而皆统括于衍数之中故自其数之推衍无可复加而言谓之大衍之数自其范围天地万物包含仪象卦爻而言谓之大极先儒周敦颐所论大极指无声无臭之理言所谓两仪指天地流行真隂真阳之气言也孔子所谓大极指统括天地万物之衍数而言所生两仪指分二挂一揲四归竒所得或四或八之竒偶而言也周子借大极二字论天地生生之理孔子则详言制法兴蓍之序义各有属其实大衍之数原从图书中五衍成括尽天地万物之数而中五浑沦未发括尽天地万物之理是言数而理即寓于数之中言理而数即含于理之内神而明之非有二也
　　是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍龟
　　此一节是即造化人事而极赞蓍龟之功用大也孔子意曰易能定吉凶生大业功用之大如此试再即造化人事而究论之是故有形可法有象可像者莫大乎天之无不覆地之无不载也而天地之变化莫测流通不穷者莫大乎四时之推迁错行也至县象于上而着明于下者莫大乎丽乎天之日月也若夫效天法地而成位乎中则端有借夫崇高之位而崇高莫大乎富有天下贵为天子焉若夫效四时之变通尽利神化宜民则端有頼夫制作之利而广备诸物因其材质以致之于用竭耳目心思立一成之器以为天下万世之利者莫大乎聪明睿知之圣人焉若夫法日月之明极制作之大探讨夫事理之繁赜而精识其原详索夫事机之隐伏而洞悉其故研究夫性命不测之深而钩之使显穷极夫千万里千百世之逺而致之使近因明得失之报以定天下之吉凶使之勇于趋避鼓舞不倦成天下之亹亹者有大乎圣人所制之蓍龟者哉甚矣圣人兴神物之功大也按自古蓍龟并重此章但专言筮法首节言易为开物成务冒道之书次节即言蓍卦爻之德是明言易为蓍卦爻也三节言兴神物以前民用兴神物即立揲蓍之法四节言蓍生于天地制于圣人大极二节则详言生蓍立卦之序以明前民用之实也前后俱是论蓍所谓莫大乎蓍龟者乃因蓍及龟见蓍之定吉凶成亹亹与龟同耳圣人兴之制之则之总是揲蓍之事时讲蓍龟并重失圣人立言之防矣
　　是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也系辞焉所以告也定之以吉凶所以断也此二节究言圣人作易之由以明通志成务断疑之故也神物与前神物同指蓍言变化指隂阳言垂象指日月星辰言四象谓隂阳老少示谓示人以趋避动静之宜孔子意曰夫蓍之定吉凶成亹亹既与龟同则圣人兴蓍之功大矣是故易之有蓍也非圣人自为之也蓍之生也一本百茎下有神龟守之固天生神物也圣人则之立揲蓍之法而圆神之德备焉易有卦象内含变化亦非圣人意为之也天地隂阳阖辟变化无穷圣人效之画卦立象变动不拘刚柔相易而方知之德备焉易有吉凶之辞亦非圣人自为之也天垂日月星辰循序失序之象而见得失吉凶之征圣人象之系彖爻吉凶之辞而易贡之义昭焉然则蓍也卦也爻也无一而非易也实无一而非数也是岂无所则哉天不爱道龙马负图而出于河以五生数统五成数而同处其方数之体也地不爱寳神龟载书而出于洛以五竒数统四偶数而各居其所数之用也总之皆易理也圣人则图而用摩荡之法其所为仪象八卦者已备则书而用纵横交错之法其所为仪象八卦者亦符易皆因造化而作也圣人岂强为哉合而观之易有七八九六隂阳老少四象所以示人以动静从违之准而通天下之志也于象之所示而系以彖爻之辞所以告人观象玩辞观变玩占而定天下之业也且卦有小大辞有险易因其得失而定其或吉或凶所以决其何者当趋何者当避而断天下之疑也易之为用岂不大哉按此章头绪甚多总是承上章言蓍之所未备故朱子以为专言卜筮然要皆原于造化而神明于圣人之一心圣人能洗心以神明其德故能则之效之象之兴蓍立卦生爻以通志成务断疑建范围天地之业曲成万物之功圣人作易之本既自洗心中来后之学易者茍无洗心之功则又焉能神明其意而收寡过之效哉
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　此一节是释大有上九爻义见惟德可以动天也此节错简宜在第八章之末孔子意曰易大有上九曰自天祐之吉无不利天岂私祐上九哉有所以致天之祐者在也盖祐之为言助之义也天人虽殊理则一致天之所助者顺也顺则不悖于理故天助之人之所助者信也信则不欺乎人故人助之天人所助既在顺信则不必问天不必问人但问我之顺信何如耳今上九以刚居上而能下从六五是身所履者信而动必以实心所思者顺而虑以下人以此信顺又专尚六五之贤如此满而不溢尽处有之道而克当天心是以自天祐之而吉无不利也按爻但言天而孔子兼言人者天空虚无凭而人真实可据倘言天不言人恐人疑其为矫诬上天且惧世之不尽人事者或謟事鬼神妄希福祐故以人之所助实之见上九之所谓天助者实不出此人助之外也
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　此一章见易为圣人尽意之书用易者贵神明其意而此一节则先言圣人作易之事也象指卦画竒偶言卦指六十四卦言孔子意曰流行于天地万物则为道存于圣人之心则为意意发而为言言笔之为书是道意者言而载言者书也然书固所以载言而实不能尽言言固所以道意而实不能尽意然则圣人明道觉世之意其终隐而不可见乎非也圣人知天地万物之理不外隂阳于是画一竒以象阳画一偶以象隂则大而天地小而万物精入无形粗及有象悉包括于中而圣人之意尽矣然人之善恶万变不越情伪两端使无道以彰其情伪圣人之意犹未尽也于是即八卦竒偶之象因而重之为六十四卦卦有隂阳淑慝而人之爱恶取舍事变万端莫能逃其范围岂不可以尽情伪乎又惧人不能即象以防意即卦以究情伪也复即象之失得卦之大小而系以吉凶悔吝之辞以尽其言使人因言以防意因言以辨情伪而圣人之精蕴益以阐矣夫圣人之意固欲以利天下也人亦孰不欲利特无圣人之辞以指示之因防行罔觉穷弗能变变弗能通耳圣人既立象设卦复系以辞明示天下后世以穷变通久之道天下后世之人静则观其象而玩其辞动则观其变而玩其占自能通变趋时无往弗顺且趋避之际鼓舞不倦莫测其端莫知其然非所以尽利尽神乎至于尽利尽神而圣人之意尚有弗尽乎按圣人作易之意总是教人趋吉避凶而吉凶原于善恶善恶根于情伪顺其性则为情拂其性则为伪情则为君子伪则为小人故从来纯忠至孝祗求惬乎至情而元恶巨憝总以行其大伪孔子释干二爻曰闲邪存其诚诚者情也邪者伪也使人人皆能闲邪存诚祛伪尽情而圣人之易亦可弗作矣无如人之行诈者多率性者少始或徼幸一时终必纳诸罟擭陷阱而罔知趋吉避凶之道此立象设卦系辞之所以不容已也
　　乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业
　　此二节见易不外于乾坤以明圣人立象尽意之实也緼衣中之絮谓包蓄也乾坤指卦画竒偶言乾坤息之乾坤指天地之功用言孔子意曰夫立象所以能尽意者以圣人之意尽于易而易尽于乾坤也六十四卦莫非乾坤之变化故易得乾坤而成易犹衣得絮而成裘也试观干父坤母左右成列而隂变为阳阳变为隂变化无方之易已立乎其中矣使乾坤卦画毁而不立则不知何者为隂何者为阳是乾坤毁则无以见易也圣人因天地有自然之易故画卦作易以形容之使人即乾坤卦画之变化因以识天地隂阳之变化此画卦立象之防也若乾坤之卦画毁而不可见则隂阳变化之妙无由而测识其端而乾坤之功用或几乎息矣乾坤之功用几息而圣人之意又何由而见耶甚矣立象之不可已也是故乾坤一竒偶也竒偶一隂阳也自其超于隂阳竒偶之外而不以形象囿者形而上者也斯则大极真机主宰夫有形之器者谓之道道固乾坤之精也若夫有形可见有象可求者形而下者也斯则有体有质承载夫无形之道者谓之器器乃乾坤之迹也因乾坤自然之化而制为七八九六之数刚柔相推隂阳互易不可为典要惟变所适故谓之变推此化裁之变而行诸日用动静之间则吉凶明而趋避决事无疑而行不滞不谓之通乎举此变通之法措诸天下之民使天下之民皆知变通趋利鼓舞不倦则志通务成圣人道济天下之事业孰有大于此者哉信乎乾坤为易之緼而立象果足以尽意也按形上形下二语论道器精粗最为该括乾坤二字有指天地隂阳言者有指卦画竒偶言者自卦画言之则卦之竒偶为形下之器而竒偶中所寓之精意乃形上之道自天地隂阳言之则成象于天成形于地者为形下之器而主宰夫是纲维夫是弗见弗闻无声无臭者乃形上之道合隂阳竒偶言之则一隂一阳流行不息盛德大业化育无穷者形而上之道而象者像此爻者效此刚柔竒偶确然可据者乃形而下之器也要之非道无以宰器非器无以显道有隐见之别无彼此之分知此则知圣人立象尽意之防矣
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
　　此三节是申言象所由立以示用易者贵即象以防意得意而忘象也上言谓之变谓之通指作易言此言存乎变存乎通指用易言明谓明卦爻变通之理孔子意曰圣人固立象尽意矣夫象岂无所见而能立哉圣人有以见天下之赜莫非道也于是拟诸其形容而画卦立象以象其事物之宜是象乃以象乎其赜者也是故谓之象象立而卦立卦立而爻生焉爻亦非无所见也圣人有以见天下之动亦莫非道也于是即其动而观众理之统防以求一理之可通即可通之一理以立为不易之典常合此典常则系辞焉断其为吉悖此典常则系辞焉断其为凶是爻乃以效乎其动者也是故谓之爻可见象爻虽形下之器而实寓夫形上之道故极天下之赜而精粗靡不穷尽者实存乎卦观于卦画之纯杂而天地之撰万物之情皆可防也舍卦而何以极天下之赜也鼓天下之动而使之亹亹不倦者实存乎彖爻之辞玩其辞之何以吉何以凶而趋避之意不觉踊跃奋迅油然而生也非辞而何以鼓天下之动也化裁谓变是易中已具化裁之变以备人揲蓍之用人茍欲决从违审动静化裁适宜即存乎七八九六之变察其隂阳老少而动静从违之宜决矣推行谓通是易中原有可行之通以备人推行之用人茍欲趋夫吉避夫凶通达无碍即存乎变化可行之通宜动则动宜静则静自然动静允协行无弗利矣夫卦爻虽具此变通之理而天下未必皆善用易之人以其滞于象器而不能神明其意即不能神明其道也诚能斋戒洗心以吾心之神防作易之神即象以识其意即器以悟夫道此存乎善读易善用易之人而未可概责之天下也若夫神明于心即黙成于身不睹不闻之际有闇然日省之功不徒事言论讲説而存存不息无一毫虚伪欠阙此非素有脩德凝道之学至于德成行备者不能也岂不存乎德行哉按孔子言君子居则观其象而玩其辞动则观其变而玩其占是以自天祐之吉无不利夫君子固所称神明黙成之人也所以观象玩辞者正以卦能极天下之赜辞能鼓天下之动也所以观变玩占者正以化裁存乎变推行存乎通也自天祐之不亦宜乎


　　日讲易经解义卷十六
&lt;经部,易类,日讲易经解义&gt;
　　钦定四库全书
　　日讲易经解义卷十七
　　系辞下传
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也此一章言卦爻吉凶原于易简而此四节则先论象爻变动之所自岀以推吉凶之所由生也八卦谓干兑离震巽坎艮坤三画之卦象谓竒偶纯杂之象因重谓每一衍八重之为六十四也刚柔谓奇偶变谓隂阳变化动谓占者所值当动之爻象孔子意曰易理尽于吉凶吉凶寓于象爻变动象爻变动何自而生乎圣人作易本大极而生两仪由两仪而生四象八卦次第成列则乾坤列而纯隂纯阳之象以着六子列而杂隂杂阳之象以昭象不在成列之中乎由是因已成之卦各以八卦次第加之则内外备而贞
　　悔全逺近贵贱承乘比应之爻即灿然于各卦之中矣由是爻之竒偶即为刚柔而六十四卦三百八十四爻不过刚柔二画徃来推换则凡隂极变阳阳极变隂不即在此相推中乎由是卦爻之中时有消息位有当否圣人皆系之辞而明示以趋避之宜此时虽未形于动而占者所值当动之爻象岂能出辞所命之中哉夫辞之所命者吉凶悔吝而已吉凶悔吝虽已备于系辞之时必俟卦爻之动而吉凶悔吝方始昭然是吉凶悔吝固生乎卦爻之动者也使不先系辞以命之人将何所适从乎然所谓动者亦因乎时而已盖六十四卦不外刚柔两画方其未动一刚一柔各有定位确不可移则刚柔非立易之本者乎然位有定而时无定及其既动则化裁推行总非自主非顺乎时之自然而趋乎时之不得不然者乎可见时之所在动不能违人能变通趋时自然动与吉防何凶悔吝之有按天道不外一时圣人合徳天地之学亦不外于一时孔子释干五曰先天而天弗违后天而奉天时释大有彖辞曰其徳刚徤而文明应乎天而时行萃之时用大牲吉也而损之时则二簋可用享屯之时君子以经纶也而需之时则宜饮食宴乐盖莫非时之所宜然也知易之理不外乎一时则知圣人体易之学矣
　　吉凶者贞胜者也天地之道贞观者也日月之道贞明者也天下之动贞夫一者也
　　此二节是申明吉凶之故而示人以贞一之学也贞谓正而常也一即理也孔子意曰夫刚柔变通则卦爻动而吉凶生矣然吉凶不容并立常以正而相胜者也吉胜凶凶胜吉虽有万变不外一贞贞则吉胜于凶不贞则凶胜于吉所谓惠廸吉从逆凶唯影响也不观之造化乎天地之道消息盈虚至变矣惟以贞常运天垂象地效法歴万古而不易也日月之道晦朔望至变矣惟以贞常照日明昼月明夜亘万古而不息者也然则天下之动可知矣天下之动得失忧虞万变无穷其贞常不易者一理而己人之动非顺乎理即逆乎理顺理则吉逆理则凶势无常而理有定不犹天地之贞观日月之贞明乎此吉凶之所以贞胜也按圣人系辞以断吉凶原有以见天下之动而观其防通以行其典礼所谓典礼即贞也所谓防通即一也故其所系之辞从之则吉悖之则凶而天下后世不能外也
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　此三节推原象爻所由立吉凶所由见而归功于圣人也确然徤貌隤然顺貌动乎内谓揲蓍求卦而值当动之爻象也功业指趋避言变即动动则变也辞即吉凶之辞孔子意曰夫天下之动固贞夫一矣人亦知一之原于天地乎夫干天也性情确然静专动直气至即逹自然无为以生万物眀示人以易矣坤地也性情隤然静翕动辟无所烦扰顺承天施以生万物明示人以简矣乾坤既以易简示人圣人忧天下后世不能效法乾坤也因作易以教人而立象生爻焉爻备于因重人知效天下之动也不知奇而阳者效干之易偶而隂者效坤之简爻虽至变而有不变之理以主宰于中爻非彷效乾坤之所示者乎象具于成列人知象天下之赜也不知阳息隂消者如戸斯辟象干之易隂息阳消者如戸斯阖象坤之简象虽至赜而有至约之理以纲维于内象非肖像乾坤之所示者乎有爻象即有吉凶之辞而吉凶必借揲蓍而后着如人抱蓍问易参伍错综通变极数效像乾坤之爻象动乎蓍卦之内而所值或吉或凶即见乎蓍卦之外所谓吉凶悔吝生乎动也此爻象之动即变也既动乎内而为变此时虽未即措之天下而务自此可成业自此可定利用出入百姓与能之功业已见乎此矣然非圣人系辞以命之则趋避终迷而功业亦无由而见是功业固见于爻象之变必得圣人系爻彖吉凶之辞然后得失明而从违决圣人与民同患之情不毕见于辞乎此其忧世觉民之功真可比徳天地矣按此章贞一二字最为精要一即天命之性也贞即率性之道也乾坤易简者性命之原而生成万物之大本也圣人效天法地立象系辞者固欲天下各脩其道以尽其性而至于命也故圣人之意尽于象而圣人之情见乎辞学易者可不神明夫圣人之意与情乎
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　此一节是言用易之圣人体天地造化之情以为情而着之于功业者也天地无心而成化故不言情而言徳徳之所被无不周遍故言大徳生谓物遂其生也位人君之位也仁当作人理治也孔子意曰易之卦爻既已彰彰矣然易之所以为用者在天地则为造化在圣人则为功业以天地言之天地有大徳曰生而已盖天地之间品物万形无所不具惟天则确然于上地则隤然于下寂然一无所为而生生不已之机随处流行若日以生物为事是生固天地之大徳矣以圣人言之圣人体天地好生之徳以生天地所生之民必身膺天位然后可以賛化育而宰群生则又以位为大寳也然大寳在位须兢业以守之而守之则以人焉士民乐业遐迩归心而后位可守也守位在人须休养以聚之而聚之则以财焉家室盈寕闾阎优给而后人可聚也至若财以聚人宜理也则崇本业省冗费以理之辞以教民宜正也则殊贵贱辨名实以正之民之为非宜禁也则申法令明刑罚以禁之然三者必皆裁之以义焉盖合于义则理之而财得其平正之而辞得其顺禁之而民格其非庻圣人之功业与天地之大徳侔矣按易之一书原为与民同患而作故上系首章由干始坤成而归之乾坤易简之理下系首章复由干易坤简而归之天地大生之徳得乾坤易简之理而成位乎其中者圣人之体也行天地大生之徳而以位为大寳者圣人之用也有体则与天地合其徳有用则为天地大其功系易者其有望于后世有徳有位之圣人也如此哉
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情作结绳而为罔罟以佃以渔盖取诸离
　　此一章是言圣人制器尚象之事而此二节言包牺氏作易以前民用而开鲜食之原也文羽毛也与地之宜诸本多有天字宜时令方隅也结绳以麻为之网所以佃罟所以渔葢者疑辞言疑取诸此而非必取诸此也孔子意曰粤稽古昔以圣人之徳履大寳之位而能作易以前民用者昉于包牺氏之王天下也盖羲皇藏徃知来心通造化固已具一作易之本矣而又求之于俯仰逺近之内以验隂阳消息之理故仰则观经纬之象于天如日月星辰之属是也俯则观一定之法于地如南北高深之类是也至于俯仰之间即鸟兽之文观之如刚鬛柔毛亦隂阳也希革毛毨亦消息也即天地之宜观之如春夏则阳之息秋冬则隂之消也髙者阳之息下者隂之消也近取诸身之形体性情逺取诸物之飞潜动植而隂阳消息之理无不毕具于其中于是乃作干兑离震巽坎艮坤之八卦焉神明之徳不可见者也就徤顺动止八者之徳以通之而凡隂阳之理深入无形者易皆与之融贯而无间矣万物之情可见者也就雷风山泽八物之情以类之而凡隂阳之理显及有象者易皆与之相肖而不违矣八卦既成显防毕着圣人人作易宁徒为制器而设然而制器之理总不越此古者禽兽鱼鼈多而人民少故包牺氏教民结麻为绳以为网罟以佃于山林以渔于川泽使民知鲜食之利焉若是者疑取诸离盖离象为目离徳为丽如网罟之两目相承而物丽之也按宓牺首画八卦其神灵意智本不待外象而着特假河图神物以徴信兆民耳故易之未作全易之理具在圣心易之既作天下之理备于易书虽备物致用圣人未尝取象于易而究未有出于易之外者其理同也不然网罟之设未必不在画卦之前则又何从取两目相承之象而求合之乎
　　包牺氏没神农氏作斵木为耜揉木为耒耒耨之利以教天下盖取诸益日中为市致天下之民聚天下之货交易而退各得其所盖取诸噬嗑
　　此二节是言神农氏之教民粒食而通有无于不匮也耜耒首也斵木使锐而为之耒耜柄也揉木使曲而为之耨除草也孔子意曰包牺之时鲜食之原既开矣然粒食之道未备也包牺氏没神农氏作民厌鲜食而食草木之实于是斵木使鋭为耜揉木使曲为耒耒以运耜耜以起土设为耒耨之利而教天下以树艺之法焉若是者疑取诸益盖二体皆木取益之象其动者在下之耜而入之者在上之耒上入下动取益之徳天下之益莫大于耒耜又有取于益之义也夫网罟设而鲜食足耒耜具而黍稷登则货财殖矣然有谷者或不给于鲜有鲜者或不给于谷乏者无所取积者无所散则有无不均而所养或缺神农氏于是教民期以日中为市使之道里均趋走便而天下之民无不致矣市各聚其货使之百物具诸用备而天下之货无不聚矣交其所有易其所无交易而退则有无相济彼此相通而人人各得其所矣若是者疑取诸噬嗑盖卦徳上明下动日中象上明为市象下动卦名噬嗑民不一业货不一用致而聚之又噬而嗑之之义也按圣人立成器以为天下利其用不止一端而系易者必先自离次益次噬嗑其説何耶盖食货乃斯民之大命生养为王政之大端圣王图治未有舍此而他为先图者大传之垂训也深矣
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤刳木为舟剡木为楫舟楫之利以济不通致逺以利天下盖取诸涣服牛乗马引重致逺以利天下葢取诸随重门击柝以待客葢取诸豫断木为杵掘地为臼臼杵之利万民以济盖取诸小过木为弧剡木为矢弧矢之利以威天下盖取诸睽
　　此以下是言黄帝尧舜通变宜民之事而此六节皆创制以前民用者也刳刻之使中虚也剡削之使末鋭也以丝木也弧木弓也孔子意曰神农之时食货足而生养遂矣然风气日开人心渐啓朴陋之治不可以久也迨神农氏没黄帝尧舜氏作三圣人又有因时致治之道焉盖民心之厌淳固而思变为文明也时为之也圣人因其时之变而通之使天下之民亹亹焉日习于其中而不倦焉然其通变之道又不过因其自然之势而导以自然之理若神化莫测者然故使天下之民皆鼓舞于神化之内而安之以为宜惟其宜之故趋之而不倦也三圣人之通变神化若此岂有他术哉一易理而已矣盖易理即天之理也消息互乘盈虚迭运时处其穷则数尽必更势重必返未有不变者变则随时而转因势而导未有不通者通则一时适宜后世无弊未有不久者三圣人之通变合乎易即合乎天矣是以民宜之而天祐之吉无不利也尝即通变而进稽其事始于黄帝备于尧舜定为上衣下裳之制垂之于身以革上古简陋之俗则贵贱别而上下分民志以定恭已无为而天下治矣若是者疑取诸乾坤盖干以易知坤以简能乾坤之变化无为也垂衣裳而天下治圣人之变化无为也衣裳之制度既同将遐迩之向风恐后茍川泽梗塞则文教有所不通于是刳木使中虚而为舟剡木使末鋭而为楫舟以载物楫以进舟舟楫之利兴而不通者赖以通矣若是者疑取诸涣盖涣之象上巽木而下坎水一如舟之浮出于水上也夫川泽既通而山林阻脩则担簦重趼负戴劳苦也于是牛以顺为道故服而驯之以引重马以徤为性故乗而驾之以致逺而天下享安驱之利矣若是者疑取诸随葢卦徳下动上説犹物在下而动人在上而説也川涂既通逺迩错至暴客或乗而起矣于是设为重门以御之于外严为击柝以戒之于内虽有暴客之来而警备已宻吾固有以待之矣若是者疑取诸豫盖取豫备之意也耒耜以开粒食之原而民未知脱粟之利于是断木为杵而使之足以舂掘地为臼而使之足以容杵臼之利兴而万民之养益以济矣若是者疑取诸小过葢卦象上木下土杵为木臼为土卦徳下止上动如臼止而杵动也外有击柝以待暴客内有杵臼以精粒食而害之大者无所挟以威之则虽有险而不能守虽有粟而不得食于是木使曲而为弧剡木使鋭而为矢弧矢之利所及者逺以威天下之不轨非止重门击柝以防之于内也若是者疑取诸睽盖睽乖然后威以服之也按天下风气既趋于文眀则人心嗜欲日繁诈伪亦日甚不予之以利无以遂其求不震之以威无以禁其暴是故利天下者圣人之仁也威天下者圣人之义也仁与义皆所以宜民而已矣
　　上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬
　　此三节是言黄帝尧舜易古制以前民用者也栋屋脊檩也宇椽也丧期丧哭之期也书文字也契合约也孔子意曰凡上古未备之噐而不可缓者圣人皆尚象而创其制矣乃上古已备之噐而不可用者圣人尤必尚象而变其制如上古宫室未兴冬则穴居夏则野处风雨奄至民无寕居后世圣人易之以宫室之制有栋以直承而上有宇以两垂而下虽有震风暴雨莫能侵之矣若是者疑取诸大壮盖取壮固之意宫室不壮则不固也宫室既具生者得以庇防而死者无所覆藏亦何以教民孝乎古之葬者不过厚衣之以薪葬之中野之地无封土树木之规无丧麻哭踊之期后世圣人易之棺以周其内椁以固其外计虑久逺而无使土亲肤矣若是者疑取诸大过盖取送死大事宁过于厚也上古民淳事简故小大之事惟结绳以记验之亦足以为治后世风俗寖薄欺诈日生于是圣人易之以书契言有不能记者书识之事有不能信者契验之由是百官之功实可稽万民之情伪可覈而以治以察矣若是者疑取诸夬盖取明决之意以夬能决去小人之伪而防其欺也按歴代圣人制器尚象或尚其徳或尚其名或尚其义或尚其体又或尚其道緫谓之象也盖卦者象而已矣五圣人之制作非必观玩于十三卦之象而为之而孔子以为取诸云者正以日用事物之间原自有一易之理圣人所为默与之合即邵子所谓画前之易是也然则千万世利用安身养生送死之道无一不由于易易岂仅为卜筮之书而已哉
　　是故易者象也象也者像也彖者材也爻也者效天下之动者也是故吉凶生而悔吝着也
　　此一章是言易之卦爻不外乎象而人当观象玩辞以知所趋避也材卦之质也效仿也孔子意曰原夫圣人尚象之故而知羲皇既作图书遂起于是易有小成有大成不过六十四卦三百八十四爻奇偶之象而已然象有本体之象有一爻之象总之不滞于迹彷佛于理之似耳如阳卦六画之干以卦言则所以像夫纯阳至健之理以爻言则有以像夫潜见惕跃飞亢之理隂卦六画之坤以卦言则所以像夫纯阴至顺之理以爻言则或以像一阴之始生或以像隂盛而亢阳亦各自备一理举乾坤而诸卦可类推矣此圣人作易立象以尽意也象既立矣观象而繋辞则有彖彖者言一卦之材也如卦徳卦体卦变卦象卦义皆其材也卦兼有善恶卦材之善者辞亦从而善卦材之恶者辞亦从而恶而象之全体形矣于是乎又有爻爻也者效天下之动者也如爱恶相攻逺近相取情伪相感天下之动纷纭变化莫可穷诘而皆爻中之所已具是以圣人一一摹仿于逐爻之下而象之一节昭矣既有卦爻以象告又有卦爻之辞以挥乎象是故得失之报以明吉凶由此而生焉忧虞之故以晰悔吝由此而着焉盖悔吝在心未着吉凶在事已着吉之生悔之着也凶之生吝之着也总之系辞以尽言不外乎立象以尽意材者象之质动者象之用吉凶悔吝者象之徴也象立而易之理备矣按宓羲画象其吉凶悔吝之故已了然于心中特其时当浑穆故不显著之于辞而止以象告至中古之世诈伪日生凡辞之所系者皆事之所有故圣人系之辞以正告天下曰如是则可以悔而得吉如是则必至吝而得凶使天下晓然于趋避之途则圣人之立象系辞皆因乎时以有功于世道者也
　　阳卦多隂隂卦多阳其故何也阳卦奇阴卦耦其德行何也阳一君而二民君子之道也隂二君而一民小人之道也
　　此一章是即少阳少隂之卦名以见圣人贵阳贱隂之意也君谓阳民谓隂孔子意曰乾坤二卦纯阳纯隂其画无有多寡矣至于震坎艮皆为阳卦宜多阳矣其画乃一阳二隂是阳卦反多隂也巽离兑皆为隂卦宜多隂矣其卦乃一阴二阳是隂卦反多阳也此其故何也凡阳卦以一阳为一画其二隂各二画合之则为五画五竒数也竒则为阳卦矣凡隂卦其一隂已二画其二阳又各一画合之则为四画四耦数也耦则为阴卦矣是皆数中自然之妙非人力所能参也然数未有不本于理由数之所呈以究其理之所合则卦画之所在即徳行之所在也而其徳行又有公私邪正之不同焉盖阳道尊贵而统隂有君之象隂道卑贱而从阳有民之象阳卦一阳而二隂则其象为一君而二民夫以一君而统二民其道大而公义之正也君子之道也隂卦一隂而二阳则其象为一民而二君其道小而私事之变也小人之道也然则多隂者为阳卦多阳者为隂卦岂非理之一定数之自然而圣人扶抑之深意所隠寄于其中者哉从来君子虽多小人用事其象为隂小人虽多君子用事其象为阳盖小人为君子所制则治君子为小人所制则乱小人为君子所制或能改易辙以求当乎君子之意尚可以効一官一职之能君子为小人所制断难败行丧检以求类乎小人所为必至于成相倾相轧之渐此治乱所由分也易之泰卦不曰有君子无小人而曰内君子外小人然则处之得其宜用之得其道虽小人亦乌足为害哉
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以徃未之或知也穷神知化徳之盛也
　　此四节是引咸九四爻辞以明天下感应之理屈信之机皆出自然而无所容心于其间也思者心之用也虑者谋度其事也致极致也咸之四爻以阳居隂不能正固将以私感而害大公故其爻辞曰憧憧徃来朋从尔思孔子释之意曰天下至广大也其一感一应之相为徃来者原属天下自然之理而不碍我空虚之体则又何处可用吾之思用吾之虑哉葢天下之理原于太极本同归也但一渉于事物则所感者多其涂各殊究之涂虽殊而归则同天下无二理也理根于人心本一致也但既接乎事物则所应者分虑亦有百究之虑虽百而致则一天下无二心也夫理无二理心无二心则顺理行之因心付之足矣信乎何处可用吾之思用吾之虑而以憧憧为哉试以天运观之因日之徃而有月之来因月之徃而有日之来二曜相推以相代则明生而不匮因寒之徃而有暑之来因暑之徃而有寒之来二气相推以相继则嵗成而不缺夫日月寒暑之徃者不待思而往乃气机之消而屈也日月寒暑之来者不待思而来乃气机之息而信也一屈一信即造化相感不已之机而明生嵗成之利于是乎生焉是屈信往来孰非感应自然之常理乎因天运而推之物理莫不皆然如尺蠖之行也不有所屈则不能有所信其屈也自有求信之理不待思虑而信也龙蛇之在冬也不蛰而伏其气则不能存其身其蛰也自能以存其身不待思虑而存身也岂特物理为然哉即验之圣学亦有自然之机也夫天下事物之感不齐而心能裁制之即为义心之所感不一而义能变通之即为神精硏其义至于入神其于事物之所宜靡不洞察而臻于神妙之地则心不外驰入者不出内之屈也而见理明彻自有以推极其外之用屈之感信也既足以致用而用无不利则应事接物随其所遇迎刄而觧而身之所履无适不安外之信也而动作得宜自有以增崇其内之徳信之感屈也夫屈信往来无徃非交养互之理功在于此而效见于彼则亦何在可容吾思虑之扰其间哉夫义求其精用求其利此其机在我可知者也由此内外之间交养互自有欲罢不能者矣自是以上惟有待其天机之自至而絶非人功之可加又岂我之所能知哉盖穷极天地之神而与合一不测者共藏其域通知天地之化而与推行有渐者防契其机始而入神至此神已穷矣始而可知至此知已化矣皆由其徳之盛故能穷神知化如斯也岂徒崇之已乎夫交养互之机熟之又熟而至于不知者往而屈也神化合一之妙忘之又忘而至于自致者来而信也是亦皆感应自然之理而非思虑之所能及也按咸之象以虚为义至虗之中无不同焉无不一焉然推之晦明寒暑往来屈信之理则同之中有至不同者存一之内有至不一者存此神化所由生也故又推之精义利用及于穷神知化以明同者惟通不同为同然后其同可通一者惟合不一为一然后其一可合孔子之一贯是也若夫俗学之失固患乎思虑之纷纭而异端之学又误执何思何虑而流入于虗无寂灭将何以致用崇徳而穷神知化乎故九五之志末与憧憧同戒也
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　此一节是引困六三爻辞以戒小人不当揜抑君子而自贻伊戚也易困卦之三爻以阴柔之质上揜四下揜二欲困人而卒自困故其爻辞曰困于石据于蒺藜入于其宫不见其妻凶孔子释之意曰困之六三以阴柔不中正是无才徳之小人也而居九四之下四之刚坚重不挠足以压制夫三石之象也三不自量其力而思倾陷乎四之下欲乗其隙而夺之位是非所困而困焉必至公论不与而名辱又居九二之上二之刚英鋭难近不甘依倚乎三蒺藜之象也三不外度其人而思盘据于二之上欲慿其权以搤其腕是非所据而据焉必至贯盈祸至而身危夫名既辱身且危死亾无日矣虽上六正应有妻之象然身且不能保其能有其妻耶故妻不可得而见明上六之亲防亦不为三应也按君子有不幸之困非其所自致身虽危而名不辱小人欲陵君子卒必至于自困以至名辱身危何如安分自守人已两全之为愈哉易不唯为君子谋其为小人谋者亦至矣
　　易曰公用射隼于髙墉之上获之无不利子曰隼者禽也弓矢者噐也射之者人也君子藏噐于身待时而动何不利之有动而不括是以出而有获语成器而动者也
　　此一节是引解上六爻辞以明君子当善藏其用也藏收敛不露之意括结碍也成完全无缺也易解卦之上爻居公孤之位而能觧除六三之悖恶故其爻辞曰公用射隼于高墉之上获之无不利孔子释之意曰隼者鸷害之禽也弓矢者射禽之噐也射之者操弓矢以射隼之人也解悖之义庻唯君子得之君子抱经邦济世之才是葢藏其利用之器于其身也弢锋敛锷不先不后待其时之可为而动则其噐已素具矣何不利之有若是者正以其藏而后动故其动自利而无足为我括一出则鸷害以除而有获矣然则觧上爻之语正言公之能善藏以成其噐谋出万全动无结碍是以获之无不利也按君子之待小人常疎小人之伺君子常宻必藏噐以待使之不疑不忌而后可乘时以制其命大舜之去四凶孔子之诛少正夘不动声色而成功于俄顷率是道也
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　此一节是引噬嗑初九爻辞以明人君当惩戒小人使之逺于罪戾也孔子意曰仁载于心心莫患乎无耻小人唯不耻不仁故其心入于不仁义着于事唯其不耻不仁故其所为之事常不畏夫不义之名既至于不耻不畏则其中荡然无名教之可惧而无所不至然小人虽愚彼其初原不知仁义之为利而不仁不义之深为害也苟歆之以所利而怵之以所害彼其趋避之情当必有翻然悔悟者矣故不见利则不劝于仁义不见威则不惩于不仁不义是利与威正人君惩诫之大权也始之惩其小不仁不义于其前而终能诫其大不仁不义于其后此惩之诫之所以造小人之福也易曰屦校灭趾无咎此小惩大诫之谓也按天下之小人非必生而怙终者也大约进无所慕退无所惧流于极恶而靡所底止使有国家者早明劝惩之典则斯世不受佥壬之祸而小人亦得以蒙其福必至于刑措而不用矣
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可觧易曰何校灭耳凶
　　此一节是引噬嗑上九爻辞以明善恶视其所积而祸机伏于所忽也孔子意曰善者成名之机也不积则不足以成名恶者灭身之媒也不积则不足以灭身小人之心不知小善之可以积而至于大善也但以为无益于名而弗为也又不知小恶之可以积而至于大恶也但以为无伤于身而弗去也夫善既不为恶又日积则秽徳彰闻渐不可掩恶极罪大岂复能解乎易曰何校灭耳凶由灭趾不防而至于灭耳也夫安得而不凶哉按旅獒之训曰不矜细行终累大徳为山九仞功亏一篑汉昭烈之戒子曰勿以善小而弗为勿以恶小而为之盖言积小以致大也至若圣贤之学致谨乎隠防不愧于屋漏又岂待小善小恶之着而后兢兢哉
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑此一节是引否九五爻辞以明人君常存戒惧之心则能永享天位而固国势于不倾也孔子意曰凡图事宜谋其甚全存心贵操其不足故必使其心若危危者乃所以安其位者也使其心若亡亡者乃所以保其存者也使其心若乱乱者乃所以有其治者也君子深鉴其故虽海内宁谧可谓安矣而常虑位之不可久安不忘危之将至也宗庙巩固可谓存矣而常虑存之不可屡幸不忘亡之或及也纪纲厘举可谓治矣而常虑治之不可徒恃不防乱之渐萌也夫既不忘有危有亾有乱之时则必图所以安之存之治之之防是以身之位得以安而国家可保其久存长治也易曰其亡其亡系于苞桑玩爻辞而益加儆惕矣按唐虞之时可称极盛然禹有慢逰傲虐之戒益有怠荒逸乐之箴至若伊尹儆太甲以恒舞酣歌召公训武王以玩物丧志贾谊陈治安策于文帝之朝魏徴上十渐疏于太宗之世李沆处真宗太平之日而惟以水旱盗贼为言耶律楚材当太祖开创之初而日以生民休戚为告岂故为是已甚之辞哉惟其日虑夫乱亡故能保世于长久然则其亡二语真万世有天下者之金鉴欤
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　此一节是引鼎九四爻辞以明小人不量才徳而贪位图功必至于覆国亡身也孔子意曰凡居位必视乎其徳谋事必视乎其知责任必视乎其力若夫徳薄者位亦宜卑知小者谋亦宜小力小者任亦宜轻此理之常也茍始之不自审其徳之薄而贪夫尊位位既得矣又不肯自揣智力之所不足而谋大任重务为好大喜功之论以饰其愚而固其位则败可立见而位亦旋失不特身名俱丧公家之餗由此覆矣易曰鼎折足覆公餗其形渥凶盖言其位虽尊而才徳不足以胜其任也按古圣贤出处之际必先内度之已外度之君虽卑位防秩亦必胜其事而后食其禄况身秉国钧事关民社岂可不自度量而漫然处于其上乎然用人者人君之事则又当辨才授官不使有尸位素餐之诮此大传之防防也以上六节五节皆言小人之事困之三爻以小人而图君子者也解之上爻以君子而图小人者也噬嗑之初爻小人之未遂其非僻者也噬嗑之上爻小人之已陷于大恶者也鼎之四爻小人之贻患于家国者也圣人或危之或幸之或指示之或哀矜之或忧虑之总欲使之安其分而不为天下之害御小人者其亦知所以善处之道哉
　　子曰知几其神乎君子上交不谄下交不凟其知几乎几者动之防吉之先见者也君子见几而作不俟终日易曰介于石不终日贞吉介如石焉寕用终日断可识矣君子知防知彰知柔知刚万夫之望
　　此一节释豫卦六二爻义也孔子意曰凡人于处事接物之间其几必有先动者人心至神本无不烛唯心有所蔽则当几而不知茍此心空洞无物自然随触而觉未有不知几者知至于几其神矣乎夫上下之交莫不有几存焉与上交固贵于恭逊然恭逊之过便近于阿附而为谄与下交固贵于和易然和易之过便近于防狎而为凟所争在几防之间耳唯君子上交而不至于谄下交而不至于凟于事理一定之权衡审之极其精而行之无少过其真知几乎夫所谓几者乃天理之萌动其动至防兆而未着茍顺适其几无有不吉此吉之先见者也众人所不及察唯君子见之君子一见此几即作而趋之有不俟终日者盖稍渉濡迟则失其所为几而违其所为吉矣易曰介于石不终日贞吉言人赴几之不速由于心溺物欲而不能静见渉依违而不能断茍其介然如石焉无欲而静坚确而不可移则理定而智圆守固而行决断可识其不俟终日矣盖天下之理有隠潜而防者有显设而彰者人之处事有巽顺而柔者有勇决而刚者人知乎此方能知几今君子既知其微又知其彰既知其所以柔又知其所以刚四者既知则无所不知所以为万夫之望此真所谓知几之神也按系辞释豫卦六二爻而言上交不谄下交不凟者以豫之九四不中不正为豫之主初与之应三与之比皆谄乎四六二中正自守在初与三之间上交不谄也初六鸣豫凶不正者也六二虽与之比中正而不凟慢下交不凟也此所谓知几也乃知易之理不外于知几而知几实难必静止之功成于内然后光明所烛能得于义理之精防应事接物无少过差动与吉防始为知几之君子也
　　子曰颜氏之子其殆庶几乎有不善未尝不知知之未尝复行也易曰不逺复无祗悔元吉
　　此一节释复卦初九爻义也顔氏之子谓顔囬也庻几言近道也孔子意曰人自继善成性以来止有一善但为气禀物欲所拘蔽乃渐失其本然矣唯圣人之心纯乎至善与道为体贤人之心复其本善庶几近道若及门之顔回其殆庶几乎囬不必有显形之过方其念虑之间或稍有间杂有非继善之初者即为不善也回于不善之动当体即知无有蒙昧而不及察有不善未尝不知不待迷而后觉也知其不善之动当几即克无或迟留而不遽改知之未尝复行非失久而后复也易曰不逺复无祗悔元吉盖初九一阳来复复之最先所谓不远之复不至于悔大善而吉者即顔氏子之学也乃知人性之善以能复为功复性之学以知行为要有不善而不知不可言行知不善而复行不可言知如顔子之学知行合一庶几复性之功乎
　　天地絪緼万物化醇男女搆精万物化生易曰三人行则损一人一人行则得其友言致一也
　　此一节释损卦六三爻义也絪緼浓宻也醇凝厚也搆交也致一言专一也孔子意曰造化之生机与人类之事为莫不合两为一以尽变化而成功能试观天地本两也及其以气相交隂阳絪緼浓宻无间则两而一矣而万物之以气化者于是醇厚而不漓焉男女本两也及其以形相交隂阳施受精气感通则两而一矣而万物之以形化者于是生生而不息焉夫天地男女所以成化醇化生之功者以其絪緼搆精专一而不二也易曰三人行则损一人一人行则得其友损一人者两也得其友者亦两也两相与则专一若三则杂乱不能成功损其间吾两之人所以致吾两者之专一也言致一也按损卦以卦象言三阳三隂地在中爻上下皆天有天地絪緼之象以上下二卦言少男在上少女在下男止女説有男女搆精之象故以天地男女言之六三与上九相应志气专一故曰致一而本卦六爻应与亦各隂阳相配无非致一也此造化之生机人事之功用所不能外也
　　子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　此释益卦上九爻义也动见诸政事也易坦易也语施诸号令也求取诸赋税也孔子意曰取益之道在于有恒如临民出治则有动而君子不遽动也去欲循理以安其身使大中至正畧无偏陂而后万事万变虑善而动焉号施令则有语而君子不遽语也平情抑气以易其心使坦适从容畧无诡戾而后有体有要因时而语焉制国家之用则有求而君子不遽求也待民若子以定其交使上下感通畧无疑贰而后度地制赋循分而求焉安其身易其心定其交君子脩此三者则取益之道全故动则民悦语则民信求则民与不求益而自益矣若理不足以胜欲则危危以动是自处于可危之地而骤欲动民民谁与而从之心不足以制气则惧惧以语是我实不徳而告令以空文未免有恫疑之心民谁应而奉之有相临之分无相感之情则无交无交而求是恩无所施而徒责其报民又谁与而供之至于莫之与则不但不与而已以身财争民施夺而伤之者至矣此易之所云莫益之而或击之由其立心之勿恒是以凶也夫益下者君道之恒有恒者益之本也益之上九阳居益之极求之不巳而专于利巳则失其恒无恒即无益矣此周公所以为殖货者戒而孔子复详以释之使后之君子知立恒以取益也
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳
　　此一章言圣人本阴阳以作易明造化之理示人事之得失也此一节言卦爻之画从乾坤而出备于理而妙于用也物言有形质也撰犹事也有形可拟曰体有理可推曰通孔子意曰易始乾坤凡六十四卦三百八十四爻皆从此变化而出然则乾坤者其易书诸卦爻之门邪夫一隂一阳之谓道隂阳不可见圣人画竒为干以象阳之健是干乃阳物也画偶为坤以象隂之顺是坤乃隂物也以隂阳之徳言则隂与阳合阳与隂合交错往来而二物相得其徳合矣以隂阳之体言则刚自为刚柔自为柔各成其质而二物对待其体立矣由是形之可见者如雷风山泽之类易则一一象出之无不形容其似是天地之撰以易而体矣理之可推者如健顺动止之类易则一一显出之无不挥其妙是神明之徳以易而通矣总之易之为言隂阳往来而巳六十四卦乾坤徃来而巳言其合而未尝不分言其分而未尝不合圣人作易因其自然之徃来自然之分合为之陈其数而备其义体天地通神明而不外乎隂阳二物此乾坤为易之门也
　　其称名也杂而不越于稽其类其衰世之意邪
　　此一节言易书卦爻之辞不出隂阳之变亦因时而作也越逾越也类事类也孔子意曰太始以来唯有隂阳而穷极理数至于不可胜纪于是一卦有一卦之名一爻有一爻之名或言物象或言事变其称名也可谓纷然杂出矣而总不出乎隂阳之变是称名虽杂而未始有逾越也然尝稽考其事类所以尽万物之变者似非上古民淳俗朴不识不知之语也盖文王周公见中古以来人心日浇迷谬愈甚乃系卦爻之辞示吉凶之义忧患后世之意甚深且切其衰世之意邪乃知圣人制作因乎其时当伏羲之画卦凡事物之变巳无不具于其中特上古质朴无用费辞至后世人情物态无所不有文王周公目击身歴虑之也深故言之也详易之道乃无余蕴亦时之不得不然也
　　夫易彰往而察来而防显阐幽开而当名辨物正言断辞则备矣
　　此一节承上杂而不越而更言其理之备也按本义云而防显恐当作防显而开而之而亦疑有误彰彰明也阐阐也孔子意曰易既杂而不越则理无不备如天道之已然者谓之往而易书卦爻之变象于隂阳消息已然之理皆有以彰之人事之未然者谓之来而易书卦爻之占辞于吉凶悔吝未然之几皆有以察之日用所为者显也易则推其根于理数之幽使显者至防盖以人事本之天道也百姓不知者幽也易则其端于事为之显使幽者毕阐盖以天道用之人事也天下不可乱者名分易则于君臣父子之分贵贱上下之等各当其位矣天下不可混者物类易则于干马坤牛离火坎水之类各辨其似矣以明卦爻之义则有言易之言皆本典常之道以之无不中正言之正也以告吉凶之故则有辞而易之辞皆因得失之情以判之无有囬惑辞之防也盖易之理精及无形粗及有象无弗备矣而要其所以备者即隂阳二物有以体其撰通其徳也乾坤不信为易之门耶
　　其称名也小其取类也大其防逺其辞文其言曲而中其事肆而隐因贰以济民行以明失得之报
　　此一节承上节言理之备而详论其妙也肆陈也贰疑也报犹应也孔子意曰易辞纎悉无遗其称名尝小矣然其所取之类皆本于干之阳坤之隂何其大也天地隂阳道徳性命散见于诸卦爻之中其防甚逺矣而其所系之辞经纬错综焕然明白何其文也凡委曲其辞者未必皆中于理而易之言多委曲矣乃适当于义理之极致何其曲而中也将以廸人从也凡敷陈其事者无有隐而不露而易之于事大小本末无有不该极其敷肆矣然至理贯于其中未易窥测何其肆而隐也将以启人思也易书之曲尽其妙如此盖后世民心不古情伪爱恶柏感相攻而吉凶相杂疑贰纷然莫知趋避圣人因其疑贰之情欲济其行之所不及故作易定吉凶以告人明其失得之报使知所趋避所以济民之陷溺者端在乎此圣人虑民之心深矣乃知乾坤二卦巳包三百八十四爻而文王周公卦爻之辞即伏羲之画先天尽意后天尽言而圣人开物成务之功无不同也
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之脩也益徳之裕也困徳之辨也井徳之地也巽徳之制也
　　此一章是言易有处忧患之道在于反身脩徳而此二节原易之所由兴因举九卦之徳以明其序也中古谓文王时文王拘于羑里而繋彖辞孔子意曰易自羲皇而肇其来逺矣然夏商之末其道中防易之复兴也其在中古之时乎当是时文王以盛徳而蒙大难因演易六画之卦而繋之彖辞以垂教万世操心危而虑变深其有忧患之思乎夫以忧患之心作易则处忧患之道莫备于易矣要其道无如反身脩徳而脩之有序大约于九卦可槩见焉是故徳莫先于立基必谨于践履之实则身心有所受治而可以为积累之渐履非徳之基乎徳基始立一有骄亢之念即至隳壊必守之以谦退则有所执持而不失谦非徳之柄乎既有执持又必于念虑之萌时时审几而反复于善以存养其本体故复为徳之本本既在我而不能常守虽得必失又必其守之也恒久不变始安固而不摇故恒为徳之固然持守虽固私欲或未尽去也损则惩忿窒欲以去其所本无徳于是乎脩焉然脩省虽严天理或未尽纯也益则改过迁善以充其所固有德于是乎裕焉徳既至于充裕则可自验于处境矣盖当困时凡进退语黙取舍辞受之间最可观徳当义则是违理则非是困为徳之辨也徳至于可以处困则可施以及物矣盖性体常定始终无改而应变不穷如井之泽及于物而未尝动焉故井为徳之地也至此则凡事之来能以心顺入于其理而裁制得宜盖事理之细防曲折非此心巽入则所见必有未彻不无几防之失惟顺而能入斯化裁尽妙此巽所以为徳之制也哉凡此九卦皆反身脩徳以处忧患之道也要之圣人之徳纯亦不已心与易防自居平以及处忧患无非全体乎易岂仅以此九卦为反身脩徳之事哉孔子苐就处忧患之道而举其近似者言之为万世学易者之法可以见徳之有序而其用无所不备耳
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一徳损以逺害益以兴利困以寡怨井以辨义巽以行权
　　此二节是言卦徳之妙而因以着圣人之用易也物指众隂言设是施为之意孔子意曰易以九卦为反身脩徳之序而其徳之兼体用而咸备者固无乎不宜也履之为道君臣上下固以各得其所为和矣而平易近情之中无非天理民彞之凖盖至极而无可加也谦之为道卑以自牧固未尝自处于尊而心愈敛则望愈崇自光显而不可掩也复以一阳动于羣隂之下善端甚防似易为物之所淆而理欲界限判然分明不既辨于物乎事变之来杂然不一每易至于厌怠惟徳能有恒则虽处纷扰而所守常定何厌之有乎损主惩忿窒欲其功固先有所甚难矣而克治既久驯至私累自消后何易耶益主迁善改过其势固滋长而充裕矣然积累之基皆吾固有何待于施设耶身虽处困而道不与之俱困无入不自得者此其穷而能通也立于不动而可以应天下之动及物而不穷者井之居而能迁也至于巽以应事能剂量万物之宜而称物平施不见表之迹乃所谓称而隐者也卦徳之妙如此以观于其用则何如行已若不以礼遂至乖戾惟由于自然之节文则有从容顺适之休此行之所以和也非履何以哉行礼若无节制亦为虗器惟出之以卑逊而自合于范围之节此礼之所以得其制也非谦何以哉善端所存在于一念憬然自觉而其几自此日进则复实以之植徳之方在于始终纯一无间而不为事物所夺则恒实以之欲之日长也其为徳之害甚大有以逺之而非几不至于冒贡矣道在于用损徳之当脩也其为身心之利何穷有以兴之而积累自此日崇矣道在于用益用困之道以自处则能尽其在我而随遇皆安自无容其怨尤之意非所以寡怨乎用井之道以处物则安而能虑而事至吾前自不淆于是非之正非所以辨义乎若夫巽顺在中则与道为体虽处变事而能委曲合宜此则权之所以行而巽之用为至也卦徳之用如此自非圣人能全备是徳何以能处忧患而裕如哉按易卦屯坎蹇皆有处忧患之义而此不之及圣人处常处变总一脩徳而已如履谦复恒诸卦之徳岂待遇险难而后力行若以忧患言则困而不失其亨即困之一卦已不胜用矣此章随举九卦正以见圣人之体用无不备而易之理无往不宜也
　　易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行此一章专论玩辞观变为学易之事而深有望于其人也逺犹忘也不可逺犹言不可离不居犹不止也六虚六位也位未有爻曰虚卦虽六位而刚柔爻画徃来如寄非实有也故以虚言出入者以卦内外体言出者自内之外徃也入者自外之内来也方道也孔子意曰圣人之作易也其书所载皆天地自然之理而人生日用之不可湏臾离者岂可逺乎盖易以中正有常之则而随时运动其为道也屡迁矣道不外乎隂阳隂阳变动而不居其所常周流于六虚位之间或自上而降或由下而升而上下之无常或柔来而文刚或刚上而文柔而刚柔之相易此岂可以典要拘之哉唯随时变易以从道适得其宜而巳易既唯变所适故其卦体之一出一入皆道之确然不可逾者范围乎一定之矩所谓度也度之所在使人知消息盈虚之理出处进退之宜出外入内惕然知所戒惧而不敢妄有逾越此其为教彰彰矣而且于出入以度之中又独明忧患之事与所以致忧患之故而一一详切示之使人不致迷其所徃故居则观象玩辞动则观变玩占莫不然恐惧虽无师保之儆戒俨如父母之临于其上而不敢玩忽则于知惧之中更有惧焉易之示人深切如此其可逺耶故善学易者始由卦爻既变之辞而度卦爻之理则出入之度忧患之故确有定向而不可为典要者今则既有典常可以遵而行之矣然人之由辞以逹变者于无定之中而求有定之体即于不变之理而神其至变之用是在于人之神而明之推类而长之也茍非其人则易道虽日在天下而岂能虚行哉盖古者作易以通神明之徳类万物之情参伍错综固有以极天下之变而为义类之所宗所谓百姓日用而不知者也自非极深研几之哲则不能由辞以得其意而有以尽易之妙矣此道之所以重有待乎其人也
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰徳辨是与非则非其中爻不备噫亦要存亡吉凶则居可知矣知者观其象辞则思过半矣
　　此一章专论爻画之义以示人而此四节首言立卦生爻之义又析六爻之蕴而掲其要也质以卦体言时谓六位之时物谓隂阳中爻卦中四爻也象辞统论一卦六爻之体者也孔子意曰易之为书卦立而爻生焉是以全体而妙大用者也然卦有定体而爻无定用原其一画之始以要其六画之终则内外刚柔无不毕备卦之体质立矣至卦有六爻或隂居阳位或阳居隂位相杂而成用则唯六位之时不同而事物亦异隂阳各以时成岂有定体之可执乎故以时物之见于初上二爻者言初则理防而难知上则理显而易知盖初为卦之本其质未明上为卦之末其质已着本末之分也惟难知故初爻所系之辞必取其象与占而极拟之惟易知故上爻之终但因初之象占而卒成之固无烦于拟议也夫初上既足该始终之时物矣若夫隂阳赜乱之物杂而陈之刚柔中正之徳撰而出之物有纯有杂则辨其物中之是与非徳有当有否则辨其徳中之是与非若是者以类万物之情以通神明之徳以明得失之报洵非中四爻不备也总而论之六爻既备则天道存亡人事吉凶之理具焉噫人亦要其存亡吉凶之所归则六爻之义居然可洞晰而无疑矣又况于智者能见事于未形虽不必徧观六爻但观卦首之彖辞则存亡吉凶之理具于全体中者已得其槩所思不已过半矣哉要之天下不皆知者所以圣人作易既设卦而复陈爻举凡天道之消长人事之得失阐详明使天下后世知所趋避此圣人所以立开物成务之极也
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪此二节又申论中四爻之义也近谓四近君也柔指六言刚指九言孔子意曰易书卦爻之义蕴固理无不备矣更以二四言之二与四皆隂爻同有柔顺之事功然所处之位则异故其善有不同二多声誉而四则多恐惧焉盖四之位近于五动则有逼上之嫌所以多惧也然论柔之为道必附阳刚而后能自立逺则难援本不利于逺者二柔而逺于五乃其要归于无咎而多誉则以二居下体之中其用柔得中故也夫观二之多誉由于得中则四之多惧又岂独以近君之故乎更以三五言之三与五皆阳爻同有阳刚之事功然所处之位则异故三多凶危而五则多功能焉盖五为君位而贵独操得为之权三为臣位而贱有难自擅之势贵贱之等殊也要之三五皆阳位以柔居之懦弱不足以有为三固多凶五亦安能多功鲜有不危者矣惟以刚居之强毅始足以有济五固多功三亦不至多凶岂有不能胜其事者耶夫逺近贵贱物也刚柔中正徳也惧誉凶功是非之辨也惟中四爻悉备之学易者洵不可不加之意也观孔子之言是可见人臣当以刚中之徳佐君有为而人君任天下之重临御兆民曰有万几尤必刚健奋以作于上则股肱良而庻事康天下未有不治者矣
　　易之为书也广大悉备有天道焉有人道焉有地道焉兼三才而两之故六六者非它也三才之道也道有变动故曰爻爻有等故曰物物相杂故曰文文不当故吉凶生焉
　　此一章言易具天地人之道也变动谓卦之一体非指隂阳老少之变也物指隂阳言不当谓爻不当位也孔子意曰易之为书以綂体言则浑沦而无外极其广大以条理言则细宻而无遗又悉备也盖天下之道天地人尽之矣方易之三画成卦上画有天之道焉中画有人之道焉下画有地之道焉是三画已具三才矣又兼三才而两之故有六画是六画者非它也上二爻即天道之兼隂与阳中二爻即人道之兼仁与义下二爻即地道之兼柔与刚固三才之道也夫道之变动不居如干之六画潜见惕跃飞亢之类各得卦之一体是皆道之变动而谓之爻爻有逺近贵贱之等级森然齐列判然分晰故谓之物物之刚间乎柔柔间乎刚六位杂陈经纬灿然故谓之文是文也有柔居刚位刚居柔位而未必当者亦有纯刚纯柔而位未必皆当者故吉凶生于其间而为人事得失之象焉是则爻也物也文也吉凶也皆道之所出而三才之所统贯也易诚广大悉备矣哉按孔子以天地人为三才才之为言以其能有为而为万物之所利赖也天地以覆载万物为功圣人承天地以成万物使莫不得其所故中庸言至诚尽人物之性而可以参赞化育斯所以綂三才而建极也欤
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　此一章原易兴于文王而其所以教人之旨也孔子意曰易之所从来逺矣其复兴也时当殷之末世周之盛徳而其事当文王与纣之事耶盖末世则人之诈伪滋炽盛徳则易之道有自传文王以圣人之盛徳为纣囚于羑里于是处忧患而作易故其所系之辞皆有危惧之意凡危惧者能使之平安亨利吉无咎是也慢易者能使之倾覆悔吝凶害是也盖出于理势之自然若或使之是其道为甚大举天下百物之理平未有不生于危倾未有不生于易者祸福之由皆有必然谁能废之故文王之作易不过教人以危惧存心终如其始则其要归于无咎而有平无倾矣此之谓易之道也此圣人与民同患之心存于易书之内者也按孔子又尝言天之生物必因材而笃栽者培之倾者覆之而书仲虺之诰亦以殖有礼覆昏为慎终惟始之戒其与此之言危平易倾惧以终始义有相明者矣
　　夫干天下之至健也徳行恒易以知险夫坤天下之至顺也徳行恒简以知阻能説诸心能研诸侯之虑定天下之吉凶成天下之亹亹者是故变化云为吉事有祥象事知噐占事知来天地设位圣人成能人谋鬼谋百姓与能
　　此一章总言作易教人之功而此四节先言圣人体易简之理于心可以无卜筮而知吉凶次言圣人作易以成天地之能而使百姓皆与其能者不外此易简之理也徳是乾坤蕴诸心者行是乾坤见诸事者侯之二字衍文亹亹是不倦于趋避之意孔子意曰夫易乾坤而巳矣自其纯乎理者名干干则自强不息天下之至健也以此至健之徳见之于行易固易也即难亦无弗易而见为恒易易本无险故凡险之几举归坐照以坦荡明白之烛之而有余不待险而知自能见险而不陷也自其顺于理者名坤坤则安贞无为天下之至顺也以此至顺之徳见之于行简固简也即烦亦无弗简而见为恒简简本无阻故凡阻之几无不洞晰以卑约敬慎之念处之而无碍不待阻而知自能遇阻而不困也然此知险知阻岂徒知之而巳哉是有其能矣圣人于未事时心与理防融洽于中而莫可言喻能以易简悦诸心焉及应事时理因虑审精晰于中而无所参杂能以易简研诸虑焉惟悦心是以吉凶之理皆吾心所素藏险阻与否无不先知之而吉凶有不定乎惟研诸虑是以趋避之几皆吾虑所宻察险阻与否无不预决之而亹亹有不成乎夫既悦心研虑定吉凶成亹亹而其自然之知又可进推矣是故在天道有盈虚消息而变化以成在人事有语黙动静而云为以起此理之显者也至天道人事各有吉事必有祯祥以徴其感应如变化有吉则祥徴见于垂象云为有吉则祥徴动于四体此理之微者也其在圣人理之显者循迹观变比拟其象于既徃则一定之理所谓器者周知而不爽矣理之微者穷幽察隐推验其占于将然则先兆之几所谓来者早知而不惑矣若是者圣人之能事不假卜筮而知吉凶百姓何由与能乎试观天地设位日以易简之理昭然示人不能使人皆以易知险以简知阻是其能犹缺陷而未成也惟圣人阐明此理画卦系辞作为易书赞天地所不及教万世于无穷以成天地之能焉由是人欲定吉凶成亹亹者既先人谋以审其是非而趋避未决又抱蓍问易继之以鬼谋则吉凶可定亹亹可成而圣人知险知阻之能百姓虽愚皆得与之此圣人所以成能者也要之成能者成之以此易此简而与能者亦不外此易知险简知阻之能也己
　　八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　此三节首二节言圣人成能之事使人由卜筮以知吉凶末节即人之辞以明卦爻之辞也告告此险阻言言此险阻也相攻是两情相触相取是强为要结叛背理也疑可否未决枝两歧不一失其守无操持也孔子意曰夫圣人成能其事何如天地之精非画无以示先天画八卦或以纯隂纯阳之象告或以杂隂杂阳之象告矣卦画之蕴非辞无以后天系爻彖或以全体之情言或以一节之情言矣夫象所告情所言不过欲人知险知阻以趋避吉凶耳而吉凶于何见之卦爻中刚柔杂居如初三五刚也或杂之以柔二四上柔也或杂之以刚杂居而当位中正则顺理而得杂居而不当位不中正则逆理而失吉凶不于此昭然可见乎然是吉凶也由象辞以见其体必因变占以逹其用方揲蓍求卦之初隂阳老少变动而未定虽未成卦爻而趋避之利已寓言吉固利言凶而使人避亦利也及求卦既成占决巳着遂分吉凶卦爻之情有消息当否之异而辞之吉凶因焉非以情迁乎情迁何如如卦爻中正相与是爱相攻也情孚而理顺故吉生如不以中正相与是恶相攻也情乖而理拂故凶生吉凶以爱恶之情迁矣至于吉凶未判曰悔吝吉凶方萌曰利害又何从生也以逺相取则情虽合而病于疎以近相取则情或暌而嫌于妄悔吝不由此生乎以情相感则交以道义而利生以伪相感则合以私邪而害生利害不由此而生乎悔吝利害又以逺近情伪之情迁矣要之凡易之情固贵近而相得或逺而不相得亦无害也惟近而不相得则以恶相攻所以致凶也以伪相感所以致害也且以不善相取所以致悔吝也夫悔吝利害皆吉凶之属各推其情如此故曰吉凶以情迁可见圣人作易以成能而众人必由卜筮以知吉凶者此也夫所谓情迁者岂特卦爻之辞为然即凡人之辞亦可见矣理在人心本自难昧如叛正理者其心多愧而辞惭恧理有可否岂宜迁就如疑正理者其心多惑而辞枝离有徳之吉人养深蓄防言不妄而辞寡无徳之躁人轻浮浅露言不由衷而辞多谤善为恶者毁誉失当其辞浮游而不实失所执守者神气沮丧其辞屈抑而不伸凡此皆人之辞以情迁者也由人之辞以推卦爻之辞则险阻自无遯情此圣人所以成能百姓所以与能者其为知险知阻一而已矣按洪范惟皇作极凡厥庻民不罹于咎其即此作易教人之义也夫
  </div>
  <div class="pagination">
   <a href="日讲易经解义_page19.html">
    上一页
   </a>
   <span>
    ...
   </span>
   <a href="日讲易经解义_page15.html">
    15
   </a>
   <a href="日讲易经解义_page16.html">
    16
   </a>
   <a href="日讲易经解义_page17.html">
    17
   </a>
   <a href="日讲易经解义_page18.html">
    18
   </a>
   <a href="日讲易经解义_page19.html">
    19
   </a>
   <span class="current-page">
    20
   </span>
   <a href="日讲易经解义_page21.html">
    21
   </a>
   <a href="日讲易经解义_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
