<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 11 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 11 页/共 65 页</h1>
    <div class="content">　　五峯胡氏曰汉明帝察察刚急治楚王英狱无辜连逮不可胜数羣臣希防无敢以情恕者独侍御史寒朗心伤其寃出万死为无辜一言其言发于忠诚恻怛有孚者也其情既伸其辞既达其义既明故帝卒从其言死罪免而恐惧亡矣正君心救无辜何咎之有【易外传】
　　新安朱氏曰以一隂畜众阳本有伤害忧惧以其柔顺得正虚中巽体二阳助之是有孚而血去惕出之象也无咎宜矣故戒占者亦有其徳则无咎也【本义】
　　九五有孚挛如富以其邻象曰有孚挛如不独富也伊川先生曰小畜众阳为隂所畜之时也五以中正居尊位而有孚信则其类皆应之矣故曰挛如谓牵连相从也五必援挽与之相济是富以其邻也五以居尊位之势如富者推其财力与邻比共之也君子为小人所困正人为羣邪所厄则在下者必攀挽于上期与同进在上者必援引于下与之勠力非独推己力以及人也固资在下之助以成其力耳○有孚【一有而字】挛如葢其邻类皆牵挛而【一无而字】从之与众同欲不独有其富也君子之处艰厄惟其至诚故得众力之助而能济其众也【并易传】
　　横渠先生曰六四为众阳之主已能接之以信挛如不疑则亦为众所归故曰富以其邻【易说】
　　蓝田吕氏曰九五为二所牵二中无邪干体当复不能深距者也然阳居尊位全盛之势可以及邻邻志不同均富及之冀为吾用邻为四与上也山杨氏曰刚巽乎中正有孚也居得尊位刚巽以畜而上下从之挛如者也挛如言从之固也从而与之共天位食天禄能富以其邻者也六四柔得位而不尊为小畜之主三阳下进不足以畜之故伤而去惧而出虽与上合志能无咎而已唯九五以刚巽乎中正而众阳从之故能富以其邻而不独富也夫小畜以柔畜为主而九五以刚者以其居巽体故也居巽之极故虽刚而不过【易说】白云郭氏曰九五合六四诚信之志挛众刚而畜之是富以其邻者也富以其邻则以畜众为富不以独智为富矣此明畜之君道如大舜善与人同取诸人以为善是也易言富以其邻者干之象也不富以其邻者坤也干大也坤吝啬也【易说】
　　汉上朱氏曰五近四相得无应以分其志有孚也易言交如者异体交也言挛如者同体合也四五同巽体君臣合志挛如也小畜一隂畜五阳常恐力不足而见伤五于畜时虽得尊位而不能畜以其富也委之于邻并力而畜之有孚挛如则众阳皆为我所用矣阳实为富隂虚为贫四虚五实而五与之共位食禄四得尽其心能以富用其邻也以如师能左右之曰以相比为邻巽离亦邻也富以其邻不独富谓富善人也【易传】
　　五峯胡氏曰舜既受尧之命有天下而尧朝旧臣如共工讙兜伯鲧佐尧治天下其执权利之日久矣舜江海陶渔之人也虽以尧命聴居其上其志未尝不欲専命使舜不得有为于天下也然舜以天徳居天位其有孚可知固将分天职与天下圣贤共治之分天禄与天下圣贤共食之列天位与天下圣贤共守之岂奸邪之臣所能遏哉是以九官命而不仁者逺矣挛如富以其邻此之谓也【易外传】
　　新安朱氏曰巽体三爻同力畜干邻之象也而九五居中处尊势能有为以兼乎上下固为有孚挛固用富厚之力而以其邻之象以犹春秋以某师之以言能左右之也占者有孚则能如是也【本义】富以其邻以上合志是说上面巽体同力畜干邻如东家取个西家取个取上下两画也此言五居尊位便动得那上下底挛如如手把挛住之象○孚有在阳爻有在隂爻伊川谓中虚信之本中实信之质○问小畜卦以一隂而畜五阳而九五乃云富以其邻是与六四之隂并刀而畜下三阳不知九五何故反助隂邪先生曰九五上九皆为隂所畜又是同巽之体故反助之也【并语録】
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　伊川先生曰九以巽顺之极居卦之上处畜之终从畜而止者也为四所止也既雨和也既处止也隂之畜阳不和则不能止既和而止畜之道成矣【一作畜道之成也】大畜畜之大故极而散小畜畜之小故极而成尚徳载四用柔巽之徳积满而至于成也隂柔之畜刚非一朝一夕能成由积累而至可不戒乎载积满也诗云厥声载路妇贞厉妇谓隂以隂而畜阳以柔而制刚妇若贞固守此危厉之道也安有妇制其夫臣制其君而能安者乎○月望则与日敌矣几望言其盛将敌也隂已能畜阳而云几望何也此以柔巽畜其志也非力能制也然不已则将盛于阳而凶矣于几望而为之戒曰妇将敌矣君子动则凶也君子谓阳征动也几望将盈之时若已望则阳已消矣尚何戒乎○既雨既处言畜道积满而成也隂将【一作既】盛【一有则字】极君子动则有凶也隂敌阳则必消阳小人抗君子则必害君子安得不疑虑乎若前知疑虑而警惧求所以制之则不至于凶矣【并易传】
　　广平游氏曰以臣畜君至于和且至则畜道成矣犹当尚徳以载之不可以贤临之也尚徳者无所不用徳也故象以为徳积载何则君臣夫妇人合也人合者易以睽故虽贞而厉若恃此以行而不止则隂疑于阳月盈而逼矣故虽君子之道犹为凶也所谓有疑者隂疑于阳之谓也【易説】
　　山杨氏曰三阳下进一隂畜之不能固故宻云不雨尚往也至上九则往极矣故既处夫隂阳和则雨而妇以顺为正虽畜而至于雨以是为正则厉矣夫月遡日以为明者也望则与日敌矣故几望则不可过君子至是而犹征焉则凶之道也葢小畜以隂畜阳为主其极必有疑阳之战故戒之如此【易说】
　　白云郭氏曰小畜宻云不雨之象至上九畜道成而后既雨也既雨则小畜之道尽矣是安于畜者也故曰既处君子于成终之际未尝不思戒焉戒而尚徳则无颠覆之忧妇人以顺为贞不知尚天徳之大以持守之是以危也几望将盈也将盈之时居位之极知进不知退是以征凶有所疑者盈满皆有疑之时故君子戒之孔子言知及之仁能守之所谓尚徳者如此夫畜徳既成尚戒其失况畜之未成者乎【易说】
　　汉上朱氏曰大畜畜之以止畜极则散小畜畜之以巽极则畜道成矣上九动而畜三九三止而见畜坎见兊泽流既雨也既雨则阳与隂和矣九三不往而还其所既处也既处则不进矣阳刚健既雨既处岂一日畜之哉柔巽易入阳说而受制则刚者退避柔者尚之积之甚防至于载之而有不知也坎为轮干阳徳也而在下巽阴徳也而在上阳反载之矣巽为妇当以柔巽从夫为徳隂而畜阳柔而畜刚非徳之正以是为正守而不变危厉之道譬之月也望则阴道盛满即复亏而成巽巽畜干岂妇徳哉坎为月离为日在兑西月望之时也六四未中几望也君子上九也阴盛阳消君子有害动而去之则正征以正行也然不可动动则凶故不得已而处有所疑也巽为不果疑也可动者其唯小畜之初乎【易传】
　　五峯胡氏曰东汉阉宦之盛自孝和永元中郑众始得与闻政事且宦者出入禁闼以奉承为事者也昵比则易以亲顺事则易以信其后遂得天宠日侵朝权至永兴之时中官近习手握王爵口含天宪政令一由之出矣然贤者犹或用势已张而未成也及元熹之末遂党锢贤智举不得进其势于是乎成矣所以及此者以其昵比顺事足以惑媚人君而桓灵之君心与之同性与之合既雨既处也彼赵忠张让之徒岂知其非日以益甚终受诛戮固其宜矣妇贞厉也虽然阉竖也而执国柄政自己出侵逼人主月几望矣陈蕃窦武以区区之力不复顾虑诵言诛之欲以一日而夺百有余年凭藉之权不亦难乎孔子曰有所疑者戒当时君子必知疑虑徐思所以制之则不至于凶矣【易外传】
　　新安朱氏曰畜极而成阴阳和矣故为既雨既处之象葢尊尚阴徳至于积满而然也阴加于阳故虽正亦厉然阴既盛而抗阳则君子亦不可以有行矣其占如此为戒深矣【本义】○上九爻辞殊不可断若人占得此爻则吉凶未可知然易占法有活法圣人因事教人如有是徳而得是爻则为吉无是徳而得是爻则不应须如此看乃活如舆説辐夫妻反目一爻可谓不好然能以刚自守则虽得此爻而凶不应矣○上九虽是隂畜阳至极处和而为雨毕竟隂制阳是不顺所以虽正而厉○既雨既处言便做畜得住了做得雨后这气毕竟便透出散了徳积是说隂徳妇人虽正亦危月才满便亏君子到此亦行不得这是那隂阳皆不利底象【并语録】
　　东莱吕氏曰既雨既处尚徳载而继之曰妇贞厉周公之忧惧有以也【己丑课程】







　　合订删补大易集义粹言卷十三
　　钦定四库全书
　　合订删补大易集义粹言卷十四
　　头等侍卫纳喇性徳编
　　【兊下干上】
　　伊川先生曰履序卦物畜然后有礼故受之以履夫物之聚则有大小之别髙下之等美恶之分是物畜然后有礼履所以继畜也履礼也礼人之所履也为卦天上泽下天而在上泽而处下上下之分尊卑之义理之当也礼之本也常履之道也故为履履践也借也履物为践履于物为借以柔借刚故为履也不曰刚履柔而曰柔履刚者刚乗柔常理不足道故易中惟言柔乗刚不言刚乗柔也言履借于刚乃见卑顺说应之义【易传】
　　东莱吕氏曰物畜然后有礼言物惟畜之多故好譬如水积畜多故波澜自然成文又如灯烛若一灯一烛固未见好惟多后彼此交光然后可观【易说】
　　履虎尾不咥人亨
　　伊川先生曰履人所履之道也天在上而泽处下以柔履借于刚上下各得其义事之至顺理之至当也人之履行如此虽履至危之地亦无所害故履虎尾而不见咥囓所以能亨也【易传】
　　白云郭氏曰履者行道之义干在上天道也天道至大天下之所难履而行之也故有履虎尾之象履虎尾直取其难非取其为害也然履虎尾者有咥人之患履干之道者虽难而无咥人之患惟有亨之理也孔子言博施济众则曰尧舜其犹病诸言修己以安百姓则曰尧舜其犹病诸信乎天道之难履如此【易说】
　　新安朱氏曰兊亦三画卦之名一隂见于二阳之上故其徳为说其象为泽履有所蹑而进之义也以兊遇干和说以蹑刚强之后有履虎尾而不见伤之象故其卦为履而占如是也人能如是则处危而不伤矣【本义】
　　彖曰履柔履刚也説而应乎干是以履虎尾不咥人亨刚中正履帝位而不疚光明也
　　伊川先生曰兊以阴柔履借干之阳刚柔履刚也兊以説顺应乎干刚而履借之下顺乎上阴承乎阳夫下之正【一作至】理也所履如此至顺至当虽履虎尾亦不见伤害以此履行其亨可知○九五以阳刚中正尊履帝位苟无疚病得履道之至善光明者也疚谓疵病夬履是也光明徳盛而辉光也【并易传】
　　横渠先生曰説虽应干而二不累五也○无隂柔之累故不疚此所以正一卦之徳也【并易説】
　　蓝田吕氏曰履践而行也兊有所进居干之后六三以一隂进逼于干柔履刚者也履道莫艰于此此履所以名也干虎也六三进逼于干履虎尾者也以説应者物莫之伤故不咥人亨也
　　广平游氏曰卦之才则以一柔进退履众刚故有履虎尾之象然而不咥人亨者説而应乎干故也葢説而已不应乎干则不敬应乎干而已非説则不和夫敬以和何事不行君子之所履苟在于是则虽暴人之前无虞矣虽蛮貊之邦行矣况于华夏乎故履虎尾不咥人而又亨也君子之所履未尝不在于礼而礼胜则离今至于履虎尾而亨则其它可知矣此履之善也此合一卦之才言之若就一爻之义则六三蹈虎尾而凶矣故爻彖异辞犹之彖言刚中正履帝位而不疚而九五言夬履贞厉也○刚中正履帝位而不疚者兊泽下流故也膏泽下于民则贵为天子富有四海而内省不疚矣此天下所以心恱而诚服也天下心恱而诚服则亲之若父母仰之若日月敬之如神明畏之如雷霆可不谓光明矣夫若其据利势之重阻法度之威以临莅天下而泽不加于民则民胥咨怨疾首蹙頞而相告矣夫如是则从之者势也而心背之事之者貌也而腹非之夫何光明之有【并易传】山杨氏曰上天下泽尊卑之分定矣卦之所以为履也履礼也九三处兑而承干说而应乎干者也礼以用和为贵说而应和之至也用和以往虽履至危之地无所害矣故曰履虎尾不咥人亨夫干刚中正徳威而光明矣故履帝位而不疚病也不疚言安于其位也然独称帝位者葢礼者天地之别也以天地之别言之则上下之分势相絶矣故称帝焉以言其与天同体也【易说】
　　兼山郭氏曰干天道也天之道刚健中正唯中正可以应之中则不欺正则不邪持此以履虎尾可也故礼之质忠信而已矣【易说】
　　白云郭氏曰履之所以难者以六三之柔而履天之刚徳是以难也说而应乎干则与干合徳是以能履而有不咥人亨之象刚中正九五也履帝位而不疚然后其道下济而光明疚则不能光明也刚徳常过过则疚刚而不过斯不疚矣故允恭克让尧所以光被温恭允塞舜所以文明皆刚而中正者也谓之不疚如此【易说】
　　汉上朱氏曰履践也言践履之道一柔而履二刚上为干刚所履不言刚履柔者三柔履之主也以柔履刚践履之难处之得其道履之至善也故曰柔履刚此以六三一爻言履之义也卦后为尾兊为虎为口虎口咥人者也干健也上九极干六三以柔履其后上九与三相易上复成兊是履猛虎之尾怒而见咥者也三兊体下说乎人之情上应乎干上极健而我应之以和虽刚而不忤和而不流柔而不犯推是道以行蹈吕梁之险可也故处乎五刚之间柔而能亨闗子明曰履而不处其周公乎故曰说而应乎刚是以履虎尾不咥人亨此合两体言履至危而亨也九五以天徳临下刚不中正有所偏系则君子畏祸将去之小人以柔邪而进阳为隂所病矣九五中正践帝位立乎万物之上无所累其心舜禹之有天下也履道至此光明格于上下矣离为明疚病也隂阳失位为病六三不正五不应之不疚也故夫子賛之曰刚中正履帝位而不疚光明也今之王古之帝也独于履言帝位者易君徳而当君位者五卦否无妄同人遯干体也而无履之时有是徳有是时而履是位者唯履而已上下履位物物循理之时也在卦气为六月太凖之以礼【易传】
　　五峯胡氏曰袁涣之荅吕布严顔之荅张飞薛包之事父母谢安之待桓温所处至顺所言至当皆以柔履刚说而应之故虽履强猛暴戾之地终不见伤害也纣至强暴也而文王徽柔懿恭以事之故能免于羑里以西伯一怒而安天下之民刚得中正履帝位而不疚其徳光大明于天下后世也其亨可知【易外传】
　　新安朱氏曰柔履刚以二体释卦名义説而应以卦徳释彖辞刚中正又以卦体明之指九五也【本义】履虎尾言履危而不见伤之象便是后履前之
　　意随着它后去　履卦上干下兊以阴蹑阳是随后蹑他如他脚迹相似所以云履虎尾是随后去履他尾也故于卦之三四爻发履虎尾之义便是阴去蹑他阳背脊后处伊川却説作履借説得生受了【并语録】
　　东莱吕氏曰履徳之基也履之为卦上干下兊所谓以柔履刚兊柔也干刚也兊以柔见履于刚是卑顺自处得其分所以履之为义学者践履其用朂切孔子彖辞履虎尾不咥人亨天下之至危者莫如履虎尾今则履虎尾而无吞噬之患自此以往何所不可所谓履者凡履践之道皆在焉圣人系之以辞独举最危者言之何也大抵学者践履工夫须于至难至危之处自试验过得此处方始无往不利若舍至难至危其它践履不足道也先难之义也说而应乎干惟易简始知险阻若欲履虎尾之至危以刚很不可以机械亦不可惟以柔顺和恱则虽处至危之地亦无所不安矣彖又推究其本意曰刚中正履帝位而不疚光明也孔子葢以君位言之凡孔子之彖易多是发其大者以示人天下之至危无过于履虎尾天下之至尊者无过于履帝位举二大端以示人凡履践之事莫不在其中矣九五以刚而居中得正然而申之以不疚之辞何也葢履天位至难虽以中正之徳若非栗栗危惧用刚之过则夬履贞厉惟是履帝位而不疚然后光明学者当深玩夫子之彖辞自履帝位推之自尊及卑自履虎尾推之自危及安引而伸之触类而长之天下之时位莫不皆在其中矣【易说】
　　象曰上天下泽履君子以辨上下定民志
　　伊川先生曰天在上泽居下上【一作天】下之正理也人之所履当如是故取其象而为履君子观履之象以辨别上下之分以定其民志夫上下之分明而后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于己也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各当其分以定民之心志也【易传】
　　广平游氏曰天髙地下礼制行矣人之所履礼而已故上天下泽有履之象君子观象于此则可以辨上下上下既辨则民分立而民志定矣此以成卦之体言之也○礼者所以辨上下而定民志也葢上下之分严则丰者不为有余杀者不为不足而民志定此先王因人性以制之而理之不可易也其或强有力者其非分而有之欲自以为荣是播其恶适足以发笑而自黜尔所有者非其分既不足以为荣而身陷不义更足以为辱愚孰甚焉此藏文仲居蔡所以为不智也季氏以八佾舞三家以雍彻正类于此而臧文仲当时名大夫必尝以智称故仲尼以为何如其智以明其大者不知其它不足称也如以为先王之为礼将以笼天下之愚而拘之则荀卿化性起伪之说行矣譬如今人未仕而服青紫人必以为病狂文仲之愚不幸类此【并易说】
　　山杨氏曰礼莫大于明分分之不明则为下者不安于下而志不定志不定则觊觎之心生觊觎之心生则陵僭之祸起而乱之所由作也夫天泽定位上下之分明矣六三说而应乎干则为下而安于下者也此履之所以成象也故君子观履之象以辨上下定民志【易説】
　　白云郭氏曰伊川曰后世士夫公卿日志于尊荣农工商贾日志于侈富此葢民志未定欲其不乱难矣雍曰上天下泽言天道居上则泽必下及也君子之泽无它焉使斯民各安其分无乖争之变而已故曰辨上下定民志上下既辨则民服事其上而下无觊觎又安有不定之志哉【易説】
　　汉上朱氏曰天泽相际目力之所极则视之一也而上下实异体不可不辨礼者人所履表防者也坤为民防为不果疑也故君子以礼辨上下定民志古之治天下者思去民之疑志以定之尔【易説】东莱吕氏曰象曰上天下泽履君子以辨上下定民志天处上泽处下尊卑各得其分大抵尊卑贵贱本皆有定位为尊者处尊为卑者处卑虽万钟之禄不自以为多抱闗击柝不自以为寡若是上下无辨宜贱者处贵宜卑者处尊民志便不定何者才能相若徳业相若而一贵一贱安得不生叛援之心乎君子之辨上下本非强以私意安排上天下泽物各付物各随尊卑之分而已然而尊卑分明无如天地天尊地卑最是上下之辨之大者上天下地反为否何也取象之义又须识所谓上天下泽与上天下地不同上天下泽所谓山泽通气气升于天辨位之中自有融通之理此其所以为履若上天下地天气不下降地气不上腾则虽辨而无接此其所以为否也【易说】
　　初九素履往无咎象曰素履之往独行愿也
　　明道先生曰素履者雅素之履也初九刚阳素履已定但行其志尔故曰独行愿也【刘绚师训】
　　伊川先生曰履不处者行之义初处至下素在下者也而阳刚之才可以上进若安其卑下之素而往则无咎矣夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故往则有咎贤者则安履其素其处也乐其进也将有为也故得其进则有为而无不善乃守其素履者也○安履其素而往者非苟利也独行其志愿尔独専也若欲贵之心与行道之心交战于中岂能安履其素也【并易传】
　　横渠先生曰隂累不干无应于上故其履洁素【易说】○又曰正已而不求于人不愿乎其外之盛者【正蒙】广平游氏曰中庸言君子素其位而行不愿乎其外葢位有贵贱得丧而君子不因其位而改其素也履之初言素履亦犹是也素之为言无饰也大行不加穷居不损岂借美于外哉孟子所谓不愿人之膏梁文绣者是也履此而往则志之所祈向者非有徇乎人也独行其平昔之志而已故曰独行愿也在履之初未交于物故有素之象【易说】山杨氏曰君子素其位而行素履也不愿乎其外则无入而不自得矣故往无咎初九在一卦之下君子敬修其可愿在此时而已【易说】
　　兼山郭氏曰初九素富贵行乎富贵素贫贱行乎贫贱素夷狄行乎夷狄素患难行乎患难初复之始也是以言素【易说】
　　白云郭氏曰素有先定于内之义素定于内则随事之来履而往之又何咎矣素富贵则可以行富贵素贫贱则可以行贫贱故孔子曰不以其道得之不处也不以其道得之不去也此素富贵贫贱之道也可以仕则仕可以止则止可以久则久可以速则速此孔子之素履也素履行已之义非泽民之道故曰独行愿也伊川曰若欲贵之心与欲行道之心交战于中岂能安履其素也【易说】
　　汉上朱氏曰初在履之下而正安于下不援乎上者也四动而求之斯可往矣往以正不失其素履往成防防为白亦素也故往无咎履九五中正君位也四爻不正初九独正往之四者将以正夫众不正独行愿也非厌贫贱也非利富贵也是以往无咎易传曰夫人不能自安于贫贱之素则其进也乃贪躁而动求去乎贫贱尔非欲有为也既得其进骄溢必矣故往则有咎【易传】
　　五峯胡氏曰张良以布衣起为帝者师及功成天下定则从赤松子游杨秉以儒生起为三公尝称我有三不惑酒色财也此安其卑下之素往行其志愿者也故贵势不能动其心利禄不能乱其操以是而行岂有咎乎【易外传】
　　新安朱氏曰以阳在下居履之初未为物迁率其素履者也占者如是则往而无咎也【本义】
　　东莱吕氏曰初九素履往无咎言人当件件守初心如自贫贱而之富贵不可以富贵移其所履惟素履故无咎葢不为地位所移也此最是教人出门第一步【易说】
　　九二履道坦坦幽人贞吉象曰幽人贞吉中不自乱也伊川先生曰九二居柔寛裕得中其所履坦坦然平易之道也虽所履得坦易之道亦必幽静安恬之人处之则能贞固而吉也九二阳志上进故有幽人之戒○履道在于安静其中恬正则所履安裕中若躁动岂能安其所履故必幽人则能坚固而吉葢其中心安静不以利欲自乱也【并易传】
　　横渠先生曰中正不累无援于上故中不自乱得幽人之正【易说】
　　蓝田吕氏曰二体阳居隂以中自守履道之所尚也履斯以进坦然易行守斯以处保乎终吉隠显同致无所不宜也
　　山杨氏曰刚中而承柔异乎六三之履虎尾也故曰履道坦坦坦坦者言所履夷易而无难也居中处说而上无应故曰幽人顔渊在陋巷不改其乐是也非中不自乱何以与此苟有应乎上则为禹稷之事非幽人也古之圣人虽在侧防若将终身焉中不自乱故也若夫外骛而以纡朱怀金为乐则利欲交战于胷中而能不自乱者未之有也其能贞吉不亦逺乎【易说】
　　白云郭氏曰居君位而得中九五也居臣位而得中九二也刚中之道自非大人难于两立此九二所以为幽人之象也履得其道而坦坦平且易也幽人之履如此何适而非贞吉乎孟子曰我无官守我无言责则吾进退岂不绰绰然有余裕哉履道坦坦之谓也故惟孟子然后有余裕不然虽周公大圣人亦有防疐之患不得为坦坦也幽人刚中处道深逺非富贵贫贱所能移大丈夫也况志已素定岂有中乱之道哉【易说】
　　五峯胡氏曰黄宪汪汪如万顷波澄之不清挠之不浊非有惊众险异之行也初举孝亷又辟公府友人劝之仕宪亦不之拒也行至京师竟无所就若其中以利欲自乱岂能从容应之若是乎【易外传】汉上朱氏曰二动成震震为大途坤为平衍履道坦坦也道中正也初动二成坎坎为隠伏初未往二伏于坎中幽人也幽人言静而无求及初复位动而不失其正幽人之贞也正则吉初之应四动而往静而来上下无常也而幽人守正所履坦坦者自若其中不自乱也坤为乱二正得中不自乱也久幽而不改其操者其唯九二乎易传曰九二阳志上进故有幽人之戒【易传】
　　新安朱氏曰刚中在下无应于上故为履道平坦幽独守贞之象幽人履道而遇其占则贞而吉矣【本义】○履道道即路也伊川这一卦说那大象并素履履道坦坦处却说得好【语録】
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　康节先生曰三皇同圣而异化五帝同贤而异教三王同才而异劝五伯同术而异率同术而异率者必以力以力率民者民亦以力归之故尚争夫争也者争夫利者也取以利不以义然后谓之争小争交以言大争交以兵争夫强弱者也犹借夫名焉者谓之曲直名也者命物正事之称也利也者养人成务之具也名不以仁无以守业利不以义无以居功利不以功居名不以业守则乱矣民所以必争之也五伯者借虚名以争实利者也帝不足则王王不足则伯伯又不足则夷狄矣若然则五伯不谓无功于中国语其王则未也过夷狄则逺矣周之东迁文武之功徳于是乎尽矣犹能维持二十四君王室不絶如线夷狄不敢屠害中原者犹五伯借名之力也是故能以力率天下者天下亦以力归焉所以圣人有言曰眇能视跛能履履虎尾咥人凶武人为于大君其斯之谓欤【观物内篇】
　　伊川先生曰三以阴居阳志欲刚而体本阴柔安能坚其所履故如盲眇之视其见不明跛躄之履其行不逺才既不足而又处不得中履非其正以柔而务【一作胜】刚其履如此是履于危地故曰履虎尾以不善履履危地必及祸患故曰咥人凶武人为于大君如武暴之人而居人上肆其躁率而已非能顺履而逺到也不中正而志刚乃为羣阳所【一有不字】与是以刚躁蹈危而得凶也○阴柔之人其才不足视不能明行不能逺而乃务刚所履如此其能免于害乎○以柔居三履非其正所以致祸害被咥而凶也以武人为喻者以其处阳才弱而志刚也志刚则妄动所履不由其道如武人而为大君也【并易传】
　　横渠先生曰大君者为众爻之主也武人者刚而不徳也【易説】
　　蓝田吕氏曰眇跛废者也爻皆阳而已独阴位且不当则其用偏废虽能视能履不足任也位既不当而以柔履刚必有咥人之凶也体隂居阳不中不正柔邪而为暴乱者也质虽柔而志刚也广平游氏曰六三以一隂独立于羣阳之中而又处非其位故有眇跛之象犹之隂而无匹也眇能视跛能履明不足而行不全也故有武人之象若用此以蹈危其能无伤乎惟武人用此以聴命于大君则处阳而志刚可以有为矣大君刚中正而履帝位者也明足以照理行足以率人故武人聴命而有为可以无虞而有功矣【易说】
　　山杨氏曰六三居不当位体柔而志刚非履之正也礼者中而已矣不中不足以有明眇者之视也体柔则不足以与行跛者之履也其视不明其行不正虽居安且不可况履危陷难乎故履虎尾咥人凶阳在前履虎尾也然以成卦之才言之则六三以柔顺之质说而应乎干虽履至危之地无害矣故履虎尾不咥人亨以一爻言之柔失位不中而上承三阳近而不相得则履虎尾咥人而凶者也易中随时取义故不同也夫见善未必明而用心刚者武夫也以隂居阳故志刚也由是而进为于君克全者葢寡矣故不言吉凶以其吉凶未定故也【易说】
　　兼山郭氏曰离为目六三不正之离也防为股六三毁折之股也以是为明以是为行不可也六三上下履刚而其体则柔志刚矣而中未能实也且震为龙则兑为虎兑三见口是以有咥人之象所以见咥无中正将之故也【易说】
　　白云郭氏曰六三以隂居阳无中正之道又以一柔介五刚之间势无全人故有眇跛之义也以是而视以是而履所以遇咥人之凶矣夫居五刚之中履于上则不能履于下视于前则不能视于后常有不足之道故眇也跛也遇咥也皆以不足故也位不当者岂以非其所居欤武人三军之勇者视不胜犹胜则其视一于进而已自反而缩虽千万人吾往则其履亦一于进而已此所以惟武人可用是道以有为于大君也夫武人可用有为于大君者以其志刚也故爻辞于咥人凶之后继以武人为于大君而象言志刚不言其凶吉者明武人可用也履之爻六三九五皆有二义亦如否之小人吉大人否亨恒之妇人吉夫子凶皆难以一义明矣【易说】
　　汉上朱氏曰六三离为目兊毁之眇也眇者不能视逺言其智不足以有明也防为股兊折之跛也跛者不能行逺言其才虽有上九之应不足以相与而行也卦一隂介五阳刚健之中才智不足处非其位柔不胜刚必有凶祸故曰咥人之凶位不当也卦后为尾兊为虎为口履干之后三往乎上成兊虎口啮之咥人之象六三位不当一也在卦言不咥人亨爻言咥人凶者卦体说而应乎干应则以柔应刚以说应健如列御冦所谓达其怒心也爻则才知不足而有为于大君妄动也是不知宋王之猛者也干五为君上九大君也兊西方肃杀之气武也天右行故天事武三居中志也六柔居三志刚也六三往之上九武人有为于大君志刚则决不虑其才知不足而决于有为致咥之道盆成括是已观六三妄动而凶则知初九之往为吉矣【易传】
　　五峯胡氏曰吕布刚决不常智卑而才小虽统众为将固不足以济乱也然以董卓之悖逆而杀之以袁绍之背叛而絶之眇能视跛能履者也其见非能穷理其行非能尽义亦廹劫于形势因以为功耳使布统御于人遵约束而行则未必不为名将如尉迟敬徳之流保其天禄矣以其刚决武暴而居人上自主一方也故躁率妄行谋不中礼义动不中几防履虎尾蹈危难终为曹操所禽而被咥人之凶焉【易外传】
　　新安朱氏曰六三不中不正柔而志刚以此履干必见伤害故其象如此而占者凶又为刚武之人得志而肆暴之象如秦政项籍岂能久也【本义】○武人为于大君必有此象但六三隂柔不见得有武人之象【语録】
　　九四履虎尾愬愬终吉象曰愬愬终吉志行也
　　伊川先生曰九四阳刚而干体虽居四刚胜者也在近君多惧之地无相得之义五复刚决之过故为履虎尾愬愬畏惧之貌若能畏惧则当终吉葢九虽刚而志柔四虽近而不处故能兢慎畏惧则终免于危而获吉也○能愬愬畏惧则终得其吉者志在于行而不处也去危则获吉矣阳刚能行者也居柔以顺自处者也【并易传】
　　横渠先生曰三五不累于己处多惧之地近比于三能常自危则志愿终吉阳居隂故不自肆常自危也【易说】
　　蓝田吕氏曰履道尚行则虎尾不可不履四以阳居隂质刚而志柔惧而获吉志行也
　　山杨氏曰以刚承阳处多惧之地履虎尾之象也然而体刚而志柔知愬愬戒惧顺以从上故志行而终吉矣【易说】
　　白云郭氏曰九四近刚决之君处多惧之地而能愬愬恐惧所谓战战兢兢如临渊履冰者也岂有不终吉者哉此圣人居危难之道也志行者不失其所志之谓也舜之志孝也文王之志仁也父顽母嚚而克谐以孝舜居难而志行也出羑里而请除炮烙之刑文王居难而志行也【易说】
　　汉上朱氏曰九四履三阳之后下有兊虎履虎尾也五刚四近君多惧然以阳居隂谦而不处动成震震为恐惧愬愬也恐惧则敬慎敬慎则动无非正始也履虎尾终也恐惧不失其正而志上行于君终吉也中为志动则行【易传】
　　五峰胡氏曰东汉之初窦融保据河西専有方面厥后归命光武以为大司空居近君之地光武刚强明决以法术制驭臣下之君也融尝专制则光武心忌本处于外入居大官则旧功臣心不平履虎尾也然融谦恭小心有子欲其怐恂守道不愿其才能其畏慎可知愬愬畏慎也融能如是不以宠利居成功其志行也故终吉【易外传】
　　新安朱氏曰九四亦以不中不正履九五之刚然以刚居柔故能戒惧而得终吉【本义】○志行也只是说进将去【语録】
　　九五夬履贞厉象曰夬履贞厉位正当也
　　伊川先生曰夬刚决也五以阳刚干体居至尊之位任其刚决而行者也如此则虽得正犹危厉也古之圣人居天下之尊明足以照刚足以决势足以专然而未尝不尽天下之议虽刍荛之防必取此其所以为圣也履帝位而光明者也若自任刚明决行不顾虽使得正亦危道也可固守乎有刚明之才苟专自任犹为危道况刚明不足者乎易中云贞厉义各不同随卦可见○戒夬履者以其正当尊位也居至尊之位据能专之势而自任刚决不复畏惧虽使得正亦危道也【并易传】
　　山杨氏曰履礼也礼以用和为贵故曰履和而至九二九四皆体刚而志柔履而和者也故吉六三体柔而志刚以和为体也而又失位不中和而不以礼节者也故亦不可行九五刚当位而履履而不用和者也故曰夬履贞厉夬谓以刚决而履也居履之时上下之位定九五以刚中正而履尊位其徳可谓不疚矣以爻趋时而不以和则非履之善也故虽正亦厉矣【易说】
　　白云郭氏曰夬决也刚决不已之辞也以阳居阳刚之过也刚过而自任其刚宜为致凶之道然以居位正当故特贞厉而已非所谓履帝位而不疚者也彖论中正故发其光明之美爻言夬履故示以刚决之戒道之常变如此位正当者犹以用刚而厉则知位非正当者凶矣【易说】
　　汉上朱氏曰六三履虎尾咥人凶者位不当也九五其位正其徳当而贞厉者刚天徳不可为首也九五履乎正位当用六三之柔济乎刚健而说决而和斯可以履天下之籍矣人君擅生杀之柄不患乎无威患乎刚过不能以柔济则臣下恐惧而不进人君守此不变危厉之道兊为决三五相易成夬故曰夬履或曰六三不正何以用之义取柔济刚也易传曰古之圣人居天下之尊明足以照刚足以决势足以専然未尝不尽天下之议【易传】五峰胡氏曰夬刚决也尧舜之圣犹曰钦明文思允恭克让禹戒舜曰无若丹朱傲仲虺称汤曰从谏弗咈先民时若诗称文王曰小心翼翼葢优游从容寛大尽下者圣人之容止也能如是则履帝位而不疚矣若自以为居位正当任其刚决不复畏慎则徳不能日新往往日退不如其初此危道也故曰贞厉【易外传】
　　新安朱氏曰九五以刚中正履帝位而下以兊说应之凡事必行无所疑碍故其象为夬决其履虽使得正亦危道也故其占为虽正而危为戒深矣伤于所恃也【本义】○夬履贞厉如东坡所谓忧治世而危明主也○夬履是做得忒快虽合履底也有危厉○问履卦以兊遇干和说以蹑刚强之后所以有履虎尾而不伤之象但彖言刚中正履帝位而不疚正指九五而言而九五爻辞乃曰夬履贞厉有危象焉何也先生曰夬决也九五以刚中正履帝位而下又以和说应之故其所行果决自为无所疑碍所以虽正亦厉葢曰虽使得正亦危道也为戒深矣○问刚中正履帝位而不疚光明也此是指九五而言然九五爻辞则云夬履贞厉与彖似相反何邪先生曰九五以刚居上下临柔说之人故决然自为而无所疑不自知其过于刚耳【并语録】
　　上九视履考祥其旋元吉象曰元吉在上大有庆也明道先生曰视履考祥居履之终反观吉凶之祥周至则善吉也故曰其旋元吉【刘绚师训】
　　伊川先生曰上处履之终于其终视其所履行以考其善恶祸福若其旋则善且吉也旋谓周旋完备无不至也人之所履考视其终若终始周完无疚善之至也是以元吉人之吉凶系其所履善恶之多寡吉凶之小大也○上履之终也人之所履善而吉至于终周旋无亏乃大有福庆之人也人之行贵乎有终【并易说】
　　横渠先生曰视所履以考求其吉莫如旋而反下则获应而有喜也○乘刚未安其进也宁旋【并易説】广平游氏曰视所履之善恶所以考失得之报葢祸福之来必象其徳而还之也在履之上为履道之成在我者无非礼矣故其旋元吉其旋者象其履以还之之谓也【易说】
　　山杨氏曰履道之终视履考祥之时也礼虽以进为文进极而过中亦不可行矣故其终也旋乃元吉旋反也【易说】
</div>
    <div class="pagination">
<a href="合订删补大易集义粹言_page10.html">上一页</a><span>...</span><a href="合订删补大易集义粹言_page6.html">6</a><a href="合订删补大易集义粹言_page7.html">7</a><a href="合订删补大易集义粹言_page8.html">8</a><a href="合订删补大易集义粹言_page9.html">9</a><a href="合订删补大易集义粹言_page10.html">10</a><span class="current-page">11</span><a href="合订删补大易集义粹言_page12.html">12</a><a href="合订删补大易集义粹言_page13.html">13</a><a href="合订删补大易集义粹言_page14.html">14</a><a href="合订删补大易集义粹言_page15.html">15</a><a href="合订删补大易集义粹言_page16.html">16</a><span>...</span><a href="合订删补大易集义粹言_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
