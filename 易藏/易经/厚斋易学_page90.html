<!DOCTYPE html>
<html>
<head>
    <meta charset="UTF-8">
    <title>厚斋易学 - 第 90 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 90 页/共 103 页</h1>
    <div class="content">　　此门人申孔子之言以结之恐其説之难明而人不悟也故知説卦三篇成于孔子之门人与文言同右第八章申前章言神未尽之意而以辞变象占明之即所谓变化之道而神之所为者也
　　子曰夫易何为者也夫易开物成务冐天下之道如斯而已者也
　　夫声扶下同一本者也下无夫易二字开一作闿造端也物事物也程可乆曰开物者肇其始成务者究其终冐莫报反司马君实曰包而有之天下之道凡所由行者易皆冐之开其物成其务故曰如斯而已竭尽无余蕴之辞也郭子和曰凡天下之道无不具于其中
　　此一节总言其端耿睎道曰蓍卦爻三者易之所以开物成务冐天下之道者也
　　是故圣人以通天下之志
　　以易通逹天下之人其志之所欲为者葢易有开物之道故也
　　以定天下之业
　　以易定天下之人所作之事业葢易有成务之道故也
　　以断天下之疑
　　断丁乱反决也以易决断天下之人其心之所疑者葢易冐天下之道故也郭子和曰孔子言易必继以圣人用易以见圣人凡有为有行无适而非易也张舜文曰开物成务以定天下之业则吉凶生矣有吉有凶则天下之人不能无疑疑则业不可定于是有卜筮以通志定业断疑也
　　此一节应上生下言生蓍立卦生爻之事蓍圆而神故能通天下之志而开物卦方以知故能定天下之业而成务爻易以贡故能断天下之疑而道无不包也
　　是故蓍之德员而神
　　员今圆蓍无定数故曰员神谓知来物也
　　卦之德方以知
　　知今智卦有定象故曰方知谓藏吉凶也
　　六爻之义易以贡
　　龚氏曰贡如贡赋之贡谓献也犹书献卜之谓注作告恐无所据爻无定位故曰易耿睎道曰道非数而蓍以数推道无象而卦以象告故蓍卦谓之德德犹常体爻言乎变者也故谓之义义则尽变
　　圣人以此洗心退藏于密吉凶与民同患
　　方其未作易之前圣人出而应世其忧患天下后世之心未尝一日忘是故因蓍生卦因卦生爻因爻生义晓之以利害祸福详之以逆顺从违使天下后世得之于书者犹吾与之交口相付则天下求之于易而不复求之于我则吾心之所忧者可以尽洗退藏于密而圣人隠矣而圣人方且忧患与庶民皆同凡云为动作求之于筮此兰毛二氏之説为得之也此一节应通志定业断疑
　　神以知来知以藏往
　　张舜元曰吉凶之效可以数推吉凶之事可以象定
　　其孰能与于此哉古之聪明睿知神武而不杀者夫与去声其知由聪而明明而睿则非常人之所谓知也故能立卦以藏往其神虽武而不杀则非常人之所谓神也故能生蓍以知来王景孟曰夫谓之聪明睿知则卦之知非此圣人其孰能与之谓之神武不杀则蓍之神非此圣人其孰能与之耿睎道曰布昭圣武不免于杀者将以使人之知惧也今也神以知来则未然之祥见于其先知以藏往则已然之戒存乎其后岂待杀而后知惧哉
　　此应蓍卦爻
　　是以明于天之道而察于民之故是兴神物以前民用故物谓蓍朱子曰明天道故知神物之可兴察民用故知其用之不可不有以开其先也
　　此申圣人以此洗心之意
　　圣人以此齐戒以神明其德夫
　　齐今斋齐戒致敬以筮蓍所以神明蓍之德所谓员而神者也朱子曰湛然纯一之谓齐肃然警惕之谓戒杨廷秀曰尊敬其事之谓神发挥其义之谓明圣人所以择建立卜筮人然后命之者以神明其德也又曰蓍者神物也卜者鬼谋也吾之一心能神明夫蓍之德则蓍亦神明而应之曰神明云者尊敬之也记曰其曰明器神明之也此之谓也
　　此申吉凶与民同患之意
　　是故阖户谓之坤辟户谓之干
　　李氏曰此又广其所以为易也朱子曰先言坤者由静而动也胡翼之曰凡物先藏而后出故先坤朱子发曰无静则无动无阖则无辟此归藏所以先坤与窃谓通乎昼夜之道而知凡日出为昼则户之阖者始辟一年之春亦自冬之闭藏而啓之
　　一阖一辟谓之变往来不穷谓之通
　　张舜元曰干一阖而为坤坤一辟而为干吕防仲曰大气本一所以为阴阳者阖辟而已气辟则发生气阖则妆敛一体二用不可以二物分之
　　见乃谓之象形乃谓之器
　　见今现象自无而出有器成质而不变凡以体言之则谓之器以质言之则谓之材阖辟变皆然
　　制而用之谓之法
　　此圣人观象因材制器也
　　利用出入民咸用之谓之神
　　或利于出而不利于入则出者利于用之入者不利而不用也利于入而不利于出则入者利于用之出者不利而不用也唯一出一入民咸利其用而用之有不知其所以然者此所以谓之神
　　此一节明蓍易之前民用其道如此也郭子和曰变通最为易之要法説卦凡三致意焉近人而易晓者莫如户故以户之一物明之则天下万物皆如此也所以为户二者以其阖也此即坤也阖则必辟此即干也一阖则一辟一辟则一阖此即变也人之往来于户者不穷此即通也见于阖辟即户之象形于运动即户之器制而用此者法也利于用而民之出入莫不由此者所以为神也一户至末也犹必尽变通之法而后可用于天下然则治天下者可不如制一户之法使之变通可乆乎黄林中曰蓍卦之德亦既神明则象无不显数无不陈是故十有八变而皆阴则六画皆耦是天地之阖而为夜是以谓之坤也十八变而皆阳则六画皆竒是天地之辟而为昼是以谓之干也一阖一辟则乾坤错居故谓之变一往一来则阖辟不穷故谓之通见而在天则谓之象形而在地则谓之器像其象制其器故谓之法阖而入辟而出天下由之而不知则谓之神朱子曰阖辟动静之机变通化育之功也见象形器生物之序也法者圣人修道之所为而神者百姓自然之日用也朱子发曰坤自夏至以一阴右行万物从之而入故曰阖户干自冬至以一阳左行万物从之而出故曰辟户坤阖则阳变而阴干辟则阴变而阳故谓之变阖者往辟者来往来相感其机不息故谓之通气聚而有见故谓之象成而有形故谓之器利用此道以动静出入而民咸日用莫知其然故谓之神七者同出而异名其变化之道神之所为乎毛伯玉曰凡此皆天地之灵而蓍卦之神也易之道极于神故必以神终之
　　是故易有大极
　　大今太此申言揲蓍之所法象者极曰太极者以天地万物之理无先于此也杨中立曰极如屋极之极朱子曰以有形言之四方八靣辏合到此筑底更无去处从此推出四方八靣都无向背一切停均故谓之极杨廷秀曰元气浑沦阴阳未分是谓太极当是之时易之道已具故曰易有太极然非易能有太极亦非太极之能有易也易之未作易在太极之先易之既作易在八卦之内
　　是生两仪
　　司马君实曰仪匹也分而为二相为匹配刘长民曰不云天地者葢以两仪则二气始分天地则形象斯着窃谓凡有物之先皆曰太极一物有一物之太极有太极则有物两两相配故曰两仪天地特域中有物之大者也
　　两仪生四象
　　在易则固有在矣在造化则两仪阴阳也四象唯方外书言之极精谓乾坤坎离也干南坤北上天下地之象离东坎西左日右月之象后言易有四象辞同指异或谓乾坤之四德或谓四时或谓七八九六或谓火水金木皆其象也犹太极两仪之不拘于一定之説
　　四象生八卦
　　既有左右上下自有四维而震艮巽兊成矣
　　八卦定吉凶吉凶生大业
　　张子厚曰尽吉凶之理然后人谋作大业生
　　此一节明神物之用申大衍之数也大衍易也其一不用易有太极也分为二是生两仪也挂一归竒而揲之以四生四象也故説者以为七八九六理或然也既有七八九六则阴阳可定而卦爻可画生八卦也卦重而为六位刚柔杂居爻当不当吉凶生矣有吉凶则成败得失之变相寻于无穷而人谋用矣故曰生大业朱子曰每一生二自然之理也画卦揲蓍其序皆然周茂叔曰无极而太极太极动而生阳动极而静静而生阴静极复动一动一静互为其根分阴分阳两仪立焉阳变阴合而生水火木金土五气顺布四时行焉杨中立曰太极无定位当处即是既有太极即有上下既有上下即有左右前后四方既有四方即有四维皆自然之理也王景孟曰易之为书不过示人以吉凶趋避之理而已矣唯圣人入乎吉凶之域故能立大功业于天下则圣人之大业即易之大业也故曰神而明之存乎其人杨廷秀曰大哉易书之事业乎下文即言法象莫大乎天地葢乾坤之阖辟变通是也
　　是故法象莫大乎天地
　　观象于天取法于地孰非法象然无有大于天地者下言莫大皆然
　　变通莫大乎四时
　　易之一阖一辟往来不穷无大于四时者
　　县象着明莫大乎日月
　　县今悬垂也天垂象星辰风云孰非象者而着明无大于日月
　　崇高莫大乎富贵
　　圣人之大寳曰位此谓五有大君之位也六位以上五为天而上贵而无位高而无民唯位乎五则富有下四爻贵为天子故莫大于五也胡翼之曰言天地之道阴阳之理变通之事日月之明此后即以富贵而继属之者何也天地之道但能生成万物不能生成天下之人是故君子有大才大德凡居崇高极盛之位代天理物能以仁义教化生成天下之人若无富贵之位则其功不能以及于天下也
　　备物致用立成器以为天下利莫大乎圣人
　　十三卦乃其凡也民生之物所不可阙者必备之用之所资者必致之又立成噐以为天下之利用孰有大于包牺黄帝尧舜之数圣人者哉葢莫非人也而为此以利天下者唯人之圣者能之
　　探赜索隐钩深致远以定天下之吉凶成天下之亹亹者莫大乎蓍
　　赜九家作册大陆作善皆非探平声索色白反亹亡伟反犹勉勉也朱子曰疑故怠决故勉陆农师曰古以卜以蓍筮象也天产也蓍数也地产也传曰上有丛蓍下有伏筮之相为用抑天理也程可乆曰赜者含蓄而未发隐者藏伏而未形赜可探也而深者不可以探取必致曲以钩之隐可索也而远者不可以索得必顺理以致之李仲永曰象赜而深以卜之则赜可探而可钩也数隐而逺以蓍筮之则隐可索而逺可致矣耿氏曰如此则赜者吐隐者见深者出逺者至而吉凶之辨明若观火天下之就吉者若渴去凶者若热而亹亹以成也张舜元曰探赜索隐言乎象也钩深致远言乎数也定天下之吉凶决疑也成天下之亹亹者存乎人也言象数少异当俟知者毛伯玉曰筮以蓍不以每兼言之何也以类故也然从者有时而筮逆卜之不吉者筮之或从此洪范之所以有稽疑也
　　此一节推广吉凶之生大业而归于蓍之神郭子和曰此章凡五是故葢文义相属也苏子瞻曰天地日月四时天道也天道所不及富贵者制之富贵所不制圣人通之圣人所不通蓍决之
　　是故天生神物圣人则之
　　因蓍以言天实生之易乃则其象数用以为卜筮也
　　天地变化圣人效之
　　爻者效此者也天地之变化易以六爻刚柔相推而生变化以效之
　　天垂象见吉凶圣人象之
　　见今现日月星辰显见垂象而有吉有凶圣人乃系之以辞而明吉凶以象之
　　河出图洛出书圣人则之
　　洛汉王火德避水改从佳作雒王子雍本图书不可得详但论语云凤鸟不至河不出图则古葢有之不列于六经而不传也今据汉以来诸儒所传似有考者汉律歴志云伏羲画八卦由数起而五行志刘歆言包羲氏继天而王受河图则而画之八卦是也河图九宫纵衡十五数即天地定位山泽通气雷风相薄水火不相射之配葢先天之易此包羲氏因而重之者也洛书止分五位即帝出乎震齐乎巽相见乎离致役乎坤説言乎兊战乎干劳乎坎成言乎艮之序葢后天之易此文王所以定之者也河图九南一北三东七西八东北而二西南六西北而四东南五隐于中对耦而分十数尊贵者得数多卑贱者得数少竒处四方耦处四隅包羲以画八卦干南而坤北则九与一也离东而坎西则坎七而离三也震东北得八而巽西南则二也艮西北得六而兊东南则四也葢天数五地数五二五为十而阴阳分之此合先天之易也洛书一六在北水数也而坎居之二七在南火数也而离居之三八居东木数也而为震四九居西金数也而为兊五与十居中央土数也而虚其中火生土土生金故坤之土居西南离兊之维以应五木克土而土克水故艮之土居东北震坎之维以应十巽亦木也系于震之终干亦金也系于兊之后葢坎离水火以配天地南北故各一而不二金木土各二卦以为阴阳之配此合后天之易也故汉五行志曰河图洛书相为经纬八卦九章相为表里正谓此也夫禹得洛书而作洪范非异于易也文王恐后世以洛书与河图对立而为二遂演其数以定后天之易先朝诸儒交互图书之数而不能决斯义也唯兰惠卿得之程可乆曰有体可据者则之有物可见者象之有理可推者效之张舜元曰则神物而起数效变化而生爻象吉凶而系辞则图书而定卦朱子曰此四者圣人作易之由也耿睎道曰天地之数圣人生知极其数可以定天下之象矣不待见蓍而后知也然神物非常之物天生以示象数圣人何敢不则之言天地变化则不止乎四时也言天垂象则不止乎日月也葢前言其莫大此言其该也夫神物变化垂象自两仪定位则有之矣至于河图洛书则有时焉孔子以河图之出同凤鸟之至岂非天之兴易而有先至之符哉
　　易有四象所以示也
　　何氏曰上四者四象也谓神物变化天象图书所以示天下也与两仪所生之四象名同而指异
　　系辞焉所以告也
　　告天下使知此卦此爻之时物
　　定之以吉凶所以断也
　　系辞而定其卦爻之吉凶所以决天下之疑也右第九章朱子曰此章言易之兴专归于卜筮
　　子曰书不尽言言不尽意
　　此上旧有大有上九一章诸儒疑脱简当在中篇莫益之下今移之书者冩之于简葢有限也言则宣之于口故书不能尽意又无穷言亦有限故言亦不能尽也朱子曰有意而后有言有言而后有书书以记言而不能尽逹其言言以述意而不能尽逹其意使之观象而意得则有不待言而尽者矣
　　然则圣人之意其不可见乎
　　圣人指文王
　　子曰圣人立象以尽意设卦以尽情伪
　　朱子曰两子曰疑衍其一葢子曰字皆后人所加故有此误然有问则有答此自问而自答之辞物之情伪见于卦爻者也中篇云情伪相感而利害生即此所谓情伪也惟卦足以尽物之情伪故卦之象可以尽我之意此答言不尽意也
　　击辞焉以尽其言
　　此并下文释书不尽言故系辞以尽之
　　变而通之以尽利
　　耿氏曰变动以利言故变通可以尽利亦谓言其变通之利也
　　鼓之舞之以尽神
　　鼓天下之动者存乎辞亦谓系辞之言也鼓之舞之与成天下之亹亹者同意使人奔走于趋吉避凶之域而不自知也故曰尽神张子厚曰辞不鼓舞则不足以尽神神主于动天下之动皆神鼓之舞之也
　　乾坤其易之緼邪
　　緼纡粉反所藏蓄也朱子曰衣之着也犹緼袍之緼乾坤两卦乃易之緼蓄朱子发曰爻象变动緼于其中
　　乾坤成列而易立乎其中矣
　　一阴一阳对列成立则变易立乎阴阳之中
　　乾坤毁则无以见易
　　无阴阳则变化无自而形则亦无易矣
　　易不可见则乾坤或防乎息矣
　　易非无也有易之理而无乾坤则不可得见也或之者疑之也葢易未尝无乾坤未尝息设使卦不画则易不可见则乾坤之变化亦防乎息防平声近也非真息也息今熄灭也朱子曰易之所緼阴阳而已凡阳皆干凡隂皆坤画卦定位则二者成列而易之体立矣乾坤毁谓卦画不一乾坤息谓变化不行郭子和曰乾坤有体而易无体有体则成毁从之故乾坤言成列言毁易以无体托于乾坤故乾坤毁则易无以见矣明圣人不得不作易也林黄中曰六十二卦皆自乾坤而来成列云者独干独坤则不成变化也乾坤之象天地也六十四卦之象万物也有天地然后有万物无天地安得有此万物无此万物又安用此天地【兰説同】
　　是故形而上者谓之道形而下者谓之器
　　形谓形见非形影之形凡一事一物有形而下者必有形而上者上者其理下者其事物也理无体故谓之道事物有体故谓之器此言易与乾坤易无体其道也乾坤有体其器也乾坤谓七八九六之数形为竒耦之画非谓乾坤之性也李氏曰以易言之易为道而乾坤即器也以象言之则至赜在道而物宜即器也以爻言之则至动在道而典礼即器也变通之用或起于乾坤者易道之行也或存乎爻象者书载乎道也
　　化而裁之谓之变推而行之谓之通
</div>
    <div class="pagination">
<a href="厚斋易学_page89.html">上一页</a><span>...</span><a href="厚斋易学_page85.html">85</a><a href="厚斋易学_page86.html">86</a><a href="厚斋易学_page87.html">87</a><a href="厚斋易学_page88.html">88</a><a href="厚斋易学_page89.html">89</a><span class="current-page">90</span><a href="厚斋易学_page91.html">91</a><a href="厚斋易学_page92.html">92</a><a href="厚斋易学_page93.html">93</a><a href="厚斋易学_page94.html">94</a><a href="厚斋易学_page95.html">95</a><span>...</span><a href="厚斋易学_page91.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
