<!DOCTYPE html>
<html>
<head>
    <meta charset="UTF-8">
    <title>周易窥余 - 第 10 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易窥余 - 第 10 页/共 17 页</h1>
    <div class="content">　　小人伤君子未尝不用其至而君子之遭患容有浅深六二中正当明夷之世虽不免于有伤然夷于左股亦所遭之未深也遭患未深故股虽伤尚可拯马而出虽然拯之不力有伤左股其能逺乎惟得九三者比而托之则马壮而获吉矣初之四则二成巽巽为股二无应依三以立而九以阳刚之才居坎位坎为马所谓壮马也用以拯二其行力矣涣之初六当涣离之时无应于上与九二亲比而出涣故其爻之辞亦拯马壮吉大抵救伤拯涣非健速不可故皆以拯马为言又阳资阴则逆阴资阳则顺明夷之六二涣之初六其所资者皆九也故两卦又皆以顺为言
　　九三明夷于南狩得其大首不可疾贞
　　象曰南狩之志乃大得也
　　易传曰大首六也谓居暗之极为众阴之首也九三居明之极前往克之故曰南狩得其大首狩所以去民害犹大明升进破羣迷而反之于正也明夷晋之反也又将反夷为晋势必待三复上初复四然后天下用离明之光是则南狩者志虽可大得而其贞未可疾也
　　六四入于左腹获明夷之心于出门庭
　　象曰入于左腹获心意也
　　诸家皆以六四为微子之爻四与上六虽同类然去上逺而于三为近盖逺闇就明之义也集谓震为左离为大腹四由震入离而比于三入于左腹之象入于腹则得明夷之心矣明夷之心初无彼此惟欲破羣迷而反之正能出门庭向明而来吾斯受之所谓获心意者此也干寳曰一为室二为户三为庭四为门六四在门庭之间故以出为言或问下卦为内上卦为外四之比三也乃下入于离何以为出曰即微子言之商其室也不处于室而之门庭是为出之象出门庭而入离腹冝有获矣
　　六五箕子之明夷利贞
　　象曰箕子之贞明不可息也
　　明之性不可忘也然而可以息也商之三仁独箕子见于六五者为其明之不可息也何则六五动则三四五成离明孰甚焉不动成坤则晦其明者也晦其明者明非息也藏离于五而已比干之谏后世固光明当其时则湮没而至死微子虽去责以君臣之义亦废背而不昭二子之明虽不亡要皆暂息矣箕子既利且贞阅商周而明不息
　　上六不明晦初登于天后入于地
　　象曰初登于天照四国也后入于地失则也
　　晦而明者明在其中不明晦者不复有明晦而已矣上六是也明与晦谓晋夷两卦上之位极万世而不变所变者明与晦而已处之以明则为晋之上九故登天而照四国处之以晦则为明夷之上六故失则而入于地登于天谓干阳在上而下照坤土也入于地谓坤土加离日之上也大抵炎上者离之性今而至于晦极失性之则矣
　　【离下巽上】
　　家人利女贞
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　父子兄弟夫妇皆自男女始故男女不可不正男女皆欲正而止谓利女贞者盖男之正自女始未有女正而男不正者惟其以女正为本故卦以巽离为象巽离皆女也巽为风离为火火疾则风自火出此又家人之象见乎物者也二为内卦之正其画阴女正位乎内者也五为外卦之正其画阳男正位乎外者也男女之位不可乱犹二卦之内外不可易天地之义如斯而已男女之位正然后家人之道成父母兄弟夫妇所谓家人之道而本乎男女者也求之于爻父母夫妇皆谓二五盖推而尊之则二五为父母合而耦之则二五为夫妇五居干阳之刚而母亦得谓之严君盖母与父皆当以严临其家也五为父则承其下者为子四是也无妄而变为家人家人之离无妄之震也震为长子变为离则二三四成坎坎为中男兄弟之象父父子子兄兄弟弟夫夫妇妇无不得其正则家道之正可以推之天下矣天下之不治由民志之不定五品逊而民志不定者未之信也
　　象曰风自火出家人君子以言有物而行有恒
　　言出乎身加乎民行乎迩见乎逺自内风外自此风彼皆风自火出之象也君子观此则言有物而行有恒何则家人非虚位也故语其伦则名各有实亦非暂有而终亡也故要其至则礼常有度惟如是故内行而外化宜君子之言行于此而观象家人无妄之变也无妄自初至四互体有艮震虽升六三为家人而艮震犹在有艮也故为言有震也故为行
　　初九闲有家悔亡
　　象曰闲有家志未变也
　　内之之谓闲闲马之闲所以防其逸家人治内之道也故以闲为贵闲物者宜于蚤迨其流荡而出则闲之惟艰矣故闲有家者当于未变志之前何则心志未淫未尝不善物夺心淫初志变化无所不至故九之在初未为当位宜有悔然用以闲家虽严无悔也不然初四易位虽九亦与之俱变矣
　　六二无攸遂在中馈贞吉
　　象曰六二之吉顺以巽也
　　坤之文言曰阴虽有美含之以从王事弗敢成也地道也妻道也臣道也弗敢成则家人之无攸遂也上有制义之夫则妇之于事从夫而已其可自遂乎居中主馈不失其正则妇人之职尽矣马融曰家人以女为奥主主奥则嫌于自専此易之所戒也坤顺也应在巽体故顺以巽谓既顺而用之以巽也集谓坎水离火巽木女在中当位烹饪而主馈事
　　九三家人嗃嗃悔厉吉妇子嘻嘻终吝
　　象曰家人嗃嗃未失也妇子嘻嘻失家节也
　　嗃嗃当从呼落反或作熇熇马融谓説乐自得貌非也家人至妇子嘻嘻方有説乐之意诸家或训严厉或训严大或训苦热要是离火在内三用过中之刚嗃嗃云者盖其家望而畏之如火之烈遇骨肉如此能无伤乎故悔厉然闲家者悔亡九三虽悔厉犹吉若乃嗃嗃变为嘻嘻严烈变为和乐吝之道也于嗃嗃曰家人于嘻嘻曰妇子者盖妇与子尤礼之所先非若家人总以为言也礼法所先者苟渎而无度则家人无度可知矣虽然妻子好合如鼓瑟琴兄弟既翕和乐且湛且孰谓其可以吝家乎曰真亲之和见于未笑者如大雅正声之作与嘻嘻者不同也嘻嘻云者戒其以荒乐而失节也失节之吝不见于嘻嘻之时而常在其后故曰终吝坎与兑节之象三动不正与二相易则坎毁而节失矣
　　六四富家大吉
　　象曰富家大吉顺在位也
　　九三以下治家之道也六四保家之道也保家之道在于守其富贵今止言富而不言贵者象谓以顺在位则贵可知矣又阴虚而贫阳实而富四以阴承阳资以为富故止以富家为爻之吉五君位也四巽体也六之居四当如何推吾所以承顔顺志者事君则保家之道无以加矣
　　九五王假有家勿恤吉
　　象曰王假有家交相爱也
　　五君也王者正家而正天下之爻也家道贵严故阳爻皆吉然初刚止于悔亡三则悔厉上九则反身而吉盖以皆未得乎大中之道若是者欲勿恤未可也九居五则刚明而得乎大中所谓极家道之至者尚何忧哉故曰勿恤吉虽然人之正家闺门之内可必也闺门之外岂能使人必化哉王者之治不然九族既睦人人亲其亲长其长君视民如子弟民戴君如父母交相爱矣此圣人以天下为家尧舜文王之化也坎为心爱与恤皆由之以生虞氏谓五交二初交四为交爱
　　上九有孚威如终吉
　　象曰威如之吉反身之谓也
　　家道至上九成矣成则可以有孚然谓有孚而纵则渎慢将复生故终以威如为吉威如盖履刚而不渝者当威如之时未见其吉而吉亦常在其后也虽然齐家者固以威严为事苟能施诸人而不可反诸己非所谓正己而正物者其谁孚之故象又申为之训曰威如之吉反身之谓有深意焉先儒谓三动为坤为身上之三反身之谓
　　【兑下离上】
　　睽小事吉
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　象曰上火下泽睽君子以同而异
　　初九悔亡防马勿逐自复见恶人无咎
　　象曰见恶人以辟咎也
　　九二遇主于巷无咎
　　象曰遇主于巷未失道也
　　六三见舆曵其牛掣其人天且劓无初冇终
　　象曰见舆曵位不当也无初有终遇刚也
　　九四睽孤遇元夫交孚厉无咎
　　象曰交孚无咎志行也
　　六五悔亡厥宗噬肤往何咎
　　象曰厥宗噬肤往有庆也
　　上九睽孤见豕负涂载鬼一车先张之弧后説之弧匪冦婚媾往遇雨则吉
　　象曰遇雨之吉羣疑亡也
　　【艮下坎上】
　　蹇利西南不利东北利见大人贞吉
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　象曰山上有水蹇君子以反身修徳
　　初六往蹇来誉
　　象曰往蹇来誉冝待也
　　六二王臣蹇蹇匪躬之故
　　象曰王臣蹇蹇终无尤也
　　九三徃蹇来反
　　象曰往蹇来反内喜之也
　　六四往蹇来连
　　象曰往蹇来连当位实也
　　九五大蹇朋来
　　象曰大蹇朋来以中节也
　　诸爻皆以来为言与朋来之来异诸爻之来自外反内也朋来之来自下趋五也
　　上六往蹇来硕吉利见大人
　　象曰往蹇来硕志在内也利见大人以从贵也
　　【坎下震上】
　　解利西南无所往其来复吉有攸往夙吉
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉解利西南谓蹇之九三上居九四四之位本临坤之故也言西南不言东北者蹇之道以解艮已变震无东北之不利也无所往其来复吉谓蹇之六二尝往济五之蹇今来复而为解之九二也又震藏于坤亦有来复地中之义大凡君有所为不免于动往者动也既反蹇为解则何动之有然解纷救难之后虽务静复至于因时振弊亦岂废而不为故易既曰无所往又曰有所往也夙者早也必有所往冝速不冝缓盖解虽反蹇而自初至五蹇之重坎犹存乎其间是盖吉凶之分欲有所往苟滞缓不及事则蹇复因之以起故曰有攸往夙吉彖之辞既曰解险以动又曰动而免乎险解重复与他卦不同者盖险而不动则无解之理而未免乎险惟动而免乎险然后解之理得故曰解险以动动而免乎险解也坤为众九四以坤道利西南得众之道也无所往而来复得位所以吉也往而夙也动而有功也是皆免险之道彖故详言之质诸物理雷雨之动满盈天造草昧万物之生不免于屯惟甲坼而后条达畅茂解之道也用是观之解虽出蹇而蹇犹未逺夙吉之戒有深防哉不然何以卦后受之以损也震为日震东方日出东方夙之象集谓艮在木为果在草为蓏艮反为震阳动于草荄木根之时甲坼之象先儒自初六以上注文并六五维有解解并作胡买切与蟹同音谓物自散解也九四解而拇上六解悖并加买切谓判之也
　　象曰雷雨作解君子以赦过宥罪
　　君子赦过如雷雨解万物之屯也九家易坎为桎梏罪人居重坎桎梏之间蹇孰甚焉惟君子赦宥之然后可出非特如此蹇难初解正与民更始之时故赦过宥罪特见于解过轻于罪赦重于宥虽圣人以仁为恩固自有轻重
　　初六无咎
　　象曰刚柔之际义无咎也
　　坎上震下为屯震上坎下为解解亦屯之反也屯则刚柔交解则刚柔辨交故柔上而刚下辨故刚上而柔下刚柔之际谓其辨而已夫蹇难既解刚柔不相干初虽卑弱然以柔在下乃其义也于义苟安何咎之有方蹇之时强陵弱则卑者常不安阴道胜则刚者或反弱虽欲无咎不能也
　　九二田获三狐得黄矢贞吉
　　象曰九二贞吉得中道也
　　无所往则复而居中有所往则戒而夙吉此九二所以能致力于解也上所建立下常不免于疑况在蹇难初解之后疑者众矣众疑不去其能成功故二以刚明之才取而去之此获三狐之象也虽然民有疑而在我之理不直则疑者未可以势压也得黄矢者所以见二之所施行既直且中汝犹懐疑出而为祥吾不汝置也九家易坎为狐解自初至五互体重坎五爻之中二五君臣也余三爻则懐疑于前后者也故谓之三狐噬嗑之九四曰得金矢解曰得黄矢何也曰噬嗑去间之直以刚为先解去疑之直以中为先
　　六三负且乗致冦至贞吝
　　象曰负且乗亦可丑也自我致戎又谁咎也
　　匹夫无罪懐璧其罪六无罪居三其罪三君子之位也而六以阴柔居之安乎哉三有四在上有二在下皆阳爻负且乗之象见于外丑矣负者小人之事乗者君子之器以小人乗君子之器过于匹夫之懐璧实为盗招故盗有夺之之心然而未极也使其钦上爱下虽亡乗犹未至于危身惟其上慢而下暴然后盗又思伐之所以爻言冦象言戎而圣人详见之繋辞也易曰难解之时小人窃位则复致冦矣坎为盗解有重坎先儒谓二变艮为背背为负又为坤坤为车负且乗也
　　九四解而拇朋至斯孚
　　象曰解而拇未当位也
　　解者解也解难可也于所亲厚不宜解也惟四之于初虽其所亲不得不解何则四大臣之位也初阴柔在下者也大臣当难解之时乃涣六四涣羣之日苟与所应尚缔结而不絶非所以示公故解其拇而后朋可孚也人之有行拇虽至微亦应于下如初之通乎四也二者四之朋也四与初私好不解则二刚阳之性其肯与四孚乎惟解拇不通则二孚而至矣虽然使四先能当位何解拇之云惟位之未当而又与所亲应圣人虑其因是而逺君子是故为之戒震为足四居震下初又应四于下拇也
　　六五君子维有解吉有孚于小人
　　象曰君子有解小人退也
　　作难者小人也解难者君子也君子解难而小人退则难不复作难虽解而小人犹不退难未可知也小人之退不退在其信不信之间君子有为而小人信之则小人退矣君子谓六五也居大中之位为解难之主如雷雨之动惟屯是解小人皆知君子之有为为难也非困我也如是而小人不退者未之有也故曰君子有解小人退也二五相易则阳上而阴下小人退之象
　　上六公用射隼于髙墉之上获之无不利
　　象曰公用射隼以解悖也
　　繋辞曰非所据而据焉身必危三不与应通而负乗于下体之上此髙墉之隼也为其非所据而据故上六射而获之夫二之田狐则是取疑物于穴中得之则疑解隼与鹰类其性疾害故鹰隼蚤鸷已为夏令之失况其不在山林而居髙墉之上其理悖矣解道将极此而不获则飞翔于内外之际害物将无定所射而取之所以解悖也易传曰上六尊髙之地而非君位故曰公集传曰坎为弓离为矢上动之三弓动矢李鼎祚谓离为隼又曰二变成艮艮为山为宫阙三在山半髙墉之象







</div>
    <div class="pagination">
<a href="周易窥余_page9.html">上一页</a><span>...</span><a href="周易窥余_page5.html">5</a><a href="周易窥余_page6.html">6</a><a href="周易窥余_page7.html">7</a><a href="周易窥余_page8.html">8</a><a href="周易窥余_page9.html">9</a><span class="current-page">10</span><a href="周易窥余_page11.html">11</a><a href="周易窥余_page12.html">12</a><a href="周易窥余_page13.html">13</a><a href="周易窥余_page14.html">14</a><a href="周易窥余_page15.html">15</a><span>...</span><a href="周易窥余_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
