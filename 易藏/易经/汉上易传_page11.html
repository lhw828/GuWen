<!DOCTYPE html>
<html>
 <head>
  <meta charset="utf-8"/>
  <title>
   汉上易传 - 第 11 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汉上易传 - 第 11 页/共 23 页
  </h1>
  <div class="content">
   初六飞鸟以凶象曰飞鸟以凶不可如何也
　　明夷离为鸟初之四飞鸟也以如师能左右之曰以四动体而躁初艮体不正柔而止不当过也有应在四为四所以不当过而过其过至甚如飞鸟迅疾虽欲救止不可如何其凶必矣坎为可四以之坎毁不可也兊口如何也与鼎信如何也同象是谓悪成而不及改者易传曰小人躁易而上应助过速且逺不容救止也
　　六二过其祖遇其妣不及其君遇其臣无咎象曰不及其君臣不可过也
　　三干在上为父四为祖五坤隂居尊位配乎祖妣也曰祖曰妣既过之称六二中正祖尊也妣亦尊也祖不中正于义当过妣中而过之义不可也过则失中矣故遇之遇不期而会五下应二以中相会故遇之言过而适与中相当也五君之位坤居之坤臣也过而适及于臣之分则可过而及于君过臣之分也于义为有咎故不可不戒易传曰遇当也过臣之分其咎可知
　　九三弗过防之从或戕之凶象曰从或戕之凶如何也九三刚正而应上六应则过五五中也中不可过三戒在小不忍用刚以过中故弗过宜正已自守防小人则吉兊泽坤土止之防也三不防乃舍所守从之刚过乎中上或戕害之矣离为戈兵已动失正戕之也戕者外伤之如何兊口也与初六如何同象不能守正见戕于外其凶果如何也晋阳处父易狐射姑之班伯宗言于朝而诸大夫莫若皆过之而弗防故及于难
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　四不当位以刚履柔为得宜矣故无咎四下应初则过二二中也弗可过也知二不可过乃与五遇五亦中也弗过二则与中适相当遇得其道矣若去柔用刚进而之五往则危厉故必以用刚为戒往之五成离戈兵之象不动兊为口戒也小人过君子之时不戒而用刚鲜不为祸故丁寜之既曰必戒又曰勿用永贞当随时处顺不可固守其正是以终无咎也然盛衰相循无小人当过君子之理巽为长陆震曰小者之过终不可长也戒而慎之以俟其复
　　六五宻云不雨自我西郊公弋取彼在穴象曰宻云不雨已上也
　　兊泽之气上而为云兊盛隂也故为宻云泽降为雨小过自明夷变初九往四成兊泽气已上而未降云虽宻而无雨故曰宻云不雨已上也言隂过阳君子之泽未能下也四在内外之交而见天际郊之象四兊西也五震东也巽风扬之云自西往东由隂而升隂唱则阳不和不雨之象故曰自我西郊三公位明夷三坎为弓离为矢初之四成巽巽离为丝以丝系矢弋也弋取物之器也坎兊为穴坎幽隠也艮为手取也彼谓二六二在穴中有中正之徳处于幽九三君子俯而取之往助于五然六二六五同为隂类三虽取之岂能济大事乎小过之时柔得尊位二阳在下为隂所过不能成功三下取二用力多矣亦岂能济哉谓四阳为我二隂为彼以阳为主也若中孚阳谓阳则谓五曰我自谓曰吾谓二曰尔尊卑之义小畜彖曰宻云不雨尚往也自我西郊施未行也其辞与小过六五同盖小畜所畜者小小过则所过者小皆不可以作大事过之则畜之矣二卦虽殊而大者为小者所畜而不得施则一也故闗子明曰小畜一卦之体当小过一爻之义然则畜之一也小大之时异焉
　　上六弗遇过之飞鸟离之凶是谓灾眚象曰弗遇过之已亢也
　　上六不与五相当失中也又动而过之则甚矣而况处小过之极于时为已亢乎故曰弗遇过之上动成离离为飞鸟为目巽为防以防为目罔之象其违理过常犹飞鸟过甚自离于罔罟故曰飞鸟离之凶动则不正故凶离有伏坎灾也弗遇过之灾乃自取非天也人也而曰灾眚者过之极穷之灾也于时已亢也人事过越如此使知时而守正未必能免已亢故也
　　【离下坎上】既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也
　　既济自泰来丰九四变也泰兊为泽九二之四成丰四已济险而小者未尽亨九四之五则小者亨矣于济为既其卦三隂得位三阳下之大者既济小者亦亨子夏传曰阳已下隂万物既成不曰小亨而曰亨小者大者之济为亨小者而济非为已也禹思天下之溺犹巳溺之稷思天下之饥犹已饥之亨至于小则小大毕亨故曰既济亨小彖曰既济亨小者亨也彖文当曰既济亨小小者亨也脱一字此以三阳下三隂而言旣济也以阳下隂非正也亨之也刚君子也柔小人也刚柔不失其正君子小人各当其位无犯分躐等之非守既济之道也故曰利贞刚柔正而位当也此以六爻当位而言旣济也自泰至贲二复三变始于二之四成丰次四之五成旣济其终五之上而成贲济天下之难莫若刚过刚亦不可以济失人心也方济之初以柔济刚则其柔得中刚者为用天下之难有不济乎此既济之初所以吉正则吉也既济矣上六变艮成贲艮止也止而不进不复有为文饰而巳济终则极衰乱复起终以乱也盖其道已穷故曰初吉终乱彖曰初吉柔得中也终止则乱其道穷也终始时也治乱者道之穷通也晋隋有天下不旋踵而乱不知终止则乱之戒也易曰唯圣人为能通其变于未穷不使至于极也尧舜是也故有终而无乱此推原卦变以九五一爻言既济之终始也在卦气为十月故太凖之以成
　　象曰水在火上既济君子以思患而豫防之
　　水火相逮而后济天地之道以坎离相济以日言之日降则月升以月言之日交则月合以岁言之寒来则暑往皆既济也坎上离下既济矣然既济之极水火将反其初故既济之象未济藏焉君子不可不思虑以豫防其患坤土为思坎为险难患也土防水防也在既济之时而防险难豫也思患而豫防之则难伏而不作或曰五动坤变坎成震体豫而未济之象毁矣
　　初九曳其轮濡其尾无咎象曰曳其轮义无咎也三坎为轮初卦后为尾初九刚而离体炎上有应进于上其志必锐时既济矣动而进不已必至于咎故戒之初动之四成艮艮为手曳也坎轮在水火爻中火欲上水欲下亦曳也曳其轮不轻进尾濡坎水不速济止之于初持重缓进以全其刚而不至于极则于既济之义为得矣故曰义无咎也
　　六二妇丧其茀勿逐七日得象曰七日得以中道也二坤为舆三坎为轮二之五离变震坤离为文震为竹竹有文蔽车之前者茀也离为妇妇人乗车不露见有茀乃可以行五于既济之时安其位无动而有为之意二虽有文明中正之徳不得遂其行妇丧其茀也五坎为美脊之马二五相易震为作足之马逐也五不下二二当以中道自守故戒以勿逐逐则失其素守而不正七日得自二数之至上为五复自初数之至二凡七日以中道也中道者天地之所不能违故坤极生干七日必复而况人乎易传曰自古既济而能用人者鲜矣以唐太宗之用人犹怠于终况其下者乎虽不为上所用而中正之道无终废之理不行于今必行于异时
　　九三髙宗伐鬼方三年克之小人勿用象曰三年克之惫也
　　坤为鬼为方五坎为险帝系有鬼方氏鬼方盖国名小国于既济之时恃险不来九五离体有戈兵用九三往伐之坤为年自四数之歴三爻三之上成巽巽为入入其险也上之三成坤顺也既入其险鬼方来顺三年克之也克难乱也九三刚正君子也上六之三柔而不正小人也髙宗中兴之贤君伐鬼方氏之小国歴时之久至于三年而后克之其力亦惫矣况用小人乎坎为劳重坎惫也小人非贪欲不为其祸至于残民肆欲遂丧其邦故戒以小人勿用爻言勿用小人象曰惫者圣人虑后世勤兵于逺托髙宗久伐以济其欲劳民动众三年克之虽髙宗行之亦惫也
　　六四繻有衣袽终日戒象曰终日戒有所疑也
　　四坎水也初之四成巽巽木在水上舟之象四未交初巽毁坎见舟漏也四坤为裳襦裳也初干为衣艮为手袽塞也离日在下终日也兑为口戒也巽为不果疑也六四近君而正明于防患资初九之贤弥缝九五之阙终日相戒如奉漏舟不唯自竭而初九助之如有裳及衣袽塞其漏苟可以豫防者无不为斯能济乎重险矣制治保邦之道患至而后虑之无及已心有所疑知祸乱之源必先事而塞之乃保既济之道故曰终日戒有所疑也易传曰不言吉者方免于患也既济之时免患足矣无复有加矣
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　泰震为东兊为西三四邻也兊为刑杀坤为牛坎为血离为夏震为声上为宗庙九三之五有长子奉祀东邻杀牛西邻禴祭之象杀牛盛祭也禴尚声薄祭也盛不如薄者时也二五均有中正之徳然二未济有进也九自五来二以虚受故曰实受其福正吉阳为大吉大来也五既济无所进也盈则当虚故曰不如西邻之禴祭也理无极而不反者既济极矣时已往矣五以中正守之能未至于反而巳易传曰至于极则虽善处无如之何矣
　　上六濡其首厉象曰濡其首厉何可久也
　　上既济之极以刚处之犹恐其反六安其位而不变必有颠陨陷溺之患上反三干为首濡于坎水之中济而至于水濡其首危极矣济之穷也其可长乎巽为长易曰既济之终小人处之其败可立而须也
　　【坎下离上】未济亨小狐汔济濡其尾无攸利彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　未济自否来既济之反也否塞之时六二之柔得中而上行天地相交否者亨矣柔而不中则介于二刚其能亨乎故曰未济亨柔得中也此以二五言未济也艮坎为狐小狐初爻也艮之初爻为小狐犹中孚之豚亦初爻也尔雅曰汔也诗曰汔可小康郑康成曰汔几也四为坎险五为中出险也初往之四几济而未及于五未出中也狐首轻尾重老狐听冰负尾而济其刚不息是以终济卦以成卦言之上为首为前初为尾为后以画卦言之初为始为本上为终为末上九刚也初六柔也小狐不度而进未能审慎其前则刚其后乃柔四坎濡其尾往无攸利以其刚不足不续终也然则济险者其在于审慎始终如一刚健不息者乎孟喜曰小狐济水未济一步下其尾故曰小狐汔济未出中也濡其尾无攸利不续终也此以初六九四相易言初六之柔不足以济险难也未济六爻虽不当位而刚柔相应苟量力度时虑善而动上下内外相与未有不济者也故曰虽不当位刚柔应也此以六爻申未济有可济之理也在卦气为十一月故太凖之以将
　　象曰火在水上未济君子以慎辨物居方
　　未济自否变否艮止也慎之象离为明辨也火隂物也居南水阳物也居北二物有相济之理火上水下各居其所未济也君子观此慎辨万物使各居其所有辨然后有交辨之以正其体交之以致其用不辨则不交有未济乃有既济而未济含既济之象
　　初六濡其尾吝象曰濡其尾亦不知极也
　　卦后为尾坎水濡之濡其尾也初处险下而上有应其志欲动在未济之时刚动则出险于济为得其分量矣极分量之极也初柔九二又以刚在前阨之虽有应可动而柔不能动吝也于是而欲济之亦不知极也犹兽欲济而力柔水濡其尾则不能举终亦不出乎险矣坎水为知
　　九二曳其轮贞吉象曰九二贞吉中以行正也
　　坎为轮二往五应艮为手曳其轮也坎轮在水火爻之中水欲下火欲上亦曳也二中也九二之五中以行正也未济时六五柔处尊位五所赖者九二刚中也刚非臣德之正也刚或好犯恭顺之道或有不足故戒以曳其轮则缓进以尽恭顺于臣为中于道为上行中以行正者正未必中中以行正则尽矣易传曰唐郭子仪李晟当艰难未济之时能保其终吉者用此道也
　　六三未济征凶利涉大川象曰未济征凶位不当也三处险中唯至刚乃可以出险六柔不当位未济也以柔而行外援上九则干首没于坎中沦胥以溺之象虽正亦凶窦武何进是也故曰征凶三四非应当未济之时三资其助四近而协力巽股出险利涉大川矣
　　九四贞吉悔亡震用伐鬼方三年有赏于大国象曰贞吉悔亡志行也
　　九居四有悔动而正正则吉而悔亡四动体震震为威怒坤为鬼方坎为险四近君刚而明有济之道初恃险未顺四用其威怒以入其阻伐鬼方也自三至初歴三爻坤为年三年而后顺克之也克难词艮山坎川坤土田赏之象坤四为国阳为大有赏于大国非贞吉悔亡其志于上下乎二卦言伐鬼方者借此以明必济之义天下之弊固有盘结而难去者四凶顽民歴世既久乃能去之故曰贞吉悔亡易传曰古之人用力之甚者伐鬼方也故以义动而逺伐至于三年然后成功而行大国之赏必如是乃能济四居柔故戒以此
　　六五贞吉无悔君子之光有孚吉象曰君子之光其晖吉也
　　六五文明之主柔居尊位悔也虚中而下九二二往五正以刚济柔故贞吉无悔坎为光君子之光谓九二也五离为明二与五应光明相烛有孚也晖者光之防管辂曰日中为光朝日为晖朝日初出其光晖防也言二五未交其徳晖之所及已孚于上下则吉济险难者君必刚正臣必有不言之信然后委任笃下无间言功济天下而无后患不然凶必至矣
　　上九有孚于饮酒无咎濡其首有孚失是象曰饮酒濡首亦不知节也
　　上孚于三三震坎为酒上反三成兊坎流于兊口有孚于酒也三之上得正无咎也未济之极无极而自济之理非刚健之才得时得位上下孚应终不济也上九君子有才而不当位与六三相应而无可济之资以其有孚矣相与饮酒乐天顺命以俟可济之时则于义无咎上反三干首濡于酒中则从乐耽肆亦不知节矣坎兊节之象也有孚若然失是义矣晋魏之交士多逃于麴糵无济时之志以故世复大乱圣人之戒不其深乎易传曰人之处患知其无可奈何而放意不反者岂安于义命者哉


　　汉上易传卷六
&lt;经部,易类,汉上易传&gt;
　　钦定四库全书
　　汉上易传卷七　　　　　宋　朱震　
　　系辞上传
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易后易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣
　　乾坤贵贱两者圣人观天地而画卦刚柔吉凶变化三者圣人观万物而生爻变化者爻有变动也伏羲画卦干上坤下立天地之位归藏先坤后干首万物之母连山干始于子坤始于午至于周易尊干卑坤其体乃定见于卦则上体干也下体坤也道虽屡迁上下不易君尊臣卑父尊子卑夫尊妇卑谓之三纲三纲不正天地反覆髙者贵卑者贱则贵贱之位分矣阳为贵干也隂为贱坤也髙者干之位也卑者坤之位也上既曰尊矣尊无二上故易尊为髙又曰卑髙者贵以贱为本易自下升上元士大夫三公诸侯承之然后君位乎五也动而不屈者刚也静而不变者柔也动静有常则干刚坤柔其徳断而无疑矣防数以七九为阳六八为隂阳刚也隂柔也爻位以一三五为刚二四上为柔阳先隂后故防七者二十八防九者三十六爻一阳二隂三阳四隂五阳六隂君不刚则臣强父不刚则子强夫不刚则为妻所畜尊卑之位贵贱之分也五方之物各以其类聚同气也五物之类各以其羣分异情也气同则合情异则离而吉凶生矣爻或得朋或失类或逺而相应或近而不相得或睽而通或异而同隂阳之情也在天成象者隂阳也在地成形者刚柔也天变则地化变者隂阳极而相变也隂阳之气变于上刚柔之形化于下故防二十八者其数七防三十二者其数八防三十六者其数九防二十四者其数六隂阳交错刚柔互分天地变化之道乾坤之交也干以刚摩柔坤以柔摩刚刚柔相摩八卦相荡变化彰矣说卦谓之中爻先儒谓之互体鼓之以雷霆者震反艮也润之以风雨者巽反兑也风而曰润者以雨而风不以隂先阳也日月运行一寒一暑者坎离也六子致用万物化生然不越乎乾坤也震坎艮之为三男得干之道者也巽离兑之为三女得坤之道者也圣人之用天下合乾坤也父子君臣乾坤也夫妇震巽坎离艮兑也长幼其序也朋同类也友异体也五者乾坤而巳矣始于干终于坤以干知大始坤作成物也物生始于子物成始于午干西北方亥也阳藏于坤有一而未形知大始也坤西南方申也物成以正秋酉也坤终于十月亥也坤作于申成于酉终于戌亥作成万物也干知大始坤作成物尊卑贵贱之分也故父作子述君佚臣劳夫唱妇和夫干确然不易无为而为万物宗以易知也天动地随坤顺乎干其作成万物者以简能也简曰易从者归之干也与髙不言尊风雨言润同义圣人之于尊卑之际君臣之大义严矣孟子所谓一本荀卿所谓一隆易则其心一故易知简则其政不烦故易从易知则天下见其忧乐故有亲易从则匹夫匹妇各自尽故有功有亲则不厌故可久有功则不巳故可大可久者日新之徳可大者富有之业贤人者贤于人者也圣人贤人之极舜禹之圣亦曰选贤与贤也乾坤之理尽于易简易简而天下之理得天下之理得则上下与之同流徳业既成乃位乎两间与天地为一
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　圣人设卦本以观象不言而见吉凶自伏羲至于尧舜文王近者同时逺者万有千歳其道如出乎一人观象而自得也圣人忧患后世惧观之者其智有不足以知此于是系之卦辞又系之爻辞以明告之非得巳也为观象而未知者设也爻有刚柔刚柔相推而生变化变化微矣非辞何以明之象与辞反复相也是故辞之有吉凶者人有得失之象也辞之有悔吝者人有忧虞之象也失得者刚柔相反有当否也失者能忧虞之俄且得矣得者忧虞有不至焉俄且失矣悔其失者或致吉吝其失者或致凶变化也变化之于刚柔犹进退之于昼夜变化者进退之象刚柔者昼夜之象昼推而进则夜退柔者变而刚夜推而进则昼退刚者变而柔昼夜之进退无止刚柔之变化不穷忧虞异情得失殊致故曰吉凶悔吝生乎动变化者动爻也六爻之动三极之道也一生二二生三三极矣邵雍曰易有真数三是也闗子明曰天三数之极也极乎终则反乎始兼两之义也故极而不变其道乃穷说卦震其究为健三变而干也巽其究为躁卦三变而震也观此可以例余卦矣是故君子所居而安者易贵贱之序也所乐而玩者爻吉凶之辞也居则观其卦之象而玩其辞动则观其爻之变而玩其占易以变为占于占言变则居之所玩未变之辞也居处动作无非道也天人一理也是故自天祐之吉无不利
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辩吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　设卦观象黙而识之不得巳而有彖者所以言乎一卦之象也玩其彖辞而不得观其象可也刚柔相推而生变化吉凶有难知者故有爻辞所以言乎一爻之变也玩其爻辞而不得观其变可也吉凶者言如是而得则吉如是而失则凶悔吝者言乎小疵也恶积罪大则悔无及已吝者言当悔而止护小疵致大害者也无咎者本实有咎善补过而至于无咎易有言又谁咎者言咎实自取自咎可也有言不可咎者义所当为才不足也君子度徳量力折之以中道则无咎矣吉凶悔吝无咎一也其实悔吝无咎所以明吉凶也彖不言悔而言无咎无咎则无悔可知矣言凶而不言吝吝不足以言也卦自下而上列贵贱之位存乎位则刚柔往来上下内外得位失位或应或否见矣易于小事不忽于大事不惧视履尊位与居家同视征伐天下与折狱同视享上帝养圣贤养万物与饮食同知此则知顔子与禹稷同曾子与子思同故存乎卦之小大则见事之小大齐矣忧悔吝之将至者当存乎介介者确然自守不与物交震惧而无咎者当存乎悔悔者追悔前失而不惮改也故悔则无咎介则无悔不近于知几乎几者动之微吉之先见也易曰介于石不终日贞吉确然自守者守正也辞有易者之于吉也所谓能说诸心辞有险者之于凶也所谓能研诸虑有忧虞悔吝非险辞不足以尽之爻辞也各指其所之之险易也所之者动爻也言乎其变也春秋传观其动曰之某卦是也从其所之乃能趋时尽利顺性命之理则系辞焉以命之不可巳也
　　易与天地准故能弥纶天地之道仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　王昭素离易与天地准合精气为物通为一章今从昭素圣人观天地以作易其道甚大与天地均故能用天地之道弥满无间纶经而不絶天气也而成文地形也而有理形散为气明而幽也气聚成形幽而明也仰观乎天凡地之成形者莫不有是文俯察乎地凡天之成象者莫不具是理故分而为二揲之以四生二仪四象八卦成三百八十四爻万有一千五百二十防皆源于太极知此则知幽明之故也聚而为有生之始也散而入无生之终也始终循环死生相续聚散之理也以八卦观之一变者卦之始也谓之一世六变者卦之终也谓之游魂七变而反者卦体复也谓之归魂始者生也终者死也反则死而复生故知此则知死生之说也干兑金也震巽木也坎水离火也坤艮土也干震坎艮阳也坤巽离兑隂也隂阳之精五行之气气聚为精精聚为物得干为首得坤为腹得震为足得巽为股得坎为耳得离为目得艮为鼻得兑为口及其散也五行隂阳各还其本故魂阳反于天魄隂归于地其生也气日至而滋息物生既盈气日反而游散至之谓神以其申也反之谓鬼以其归也隂阳转续触类成形其游魂为变乎物其状也聚散其情也故曰干阳物也坤隂物也知此则知鬼神之情状矣或曰太史公言儒者不言鬼神而言有物物与鬼神异乎曰人生始化曰魄既生阳曰魂至于死也体魄降而魂气升升则无不之也魄降而气不化者物也今人行气中若哭若呼其人忤视俄且化矣谓诚有是而不知气之不化者也谓鬼为物察之有不至也韩愈谓鬼无声形是也生蓍立卦生爻三者准天地也自此以下言弥纶天地之道易与天地准天地无一物不体有违于物则与天地不相似与天地相似故不违此言易之时也性者万物之一源知性则知天知天则知物无非我者故知周乎万物知周乎万物而不知以道济天下则过矣唯知周万物而道济乎天下故不过此言易之体也道济天下酬酢万变其道旁行散徙流而不反徇物而丧已亦过矣故道济天下旁行而不流此言易之用也道之行否有命穷亦乐通亦乐不以天下累其心故不忧此言易之贞也安土者所遇而安也虽所遇而安亦未尝一日忘天下笃于仁者也故能爱此言易正而亨也范围者防范之所围夫子所谓矩庄周所谓大方天地之化者气也气之推移一息不留故谓之化善养其气者大配天地不违也不过也不流也虽忧乐以天下而适乎大中至正之矩故不过不过者不过乎中也横渠谓非也絶物而独化是也此言易之中正也不过故能尽已之性能尽已之性则能尽物之性曲成者顺万物之理成之者非一方也天之生物也直圣人相天而曲成之不害其为直此言中正之成物也曲成万物而不遗乃能无一物不体与天地相似与时偕行矣昼夜者隂阳也推乎昼夜隂阳之道而通之则知幽明知死生知鬼神非尽已之性尽物之性者不能也故通乎昼夜之道而知隂阳两也两者合一而不测者神也不测则无方刚柔杂居而相易者用也相易则无体知易无方则知易无体知易无体则知一隂一阳之道一隂一阳在天日月之行也昼夜之经也寒暑之运也在人屈伸也动静也语黙也推而行之故以是名之为道知一隂一阳之道则继之而不已者善也君子昼有为宵有得息有养瞬有存亹亹焉孜孜焉不敢须臾舍也夫性无有不善不善非天地之性刚柔之气或得之偏乃有不善有不善然后善之名立善不善相形而后命之也善反其初者不善尽去则善名亦亡故舍曰善而成之者性也性自成也岂人为哉性即天地也所谓诚也仁者见其物济天下得易之体也故谓之仁智者见其旁行而不流得易之用也故谓之知百姓习焉而不察行之而不着故日用而不知君子之道仁智合体用一兼体隂阳而无累通乎昼夜之道而知故君子之道鲜矣君子者具仁智之成名得道之大全者也
　　显诸仁藏诸用鼓万物而不与圣人同忧盛徳大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　天道之行雷霆风雨日月寒暑刚柔相摩万物变化显诸仁也雷霆之所以鼓风雨之所以润日月寒暑之所以运行莫知其然而然藏诸用也天理自动万物听之鼓万物也此天道无心之妙犹不与圣人同忧者盖圣人有相之道不以其所可忧者而同乎无忧以谓配天地立人道者存乎已易之道是巳则圣人盛徳大业岂不至矣乎横渠曰富有者大而无外也日新者久而无穷也阳生隂隂生阳阳复生隂隂复生阳生生不穷如环无端此之谓易太极不动则含两仪动而生阳一太极两仪而成象此天所以三也静而生隂隂配于阳犹形之有影故两刚柔男女而效之法此地所以两也成象者健也此之谓干效法者顺也此之谓坤天数二十有五地数三十极天地之数而吉凶之变可以前知此之谓占穷则变变则有术以通之此之谓事隂阳变化不可测度此之谓神是道也在圣人为徳业在天地之用为易在易为乾坤为占为神以两言该之曰仁智以一言该之曰道其实一也广者坤也大者干也以言乎逺者变动也入于无形莫之能御也以言乎迩者不变者也静而守正一天下之动者也以言乎天地之间则乾坤合徳刚柔有体变与不变互相推荡而万物备矣广矣大矣备矣所谓富有也夫干之静以一阳藏于二隂之中隂不能挠故专及其动也九变为六依坤而行故直坤之静也以一隂藏于二阳之中随阳而入故翕及其动也六变而九从干而出故辟直则自遂辟则浸昌大生者通乎形外广生者用止乎形此广大之辨也天地之大徳曰生乾坤不相离也是以能广大故广大配天地变通者乾坤之动也故变通配四时乾坤之动者隂阳之变也故隂阳之义配日月日月相推而明生焉故也言乎天地之间者备矣其究则乾坤简易而已至徳者天地之徳隐于无形者也故简易之善配至徳夫子于太伯之让文王之徳孝也中庸也皆谓之至徳徳至于是无以复加矣将以崇徳故知崇将以广业故礼卑崇上达易自下升也卑无不至易徧体也通乎昼夜之道而知可谓知崇矣知崇则徳崇曲成万物而不遗可谓礼卑矣礼卑则业广知崇效天礼卑法地徳崇业广则上下与天地同流易者天地之用也尊卑有定天地设位六爻上下升降而易行乎其中矣成性者存其所存则天地位天地位则道义出道义者用也故曰一隂一阳之谓道又曰道有变动又曰精义入神以致用夫万物皆备于我而存其所存者何也去人欲而天理存也
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之荣辱之主也言行君子之所以动天地也可不慎乎同人先号咷而后笑子曰君子之道或出或处或黙或语二人同心其利断金同心之言其臭如兰初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也亢龙有悔子曰贵而无位髙而无民贤人在下位而无辅是以动而有悔也不出户庭无咎子曰乱之所生也则言语以为阶君不密则失臣臣不密则失身几事不密则害成是以君子慎密而不出也子曰作易者其知盗乎易曰负且乗致寇至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致寇至盗之招也
　　王昭素合初六借用白茅通为一章今从昭素天下之至赜者理也天下之至动者时也画卦以明理而卦有变生爻以明时而爻有动拟诸其形容者刚柔有体象其物宜者百物不废是故谓之象防通者亨也典礼者大猷也观时之防否者既通则斟酌大猷损益而行之所以嘉其亨之防也又系辞以断其吉凶知用各有时时不可失是故谓之爻如颠趾出否豕涂鬼车言天下之至赜也然象其物之所宜虽至赜而不可恶也如升降上下反复相变言天下之至动也然断之以吉凶虽至动而不可乱也言者尚其辞故拟之而后言则无妄言动者尚其变故议之而后动则无妄动拟议以成其变化则语黙动静皆中于道易言变化者四曰天地变化者乾坤变化也曰乾道变化者干之变化也曰刚柔相推而生变化者爻象之变化也曰拟议以成其变化者言行之变化也或语或黙或出或处变化也爻象之变化象天地故曰天地变化圣人效之言行之变化体易也自此以下举诸卦以明拟议以成其变化者如是靡当作縻中孚九二辞也二在内居室也二动五应出其言善千里之外应之也兑口不动则不正巽五不应出其言不善千里之外违之也坤为众行出乎身加乎民也内近外逺言乎迩见乎逺也艮门震动枢机也或应或否荣辱之主也乾坤天地震巽相应动天地也明拟之而后言议之而后动者当如是此动彼应非变化乎同人先号咷而后笑同人九五辞也五应二也干变为金兑金断之故曰其利断金言同心之利动而不括者然也巽为草为臭阳为芬芳二五相易芬芳上达兑为口故曰同心之言其臭如兰言可服也震动或语或出也艮止或处或黙也出处语黙不必同所同者心则其利可断其言可服变化不同其归同也明言行不必同也中孚同人二五相易乃成变化故曰一则神两则化一者合两而为一也爻辞曰用大师克相遇五四动而克三乃与二遇系辞所陈止以二五相易尽同心之义是谓玩辞玩变之道举上二爻以例爻之变者也借用白茅无咎大过初六爻辞也初六一柔承四刚执柔处下而不犯虽柔无咎譬之置器苟错之于平安之地斯可矣又借之以洁白之茅慎之至也茅之为物虽薄而祭祀用之可谓重矣持是以往何以尚之明言行之当慎也劳谦君子有终吉者谦九三爻辞也坎为劳九三体谦以阳下隂劳而不自伐有功而不自徳厚之至也语以其功下人者也艮成始成终成功之象明言行之当谦也徳者言盛者也厚之至是也礼者言恭者也礼自卑而尊人自后而先人故以恭言之君子之于谦也岂唯下人亦所以存其位存其位非固位有终吉也谦恭则其徳厚矣亢龙有悔干上九爻辞也不当尊位无位也干见坤隐坤为众无民也九三不应无辅也上九刚过亢满不知谦降之道是以动而有悔违谦故也不出户庭无咎节初九爻辞也兑为口动于内为舌初应四出户庭也是为否乱之阶初四易则干君受言坤臣纳言离为明坎为难明言而有难不密之害也初四失位君臣失也初干为君四坤为臣初为事几成于四四失而难作害成也不出户庭坎离象隐是以君子慎密而不出言此以明不慎不密之戒易曰负且乗致宼至解六三辞也以小人而乗君子之器则为盗者不夺不厌故思夺之四坎为盗三四同象六三据非其位上慢也以柔乗刚下暴也上下恶之盗将声其罪故思伐之离为戈兵三四易位自上伐下也慢藏者诲人使盗冶容者诲人使淫无不自已求之负且乗致宼至盗之招也故子曰作易者其知盗乎言此以明致恭可以存位慢则盗夺之伐之为不恭之戒举上五爻以例爻之不变者也夫谦恭慎密又知夫不密不恭之戒则于言行也何有善易者也易岂止于文字而巳哉
　　大衍之数五十其用四十有九分而为二以象两挂一以象三揲之以四以象四时归竒于扐以象闰五歳再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之防二百一十有六坤之防百四十有四凡三百有六十当期之日二篇之防万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神徳行是故可与酬酢可与祐神矣小衍之五参两也大衍之五十则小衍在其中矣一者体也太极不动之数四十有九者用也两仪四象分太极之数总之则一散之则四十有九非四十有九之外复有一而其一不用也方其一也两仪四象未始不具及其散也太极未始或亡体用不相离也四十有九者七也是故爻用六蓍用七卦用八用九十即五也十盈数不可衍也分之左右而为二以象两者分隂阳刚柔也挂一于小指以象三者一太极两仪也揲之四以象四时者隂阳寒暑即四象也归竒于扐以象闰者先以其左四揲之归其所揲之余而扐之以象闰次以其右四揲之归其所揲之余而扐之以象五歳再闰故再扐而后复挂皆参两也三揲而成一爻闰生于日月合朔周天不尽之气十九歳七闰凡三歳闰者五二歳闰者二大率五歳再闰所以定四时成歳也韩康伯曰其间五歳再闰者二故举其凡是以太一筭数闗子明卜百年之义皆源于此京房以五十为十日十二辰二十八宿马融谓北辰日月五行十二月二十四气误也或谓每成一爻而后挂二揲三揲不挂亦误也一三五七九竒也故天数五二四六八十偶也故地数十九者河圗数也十者洛书数也五位相得者一五为六故一与六相得二五为七故二与七相得三五为八故三与八相得四五为九故四与九相得五五为十故五与十相得然各有合故一与二合丁壬也三与五合甲已也五与六合戊癸也七与四合丙辛也九与八合乙庚也五即十也天地五十有五大槩如此故曰凡天地之数五十有五然五十则在其中故太一六为水二七为火三八为木四九为金五五为土黄帝书亦曰土生数五成数五是以大衍之数五十也大衍之数五十而防数六七八九何也曰六者一五也七者二五也八者三五也九者四五也举六七八九则一二三四五具所谓五与十者未始离也五与十中也中不可离也考之于厯四时迭王而土王四季凡七十有五日与金木水火等此河圗十五隐于一九三七二四六八之意刘牧曰天五居中主乎变化三才既备退藏于密是也故六七八九而五十之数具五十之数而天地五十有五之数具竒耦相合也故能成变化相合而有升降也故能行鬼神变化鬼神者天地也成之行之者人也太天之防十有八地之防十有八虚其三以扐之准大衍之数其用四十有九也虽虚其三而三画成首首有三表七八九为用亦大衍五十而五在其中也凡此言天地之数五十有五而大衍之数其用四十有九者为是也自此以下再论揲之四以象四时归竒合耦之数得五与四四则防数三十六四九也是为干之防干之防老阳也得九与八八则防数二十四四六也是为坤之防坤之防老隂也得五与八八得九与四八防数皆二十八四七也是为震坎艮之防少阳也得九与四四得五与四八防数皆三十二四八也是为巽离兑之防少隂也三十六合二十四六十也二十八合三十二亦六十也干之防六爻二百一十有六坤之防六爻一百四十有四乾坤之防凡三百有六十当期之日具四时也震坎艮之防六爻一百六十有八巽离兑之防六爻一百九十有二震坎艮巽离兑之防凡三百有六十亦当期之日举乾坤则六卦举矣老者变少者不变易以变为占者也变则化成变化则鬼神行矣管子曰流行于天地之间谓之鬼神归竒合耦之数所以异于防数者存其挂一之数也一者太极不动之数故五与四四合为十三去其一则十二九与八八合为二十五去其一则二十四五与八八合为二十一九与四八合亦二十一去其一则皆二十九与四四合为十七五与四八合亦十七去其一皆十六一体也体隐则用显所谓二者亦隐故二十四者老隂之防也以二十四合十二则三十六者老阳之防也以二十合十二则三十二者少阳之防也以十六合十二则二十八者少隂之防也二十四合三十六六十也二十八合三十二亦六十也用与不用通而为一体无非用也刘牧谓经唯举乾坤老阳老隂三百六十之数当期之日不更别举他卦之爻而疑六日七分之义此不以三隅反也唐陆希声谓易以年统月以歳统旬以日统时凡言月者以一防当一月一九之防三十有六是为三年故曰皆一九之防也又曰以年统月一日十二时七日八十四时一九之防三十六二六之防四十八凡八十有四是为七日八十四时故曰七日者一九二六之防也又曰以日统时一朔之旬三十日七二十八防八三十二防凡六十防半之为三十故曰言旬者合七八之防而半之以象一朔之旬一闰三十日再闰六十日九三十六防六二十四防凡六十防故曰言歳者全之以象再闰之日月有朔虚故半之歳有中盈故全之一月三旬八月二十四旬而老隂之防二十有四故曰八月之旬当极隂之防二十有四三歳为一闰一歳三百六十日而二篇之爻三百八十有四除三百六十日余二十四日故曰闰之日当二篇之爻八十有四乾坤之防当期之日而少六日故曰虚分包焉二篇之爻三百八十四爻多二十四日故曰盈分萃焉其说本于系辞乾坤之防当期之日然时有抵牾且虞翻为孙权筮云长遇节五爻变之临曰不出二日五应二以二爻为日也尚广为孙皓筮并天下遇同人之颐曰庚子歳青盖入洛庚子震初爻也震少阳数七鳯凰元年至天纪四年春三月呉入晋实七年若以一九二六之防推之为八十四时则可以言七日不可言七歳七年矣又临至于八月有凶者谓自复数至遯一爻为一月非取二十四极隂之防若二爻属老隂四十八防不可言十六月矣不然当言一歳四月乎中条隐者谓易含万象防数乃数之一又有爻数卦数五行十日十二辰五声十二律纳甲之数不可一端而尽二篇之防三百八十四爻阳爻一百九十二其防六千九百一十二隂爻一百九十二其防四千六百八二篇之防合之凡万有一千五百二十当万物之数此变爻也老阳老隂之防也以不变者论之少阳之防二十有八凡一百九十二爻为五千三百七十六防少隂之防三十有二凡一百九十二爻为六千一百四十四防二篇之防合之亦万有一千五百二十当期之日变者以不变为基不变者以变者为用以爻数言之阳爻一百九十二昼数也其数一千七百二十八隂爻一百九十二夜数也其数一千一百五十二综而言之二千八百八十凡四求之亦万有一千五百二十当万物之数四时行而后万物生无非四也故曰四营而成易分二挂一归四揲之余而并扐之一变也三变而成一爻六爻十有八变而成卦自干至坤八卦而小成引而伸之为六十四卦触类而长之乃有变动或谓三画之卦为小成误也上既陈十有八变而成卦则八卦者重卦也八卦而六十四卦具故曰小成自归竒合扐之数观之三少者干也三多者坤也一少二多者震坎艮也二少一多者巽离兑也三少者防数九三多者防数六一少二多者防数七一多二少者防数八则多少之数八卦已具自三画观之八卦为阳画者十有二隂画者二十有四阳七九也隂六八也九六十五也七八亦十五也二十四者坤防也总而为三十六者干防也则三画之中五行十日十二辰二十四气已具引而伸之触类而长之不越乎此是故圣人语小天下莫能破语大天下莫能载谓八卦而小成者举中而言也显道者危者使平易者使倾惧以终始其要无咎之道也徳行者卦之徳行神者变而通之酬酢者互为賔主祐神者先后天也饮酒之礼主人献賔賔酢主人主人酬賔卦反复相变而乾坤坎离大过颐小过中孚不变此所以能酬酢也
　　子曰知变化之道者其知神之所为乎易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　变化之道尽于参两之神知其道则知神之所为辞也变也象也占也四者易之变化本于参两者也参天两地也错综而生变化其妙至于不可知然亦不越乎四者故以言者尚其辞则言必不苟以动者尚其变则动必精义以制器者尚其象则器必致用以卜筮者尚其占则占必知来非神之有为乎有为造事也有行举事也有问者焉而以易言之则其辞足以答天下之问有命者焉受而应之如响则其占足以决天下之疑问答占决皆辞也故通言之无有逺近以内外言也无有幽深以变动言也心者天地之鉴万物之镜显于参伍之神则逺近幽深毕陈乎前遂知来物我与物一也精之又精谓之至精参伍以变者纵横十五天地五十有五之数也错之为六七八九综之为三百六十以天地观之隂阳三五一五以变为候者七十二二五以变为旬者三十六三五以变为气者二十四三百六十五日周而复始故干之防三十有六者三六而又二也坤之防二十有四者二六而又二也三其二十四与二其三十六皆七十二三其七十二为二百一十六得干之防二其七十二为百四十四得坤之防三画之卦三变而反六画之卦五变而复通六七八九之变则刚柔相易遂成天地之文极五十有五之数则刚柔有体遂定天下之象非成文不足以成物非定象不足以制器变之又变谓之至变夫有行始于有为有为始于有思有思有为者人也无思无为者天也谁能有思有为而无于人之累乎其唯易而巳易有思也本于无思有为也本于无为合五十有五之数归于太极寂然无声其一不动万化冥防乎其中有物感之散为六七八九之变而天下之所以然者无乎不通所谓逺近幽深遂知来物乃其一也精者精此者也变者变此者也神之又神谓之至神精故可以穷深变故可以与几夫易圣人体之以极深研几者也天下之志藏于无形非推见至隐者其能尽通乎易至精者也天下之务其来无穷非曲得所谓者其能成乎易至变者也疾而速行而至有思有为者皆然易至神也体易者至于不疾而速不行而至者极深研几之效也莫知其然而然也故曰易有圣人之道四焉
　　天一地二天三地四天五地六天七地八天九地十子曰夫易何为者也夫易开物成务冒天下之道如斯而巳者也是故圣人以通天下之志以定天下之业以断天下之疑是故蓍之徳圎而神卦之徳方以知六爻之义易以贡圣人以此洗心退藏于宻吉凶与民同患神以知来知以藏往其孰能与于此哉古之聪明叡知神武而不杀者夫是以明于天之道而察于民之故是兴神物以前民用圣人以此斋戒以神明其徳夫是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神是故易有太极是生两仪两仪生四象四象生八卦八卦定吉凶吉凶生大业是故法象莫大乎天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍是故天生神物圣人则之天地变化圣人效之天垂象见吉凶圣人象之河出圗洛出书圣人则之易有四象所以示也系辞焉所以告也定之以吉凶所以断也易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　万物在天地间不离乎五十有五之数圣人虽不言其能逃乎然则易之为书何为者也物有理易则开之事有时易则成之圣人冒天下之道所谓易者如斯而巳者也冒天下之道者日月所照霜露所坠舟车所至凡有血气者必待此道而后覆冒闗子明曰象生有定数吉凶有前期变而能通则治乱有可易之理天命人事其同归乎故圣人以此通天下之志谓其极深也以此定天下之业谓其成务也以此断天下之疑谓其受命如响也天下之业定则务既成矣圣人于天地五十有五之数盖有超然独得而遗乎数者是故蓍运无穷可以前知其徳圎而神也圣人以此洗心酬酢万变一毫不留于胸中卦成不易爻见而防藏其徳方以知也圣人以此退藏遁于无形深不可测六爻之义唯变是适上下内外相易以告吉凶圣人以此吉凶与民同患夫洗心退藏若絶伦离类则过矣是以吉凶与民同患开物于几先故曰知来所谓可以前知也明忧患而弭其故故曰藏往所谓爻见而防藏也惟吉凶与民同患是以有开物成务冒天下之道此所谓不与圣人同忧者也若舍是道唯数而巳则易于天地为赘矣上言蓍神卦知爻义而总之以神知者言卦则爻在其中孰能与于此者哉古者聪明不蔽于耳目叡知不蔽于思虑有武而不杀者夫有武不杀万物自服故谓之神武物之蒙蔽动违诸理不得巳而用刑至于杀之岂得巳哉圣人忧之是以明于天之道察于民之故明于天之道而不察于民之故知天而巳非圣人也无非物也天地五十有五之数见于蓍故谓之神物是兴神物前百姓之日用示之以吉凶之理使知违顺取舍其效至于刑措不用兵革不试何杀之有然非聪明叡知岂能明察如此圣人以此斋洁戒慎恐惧于不闻不覩所谓诚也神明其徳者配天地也故其民有肃心而不欺民至于不欺至矣坤自夏至以一隂右行万物从之而入故曰阖尸谓之坤干自冬至以一阳左行万物从之而出故曰辟户谓之乾坤阖则阳变而隂干辟则隂变而阳故一阖一辟谓之变阖者往也辟者来也一阖一辟往来相感其机有不得息者故往来不穷谓之通气聚而有见故谓之象象成而有形故谓之器利用此道以动静出入而蚩蚩之民咸日用之莫知其然故谓之神七者同出而异名其变化之道神之所为乎知阖辟变通者明于天之道知利用出入民咸用之者察于民之故干天坤地而曰明于天之道者干兼坤也阖辟以一歳言之寒暑也以一日言之昼夜也以一身言之出入之息死生之变也无阖则无辟无静则无动此归藏所以先坤欤此以下言是兴神物极中也太极中之至欤易有太极四十有九合而为一乎四象八卦具而未动谓之太极在人则喜怒哀乐之未者也隂阳匹也故谓之仪太极动而生隂阳阳极动而生隂隂极复动而生阳始动静者少也极动静者老也故生四象干老阳也震坎艮少阳也坤老隂也巽离兑少隂也故四象生八卦卦有爻爻有位刚柔相交有当否故八卦定吉凶有吉凶则有利害人谋用矣故生大业八卦定吉凶者开物也吉凶生大业者成务也法象莫大乎天地故定乾坤也变通莫大乎四时故明六爻也县象着明莫大乎日月故用坎离也积而崇髙者富贵也富贵然后可与人共位食禄行道爻之尊位是也故莫大乎富贵备百物致民用立成器如网罟耒耜之类以为天下利唯圣人能之象言先王大人君子之所以者是也故莫大乎圣人天地鬼神之奥幽赜隐伏深逺而难穷探取之搜索之钩出之使自至之以定吉凶之未形以成亹亹之不已唯蓍能之故莫大乎蓍圣人观天地四时日月又考之蓍而作易以通神明之徳以类万物之情处崇髙之富贵备物致用立成器建卜筮然则通天下之志定天下之业断天下之疑非圣人其孰能之是以成位两间与天地并立故曰大哉人谟舍此而能覆冒天下者未之见也蓍一根而百茎具八卦五行天地之数神物也故圣人则之天地变化四时行焉万物生焉故圣人效之日月五星天象也天不言示之以象吉凶见矣故圣人象之河圗九宫洛书五行圣人则之效之者效之以六爻之动故曰爻者效天下之动者也象之者象也故曰象也者像也于蓍圗书言则之者大衍之数八卦五行作易者则之故乾坤坎离震巽艮兑三画之卦爻合皆九六七八九数皆十五水六火七木八金九五行之数具焉传曰圣人以蓍而信天地四时日月之象数以河圗洛书而信蓍之象数信矣其不疑也于是乎作易易有四象圣人所以示吉凶也系辞焉而命之所以告吉凶也易于吉凶有以利言者有以情迁者有义命当吉当凶当否当亨者一以贞胜而不顾非圣人不能定也定之者所以断之易曰自天祐之吉无不利大有上九辞也干为天为人祐助也坤为顺五与二孚信也天之所助者顺理也人之所助者信相与也六五履信而思乎顺又自下而上贤是以自天祐之吉无不利言此者明获天人之利然后吉无不利圣人明于天之道察于民之故合天人者也
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行
　　言之难论者不能尽形之于书意之难传者不能尽见之于言然圣人之意终不可见于天下后世乎夫有意斯有名有名斯有象意至赜也圣人于无形之中建立有象因象而得名因名而得意则言之所不能尽见者尽矣君子小人情伪而已矣情则相应伪则相违圣人陈卦以示之断之以中正而君子小人见然后着情去伪而其意诚矣系之卦辞又系之爻辞以吉凶明告之于卦象相则书之所不能尽形者尽矣隂极变阳阳极变隂当变而变则通不变则穷穷非道也变而通之则无所不利而道行矣鼓舞者鼓之于此舞之于彼动止应节莫知其然神也横渠曰辞不鼓舞则不足以尽神爻至于变通以尽利辞至于鼓舞以尽神则圣人之意几无余蕴矣乾坤成列则象爻变动蕴于其中乾坤体也象爻变动用也体毁则用不可见用不可见则体因是息矣故曰乾坤其易之蕴邪乾坤毁则无以见易易不可见则乾坤几乎息矣干健也坤顺也健顺者意也谓之乾坤者名也干竒坤偶者象也象成而著者形也形而上者谓之道变通也形而下者谓之器执方也然则变通者易之道执方者易之器是故语道而至于不可象则名言亡矣变通一也离而言之则二今天地之化一息不留圣人指而裁之则谓之变故昼夜六时寒暑六气刚柔六位因其化而裁之以着其变之微故曰化而裁之谓之变昼夜相推为一日寒暑相推为一歳刚柔相推为一卦推之则通故曰推而行之谓之通又曰刚柔相推变在其中矣知此则知变通一也举此道而措之于天下谓之事业又曰通变之谓事知此则知事业通变一也圣人见天下之至赜将以示人故拟诸其形容象其八物之宜形一定也刚柔以立本也容变动也变通以趋时也是故谓之象立象则卦也变通也在其中矣圣人见天下之至动既观其防通之时损益典礼以行之矣又系之辞以断其疑曰如是而吉如是而凶是故谓之爻系辞则变通在其中矣然则体易者欲极天下之至赜者存乎卦可也存乎卦则见象矣欲鼓天下之至动者存乎辞可也存乎辞则见变通矣化而裁之其化有渐存乎爻之变可也推而行之其利不穷存乎爻之通可也神而藏用明而显仁存乎古之人可也革存乎汤武明夷存乎文王箕子复存乎顔氏之子故曰存乎其人黙而成之言不下带而道存者以心感心也存诸已也故曰不言而信存乎徳行易至于存乎徳行则得意忘象我与圣人一也上系终于黙而成之不言而信下系终于六辞语黙一也














　　汉上易传卷七
　　钦定四库全书
　　汉上易传卷八　　　　宋　朱震　
　　系辞下传
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观者也日月之道贞明者也天下之动贞夫一者也夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞伏羲始画八卦八卦成列而乾坤定位震巽一交也坎离艮兑二交也兑以一阳与艮坎以一隂奉离震巽以二相易六十四卦之象在其中矣三画天地人也伏羲因而重之六位成章兼三才而两之则三百八十四爻在其中矣归藏初经八卦六爻则知因而重之者伏羲也姚信曰连山氏得河圗夏人因之曰连山归藏氏得河圗商人因之曰归藏伏羲氏得河圗周人因之曰周易连山神农氏也归藏黄帝氏也其经卦皆八本伏羲也其别卦皆六十有四因八卦也六爻刚柔互相推荡六十四卦之变在其中矣郑康成曰虙羲作十言之教曰乾坤震巽坎离艮兑消息无文字谓之易乃知周易系辞于卦下者文王也文王系辞指其象而命之以名则周公之爻辞所以鼓天下之动者在其中矣彖辞曰吉凶而巳吉凶悔吝者爻辞也是亦生乎卦之动也爻动静当则吉当静而动当动而静则凶悔吝矣言吉凶悔吝生乎动者主动爻言之也自神农氏而下演为三易赞为十翼非圣人能为是也引而伸之不外是也爻有刚柔不有两则一不立所以立本也刚柔相变通其变以尽利者趣时也趣时者时中也故曰乾坤毁则无以见易矣刚柔相错有当有否则吉凶生又曰吉凶者贞胜也何谓邪此于动中明乎不动者也韩康伯谓不累乎吉凶是已张载曰有义命当吉当凶当否当亨者圣人不使避凶趋吉一以贞胜而不顾如大人否亨有陨自天过涉灭顶凶无咎损益不克违及其命乱也之类天地之道有升降然上下之观不动也故曰天地之道贞观也日月之道有往来然昼夜之明不动也故曰日月之道贞明也天下之动吉凶之变多矣而君子安其义命一以贞胜吉凶不能动何累之有故曰天下之动贞夫一也一者贞也贞所以一天下之动此彖辞爻辞所以贵夫贞也吉凶以贞胜故能立天下之本趋天下之时八卦本乾坤者也夫干阳至刚确然不易示人为君为父为夫之道不亦易乎夫坤隂至柔隤然而顺示人为子为臣为妇之道不亦简乎干刚坤柔以立本者也爻也者效乾坤之动者也天道下济地道上行刚柔相推变通以趣时者也象者像乾坤之象者也爻有变动象亦像之爻象动乎内者有当有否则人事之见于外者有吉有凶人与乾坤一也吉凶之变有术通之凶者反之吉则功业不期于见而见矣观此则乾坤示人足矣圣人必以彖言乎象爻言乎变系辞以言吉凶者圣人之情爱人无巳也恐其陷于凶咎是以指其所之故考乎其辞则圣人之情见矣
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情作结绳而为网罟以佃以渔盖取诸离包牺氏没神农氏作斲木为耜揉木为耒耒耨之利以教天下盖取诸益日中为市致天下之民聚天下之货交易而退各得其所盖取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤刳木为舟剡木为楫舟楫之利以济不通致逺以利天下盖取诸涣服牛乗马引重致逺以利天下盖取诸随重门击柝以待暴客盖取诸豫断木为杵掘地为臼臼杵之利万民以济盖取诸小过木为弧剡木为矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬是故易者象也象也者像也彖者材也爻也者效天下之动者也是故吉凶生而悔吝着也
　　胡旦分天地之大徳曰生为一章阳卦多隂为一章考之文义当从旦龚原本亦然干大生也坤广生也乾坤合而成徳生物而巳故曰天地之大徳曰生圣人之情见乎辞者亦天地之徳也圣人成位乎两间有其徳无其位不能兼善天下于其位也慎之重之在卦则尊位也故曰圣人之大寳曰位天地之大徳曰生者仁也圣人成位乎两间者仁而巳矣不仁不足以参天地圣人者聪明叡知神武而不杀不杀者好生也故曰何以守位曰仁仁被万物取财于天地则财不可胜用其民养生丧死无憾可以保四海守宗庙社稷故曰何以聚人曰财理财者节之以制度也节之类是也正辞者正邪説也六辞是也禁民为非者禁其非归之于是也如是乃得其宜故曰义义所以为仁非二本也故曰立人之道仁与义莫非义也义至于禁民为非尽矣自此以下明备物致用立成器以为天下利者无非有取于易皆仁也曰王天下者明守位也所谓崇髙莫大乎富贵也鸟兽之文即天文太曰察龙虎之文观鸟之理举鸟兽则见矣仰观龙虎鸟之文其形成于地俯观山川原隰之宜其象见于天凡在地者皆法天者也近取诸身则八卦具于百骸而身无非物逺取诸物则八卦具于万物而物无非我故神明之徳虽异而可通万物之情虽众而可类其道至于一以贯之此包牺氏所以作易一者何仁也上古茹毛饮血故教之以佃渔盖取诸重离巽绳离目网目谓之罟两目相连结绳为之罔罟也离为雉佃也兑巽为鱼渔也观此则伏羲画八卦因而重之明矣神农氏时民厌鲜食而食草木之实圣人因是以达其不忍之心故教以耒耜之利盖取诸益益否干之初也干金斲巽木斲木也四之三成坎坎为揉之初成震揉木也入坤土而巽于前斲木为耜也动于后揉木为耒也耒耜之利其益无方矣是时民甘其食美其服至死不相往来故教之以交易盖取诸噬嗑噬嗑否五之初也离日在上为日中坤众在下为市众为民离有伏兑为蠃贝坤往之干致天下之民聚天下之货也以坤交干交易也干五退初而得位各得其所也佃渔不言利于耒耜言利佃渔非圣人本心也佃有猛虎之害渔有蛟龙之害不若耒耜之利为市不言利者聚天下之货利在其中矣唐虞氏时洪水之患庶民鲜食然后教民稼穑懋迁有无化居其道万世一揆神农氏没民情巳厌黄帝尧舜作因其可变变而通之使民日用其道而不倦而又微妙入神化而无迹天下各得其宜盖易道阳极变隂隂极变阳变则不穷不穷则可久而不息善乎变通以趋时也是以自天祐之吉无不利圣人先后天故也神农氏时与民并耕而食饔飱而治至是尊卑定位君逸臣劳乾坤无为六子自用垂衣裳而天下治盖取诸乾坤干在上为衣坤在下为裳上古山无蹊泽无梁至是舟楫之利以济不通盖取诸涣涣否四之二也干金刳巽木浮于坎上刳木为舟也离火上锐剡木为楫也否塞者涣散济不通也上古牛未穿马未络至是服牛乗马引重致逺以利天下盖取诸随随否上九之初也坤牛而震足驱之服牛也震作足马而巽股据之乗马也坤舆震輹上六引之引重也内卦近外卦逺上六在外卦之外致逺也牛马随人而动否不通也上之初济不通也上古外户不闭御风气而巳至是重门击柝以待暴客盖取诸豫豫谦之反也谦艮为门九三之四又为门重门也艮为手坎为坚木震为声手击坚木而有声击柝也坤为阖户而坎盗逼之暴客也知耒耜而不知杵臼之利则利天下者有未尽故教之以杵臼之利盖取诸小过小过明夷初之四也兑金断巽木断木为杵也巽木入坤土掘地为臼也坎陷也臼之象杵动于上臼止于下四应初三应上上下相应杵臼之利也坎变巽股万民济也知门柝而不知弧矢之利则威天下者有未尽故教之以弧矢之利盖取诸睽睽家人反也家人巽为木巽离为丝坎为弓木为弓也兑金剡木而锐之剡木为矢也兑决干刚威天下也圣人以百姓之心为心民之所欲不以强去民之所恶不以强留然变而通之者亦因其典礼以损益之而巳且上古穴居而野处后世圣人易之以宫室自黄帝而来夏后氏之世室商人之重屋周人之明堂宫室之制有不同而上栋下宇以待风雨取诸大壮者同也大壮自遯来三复三变也一变中孚艮为居兑为口穴之象穴居也再变大畜干在上天际也野之象巽入变艮而止野处也三变大壮震木在上栋也干天在下宇也巽风隐兑泽流待风雨也大壮则不挠矣古之葬者厚衣之以薪葬之中野不封不树丧期无数后世圣人易之以棺椁自尧舜以来有虞氏之瓦棺夏后氏之堲周商人之梓棺椁之制有不同而取诸大过者同也大过自遯四变一变讼干见坤隐不封也再变巽木而兑金毁之不树也三变鼎离为目兑泽流丧也上九变而应三坎兑为节不变丧期无数也木在泽下中有干人棺椁也葬则棺周于身椁周于棺土周于椁大过也上古结绳而治后世圣人易之以书契象形防意转注处事假借谐声书契之制有不同而百官以治万民以察取诸夬者同也夬自姤五变一变同人二变履三变小畜四变大有姤巽为绳结绳也巽变成离坤离为文书也兑金刻木契也干为君坤为臣民坤居二四上百官以治也离明上达万民以察也以是决天下疑者夬也以是推之后世畋猎捕鱼之器虽不同而取于离则同也井牧沟洫之事虽不同而取于益则同也朝市夕市虽不同而取于噬嗑则同也余卦可以类推矣盖动于人情见于风气有是时必有是象易者象也易之有象拟诸其形容而已犹绘画之事雕刻之工一毫损益则不相似矣象之辞又谓之彖者言乎其才也卦有刚柔才也有是时有是象必有是才以济之才与时防斯足以成务矣然天下之动其微难知有同是一时同处一事所当之位有不同焉则趋舍进退殊途矣故曰爻者效天下之动也是以卦同爻异趣时之变不得而同然所归则若合符节故自伏羲神农黄帝尧舜凡六万一千四百有余歳而行十三卦而巳夫爻动则有吉凶悔吝吉凶者所以生大业也吉凶生而悔吝着其动可不慎乎
　　阳卦多隂隂卦多阳其故何也阳卦竒隂卦耦其徳行何也阳一君而二民君子之道也隂二君而一民小人之道也易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而歳成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也易曰因于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也子曰知几其神乎君子上交不谄下交不渎其知几乎几者动之防吉之先见者也君子见几而作不俟终日易曰介于石不终日贞吉介如石焉宁用终日断可识矣君子知防知彰知柔知刚万夫之望子曰顔氏之子其殆庶几乎有不善未尝不知知之未尝复行也易曰不逺复无祗悔元吉天地絪緼万物化醇男女构精万物化生易曰三人行则损一人一人行则得其友言致一也子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　凡得乎干者为阳卦震坎艮是也凡得乎坤者为隂卦巽离兑是也阳卦以竒为本故多隂隂卦以耦为本故多阳本不可二也隂阳二卦其徳行不同何也阳一君而徧体二民二民共事一君一也故为君子之道隂卦一民共事二君二君共争一民二也故为小人之道阳贵隂贱昼人多福夜人多祸故君子贵夫一也咸九四曰憧憧往来朋从尔思者劳神明以为一也夫思之所及朋则从之思之所不及其谁从乎虽憧憧于往来之间其从亦狭矣不知天下何思何虑万物即一一即万物同归而有殊涂一致而具百虑其一既通万物自应岂思虑营营之所至哉且日月寒暑一往一来自异者观之两也相推而生明相推而成歳自同者观之一也自往自来其谁使之往者屈也来者信也一屈一信黙然相感而利生焉尺蠖不屈则不能信龙蛇不蛰则不能存消息循环相待而为用夫致用在于精义义则无决择无取舍唯其宜而巳精一于义则进而入于不可知之神故感而后动其动也天其用利矣游乎人间物莫之伤其身安矣利用安身日进无疆徳不期于崇而自崇矣此吾之所知也过此以往则化矣如日月有明容光必照寒暑相代万物自生日月寒暑所不能知也故曰圣人有所不知焉圣人有所不能焉然则所谓化者终不可知欤曰穷神之所为则知化矣徳盛者自至焉道至于此万物与我一也故曰一则神两则化穷神则知变化之道人孰不欲安其身或困于石而不知休据于蒺藜而不知避名既汚辱身既危殆日近于死亡虽欲安得乎哉妻且不得见也况朋从乎藏可用之器待可为之时动无结阂出则有唯乘屈信之理而其用利者能之小人不耻不仁故不畏不义陷于死亡辱及其先耻孰大焉虽愚也而就利避害与人同故见利而后劝威之而后惩小惩大诫犹为小人之福况真知义乎精于义者岂一日积哉彼积不善以灭其身者不知小善者大善之积也夫身者国家之本存亡治乱之所系身虽安矣犹不可恃也故安其位者危保其存者亡有其治者乱君子兢兢业业不恃其有故身安而国家可保国家保而徳崇矣位欲当徳谋欲量知任欲称力三者各当其实则用利而身安小人志在于得而巳以人之国侥幸万一鲜不及祸自古一败涂地杀身不足以塞其责者本于不知义而巳神难言也精义入神以致用其唯知几乎知几其神矣几者动之微吉之先见警如阳生而井温雨降而云出众人不识而君子见之其于行义也不亦有余裕乎夫安危存亡之几在于始交之际君子上交不谄下交不渎义之与比无悔吝藏于其中知几故也是以君子见微已去小人遇祸不知见与不见相去逺矣进此道者存乎介而巳确然守正不转如石者乃能见之其心定其智则黙识而善断故不俟终日也守身如此无一朝之患矣知彰易知微难知刚易知柔而刚难君子见几故知微知彰知柔知刚一龙一虵或弛或张唯义是适则万夫望之而取法焉所从者岂特其朋从之彼劳思虑者亦末矣夫智周万物者或暗于自知雄入九军者或惮于改过克己为难也顔子有不善未尝不知知之未尝复行故曰顔氏之子其殆庶几乎孰谓小善为无益而可以弗为小恶为无伤而可以弗去乎复者刚反动之卦也善者天地之性而人得之性之本也不善非性也习也不逺而复者修为之功也故曰不善未尝弗知知之未尝复行知之者觉也自性也或曰鲋椒之恶岂习乎曰知修为之功则复其本矣由其习之不巳迷而不复矣人之生有气之质有性之本刚柔不齐者气也性之本则一而已矣故曰天地贞观也日月贞明也气岂能变哉天地万物其本一也天地升降其气絪緼万物化矣醇而未杂序卦曰有天地然后有万物刘牧曰乾道自然而成男坤道自然而成女序卦言万物则男女在其中矣曰万物化醇者言其一未始离也天地既生万物万物各有隂阳精气相交化生无穷序卦曰有万物然后有男女刘牧曰咸卦不系之于离坎以离坎而上男女自然而生咸卦而下男女偶合而生曰男女曰化生者言有两则有一也损之六三曰三人行则损一人一人行则得其友言致一也致一则殊涂而同归一致而百虑矣老氏论天地王侯得一又曰天地相合而降甘露老氏之所谓得一相合即夫子所谓致一也其在卦则六爻相应合而致用是也所谓全者合我与人而为一也动而与之者安其身而后动也语之而应者平其心而后虑也求而与之者定其交而后求也三者得故能以天下为一家中国为一人故曰君子修此三者故全也离而为二物物成敌莫或与之击之者至矣故曰立心勿恒凶勿恒者不一之谓也张载曰下文当云易曰自天祐之吉无不利子曰天之所助者顺也人之所助者信也履信思乎顺又以尚贤也是以自天祐之吉无不利也考之义或然也顺乎天者天助之应乎人者人助之致一之效乎此章以咸困解噬嗑否鼎复损恒九卦十爻尽其意盖书之于言有不能尽也
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其类其衰世之意邪夫易彰往而察来而微显阐幽开而当名辨物正言断辞则备矣其称名也小其取类也大其防逺其辞文其言曲而中其事肆而隐因贰以济民行以明失得之报
　　乾坤其易之门邪乾坤毁则易无自而入矣干刚者阳之物老阳之防也其徳则健坤柔者隂之物老隂之防也其徳则顺隂阳气也刚柔形也气变而有形形具而有体是故总防成爻健顺合徳而刚柔之体见矣圣人以此体天地之撰体形容之也撰定也形容天地之所定者体造物也即刚柔有体是已天神也地明也通神明之徳者示幽显一源也即隂阳合徳是巳隂阳相荡刚柔相推自乾坤而变八卦自八卦而变六十四卦三百八十四爻其称名也杂然不齐枝叶至扶疎矣而亦不越乎隂阳二端而已乾坤其易之门邪伏羲始画八卦文王监于二代而作周易周公因于文王而作爻辞卦有象爻有变动系辞焉而命之日益详矣盖时有隆污道有升降世既下衰不如是不足以尽天下之情伪何以知其然哉于此稽考其类则知之矣夫易之为书以八卦言之自震至干彰往也自巽至坤察来也一往一来周旋无穷是谓环中以重卦言之前卦为往后卦为来自内之外为往自外之内为来彰往故微显察来故阐幽显莫如既往而有微而难知之理幽莫如方来而有显而易见之象开释爻卦各当其名无隐也辨隂阳之物正吉凶之辞无遗也断之以卦辞爻辞则备矣观乎此宜若坦然明白使人易晓矣然而其称名也小则百物不废其取类也大则达之于天下意有余故其防逺物相杂故其辞文其言致曲而后中于道其事闳肆而实本于隐非天下至神至精至变有不能与也而又因其疑贰不决恐惧易入之时以济民行告之以吉凶悔吝之辞以明失得之必报盖有逺害防患之心非衰世之意乎
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修也益徳之裕也困徳之辩也井徳之地也巽徳之制也履和而至谦尊而光复小而辩于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一徳损以逺害益以兴利困以寡怨井以辩义巽以行权作易者上古也兴易者中古也何以知易兴于中古邪观九卦之象圣人有忧患后世之心得失滋彰矣然则上古作易何以知有忧患乎曰圣人随时者也佃渔不厌则耒耜之利不兴结绳未弊则书契之文不作而所以忧患后世者固巳具于八卦之中至于文王而易道兴矣履说而应乎干履乎和者也故为徳之基谦执之而有终者也故为徳之柄复刚反动而复其初徳自此始者也故为徳之本恒久而不已终则有始者也故为徳之固损损其可损而致一者也故为徳之修益益其可益而日进者也故为徳之裕困刚见揜而不失其所亨者也故为徳之辩井刚中而不变者也故为徳之地巽以刚下柔不失乎中者也故为徳之制履和而至于礼不至则流而狥于物矣谦卑而人尊之其道光也复小而辩于物者以初九也人之所以异于万物者以其存心也剥之刚阳反动于初则善心生于防昧难知之时不俟乎大而后与物辩也斯非徳之本欤恒泰之变也初九正也动而之三雷风并作万物繁兴之时三守正不动酬酢而不厌天地所不能旋日月所不能可以言徳之固矣损先难而后易何也情欲者强阳之气也初损之必有吝心刚健决断乃能行之故先难也及其既损考诸理而顺反诸心而悦其孰御我哉故后易也夫一介不以取诸人然后系千驷之马而弗视禄之以天下而弗顾故曰仁亦在熟之而巳益长裕而不设何也益否之变也九四下益于初初九正也益物以诚也益物以诚即是自益以诚故四与初以益而正诚自成也受益者不赘益之者不亏与时偕行如天地之裕万物非张设之也困穷而通何也否之上九陷而之二上下柔揜之穷也处险而说在穷而心亨通也通者不穷之谓岂必富贵利达而后为通哉故曰学不能行谓之病病则穷矣井居其所而迁何也泰初之五为井初九正也九五亦正也初迁之五往者正也五迁之初来者正也五居其所而往来皆正能迁也巽称而隐何也遯二之四为巽称者轻重均之谓也二隂方进六二从四九四君子屈已以下之则君子小人势均矣人见其屈已以为巽而不知六二亦巽乎刚故曰称而隐履以和行何也和者礼之用节者礼之体节而不和礼不行矣谦以制礼何也礼自卑而尊人自后而先人不能乎谦安能行礼复以自知何也有善必自知之不善必自知之修其善去其不善则复矣恒以一徳何也杂而不厌非徇物也久而不变也久则其徳无二三矣损以逺害何也自损以修徳则物无害之者故曰恭寡过情可信俭易容也以此失之者鲜矣益以兴利何也因其所利而利之也困以寡怨何也虽困而通在穷而悦乐天者也我不尤人人复何怨井以辩义何也井自守以正与人必以正处已处人各得其宜者也巽以行权何也权者称之所以轻重也与时推移湣然无际如行权称物人见其适平而巳其序则履和执谦复本恒久损已益人然后可以处困不穷能迁然后可以行权九卦履出于干谦复出于坤恒出于震损出于艮益出于巽困井出于坎独不取离何也离万物皆相见之卦包牺氏取之文王内文明外柔顺以蒙大难明在地中时也
　　易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行龚原曰易之为书也三章当从龚此章言易有变动出入易之为书明天地之用其用不过乎六爻不可逺也逺此而求之则违道逺矣其道也屡迁有变有动不居其所升降往来循环流转于六位之中位谓之虚者虚其位以待变动也故太九位亦曰九虚或自上而降或自下而升上下无常也刚来则柔往柔来则刚往刚柔相易也无常则不可为典相易则不可为要流行散徙唯变所适然亦不过乎六爻不过者以不可逺也其出入云者以一卦内外言之两体也出者自内之外往也入者自外之内来也以是度外内之际而观消息盈虚之变出处进退之理使知戒惧当出而入与当入而出其患一也故大观在上窥观者丑三阳方壮牵羊悔亡出入内外本于相形比四从二亦曰外离五用九亦曰出唯精于义者能知之知义则知惧矣又此书明于已之所当忧患与所以致忧患之故安不忘危存不忘亡治不忘乱无有师保教训而严惮之明失得之报也如有父母亲临而爱敬之见圣人之情也初率其吉凶之辞揆其八卦之方则既有典常可守矣盖不可逺者易之体也而有用焉为道也屡迁者易之用也而有体焉能知卦象合一体用同源者乎斯可以言易之书矣书载道者也待人而后行苟非其人道不徒行
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰徳辩是与非则非其中爻不备噫亦要存亡吉凶则居可知矣知者观其彖辞则思过半矣
　　此章言重卦六爻之义易之为书也原始于初爻要终于上爻成六位以为体质者也八卦八物也六爻六时也六爻相杂时异而物异八卦本象也时物别象也其本甚防故难知其末巳着故易知初辞拟而后言不亦难知乎卒成之其事终矣不亦易知乎上下之位以时言之初终也以道言之本末也以事言之始卒也其实一也时变则事变事变则道与之俱未有违时造事而能成者三画非无本末也圣人何为重卦曰理具乎中其事则未也若夫糅杂八卦之物撰定六爻之徳辩得失是非则非中爻不备中爻崔憬所谓二三四五京房所谓互体是也盖物无常是亦无常非施于彼者或不可施于此用于古者或不可行于今蒙以九二纳妇而六三取女则不利节以初九不出而九二不出则失时得失是非不可不辩也噫重卦六爻之意亦要诸吉凶存亡之辞而巳有同位而异物同物而异象同象而异辞要诸辞则四者不同居然易见可指掌而知矣六爻者变动相错而有吉凶存亡者也彖辞者合内外二体以一爻相变而有者也知者明于理则观诸彖辞而爻义巳知其过半矣
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪龚氏合易之为书也为一章误矣今从故本此章再明中爻之义二四耦也同为隂之功内外异位有不同焉二多誉四多惧何也四近五五尊位近尊位则多惧月望日则食礼近君则屈然柔之为道不利逺者坤从干也二逺于五所以多誉者其要在于虽柔而无咎以其用柔中也用柔而失中其能无咎乎三五竒也同为阳之功内外异位有不同焉三多凶五多功何也五贵三贱其等不同也三处下位之极其柔居之则危不胜任矣其刚居之将以为胜邪以刚居刚有时乎过刚矣危则疾颠过则易败此三所以多凶也若五不然以刚居之得尊位大中宜处贵者也以柔居之有处谦执柔以贵下贱之美二为五用矣此五所以多功也夫二五中也二三四五皆曰中爻何也曰以三数之自一至三以二为中自四至上以五为中以五数之自二至上以四为中以四数之自二至五以三四为中复之九四曰中行独复中孚以二柔在内名卦卦言徳爻言善者积善成徳也
　　易之为书也广大悉备有天道焉有人道焉有地道焉兼三才而两之故六六者非它也三才之道也道有变动故曰爻爻有等故曰物物相杂故曰文文不当故吉凶生焉易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以始终其要无咎此之谓易之道也此章再明六爻杂物之义易之为书广大而无外语天地之间则无乎不备矣有天道焉隂与阳也有人道焉仁与义也有地道焉柔与刚也此三者一物而两体隂阳也而谓之天仁义也而谓之人刚柔也而谓之地故曰三才兼三才而两之故六兼之者天之道兼隂与阳也人之道兼仁与义也地之道兼柔与刚也六者非它即三才之道也是故三画而有重卦六即三也三即一也道有变易有流动爻则效之故曰爻天地相函精气所聚其等有六曰物八物相错而成文故曰文文当其位则吉文不当其位则凶故吉凶生焉易之兴也当殷之末世周之盛徳邪何系之辞而告其吉凶者如是乎又纣与文王之事邪何君子处小人之间而其辞危乎是故危惧者使知可平慢易者使知必倾所以长君子消小人也其道甚大君子小人无所不容不容则不足以准天地百物不废者所以形容其道所谓悉备也初辞拟之卒成之终使知善不善之积成名灭身非一朝夕之渐故原始要终而惧焉其大要归之无咎而巳此之谓易之道易之道立人道以贯天地而为一者也
　　夫干天下之至健也徳行恒易以知险夫坤天下之至顺也徳行恒简以知阻能说诸心能研诸侯之虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　此章论六爻而归之于简易干健而为万物先莫或御之故其徳行恒易坤顺以从干无二适也故其徳行恒简以易也故知险之为难以简也故知阻之可疑简生于易阻生于险简易也故能说诸心知险阻也故能研诸虑简易者我心之所固有反而得之能无说乎以我所有虑其不然反复不舍能无研乎曰研诸侯之虑者衍侯之二字王弼略例曰能研诸虑则衍文可知天下之吉凶藏于无形至难定也天下之亹亹来而不已至难成也定之成之者简易而巳乾坤变化有云有为云者言也为者动也吉事有祥祥者吉之先见有祥必先知之兼言动也制器者尚象知器则知成器之为天下利而可动也卜筮者尚占知来则知来物而言动审矣是以能定天下之吉凶成天下之亹亹非知险知阻者能之乎天尊地卑乾坤设位圣人配天地而立合乾坤之徳以成能事能说诸心能研诸虑者明以尽人谋也定天下之吉凶成天下之亹亹者幽以尽鬼谋也人谋鬼谋幽显合一天下乐推而不厌百姓之愚与之以能矣成能故也伏羲氏始画八卦不言而告之以象者至简易也后世圣人演之为六十四卦有爻有彖以人情变动言之于辞知险阻也且八卦成列刚柔杂居吉凶已可见矣然道有变动变则通通则其用不穷所以尽利者不可不言也故变动以利言吉凶以情而迁巧厯之所不能计也圣人唯恐迁之而失其正矣故爻彖以情言变动者何情伪之所为也人之情伪难知矣以情相感则利生以伪相感则害生近不必取逺不必舍则悔吝生爱恶不一起而相攻则吉凶生吉凶生而悔吝着情伪其能掩乎是则情伪相感也逺近相取也爱恶相攻也爻有变动也有利害斯有悔吝有悔吝斯有吉凶吉凶以情迁也悔吝者何凡易之情隂阳相求内外相应近而不相得则伪不可久物或害之害之则凶将至矣悔吝者利害吉凶之界乎害之而悔则吉且利矣吝而不悔则凶圣人不得不以利言之而使之逺害也故曰圣人之情见乎辞然则何以知情伪邪考其辞可矣将叛者其心慙负故其辞愧中心疑者其心惑乱故其辞枝吉人守约故其辞寡躁人欲速故其辞多诬善之人妄故其辞游失其守者穷故其辞屈吉人辞寡以简易知也五者反是以知险知阻而知也简易则吉险阻则凶其辞则六其别则二情伪而已矣上系言易简而天下之理得下系终之以易简而知险阻故曰殊涂而同归一致而百虑
  </div>
  <div class="pagination">
   <a href="汉上易传_page10.html">
    上一页
   </a>
   <span>
    ...
   </span>
   <a href="汉上易传_page6.html">
    6
   </a>
   <a href="汉上易传_page7.html">
    7
   </a>
   <a href="汉上易传_page8.html">
    8
   </a>
   <a href="汉上易传_page9.html">
    9
   </a>
   <a href="汉上易传_page10.html">
    10
   </a>
   <span class="current-page">
    11
   </span>
   <a href="汉上易传_page12.html">
    12
   </a>
   <a href="汉上易传_page13.html">
    13
   </a>
   <a href="汉上易传_page14.html">
    14
   </a>
   <a href="汉上易传_page15.html">
    15
   </a>
   <a href="汉上易传_page16.html">
    16
   </a>
   <span>
    ...
   </span>
   <a href="汉上易传_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
