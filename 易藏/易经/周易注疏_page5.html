<!DOCTYPE html>
<html>
 <head>
  <meta charset="utf-8"/>
  <title>
   周易注疏 - 第 5 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易注疏 - 第 5 页/共 16 页
  </h1>
  <div class="content">
   九二包蒙吉○释文云包如字郑云当作彪彪文也又按石经作苞
　　六四注疏此释六四爻辞也○【臣防】按疏例从无于当节之下自言此释某文者此七字疑衍
　　需音义字从两重而者非○【臣良裘】按两当作雨絶句疏此需卦繇辞也○繇譌作系依阁本改此六字疑亦衍文他卦无此例
　　彖位乎天位○乎石经作于
　　初九象利用恒无咎未失常也○释文本无无咎二字【臣良裘】按此即刘向典校书所谓施孟梁丘家或缺无咎悔亡唯费氏经与古文同者是也
　　九二注履健居中○中譌作实依阁本改
　　彖注不闭其源使讼不至○郭京曰不闭其源使讼得至得字误作不字若闭其讼源讼则不至不闭讼源则讼得至不至与不闭义弗合
　　又必有善听之主焉其在二乎○【臣良裘】按李鼎祚集解云善听之主其在五焉九五注云处得尊位爲讼之主用其中正以断枉直即彖利见大人尚中正之义也九二居讼之时自救不暇讼既不克懐惧逃归岂能爲善听之主哉传写字误以五爲二当审详之今折中定本云讼以九五爲主诸爻皆讼者也
　　象注物有其分职不相滥争何由兴讼之所以起契之过也○监本物有其分句下有起契之过四字今依阁本削去















　　周易注疏卷二考证
&lt;经部,易类,周易注疏&gt;
　　钦定四库全书
　　周易注疏卷三
　　魏王弼注　唐陆德明音义　孔颖达疏
　　上经【师　比　小畜　履　泰　否　同人　大有】
　　【坎下坤上】
　　师贞丈人吉无咎　丈人严庄之称也爲师之正丈人乃吉也兴役动众无功罪也故吉乃无咎也音义【师彖云众也马云二千五百人爲师坎宫归魂卦贞丈人絶句丈人郑云能以法度长于人称尺证反】疏【正义曰师众也贞正也丈人谓严庄尊重之人言爲师之正唯得严庄丈人监临主领乃得吉无咎若不得丈人监临之众不畏惧不能齐众必有咎害注正义曰兴役动众无功罪者监临师众当以威严则有功劳乃得无咎若其不以威严师必无功而其罪故云兴役动众无功罪也】
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣注毒犹役也音义【王如字物归往也徐又往况反毒徒笃反马云治也】疏【正义曰师众也贞正也能以众正可以王矣者此释师卦之名并明用师有功之义但师训旣多或训爲法或训爲长恐此师名取法之与长故特明之师训爲众也贞爲正也贞之爲正其义已见于此复云贞正者欲见齐众必须以正故训贞爲正也与下文爲首引之势故云能以众正可以王矣刚中而应者刚中谓九二而应谓六五行险而顺者行险谓下体坎也而顺谓上体坤也若刚中而无应或有应而不刚中或行险而不柔顺皆不可行师得吉也以此毒天下而民从之吉又何咎矣者毒犹役也若用此诸徳使役天下之众人必从之以得其吉又何无功而咎责乎自刚中以下释丈人吉无咎也言丈人能备此诸徳也】
　　象曰地中有水师君子以容民畜众音义【畜敕六反聚也王肃许六反养也】疏【正义曰君子以容民畜众者言君子法此师卦容纳其民畜养其众若爲人除害使众得宁此则容民畜众也又爲师之主虽尚威严当赦其小过不可纯用威猛于军师之中亦是容民畜众之义所以象称地中有水欲见地能包水水又众大是容民畜众之象若其不然或当云地在水上或云上地下水或云水上有地今云地中有水盖取容畜之义也】
　　初六师出以律否臧凶注爲师之始齐师者也齐众以律失律则散故师出以律律不可失失律而臧何异于否失令有功法所不赦故师出不以律否臧皆凶象曰师出以律失律凶也音义【否音鄙恶也注同马郑王肃方有反臧作郎反善也】疏【正义曰初六师出以律者律法也初六爲师之始是整齐师众者也旣齐整师众使师出之时当须以其法制整齐之故云师出以律也否臧凶者若其失律行师无问否之与臧皆爲凶也否谓破败臧谓有功然否爲破败卽是凶也何须更云否臧凶者本意所明虽臧亦凶臧文旣单故以否配之欲盛言臧凶不可单言故云否之与臧皆爲凶也象曰失律凶者释师出以律之义言所以必须以律者以其失律则凶反经之文以明经义注正义曰爲师之始齐师者也者以师之初爻故云爲师之始在师之首先唱始是齐整师众者也失律而臧何异于否者若弃失法律不奉法而行虽有功而臧何异于否也失令有功法所不赦者解何异于否之义令则法律也若失此法令虽有功劳军法所不容赦故云何异于否然阃外之事将军所裁临事制宜不必皆依君命何得有功法所不赦者凡爲师之体理非一端量事制宜随时进退此则将军所制随时施行若茍顺私情故违君命犯律触法则事不可赦耳】
　　九二在师中吉无咎王三锡命注以刚居中而应于上在师而得其中者也承上之宠爲师之主任大役重无功则凶故吉乃无咎也行师得吉莫善懐懐众服锡莫重焉故乃得成命象曰在师中吉承天宠也王三锡命懐万邦也音义【锡星歴反徐音赐郑本作赐宠如字郑云光耀也王肃作龙云宠也】疏【正义曰在师中吉者以刚居中而应于五是在师中吉也无咎者承上之宠爲师之主任大役重无功则凶故吉乃无咎王三锡命者以其有功故王三加锡命象曰承天宠者释在师中吉之义也正谓承受五之恩宠故中吉也懐万邦也者以其有功能招懐万邦故被王三锡命也注正义曰在师而得中者观注之意以在师中爲句其吉字属下观象之文在师中吉承天宠者则似吉字属上此吉之一字上下兼该故注文属下象文属上但象畧其无咎之字故吉属师中也故乃得成命者案曲礼云三赐不及车马一命受爵再命受服三命受车马三赐三命而尊之得成故乃得成命也】
　　六三师或舆尸凶注以隂处阳以柔乘刚进则无应退无所守以此用师宜舆尸之凶象曰师或舆尸大无功也疏【正义曰以阴处阳以柔乘刚进无所应退无所守以此用师或有舆尸之凶象曰大无功也者释舆尸之义以其舆尸则大无功也注正义曰退无所守者倒退而下乘二之刚已又以阴居阳是退无所守】六四师左次无咎注得位而无应无应不可以行得位则可以处故左次之而无咎也行师之法欲右背高故左次之象曰左次无咎未失常也注虽不能有足以不失其常也音义【背音佩】疏【正义曰六四得位而无应无应不可以行得位则可以处故云师左次无咎故师在高险之左以次止则无凶咎也象曰未失常者释无咎之义以其虽未有功未失常道注正义曰行师之法欲右背髙者此兵法也故汉书韩信云兵法欲右背山陵前左水泽】
　　六五田有禽利执言无咎长子帅师弟子舆尸贞凶注处师之时柔得尊位阴不先唱柔不犯物犯而后应往必得直故田有禽也物先犯已故可以执言而无咎也柔非军帅阴非刚武故不躬行必以授也授不得正则众不从故长子帅师可也弟子之凶故其宜也象曰长子帅师以中行也弟子舆尸使不当也音义【禽徐本作擒长之文反注及下同军帅之帅色类反】疏【正义曰田有禽利执言者柔得尊位阴不先唱柔不犯物犯而后应往必得直故往卽有功犹如田中有禽而来犯苖若往猎之则无咎过也人之脩田非禽之所犯王者守国非叛者所乱禽之犯苖则可猎取叛人乱国则可诛之此假他象以喻人事故利执言无咎已不直则有咎已今得直故可以执此言往问之而无咎也长子帅师弟子舆尸贞凶者以已是柔不可爲军帅已又是阴身非刚武不可以亲行故须役任长子弟子之等若任役长子则可以帅师若任用弟子则军必破败而舆尸是爲正之凶庄氏云长子谓九二徳长于人弟子谓六三徳劣于物今案象辞云长子帅师以中行也是九二居中也弟子舆尸使不当也谓六三失位也注正义曰往必得直者见犯乃行欲往征之则于理正直故云往必得直】上六大君有命开国承家小人勿用注处师之极师之终也大君之命不失功也开国承家以宁邦也小人勿用非其道也象曰大君有命以正功也小人勿用必乱邦也疏【正义曰大君有命者上六处师之极是师之终竞也大君谓天子也言天子爵命此上六若其功大使之开国爲诸侯若其功小使之承家爲卿大夫小人勿用者言开国承家须用君子勿用小人也象曰大君有命以正功也者正此上六之功也小人勿用必乱邦也者若用小人必乱邦国故不得用小人也】【坤下坎上】
　　比吉原筮元永贞无咎不宁方来后夫凶音义【比毗志反卦内并同彖云辅也序卦云比也子夏云地得水而柔水得地而流故曰比徐又补履反坤宫归魂卦】疏【正义曰比吉者谓能相亲比而得其吉原筮元永贞无咎者欲相亲比必能原穷其情筮决其意唯有元大永长贞正乃得无咎元永贞者谓两相亲比皆须永贞不宁方来者此是宁乐之时若能与人亲比则不宁之方皆悉归来后夫凶者夫语辞也亲比贵速若及早而来人皆亲已故在先者吉若在后而至者人或疎已亲比不成故后夫凶或以夫爲丈夫谓后来之人也】
　　彖曰比吉也比辅也下顺从也原筮元永贞无咎以刚中也注处比之时将原筮以求无咎其唯元永贞乎夫羣党相比而不以元永贞则凶邪之道也若不遇其主则虽永贞而犹未足免于咎也使永贞而无咎者其唯九五乎不宁方来上下应也注上下无阳以分其民五独处尊莫不归之上下应之旣亲且安安则不安者托焉故不宁方所以来上下应故也夫无者求有有者不求所与危者求安安者不求所保火有其炎寒者附之故已茍安焉则不宁之方皆来矣后夫凶其道穷也注将合和亲而独在后亲成则诛是以凶也音义【邪似嗟反求有本亦作求得炎于廉反】疏【正义曰比吉也者释亲比爲善言相亲比而得吉也比辅也者释比所以得吉由比者人来相辅助也下顺从者在下之人顺从于上是相辅助也谓众阴顺从九五也自此以上释比名爲吉之义原筮元永贞无咎以刚中者释原筮元永贞无咎之义所以得如此者以九五刚而处中故使比者皆得原筮元永贞无咎也不宁方来上下应者释不宁方来之义以九五处中故上下羣阴皆来应之于此之时阴往比阳羣阴未得其所皆未寜也后夫凶其道穷者释后夫凶他悉亲比已独后来比道穷困无人与亲故其凶也此谓上六也注正义曰将原筮以求无咎其唯元永贞乎者原谓原穷比者根本筮谓筮决求比之情以求久长无咎其唯元永贞乎元大也永长也爲已有大长贞正乃能原筮相亲比之情得久长而无咎谓彼此相亲比也若不遇其主则虽永贞而犹未足免于咎者若不逢遇明主则彼此相求比者虽各懐永贞而犹未足免离于咎虽有永贞而无明主照察不被上知相亲渉于朋党故不免咎也使永贞而无咎者其唯九五乎者使比者得免咎保永贞久而无咎其唯九五乎以九五爲比之主刚而处中能识比者之情意故使比者得保永贞无凶咎也亲成则诛者彼此相比皆速来爲亲亲道已成已独在后而来众则嫌其离贰所以被诛而凶也】
　　象曰地上有水比先王以建万国亲诸侯注万国以比建诸侯以比亲疏【正义曰建万国亲诸侯非诸侯以下之所爲故特云先王也建万国谓割土而封建之亲诸侯谓爵赏恩泽而亲友之万国据其境域故曰建也诸侯谓其君身故云亲也地上有水犹域中有万国使之各相亲比犹地上有水流通相润及物故云地上有水比也】
　　初六有孚比之无咎有孚盈缶终来有它吉注处比之始爲比之首者也夫以不信爲比之首则祸莫大焉故必有孚盈缶然后乃得免比之咎故曰有孚比之无咎也处比之首应不在一心无私吝则莫不比之着信立诚盈溢乎质素之器则物终来无衰竭也亲乎天下着信盈缶应者岂一道而来故必有它吉也象曰比之初六有它吉也音义【缶方有反瓦器也郑云汲器也尔雅云盎谓之缶它敕多反本亦作他】疏【正义曰有孚比之无咎者处比之始爲比之首若无诚信祸莫大焉必有诚信而相亲比终始如一爲之诚信乃得无咎有孚盈缶终来有他吉者身处比之首应不在一心无私吝莫不比之有此孚信盈溢质素之缶以此待物物皆归向从始至终寻常恒来非唯一人而已更有他人竝来而得吉故云终来有他吉也此假外象喻人事也注正义曰应不在一者初六无应是应不在一故心无私吝也若心有偏应卽私有爱吝也以应不在一故心无私吝也】
　　六二比之自内贞吉注处比之时居中得位而繋应在五不能来它故得其自内贞吉而已象曰比之自内不自失也疏【正义曰比之自内贞吉者居中得位系应在五不能使他悉来唯亲比之道自在其内独与五应但贞吉而已不如初六有他吉也象曰不自失者释比之自内之义不自失其所应之偶故云比之自内不自失也】
　　六三比之匪人注四自外比二爲五应近不相得远则无应所与比者皆非已亲故曰比之匪人象曰比之匪人不亦伤乎音义【匪非鬼反马云非也王肃本作匪人凶】疏【正义曰比之匪人不亦伤乎者言六三所比皆非已亲之人四自外比二爲五应近不相得远又无应是所欲亲比皆非其亲是以悲伤也】
　　六四外比之贞吉注外比于五履得其位比不失贤处不失位故贞吉也象曰外比于贤以从上也疏【正义曰六四上比于五欲外比也居得其位比不失贤所以贞吉凡下体爲内上体爲外六四比五故云外比也象曰外比于贤以从上者九五居中得位故称贤也五在四上四往比之是以从上也】
　　九五显比王用三驱失前禽邑人不诫吉注爲比之主而有应在二显比者也比而显之则所亲者狭矣夫无私于物唯贤是与则去之与来皆无失也夫三驱之礼禽逆来趣已则舍之背已而走则射之爱于来而恶于去也故其所施常失前禽也以显比而居王位用三驱之道者也故曰王用三驱失前禽也用其中正征讨有常伐不加邑动必讨叛邑人无虞故不诫也虽不得乎大人之吉是显比之吉也此可以爲上之使非爲上道也象曰显比之吉位正中也舎逆取顺失前禽也邑人不诫上使中也音义【驱匡愚反徐云郑作敺马云三驱者一曰干豆二曰賔客三曰君庖狭户夹反则舍之舎音赦又音舍背音佩射食亦反恶乌路反舎逆之舎音舍】疏【正义曰五应于二显明比道不能普徧相亲是比道狭也王用三驱失前禽者此假田猎之道以喻显比之事凡三驱之礼禽向已者则舎之背已者则射之是失于前禽也显比之道与已相应者则亲之与己不相应者则疎之与三驱田猎爱来恶去相似故云王用三驱失前禽也言显比之道似于此也邑人不诫吉者虽不能广普亲比于自已相亲之处不妄加讨罚所以已邑之人不须防诫而有吉也至于邑人不诫而爲吉非是大人阔之道不可爲大人之身但可爲大人之使象曰显比之吉位正中者所以显比得吉者以所居之位正而且中故云显比之吉舎逆取顺失前禽也者禽逆来向已者则舎之而不害禽顺去背已而走者则射而取之是失前禽也邑人不诫上使中也者释邑人不诫之义所以已邑之人不须防诫止由在上九五之使得其中正之人伐不加邑动必讨叛不横加无罪止由在上使中也中谓九五也此九五虽不得爲王者之身堪爲王者之使以居中位故云上使中也注正义曰去之与来皆无失者若比道阔不偏私于物唯贤是亲则背已去者与来向已者皆悉亲附无所失也言去亦不失来亦不失夫三驱之礼者先儒皆云三度驱禽而射之也三度则已今亦从之去则射之褚氏诸儒皆以爲三面着人驱禽必加三面者禽唯有背已向已趣已故左右及于后皆有驱之爱于来而恶于去者来则舎之是爱于来也去则射之是恶于去也故其所施常失前禽者言独比所应则所比爲失如三驱所施爱来憎去则失在前禽也用其中正征讨有常伐不加邑动必讨叛者此九五居中得正故云用其中正也心既中正不妄喜怒故征伐有常也所伐之事不加亲已之邑兴师动众必欲讨其叛逆五以其显比亲者伐所不加也叛者必欲征伐也云虽不得乎大人之吉是显比之吉者以象云显比之吉其比狭也若大人之吉则比道通也可以爲上之使非爲上之道者九五居上之位若爲行如此身虽爲王止可爲上使之人非是爲王之道故云非爲上之道】
　　上六比之无首凶注无首后也处卦之终是后夫也亲道已成无所与终爲时所弃宜其凶也象曰比之无首无所终也疏【正义曰无首凶者谓无能爲头首他人皆比已独在后是亲比于人无能爲头首也他人皆比亲道已成已独在后众人所弃宜其凶也象曰无所终者释比之无首既不能爲比之初首被人所弃故无能与之共终也】
　　【干下巽上】
　　小畜亨注不能畜大止健刚志故行是以亨密云不雨自我西郊音义【畜本又作蓄同敕六反积也聚也卦内皆同郑许六反养也巽宫一世卦】疏【正义曰小畜亨者但小有所畜唯畜九三而已初九九二犹刚健得行是以刚志上得亨通故云小畜亨也若大畜干在于下艮在于上艮是阳卦又能止物能止此干之刚健所畜者大故称大畜此卦则巽在于上干在于下巽是隂柔性又和顺不能止畜在下之干唯能畜止九三所畜狭小故云小畜密云不雨者若阳之上升隂能畜止两气相薄则爲雨也今唯能畜止九三其气被畜但爲密云初九九二犹自上通所以不能爲雨也自我西郊者所聚密云由在我之西郊去我旣远润泽不能行也但聚在西郊而已】
　　彖曰小畜柔得位而上下应之曰小畜注谓六四也成卦之义在此爻也体无二阴以分其应故上下应之也旣得其位而上下应之三不能陵小畜之义健而巽刚中而志行乃亨密云不雨尚往也自我西郊施未行也注小畜之势足作密云乃自我西郊未足以爲雨也何由知未能爲雨夫能爲雨者阳上薄阴阴能固之然后烝而爲雨今不能制初九之复自道固九二之牵复九三更以不能复爲劣也下方尚往施岂得行故密云而不能爲雨尚往故也何以明之夫阴能固之然后乃雨今上九独能固九三之路故九三不可以进而舆说辐也能固其路而安于上故得旣雨旣处若四五皆能若上九之善畜则能雨明矣故举一卦而论之能爲小畜密云而已阴茍不足以固阳则虽复至盛密云自我西郊故不能雨也雨之未下卽施之未行也彖全论一卦之体故曰密云不雨象各言一爻之德故曰旣雨旣处也音义【施始防反注皆同阳上之上时掌反烝职譍反说吐活反下文并注并同说文解也辐音福虽复之复扶又反上九注同】疏【正义曰柔得位谓六四也以阴居阴故称得位此卦唯有一阴上下诸阳皆来应之故曰小畜此释小畜卦名也言此卦之畜六四唯畜其下九三初九九二犹不能拥畜而云上下应之者若细别而言小畜之义唯当畜止在下三阳犹不能畜尽但畜九三而已若大判而言之上下五阳总应六四故云上下应之其四虽应何妨总不能畜止刚健也健而巽刚中而志行乃亨者内旣刚健而外逢柔顺刚于中不被摧抑而志意得行以此言之故刚健之志乃得亨通此释亨也密云不雨尚往者所以密云不雨者不能畜止诸阳初九九二犹得上进阴阳气通所以不雨释密云不雨也自我西郊施未行者释自我西郊之义所以密云不雨从我西郊而积聚者犹所施润泽未得流行周徧故不覆国都但远聚西郊也然云在国都而不雨亦是施未行也必云在西郊者若在国都雨虽未落犹有覆防之施不得云施未行今言在西郊去施远也注正义曰九三更以不能复爲劣者初九旣得复道九二可牵以复皆得刚健上通则是阴不能固阳而九三劣弱又不能自复则是阳不薄阴是以皆不雨也且小畜之义贵于上往而九三不能自复更爲劣弱故言九三更不能复爲劣也能固其路而安于上者谓上九能闭固九三之道路不被九三所陵得安于上所以旣雨旣处也故举一卦而论之能爲小畜密云而已者此明卦之与爻其义别也但卦总二象明上体不能闭固下体所以密云不能爲雨爻则止明一爻之事上九能固九三所以上九而有雨也所以卦与爻其义异也诸卦多然若比卦云比吉上六则云比之无首凶也复卦云复亨上六云迷复凶也此皆卦之与爻义相违反它皆放此】
　　象曰风行天上小畜君子以懿文德注未能行其施者故可以懿文徳而已疏【正义曰君子以懿文徳者懿美也以于其时施未得行喻君子之人但修美文徳待时而风爲号令若风行天下则施附于物不得云施未行也今风在天上去物旣远无所施及故曰风行天上凡大象君子所取之义或取二卦之象而法之者若地中有水师君子以容民畜众取卦象包容之义若履卦象云上天下泽履君子以辩上下取上下尊卑之义如此之皆取二象君子法以爲行也或直取卦名因其卦义所有君子法之须合卦义行事者若讼卦云君子以作事谋始防其所讼之源不取天与水违行之象若小畜君子以懿文徳不取风行天上之象余皆放此】
　　初九复自道何其咎吉注处干之始以升巽初四爲已应不距已者也以阳升阴复自其道顺而无违何所犯咎得义之吉象曰复自道其义吉也疏【正义曰处干之始以升巽初四爲已应以阳升阴反复于上自用已道四则顺而无违于已无咎故云复自道何其咎吉象曰其义吉者以阳升阴以刚应柔其义于理吉也】
　　九二牵复吉注处干之中以升巽五五非畜极非固已者也虽不能若阴之不违可牵以复是以吉也象曰牵复在中亦不自失也疏【正义曰牵谓牵连复谓反复二欲徃五五非止畜之极不闭固于已可自牵连反复于上而得吉也象曰牵复在中亦不自失者旣彊牵连而复在下卦之中以其得中不被闭固亦于已不自有失解牵复吉也】
　　九三舆说辐夫妻反目注上爲畜盛不可牵征以斯而进故必说辐也已爲阳极上爲阴长畜于阴长不能自复方之夫妻反目之义也象曰夫妻反目不能正室也音义【舆音余辐音福本亦作輹音服马云车下缚也郑云伏菟长之丈反下同】疏【正义曰九三欲复而进上九固而止之不可以行故车舆说其辐夫妻反目者上九体巽爲长女之阴今九三之阳被长女闭固不能自复夫妻乖戾故反目相视象曰不能正室者释夫妻反目之义以九三之夫不能正上九之室故反目也此假象以喻人事也】
　　六四有孚血去惕出无咎注夫言血者阳犯阴也四乘于三近不相得三务于进而已隔之将惧侵克者也上亦恶三而能制焉志与上合共同斯诚三虽逼已而不能犯故得血去惧除保无咎也象曰有孚惕出上合志也音义【血如字马云当作恤忧也去起吕反注同恶乌路反履卦同】疏【正义曰六四居九三之上乘陵于三三旣务进而已固之惧三害已故有血也畏三侵陵故惕惧也但上九亦憎恶九三六四与上九同志共恶于三三不能害已故得其血去除其惕出散信能血去惧除乃得无咎象曰上合志者释惕出之意所以惕出者由已与上九同合其志共恶于三也注正义曰夫言血者阳犯隂也者谓此卦言血阳犯隂也夫者语之端非是总凡之辞故需六四云需于血注云凡称血者隂阳相伤也则称血者非唯阳犯隂也】九五有孚挛如富以其邻注处得尊位不疑于二来而不距二牵已挛不爲专固有孚挛如之谓也以阳居阳处实者也居盛处实而不专固富以其邻者也象曰有孚挛如不独富也音义【挛力专反马云连也徐又力转反子夏作恋云思也】疏【正义曰有孚挛如者五居尊位不疑于二来而不距二旣牵挽而来已又攀挛而迎接志意合同不有专固相逼是有信而相牵挛也如语辞非义富以其邻者五是阳爻卽必富实心不専固故能用富以与其邻邻谓二也象曰不独富也者释挛如之义所以攀挛于二者以其不独自专固于富欲分与二也】
　　上九旣雨旣处尚德载妇贞厉月几望君子征凶注处小畜之极能畜者也阳不亨故旣雨也刚不能侵故旣处也体巽处上刚不敢犯尚德者也爲隂之长能畜刚健德积载者也妇制其夫臣制其君虽贞近危故曰妇贞厉也隂之盈盛莫盛于此故曰月几望也满而又进必失其道隂疑于阳必见战伐虽复君子以征必凶故曰君子征凶象曰旣雨旣处德积载也君子征凶有所疑也注夫处下可以征而无咎者唯泰也则然坤本体下又顺而弱不能敌刚故可以全其征而吉也自此以往则其进各有难矣夫巽虽不能若艮之善畜犹不肯爲坤之顺从也故可得少进不可尽陵也是以初九九二其复则可至于九三则舆说辐也夫大畜者畜之极也畜而不已畜极则通是以其畜之盛在于四五至于上九道乃大行小畜积极而后乃能畜是以四五可以进而上九说征之辐音义【几徐音祈又音机注同子夏作近唯泰也则然一本作然则读卽以也字絶句难乃旦反尽津忍反】疏【正义曰旣雨旣处者九三欲进已能固之隂阳不通故已得其雨也旣处者三不能侵不忧危害故已得其处也尚徳载者体巽处上刚不敢犯爲隂之长能畜止刚健慕尚此徳之积聚而运载也故云尚徳载也言慕尚此道徳之积载也妇贞厉者上九制九三是妇制其夫臣制其君虽复贞正而近危厉也月防望者妇人之制夫犹如月在望时盛极以敌日也防辞也已从上释故于此不复言也君子征凶者隂疑于阳必见战伐虽复君子之行而亦凶也象曰旣雨旣处徳积载者释旣雨旣处之义言所以得旣雨旣处者以上九道徳积聚可以运载使人慕尚故云既雨既处也君子征凶有所疑者释君子征凶之义言所以征凶者隂气盛满被阳有所疑忌必见战伐故征凶也注正义曰处小畜之极能畜者也者已处小畜盛极是闭畜者也阳不亨故旣雨也者阳若亨通则不雨也所以卦爻辞云小畜亨密云不雨今九三之阳被上九所固不亨通故既雨也夫巽虽不能若艮之善畜者谓虽不能如大畜艮卦在上善畜下之干也巽虽不能如艮之善畜故其畜小也犹不肯爲坤之顺从者谓犹不肯如泰卦坤在于上顺从干也故可得少进者谓初九九二得前进也不可尽陵者九三欲陵上九被上九所固是不可得尽陵也畜而不已畜极则通是以其畜之盛在于四五至于上九道乃大行者此论大畜义也大畜畜而不已谓之大畜四爻五爻是畜之盛极而不休已畜极则通四五畜道既极至于上九无所可畜故上九道乃大行无所畜也小畜积极而后乃能畜者小畜之道既微积其终极至于上九乃能畜也谓畜九三也是以四五可以进者四虽畜初五虽畜二畜道既弱故初二可以进上九说征之辐者上九畜之积极故能说此九三征行之辐案九三但有说辐无征之文而王氏言上九说征之辐者舆之有辐可以征行九三爻有征义今舆辐既说则是说征之辐因上九征凶之文征则行也文虽不言于义必有言辐者郑注云谓舆下防木与轴相连钩心之木是也子夏传云轴车剧也】
　　【兑下干上】
　　履虎尾不咥人亨音义【履利耻反礼也艮宫五世卦咥直结反齧也马云龁】疏【正义曰履卦之义以六三爲主六三以隂柔履践九二之刚履危者也犹如履虎尾为危之甚不咥人亨者以六三在兑体兑为和说而应干刚虽履其危而不见害故得亨通犹若履虎尾不见咥齧于人此假物之象以喻人事】
　　彖曰履柔履刚也说而应乎干是以履虎尾不咥人亨注凡彖者言乎一卦之所以爲主也成卦之体在六三也履虎尾者言其危也三爲履主以柔履刚履危者也履虎尾而不见咥者以其说而应乎干也干刚正之徳者也不以说行夫佞邪而以说应乎干宜其履虎尾不见咥而亨刚中正履帝位而不疚光明也注言五之徳音义【说音悦注及后同夫音扶下同邪似嗟反疚久又反马云病也陆本作疾】疏【正义曰履柔履刚者言履卦之义是柔之履刚六三隂爻在九二阳爻之上故云柔履刚也履谓履践也此释履卦之义说而应乎干是以履虎尾不咥人亨者释不咥人亨之义六三在兑体兑为和说应于上九上九在干体兑自和说应乎干刚以说应刚无所见害是以履践虎尾不咥害于人而得亨通也若以和说之行而应于隂柔则是邪佞之道由以说应于刚故得吉也刚中正履帝位者谓九五也以刚处中得其正位居九五之尊是刚中正履帝位也而不疚光明者能以刚中而居帝位不有疚病由徳之光明故也此一句赞明履卦徳义之美于经无所释也】
　　象曰上天下泽履君子以辩上下定民志疏【正义曰天尊在上泽卑处下君子法此履卦之象以分辩上下尊卑以定正民之志意使尊卑有序也但此履卦名含二义若以爻言之则在上履践于下六三履九二也若以二卦上下之象言之则履礼也在下以礼承事于上此象之所言取上下二卦卑承尊之义故云上天下泽履但易含万象反覆取义不可定爲一体故也】
　　初九素履往无咎注处履之初爲履之始履道恶华故素乃无咎处履以素何往不从必独行其愿物无犯也象曰素履之往独行愿也疏【正义曰处履之始而用质素故徃而无咎若不以质素则有咎也象曰独行愿者释素履之往它人尚华已独质素则何咎也故独行所愿则物无犯也】九二履道坦坦幽人贞吉注履道尚谦不憙处盈务在致诚恶夫外饰者也而二以阳处隂履于谦也居内履中隐显同也履道之美于斯为盛故履道坦坦无险厄也在幽而贞宜其吉也象曰幽人贞吉中不自乱也音义【坦吐但反说文云安也广雅云平也明也苍颉篇云着也憙虚备反又音喜厄于革反又作戹】疏【正义曰履道坦坦者坦坦平易之貌九二以阳处隂履于谦退已能谦退故履道坦坦平易无险难也幽人贞吉者既无险难故在幽隐之人守正得吉象曰中不自乱者释幽人贞吉以其居中不以危险而自乱也既能谦退幽居何有危险自乱之事注正义曰履道尚谦者言践履之道贵尚谦退然后乃能践物履又为礼故尚谦也居内履中隐显同者履道尚谦不喜处盈然以阳处隂尚于谦徳居内履中以信为道不以居外为荣处内为屈若居在外亦能履中谦退隐之与显在心齐等故曰隐显同也在幽而贞宜其吉者以其在内卦之中故云在幽也谦而得中是贞正也在幽能行此正故曰宜其吉】
　　六三眇能视跛能履履虎尾咥人凶武人爲于大君注居履之时以阳处阳犹曰不谦而况以隂居阳以柔乘刚者乎故以此爲明眇目者也以此爲行跛足者也以此履危见咥者也志在刚健不脩所履欲以陵武于人爲于大君行未能免于凶而志存于五顽之甚也象曰眇能视不足以有明也跛能履不足以与行也咥人之凶位不当也武人爲于大君志刚也音义【眇妙小反字书云盲也说文云小目跛波我反足跛也依字作破脩本又作循行未之行下孟反】疏【正义曰眇能视跛能履者居履之时当须谦退今六三以阴居阳而又失其位以此视物犹如眇目自为能视不足为明也以此履践犹如跛足自为能履不足与之行也履虎尾咥人凶者以此履虎尾咥齧于人所以凶也武人为于大君者行此威武加陵于人欲自为于大君以六三之微欲行九五之志顽愚之甚象曰不足以有明者释眇能视物目既隆眇假使能视无多明也不足以与行者解跛能履足既蹇跛假使能履行不能逺故云不足以与行也位不当者释咥人之凶所以被咥见凶者缘居位不当谓以隂处阳也志刚者释武人爲于大君所以陵武加人欲为大君以其志意刚猛以阴而处阳是志意刚也】
　　九四履虎尾愬愬终吉注逼近至尊以阳承阳处多惧之地故曰履虎尾愬愬也然以阳居隂以谦爲本虽处危惧终其志故终吉也象曰愬愬终吉志行也音义【愬山革反子夏曰恐惧貌何休注公羊曰惊愕也马本作虩音许逆反云恐惧也说文同广雅曰惧也近附近之近】疏【正义曰履虎尾愬愬者逼近五之尊位是履虎尾近其危也以阳承阳处嫌隙之地故愬愬危惧也终吉者以阳居隂意能谦退故终得其吉也象曰志行者释愬愬终吉初虽愬愬终得其吉以谦志得行故终吉也】
　　九五夬履贞厉注得位处尊以刚决正故曰夬履贞厉也履道恶盈而五处尊是以危象曰夬履贞厉位正当也音义【夬古快反】疏【正义曰夬履者夬者决也得位处尊以刚决正履道行正故夬履也贞厉者厉危也履道恶盈而五以阳居尊故危厉也象曰位正当者释夬履贞厉之义所以夬履贞厉者以其位正当处在九五之位不得不决断其理不得不有其贞厉以位居此地故也】
　　上九视履考祥其旋元吉注祸福之祥生乎所履处履之极履道成矣故可视履而考祥也居极应说髙而不危是其旋也履道大成故元吉也象曰元吉在上大有庆也音义【祥本亦作详】疏【正义曰视履考祥者祥谓徴祥上九处履之极履道已成故视其所履之行善恶得失考其祸福之徴祥其旋元吉者旋谓旋反也上九处履之极下应兑说髙而不危是其不坠于礼而能旋反行之履道大成故元吉也象曰大有庆者解元吉在上之义既以元吉而在上九是大有福庆也以有福庆故在上元吉也】
　　【干下坤上】
　　泰小往大来吉亨音义【泰如字大通也郑云通也马云大也坤宫三世卦】疏【正义曰隂去故小往阳长故大来以此吉而亨通此卦亨通之极而四徳不具者物既泰通多失其节故不得以为元始而利贞也所以象云财成辅相故四徳不具】
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也音义【长之丈反】疏【正义曰泰小往大来吉亨则是天地交而万物通者释此卦小往大来吉亨名为泰也所以得名为泰者止由天地气交而生养万物物得大通故云泰也上下交而其志同者此以人事象天地之交上谓君也下谓臣也君臣交好故志意和同内阳而外隂内健而外顺内健则内阳外顺则外隂内阳外隂据其象内健外顺明其性此说泰卦之徳也阴阳言爻健顺言卦此就卦爻释小往大来吉亨也内君子而外小人君子道长小人道消者更就人事之中释小往大来吉亨也】
　　象曰天地交泰后以财成天地之道辅相天地之宜以左右民注泰者物大通之时也上下大通则物失其节故财成而辅相以左右民也音义【财音才徐才载反荀作裁相息亮反注同左音佐右音佑左右助也注同】疏【正义曰后以财成天地之道者由物皆通泰则上下失节后君也于此之时君当翦财成就天地之道辅相天地之宜者相助也当辅助天地所生之宜以左右民者左右助也以助养其人也天地之道者谓四时也冬寒夏暑春生秋杀之道若气相交通则物失其节物失其节则冬温夏寒秋生春杀君当财节成就使寒暑得其常生杀依其节此天地自然之气故云天地之道也天地之宜者谓天地所生之物各有其宜若大司徒云其动物植物及职方云州其贡宜稻麦雍州其贡宜黍稷若天气大同则所宜相反故人君辅助天地所宜之物各安其性得其宜据物言之故称宜也此卦言后者以不兼公卿大夫故不云君子也兼通诸侯故不得直言先王欲见天子诸侯俱是南面之君故特言后也】
　　初九拔茅茹以其彚征吉注茅之爲物拔其根而相牵引者也茹相牵引之貌也三阳同志俱志在外初为首已举则从若茅茹也上顺而应不爲违距进皆得志故以其征吉象曰拔茅征吉志在外也音义【拔蒲八反茅卯交反郑音苖茹汝据反牵引也郑湛同王肃音如彚音胃也李于鬼反傅氏注云彚古伟字美也古文作董作夤出也郑云勤也】疏【正义曰拔茅茹者初九欲往于上九二九三皆欲上行已去则从而似拔茅举其根相牵茹也以其彚者彚类也以类相从征吉者征行也上坤而顺下应于干已去则纳故征行而吉象曰志在外者释拔茅征吉之义以其三阳志意皆在于外已行则从而似拔茅徃行而得吉此假外物以明义也】九二包荒用冯河不遐遗朋亡得尚于中行注体健居中而用乎泰能包含荒秽受纳冯河者也用心大无所遐弃故曰不遐遗也无私无偏存乎光大故曰朋亡也如此乃可以得尚于中行尚犹配也中行谓五象曰包荒得尚于中行以光大也音义【荒本亦作防音同郑注礼云秽也说文水广也又大也郑读为康云虚也冯音凭注同秽于废反】疏【正义曰包荒用冯河者体健居中而用乎泰能包含荒秽之物故云包荒也用冯河者无舟渡水冯陵于河是顽愚之人此九二能包含容受故曰用冯河也不遐遗者遐逺也遗弃也用心大无所疎逺弃遗于物朋亡者得中无偏所在皆纳无私于朋党之事亡无也故云朋亡也得尚于中行者中行谓六五也处中而行以九二所为如此尚配也得配六五之中也象曰以光大者释得尚中行之义所以包荒得配此六五之中者以无私无偏存乎光大之道故此包荒皆假外物以明义也】
　　九三无平不陂无往不复艰贞无咎勿恤其孚于食有福注干本上也坤本下也而得泰者降与升也而三处天地之际将复其所处复其所处则上守其尊下守其卑是故无往而不复也无平而不陂也处天地之将闭平路之将陂时将大变世将大革而居不失其正动不失其应艰而能贞不失其义故无咎也信义诚着故不恤其孚而自明也故曰勿恤其孚于食有福也象曰无往不复天地际也注天地将各分复之际音义【陂彼伪反徐补寄反倾也注同又破何反偏也】疏【正义曰无平不陂者九三处天地相交之际将各分复其所处干体初虽在下今将复归于上坤体初虽在上今欲复归于下是初始平者必将有险陂也初始徃者必将有反复也无有平而不陂无有徃而不复者犹若无在下者而不在上无在上者而不归下也艰贞无咎者已居变革之世应有危殆只为已居得其正动有其应艰难贞正乃得无咎勿恤其孚于食有福者恤忧也孚信也信义先以诚着故不须忧其孚信也信义自明故于食禄之道自有福庆也象曰天地际者释无徃不复之义而三处天地交际之处天体将上地体将下故徃者将复平者将陂注正义曰将复其所处者以泰卦干体在下此九三将弃三而向四是将复其干之上体所处也泰卦坤体在上此六四今将去四而归向初复其坤体所处也处天地之将闭平路之将陂者天将处上地将处下闭而不通是天地之将闭也所以徃前通泰路无险难自今已后时既否闭路有倾危是平路之将陂也此因三之向四是下欲上也则上六将归于下是上欲下也故云复其所处也信义诚著者以九三居不失正动不失应是信义诚着也故不恤其孚而自明者解于食有福以信义自明故饮食有福】
　　六四翩翩不富以其邻不戒以孚注干乐上复坤乐下复四处坤首不固所居见命则退故曰翩翩也坤爻皆乐下已退则从故不待富而用其邻也莫不与已同其志愿故不待戒而自孚也象曰翩翩不富皆失实也不戒以孚中心愿也疏【正义曰六四翩翩者四主坤首而欲下复见命则退故翩翩而下也不富以其邻者以用也邻谓五与上也今已下复众隂皆从之故不待财富而用其邻不戒以孚者邻皆从已共同志愿不待戒告而自孚信以从已也象曰皆失实者解翩翩不富之义由众隂皆失其本实所居之处今既见命翩翩乐动不待财富竝悉从之故云皆失实也不戒以孚中心愿者解不戒以孚之义所以不待六四之戒告而六五上六皆已孚信者由中心皆愿下复故不待戒而自孚也】
　　六五帝乙归妹以祉元吉注妇人谓嫁曰归泰者隂阳交通之时也女处尊位履中居顺降身应二感以相与用中行愿不失其礼帝乙归妹诚合斯义履顺居中行愿以祉尽夫隂阳交配之宜故元吉也象曰以祉元吉中以行愿也音义【祉音耻一音敕子反又音止女处一作爻处夫音扶后皆放此以意求之】疏【正义曰帝乙归妹者女处尊位履中居顺降身应二感以相与用其中情行其志愿不失于礼爻备斯义者唯帝乙归嫁于妹而能然也故作易者引此帝乙归妹以明之也以祉元吉者履顺居中得行志愿以祉福尽夫隂阳交配之道故大吉也象曰中以行愿者释以祉元吉之义正由中顺行其志愿故得福而元吉也注正义曰妇人谓嫁曰归隐二年公羊文也】
　　上六城复于隍勿用师自邑告命贞吝注居泰上极各反所应泰道将灭上下不交卑不上承尊不下施是故城复于隍卑道崩也勿用师不烦攻也自邑告命贞吝否道已成命不行也象曰城复于隍其命乱也音义【隍音皇城堑也子夏作堭姚作湟应如字旧音应对之应上承之上时掌反施始防反否备鄙反】疏【正义曰城复于隍者居泰上极各反所应泰道将灭上下不交卑不上承尊不下施犹若城复于隍也子夏云隍是城下池也城之为体由基土培扶乃得为城今下不培扶城则损壊以此崩倒反复于隍犹君之为体由臣之辅翼今上下不交臣不扶君君道倾危故云城复于隍此假外象以喻人事勿用师者谓君道已倾不烦用师也自邑告命贞吝者否道已成物不顺从唯于自已之邑而施告命下既不从故贞吝象曰其命乱者释城复于隍之义若教命不乱臣当辅君犹土当扶城由其命错乱下不奉上犹土不培城使复于隍故云其命乱也注正义曰卑道崩也者卑道向下不与上交故卑之道崩壊不承事于上也】
　　【坤下干上】
　　否之匪人不利君子贞大往小来音义【否备鄙反卦内同闭也塞也干宫三世卦】疏【正义曰否之匪人者言否闭之世非是人道交通之时故云匪人不利君子贞者由小人道长君子道消故不利君子为正也阳气往而阴气来故云大往小来阳主生息故称大阴主消耗故称小】彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也音义【长丁丈反】疏【正义曰上下不交而天下无邦者与泰卦反也泰卦云上下交而其志同此应云上下不交则其志不同也非但其志不同上下乖隔则国灭亡故变云天下无邦也内柔而外刚者欲取否塞之义故内至柔弱外御刚彊所以否闭若欲取通泰之义则云内健外顺各随义为文故此云刚柔不云健顺】象曰天地不交否君子以俭德辟难不可荣以禄音义【辟音避难乃旦反】疏【正义曰君子以俭徳辟难者言君子于此否塞之时以节俭为徳辟其危难不可荣华其身以居禄位此若据诸侯公卿言之辟其羣小之难不可重受官赏若据王者言之谓节俭为徳辟其隂阳厄运之难不可重自荣华而骄逸也】
　　初六拔茅茹以其彚贞吉亨注居否之初处顺之始爲之首者也顺非健也何可以征居否之时动则入邪三隂同道皆不可进故茅茹以类贞而不谄则吉亨象曰拔茅贞吉志在君也注志在于君故不茍进音义【邪似嗟反谄敕检反】疏【正义曰拔茅茹者以居否之初处顺之始未可以动动则入邪不敢前进三隂皆然犹若拔茅牵连其根相茹也已若不进余皆从之故云拔茅茹也以其彚者以其同共皆如此贞吉亨者守正而居志在于君乃得吉而亨通象曰志在君者释拔茅贞吉之义所以居而守正者以其志意在君不敢懐谄茍进故得吉亨也此假外物以明人事】
　　六二包承小人吉大人否亨注居否之世而得其位用其至顺包承于上小人路通内柔外刚大人否之其道乃亨象曰大人否亨不乱羣也音义【亨许庚反】疏【正义曰包承者居否之世而得其位用其至顺包承于上小人吉者否闭之时小人路通故于小人为吉也大人否亨者若大人用此包承之徳能否闭小人之吉其道乃亨象曰不乱羣者此释所以大人否亨之意良由否闭小人防之以得其道小人虽盛不敢乱羣故言不乱羣也】
　　六三包羞注俱用小道以承其上而位不当所以包羞也象曰包羞位不当也疏【正义曰包羞者言羣隂俱用小人之道包承于上以失位不当所包承之事唯羞辱也】
　　九四有命无咎畴离祉注夫处否而不可以有命者以所应者小人也有命于小人则消君子之道者也今初志在君处乎穷下故可以有命无咎而畴丽福也畴谓初也象曰有命无咎志行也音义【畴直留反郑作古字】疏【正义曰有命无咎者九四处否之时其隂爻皆是小人若有命于小人则君子道消也今初六志在于君守正不进处于穷下今九四有命命之故无咎畴离祉者畴谓畴匹谓初六也离丽也丽谓附着也言九四命初身既无咎初既被命附依祉福言初六得福也象曰志行者释有命无咎之义所以九四有命得无咎者由初六志意得行守正而应于上故九四之命得无咎】
　　九五休否大人吉其亡其亡繋于苞桑注居尊得位能休否道者也施否于小人否之休也唯大人而后能然故曰大人吉也处君子道消之时已居尊位何可以安故心存将危乃得固也象曰大人之吉位正当也音义【休虚虬反美也又许求反息也注同】疏【正义曰休否者休美也谓能行休美之事于否塞之时能施此否闭之道遏絶小人则是否之休美者也故云休否大人吉者唯大人乃能如此而得吉也若其凡人则不能其亡其亡繋于苞桑者在道消之世居于尊位而遏小人必近危难须恒自戒慎其意常惧其危亡言丁宁戒慎如此也繋于苞桑者苞本也凡物繋于桑之苞本则牢固也若能其亡其亡以自戒慎则有繋于苞桑之固无倾危也象曰位正当者释大人吉之义言九五居尊得位正所以当遏絶小人得其吉注正义曰心存将危解其亡其亡之义身虽安静心意常存将有危难但念其亡其亡乃得固者即繋于苞桑也必云苞桑者取会韵之义又桑之为物其根众也众则牢固之义】
　　上九倾否先否后喜注先倾后通故后喜也始以倾为否后得通乃喜象曰否终则倾何可长也疏【正义曰处否之极否道已终此上九能倾毁其否故曰倾否也先否后喜者否道未倾之时是先否之道否道已倾之后其事得通故曰后有喜也象曰否终则倾何可长者释倾否之义否道已终通道将至故否之终极则倾损其否何得长久故云何可长也】
　　【离下干上】
　　同人于野亨利渉大川利君子贞音义【同人和同也离宫归魂卦】疏【正义曰同人谓和同于人于野亨者野是广远之处借其野名喻其广逺言和同于人必须寛广无所不同用心无私处非近狭逺至于野乃得亨通故云同人于野亨与人同心足以渉难故曰利渉大川也与人和同易渉邪僻故利君子贞也此利渉大川假物象以明人事】
　　彖曰同人柔得位得中而应乎干曰同人注二为同人之主同人曰同人于野亨利渉大川干行也注所以乃能同人于野亨利渉大川非二之所能也是干之所行故特曰同人曰文明以健中正而应君子正也注行健不以武而以文明用之相应不以邪而以中正应之君子正也故曰利君子贞唯君子爲能通天下之志注君子以文明为德音义【邪似嗟反】疏【正义曰同人柔得位得中而应乎干曰同人者此释所以能同于人之义柔得位得中者谓六二也上应九五是应于干也同人曰同人于野亨利渉大川干行者释同人于野亨利渉大川之义所以能如此者由干之所行也言干能行此徳非六二之所能也故特云同人曰乃云同人于野亨与诸卦别也文明以健中正而应君子正者此释君子贞也此以二象明之故云文明以健中正而应谓六二九五皆居中得正而又相应是君子之正道也故云君子正也若以威武而为健邪僻而相应则非君子之正也唯君子为能通天下之志者此更赞明君子贞正之义唯君子之人于同人之时能以正道通达天下之志故利君子之贞注正义曰故特曰同人曰者谓卦之彖辞首即叠卦名以释其义则以例言之此首应云同人于野亨今此同人于野亨之上别云同人曰者是其义有异此同人卦名以六二为主故同人卦名繋属六二故称同人曰犹言同人卦曰也同人于野亨利渉大川虽是同人卦下之辞不关六二之义故更叠同人于野亨之文乃是干之所行也君子以文明为徳者若非君子则用威武今卦之下体为离故彖云文明又云唯君子能通天下之志是君子用文明为徳也谓文理通明也】
　　象曰天与火同人注天体于上而火炎上同人之义也君子以族辨物注君子小人各得所同音义【炎上之上时掌反】疏【正义曰天体在上火又炎上取其性同故云天与火同人君子以族辨物者族聚也言君子法此同人以类而聚也辨物谓分辨事物各同其党使自相同不间杂也】
　　初九同人于门无咎注居同人之始爲同人之首者也无应于上心无繋吝通夫大同出门皆同故曰同人于门也出门同人谁与为咎象曰出门同人又谁咎也音义【繋或作系本作党系】疏【正义曰同人于门者居同人之首无应于上心无系吝含光大和同于人在于门外出门皆同故云无咎也象曰又谁咎者释出门同人无咎之义言既心无系吝出门逢人皆同则谁与为过咎】
　　六二同人于宗吝注应在乎五唯同于主过主则否用心褊狭鄙吝之道象曰同人于宗吝道也音义【否方有反又备鄙反褊必浅反狭戸夹反】疏【正义曰系应在五而和同于人在于宗族不能阔是鄙吝之道故象云吝道也】
　　九三伏戎于莽升其高陵三岁不兴注居同人之际履下卦之极不能包上下通夫大同物党相分欲乖其道贪于所比据上之应其敌刚健非力所当故伏戎于莽不敢显亢也升其高陵望不敢进量斯也三嵗不能兴者也三嵗不能兴则五道亦以成矣安所行焉象曰伏戎于莽敌刚也三嵗不兴安行也注安辞也音义【莽莫荡反王肃防党反郑云丛木也物或作朋比毗志反当如字量音良又音亮】疏【正义曰伏戎于莽者九三处下卦之极不能包上下通夫大同欲下据六二上与九五相争也但九五刚健九三力不能敌故伏潜兵戎于草莽之中升其高陵三嵗不兴者唯升高陵以望前敌量斯势也纵令更经三嵗亦不能兴起也象曰伏戎于莾敌刚者释伏戎于莽之义以其当九五之刚不敢显亢故伏戎于莽三嵗不兴安行者释三嵗不兴之义虽经三嵗犹不能兴起也安语辞也犹言何也既三嵗不兴五道亦已成矣何可行也故云安行也此假外物以明人事注正义曰不能包上下通夫大同者初九出门皆同无所系着是包上下通夫大同今九三欲下据六二夺上之应是不能包也物党相分者谓同人之时物各有党而相分别也二则与五相亲与三相分别也欲乖其道贪于所比据上之应者言此九三欲乖其同人之道不以类相从不知二之从五直以茍贪与二之比近而欲取之据上九五之应也】
　　九四乘其墉弗克攻吉注处上攻下力能乘墉者也履非其位以与人争二自五应三非犯已攻三求二尤而效之违义伤理众所不与故虽乘墉而不克也不克则反反则得吉也不克乃反其所以得吉困而反则者也象曰乘其墉义弗克也其吉则困而反则也音义【墉徐音容郑作庸效下教反不克则反反则得吉也一本作反则得得则吉也】疏【正义曰乘其墉者履非其位与人鬬争与三争二欲攻于三既是上体力能显亢故乘上高墉欲攻三也弗克攻吉者三欲求二其事已非四又效之以求其二违义伤理众所不与虽复乘墉不能攻三也吉者既不能攻三能反自思愆以从法则故得吉也此爻亦假物象也象曰乘其墉义弗克也者释不克之义所以乘墉攻三不能克者以其违义众所不从故云义不克也其吉则困而反则者释其吉之义所以得其吉者九四则以不克困苦而反归其法则故得吉也】九五同人先号咷而后笑大师克相遇注彖曰柔得位得中而应乎干曰同人然则体柔居中众之所与执刚用直众所未从故近隔乎二刚未厥志是以先号咷也居中处尊战必克胜故后笑也不能使物自归而用其强直故必须大师克之然后相遇也象曰同人之先以中直也大师相遇言相克也音义【号戸羔反咷道刀反号咷啼呼也】疏【正义曰同人先号咷者五与二应用其刚直众所未从故九五共二欲相和同九三九四与之竞二也五未得二故志未和同于二故先号咷也而后笑者处得尊位战必克胜故后笑也大师克相遇者不能使物自归已用其刚直必以大师与三四战克乃得与二相遇此爻假物象以明人事象曰同人之先以中直者解先号咷之意以其用中正刚直之道物所未从故先号咷也但象略号咷之字故直云同人之先以中直也大师相遇言相克者释相遇之义所以必用大师乃防相遇者以其用大师与三四相伐而得克胜乃与二相遇故言相克也】
　　上九同人于郊无悔注郊者外之极也处同人之时最在于外不同志而逺于内争故虽无悔吝亦未得其志象曰同人于郊志未得也注凡处同人而不泰焉则必用师矣不能大通则各私其党而求利焉楚人亡弓不能忘楚爱国愈甚益为它灾是以同人不刚健之爻皆至用师也音义【逺袁万反争争鬬之争】疏【正义曰同人于郊者处同人之极最在于外虽欲同人人必疎己不所同其志未得然虽阳在于外逺于内之争讼故无悔吝也象曰志未得者释同人于郊之义同人在郊境逺处与人踈逺和同之志犹未得也注正义曰不同志者若彼此在内相同则其同志意也若己为郊境之人而与相同人未亲已是不同志也逺于内争者以外而同不于室家之内是逺于内争也以逺内争故无悔吝以在外郊故未得志也凡处同人而不泰焉则必用师矣者王氏注意非止上九一爻乃总论同人一卦之义去初上而言二有同宗之吝三有伏戎之祸四有不克之困五有大师之患是处同人之世无大通之志则必用师矣楚人亡弓不能忘楚爱国愈甚益为它灾者案孔子家语弟子好生篇云椘昭王出防亡乌号之弓左右请求之王曰楚人亡弓楚人得之又何求焉孔子闻之曰惜乎其志不大也不曰人亡弓人得之何必楚也昭王名轸哀六年呉伐陈楚救陈在城父卒此爱国而致它灾也引此者证同人不皆至用师矣】
　　【干下离上】
　　大有元亨注不大通何由得大有乎大有则必元亨矣音义【大有包容丰富之象干宫归魂卦】疏【正义曰大有元亨者柔处尊位羣阳并应能大所有故称大有既能大有则其物大得亨通故云大有元亨】
　　彖曰大有柔得尊位大中而上下应之曰大有注处尊以柔居中以大体无二隂以分其应上下应之靡所不纳大有之义也其徳刚健而文明应乎天而时行是以元亨注徳应于天则行不失时矣刚健不滞文明不犯应天则大时行无违是以元亨疏【正义曰大有柔得尊位大中而上下应之曰大有者释此卦称大有之义大中者谓六五处大以中柔处尊位是其大也居上卦之内是其中也其徳刚健而文明应乎天而时行是以元亨者释元亨之义刚健谓干也文明谓离也应乎天而时行者禇氏庄氏云六五应九二九二在干体故云应乎天也徳应于天则行不失时以时而行则万物大得亨通故云是以元亨注正义曰刚健不滞者刚健则物不壅滞也文明不犯者文理明察则不犯于物也应天则大者防应于天则盛大也时行无违者以时而行物无违也以有此诸事故大通而元亨也】
　　象曰火在天上大有君子以遏恶扬善顺天休命注大有包容之象也故遏恶扬善成物之美顺夫天徳休物之命音义【遏于葛反止也徐又音谒休虚虬反美也徐又许求反】疏【正义曰君子以遏恶扬善者大有包容之义故君子象之亦当包含遏匿其恶褎扬其善顺奉天徳休美物之性命皆取含容之义也不云天在火下而云火在天上者天体高明火性炎上火是照耀之物而在于天上是光明之甚无所不照亦是包含之义又为扬善之理也】
　　初九无交害匪咎艰则无咎注以夫刚健为大有之始不能履中满而不溢率斯以徃后害必至其欲匪咎艰则无咎也象曰大有初九无交害也疏【正义曰以夫刚健为大有之始不能履中谦退虽无交切之害久必有凶其欲匪咎能自艰难其志则得无咎故云无交害匪咎艰则无咎也注正义曰不能履中满而不溢者以不在二位是不能履中在大有之初是盈满身行刚健是溢也故云不能履中满而不溢】
　　九二大车以载注任重而不危有攸往无咎注健不违中爲五所任任重不危致远不泥故可以往而无咎也象曰大车以载积中不败也音义【车王肃刚余反蜀本作舆泥乃计反】疏【正义曰大车以载者体是刚健而又居中身被委任其任重也能堪受其任不有倾危犹若大车以载物也此假外象以喻人事有攸徃无咎者堪当重任故有所徃无咎者以居失其位嫌有凶咎故云无咎也象曰积中不败者释大车以载之义物既积聚身有中和堪受所积之物聚在身上不至于败也注正义曰任重而不危释大车以载之意大车谓牛车也载物既多故云任重车材彊壮故不有倾危也】
　　九三公用亨于天子小人弗克注处大有之时居下体之极乘刚健之上而履得其位与五同功威权之盛莫此过焉公用斯位乃得通乎天子之道也小人不克害可待也象曰公用亨于天子小人害也音义【亨许庚反通也下同众家竝香两反京云献也干云享宴也姚云享祀也】疏【正义曰公用亨于天子者九三处大有之时居下体之极乘刚健之上履得其位与五同功五为王位三既与之同功则威权之盛莫盛于此乃得通乎天子之道故云公用亨于天子小人弗克者小人徳劣不能胜其位必致祸害故云小人弗克也注正义曰与五同功者繋辞云三与五同功此云与五同功谓五为王位三既防与五之同功则威权与五相似故云威权之盛莫此过焉】
　　九四匪其彭无咎注既失其位而上近至尊之威下比分权之臣其为惧也可谓危矣唯夫有圣知者乃能免斯咎也三虽至盛五不可舍能辩斯数专心承五常匪其旁则无咎矣旁谓三也象曰匪其彭无咎明辩晢也注明犹才也音义【彭歩郎反子夏作旁干云彭亨骄满貌王肃云壮也虞作尫姚云彭旁徐音同近如字亦附近之近比毗志反知音智舍音舍数色助反晢章舌反王廙作晰同音徐李之世反又作哲字郑本作遰云读如明星晢晢陆本作逝虞作折】疏【正义曰匪其彭无咎者匪非也彭旁也谓九三在九四之旁九四若防专心承五非取其旁九四言不用三也如此乃得无咎也既失其位上近至尊之威下比分权之臣可谓危矣能弃三归五故得无咎也象曰明辩晢也者释匪其彭无咎之义明犹才也九四所以能去其旁之九三者由九四才性辩而哲知能斟酌事宜故云明辩晢也】
　　六五厥孚交如威如吉注居尊以柔处大以中无私于物上下应之信以志故其孚交如也夫不私于物物亦公焉不疑于物物亦诚焉既公且信何难何备不言而教行何为而不威如为大有之主而不以此道吉可得乎象曰厥孚交如信以志也威如之吉易而无备也音义【难依象宜如字一音乃旦反易以防反】疏【正义曰六五厥孚交如者厥其也孚信也交谓交接也如语辞也六五居尊以柔处大以中无私于物上下应之故其诚信物来交接故云厥孚交如也威如吉者威畏也既诚且信不言而教行所为之处人皆畏敬故云威如以用此道故得吉也象曰信以志者释厥孚交如之义由已诚信起其志故上下应之与之交接也威如之吉易而无备者释威如之吉之义所以威如得吉者以已不私于物唯行简易无所防备物自畏之故云易而无备也】
  </div>
  <div class="pagination">
   <a href="周易注疏_page4.html">
    上一页
   </a>
   <a href="周易注疏.html">
    1
   </a>
   <a href="周易注疏_page2.html">
    2
   </a>
   <a href="周易注疏_page3.html">
    3
   </a>
   <a href="周易注疏_page4.html">
    4
   </a>
   <span class="current-page">
    5
   </span>
   <a href="周易注疏_page6.html">
    6
   </a>
   <a href="周易注疏_page7.html">
    7
   </a>
   <a href="周易注疏_page8.html">
    8
   </a>
   <a href="周易注疏_page9.html">
    9
   </a>
   <a href="周易注疏_page10.html">
    10
   </a>
   <span>
    ...
   </span>
   <a href="周易注疏_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
