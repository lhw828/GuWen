<!DOCTYPE html>
<html>
<head>
    <meta charset="UTF-8">
    <title>厚斋易学 - 第 48 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 48 页/共 103 页</h1>
    <div class="content">　　案遯大壮皆四阳二阴之卦故继之以四阴二阳之卦然四阴二阳纯体之卦已为临观见之上篇矣于是晋以六四升五为晋明夷以九二升三为明夷次遯大壮此作易者自以义起也
　　右明卦序
　　康侯用锡马蕃庶昼日三接
　　賛曰顺而丽乎大明柔进而上行是以康侯用锡马蕃庶昼日三接也
　　程正叔曰大明在上而下体顺附诸侯承王之象又曰不曰公卿而曰侯者天子治于上者也诸
　　侯治于下者也在下而附顺于大明之君诸侯也承于晋义未的
　　朱子发曰五为天子四为诸侯六四进而之五以近天子之光
　　郑少梅曰明出地上象诸侯者以火在天上大有象天子故尔【郭子和同】
　　刘氏曰地臣道日君象有君象而执臣道故取于康侯
　　林黄中曰有诸侯朝王之象坤为土为民有土有民诸侯之象也康侯谥也古盖有锡马蕃庶而蒙三接之者故彖辞取之以明人臣自进而上行之义犹帝乙归妹箕子明夷之象也　又曰锡马当为下锡上之锡【书师锡帝禹锡圭锡汝保极皆下锡上】昼日三接所以懐徕诸侯之道也
　　李季辨曰下体纯柔至三方得诸侯之位【三诸侯之位也】又进而五方能锡马三接故五为晋之主三为康侯之位五接以礼是康侯用此卦而锡马蕃庶昼日三接也
　　案康为谥则不可知然以诗之齐侯周官之不宁侯例之必能有安康之徳而称之者也【说者谓为康周公之康于义亦通但于卦象无取】用犹王用亨于西山公用亨于天子之用盖康侯用此卦之义云尔三阴上进锡马蕃庶之象也易之卦以之藏往不但帝乙箕子之事如王用三驱王用出征之类皆古之王者用此卦又以行此事也
　　毛伯玉曰三代以上专尚封建故以诸侯之从违为兴衰之候上明下顺成康之隆不过如此杨中立曰马地类坤象也
　　刘氏曰以三阴故曰蕃庶【或以离火取马之象然于下锡上之义无取】吕与叔曰明出地昼日之象歴三阴而至离之明三接之数也
　　案三接王母接下三隂之象
　　朱子发曰行人之职诸公三飨三问三劳昼日访问之时此以六五兼坤体而言处晋之道
　　郭子和曰易之卦辞唯晋为异専以康侯为义康侯如是则其亨利贞可知
　　程正叔曰晋有义而旡徳者无用有也晋之明盛故不言亨顺乎大明无用戒正故不言利贞李子思曰上明下顺可以进矣若于斯时而不进则是无时而可进也此晋所以独以进为义而不及四徳欤
　　右明卦象占
　　初六晋如摧如贞吉
　　賛曰晋如摧如独行正也
　　李子思曰六爻皆以进为义处坤顺之初进而上向乎明故曰晋如然以爻观之阴柔在下而未得位则是虽有向进之心而尚为在上者所压故曰摧如
　　毛伯玉曰晋如者诸侯之朝觐也摧如者为四所间也
　　李季辨曰卦之三爻为康侯之位初在下未得位未可上进贞守则吉
　　胡翼之曰处众阴之下君子志未得行于进之始必见摧抑当守之以正则获吉
　　案隂以居下为贞
　　右明摧如贞吉象占
　　罔孚裕无咎
　　賛曰裕无咎未受命也
　　李去非曰君不我信而吾益摧折则自处不矣裕无咎其寛以居之也
　　刘氏曰君子行吾正不以人之不见孚而改其度也
　　杨中立曰孟子云我无官守我无言责则吾进退岂不绰绰然有余裕哉此之谓也【以未受命言之】
　　张舜文曰可斯进难斯退行吾正而已矣虽不吾信吾亦裕如也谁其咎之哉
　　右明罔孚裕无咎象占
　　毛伯玉曰摧如者在彼而吾不可以不正罔孚者在上而吾不可以不裕
　　案坤三柔皆欲丽乎五而上行者是之谓晋而初六之进九四摧之位卑而势逺罔所孚于五也四虽见摧而贞固则吉五虽罔孚而自裕则无咎始虽难进而终必于进至三则上行矣惟能贞自守而寛裕自处此居下之道也不安分则摧于四而凶求躁进则未孚于五而有咎五君臣之正义其有过也尚轻四専命之权臣其得罪也必重此吉无咎之辨也诸卦例以刚柔内外为正应独此卦以柔顺同附六五为义二阳爻反为异已者也説者谓有应在四为晋如失位为摧如失其指矣右明爻义
　　六二晋如愁如贞吉
　　石守道曰在下卦之中已得位之人
　　赵氏曰以进为忧也
　　毛伯玉曰本欲晋如而乃愁如九四间之也能守其正终必合矣
　　受兹介福于其王母
　　賛曰受兹介福以中正也
　　李子思曰六五以阴柔居尊位王母之象二之于五宜乎两阴相遇不能相济然五之所丽者乃离明之位大明所在无幽不照六二中正守而不移何患其不逹
　　李季辨曰二应在上进而至五则锡马三接矣言受介福必进至于王母之所
　　毛伯玉曰王母六五也嫌于无应故特以母言之明其以同徳必相亲也
　　李去非曰锡马三接所以为介六五为四阴之首王母也九本居五正应也今六进而据此大君之位九退居四二欲往从五以上进九四必阻之故欲进而先愁也唯其居中守正六五同徳相援终必上进故又释之曰尔之受此大吉之福而不愁者王母在上往必与进非九四所能遏其指本爻右明象占
　　六三众允悔亡
　　九四晋如鼫鼠贞厉
　　案鼠常昼伏晋之离昼也在离之下伏于昼者也有窃据众阴之势故象鼫鼠
　　六五悔亡失得勿恤往吉无不利
　　上九晋其角维用伐邑厉吉无咎贞吝
　　【离下坤上】
　　明夷
　　賛曰明入地中明夷内文明而外柔顺以蒙大难大王以之
　　杂卦曰明夷诛也
　　都圣与曰日之遇夜而入乎地中之时也
　　郑康成曰日出地上其明乃光至其入也明则伤矣
　　张知常曰明不可夷也人谓之夷耳
　　程可乆曰明入地中明出地上此观文察理以知幽明之故者也在人明为物揜者为伤内卦离为明外卦坤伤明者也
　　右明卦义
　　程正叔曰晋者明盛之卦明君在上羣贤并进之时也明夷者昏闇之卦闇君在上明者见伤之时也
　　王景孟曰其在人君则为昏闇其在贤人则为晦藏【正义同】
　　李去非曰晋外景也明夷内景也晋明乎外明夷明乎内晋以顺用其明明夷以顺保其明外有蒙蔽而用其明则必伤矣
　　赵氏曰不特遭时之昏暗人有蔽于物汨于情者皆足以伤吾之明也
　　右推广卦义
　　象賛曰明入地中明夷君子以莅众用晦而明
　　右明卦用
　　序卦曰进必有所伤故受之以明夷夷者伤也石守道曰晋之上九已用伐邑若极进必见伤防也
　　程正叔曰进之不已必有所伤理自然也
　　林黄中曰明夷晋之反也离反居下坤反居上上下相易而成卦也【余同程説】
　　右明卦序
　　利艰贞
　　賛曰晦其明也内难而能正其志箕子以之
　　正义曰时虽至闇不可随时倾邪故宜艰难固守其至正之徳
　　石守道曰君子当闇世虽遇难而不失其贞故曰利
　　朱子发曰明夷之世不晦其明则有祸失其正则其明熄处之者利在于艰贞而已
　　张舜元曰明伤之时唯艰难守贞晦其明而后免也
　　李去非曰外有蒙蔽而用其明则必伤矣文王拘箕子囚皆伤也文王以全卦为象箕子以内卦为象利艰贞谓内三爻也
　　説者皆惑于六五以其为箕遂以为象唯此谓内三爻为得其指
　　李子思曰易卦诸爻噬嗑之九四大畜之九三曰利艰贞盖诸爻之中不幸而或遇艰难之象则以艰难之辞戒之未有一卦全体以利艰贞为义者也此盖覩明入地中之象知君子之明伤为可惧而危辞以戒之六十四卦言利贞者非一更加以字者如坤之利牝马之贞家人之利女贞同人之利君子贞不过各因其卦之材而为之义独明夷加以艰字则其时可知也其商之末世乎文王抱明于躬而处纣之时深感此象故托意以为世戒抑以自警也此卦自临变九自二之三六自三来二遂成明夷之象九三之进前遇坤土其进为艰而以六居二乃贞故有此象
　　右明卦象占
　　初九明夷于飞垂其翼君子于行三日不食有攸往主人有言
　　賛曰君子于行义不食也
　　正义曰去坤最逺逺遯匿迹飞不敢显故垂其翼也
　　龚深父曰明夷之难在上而初极逺之宜下而不宜上故飞而垂其翼就下也
　　兰惠卿曰阳刚之君子居明夷之始戢翼避祸见几先遯九家曰火性炎上离为朱鸟故曰于飞为坤所抑故垂其翼阳为君子三者阳徳成也曰以喻君不食者不得食君禄也
　　张子厚曰进应于四为三所困故曰于飞垂翼亦有此象
　　林黄中曰晋之上九反居明夷之初飞而垂翼行而不食非遇伤之故乎飞之为言不敢集也行之为言不敢留也既飞而又垂翼惧不免于矰弋也既行而又废食惧不免于刑戮也
　　王介父曰三日不食弃其应之象也
　　王景孟曰君子于行谓去其禄位也三日不食谓义不食其禄也
　　案六二身也初九九三翼也初在下其翼垂也专以内卦离为朱鸟取象
　　耿睎道曰体炎上之性亦必有所往而犯难尚浅故主人有言而已主人宜见賔礼而有言况其他乎
　　郭子和曰主人主我者也有言则难将作矣兰惠卿曰知明夷之主不义而亟去之不食其食有攸往是委而去之也则主人有言盖闇君之于君子既不能用及其去也又不能无言
　　案离性炎而不静有飞行之象以避坤之闇而去之投明也垂翼不敢上进也不食不敢食坤之禄也三日离三爻之象也凡此皆避坤之闇舍四之应也其舍四之应以阂三也所以然者应四有攸往则有言也其有言亦以三故也明夷之君在上故四为所主即观逺臣以其所主之人也
　　以上六为闇之主义不相妨
　　案君子于行三日不食伯夷义不食周粟之爻后世若孔子于卫明日遂行在陈絶粮亦应斯义右明象占
　　春秋左氏传曰叔孙穆子之生庄叔以周易筮之遇明夷之谦以示卜楚丘曰明夷之谦明而未融其当旦乎日之谦当鸟故曰明夷于飞明之未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人为言败言为防故曰有攸往主人有言必防言也
　　以言为防唯其时物不拘一説也
　　右明占法
　　六二明夷于左股用承马壮吉
</div>
    <div class="pagination">
<a href="厚斋易学_page47.html">上一页</a><span>...</span><a href="厚斋易学_page43.html">43</a><a href="厚斋易学_page44.html">44</a><a href="厚斋易学_page45.html">45</a><a href="厚斋易学_page46.html">46</a><a href="厚斋易学_page47.html">47</a><span class="current-page">48</span><a href="厚斋易学_page49.html">49</a><a href="厚斋易学_page50.html">50</a><a href="厚斋易学_page51.html">51</a><a href="厚斋易学_page52.html">52</a><a href="厚斋易学_page53.html">53</a><span>...</span><a href="厚斋易学_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
