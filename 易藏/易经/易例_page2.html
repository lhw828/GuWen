<!DOCTYPE html>
<html>
<head>
    <meta charset="UTF-8">
    <title>易例 - 第 2 页/共 5 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易例 - 第 2 页/共 5 页</h1>
    <div class="content">　　礼器曰君在阼夫人在房大明生于东月生于西此隂阳之分夫妇之位也【郑注大明日也】君西酌牺象夫人东酌罍尊【郑注象日出东方而西行月出西方而东行也】礼交动乎上乐交应乎下和之至也【郑注云交乃和】○案礼中也乐和也礼交动乎上乐交应乎下上下相应故云和之至也
　　子太曰五为中和又曰中和莫尚于五
　　法言曰立政鼓众莫尚于中和又曰甄陶天下其在和乎龙之潜亢不获其中矣是以过中则惕不及中则跃其近于中乎【惕跃近中犹忠怒近道】
　　庄子消摇游曰若夫乘天地之正而御六气之辩拣补注云天地之正犹天地之中易之九五六二即天地之正也六气隂阳风雨晦明也
　　诗尚中和
　　荀子劝学篇曰诗者中声之所止也
　　礼乐尚中和
　　周礼大司徒曰以五礼防万民之伪而教之中以六乐防万民之情而教之和【案中和为六徳之二】
　　周礼大宗伯曰以天产作隂徳以中礼防之以地产作阳徳以和乐防之以礼乐合天地之化百物之产○案天交乎地故以天产作隂徳地交乎天故以地产作阳徳礼天地之中故以中礼防之乐天地之中故以和乐防之在易二五为中相应为和
　　乐记曰乐者天地之命中和之纪人情之所不能免也【荀子劝学篇曰乐之中和也】
　　淮南精神曰万物背隂而抱阳冲气以为和高诱曰万物以背为隂以腹为阳身中空虚和气所行为隂故肾双为阳故心特隂阳与和共生物形君臣以和致太平也
　　荀悦申鉴曰以天道作中以地道作和
　　礼器曰因名山升中于天卢植注云封泰山告太平升中和之气于天【后汉祭祀志注】
　　项威注汉书曰封泰山告太平升中和之气于天祭土为封谓负土于泰山为坛而祭也
　　君道尚中和
　　洪范五行传曰王之不极是谓不建郑注云王君也不名体而言王者五事象五行则王极象天也天变化为隂阳覆成五行极中也建立也王象天以情性覆成五事为中和之政也王政不中和则是不能立其事也
　　建国尚中和
　　周礼大司徒曰以土圭之法测土深正日景以求地中日南则景短多暑日北则景长多寒日东则景夕多风日西则景朝多隂日至之景尺有五寸谓之地中天地之所合也四时之所交也风雨之所会也隂阳之所和也然则百物阜安乃建王国焉制其畿方千里而封树之【王融三月三日曲水诗序狭丰邑之未宏陋谯居之犹偏求中和而经处揆景纬以裁基注周礼曰日至之景尺有五寸谓之地中隂阳之所和故曰中和也】
　　春秋尚中和
　　三统厯曰夫厯春秋者天时也列人事而目以天时传曰民受天地之中以生所谓命也【师古日中谓中和之气也】是故有礼谊动作威仪之则以定命也能者养以之福【师古曰之往也往就福也】不能者败以取祸故列十二公二百四十二年之事以隂阳之中制其礼故春为阳中万物以生秋为隂中万物以成【所谓天地之中】是以事举其中礼取其和厯数以闰正天地之中以作事厚生皆所以定命也易金火相革之卦曰汤武革命顺乎天而应乎人又曰治厯明时所以和人道也【公羊疏云案三统厯云春为阳中云云贾服依此以解春秋之义】贾逵春秋左传注云取法隂阳之中春为阳中万物以生秋为隂中万物以成欲使人君动作不失中也【説文禾字云嘉谷也二月始生八月而熟得时之中故谓之禾和从禾】
　　淮南汜论曰天地之气莫大于和和者隂阳调日夜分而生物春分而生秋分而成生之与成必得和之精
　　中和
　　白虎通曰木者少阳金者少隂有中和之性故可曲可直从革董子繁露曰天有两和【春秋为和】以成二中【冬夏为中在易二五为中相应为和即天地之中】岁立其中用之无穷是北方之中【坎】用合隂而物始动于下南方之中【离】用合阳而养始美于其上动于下者不得东方之和不能生中春是也其养于上者不得西方之和不能成中秋是也然则天地之美恶在两和之处二中之所来归而遂其为也是故东方生而西方成东方和自北方之所起而西方和成南方之所养长起之不至于和之所不能生养长之不至于和之所不能成成于和生必和也始于中止必中也中者天下之所终也而和者天地之所生成也夫徳莫大于和而道莫止于中中者天地之美达理也圣人之所保守也诗云不刚不柔布政优优此非中和之谓欤是故能以中和理天下者其徳大盛【此至诚之赞化育】能以中和养其身者其寿极命【此至诚之尽性与术士之养身异】男女之法【男女即坎离也下云天地之隂阳当男女人之男女当隂阳】法隂与阳阳气起于北方至南方而盛盛极而合乎隂【堪舆以四月癸亥十月丁巳为隂阳交会】隂气起于中夏至中冬而盛盛极而合乎阳【繋下曰隂阳合徳虞注云合徳谓天地保太和日月战三统厯曰隂阳合徳气钟于子】不盛不合是故十月而俱盛终岁而乃再合
　　又曰天地之隂阳当男女人之男女当隂阳隂阳亦可以谓男女男女亦可以谓隂阳天地之经生至东方之中而所生大养至西方之中而所养大成一岁四起业而必于中中之所为而必就于和故曰和其要也和者天之正也隂阳之半也其气为最良物之所生也诚择其和者以为大得天地之奉也天地之道虽有不和者必归之于和而所为有功虽有不中者必止之于中而所为不失是故阳之行始于北方之中而止于南方之中隂之行始于南方之中而止于北方之中隂阳之道不同至于盛而皆止于中其所始起皆必于中【始复天地之中】中者天地之太极也【太极即大中】日月之所至而却也长短之隆不得过中天地之制也又云男女体其盛臭味取其胜居处就其和劳佚居其中寒暖无失适饥饱无过平欲恶度理动静顺性命喜怒止于中爱惧反之正此中和常在乎其身谓之得天地泰【地天泰而天地泰者二五易位成既济故云天地】得天地泰者其寿引而长不得天地泰者其寿伤而短
　　君道中和
　　越纽録曰范子曰汤执其中和举伊尹收天下雄隽之士练卒兵率诸侯伐桀为天下除残去贼万民皆悦而归之是所谓执其中和者
　　范子曰臣闻古之贤主圣君执中和而原其终始即位安而万物定矣不执其中和不原其终始即尊位倾万物散文武之业桀纣之迹可知矣
　　白虎通曰易曰黄帝尧舜氏作黄帝中和之色自然之性万世不易黄帝始作制度得其中和万世常存故称黄帝也
　　又曰夏殷周者有天下之大号夏者大也明当守持大道殷者中也明当为中和之道也
　　周书度训曰和非中不立中非礼不慎礼非乐不履法言先知篇曰立政鼓众动化天下莫尚于中和又曰甄陶天下者其在和乎刚则甈柔则坯【注云甈燥也坯慢也言失和也】龙之潜亢不获其中矣是以过中则惕不及中则跃【上跃居五】其近于中乎【进徳修业故近于中】圣人之道辟犹日之中矣不及则未过则昃
　　易气从下生【缺】
　　卦无先天
　　荀子成相曰文武之道同伏羲
　　序卦曰有天地然后万物生焉干寳注云物有先天地而生者矣今正取始于天地天地之先圣人弗之论也故其所法象必自天地而还老子曰有物混成先天地生吾不知其名彊字之曰道上繋曰法象莫大乎天地庄子曰六合之外圣人存而不论春秋谷梁传曰不求知所不可知者智也而令后世浮华之学彊支离道义之门求入虚诞之域以伤政害民岂非谗説殄行大舜之所疾者乎
　　干令升此注若豫知后世有陈抟种放穆修李之才邵雍诸人造先天图以乱圣经者而谆谆言之如此其防道也深矣即此一节注便当从祀　文庙古有圣人之徳然后居天子之位【即二升坤五义】
　　干九二曰见龙在田利见大人述曰临坤为田大人谓天子阳始触隂当升坤五为天子故曰见龙在田利见大人文言曰君子学以聚之问以辩之寛以居之仁以行之易曰见龙在田利见大人君徳也述曰徳成而上故曰君徳疏云二徳成而升坤五故云徳成而上谓徳已成而居坤位故云君徳也
　　汉书盖寛饶传寛饶奏封事引韩氏易传言五帝官天下三王家天下家以传子官以传贤若四时之运功成者去不得其人不居其位
　　汉书蓺文志易家韩氏二篇名婴伏羲作易分布六爻以五为君位隂为虚阳为实故用九之义干之九二当升坤五以坤虚无君九二有君徳故升坤五坤为田五为大人经云见龙在田利见大人二中而不正升中正之位故文言曰龙徳而正中者也不得其人不居其位谓六居五失位当降也此论易爻升降之理如是非三代之法故自夏禹受舜禅而传子启大人世及以为礼矣寛饶不揆时义动以五帝之法相绳故太子庶子王生以寛饶欲以太古久逺之事匡拂天子宜其为文吏所诋挫也
　　礼运孔子曰大道之行也天下为公选贤与能讲信修睦【郑注公犹共也禅位授圣不家之睦亲也】故人不独亲其亲不独子其子是故谋闭而不兴盗窃乱贼而不作故外户而不闭是谓大同今大道既隐天下为家【郑注传位于子案大道既隠谓伏羲作易之大道不行也】各亲其亲各子其子货力为己大人世及以为礼城郭沟池以为固故谋用是作而兵由此起禹汤文武成王周公由此其选也
　　孟子曰天下有道小徳役大徳小贤役大贤赵岐注云有道之世小徳小贤乐为大徳大贤役服于贤徳也【阳大隂小阳升隂降故隂为阳役】
　　墨子公孟子曰昔者圣王之列也上圣立为天子其次立为公卿大夫【公孟子即公明子孔子之徒】
　　文选四十七引墨子曰古者同天之义是故选择贤者立为天子天子以其知力为未足独治天下是以选择其次立为三公
　　周书殷祝曰汤放桀而归于亳三千诸侯大会汤退再拜从诸侯之位汤曰此天子位有道者可以处之【孔晁注让诸侯之有道者】天子非一家之有也有道者之有也故天下者唯有道者理之唯有道者纪之唯有道者宜久处之【久居天子之位】汤以此让三千诸侯莫敢即位然后汤即天子之位【三千诸侯劝之也】与诸侯誓曰隂胜阳即谓之变而天弗施【逆天道故不施】雌胜雄即谓之乱而人弗行【雌胜雄女凌男之异逆人道故不行焉】故诸侯之治政在诸侯之大夫治于从【言下必顺上】汤即位君臣之道立故举隂阳雌雄之理以明之即易之大道也
　　中庸子曰虽有其位苟无其徳不敢作礼乐焉虽有其德茍无其位亦不敢作礼乐焉郑注云言作礼乐者必圣人在天子之位
　　以易言之六居五是有位而无徳犹当时之周王也九居二是有徳而无位犹孔子也干二居坤五是圣人在天子之位也犹文武也故孔子曰吾学周礼今用之吾从周
　　纬书所论多周秦旧法不可尽废【缺】
　　中正
　　荀子宥坐篇曰孔子观于鲁桓公之庙有欹器焉孔子问于守庙者曰此何为器守庙者曰此盖为宥坐之器孔子曰吾闻宥坐之器者虚则欹中则正满则覆孔子顾谓弟子曰注水焉弟子挹水而注之中而正满而覆虚而欹孔子喟然而叹曰吁恶有满而不覆者哉
　　时
　　战国防曰秦客卿造曰圣人不能为时时至弗失
　　中【缺】
　　升降【升降即上下也】
　　吕览五月纪曰太一出两仪两仪出隂阳【两仪天地也出生也】隂阳变化一上一下合而成章【章犹形】浑浑沌沌离则复合合则复离【浑读如衮冕之衮沌读近屯离散合会】是谓天常【天之常道】
　　尚书大传曰书曰三岁考绩三考黜陟幽明其训曰积不善至于幽六极以类降故黜之积善至于明五福以类升故陟之
　　子太曰阳推五福以类升隂幽六极以类降升降相关大贞乃通○案阳升隂降隂阳得位相应大亨以正天之道也故云大贞乃通犹经言元亨利贞也大衍之数五十一章即伏羲作八卦之事后人用之作卜筮即依此法【缺】
　　左传之卦说【缺】
　　承乘【缺】
　　应【缺】
　　当位不当位【附应】
　　易重当位其次重应而例见于既未济彖辞既济彖曰利贞刚柔正而位当也此言当位也未济彖曰虽不当位刚柔应也此言应也未济六爻皆不当位而皆应易犹称之则易于当位之外其次重应明矣六十四卦言当位者十三卦【履九五　否九五　临六四　噬嗑六五　贲六四遯二五　蹇彖及六四　巽九五位正中　兑九五涣九五正位　节九五居位中也　中孚九五　既济】言不当位者二十二卦【需上六降三　师六三见五象　履六三　否六三豫六三　临六三　噬嗑彖及六三　大壮六五晋九四　睽六三　解九四　夬九四　萃九四困九四六三见上象　震六三　归妹彖六三　丰九四　旅九四未得位　兑六三　中孚六三　小过彖刚失位及九四未济彖及六三】言应者十七卦【防二五　师二五　比　小畜履　同人二五　大有　豫　临二五　无妄二五　咸　恒　遯二五　睽二五　革二五　鼎二】
　　【五　中孚】而皆于彖辞发之
　　世应【附游归】
　　京房易积算法曰孔子易云有四易一世二世为地易三世四世为人易五世八纯【八纯俗本作六世讹】为天易游魂归魂为鬼易
　　易干凿度曰三画成干六画成卦三画已下为地四画已上为天易气从下生动于地之下则应于天之下动于地之中则应于天之中动于地之上则应于天之上【注云天气下降以感地故地气动升以应天也】初以四二以五三以上此之谓应
　　又云天地之气必有终始六位之设皆由上下故易始于一【易本无体气变而为一故气从下生也】分于二【清浊分于二仪】通于三【隂阳气交人生其中缺故为三才】于四【缺】　　　盛于五【二壮于地五壮于天故为盛也】终于上
　　左传昭五年正义曰卦有六位初三五竒数为阳位也二四上耦数为隂位也初与四二与五三与上位相値为相应阳之所求者隂隂之所求者阳阳隂相値为有应隂还値隂阳还値阳为无应
　　干寳易蒙卦注曰防者离宫隂也世在四
　　谦彖曰谦亨九家易曰艮山坤地山至高地至卑以至高下至卑故谦也谦者兑世【五世】艮与兑合故亨
　　噬嗑初九屦挍灭趾干寳曰屦挍贯械也初居刚躁之家【震为躁卦】体贪狠之性【坎为贪狠震为隂贼二者相得而行故云】以震掩巽【巽五世故掩巽】强暴之男也行侵陵之罪以陷屦挍之刑也恒彖曰恒亨无咎利贞久于其道也荀爽曰恒震世也巽来乘之【震三世下体成巽】隂阳会合故通无咎长男在上长女在下夫妇道正故利贞久于其道也
　　解彖曰天地解而雷雨作雷雨作而百果草木皆甲拆荀爽曰解者震世也【二世】仲春之月草木萌牙雷以动之雨以润之日以烜之故甲拆也
　　益六三曰王用享于帝吉干寳曰圣王先成民而后致力于神故王用享于帝在巽之宫【三世】处震之象是则仓精之帝同始祖矣
　　井卦曰改邑不改井干寳曰水殷徳也木周徳夫井徳之地也所以养民性命而清洁之主者也自震北行至于五世【震五世井】改殷纣比屋之乱俗而不易成汤昭假之法度也故曰改邑不改井
　　丰亨王假之勿忧宜日中干寳曰丰坎宫隂世在五以其宜中而忧其侧也坎为夜离为昼以离变坎至于天位【五为天子】日中之象殷水徳坎象昼败而离居之周伐殷居王位之象也勿忧者劝勉之言也言周徳当天人之心宜居王位故宜日中
　　下繋曰上古结绳而治后世圣人易之以书契百官以治万民以察盖取诸夬九家易曰夬本坤世【五世】下有伏坤书之象也【坤为文】上又见干契之象也【干为金】以干照坤察之象也夬者决也取百官以书治职万民以契明其事契刻也大壮进而成夬【大壮坤四世阳进成夬】金决竹木为书契象故法夬而作书契矣
　　刘禹锡辩易九六论曰董生述毕中和之语云国语晋公子亲筮之曰尚有晋国得贞屯悔豫皆八按坎二世而为屯屯六二为世爻震一世而为豫豫之初为世爻屯之二豫之初皆少隂不变故谓之八【两卦至归魂始变为九】京房干传曰精粹气纯是为游魂陆绩曰为隂极剥尽阳道不可尽灭故返阳道道不复本位为游魂例八卦先曾王父朴庵先生易説【讳有声字律和】曰硕果不食故有游归
　　又曰隂阳代谢至于游魂繋云精气为物游魂为变是故知鬼神之情状【朴庵先生曰此易纬以游魂为鬼易也】
　　干彖曰大明终始荀爽曰干起坎而终于离坤起离而终于坎离坎者乾坤之家而隂阳之府故曰大明终始家君曰干游魂于火地归魂于火天故曰终于离坤游魂于水天归魂于水地故曰终于坎
　　干寳序卦注曰需坤之游魂也云升在天而雨未降翺翔东西之象也王事未至饮宴之日也夫坤者地也妇人之职也百谷果蓏之所生禽兽鱼鳖之所托也而在游魂变化之象即烹爨腥实以为和味者也故曰需者饮食之道也
　　又讼卦注曰讼离之游魂也离为戈兵北天气将刑杀【讼主八月】圣人将用师之卦也
　　随彖曰随刚来而下柔动而说随大亨贞无咎荀爽曰随者震之归魂震归从巽故大通【震三世下体成巽至归魂始后本体】动爻得正故利贞阳降隂升嫌于有咎动而得正故无咎蛊彖曰蛊元亨而天下治也荀爽曰蛊者巽也巽归合震【巽三世至游魂皆震也】故元亨也蛊者事也备物致用故天下治也
　　姤彖曰天地相遇品物咸章也荀爽曰谓干成于巽而舍于离坤出于离与干相遇南方夏位万物章明也九家易曰谓阳起子运行至四月六爻成干巽位在已故言干成于巽既成转舍于离坤万物皆盛大从离出与干相遇故言天地遇也
　　家君曰干一世外卦四世内卦皆巽也故言干成于巽游魂于火地晋故言舍于离坤归魂于火天大有故言出于离与干相遇又案巽本宫四月卦也一世外卦四世内卦皆干也知巽亦成于干












　　易例卷上
<经部,易类,易例>
　　钦定四库全书
　　易例卷下
　　元和惠栋撰
　　飞伏
</div>
    <div class="pagination">
<a href="易例.html">上一页</a><a href="易例.html">1</a><span class="current-page">2</span><a href="易例_page3.html">3</a><a href="易例_page4.html">4</a><a href="易例_page5.html">5</a><a href="易例_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
