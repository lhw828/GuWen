<!DOCTYPE html>
<html>
<head>
    <meta charset="UTF-8">
    <title>周易传义附录 - 第 41 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 41 页/共 48 页</h1>
    <div class="content">　　传五以隂柔居尊位虽欲过为岂能成功如密云而不能成雨所以不能成雨自西郊故也隂不能成雨小畜卦中巳解公弋取彼在穴弋射取之也射止是射弋有取义穴山中之空中虚乃空也在穴指六二也五与二本非相应乃弋而取之五当位故云公谓公上也同相取虽得之两隂岂能济大事乎犹密云之不能成雨也
　　本义以隂居尊又当隂过之时不能有为而弋取六二以为助故有此象在穴隂物也两隂相得其不能济大事可知
　　朱氏附录密云不雨大槩做不得事防意思○弋是俊壮防意却只弋得这般物事
　　象曰密云不雨巳上也
　　阳降隂升合则和而成雨隂已在上云虽密岂能成雨乎隂过不能成大之义也
　　本义已上太髙也
　　上六弗遇过之飞鸟离之凶是谓灾眚
　　六隂而动体处过之极不与理遇动皆过之其违理过常如飞鸟之迅速所以凶也离过之逺也是谓灾眚是当有灾也灾者天殃眚者人为既过之极岂惟人眚天灾亦至其凶可知天理人事皆然也
　　本义六以隂居动体之上处隂过之极过之已髙而甚逺者也故其象占如此或曰遇过恐亦只当作过遇义同九四未知是否
　　朱氏附録疑弗遇过之皆当作弗过遇之犹言加意待之也与九三弗过防之文体正同
　　象曰弗遇过之已亢也
　　传居过之终弗遇于理而过之过已亢极其凶宜也【一作矣】
　　朱氏附録中孚有卵之象小过中间二画是鸟腹上下四隂为鸟翼之象鸟出乎卵此小过所以次中孚也○中孚小过两卦鹘突不可晓小过尤甚如云弗过防之从或戕之则只是不能过防之四字只是一句至弗过遇之与弗遇过之皆是两字为絶句意义更不可晓
　　【离下坎上】
　　传既济序卦有过物者必济故受之以既济能过于物必可以济故小过之后受之以既济也为卦水在火上水火相交则为用矣各当其用故为既济天下万事巳济之时也
　　既济亨小利贞初吉终乱
　　既济之时大者既已亨矣小者尚有【一有未字】亨也虽既济之时不能无小未亨也小字在下语当然也若言小亨则为亨之小也利贞处既济之时【一无之时字】利在贞固以守之也初吉方济之时也终乱济极则反也
　　本义既济事之既成也为卦水火相交各得其用六爻之位各得其正故为既济亨小当为小亨大抵此卦及六爻占辞皆有警戒之意时当然也朱氏附録亨小当作小亨大率到既济了时便有不好去所以说小亨如唐时贞观之盛便有那不好处又曰既济是已济了大事都巳亨过了只小小底正在亨通若能戒谨恐惧得常似今犹自得不然便一向不好去了伊川之意亦是如此但要说做亨小所以不分晓又曰若将济便是好今巳济便只是不好去了又曰初吉终乱便有不好在末后底意思
　　曰既济亨小者亨也利贞刚柔正而位当也传既济之时大者固【一无固字】已亨矣唯有小者【一有未字】亨也时既济矣固宜贞固以守之卦才刚柔正当其位当位者其常也乃正固之义利于如是之贞【一有正字】也隂阳各得正位所以为既济也
　　本义既济亨小者亨也济下疑脱小字利贞刚柔正而位当也以卦体言
　　初吉柔得中也
　　传二以柔顺文明而得中故能成既济之功二居下体方济之初也而又善处是以吉也
　　本义指六二
　　终止则乱其道穷也
　　传天下之事不进则退无一定之理济之终不进而止矣无常止也衰乱至矣盖其道已穷极也九五之才非不善也时极道穷理当必变也圣人至此奈何曰【一无曰字】唯圣人为能通其变于未穷不使至于极也尧舜是也故有终而无乱
　　象曰水在火上既济君子以思患而豫防之
　　传水火既交各得其用为既济时当既济唯虑患害之生故思而豫防使不至于患也自古天下既济而致祸乱者盖不能思患而豫防也
　　初九曳其轮濡其尾无咎
　　传初以阳居下上应于四又火体其进之志锐也然时既济矣进不巳则及于悔咎【一作吝】故曳其轮濡其尾乃得无咎轮所以行倒曳之使不进也兽之渉水必揭其尾濡其尾则不能济方既济之初能止其进乃得无咎不知巳乃至于咎也
　　本义轮在下尾在后初之象也曳轮则车不前濡尾则狐不济既济之初谨戒如是无咎之道占者如是则无咎矣
　　朱氏附録曳轮濡尾是只争些子时候是欲到与未到之间不是不欲济是要济而未敢轻济如曹操临敌意思安闲如不欲战老子所谓犹若冬渉川之象渉则毕竟渉只是畏那寒了未敢便渉
　　象曰曳其轮义无咎也
　　传既济之初而能止其进则不至于极其义自无咎也
　　六二妇丧其茀勿逐七日得【丧息浪反茀方弗反】
　　传二以文明中正之徳上应九五刚阳中正之君宜得行其志也然五既得尊位时已既济无复进而有为矣则于在下贤才岂有求用之意故二不得遂其行也自古既济而能用人者鲜矣以唐太宗之用贤尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂也故以妇言茀妇人出门以自蔽者也丧其茀则不可行矣二不为五之求用则不得行如妇之丧茀也然中正之道岂可废也时过则行矣逐者从物也从物则失其素守故戒勿逐自守勿失则七日当复得也卦有六位七则变矣七日得谓时变也虽不为上所用中正之道无终废之理不得行于今必行于异时也圣人之【一有为字】劝戒深矣
　　本义二以文明中正之徳上应九五刚阳中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒
　　象曰七日得以中道也
　　传中正之道虽不为时所用然无终不行之理故丧茀七日当复得谓自守其中异时必行也不失其中则正矣
　　九三髙宗伐方三年克之小人勿用
　　传九三当既济之时以刚居刚用刚之至也既济而用刚如是乃髙宗伐方之事髙宗必商之髙宗天下之事既济而逺伐暴乱也威武可及而以救民为心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚发此义以示人为法为诫岂浅见所能及也
　　本义既济之时以刚居刚髙宗伐方之象也三年克之言其久而后克戒占者不可轻动之意小人勿用占法与师上六同
　　朱氏附録髙宗伐方疑是髙宗旧日占得此爻故圣人引之证此爻之吉凶如此如箕子之明夷利贞帝乙归妹皆恐是如此
　　象曰三年克之惫也【惫蒲拜反】
　　传言惫以见其事之至难在髙宗为之则可无髙宗之心则贪忿以殃【一作残】民也
　　朱氏附録问三年克之惫也以言用兵是不得已之事以髙宗之贤三年而克方亦不胜其惫矣曰言不可轻用也
　　六四繻有衣袽终日戒
　　传四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也本义既济之时以柔居柔能预备而戒惧者也故其象如此程子曰繻当作濡衣袽所以塞舟之罅漏
　　朱氏附録六四以柔居柔能虑患预防盖是心低小底人便能虑事柔善底人心不麤虑事细密刚果之人心麤不解如此
　　象曰终日戒有所疑也
　　传终日戒惧常疑患之将至也处既济之时当畏慎如是也
　　九五东邻杀牛不如西邻之禴祭实受其福
　　传五中实孚也二虚中诚也故皆取祭祀为义东邻阳也谓五西邻隂也谓二杀牛盛祭也禴薄祭也盛不如薄者时不同也二五皆有孚诚中正之徳二在济下尚有进也故受福五处济极无所进矣以至诚中正守之茍未至于反耳理无极而终不反者也巳至于极虽善处无如之何矣故爻象唯言其时也
　　本义东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也
　　朱氏附録问九五爻以言纣虽贵为天子祭祀之盛而不若文王薄祭却可以福祐盖时之兴衰自是如此曰扬子云云云十六日月虽缺未多更圆似生明之时必竟是渐缺去月初虽小于生魄时必是长底时节问占得此爻则如何曰这当看所值之时何如大意大防不得便宜
　　象曰东邻杀牛不如西邻之时也实受其福吉大来也
　　传五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也
　　上六濡其首厉
　　传既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败坏可立而待也
　　本义既济之极险体之上而以隂柔处之为狐涉水而濡其首之象占者不戒危之道也
　　象曰濡其首厉何可久也
　　传既济之穷危至于濡首其能长久乎
　　朱氏附録问既济上三爻皆渐渐不好盖出明而入险四有衣袽之象曰有所疑也便是不美之端倪自此已露五杀牛则太自过盛上濡首则极而乱矣不知如何曰然时运到那时都过了康节所谓饮酒酩酊看花离披时节所以有这様不好防意思出来○初九义无咎也咎字上声六二以中道也道亦上声音斗九三换平声惫字通入备字改作平声则音皮六四有所疑九五不如西邻之时又吉大来也来字音黎上六何可久也久与已通巳字平声为朞
　　【坎下离上】
　　传未济序卦物不可穷也故受之以未济终焉既济矣物之穷也物穷而不变则无不巳之理易者变易而不穷也故既济之后受之以未济而终焉未济则未穷也未穷则有生生之义为卦离上坎下火在水上不相为用故为未济
　　未济亨小狐汔济濡其尾无攸利【汔许讫反下同】
　　传未济之时有亨之理而卦才复有致亨之道唯在顺处狐能度水濡尾则不能济其老者多疑畏故履冰而听惧其防也小者则未能畏愼故勇于济汔当为仡壮勇之状书曰仡仡勇夫小狐果于济则濡其尾而不能济也未济之时求济之道当至愼则能亨若如小狐之果则不能济也既不能济无所利矣
　　本义未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉
　　彖曰未济亨柔得中也
　　传以卦才言也所以能亨者以柔得中也五以柔居尊位居刚而应刚得柔之中也刚柔得中处未济之时可以亨也
　　本义指六五言
　　小孤汔济未出中也
　　传据二而言也二以刚阳居险中将济者也又上应于五险非可安之地五有当从之理故果于济如小狐也既果于济故有濡尾之患未能出于险中也
　　朱氏附録未出中不独是说九二爻通卦之体皆是未出乎坎险所以未济
　　濡其尾无攸利不续终也
　　传其进鋭者其退速始虽勇于济不能继续而终之无所徃而利也
　　朱氏附録不续终也是首济而尾濡不能济不相接续去故曰不续终也狐尾大濡其尾则济不得矣
　　虽不当位刚柔应也
　　传虽隂阳不当位然刚柔皆相应当未济而有与若能重愼则有可济之理二以汔济故濡尾也卦之诸爻皆不得位故为未济杂卦云未济男之穷也谓三阳皆失位也斯义也闻之成都隐者程氏附録先生过成都坐于所馆之堂读易有造桶者前视之指未济卦问先生曰何也曰三阳皆失位先生异之问其姓与居则失之矣易传曰闻之成都隐者【西室所闻云田夫释耒者误】
　　朱氏附録见张钦夫説伊川之在涪也方读易有篐桶人以此问伊川不能荅其人云三阳失位伊川谓是不知此语火珠林上已有盖伊川未曽看杂书所以被他说动了
　　象曰火在水上未济君子以愼辨物居方
　　传水火不交不相济为用故为未济火在水上非其处也君子观其处不当之象以愼处于事物辨其所当各居其方谓止于其所也
　　本义水火异物各居其所故君子观象而审辨之
　　初六濡其尾吝
　　传六以隂柔在下处险而应四处险则不安其居有应则志行于上然巳既隂柔而【一无而字】四非中正之才不能援之以济也兽之济水必揭其尾尾濡则不能济濡其尾言不能济也不度其才力而进终不能济可羞吝也
　　本义以隂居下当未济之初未能自进故其象占如此
　　象曰濡其尾亦不知极也
　　传不度其才力而进至于濡尾是不知之极也本义极字未详考上下韵亦不叶或恐是敬字今且阙之
　　朱氏附録极字犹言极则又曰犹言界至之谓或云当作拯字
　　九二曳其轮贞吉
　　传在它卦九居二为居柔得中无过刚之义也于未济圣人深取卦象以为戒明事上恭顺之道未济者君道艰难之时也五以柔处君位而二乃刚阳之才而居相应之地当用者也刚有陵柔之义水有胜火之象方艰难之时所赖者才臣耳尤当尽恭顺之道故戒曳其轮则得正而吉也倒曳其轮杀其势缓其进戒用刚之过也刚过则好犯上【一无上字】而顺不足唐之郭子仪李晟当艰危未济之时能极其恭顺所以为得正而能保其终吉也于六五则言其贞吉光辉尽君道之善于九二则戒其恭顺尽臣道之正尽上下之道也
　　本义以九二应六五而居柔得中为能自止而不进得为下之正也故其象占如此
　　朱氏附録坎有轮象所以说轮
　　象曰九二贞吉中以行正也
　　传九二得正而吉者以曳轮而得中道乃正也本义九居二本非正以中故得正也
　　六三未济征凶利渉大川
　　传未济征凶谓居险无出险之用而行则凶也必出险而后可征三以隂柔不中正之才而居险不足以济也未有可济之道出险之用而征所以凶也然未济有可济之道险终有出险之理上有刚阳之应若能渉险而徃从之则济矣故利渉大川也然三之隂柔岂能出险而往非时不可才不能也
　　本义隂柔不中正居未济之时以征则凶然以柔乘刚将出乎坎有利渉之象故其占如此盖行者可以水浮而不可以陆走也或疑利字上当有不字
　　象曰未济征凶位不当也
　　传三征则凶者以位不当也谓隂柔不中正无济险之才也若能渉险【一无险字】以从应则利矣
　　九四贞吉悔亡震用伐方三年有赏于大国
</div>
    <div class="pagination">
<a href="周易传义附录_page40.html">上一页</a><span>...</span><a href="周易传义附录_page36.html">36</a><a href="周易传义附录_page37.html">37</a><a href="周易传义附录_page38.html">38</a><a href="周易传义附录_page39.html">39</a><a href="周易传义附录_page40.html">40</a><span class="current-page">41</span><a href="周易传义附录_page42.html">42</a><a href="周易传义附录_page43.html">43</a><a href="周易传义附录_page44.html">44</a><a href="周易传义附录_page45.html">45</a><a href="周易传义附录_page46.html">46</a><span>...</span><a href="周易传义附录_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
