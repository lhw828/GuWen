<!DOCTYPE html>
<html>
<head>
    <meta charset="UTF-8">
    <title>大易粹言 - 第 21 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 21 页/共 42 页</h1>
    <div class="content">　　彖曰大壮大者壮也刚以动故壮大壮利贞大者正也正大而天地之情可见矣
　　伊川先生曰所以名大壮者谓大者壮也隂为小阳为大阳长已盛是大者壮也下刚而上动以干之至刚而动故为大壮为大者壮与壮之大也○大者既壮则利于贞正正而大者道也极正大之理则天地之情可见矣天地之道常乆而不已者至大至正也正大之理学者黙识心通可也不云大正而云正大恐疑为一事也【并易传】
　　山杨氏曰刚以动大者之壮也壮而弗正则为暴而已故利贞【易説】
　　白云郭氏曰凡天地万物大者之壮俱为大壮徒用壮而已非大壮也徳之大者无逾于天自人道言之人得天徳而动壮之所以大也且强梁以动者虽无不壮其或穷人欲而灭天理则性善梏亡天徳于是失之矣虽壮而非大也故必得天之刚徳而动而后谓之大壮大壮利贞者大者之正也大者天也正则天之徳也天地之情于斯可见况人道乎孟子谓齐宣王曰王请无好小勇夫抚劔疾视曰彼恶敢当我哉此匹夫之勇敌一人者也王请大之唯孟氏深明大小之义诸子未之或知也故言文武一怒而安天下之民岂所谓大者之壮欤若匹夫匹妇自经于沟渎何其小哉圣人以羊譬壮深见小人之情矣【易説】
　　象曰雷在天上大壮君子以非礼弗履
　　伊川先生曰雷震于天上大而壮也君子观大壮之象以行其壮君子之大壮者莫若克己复礼古人云自胜之谓强中庸于和而不流中立而不倚皆曰强哉矫赴汤火蹈白刄武夫之勇可能也至于克己复礼则非君子之大壮不可能也故云君子以非礼弗履【易传】
　　横渠先生曰克己反礼壮莫甚焉故易于大壮之用见之○克己下学上达交相养也下学则必达达则必上盖不行则终何以成徳明则诚矣诚则明矣克己要当以理义战退私已盖理乃天徳克己者必有刚强壮健之徳乃胜已雷在天上大壮君子以非礼弗履夫酒清人渴而不敢饮肴干人饥而不敢食非强有力者不能人所不能人所以不能行已者于其所难者则惰其异俗者虽易而羞缩惟心则不顾人之非笑所趋义理耳视天下莫能移其道然为之人亦未必怪正以在已者义理不胜惰与羞缩之病消则有长不消则病常在消尽则是大而化之之谓圣意思龌龊无由作事在古气节之士冒死以有为于义未必中然非有志槩者莫能况吾于义理已明何为不为正以不刚惟大壮乃能克己盖君子欲身行之为事业以教天下今夫为长者折枝非不能也但耻以为屈而不为耳不顾义理之若何也【并易説】山杨氏曰君子之壮壮于礼而已行有不慊于心则馁矣尚能壮乎哉【易説】
　　白云郭氏曰天下雷行为无妄雷在天上为大壮无妄之动以天则天徳及物之时故象言茂对时育万物大壮先天而后动在人则尽心知性则知天之时期不失中庸所谓天命之性者故象以非礼弗履为言也且壮者君子所以胜已而小人所以胜人孔子告顔渊以克己复礼胜已之道也既胜已之私则无适而非天矣是为壮之大者也小人不知胜已至于穷人欲而灭天理何大之有是以九三秪以用壮言之然有大壮之弗履以成已然后有无妄之育物以成物二者之道相为终始亦犹中庸言天命之谓性率性之谓道而后曰脩道之谓教盖性与道成已也而教所以成物也【易説】
　　初九壮于趾征凶有孚象曰壮于趾其孚穷也
　　伊川先生曰初阳刚干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行况在下乎故征则其凶有孚孚信也谓以壮往则得凶可必也○壮于趾在最下而用壮以行可必信其穷困而凶也【并易传】
　　山杨氏曰刚健而在下壮于趾者也在下未足以有行故征凶上无应焉虽刚实而有孚其孚不逺矣故曰其孚穷也【易説】
　　白云郭氏曰壮于趾者用壮之始也始而用壮必终于凶矣有孚者信其必以凶穷也凡爻辞独言壮者谓小人之壮皆非大者壮也【易説】
　　九二贞吉象曰九二贞吉以中也
　　伊川先生曰二虽以阳刚当大壮之时然居柔而处中是刚柔得中不过于壮得贞正而吉也或曰贞非以九居二为戒乎曰易取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣○九二所以贞正而吉者以其得中道也中则不失正况阳刚【一有壮字】而干体乎【并易传】
　　山杨氏曰居大壮之时而刚得中故为吉盖大者之正惟有九二尽之故曰贞吉而已【易説】
　　白云郭氏曰卦辞言利贞然得其贞者九二也九二之贞谓固守大壮之道也天之徳以刚中为正九二以刚居中是以能固守而贞吉也居卦之下位为不足未能究天徳之用故特曰贞吉而已盖非礼弗履之士也【易説】
　　九三小人用壮君子用罔贞厉羝羊触藩羸其角象曰小人用壮君子罔也
　　伊川先生曰九三以刚居阳而处壮又当干体之终壮之极者也极壮如此在小人则为用壮在君子则为用罔小人尚力故用其壮勇君子志刚故用罔罔无也犹云蔑也以其至刚蔑视于事而无所忌惮也君子小人以地言如君子有勇而无义为乱刚柔得中则不折不屈施于天下而无不冝苟刚之太过则无和顺之徳多伤莫与贞固守此则危道也凡物莫不用其壮齿者囓角者触蹄者踶羊壮于首羝为喜触故取为象羊喜触藩篱以藩篱当其前也盖所当必触喜用壮如此必羸困其角矣犹人尚刚壮所当必用必至摧困也三壮甚如此而不至凶何也曰如三之为其往足以致凶而方言其危故未及于凶也凡可以致凶而未至者则曰厉也○在小人则为用其强壮之力在君子则为用罔志气刚强蔑视于事靡所顾惮也【并易传】
　　横渠先生曰以阳居阳正也然乗下之刚故危小人用此而进如羝羊触藩以为壮故多见困君子知几则否藩以喻四三有应所之在进而位正理直小人处之必以刚动【易説】
　　山杨氏曰至刚而不中非大者正也小人则用壮而已在君子则罔也焉有仁人在位罔人而可为乎故虽正亦厉刚虽不中未足以极其壮故羝羊触藩羸其角【易説】
　　白云郭氏曰刚至三而壮矣小人务胜人故喜壮而用之君子务在胜已之私不失天命之性是以勿用壮于外也以用壮为正则危矣羊狠而喜触用壮之象也触藩羸其角用壮而厉也其厉如此凡以小人不知壮有天道之大故也君子用罔者君子罔以壮为用也先儒为罗罔之罔失之矣【易説】
　　九四贞吉悔亡藩决不羸壮于大舆之輹象曰藩决不羸尚往也
　　伊川先生曰四阳刚长盛壮已过中壮之甚也然居四为不正方君子道长之时岂可有不正也故戒以贞则吉而悔亡盖方道长之时小失则害亨进之势是有悔也若在它卦重刚而居柔未必不为善也大过是也藩所以限隔也藩篱决开不复羸困其壮也髙大之车轮輹强壮其行之利可知故云壮于大舆之輹輹轮之要处也车之败常在折輹輹壮则车强矣云壮于輹谓壮于进也輹与辐同○刚阳之长必至于极四虽已盛然其往未上也以至盛之阳用壮而进故莫有当之藩决开而不羸困其力也尚往其进不已也【并易传】
　　横渠先生曰乗刚本有悔不用其壮故贞吉三以四为藩九四上无阳爻故曰藩决壮舆之輹往无咎也四能不为隂累守己以正则吉而无乗刚之悔且得众阳之助以销隂慝【易説】
　　山杨氏曰刚以动吉凶悔吝之所生也唯贞吉乃悔亡隂在前不足以御其壮也故藩决不羸有刚动之才故壮于大舆之輹輹车之轴传也【易説】
　　白云郭氏曰刚至四而愈壮而曰贞吉悔亡何哉盖四居上体之下能舍众刚而与上有承柔戴上之志是以贞吉悔亡藩决不羸壮于大舆之輹也然九四之壮虽非大壮特用得其宜耳舆輹当用壮之物也又况大舆之輹乎壮于大舆之輹是为得其宜也得其宜故贞吉悔亡藩决不羸君子之所以能任重者以此伊川曰輹与辐同虞翻为腹非也【易説】
　　六五丧羊于易无悔象曰丧羊于易位不当也
　　伊川先生曰羊羣行而喜触以象诸阳并进四阳方长而并进五以柔居上若以力制则虽胜而有悔唯和易以待之则羣阳无所用其刚是丧其壮于和易也如此则可以无悔五以位言则正以徳言则中故能用和易之道使羣阳虽壮无所用也○所以必用柔和者以隂柔居尊位故也若以阳刚中正得【一作居】尊位则下无壮矣以六五位不当也故设丧羊于易之义然大率治壮不可用刚夫君臣上下之势不相侔也苟君之权足以制乎下则虽有强壮跋扈之人不足谓之壮也必人君之势有所不足然后谓之治壮故壮之道不可以刚也【并易传】○丧羊于易羊羣行而触物大壮众阳并进六五以隂居位惟和易然后可以丧羊易非难易之易乃和易乐易之易【杨遵道録】横渠先生曰羊外柔而内狠六五以隂处阳羊丧之象也能去其内刚不拒来者则无悔故曰丧羊于易无悔履柔危之地乗壮动之刚固之必悔者位非其所堪也【易説】
　　山杨氏曰居得尊位而下乗四刚其用壮也物孰御之可谓无难矣而不用所谓丧羊于易也荘子曰于羊弃意丧羊之谓也【易説】
　　白云郭氏曰羊之用壮无异于小人不务胜已于内而欲触物于外一徃若此其害深矣是以非礼弗履之人务在克己而丧其羊也克己丧羊亦人之难能而六五初无甚难则其无悔冝矣位不当者才不足而位有余不能究天徳之大以成尧舜三王之治徒丧羊无悔仅能成已而已【易説】
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　伊川先生曰羝羊但取其用【一无用字】壮故隂爻亦称之六以隂处震终而当壮极其过可知如羝羊之触藩篱进则碍身退则防角进退皆不可也才本隂柔故不能胜已以就义是不能退也隂柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰困必失其壮失其壮则反得【一有其字】柔弱之分矣是艰则得吉也用壮则不利知艰而处柔则吉也居壮之终有变之义也○非其处而处故进退不能是其自处之不详慎也艰则吉柔遇艰难又居壮终自当变矣变则得其过咎不长乃吉也【并易传】
　　横渠先生曰刚兢用触则进退皆凶危惧求全则咎有时而息也然上六以隂居上不详事冝用壮而触故进退不能【易説】
　　白云郭氏曰居动之极以柔用壮虽无羸角之厉而进退不能何所利哉不能遂者进不足以胜人也不能退者退不足以自胜也此岂不能慎于度徳量力之事者欤故曰不详也圣人兢兢业业其难其慎以不矜不伐为己任又安有用壮之厉乎是以艰则吉也【易説】










　　大易粹言卷三十四
　　钦定四库全书
　　大易粹言卷三十五　　　宋　方闻一　编
　　【坤下离上】
　　伊川先生曰晋序卦物不可以终壮故受之以晋晋者进也物无壮而终止之理既盛壮则必进晋所以继大壮也为卦离在坤上明出地上也日出于地升而益明故为晋晋进而光明盛大之意【一作义】也凡物渐盛为进故彖云晋进也卦有有徳者有无徳者随其宜也乾坤之外云元亨者固有也云利贞者所不足而可以有功也有不同者革渐是也随卦可见晋之盛而无徳者无用有也晋之明盛故更不言亨顺乎大明无用戒正也【易传】
　　晋康侯用锡马蕃庶昼日三接
　　伊川先生曰晋为进盛之时大明在上而下体顺附诸侯承王之象也故为康侯康侯者治安之侯也上之大明而能同徳以顺附治安之侯也故受其宠数锡之马众多也车马重赐也蕃庶众多也不唯锡与之厚又见亲礼昼日之中至于三接言宠遇之至也晋进盛之时上明下顺君臣相得在上而言则进于明盛在臣而言则进升髙显受其光宠也【易传】
　　白云郭氏曰伊川曰晋以其明盛故不言亨顺乎大明故不戒以正不待言而其徳可知雍曰彖言晋进也杂卦曰晋昼也则知晋之义不止于进盖言明以进故曰晋渐以进不谓之晋也晋卦取名之义与大有略相类大有火在天上君道也故为大有晋明出地上臣道也故为晋君臣天地之象虽不同其欲以明徳居上则一而已且以人臣之进独备一卦之义则臣道之至大者非康侯安足以当之易之卦辞唯晋为异专以康侯为义是以不及其他也康侯如是其亨利贞可知【易说】
　　彖曰晋进也明出地上顺而丽乎大明柔进而上行是以康侯用锡马蕃庻昼日三接也
　　伊川先生曰晋进也明进而盛也明出于地益进而盛故为晋所以不谓之进者进为前进不能包明盛之义明出地上离在坤上也坤丽于离以顺丽于大明顺徳之臣上附于大明之君也柔进而上行凡卦离在上者柔居君位多云柔进而上行噬嗑睽鼎是也六五以柔居君位明而顺丽为能待下宠遇亲密之义是以为康侯用锡马蕃庶昼日三接也大明之君安天下者也诸侯能顺附天子之明徳是康民安国之侯也故谓之康侯是以享宠锡而见亲礼昼日之间三接见于天子不曰公卿而曰侯天子治于上者也诸侯治于下者也在下而顺附于大明之君诸侯之象也【易传】
　　山杨氏曰柔进而上行臣进之盛者故有康侯之象焉侯有君道者也顺而丽乎大明故用马蕃庶昼日三接也马地类坤象也明出地上昼日之象也问国之富以马锡马蕃庶其厚之也昼日三接其亲之也郑武公父子并为周司徒其三接之谓欤【自晋康侯至此易说】
　　白云郭氏曰明出地上二卦之象也顺而丽乎大明晋之义也柔进而上行成卦之序康侯之徳也其徳柔顺而明故下能康一国之民而为之主上能致王者之宠而马蕃庶书日三接也车马重赐也三接数接乎上也在国能康一国之民则进而丽乎大明斯足以康天下矣古之人文王是也【易说】
　　象曰明出地上晋君子以自昭明徳
　　伊川先生曰昭明之也传曰昭徳塞违昭其度也君子观明出地上而益明盛之象而以自昭其明徳去蔽致知昭明徳于己也明明徳于天下昭明徳于外也明明徳在已故云自昭【易传】
　　山杨氏曰自昭明徳所谓明明徳也【易说】
　　白云郭氏曰元首明哉股肱良哉自古以明为君徳之大尧舜文王皆是也而晋为臣道自昭明徳何哉盖侯有君人之道有明徳自昭而柔顺上行然后备晋之义可以谓之康侯不如是虽使马蕃庶昼日三接亦非晋进之道不得谓之康侯矣古之人莫不务明明徳于天下为君为臣亦岂有二徳哉是以伊尹言咸有一徳武王言同心同徳则晋之象言自昭明徳不为过矣【易说】
　　初六晋如摧如贞吉罔孚裕无咎象曰晋如摧如独行正也裕无咎未受命也
　　伊川先生曰初居晋之下进之始也晋如升进也摧如抑退也于始进而言遂其进不遂其进唯得正则吉也罔孚者在下而始进岂遽能深见信于上苟上未见信则当安中自守雍容寛裕无急于求上之信也苟欲信之心切非汲汲以失其守则悻悻以伤于义矣皆有咎也故裕则无咎君子处进退之道也○独行正者无进无抑唯独行正道也寛裕则无咎者始欲进而未当位故也君子之于进退或迟或速唯义所当未甞不裕也圣人恐后之人不逹寛裕之义居位者废职失守以为裕故特云初六裕则无咎者始进未受命当职任故也若有官守不信于上而失其职一日不可居也然事非一槩久速唯时亦容有为之兆者【并易传】
　　横渠先生曰居晋之初正必见摧故摧如不害于贞吉也未孚于人或未见听寛以居之乃无咎然初六有应在四居下援上未安其分故曰未受命也【易说】山杨氏曰晋如其进也摧如其退也居晋之初量而后入无心于进退者也虽进退无常独行正而已故正吉在下未受命者也故罔孚裕无咎孟子曰我无官守也我无言责也则吾进退岂不绰绰然有余裕哉此之谓也【易说】
　　白云郭氏曰在卦之初为进之始有可进可退之义能不以进退为虑唯固守明徳柔顺上行为臣若此能无吉乎罔孚者虽以明徳自任而初之时名实未加于上下未足信于人当是时也进退之际既已处之裕然何咎之有若孔子可以仕则仕可以止则止是也独行正者独以明徳上行而固守为正不以进退为虑也未受命者无官守言责之时孟子所谓吾进退岂不绰绰然有余裕哉【易说】
　　六二晋如愁如贞吉受兹介福于其王母象曰受兹介福以中正也
　　伊川先生曰六二在下上无应援以中正柔和【一作顺】之徳非强于进者也故以进为可忧愁谓其进之难也然守其贞正则当得吉故云晋如愁如贞吉王母祖母也谓隂之至尊者指六五也二以中正之道自守虽上无应援不能自进然其中正之徳久而必彰上之人自当求之盖六五大明之君与之同徳必当求之加之宠禄受介福于王母也介大也○受兹介福以中正之道也人能守中正之道久而必亨况大明在上而同徳必受大福也【并易传】
　　横渠先生曰进而无挠多失于肆故愁如乃吉六五以隂居尊故称王母俱以柔中故受福可必也【易说】山杨氏曰顺而丽乎大明晋之时也明明在上而六二以柔顺中正处乎众隂之间而独无应焉是明不见知也小人相与比周而君子不见察则乱将作矣能无忧乎哉故曰晋如愁如然居中履正素其位而行则明虽不见知鬼神之至幽者其福之矣故受兹介福于其王母诗曰靖共尔位好是正直神之聴之介以景福此之谓也【易说】
　　白云郭氏曰六二柔顺中正为臣之道莫美于斯而曰晋如愁如者盖小人以进为喜而君子以进为惧故召公为保则不恱正考父三命而伛俯兹其所以顺而丽乎大明欤是以既贞且吉受介福于其王也孔子言诸侯长守富贵之道则曰战战兢兢如临深渊如履薄冰则晋如愁如而受兹介福也宜矣此父之义与卦辞相类盖言侯之受锡福于王者母字无别义亦衍字也【易说】
　　六三众允悔亡象曰众允之志上行也
　　伊川先生曰以六居三不得中正宜有悔咎【一作吝】而三在顺体之上顺之极者也三隂皆顺上者也是三之顺上与众同志众所允从其悔所以亡也有顺上向明之志而众允从之何所不利或曰不由中正而与众同得为善乎曰众所允者必至当也况顺上之大明岂有不善也是以悔亡盖亡其不中正之失矣古人曰谋从众则合天心○上行上顺丽于大明也上从大明之君众志之所同也【并易传】
　　横渠先生曰上歴九四不为众信则取悔可必若志应在上晋为众允则悔亡【易说】
　　山杨氏曰六三在坤体之上以隂承阳顺之至也顺而丽乎大明虽不当位众允之也故悔亡【易说】白云郭氏曰在晋之初名实未加未孚于人至三则忠顺不失以事其上也久矣于是乎众允之也虽非中正疑于有悔及众允之时则悔亡矣三之上行有向明之志所谓顺而丽乎大明者是以众不为疑而允之也故曰志上行也【易说】
　　九四晋如鼫防贞厉象曰鼫防贞厉位不当也
　　伊川先生曰以九居四非其位也非其位而居之贪据其位者也贪处髙位既非所安而又与上同徳顺丽于上三隂皆在己下势必上进故其心畏忌之贪而畏人者鼫鼠也故云如鼫防贪于非据而存畏忌之心贞固守此其危可知言贞厉者开有改之道也○贤者以正徳宜在髙位不正而处髙位则为非据贪而惧失则畏人固处其地危可知也【并易传】
　　横渠先生曰鼫防为物贪而畏人体阳在进反据隂位故动止皆失与六三之义为相反矣【易说】
　　山杨氏曰晋而丽乎险鼫防之象也【易说】
　　白云郭氏曰离以明为徳而火以为失故离之九四有突如其来如焚如死弃之象晋之九四与离同位虽顺徳在下不至于焚如之暴然当晋之时不免有贪位慕禄之失也鼫鼠贪而畏人者也守此道以事上能无危乎位不当者既未进六五之明又过三隂之顺以刚自进故不当也晋之六父无凶独四以贪而厉上以伐而吝盖才有余而徳不足者岂若初二三五之昭明徳也哉是以圣人徳之为贵【易说】
　　六五悔亡失得勿恤徃吉无不利象曰失得勿恤徃有庆也
　　伊川先生曰六以柔居尊位本当有悔以大明而下皆顺附故其悔得亡也下既同徳顺附当推诚委任尽众人之才通天下之志勿复自任其明恤其失得如此而徃则吉而无不利也六五大明之主不患其不能明照患其用明之过至于察察失委任之道故戒以失得勿恤也夫私意偏任不察则有蔽尽天下之公岂当【一作得】复用【一有其字】私察也○以大明之徳得下之附推诚委任则可以成天下之大功是徃而有福庆也【并易传】
　　横渠先生曰进而遇阳故失得不恤而吉也位不当必有悔获吉则悔亡【易说】
　　山杨氏曰不当位悔也以柔居之能不有其位者也故悔亡悔亡则失得勿恤矣六五尊位也柔进而上行犹患失之之时也苟不以直道自居而务为持禄保位之谋其能失得勿恤乎行斯以徃何不利之有【易说】
　　白云郭氏曰君道无它焉在中与明而已六五居中何悔不亡又唯自昭明徳而一己之失得勿恤于外盖君子失诸正鹄反诸其身之道也如是则何徃不吉何行不利乎象言徃有庆者人君勿恤一己之失得独以离明自昭所谓一人有庆兆民赖之者矣孟子告滕文公曰君子创业垂统为可继也若夫成功则天也君如彼何哉强为善而已矣失得勿恤之意强为善也谓之强为善亦自昭明徳之义【易说】
　　上九晋其角维用伐邑厉吉无咎贞吝象曰维用伐邑道未光也
　　伊川先生曰角刚而居上之物上九以刚居卦之极故取角为象以阳居上刚之极也在晋之上晋之极也刚极则有强猛之过进极则有躁急之失以刚而极于进失中之甚也无所用而可维【一作惟字】独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进虽自治有功然非中和之徳故于贞正之道为可吝也不失中正为贞○维用伐邑既得吉而无咎复云贞吝者其未光大也以正理言之犹可吝也夫道既光大则无不中正安有过也今以过刚自治虽有功矣然其道未光大故亦可吝圣人言尽善之道【并易传】
　　横渠先生曰穷无所徃故曰角居明之极其施未光而应尚狭持此以进伐邑讨叛而已危而幸吉以得无咎然终吝道也无可进而进不已惟伐邑于内而可矣如君子则知止也【易说】
　　山杨氏曰明出地上非日中之时也则刚上穷而不足以照天下道未光也故维用伐邑而已若夫道足以照天下则无思不服矣尚何伐邑之有【易说】白云郭氏曰角上穷之物位进而上穷亦危矣然晋非止于进而已明顺之义存焉是以用伐邑也然自危则终吉自危者如临深渊如履薄冰之义不得已而用之非好攻战而乐杀人也是以无咎不然则既伐邑而厉不亡幸矣何吉之有至于伐邑则明徳之昭已或亏蔽故象言道未光也固以伐邑为贞不知明徳之亏非吝而何是以春秋无义战彼善于此圣人无取焉然则齐晋之霸方之康侯其未优乎【易说】大易粹言卷三十五
　　钦定四库全书
　　大易粹言卷三十六　　　宋　方闻一　编
　　【离下坤上】
　　伊川先生曰明夷序卦晋者进也进必有所伤故受之以明夷夷者伤也夫进之【一作而】不已必有所伤理自然也明夷所以次晋也为卦坤上离下明入地中也反晋成明夷故义与晋正相反晋者明盛之卦明君在上羣贤并进之时也明夷昏暗之卦暗君在上明者见伤之时也日入于地中明伤而昏暗也故为明夷【易传】
　　明夷利艰贞
　　伊川先生曰君子当明夷之时利在知艰难而不失其贞正也在昏暗艰难之时而能不失其正所以为明【一有为字】君子也【易传】
　　白云郭氏曰圣人之徳惟明为大有明徳以在上大有之君是也有明徳以居下晋之臣是也明夷者明伤也故为明徳遭难之时非圣人其难其慎用晦而明殆且伤矣所以利艰贞也【易说】
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之伊川先生曰明入于地其明灭也故为明夷内卦离离者文明之象外卦坤坤者柔顺之象为人内有文明之徳而外能柔顺也昔者文王如是故曰文王以之当纣之昏暗乃明夷之时而文王内有文明之徳外柔顺以事纣蒙犯大难而内不失其明圣而外足以逺祸患【一作害】此文王所用之道也故曰文王以之○明夷之时利于处艰戹而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能【一无能字】藏晦其明而自守其正志箕子所用之道也故曰箕子以之【并易传】
　　横渠先生曰文王体一卦之用箕子以六五一爻之徳文王难在外箕子难在内也【易说】
　　山杨氏曰箕子以一爻言之也文王总一卦言之也繋辞曰易之兴也其当商之末世周之盛徳邪文王与纣之事邪其明夷之谓乎【易说】
　　白云郭氏曰在易卦彖之辞异者独晋言康侯明夷言文王箕子革言汤武是也盖康侯能尽晋之义故文王言之以见卦之徳与人之徳一也孔子明文王之意故继以汤武文王箕子为言然明夷之彖自分二义文王箕子之道盖不同也孔子曰文王既没文不在兹乎大明言文王有明徳所谓内文明也三分天下有其二以服事商所谓外柔顺也文王尽坤离之义所谓得明夷之大者矣箕子用晦而明得其艰贞而已此文王箕子之辨也观其与微子比干人自献于先王所谓内难而能正其志也自为之奴卒陈洪范所谓艰贞用晦而明矣明夷大象独为圣人明徳遭难之事初无众人之象故正言文王箕子也【易说】
　　象曰明入地中明夷君子以涖众用晦而明
　　伊川先生曰明所以照君子无所不照然用明之过则伤于察太察则尽事而无含之度故君子观明入地中之象于涖众也不极其明察而用晦然后能容物和众众亲而安是用晦乃所以为明也若自任其明无所不察则已不胜其忿疾而无寛厚含容【一作】之徳人情暌疑而不安失涖众之道适所以为不明也古之圣人设前旒屏树者不欲明之尽乎隠也【易传】
　　横渠先生曰不任察而不之大治也【易说】
</div>
    <div class="pagination">
<a href="大易粹言_page20.html">上一页</a><span>...</span><a href="大易粹言_page16.html">16</a><a href="大易粹言_page17.html">17</a><a href="大易粹言_page18.html">18</a><a href="大易粹言_page19.html">19</a><a href="大易粹言_page20.html">20</a><span class="current-page">21</span><a href="大易粹言_page22.html">22</a><a href="大易粹言_page23.html">23</a><a href="大易粹言_page24.html">24</a><a href="大易粹言_page25.html">25</a><a href="大易粹言_page26.html">26</a><span>...</span><a href="大易粹言_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
