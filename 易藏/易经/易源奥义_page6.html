<!DOCTYPE html>
<html>
<head>
    <meta charset="UTF-8">
    <title>易源奥义 - 第 6 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易源奥义 - 第 6 页/共 20 页</h1>
    <div class="content">








　　周易原旨卷二
　　钦定四库全书
　　周易原旨卷三　　　　　元　保巴　撰
　　【震下离上】噬嗑亨【艮震合而为颐之象六四变九四为颐中有物之象有物则噬齧噬则嗑嗑则亨矣】利用狱【以卦变言此卦自否来柔得中理而上行谓初六与九四应爻相易肖体为颐颊口也五与四又刚柔相易为噬嗑噬嗑口中有物之象口中有物喻有寃抑不能陈诉者以离明而分别之震威而处制之故曰利用狱】
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也【卦除三上俱不当位故也】
　　象曰雷电噬嗑先王以明罚勑法
　　君子体而用之以天下言之若有强梗谗邪间隔天下之事不得合者必以政事治之政者教化也事者刑罚也教化之不得悛者卒以刑法而除之也
　　初九【刚居最下噬嗑之初下民之象也】屦校灭趾无咎【恐下民不知其戒故设此法屦校足械也灭趾刖刑也盖言屦之于足灭伤其趾也倘犯小过先以械足灭趾使之畏惧不行其恶故无咎】象曰屦校灭趾不行也
　　君子体而用之系辞传曰小人不耻不仁不畏不义不见利不劝不威不惩小惩而大戒此小人之福也惩之之早犯刑者惧而用刑者当矣故无咎
　　六二【隂柔处于中正用刑者也】噬肤灭鼻无咎【初上为颐不言噬二噬肤犹浅三噬腊四噬胏则皆肉之带骨者噬之深且难矣六二下卦之中互艮为鼻灭鼻者劓刑也六二乗刚而不免用刑者以其居中得正故无咎】象曰噬肤灭鼻乗刚也
　　君子体而用之刑法不可轻为必当审问之慎思之明辨之俾之情穷理尽甚致大中至正然后可以用之也故曰聴讼吾犹人也必也使无讼乎大畏民志此谓知本
　　六三【隂居震上非其位也】噬腊肉遇毒小吝【以柔弱之才处刚决之任用刑于刚强之人反被其伤盖为六三位不当也】无咎【然而反被强梗所伤虽有小吝亦可进而为之无咎者有应故也】象曰遇毒位不当也
　　君子体而用之虽是才小而任大必当尽其臣子之忠孝致身竭力可也
　　九四【阳居离下刚明者也】噬干胏得金矢【说卦云离为乾卦干为金为刚健噬干胏者干肉连骨梗至坚而难噬之物譬如强暴之小人必以金矢刚健去之】利艰贞吉【然而九四不中正亦未光大利在克艰正固则获吉矣】象曰利艰贞吉未光也
　　君子体而用之去除强暴之道必当克已而进之也
　　六五【隂处离体之中明辨之君也】噬干肉得黄金【离为乾卦干金也黄为中也隂爻居中为上卦之主如得黄金噬干肉者易噬也喻去天下之强梗之易为也】贞厉无咎【虽处卦主之君位本体终柔利在正固常懐危厉乃得无咎又以柔乗刚得当也】象曰贞厉无咎得当也
　　君子体而用之虽处至易犹加兢兢业业以其多易而必多难故圣人深戒之耳
　　上九【阳居噬嗑之终刚过于极也】何校灭耳凶【何校械项灭耳去其耳积其罪恶之大不可释其凶可知也此谓灭其耳者戒聴之不聪也】象曰何校灭耳聪不明也君子体而用之子曰善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　【离下艮上】贲【贲文饰也隂阳交错则成文贲自泰来上之柔来二而文刚分二之刚上而文柔】亨【柔来而文刚为离居中得正无不亨矣】小利有攸往【隂小阳大分刚上而文柔上卦俱隂本柔而得刚故小利有攸往】
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　象曰山下有火贲君子以明庶政无敢折狱
　　君子体而用之以离明而修庶政以艮止而省刑罚乃成文明之治也
　　初九【初居离下贲之始也】贲其趾【文明在下为趾】舎车而徒【前互坎为轮为车下卦震震为足为大途徒行也舎车而徒行者弃利而就义也初九近于六二正应于六四不从二之近而从六四之逺舎易从难舎车而徒行也守节修贲而行正道二虽有车而不乗宁徒行而从于六四乃文明之君子也】象曰舎车而徒义弗乗也
　　君子体而用之舎车而徒从其正也二非不正为非己之应也守节处义故弗乗也
　　六二【隂柔处于离中文明之君子下卦之主也】贲其须【须即此需待也修饰贲道待时而行也二虽当位而无应故以文明修其道待上求而进之共成治贲之功也】象曰贲其须与上兴也
　　君子体而用之隐居待时故曰用之则行舎之则藏耳
　　九三【阳居离上刚明之极也】贲如【明极而大盛】濡如【互体见坎易中坎称濡言以刚文与柔文相间下卦俱得其正二四互相光饰有润泽之义也】永贞吉【二与四非己之应贵在久常正固则得吉也】象曰永贞之吉终莫之陵也【陵者廹也】
　　君子体而用之处事当以雍容和缓从容而不廹也
　　六四贲如皤如【皤者白也初与四刚柔相易为巽巽为白或饰或素四应初未获相贲白之象也】白马翰如【震坎为马变巽为白马离为雉有飞象翰如也四欲往贲初疑三所隔以其相贲之志不舎或饰或素盖进之志如飞终莫能止白马翰如也】匪冦婚媾【既进而得与初合三亦与二互相光饰前疑俱释匪冦讐乃婚媾也】象曰六四当位疑也匪冦婚媾终无尤也
　　君子体而用之六四当位已下三爻当拟之而后言议之而后动拟议以成其变化盖言不可蓄疑而败谋也故曰无尤
　　六五【隂居尊位柔顺之君也】贲于丘园【艮为山为果蓏有丘园之象自古设险守国故城垒多依丘坂丘谓在外而近且髙者园圃之地最近城邑亦在外而近者盖言丘园中所隠之贤士即指上九也】束帛戋戋终吉【喻六五如束帛及其制为衣服必裁剪而成之自度以柔弱之质而处尊位才徳不足不能有为戋戋者剪裁纷裂之状盖言必当屈身降志求比于丘园中所隠之贤能辅助成功耳虽少虽吝终享其功既吉而且喜矣】象曰六五之吉有喜也
　　君子体而用之居上不骄所以功成名遂矣
　　上九【阳居艮上贲极而知止者也】白贲【饰终而反素也反贲为素反文为质知止矣】无咎【反其质则不过于文明守其素则不失其本故无咎也】象曰白贲无咎上得志也君子体而用之凡事但能原始反终故得志耳
　　【坤下艮上】剥【剥落也以隂剥阳故名为剥干五变至此故曰柔变刚用卦变也】不利有攸往【小人道长故不利有攸往观象当体卦得坤顺而止之不可强进消息盈虚天运则然穷上反下无往不复即天行之义是以君子尚之】
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　象曰山附于地剥上以厚下安宅【体坤言厚下为本体艮安宅为本今反山髙起地上而复附着地故本弱致頽剥之象也】
　　君子体而用之当以合乎天行之理有消息盈虚君子顺之吉小人逆之凶君子随时敦尚所以事天也事天之道济民为先坤为本譬民艮为末譬物坤厚可以载物故曰民为邦本本固邦宁
　　初六【初居坤下剥之始也】剥牀以足【以似体言全卦似牀剥牀以足者隂剥阳阳伏于下也】蔑贞凶【隂小之人方长以邪侵害君子之正道故凶】象曰剥牀以足以灭下也
　　君子体而用之才见侵灭正道知几之君子可不慎诸
　　六二【以隂居柔】剥牀以辨【辨是分隔上下者牀之干也上无应援未有相与也】蔑贞凶【以邪害蔑贞正之道故凶】象曰剥牀以辨未有与也
　　君子体而用之隂之侵剥于阳得以益盛至于剥辨者以阳未有应与故也知几之君子度其剥之未盛之时求其应援于阳者犹可胜隂示人之意深矣
　　六三【三居于坤柔顺者也】剥之无咎【履羣隂之中又不当位上下四隂皆剥一阳己独违上下而应之仅能免凶故无咎矣】象曰剥之无咎失上下也
　　君子体而用之三居剥而无咎者其所处与上下诸隂不同是与其同类相失于处剥之道反为无咎
　　六四【隂居艮下剥之盛也】剥牀以肤凶【始剥于牀足渐至于肤身之外也将灭其身矣其凶可知隂长己盛阳剥己甚贞道己消故更不言蔑贞直言凶也】象曰剥牀以肤切近灾也
　　君子体而用之事值凶极至亡之时犹当静存其神动察其事可避则姑避之不得免者以天命而待死焉故曰存吾顺事殁吾宁也
　　六五【五处羣隂之上剥之首也】贯鱼【柔得阳位羣隂之长相牵以从上喻后妃以宫人备数进御于君如贯鱼然】以宫人宠【施恩及众隂使羣隂得宠顺从而事其上也】无不利【治剥以从则隂邪不能害其正有所施为无不利终无尤矣】象曰以宫人宠终无尤也君子体而用之羣隂消剥于阳以至于极六五若能长羣隂骈首顺序反获宠爱于阳则终无过尤也于剥之将终复此义圣人劝迁善之意深之至也
　　上九【阳居剥之上治剥之主也】硕果不食【艮为果蓏一阳在上剥未尽而复生象故存上九一爻如硕大之果不见食将有复生之理】君子得舆【坤为舆为众君子得之与众共载之俱得其生也】小人剥庐【若小人得舆负且乗致冦至也若然自无所容其身故剥庐耳】象曰君子得舆民所载也小人剥庐终不可用也
　　君子体而用之正道消剥既极则小人复思共治故阳刚君子为民所承载也若小人处剥之极则智穷守死而己终不可用也非谓九为小人但言剥极之时小人皆如是也
　　【震下坤上】复【干刚剥尽为坤至此往而复反名曰复】亨【卦徳震动而坤顺动而顺行故亨】出入无疾【顺时而动也】朋来无咎【羣阳长也】反复其道七日来复【七者少阳之数九者老阳之数不少而老不老而少天之运也】利有攸往【刚长而君子得时行道复见天地之心故天地大徳曰生即生生无穷之道也】
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　象曰雷在地中复先王以至日【冬至阳气始生安静以养生气】闭关商旅不行后不省方
　　君子体而用之雷者隂阳相薄而成声当阳之微未能也雷在地中阳始复之时也阳始生于下而甚微安静而后能长先王以顺天道当至日阳之始生安静以养之故闭关使商旅不得行人君不省视四方观复之象而顺天道也在一人之身亦然当安静以养其阳也
　　初九【阳动于下复之主也】不远复【初处复之最先不逺复也】无只【音支至也只也】悔元吉【复善之速不至于悔也过失未形而复大善之吉其吉修身为先也】象曰不远之复以修身也
　　君子体而用之所以修身之故学问之道无他唯知不善则速改以从善而已
　　六二【隂居震中动之正也】休复吉【柔顺中正近于初九而能下之复之休善吉之道也仁谓初刚刚复于下在人则恻隠之心仁之端也初不逺复二从初而复故曰下仁心仁即生矣】象曰休复之吉以下仁也
　　君子体而用之仁者天下之公善之本也初复于仁生道之始也二能亲而下之是以吉也
　　六三【以隂躁处动之极】频复【不能保守屡失而屡复故频复】厉【屡失为厉】无咎【复则无咎】象曰频复之厉义无咎也
　　君子体而用之圣人开迁善之道频复频失虽为危厉然终有复善之义则无咎矣
　　六四【隂居顺体之下顺而履正者也】中行独复【四行羣隂之中而独能复自处于正下应于阳刚其志可谓善矣】象曰中行独复以从道也
　　君子体而用之此爻不言吉凶者盖四以柔居羣隂之间初刚甚微不足以相援无可济之理故圣人但称其能独复而不言吉者以其独从道未可得吉也曰然则不云无咎何也曰以隂居隂柔弱之甚虽有从阳之志终不克济非无咎也
　　六五【隂处坤中敦笃者也】敦复无悔【六五隂君下无正应本有悔也以敦笃之志守中行顺自考故无咎】象曰敦复无悔中以自考也【考训成也】
　　君子体而用之当以处中而体顺能敦笃其志以中道自成则可以无悔也自成谓成其中顺之徳
　　上六【隂居最上复终而迷也】迷复凶【迷而不复其凶可知】有灾【灾谓天灾自外来】眚【眚谓己过由自作既迷不复善即在己动皆过失灾祸亦自外而至盖所招也】用行师终有大败以其国君凶【一阳统五隂以似体言者有师象故称行师迷道不复无施而可用以行师则终有大败以之为国则君之凶】至于十年不克征【十者数之终至于十年不克征者终不能行既迷于道何时而可行故反君道也】象曰迷复之凶反君道也
　　君子体而用之上六位髙而无下仁之美刚逺而失迁善之机厚极而有难开之蔽柔终而无改过之勇昏迷而不知复者故曰迷复之凶反君道也
　　【震下干上】无妄【以卦变言卦自遯来内卦初九与六三刚柔相易见天雷故名无妄】元亨利贞【天下雷行刚中而应云行雨施生万物　是以万物各正性命无妄所以大亨利贞也】其匪正有眚不利有攸往【人当体天道无妄至诚至正茍非贞正则为过眚有过眚不利有所往矣故曰天命不祐行矣哉】
　　彖曰无妄刚自外来而爲主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　象曰天下雷行物与无妄先王以茂对时育万物君子体而用之雷行于天下隂阳交和相薄而成声于是惊蛰藏振萌芽生万物其所赋与洪纎髙下各正其性命无有差妄物与无妄也先王观天下雷行生赋与之象而以茂【盛也】对天时养育万物使各得其宜耳
　　初九【阳居震下无妄之主也】无妄往吉【以刚直而往进是以吉也】象曰无妄之往得志也
　　君子体而用之以无妄而往无不得其志也盖诚之于物无不能动以之修身则身正以之临人则人感而化无所往而不得其志也
　　六二【隂居震体之中动而顺正者也】不耕获【耕者农之始获者刈谷而农终也】不菑畬【菑者田一歳也畬者田三歳也使田柔和自然生苗结实耳盖谓凡人之所为者乃妄也理之所以然者无妄也】则利有攸往【六二中正有应皆利也】象曰不耕获未富也君子体而用之易卦之例阳大隂小即阳富隂贫六二爻位俱隂盖未富以其柔顺而居动体以中正而感九五之应是以不求名而名自彰不求利而利自得如是而往不亦宜乎盖谓不耕不菑不求富贵无妄之至也身虽未富其理当矣
　　六三【隂居震上动之极也】无妄之灾【虽不中正以柔履刚亦谓之无妄之灾以其正应上九贪欲往也上九无位既往而必值灾矣其灾自招也】或系之牛【譬如或得他人走失之牛而繋之意贪购赎】行人之得【复被行人盗去】邑人之灾【牛主来取必有讼也行人不见累及地主是邑人之灾也圣人诫贪之意深切】象曰行人得牛邑人灾也
　　君子体而用之三虽应于无位之地茍贪而往不惟无益反致有损耳盖言不可贪也
　　九四【以刚处柔亦可谓之无妄也】可贞无咎【盖切近于君处不中正故不言无妄而言可贞也以刚健之徳行谦巽之道以此正固则得无咎矣可贞与利贞不同可贞谓其所处可贞固守之利贞谓利于贞也】象曰可贞无咎固有之也
　　君子体而用之为臣之道安常守分固守其节而待之
　　九五【阳居尊位刚中之君也】无妄之疾【五为无妄之君初为无妄之主疑初自任是以有疾也盖初以刚直而主于无妄其志未尝不在承上也】勿药有喜【若然勿劳药治而其疾自愈矣苟或妄治反成害也】象曰无妄之药不可试也【试暂用也】
　　君子体而用之人之情妄以理明之既明而无疑矣九五疑初簒己之位为疾初无此心明辨其理疑则决去疑决则疾愈也故曰勿药有喜圣人诫疑之意深切矣
　　上九【阳居健极无妄之过也】无妄行有眚无攸利【位不中正处卦之穷极其行有眚故曰无攸利】象曰无妄之行穷之灾也
　　君子体而用之无妄既极而复加进乃为妄矣是穷而为灾害也
　　【干下艮上】大畜【卦例以阳大隂小而言干欲进而巽畜之巽为隂卦即以隂卦为小故为小畜干欲进而艮畜之艮为阳卦以阳卦为大是谓大畜大莫大于天天在山中所以艮在上而止干于下皆蕴畜至大之象也】利贞【凡所畜之大者莫大乎进徳之贞正故曰利贞】不家食吉【既道徳充积于内宜在上位以享天禄施于天下故不家食吉】利涉大川【所畜既大宜施之于时济天下艰险乃大畜之用故利涉大川】
　　彖曰大畜刚健笃实辉光日新其徳刚上而尚贤【以卦变言此卦自大壮来外卦上下刚柔相易故刚上而尚贤也】能止健大正也不家食吉养贤也【以卦之似体言三四五上似颐有养贤之象】利涉大川应乎天也【三四五上又有舟虚之象互体见震兊有浮木象应乎天者又有刚健干行象皆为利涉】
　　象曰天在山中大畜君子以多识前言往行以畜其徳君子体而用之大莫大于道徳为心者然则必由勤而入畜之之义大矣哉
　　初九【阳居健体之下畜之最初者也】有厉【大畜与他卦取应不同内卦皆有止畜之义而受畜于四也故有厉】利已【利在止己也初阳之志欲进度其势不可故不能行也知危宜己是以利也】象曰有厉利已不犯灾也
　　君子体而用之有危则宜止不可犯灾危而行也不度其势而进有灾必矣
　　九二【阳居健体之中受畜于五】舆说輹【坤为舆以飞伏言干伏坤故称舆舆说輹不足以有行也苟或妄进必犯难也守中自处不至过也】象曰舆说輹中无尤也
　　君子体而用之初与二干体刚健而不足以进者以其四五二隂居于艮体畜止之象也然而九二居中守分故无咎矣
　　九三【刚居干上志在上进】良马逐【干为良马初受四畜二受五畜惟三与上同志如良马上进之速故曰良马逐也】利艰贞日闲舆衞利有攸往【九三居正干体居正处贞正之道故利艰贞所以外卦见艮艮以止之有艰难之象又干伏坤为舆日常闲习车舆与其防衞则利有攸往矣上合志者与上同类相求也】象曰利有攸往上合志也
　　君子体而用之虽遇艰险以正道而处之更加慎独之志防闲静守其难亦可免矣
　　六四【隂处柔位得其正也】童牛之牿【二三四互兊兊得坤之第三爻卦例见一竒即干属见一偶即坤属兊有一偶即坤坤为子母牛故称童牛牿者施横木于其角以止其触上卦为艮艮止也】元吉【六四得正切近于君当畜之任者也大臣之任上畜止人君之邪心下畜止天下之恶人人之恶止于初则易既盛而后禁则扞格而难胜故上之恶既甚则虽圣人救之不能免违拂下之恶既甚则虽圣人治之不能免刑戮莫若止之于初如童牛加牿则元吉也】象曰六四元吉有喜也
　　君子体而用之天下之恶己甚而止之则上劳于禁制而下伤于刑诛故畜止于微小之前则大善而吉不劳而无伤故可喜也四之畜初是也上畜亦然
　　六五【柔居尊位大畜之君也】豮豕之牙吉【五上刚柔相易见坎坎为豕去势则豮上卦艮艮为阍寺豮豕之牙亦艮止而去势之义五居君位止畜天下之邪恶夫以亿兆之众发其邪欲之心人君欲力以制之虽密法严刑不能胜也夫物有总摄事有机会圣人操得其要则视亿兆之心犹一心道之斯行止之则戢故不劳而治其用若豮豕之牙牙为猛利若强制其牙则用力劳而不能止其操猛虽絷之维之不能使之变也若豮去其势虽牙存而刚躁自止其用如此所以吉也】象曰六五之吉有庆也
　　君子体而用之在上者不知止恶之方严刑以敌民欲则伤甚而无功若知其本制之有道则不劳无伤而俗革天下之福庆有之矣
</div>
    <div class="pagination">
<a href="易源奥义_page5.html">上一页</a><a href="易源奥义.html">1</a><a href="易源奥义_page2.html">2</a><a href="易源奥义_page3.html">3</a><a href="易源奥义_page4.html">4</a><a href="易源奥义_page5.html">5</a><span class="current-page">6</span><a href="易源奥义_page7.html">7</a><a href="易源奥义_page8.html">8</a><a href="易源奥义_page9.html">9</a><a href="易源奥义_page10.html">10</a><a href="易源奥义_page11.html">11</a><span>...</span><a href="易源奥义_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
