<!DOCTYPE html>
<html>
<head>
    <meta charset="UTF-8">
    <title>大易粹言 - 第 37 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 37 页/共 42 页</h1>
    <div class="content">　　伊川先生曰履信谓履五五虚中信也思顺谓谦退不居尚贤谓志从于五大有之世不可以盈丰而复处盈焉非所宜也六爻之中皆乐据权位惟初上不处其位故初九无咎上九无不利上九在上履信思顺故在上而得吉盖自天祐也【易传】
　　横渠先生曰自易曰自天祐之此篇宜在立心勿恒凶下盖上言莫益之故此言多助也【易説】
　　白云郭氏曰已顺故天助之以顺已信故人助之以信大有之君履不失信下足以感人思不失顺上足以动天又以尚贤是以吉无不利也横渠张先生谓此章宜在立心勿恒凶之下亦疑与前文义不相属也若然则当在易曰憧憧往来之前盖自易者象也至小人之道也结句助辞多称也与所以示也所以告也所以断也皆相类自憧憧往来困于石公用射隼皆称易曰故自天祐之宜在其前也上篇拟议七爻自鸣鹤在隂皆不称易下篇十一爻自憧憧往来皆称易曰与自天祐之同【易説】
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼔之舞之以尽神
　　明道先生曰鼓动万物圣人之神知则不可名【防定夫所録】
　　横渠先生曰理势既变不能与时顺通非尽利之道○鼓天下之动者存乎神【神一作词】○天下之动神鼓之也神则主于动故天下之动皆神为之也词不鼓舞则不足以尽神词谓易之词也于象固有此意矣又系之以词因而驾説使人向之极尽动之义也歌舞为巫风言鼔舞之尽神者与巫之为人无心若风狂然主于动而已故以好歌舞为巫风犹之如巫也巫主于动以至于鼓舞之极也故曰尽神因説鼔舞之义故取巫以为言语其动而已【并易説】
　　白云郭氏曰圣人作易所以尽言意易之一书为言亦备矣为意亦尽矣犹曰书不尽言言不尽意者言意岂苟然哉所以明乎道于以见道之难明也如此若是则圣人之意其不可见乎盖夫子又欲明言意之尽也且意不可以言尽也故立象以尽之情伪不可以遍举也故设卦以尽之言非一説可尽也故卦彖象文言互为之辞以尽之若是则易道明矣于是乎极其变通又尽其羙利穷其鼔舞又尽其至神则易之为道无遗蕴矣然立象设卦系辞皆圣人作易以尽道者也变通鼓舞又明圣人用易之尽其道者也变而通之则经所谓通其变使民不倦之意鼓之舞之所谓神而化之使民宜之也圣人以书必不能尽其所欲言言必不能尽圣人之意故立象击辞智者观之则见其可尽也昧者亦未之知【易説】
　　乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣
　　明道先生曰易是个甚易又不只是这一部书是易之道也不要将易又是一个事即事尽天理便是易也【吕与叔东见录】○生生之谓易天地设位而易行乎其中矣乾坤毁则无以见易易不可见则乾坤或几乎息矣易毕竟是甚【李吁所录】
　　横渠先生曰隂阳刚柔仁义之本立而后知趋时应变故乾坤毁则无以见易感而后有通不有两则无一故圣人以刚柔立本乾坤毁则无以见易○乾坤既列则其间六十四卦爻位错综以为变易苟乾坤不列则何以见易易不见则是无乾坤乾坤天地也易造化也圣人之意莫先乎要识造化既识造化然后有理可穷彼惟不识造化以为幻妄也不见易则何以知天道不知道则何以语性【并易説】○见易则神其几矣【正蒙】
　　山杨氏曰因问乾坤毁则无以见易如此则易不属无矣曰易固非无张横渠深辟老子有无之论莫有见于此否曰然才説无便成断灭去如释氏説空又曰非空到了费力圣人只説易最为的当因言孟子论养气到此方见有功于前圣曰如孟子者方是能晓易如説必有事焉非见得分明此説如何撰得【语録】
　　白云郭氏曰乾坤与易其名虽异其道一也易之道緼于乾坤故易之书成则乾坤成列而易立乎其中如是则乾坤有体而易无体也有体则成毁从之故上言成列下言乾坤毁易以无体托于乾坤故乾坤之卦毁则无以见易易不可见则乾坤之道亦因以息矣此盖言易之道固不系于有书无书而无书则易不可见而乾坤之道亦息以明圣人不得不作易之意也【易説】
　　是故形而上者谓之道形而下者谓之器化而裁之谓之变推而行之谓之通举而错之天下之民谓之事业明道先生曰如形而上者谓之道不可移谓字在之字下此孔子文章【朱公掞问学拾遗】○洒扫应对便是形而上者理无大小故也故君子只在慎独○佛氏不识隂阳昼夜死生古今安得谓形而上者与圣人同乎【并刘绚所録】○形而上为道形而下为器须着如此説器亦道道亦器但得道在不系今与后已与人【李吁师説】○气形而下者【谢显道记平日语】○形而上者谓之道形而下者谓之器若如或者以清虚一大为天道则乃以器言而非道也○有形皆器也无形为道○系辞曰形而上者谓之道形而下者谓之器又曰立天之道曰隂与阳立地之道曰柔与刚立人之道曰仁与义又曰一隂一阳之谓道隂阳亦形而下者也而曰道者惟此语截得最分明元来只是道要在人黙而识之也【并刘绚师説】
　　横渠先生曰一隂一阳不可以形器拘故谓之道乾坤成列而下皆易之器乾坤交变因约裁其变而别之故谓之变推而行其变尽利而不遗【遗一作匮】可谓通矣举尽利之道而错诸天下之民以行其典礼易之事业也○运于无形之谓道形而下者不足以言之○形而上是无形体者也故形以上者谓之道也形而下是有形体者故形以下者谓之器无形迹者即道也如大徳敦化是也有形迹者即器也见于事实如礼义是也○凡不形以上者皆谓之道惟是有无相接与形不形处知之为难须知气从此首盖为气能一有无无则气自然生是道也是易也○约裁其化而指别之则名体各殊故谓之变○圣人因天地之化裁节而立法使民知寒暑之变故谓之春夏秋冬亦化而裁之一端耳【并易説】○变则化由粗入精也化而裁之谓之变以着显微也谷神不死故能微显而不揜【正蒙】
　　白云郭氏曰道无形故言形而上器有形故言形而下形而上者杳然而难知形而下者炳然而易见其不同如是其为变通则一也化而裁之谓如一阖一辟不执一也推而行之谓可运行无穷也如是则可以举而错之天下矣前言乾坤变通自言易道之变通也此言道器变通言圣人用易道之变通也曰化而裁之推而行之圣人之事也下言象爻卦辞言易书之中象爻卦辞各有变通也其化而裁之推而行之言用易之象爻卦辞亦存乎圣人之变通也且大而天地细而万物物物各具变通之理天地不变通则不能长且久人与万物不变通则死矣故举人而言之朝而作辟之道也暮而息阖之道也一作一息变也与日无穷通也苟朝而不能作暮而不能息非死则病矣然则圣人尚象制器制法以利天下不知变通之道其可乎故包羲神农黄帝尧舜之王天下所以大过人者无它焉能通其变而已是以圣人以此洗心不敢自用其私智也【易説】
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行
　　明道先生曰易因爻象论变化因变化论神因神论人因人论徳行大体通论易而终于黙而成之不言而信存乎徳行【大全集拾遗】○佛有一个觉之理可以敬以直内矣然无义以方外其直内者要之其本亦不是譬之賛易前后贯穿却説得是有此道理然湏黙而成之不言而信存乎徳行处是所谓自得也【吕与叔东见录】
　　伊川先生曰学者要得不错须是学顔子学顔子便有凖的参也鲁竟以鲁得之黙而成之不言而信存乎徳行也子贡之智亚于顔子知至而未至之者也【要语】○或问系辞自天道言中庸自人事言似不同曰同系辞虽从天地隂阳鬼神言之然卒曰黙而成之不言而信存乎徳行中庸亦曰鬼神之为徳其盛矣乎视之而不见听之而不闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫是岂不同【刘绚所录】
　　横渠先生曰化而裁之存乎变存四时之变则周嵗之化可裁存昼夜之变则百刻之化可裁推而行之存乎通推四时而行则能存周嵗之通推昼夜而行则能存百刻之通○上天之载无声臭可象惟仪刑文王当防契天徳而万邦信悦故易曰神而明之存乎其人不知上天之载当存文王黙而成之存乎徳行学者常存徳行则自然黙成而信矣○神而明之存乎其人道至有难明处而能明之此则在人也凡言神亦必待形而后着不得形神何以见神而明之存乎其人然则亦须待人而后能明乎神【并易説】○天下之动神鼔之也辞不鼓舞则不足以尽神○易谓不言而信存乎徳行又以尚辞为圣人之道非知徳达乎是哉【并正蒙】○观其防通以行其典礼此方是真义理也行其典礼而不逹防通则有非时中者矣今学者则须是执礼盖礼亦自是防通制之者【语录】广平游氏曰非思非虑非视非听了然遗照而独存者神而明之之谓也神存而明之非有心之所能知也此道之所以明无处无服无从无道确乎其能事者黙而成之之谓也性成而成之非有为之所能得也此道之所以行【易説】
　　山杨氏曰子贡能言者也而天下之理有言之不能论者故子曰予欲无言以发之易曰黙而成之不言而信存乎徳行记曰天道至教圣人至徳其斯之谓乎【语解】
　　白云郭氏曰象爻卦辞易之书也化而裁之推而行之神而明之黙而成之皆圣人用易也易之道知之则可用故直曰谓之变谓之通易之书拟议而后可用故言存乎变存乎通虽存乎此不思则不得耳观夫子之辞自系辞首章以及于此莫不以用易之道终之以是知易之为书用道之书也然易道广大以言乎天地之间无不备故圣人脩身齐家治国治天下皆可取而用之以成日新之徳富有之业又何必焦心劳思任一己之独智而后可以有为于天下乎夫是之谓洗心【易説】

　　大易粹言卷六十八
<经部,易类,大易粹言>
　　钦定四库全书
　　大易粹言卷六十九　　宋　方闻一　编
　　系辞下一
　　八卦成列象在其中矣因而重之爻在其中矣
　　白云郭氏曰上篇始于乾坤之成卦继以易简贤人之德业下篇始于八卦成列继以乾坤示人易简其道虽相类然上篇言所未尽者见于下篇是相为终始之道也象非重卦而后有六位刚柔是也观此则知象始于包牺画卦之时而爻立于文王重卦之后故圣人设卦观象则易之为书以象为本矣是以成列则有象重之则有爻有刚柔则有变有系辞则有动也【易説】
　　刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也
　　横渠先生曰变其势也动其情也情有邪正故吉凶生变能通之则尽利能正夫一则吉凶可胜而天地不能藏其迹日月不能其明辞各指其所之圣人之情也指之使趣时尽利顺性命之理臻三极之道也能从之则不防于凶悔矣所谓变动以利言者也然爻有攻取爱恶本情素动因生吉凶悔吝而不可变者乃所谓吉凶以情迁者也能深存系辞所命则二者之动见矣又有义命当吉当凶当否当亨者圣人不使避凶趣吉一以贞胜而不顾如大人否亨有陨自天过渉灭顶凶无咎损益不克违及其命乱也之类三者异情不可不察【易説】○惑而后有通不有两则无一故圣人以刚柔立本乾坤毁则无以见易【正蒙】
　　白云郭氏曰有象而后可重重而后有爻有爻则有刚柔刚柔推而有变刚柔相推以此易彼迭盛迭衰犹日月相推之义也象爻易见而变为难知故圣人必有系辞而明其吉凶以命之也因动则生吉凶因吉凶则圣人系之以辞故系辞虽本于明吉凶以告人而君子必观吉凶而后动是系辞所以命之故曰动在其中矣○上言系辞焉而命之而动之説未详故继言吉凶悔吝生乎动所以终其言也盖谓圣人系之以辞者所以明其吉凶悔吝以告人使之知吉凶悔吝莫不生乎动○刚柔者爻之刚柔也爻有刚柔则可相推相推故变变故自乾坤而成八卦自八卦而为六十四所以刚柔为易之本也变通谓刚柔之变通也一刚一柔即变也相推不穷即通也刚柔相推所以明时之异故曰趣时也吉凶者系辞之所明也君子玩易之辞而知吉凶故以贞胜也贞正也吉凶之道正则胜而常吉匪正则弗胜而常凶如是则吉凶在夫正与不正之闲故惟贞可以胜吉凶也上言爻在其中故此复言刚柔立本上言变在其中故此复言变通趣时上言动在其中故此复言吉凶贞胜皆所以明在上未终之意【并易説】
　　天地之道贞观者也日月之道贞明者也天下之动贞夫一者也
　　伊川先生曰天地之道常垂象以示人故曰贞观日月常明而不息故曰贞明【吕与叔东见録】
　　横渠先生曰着天地日月以刚柔立其本也其变虽大盖不能迁夫正者也【一本下有刚柔立本故又着见之】正明不为日月所正观不为天地所迁贞正也本也不不惑不倚之谓也天地之道至广至大贞乃能观也日月之明贞乃能明也天下之动贞乃能一也盖言天地之道不惑者始能观之日月之明不惑者始能明之天下之动不惑者始能见夫一者也所以不惑者何正以是本也本立则不为闻见所转其见其闻须透彻所从来乃不惑此盖谓人以贞而观天地明日月一天下之动也○贞明不为日月之所贞观不为天地之所迁贞观贞明是已以正而明日月观天地也为日月之明与天地变化所惑故必己以正道观之能如是不越乎穷理岂惟耳目所闻见必从一德见其大源至于尽处则可以不惑也存嘿识实有信有此苟不有信则终为物役○事千变万化其究如此而已天下之动贞夫一者也【并易説】
　　白云郭氏曰上言吉凶以贞胜故此复以天地日月天下之动明贞之义也天地之所以示人日月之所以常明皆正也天下之动所以贞夫一者亦以一则正二则非正也吉凶贞胜之道亦若是而已矣然圣人之辞所以尽意意尽则辞止意之未尽则再三言之所以复言三贞之义于以见圣人之情也【易说】
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　横渠先生曰因爻象之既动明吉凶于未形故曰爻象动乎内吉凶见乎外○随爻象之变以通其利故功业见也○圣人之情存乎教人而已【并易说】
　　白云郭氏曰干之示人以易也确然不易坤之示人以简也隤然无变是为天地贞观之道也由乾坤示人易简观之则八卦六十四莫不有所示故效其所示之谓爻像其所示之谓象于是雷风水火山泽之异与夫震动巽入坎防离丽艮止兊说之情莫不具于爻象矣爻象动乎卦中而吉凶见于人事圣人用其道故观变以成功业学者究其微则由辞以知圣人之情能事毕矣然自八卦成列以及于斯与上篇首章互有发明其归一致也【易说】
　　天地之大德曰生圣人之大寳曰位何以守位曰仁何以聚人曰财理财正辞禁民为非曰义
　　横渠先生曰将陈理财养物于下故先叙天地生物○失位则无以参天地而措诸民也【并易説】
　　山杨氏曰理财作人两事其说非不善然世儒所谓理财者务为聚敛而所谓作人者起其奔竞好进之心而已易言理财诗之言作人似不如此【语録】白云郭氏曰天地以生物为德故人以大德归之圣人得崇髙之位然后成位乎中而赞化育故以位为大宝也大宝者亦非圣人自以为宝也天下有生幸圣人之得位以蒙其泽故天下以为宝也然位惟仁可守不仁则失之故孟子曰惟仁者冝在髙位且足以资人之生者皆曰财得其所资则人聚失其所资则人去斯民一日不可以无者也圣人理财非自用也生聚人而已又正其辞以出号令禁民为非以明法禁此五教五刑之用有义存焉然天地易简一于生而已圣人法天地亦一于生曰仁曰财曰义皆所以生斯民者也【易说】
　　古者包牺氏之王天下也仰则观象于天俯则观法于地观鸟兽之文与地之冝近取诸身远取诸物于是始作八卦以通神明之德以类万物之情
　　伊川先生曰近取诸身一身之上百理具备甚物是没厎背在上故为阳胷在下故为隂至如男女之生已有此象天有五行亦有五藏心火也着些天地间热气乗之则便须发躁肝木也着些天地间风气乗之则便须怒推之五藏亦然孟子将四端便为四体仁便有个木厎气象恻隐之心便是生物春气象羞恶之心便有个义厎气象只有一个去就割制底气象便是义也【附吕与叔东见录】○作易自天地幽明至于昆虫草木微物无不合【语録】
　　横渠先生曰此皆是圣人取之于糟粕也○地之冝如为黒为刚卤为大涂○神明之德通于万殊万物之情类于形器【并易说】
　　山杨氏曰问正叔先生云或説易曰干天道坤地道正是乱説曰乾坤非天地之道邪曰干岂止言天坤岂止言地又问乾坤不止言天地而乾卦多言天坤卦多言地何邪曰本乎天者亲上本乎地者亲下则各从其类也乾卦言天坤卦言地只为语其类耳如说卦于干虽言为天又言为金为玉以至为驳马良马为木果之类岂尽言天故系辞曰伏羲始作八卦以通神明之德以类万物之情若此者所谓类万物之情也只如说卦所类亦不止此为之每发其端使后之学易者触类而求之耳盖作易者仰则观象于天俯则观法于地观鸟兽之文与地之冝近取诸身远取诸物故孔子系辞推明之曰此卦于天文地理则为某物于鸟兽草木则为某物于身于物则为某物各以例举不尽言也学者触类而求之则思过半矣不然説卦所叙何所用之【语録】
　　白云郭氏曰易之道道之大全也有古以来圣人用之未甞絶也自包牺画而有卦文王重而有书于是斯道明矣故世言易始于包牺者盖言因易之书而后其道明也故系辞论卦亦以包牺为始然圣人必观天下之象而后画卦故包牺观象于天观法于地观鸟兽之文与地之冝细大无不察也近则取诸身远则取诸物内外无不取也如此而后能画卦八卦既成则神明之德于是乎通万物之情于是乎类所谓通于天地应于物类者也前乎包牺未之有也故言始作八卦然为天地雷风山泽水火者皆法象于天地也动物之属马牛鸡雉皆鸟兽之文也植物之属木果竹苇反生果蓏皆地之冝也为首为腹寡髪广颡心病耳痛取诸身也自身之外皆取诸物也【易説】
　　作结绳而为网罟以佃以渔盖取诸离
　　横渠先生曰柔附于物饮血茹毛之教古所先有【易说】白云郭氏曰自以类万物之情已上言包牺所以画八卦自作结防之下言取诸离之义八卦者道之大全也作之所以明道于万世也离者道之一也圣人遭时用道以利天下趣时者也圣人不能独尽天下之时故亦不能尽用天下之道是以明大全之道于方来而其遭时所立不过一二而已故明与不明系乎圣人而用与不用又系乎时焉虽圣人不能必也包牺之时未有牺牲故作结绳为罔罟以佃以渔而已当时之人知为罔罟佃渔不知有所取也孔子以易道观之然后知是道有取于离故曰盖取诸离离丽也罔罟丽道也然包牺始作八卦所谓系乎圣人者也作结绳而为罔罟所谓系乎时者也此圣人道与时之辨也【易説】
　　包牺氏没神农氏作斵木为耜揉木为耒耒耨之利以教天下盖取诸益
　　横渠先生曰天施地生损上益下播种次之【易説】白云郭氏曰包牺有牺牲而未粒食炎帝氏为耒耨之利以教天下故号曰神农然则粒食自神农始也取诸益者益以重震巽二木成卦故有斵木为耜揉木为耒之象而其彖则曰木道乃行粒食木类也耒耜木教也故言取诸益然则益以益下为道又有天施地生其益无方之义耒耨之利是亦益下之道也亦其益无方之道也皆备益之三义【易説】
　　日中为市致天下之民聚天下之货交易而退各得其所盖取诸噬嗑
　　横渠先生曰聚而通交相有无次之【易说】
　　白云郭氏曰古之圣人所以利天下者非用其私智皆有取于易此圣人洗心之道也为市以合民取诸噬嗑者嗑合也凡合之道皆本于噬嗑此言致天下之民聚天下之货是又合之大者故曰取诸噬嗑也方神农时有八卦而已文王未重未有益与噬嗑也而此言取诸益取诸噬嗑者盖六十四卦之画象虽始于文王而六十四卦之道未尝无也百世之下独有孔子能追明其道若曰耒耜之教虽始于神农考其所取盖益道也为市合民亦虽始于神农考其所取盖噬嗑之道也于是而为言曰盖取诸益盖取诸噬嗑以明虽未有易之时而自古圣人所用之道亦不过六十四者而已天下之道不能外是故也是道固有乆矣文王知而重之为书故曰因而重之由孔子之辞则知文王之所作者易之书其非文王之所作者易之道也以书言之神农之时未有益与噬嗑也以道言之神农之时盖有益与噬嗑也先儒惑于二卦故谓神农重易误矣涣随诸卦皆同【易说】
　　神农氏没黄帝尧舜氏作通其变使民不倦神而化之使民冝之易穷则变变则通通则乆是以自天祐之吉无不利
　　明道先生曰识变知化为难古今风气不同故器用亦异是以圣人通其变使民不倦各随其时而已矣后世虽有作者虞帝为不可及已盖当时是风气未开而虞帝之德又如此故后世莫可及也若三代之治后世决可复不以三代为治者终苟道也【刘绚师训】横渠先生曰鸿荒之世食足而用未备尧舜而下通其变而教之也神而化之使不知所以然运之无形以通其变不类革之使民冝之也○立法须是过人者乃能之若常人安能立法凢变法须是通通其变使民不倦岂有圣人变法而不通也【并易説】
　　广平游氏曰圣人稽古之礼不过三王而师古之道上及五帝若通其变使民不倦神而化之使民冝之虽百世圣人不能易也【中庸解】
　　山杨氏曰或问邵尧夫云谁信画前元有易自从删后更无诗画前有易何以见曰画前有易其理甚微然即用夫子之已发明者言之未有画前盖可见也如云神农氏之耒耜盖取诸益日中为市盖取诸噬嗑黄帝尧舜之舟楫盖取诸涣服牛乗马盖取诸随益噬嗑涣随重卦也当神农黄帝尧舜之时重卦未画此理真圣人有以见天下之赜故通变以冝民而易之道得矣然则非画前元有易乎【语録】
　　白云郭氏曰时异则事异于是乎有变唯圣人能通其变则民不困于事是以不倦于有行也故虽圣人神道设教不过冝斯民而已冝民则非甚髙难行之道亦不过为舟车臼杵弧矢宫室书契之类凡可以利斯民后世之所不能易者皆是也知道之人固以是为圣人之道不知道之人谓圣人之道变化超忽如神岂在舟车臼杵之间哉故圣人先言冝民而知后之制器皆冝民之道也然自易之道观之道穷则必变变而后通通则可乆况用之于民者乎故自包牺神农黄帝尧舜氏皆能通其变者也是以自天祐之吉无不利非天私此数圣人也天所祐民之所冝皆在夫通变之间耳易凡三言自天祐之吉盖谓如是之祐皆人有以自致则无不利【易説】
　　黄帝尧舜垂衣裳而天下治盖取诸乾坤
　　伊川先生曰古之宓羲岂不能垂衣裳必待尧舜然后垂衣裳据如此事只是一个圣人都做得了然必须数世然后成亦因时而已【入关语録】
　　横渠先生曰君逸臣劳○上古无君臣尊卑劳逸之别故制以礼垂衣裳而天下治必是前世未得如此其文章礼乐简易朴略至尧则焕乎其有文章然传上世者止是宓羲神农此仲尼道古也犹据闻见而言以上则不可得而知所传上世者未必有自从来如此而已安知其间固尝有礼文一时磨灭耳又安知上世无不如三代之文章者乎然而如周礼则不过矣可谓周尽今言治世且指尧舜而言可得传者也歴代文章自夫子而损益之见其礼而知其政闻其乐而知其德不可加损矣【并易説】
　　白云郭氏曰垂衣裳而天下治谓无为而治也能无为而治者无它焉法乾坤易简而已矣【易説】
　　刳木为舟剡木为楫舟楫之利以济不通致逺以利天下盖取诸涣
　　横渠先生曰舟车之作舟易车难故舟先于车【易説】白云郭氏曰涣之为卦木上而水下是以有舟楫之象故其彖曰利渉大川乗木有功也【易説】
　　服牛乗马引重致远以利天下盖取诸随
　　明道先生曰服牛乗马皆因其性而为之胡不服马而乗牛乎理之所不可也【刘绚师训】
　　横渠先生曰不劳而得其欲故动而悦【易说】
　　白云郭氏曰致远之道人之所难也不有所随安能有所至哉故服牛乗马引重致远所以取诸随也且圣人之所以致远者道也故圣人随时之义在道众人之所以致远者牛马也故众人之所随牛马而已然舟车者皆人所恃以致远故随涣皆言致远之利使天下之民得舟楫牛马之用知舟楫牛马之为利又安知圣人取诸随涣哉此所谓百姓日用而不知也【易说】
　　重门击柝以待暴客盖取诸豫
　　横渠先生曰有备则无患故豫【易説】
　　白云郭氏曰豫备豫也备豫之义盖非一也此独举重门击柝者黄帝尧舜之世独有此耳不若后世防禁备豫之宻也以黄帝尧舜之世犹设是焉则后世之君可不豫为之防哉豫之一卦夲无备豫之义而孔子又明备豫于此者以见诸卦之象无穷不可以一义尽也【易説】
　　断木为杵掘地为臼臼杵之利万民以济盖取诸小过横渠先生曰备物致用过以养物【易説】
　　白云郭氏曰小过有实中之象而杵臼致实中之利神农氏兴耒耜之教臼杵之制不可无也故黄帝继之万民以济此皆备物致用立成器以为天下利者也【易説】
　　木为弧剡木为矢弧矢之利以威天下盖取诸暌横渠先生曰养道虽至禁网尚踈但惩其乖乱而已【易说】
　　白云郭氏曰暌无弧矢之象而弧矢取诸暌者非谓物乖争而弧矢足以威之也盖弧矢之用以暌而发也弧矢相暌则发而为用睽之至则为用亦至故弧矢二物有至睽之道存焉睽之象曰君子以同而异同而异者其唯弧矢异物而同功乎【易説】
　　上古穴居而野处后世圣人易之以宫室上栋下宇以待风雨盖取诸大壮
　　明道先生曰上古之时民皆巢居而穴处后世易之以栋宇而不以巢居穴处为不可变者以栋宇之利故也【语録】
　　横渠先生曰刚以承上柔以覆下上其栋下其宇之象○栋屋檩也宇椽也若指第二檩为栋则其间已有宇不得云上栋也若指栿为栋又益远矣宇垂而下故言下宇【并易说】
　　白云郭氏曰宫室之制上栋下宇有覆物之象天之道也大壮有天之道而动则人事故为宫室之象【易説】
　　古之葬者厚衣之以薪葬之中野不封不树丧期无数后世圣人易之以棺椁盖取诸大过
　　白云郭氏曰上古之世知简不知礼故葬亲之薄有至于此丧期无数者哀尽则止也圣人为之制礼然后棺椁有度则丧期可知矣大过虽取其过于厚然四刚居中有坚中之象故取以为棺椁也养生不足以当大事惟送死可以当大事可不过于厚乎上世尝有其亲死则举而委之于壑者孟子谓孝子仁人之掩其亲亦必有道矣此盖圣人易之以棺椁取诸大过之意也【易説】
　　上古结绳而治后世圣人易之以书契百官以治万民以察盖取诸夬
　　横渠先生曰礼成教备【一作修】道足而后刑可行政可明明而不疑○制作之意盖取诸某卦止是取义与象契非必见卦而后始有为也然则是言夫子之言耳【并易説】
　　白云郭氏曰未结绳之初结绳所以为治也结绳之后书契所以为治也结绳书契皆所以防小人之伪非待君子也夬之为道以刚决柔君子道长小人道忧书契所以取诸夬者亦以决去小人之伪也自离至夬十三卦与本卦之义多不同以见卦之象义皆不可一例穷尽能变而通则其利亦无穷于天下矣此之所言亦其一也故曰通其变使民不倦【易说】
　　是故易者象也象也者像也彖者材也爻也者效天下之动者也是故吉凶生而悔吝着也
　　白云郭氏曰易之为书卦象莫知后先虽圣人观象以设卦卦立而象复见于后故易之为书象而已象也者所以像大下之有象者也彖爻皆出于卦象已立之后彖所以内明一卦之才爻所以外效天下之动爻立然后吉凶生而悔吝着此成易之序也【易说】
　　阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也
　　横渠先生曰一其归者君子之道多以御【一作御】者小人之理阳遍体众隂众隂共事一阳理也是故二君共一民一民事二君上与下皆小人之道也一君而体二民二民而宗一君上与下皆君子之道也【易说】白云郭氏曰阳冝其多阳也隂冝其多隂也今则反是其故何也阳以竒为主隂以耦为主隂阳德行又何也此圣人设问之意也凡隂阳二卦皆以阳为君一君而二民者其道顺也顺故为君子二君而一民者其道逆也逆则为小人其故其德行以是而知也横渠先生曰一其归者君子之道多以御者小人之理【易说】
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉尺蠖之屈以求信也龙虵之蛰以存身也精义入神以致用也利用安身以崇德也过此以徃未之或知也穷神知化德之盛也
　　明道先生曰息训为生者盖息则生矣一事息则一事生中无间断硕果不食则便为复也寒徃则暑来暑徃则寒来寒暑相推而歳成焉【语録】○穷神知化化之妙者神也【刘绚师训】
　　伊川先生曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也涂虽殊而归则同虑虽百而其致极则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日徃则月来月徃则日来日月相推而明生焉寒徃则暑来暑徃则寒来寒暑相推而歳成焉徃者屈也来者信也屈信相感而利生焉此以徃来屈信明感应之理屈则有信信则有屈所谓感应也故日月相推而生明寒暑相推而成歳功用由是而成故曰屈信相感而利生焉感动也有感必有应凢有动皆为感感则必有应所应复为感感复有应所以不已也尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也前云屈伸之理矣复取物以明之尺蠖之行先屈而后伸盖不屈则无伸伸而后有屈观蠖则知感应之理也龙蛇蛰藏所以存息其身而后能奋迅也不蛰则不能奋矣动息相感乃屈伸也君子潜心精微之义入于神妙所以致其用也潜心精微积也致用施也积与施乃屈伸也利用安身以崇德也承上文致用而言利其施用安处其身所以崇大其德业也所为合理则事正而身安圣人能事尽于此矣故云过此以徃未之或知也穷神知化德之盛也既云过此以徃未之或知更以此语结之云穷极至神之妙知化育之道德之至盛也无加于此矣【易传】○上蔡徃见伊川【一本作伯醇】伊川曰近日事知何某对曰天下何思何虑伊川曰是则有此理贤却发得太早在伊川直是防锻链得人説了又恰道恰好着工夫也【上蔡语録】○近取诸身其间阖辟徃来见之鼻息然不必须假吸复入以为嘘呼气则自然生人气之生生于真元天之气亦生生不穷至如海水因阳盛而涸及隂盛而生亦不是将己涸之气却生水自然能生徃来屈伸者只是理也盛则便有衰昼则便有夜徃则便有来天地中如洪炉何物不消铄了○圣人之道更无精粗从洒扫应对至精义入神通贯只一理虽洒扫应对只看所以然者如何【并入关语録】○近取诸身百理皆具屈伸徃来之义只于鼻息之间见之屈伸徃来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终【尹彦明编】○易圣人所以立道穷神则无易矣【游定夫録】○问穷神知化由通于礼乐何也曰此句须是自家体认【一作玩索】人徃徃见礼壊乐崩便谓礼乐亡然不知礼乐未甞亡也如国家一日存时尚有一日之礼乐盖由有上下尊卑之分也除是礼乐亡尽然后国家始亡虽盗贼至所谓不道者然亦有礼乐盖必有总属必相听顺乃能为盗不然则叛乱无统不能一日相聚而为盗也礼乐无处无之学者要须识得【刘元承手编】○释道所见偏非不穷深极微也至穷神知化则不得与矣【邹德乆所録】
　　横渠先生曰正惟存神尔不能利用使不思不勉执多以御故憧憧之心劳而德丧矣将陈恬智交养故序日月寒暑屈伸相感之义也○君子行义以逹其道精一于义使不思而得不勉而中如介于石故能见几而作天下何思何虑明屈伸之变斯尽之矣日月相推而明生焉寒暑相推而歳成焉神易无方体一隂一阳不测皆所谓通乎昼夜之道也○屈信相感而利生感以诚也情伪相感而利害生杂之伪也○精义入神事豫吾内求利吾外也利用安身索利吾外致养吾内也穷神知化乃养成自然非思勉之能强故崇德而外君子未或致知也○精义入神养之至也○义以反经为本经正则精仁以敦化为深化行则显义入神动一静也仁敦化静一动也仁敦化则无体义入神则无方○何思何虑行其所无事而已下文皆是一意行其所无事惟务崇德但妄意有意即非行其所无事行其所无事则是意必固我已絶今天下无穷动静情伪止一屈伸而已在我先行其所无事则复何事之有日月寒暑之徃来尺蠖之屈龙蛇之蛰莫非行其所无事是以恶其凿也百虑而一致先得此一致之理则何用百虑虑虽百卒归乎理而已此章憧憧徃来要其有心至于德之盛也率本此意咸之九四有应在初思有朋是咸其心也不言心而言心之事不能虚以受人乃憧憧而致其思咸道失矣憧憧徃来心之徃来也不能虚以接物而有所系着非行其所无事也精义入神豫而已学者求圣人之学以备所行之事今日先撰次来日所行必要作事如此若事在一月前则自一月前栽培挨排则至是时有备言前定事前定皆在于此积累乃能有功天下九经自是行之者也惟豫而已撰次豫备乃择义之精若是则何患乎物至事来精义入神须从此去豫则事有备备则用利用利则身安凢人应物无节则徃徃自失故要在利用安身益以养德也若夫穷神知化则是德之盛故云未之或知盖大犹可勉而至大而化则必熟化即逹也精义入神以致用谓贯穿天下义理有以待之故可推用穷神是穷尽其神也入神是仅能入于神也言入如自外而入义固有浅深○精义入神要得尽思虑临事无疑○精义入神固不待接物然君子何甞不接物人则见君子闲坐独处不知君子接物在其中睡虽不与物接然睡犹是成熟者○知几其神精义入神皆豫之至也豫者见事于未萌豫即神也精义入神利用安身此大人之事大人之事则在思勉力可行以扩而至之未之或知以上事是圣人德盛自致非思勉可得犹大而化之大则人为可勉也化则待利用安身以崇德然后德盛仁熟自然而致也故曰穷神知化德之盛也自是别隔为一节义有精粗穷理则至于精义若精义尽性则是入神盖为一故神通天下为一物在已惟是要精义入神所存能静而不能动者此则存愽学则利用用利则身安身安所以崇其德也所应皆善应过则所存者复神○徳盛者神化可以穷尽故君子崇之【一作穷理尽性】○化事之变也○大可为也大而化不可为也在熟而已易谓穷神知化乃德盛仁熟之致非智力能强也○形而上者得辞几得象矣夫神为不测故缓词不足以尽神化为难知故急词不足以体化○易所以明道穷神则无易矣○见几则义明动而不括则用利屈伸顺理则身安而德滋穷神知化与天为一岂有我所能勉哉【正蒙有乃德盛而自致尔一句】○能炤物须放心寛快公平以求之乃可见道况德性自广大易曰穷神知化德之盛也岂浅心可得【并易说】○天之为德虚而善应其应非思虑聪明可求故谓之神老氏况诸谷以此太虚者气之体气有隂阳屈伸相感之无穷故神之应无穷其散无数故神之应也无数虽无穷其实湛然虽无数其实一而已○物无孤立之理非同异屈伸终始以发明之则虽物非物也事有始卒乃成非同异有无相感则不见其成不见其成则虽物非物故曰屈伸相感而利生焉○无不容然后尽屈伸之道至虚则无所不伸矣君子无所争知几于屈伸之感而已精义入神交伸于不争之地顺莫甚焉利莫大焉【并正蒙】○求心之始如有所得乆思则茫然复失何也夫求心其要鑚研太甚则惑心之要只是欲平旷熟后无心如天简易不已今不得以求其虚则是已起一心无由得虚切不令心烦求之太切则反昏惑有心所谓助长也孟子亦只言存养而已此非可以聪明思虑力所能致也然而孟子得愽学于文以求义理则亦动其心乎夫思虑不违是心而已尺蠖之屈以求伸也龙蛇之蛰以存身也精义入神以致用也利用安身以崇德也此交相养之道夫屈者所以求伸也勤学所以修身也文所以崇德也惟文则可以力致人平居又不可以全无思虑须是考前言徃行观昔人制节如此以行其是而已故动焉而无不中理【经学理窟】○事豫则立必有教以先之尽教之善必精义以研之精义入神然后立斯立动斯和矣○易简理得则知几知几然后经可正天下逹道五其生民之大经乎经正则道前定事豫立不疑其所行利用安身之要莫先焉○天道不穷寒暑已众动不穷屈伸已鬼神之实不越二端而已矣○气有隂阳推行有渐为化合一不测为神其在人也知义用利则神化之事备矣德盛者穷神则知不足道知化则义不足大○神化者天之良能非人能故大而位天德然后能穷神知化○雷霆感动虽速然其所由来亦渐尔能穷神化所从来德之盛者欤○至诚天性也不息天命也人能至诚则性尽而神可知矣不息则命行而化可知矣学未至知化非真得也【并正蒙】○大中谓之皇极盖过则便非善不及亦非善此极善是顔子所求也所以瞻之在前忽焉在后夫子髙远处又要求精约处又要至顔子之分必是入神处又未能精义处又未至然顔子雅意则直要做圣人学者须是学顔子○义集须是博文博文则用利用利即身安到身安处却要资养此得精义者脱然在物我之外【并语録】
　　山杨氏曰易于咸卦初六言咸其拇六二言咸其腓九三言咸其股九五言咸其脢上六言咸其辅颊舌至于九四一爻由一身观之则心是也独不言心其説以谓有心以感物则其应必狭矣惟无心而待物之感故能无所不应其繇辞曰贞吉悔亡憧憧徃来朋从尔思夫思皆縁其类而已不能周也所谓朋从者以类而应故也故孔子系辞曰天下何思何虑天下同归而殊涂一致而百虑天下何思何虑夫心犹镜也居其所物自以形来则所鉴者广矣若执镜随物以度其形其照几何或曰思造形之上极过是非思之所能及故唯天下之至神则无思也无思所以体道有思所以应世此为不知易之义也易所谓无思者以谓无所事乎思云耳故其于天下之故感而通之而已今而曰不可以有思又曰不能无思此何理哉【语録】
　　白云郭氏曰自憧憧徃来至莫益之十一义皆明圣人所以玩易之辞盖将致用于天下以终上篇拟议之道也道以用为大故圣人以中庸为至者道之用也自一心之正推而及乎天下自一性之尽推而至于尽物皆用也所谓精义入神以致用者此也且以咸卦论之则憧憧徃来朋従尔思言其志意未定也孔子于此虽论何思何虑而极天下徃来之理而论之则知爻辞徃来二字非徒然也是所谓玩辞也且徃来理之常也有徃必来有来必徃理势之相感然也徃而不来来而不徃理无是也知徃来之説则凡憧憧徃来相感无定固有理存不必皆从尔思也惟知同归殊涂一致百虑则天下何思何虑矣盖朋从尔思者尔所感也不从尔思者非尔所感其徃来自相感也日月寒暑是也有以屈信相感者尺蠖龙蛇是也有以精义相感而致用者圣人是也此虽殊涂而同归于感也又何必朋从尔思乎故日月徃来则明生寒暑徃来则嵗成尺蠖之屈知其必信龙蛇之蛰知其必神然则圣人精义入神岂用以寂黙而已哉必将致用于天下利用安身岂用以私一己而已哉必将崇德而广业是皆徃来屈信相感而利生出于自然者也夫惟有徃来之感故天下之有成者在是焉有屈信之感故天下之致利者在是焉圣人内明屈信以成已故足以利用安身外穷徃来以成物故足以穷神知化所以兼日月寒暑之成与夫尺蠖龙蛇之利也然非徃则不来非屈则不信非精义入神则不能致用过此以徃皆非圣人致用之道是以圣人未之或知也盖谓繁而见于事物者也若是则穷神之妙知化之极非圣人盛德孰能与此观干之初九潜龙勿用至九五而后飞龙在天此所谓屈信相感精义入神以致用者也【易説】
　　易曰困于石据于蒺防入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　伊川先生曰二阳不可犯也而犯之以取困是非所困而困也名辱其事恶也三在二上固为据之然苟谦柔以下之则无害矣乃用刚险以乗之则不安而取困如据蒺防也如是死期将至所安之主可得见乎【易传】
　　横渠先生曰此明不能利其用者寡助之至亲戚畔之【易説】
　　白云郭氏曰当困而困当据而据道之正也非所困非所据失道之正是以名辱身危也太甲所谓自作孽不可逭者也妻者至近而易保入宫必可见者也非所冝为而为之者终至于不能保其妻子尚安能保四海乎此所谓失道者寡助也【易説】
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
</div>
    <div class="pagination">
<a href="大易粹言_page36.html">上一页</a><span>...</span><a href="大易粹言_page32.html">32</a><a href="大易粹言_page33.html">33</a><a href="大易粹言_page34.html">34</a><a href="大易粹言_page35.html">35</a><a href="大易粹言_page36.html">36</a><span class="current-page">37</span><a href="大易粹言_page38.html">38</a><a href="大易粹言_page39.html">39</a><a href="大易粹言_page40.html">40</a><a href="大易粹言_page41.html">41</a><a href="大易粹言_page42.html">42</a><a href="大易粹言_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
