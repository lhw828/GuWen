<!DOCTYPE html>
<html>
<head>
    <meta charset="UTF-8">
    <title>周易传义附录 - 第 26 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 26 页/共 48 页</h1>
    <div class="content">　　本义以隂居阳冝有悔矣以大明在上而下皆顺从故占者得之则其悔亡又一切去其计功谋利之心则徃吉而无不利也然亦必有其德乃应其占耳
　　朱氏附録此卦六爻无如此爻吉○问伊川失得勿恤之说曰便是伊川说得太深据此爻只是占者占得此爻则不必恤其失得而自亦无所不利耳如何说道人君既得同德之人而委任之不复恤其失得如此则荡然无复是非而天下之事乱矣虽以尧舜之圣臯夔益稷之贤犹云屡省乃成如何在上者一切不管而任其所为岂有此理且彼所为既失矣为上者如何不恤得圣人无此等说话圣人所说卦爻只是略略说过以为人当着此爻则大势已好虽有所失得亦不必虑而自无所不利也久之又云失得勿恤只是自家自作教是莫管他得失如云人发解做官这个却必不得只得尽其所当为者而巳如仁人正其谊不谋其利明其道不计其功相似
　　象曰失得勿恤徃有庆也
　　传以大明之德得下之附推诚委任则可以成天下之大功是徃而有福庆也
　　上九晋其角维用伐邑厉吉无咎贞吝
　　传角刚而居上之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可维独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进虽自治有功然非中和之德故于贞正之道为可吝也不失中正为贞
　　本义角刚而居上上九刚进之极有其象矣占者得之而以伐其私邑则虽危而吉且无咎然以极刚治小邑虽得其正亦可吝矣
　　朱氏附録问本义作伐其私邑程传以为自治如何曰便是程传多不肯说实事皆以为取喻伐邑如堕费堕郈之类是也大抵今人说易多是见易中有此一语便以为通体事当如此不知当其时节地头其人所占得者其象如何若果如今人所说则易之说有穷矣○问晋上九刚进之极以伐私邑安能吉而无咎曰以其刚故可伐邑若不刚则不能伐邑矣但易中言伐邑皆是用之于小若伐国则其用大矣【如髙宗伐方三年之】维用伐邑则不可用之于大可知虽用以伐邑然亦必能自危厉乃可以吉而无咎过刚而能危厉则不至于过矣【此说厉字与本义不同然义亦可通不敢删去】
　　象曰维用伐邑道未光也
　　传维用伐邑既得吉而无咎复云贞吝者其道未光大也以正理言之犹可吝也夫道既光大则无不中正安有过也今以过刚自治虽有功矣然其道未光大故亦可吝圣人言尽善之道
　　朱氏附録易是虚设不可以实迹论若以卦象言之则顺而丽乎大明自不应有不善也
　　【离下坤上】
　　传明夷序卦晋者进也进必有所伤故受之以明夷夷者伤也夫进之【一作而】不巳必有所伤理自然也明夷所以次晋也为卦坤上离下明入地中也反晋成明夷故义与晋正相反晋者明盛之卦明君在上羣贤并进之时也明夷昏暗之卦暗君在上明者见伤之时也日入于地中明伤而昬暗也故为明夷
　　明夷利艰贞
　　传君子当明夷之时利在知艰难而不失其贞正也在昏暗艰难之时而能不失其正所以为明【一有为字】君子也
　　本义夷伤也为卦下离上坤日入地中明而见伤之象故为明夷又其上六为暗之主六五近之故占者利于艰难以守正而自晦其明也
　　曰明入地中明夷内文明而外柔顺以蒙大难文王以之【难乃旦反下同】
　　传明入于地其明灭也故为明夷内卦离离者文明之象外卦坤坤者柔顺之象为人内有文明之德而外能柔顺也昔者文王如是故曰文王以之当纣之昬暗乃明夷之时而文王内有文明之德外柔顺以事纣蒙犯大难而内不失其明圣而外足以逺祸患【一作害】此文王所用之道也故曰文王以之
　　本义明入地中明夷以卦象释卦名内文明而外柔顺以蒙大难文王以之以卦德释卦义蒙大难谓遭纣之乱而见囚也
　　利艰贞晦其明也内难而能正其志箕子以之传明夷之时利于处艰戹而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能【一无能字】藏晦其明而自守其正志箕子所用之道也故曰箕子以之
　　本义以六五一爻之义释卦辞内难谓为纣近亲在其国内如六五之近于上六也
　　朱氏附録文王箕子大防皆是晦其明然文王之外柔顺是本分自然做底箕子晦其明又云艰是他佯狂防意思便是艰难防气象○箕子比干都是一样心箕子偶然不冲着纣之怒自不杀他然他见比干恁地死若更死谏无益于国徒使人君有杀谏臣之名就他处此最难微子去却易比干一向谏死又却索性箕子在半上落下最是难处被他监系在里不免佯狂所以易中特说箕子之明夷可见其难处故曰利艰贞晦其明也内难而能正其志箕子以之他外虽狂心则定也
　　象曰明入地中明夷君子以莅众用晦而明
　　传明所以照君子无所不照然用明之过则伤于察太察则尽事而无含宏之度故君子观明入地中之象于莅众也不极其明察而用晦然后能容物和众众亲而安是用晦乃所以为明也若自任其明无所不察则巳不胜其忿疾而无寛厚含容【一作宏】之德人情睽疑而不安失莅众之道适所以为不明也古之圣人设前旒屛树者不欲明之尽乎隐也
　　朱氏附録地象晦日象明则是不察察若晦而不明则晦得没理防了故外晦而内必明乃好
　　初九明夷于飞垂其翼君子于行三日不食有攸徃主人有言
　　传初九明体而居明夷之初见伤之始也九阳明上升者也故取飞象昬暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之微虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所徃适则主人有言也然君子不以世俗之见怪而迟疑其行也若俟众人尽识则伤巳及而不能去矣此薛方所以为明而扬雄所以不其去也或曰伤至于垂翼伤巳明矣何得众人犹未识也曰初伤之始也云垂其翼谓伤其所以飞尔其事则未显也君子见几故亟去之世俗之人未能见也故异而非之如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名德之士方锋起而独潜身土室故人以为狂生卒免党锢之祸所徃而人有言胡足怪也
　　本义飞而垂翼见伤之象占者行而不食所如不合时义当然不得而避也
　　象曰君子于行义不食也
　　传君子遯藏而困穷义当然也唯义之当然故安处而无闷虽不食可也
　　本义唯义所在不食可也
　　六二明夷夷于左股用拯马壮吉
　　传六二以至明之才得中正而体顺顺时自处处之至善也虽君子自处之善然当隂闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左盖右立为本也夷于左股谓伤害其行而不甚切也虽然亦必自免有道拯用【一作其】壮健之马则免之速而吉也君子为隂闇所伤其自处有道故其伤不甚自拯有道故免之疾用拯之道不壮则被伤深矣故云马壮则吉也二以明居隂闇之下所谓吉者得免伤害而已非谓可以有为于斯时也
　　本义伤而未切救之速则免矣故其象占如此朱氏附録问明夷初二二爻不取爻义曰初爻所伤地逺故虽伤而尚能飞问初爻比二爻却似二爻伤得浅初爻伤得深曰非也初尚能飞但垂翼耳
　　象曰六二之吉顺以则也
　　传六二之得吉者以其顺处而有法则也则谓中正之道能顺而得中正所以处明伤之时而能保其吉也
　　九三明夷于南狩得其大首不可疾贞
　　传九三离之上明之极也又处刚而进上六坤之上暗之极也至明居下而为下之上至暗在上而处穷极之地正相敌应将以明去暗者也斯义也其汤武之事乎南在前而明方也狩畋而去害之事也南狩谓前进而除害也当克其大首大首谓暗之魁首上六也三与上正相应为至明克至暗之象不可疾贞谓诛其元恶旧染汚俗未能遽革必有其渐革之遽则骇惧而不安故酒诰云惟殷之迪诸臣百工乃湎于酒勿庸杀之姑惟教之至于既久尚曰余风未殄是渐渍之俗不可以遽革也故曰不可疾贞正之不可急也上六虽非君位以其居上而暗之极故为暗之主谓之大首本义以刚居刚又在明体之上而屈于至闇之下正与上六闇主为应故有向明除害得其首恶之象然不可以亟也故有不可疾贞之戒成汤起于夏台文王兴于羑里正合此爻之义而小事亦有然者
　　象曰南狩之志乃大得也
　　传夫以下之明除上之暗其志在去害而巳如商周之汤武岂有意于利天下乎得其大首是能去害而大得其志矣志茍不然乃悖乱之事也
　　六四入于左腹获明夷之心于出门庭
　　传六四以隂居隂而在隂柔之体处近君之位是隂邪小人居髙位以柔邪顺于君者也六五明夷之君位伤明之主也四以柔邪顺从之以固其交夫小人之事君未有由显明以道合者也必以隐僻之道自结于上右当用故为明显之所左不当用故为隐僻之所人之手足皆以右为用世谓僻所为僻左是左者隐僻之所也四由【一有是字】隐僻之道深入其君故云入于左腹入腹谓其交深也其交之深故得其心凡奸邪之见信于其君皆由夺其心也不夺其心能无悟乎于出【一作出于】门庭既信之于心【一作既夺其心】而后行之于外也邪臣之事暗君必先蛊其心而后能行于外
　　本义此爻之义未详窃疑左腹者幽隐之处获明夷之心于出门庭者得意于逺去之义言筮而得此者其自处当如是也盖离体为至明之德坤体为至闇之地下三爻明在闇外故随其逺近髙下而处之不同六四以柔正居闇地而尚浅故犹可以得意于逺去五以柔中居闇地而巳迫故为内难正志以晦其明之象上则极乎闇矣故为自伤其明以至于闇而又足以伤人之明盖下五爻皆为君子独上一爻为闇君也
　　朱氏附録下三爻皆说明夷是明而见伤者六四爻说者却以为是奸邪之臣先蛊惑其君心而后肆行于外殊不是六四之与上六既非正应又不相比又况下三爻皆说明夷是好防何独此爻却作不好说故某于此爻之义未详但以意观之六四居暗地尚浅犹可以得意而逺去故虽入于幽隐之处犹能获明夷之心于出门庭也故小象曰获心意也上六不明晦则是合下巳是不明故初登于天可以照四国而不免后入于地则是始于伤人之明而终于自伤以坠厥命矣吕原明以为唐明皇可以当之盖言始明而终暗也
　　象曰入于左腹获心意也
　　传入于左腹谓以邪僻之道入于君而得其心意也得其心所以终不悟也
　　六五箕子之明夷利贞
　　传五为君位乃常也然易之取义变动随时上六处坤之上而明夷之极隂暗伤明之极者也五切近之圣人因以五为切近至暗之人以见处之之义故不专以君位【一作义】言上六隂暗伤明之极故以为明夷之主五切近伤明之主若显其明则见伤害必矣故当如箕子之自晦藏则可以【一无以字】免于难箕子商之旧臣而同姓之亲可谓切近于纣矣若不自晦其明被祸可必也故佯狂为奴以免于害虽晦藏其明而内守其正所谓内难而能正其志所以谓之仁与明也若箕子可谓贞矣以五隂柔故为之戒云利贞谓冝如箕子之贞固也若以君道言义亦如是人君有当含晦之时亦外晦其明而内正其志也
　　本义居至闇之地近至闇之君而能正其志箕子之象也贞之至也利贞以戒占者
　　朱氏附録爻说贞而不言艰者盖言箕子则艰可见不必更言之
　　象曰箕子之贞明不可息也
　　传箕子晦藏不失其贞固虽遭患难其明自存不可灭息也若逼祸患遂失其所守则是亡其明乃灭息也古之人如扬雄者是也
　　上六不明晦初登于天后入于地
　　上居卦之终为明夷【一作夷明】之主又为明夷之极上至髙之地明在至髙本当逺照明既夷伤故不明而反昬晦也本居于髙明当及逺初登于天也乃夷伤其明而昬暗后入于地也上明夷之终又坤隂之终明伤之极者也
　　本义以隂居坤之极不明其德以至于晦始则处髙位以伤人之明终必至于自伤而坠厥命故其象如此而占亦在其中矣
　　象曰初登于天照四国也后入于地失则也
　　初登于天居髙而明则当照及四方也乃被伤而昬暗是后入于地失明之道也失则失其道也本义照四国以位言
　　【离下巽上】
　　传家人序卦夷者伤也伤于外者必反于家故受之以家人夫伤困于外则必反于内家人所以次明夷也家人者家内之道父子之亲夫妇之义尊卑长防之序正伦理笃恩义家人之道也卦外巽内离为风自火出火炽则风生风生自火自内而出也自内而出由家而【一无而字】及于外之象二与五正男女之位于内外为家人之道明于内而巽于外处家之道也夫人有诸身者则能施于家行于家者则能施于国至于天下治治天下之道盖治家之道也推而行之于外耳故取自内而出之象为家人之义也文中子书以明内齐外为义古今善之非取象之意也所谓齐乎巽言万物洁齐于巽方非巽有齐义也如战乎干干非有战义也
　　家人利女贞
　　家人之道利在女正女正则家道正矣夫夫妇妇而家道正独云利女贞者夫正者身正也女正者家正也女正则男正可知矣
　　本义家人者一家之人卦之九五六二外内各得其正故为家人利女贞者欲先正乎内也内正则外无不正矣
　　曰家人女正位乎内男正位乎外男女正天地之大义也
　　传以卦才而言阳居五在外也隂居二处内也男女各得其正位也尊卑内外之道正合天地隂阳之大义也
　　本义以卦体九五六二释利女贞之义
　　家人有严君焉父母之谓也
　　传家人【一无人字】之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也
　　本义亦谓二五
　　朱氏附録问家人辞不尽取象曰注中所以但取二五不及他象者但因传而言耳大抵传取义最精象中所取却恐有假合处○问家人有严君焉传曰家人之道必有所尊严而君长者谓父母也如此则严君作两字说然自旧诸家只作一字说未知如何曰所尊严之君长也
　　父父子子兄兄弟弟夫夫妇妇而家道正正家而天下定矣
　　传父子兄弟夫妇各得其道则家道正矣推一家之道可以及天下故家正则天下定矣
　　本义上父初子五三夫四二妇五兄三弟以卦画推之又有此象
　　象曰风自火出家人君子以言有物而行有恒【行下孟反】正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也德业之着于外由言行之谨于内也言愼行脩则身正而家治矣
　　本义身脩则家治矣
　　朱氏附録谓如一炉火必有气冲上去便是风自火出然此只是言自内及外之意
　　初九闲有家悔亡
　　传初家道之始也闲谓防闲法度也治其有家之始能以法度为之防闲则不至于悔矣治家者治乎众人也茍不闲之以法度则人情流放必至于有悔失长幼之序乱男女之别伤恩义害伦理无所不至能以法度闲之于始则无是矣故悔亡也九刚明之才能闲其家者也不云无悔者羣居必有悔以能闲故亡耳
　　本义初九以刚阳处有家之始能防闲之其悔亡矣戒占者当如是也
　　象曰闲有家志未变也
　　传闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也本义志未变而预防之
　　六二无攸遂在中馈贞吉
　　传人之处家在骨肉父子之间大率以情胜礼以恩夺义唯刚立之人则能不以私爱失其正理故家人卦大要以刚为善初三上是也六二以隂柔之才而居柔不能治于家者也故无攸遂无所为而可也夫以英雄之才尚有溺情爱而不能自守者况柔弱之人其能胜妻子之情乎如二之才若为妇人之道则其正也以柔顺处中正妇人之道也故在中馈则得其正而吉也妇人居中而主馈者也故云中馈
　　本义六二柔顺中正女之正位乎内者也故其象占如此
　　象曰六二之吉顺以巽也
　　传二以隂柔居中正能顺从而卑巽者也故为妇人之贞吉也
　　九三家人嗃嗃悔厉吉妇子嘻嘻终吝【嗃呼落反嘻喜悲反象同】传嗃嗃未详字义然以文义及音意观之与嗷嗷相又若【一作人苦】急束【一作速】之意九三在内卦之上主治乎内者也以阳居刚而不中虽得正而过乎刚者也治内过刚则伤于严急故家人嗃嗃然治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣在卦非有嘻嘻之象盖对嗃嗃而言谓与其失于放肆宁过于严也嘻嘻笑乐无节也自恣无节则终至败家可羞吝也盖严谨之过虽于人情不能无伤然茍法度立伦理正乃恩义之所存也若嘻嘻无度乃法度之所由废伦理之所由乱安能保其家乎嘻嘻之甚则致败家之凶但云吝者可吝之甚则至于凶故未遽言凶也
　　本义以刚居刚而不中过乎刚者也故有嗃嗃严厉之象如是则虽有悔厉而吉也嘻嘻者嗃嗃之反吝之道也占者各以其德为应故两言之
　　象曰家人嗃嗃未失也妇子嘻嘻失家节也
　　传虽嗃嗃于治家之道未为甚失若妇子嘻嘻是无礼法失家之节家必乱矣
　　六四富家大吉
　　传六以巽顺之体而居四得其正位居得其正为安处之义巽顺于事而由正道能保有【一无有字】其富者也居家之道能保有【一无有字】其富则为大吉也四髙位而独云富者于家而言髙位家之尊也能有其富是能保其家也吉孰大焉
　　本义阳主义隂主利以隂居隂而在上位能富其家者也
　　朱氏附録占法阳主贵隂主富
　　象曰富家大吉顺在位也
　　传以巽顺而居正位正而巽顺能保有【一无有字】其富者也富家之大吉也
　　九五王假有家勿恤吉【假更白反象同】
　　九五男而在外刚而处阳居尊而中正又其应顺正于内治家之至正至善者也王假有家五君位故以王言假至也极乎有家之道也夫王者之道修身以齐家家正则天下治矣自古圣王未有不以恭已正家为本故有家之道既至则不忧劳而天下治矣勿恤而吉也五恭已于外二正家于内内外同德可谓至矣
　　本义假至也如假于太庙之假有家犹言有国也九五刚健中正下应六二之柔顺中正王者以是至于其家则勿用忧恤而吉可必矣盖聘纳后妃之吉占而凡有是德者遇之皆吉也
　　朱氏附録有家之有只是如夙夜浚明有家亮采有邦之有有三德者则夙夜浚明于其家有六德者则亮采于其邦有是虚字非如奄有四方之有也
　　象曰王假有家交相爱也
</div>
    <div class="pagination">
<a href="周易传义附录_page25.html">上一页</a><span>...</span><a href="周易传义附录_page21.html">21</a><a href="周易传义附录_page22.html">22</a><a href="周易传义附录_page23.html">23</a><a href="周易传义附录_page24.html">24</a><a href="周易传义附录_page25.html">25</a><span class="current-page">26</span><a href="周易传义附录_page27.html">27</a><a href="周易传义附录_page28.html">28</a><a href="周易传义附录_page29.html">29</a><a href="周易传义附录_page30.html">30</a><a href="周易传义附录_page31.html">31</a><span>...</span><a href="周易传义附录_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
