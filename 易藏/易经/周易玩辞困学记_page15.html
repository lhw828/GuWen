<!DOCTYPE html>
<html>
<head>
    <meta charset="UTF-8">
    <title>周易玩辞困学记 - 第 15 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞困学记 - 第 15 页/共 38 页</h1>
    <div class="content">　　九二舆説輹
　　象曰舆説輹中无尤也
　　小畜之九三见畜于六四而曰舆説辐四説其辐不得已也故夫妻反目大畜之九二见畜于六五而曰舆説輹二自説其輹心实安之也故中无尤若是者九三过刚而九二刚得中故也辐与輹之辨见小畜九三爻下
　　朱子发曰初刚正也二刚中也四五柔也柔能畜刚刚知其不可遽犯而安之时也夫气雄九军者或屈于賔赞之仪才力葢世者或听于委裘之命故曰大畜时也
　　郑申甫曰二之説輹不进也止而待上之用也不屑其人望望而去则不説輹矣
　　九三良马逐利艰贞曰闲舆卫利有攸往【本义以曰当为日月之日】象曰利有攸往上合志也
　　干为马又为老瘠驳此独称良者畜而至三阳刚之性销镕变化受畜而不躁也逐者三与上同志三逐上以进而下二阳又逐三以进葢比德齐力并骤齐驱之象舆者任重之物卫者应变之具初利已戒其进也二説輹喜其不进也三可进矣而犹戒之艰难贞固日闲舆卫之事者惧其可进而鋭于进也如是则初之利已者可利往矣象曰上合志上谓上九上之止健非欲其止正欲以止而善其往也今利有攸往则与之合志矣志在进者干之性善其进者艮之力
　　考工记周人上舆车有六等之数轸也戈也人也殳也防也矛也皆名卫
　　六四童牛之牿元吉
　　象曰六四元吉有喜也
　　六五豮豕之牙吉
　　象曰六五之吉有庆也
　　牛性顺干初刚健不可以为牛六四以隂居隂童牛之象豕性躁九二刚中不可以为豕六五以隂居阳豮豕之象上九一刚横于四五之上牿牙之象牿以牿牛此之牿非为牛也牙以牙豕此之牙非为豕也当诸阳驰骤时有牛牿豕牙横其前自止而不进葢牛豕柔类以御柔之物御刚医家所谓反治能止健者以此曰有喜曰有庆见艮之畜干非以害之乃爱之也【私记】
　　冯竒之曰小畜之畜干者六四也九居五为之助者也大畜之畜阳者六四六五也九居上为之主者也夫外无阳爻则坤顺而不能畜内无隂爻则同类而不相畜然则成大畜之义者在艮之上九而能畜干之阳者在艮之六四六五也
　　苏子瞻曰童而牿之爱以德也故有喜豕而牙之将求其用也故有庆凡物有以相得曰喜施德获报曰庆蔡虚斋曰论为力之难易则五不如四之易故四曰元吉而五只曰吉论成功之广狭则四不如五之广故五曰有庆而四止曰有喜五不如四之易者时不同也四不如五之广者位不同也
　　牿牛马圈也所以防牛马之逸者书曰牿牛马是也陆佃曰牙者畜豮豕之杙海岱之间以杙系豕谓之牙今牙门之牙亦指门前横木而言所以止行人也尔雅注豮豕子也童牛之牿豮豕之牙是的对
　　上九何天之衢亨
　　象曰何天之衢道大行也
　　郑申甫曰四五之畜非故畜之也抑其鋭而徐用之成就人才之术也上九之不畜非故纵之也才德已成舆卫己闲可无虞于泛逸广开贤路之道也艮为径路有衢象三干由此而进故曰天衢何天之衢何者惊喜之词何天衢之亨通若此也王子安曰初已二説三艰四牿五牙而后六通四辟游于天衢人不尽则天不见学不达天非大学问业不应天非大事业至何天之衢而大畜始成所谓不家食利渉大川者如此　尔雅四达谓之衢
　　【震下艮上】
　　颐贞吉观颐自求口实【説文颐颔也郑氏曰口车辅之名也】
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　颐颔也为卦上下二阳内含四隂外实内虚上止下动为颐之象颐中有物曰噬嗑有物则害其所以为养故不取养之义今颐中虚无物则未受外物之间拣择取舍全在此时故曰贞曰观曰求而总归于自颐之彖传别是一格诸卦传词备言德体象变颐不言其所以若隐若跃令人深思自得曰养正则吉则字有味不正则不吉也所谓正不堕虚无就饮食间观其所养者何如观其所养不从外求就心性内观其自养者何如逐句提醒逐句鞭逼近里总归于养正则吉孟子曰人之于身也兼所爱则兼所养也颐也无以小害大无以贱害贵贞吉也所以考其善不善者于已取之而已矣自求口实也
　　颐者养也阳养隂隂亦未尝不养阳也上养下下亦未尝不养上也止则吉动则凶动亦未尝不吉也六二颠颐亦凶拂经亦凶四五颠颐亦吉拂经亦吉故曰观颐观其所养也自求口实观其自养也【私记】饥食渇饮人之恒性然以此而丧其生平者多矣咬得菜根百事可做就日用饮食之间审其从来之正不正正则享天下不以为泰不正则一箪食不可受于人此观颐之法也然孔顔乐处不在饭疏饮水上寻讨塞聪养耳掩明养目澹泊宁静养其神气以自养自以自求自以自观自不过一正而已矣天地养万物不正则隂阳缪戾而物不遂其生圣人养万民不正则贤不安其位而民不被其泽颐之时大矣哉【私记】
　　集义以养气寡欲以养心学圣道而不溺于虚无崇正学而不流于术数养德者宜作如是观穷不屑嘑蹴达不冒素餐不以贫贱饥渇累其心不以声色臭味汩其性养身者宜作如是观
　　别传曰颐何以用观也有颐以气有颐以粒有颐以饮有颐以息此虚灵之门户非返观内照无以识其神之所在也
　　象曰山下有雷颐君子以慎言语节饮食
　　雷声于震蛰于干坎艮艮东北冬而未春之交山下有雷阳气之缄藏者方宻君子法之而知颐之道程伊川曰能尽饮食之道则能尽语言之道能尽语言之道则能尽去就之道能尽去就之道则能尽生死之道
　　病从口入祸从口出言语一出而不可复入饮食一入而不可复出
　　杨廷秀曰慎言语非黙当其可则谏死不羡括囊节饮食非矫当其可则采薇不羡林肉
　　初九舍尔灵龟观我朶颐凶【龟石经作】
　　象曰观我朶颐亦不足贵也
　　晦庵谓颐卦最为难看葢谓二四五颠颐拂经同而吉凶异也今据相沿之説谓下卦主自养上卦主养人自养者不可求人而养人者不可不求贤以为一卦六爻之义不知有当于经防否也
　　礼云口容止以养亷也天地万物皆上动下止物之下动上止惟颐为然动以止为主养以静为正故下三爻动之体凶上三爻止之体吉
　　初九正观颐之始也德刚性动德刚则足以自养性动则不能知止故设为尔我之词以戒之尔即我也己有贵而已弃之是以我为尔也我非尔也人有欲而已慕之是以尔为我也我者内之也尔者外之也内外交乱主不胜客凶可知矣王辅嗣曰安身莫若不竞修己莫若自保守道则福至求荣则辱来【私记】老子曰不见可欲使心不乱士人从事学问莫説逐臭慕羶但遇朶颐而一侧目流盼便如朝衣朝冠陷于涂炭古人挥锄不顾有以也【私记】
　　龟千年生毛龟寿五千年谓之神龟万年曰灵予少年读书武林一日路由钱塘门内见书肆一书约三四十纸中载朶颐事云朶颐腹大项短食物无厌出云南某处拟归时买此书竟不复得经今数十年腹大项短八字耿耿不忘玩文朶颐与灵龟对明是贪秽之物説者以为欲食之貌此是臆解凡道理可以揣摹鸟兽草木之类必须有据予之説不知出云南何地又不能实指何书见者必谓杜撰存之以俟博雅考正
　　六二颠颐拂经于丘颐征凶
　　象曰六二征凶行失类也
　　郑申甫曰阳实隂虚实能养人虚待人以养故四隂爻皆有求于人者也上养下下自养故下三爻皆为自养也初为阳实可以无求而亦观我朶颐是以不足贵二五正应两隂不能相养上能养而又非正应是以君子贵自立也
　　又曰自上求下曰颠君养民民亦养君父养子子亦养父颠颐何病六二之颠颐不若六四颠颐之吉者失在于非正应也德不足动人人不求我而我求人在上在下均不可也求之下贻羞士类而已若拂正应之常理越五而求于上必且有凶丘谓上也六二之丘颐何以异于六五之从上五之求上赖其养以养人也二之求上赖其养以自养也养人自养则其品分矣
　　胡庭芳曰二之颠颐与四同拂经与五同而吉凶异者颐养之道以安静为无失二动体故颠颐而凶四五静体故虽颠拂亦吉震三爻凶艮三爻吉可见矣质卿曰人各有类行无失其类则相应相求感之易动即代之养而不言恩受其养而不言惠二之征凶正以行失其类也
　　朱康流曰夫下之事上上之惠下正也故观自养于下体以无所奉为凶观所养于上体以有所施为吉下不干上上不剥下者正也故观自养于下体以有求于上为凶观自养于上体以无求于下为吉冯元敏曰二求养于下则颠倒而拂其常惟安于丘园所以颐也若更往求上必失类而凶矣故曰于丘颐征凶【附录】
　　王修龄尝在东山甚贫乏陶道则为乌程令送米一船却不肯取直荅云王修龄若饥自当就仁祖索食不须陶道则米此可为不失其类矣【私记】
　　六三拂颐贞凶十年勿用无攸利
　　象曰十年勿用道大悖也
　　经可拂反经犹可合道故贞吉颐不可拂拂颐则悖道故贞凶颐至贞凶极矣而复曰十年勿用三百八十四爻从无此语而独于拂颐言之何也有身而后有天下国家养之为道身心性命所关如以药石养生以梁肉伐病以嗜欲杀身以货财杀子孙以学术杀天下后世之人皆拂颐之类也其可用乎十年勿用言千万世不可用也无攸利正勿用之故象止释勿用一语意深逺矣【私记】
　　六四颠颐吉虎视眈眈其欲逐逐无咎【説文眈视近而志逺也从目】象曰颠颐之吉上施光也
　　何闽儒曰二本与上卦之五为应反倒从乎初颠而下也四本与下卦之初为应反倒从乎上颠而上也夫四之颠与二同而无拂之嫌有吉之美者何也二狥人而丧己者也四舍己以从人者也人己之间理欲判矣吴因之曰人臣为国养民多要下士之虚声鲜好贤之实愿故借眈眈逐逐四字发出吐握虚衷见其诚切而恳至也潘去华曰上九为颐之主养君德养天下皆其能事故六四之吉曰上施光六五之吉曰顺以从上
　　吴草庐曰自养于内莫如龟求养于外莫如虎荀九家以艮为虎
　　六四之颠颐有以初为言者有以上为言者迄无定论观象传上施光句觉指上为妥当凡爻词当以象传为据外此皆杜撰也
　　眈眈虎下视貌虎无项不能左右顾行尝垂首下视于地性固残忍然吞噬甚专逐一物者不逐他物彼虎先得者此虎不之夺
　　六五拂经居贞吉不可渉大川
　　象曰居贞之吉顺以从上也
　　二五相应经也二不应五而求养于初五不应二而求养于上是拂经也既已拂经而曰居贞吉者五以隂柔居君位有养人之责而无养人之才上九阳刚一世所赖以养者五惟顺以从上则上之功即五之功故曰居贞吉以拂经为贞所谓反经行权适合于正也不可渉大川即居贞之意而申戒之五只是守定主意虚心委任若好大喜功妄有举动如渉大川非徒不利抑且不可居贞吉不可渉大川是一正一反之语六五艮体有居贞之象与六二震体征凶相反
　　胡仲虎曰五独不言颐者由豫在九四故五不言豫由颐在上九故五不曰颐也然彼贞疾而此贞吉彼以柔乗刚此以柔承刚也六二亦拂经而彼凶此吉者下三爻动皆凶上三爻静皆吉也
　　上九由颐厉吉利渉大川
　　象曰由颐厉吉大有庆也
　　阳实隂虚实者养人虚者求人之养故四隂皆求养于阳然养人之权在上以上为主故曰由颐言莫不由之以得养也任大责重必其难其慎然后成功故厉吉必奋身有为方塞君民之望故利渉大川何闽儒曰以象言人得食则颐动是颐之所以为颐者震也然震不自动系于艮而后动艮不止之于其上则震虽动不能也则其所以为颐者艮也以理言颐之道吉于静而凶于动也动以求养静而知止养道之善者也不止则妄动而失所以养矣上九艮主爻也贞于止者也故曰由颐由其能止也口腹之欲不得骋故厉而得吉若此者直养无害将塞乎天地之间于大川何有
　　冯元敏曰五不可渉大川上曰利渉大川者君不可喜功臣不可避事也君喜功而天下不得养矣臣避事而天下失所养矣
　　黄成孙曰艮三爻皆吉震三爻皆凶今夫外狥者内丧故初曰舍尔灵龟观我朶颐逐于末者其本必颠故二曰拂经于丘颐征凶以其所以养害其所养则弗能为也故三曰拂颐十年勿用此震体也皆动而凶者也瞑而驰者见乎四海驰而视之不观乎车之下则静者常察也故四曰虎视眈眈其欲逐逐当其不可为而不为则其不为之也功故五曰拂经居贞吉不可渉大川动者病矣然静而不能动则静者常死夫惟天下之至静而后能动故上曰由颐厉吉利渉大川此艮体也皆静而吉者也
　　颐贞吉正则吉自求则正自王公大人以至匹夫匹妇或以德养或以力养或以一人养天下或以天下养一人要皆自求其口实为龟可也为虎可也独不可为朶颐耳天子而朶颐则凶于尔国庶人而朶颐则凶于尔身最悖者莫若拂颐拂则虽正亦凶最利者莫若由颐由则虽厉亦吉由者质任自然之谓万钟可受箪豆可却虽遇风波而啮雪吞氊其甘如饴拂者反道乱德之谓或纵欲败度或矫情灭性终身在饭箩边作饿死汉亦有何用由者正也拂者非正也正在自求求在反观颐之道尽于斯矣【私记】
　　【巽下兑上】
　　大过栋桡利有攸往亨【説文过度也从辵呙声疏谓过越之过非经过之过栋屋脊之木所以承椽瓦者也郝仲舆因泽木之説以为桥梁似太拘桡俗从手石经从木音閙枉也摧折也】
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　苏子瞻曰二五者用事之地也阳踞用事之地而摈隂于外谓之大过大者过也隂踞用事之地而囚阳于内谓之小过小者过也过之为言偏盛而不均之谓也易之所贵者贵乎阳之能御隂不贵乎阳之陵隂而蔑之也隂衰则阳失其资矣卦中四阳栋也初上者栋之所寄也弱而见摈则不任寄矣栋之所以桡也
　　潘去华曰四阳之卦亦多何独此称大过谓其居中过盛朋聨势合操持太严议论太高刻覈太至不能调剂柔和以至激厉不可收拾是大者过也凡阳盛者隂必衰而卦之上下皆隂本末弱而下无承借上无附托中刚之重不可支故栋桡曲也室以栋为主栋桡室将倾焉此太刚则折之象大过之时非刚则无必反之力非中非巽説则无善反之机惟过而不过规模气魄不可向迩而谨凛一念毫不敢放方可以抑中强之弊而扶本末之弱故曰利有攸往乃亨利有攸往是工夫不是事应乃亨者言必如此乃得亨也大过之时一失不可复救故其时之所系甚大吴因之曰天下事势常与吾精神意气两相凑合吾自处于过外边事势益极重难反任是风波触天吾只按定把住船舵亦渐平妥若与风波互相震撼则风波愈大故大过人之才止在巽説上见之正不必张皇时事以为大耳
　　史绳祖曰本末二字皆从木以一阳画藏于木之下则根株囘暖故为本以一阳画散于木之上则枝叶向荣故为末卦象上缺下短为本末弱
　　张有如曰大过阳为主到底要阳刚做事小过隂为主到底要隂柔做事故大过以刚得中为利所谓高明柔克也小过以柔得中为利所谓沉潜刚克也质卿曰东京之气节初甚凛凛及其过也标榜太髙防成党祸看来大过之时相率而趋于浮动也甚易相持而入于和平也甚难相习而流于委靡也甚易相勉而勤于砥砺也甚难非明炳几先者不能烛其微非持心公平者不能挽其末少动意气俄顷之间覆国亡家故其时为甚大
　　陆北沙曰阳虽为天地间之主造化功用必须资隂以成故配合停均不可偏胜胜之所在皆造化之害也传所谓本末弱者非其自弱以上焉者过刚御下下不能仰承而使之弱耳不然岂有自强自弱之理郑申甫曰人身指大于臂臂大于身固不可也使身躯壮伟而手足尫羸斯亦无用之人矣
　　卦以刚为主大过所以得名者此刚所以栋桡者此刚所以利往者此刚葢惟大过是以栋桡惟栋桡是以利往惟利往是以亨
　　象曰泽灭木大过君子以独立不惧遯世无闷
　　独立不惧巽木象遯世无闷兑説象钱塞庵曰独立不惧如木在水中挺持而不倾欹遯世无闷如水过木杪湮没而不呈露
　　初六借用白茅无咎
　　象曰借用白茅柔在下也
　　卦在初爻为本弱似致桡之由爻在初隂为有借又为持桡之道葢本虽弱而有弱之用用以为栋则桡用以为借则无咎刚以柔为资高以下为基也不然当四刚重压之余不少杀其势而以刚触刚败矣弛而不张君子不能也张而不弛君子不为也一张一弛文武之道也
　　卓去病曰凡事不可径而行苟而合也必有借借则有安顿有承受皆学问中工夫故相见而烦介绍之仪建功而为退休之地治心而有游艺之功皆借也借者借资而行正者也
　　屋脊承椽瓦之木曰栋是木之横者也初为本上为末本末弱指栋之本身而言爻言初柔在下上柔灭顶是木之纵者所以承栋非栋也乃柱也至三四则仍取卦义圣人不执一若此【私记】
　　在下曰借古者祭祀缩酌沃灌荐牡荐黍稷皆借以茅左传尔贡包茅不入无以缩酒是也巽为白又为茅初柔在下而承刚如白茅借物之象
　　九二枯杨生稊老夫得其女妻无不利
　　象曰老夫女妻过以相与也
　　刚过之时须以柔制二与初比得其隂柔以自滋养敬夫所谓扶衰于上枯木生稊借润于下真隂内助者也王注老过则枯少过则稚以老分少则稚者长以稚分老则枯者荣此言老夫女妻均受其益也玩语气当以老夫为主女妻为辅象曰过以相与老夫过销女妻过盈以有余补不足以至壮扶至衰所谓枯杨生稊者以此
　　卓去病曰凡人之情夫老妻少则妻倨而夫恭老夫以此待女妻一切兴生作务可以相安何有不利国家有事之时折节下交以匹夫为友以君臣为兄弟毫无疑忌则兴拨事业何有不成枯杨是本卦正象老夫女妻又即上意而发明之象中之象也故象单释老夫女妻一句
　　吕仲木曰过以相与言其相与之过非寻常夫妇可及也在难之君而获拨乱之臣其情甚于鱼水起家之父而遇克家之子其心通乎鬼神
　　钱塞庵曰巽曰女妻兑曰老妇者初少而上老也二曰老夫五曰士夫者二老于初五少于上也又上六在卦终为老妇九五在三阳之后为士夫
　　杨中立曰四爻之刚虽同为木然或为栋或为杨栋负众榱木之强者也杨为早凋木之弱者也此卦本末皆弱二近于本五近于末故均为木之弱也巽为木兑为泽木在水中易毁惟杨易生故取杨之象杨用修云夏小正正月柳稊传云发孚也毛未出卵曰孚柳初发苞如卵形故曰发孚按杨无根而反生枝之下垂秀亦可以为根故取稊之象
　　九三栋桡凶
　　象曰栋桡之凶不可以有辅也
　　卦词言栋指二三四五爻词专及三四者举中枢也三以刚居刚故栋桡之凶九三独当之卦言桡太柔则废爻言桡太刚则折象曰不可以有辅不徒曰不可辅而曰不可有辅满朝君子不能相容虽欲辅安得而辅虽欲不桡安得而不桡
　　程传三巽体而应于上岂无用柔之象曰言易者贵识势之重轻时之变易三居过而用刚巽既终而且变岂复有用柔之义
　　司马君实云大过则已过矣止可济之以柔不可济之以刚故大过之阳皆以居隂为吉不以得位为美孙闻斯曰九三以刚居刚位之最正者也当大过则愈正乃愈过愈过乃愈凶凶乃三之分内事到其间非徒不容趋避抑且不容商量非徒人不能辅抑且已不可有辅凡可以有辅者皆非水穷山尽之论也
　　九四栋隆吉有它吝【隆从阜从防他石经作它】
　　象曰栋隆之吉不桡乎下也
　　卓去病曰当大过之时以大过人之才为大过人之事才大智雄笼葢一世所少者巽顺小心一段委曲工夫耳今以阳居隂当巽之终处説之始卦所谓刚过而中巽而説行正是此爻故为栋隆之吉有它吝诸家皆言应在初六以柔济之故吝然他字实非应义子夏传曰非应称他是也九四一爻大过之最善者也然处多凶多惧之地事起不虞变生不测凡事自吉而趋凶者正未可知故以它吝为警与比之有他吉一例指三固非指应亦泥李季辨谓九三上实下弱九四下实上弱郑少梅谓四应初救其本三应上救其末俱非本防
　　二五爻词俱无吉语三四居一卦之中当栋梁之任主张世道借此两人九三任大过之责九四处大过之道九三以刚居刚才大心雄目中无人人亦无从叅其末议势必一蹶不收此是豪杰一大病故周公惧之以凶夫子指其病根曰不可有辅九四刚柔相济任重致逺之器但恐其虚懐兼听开议论之门摇是非之柄渐至国势凌替主威不振故周公戒以有他夫子赞其不挠夫任天下事而可使下人挠之哉合二爻观之自用不可不自用不可大臣之道思过半矣【私记】
　　子瞻曰初上非栋也栋之所寄而已所寄在彼而栋隆见于此初六不挠乎下则九四栋隆上六不足以相辅则九三栋桡栋之隆也非初之福而四享其利及其桡也上亦不与而三受其凶故大过之世知者以为阳宜下隂而愚者以为隂宜下阳也
　　张彦陵曰初象则曰柔在下四象则曰不挠乎下合而观之其义自见
　　九五枯杨生华老妇得其士夫无咎无誉
　　象曰枯杨生华何可久也老妇士夫亦可丑也
　　九五阳刚之极又比过极之隂故其象如此子瞻曰盛极将枯而又生华以自耗竭如火将灭而复明不能久矣稊者颠而复蘖反其始也华者盈而毕发速其终也
　　九二象词止释老夫一句五则不胜其诋诃何也当元气销铄之余为浮夸之事用新进喜事之人自促其亡倍增其丑故深恨之也【私记】
</div>
    <div class="pagination">
<a href="周易玩辞困学记_page14.html">上一页</a><span>...</span><a href="周易玩辞困学记_page10.html">10</a><a href="周易玩辞困学记_page11.html">11</a><a href="周易玩辞困学记_page12.html">12</a><a href="周易玩辞困学记_page13.html">13</a><a href="周易玩辞困学记_page14.html">14</a><span class="current-page">15</span><a href="周易玩辞困学记_page16.html">16</a><a href="周易玩辞困学记_page17.html">17</a><a href="周易玩辞困学记_page18.html">18</a><a href="周易玩辞困学记_page19.html">19</a><a href="周易玩辞困学记_page20.html">20</a><span>...</span><a href="周易玩辞困学记_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
