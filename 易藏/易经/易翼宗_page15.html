<!DOCTYPE html>
<html>
<head>
    <meta charset="UTF-8">
    <title>易翼宗 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 15 页/共 21 页</h1>
    <div class="content">
　　九三【句】升虚邑
　　传升虚邑无所疑也
　　上坤有城邑之象阳实隂虚坤纯隂故曰虚邑九三当上升之际以刚正之才临至顺之境一往莫御传曰无疑亦卦情也

　　六四【句】王用亨于岐山吉无咎【亨享通】
　　传王用亨于岐山顺事也
　　柔以时升五其主也四近五疑于廹矣而以六居之则在坤体柔顺之初不为躁进有土者祀其所祀而神明享文王三分有二以服事殷祀其封内用此道也顺之至也故传曰顺事

　　六五【句】贞【句】吉【句】升阶
　　传贞吉升阶大得志也
　　六五当升之时居尊位以柔中之徳下应九二其升甚大而从容有序彖所谓柔以时升者也贞正也即中正而应也吉之道也阶拾级而登顺且易也故曰升阶
　　熊氏良辅曰以顺而升如歴阶然

　　上六【句】升【句】利于不息之贞
　　传升在上消不富也
　　昧也上六隂昧升已极矣而犹不知止故曰不息之贞止也消退而不敢据也坤变艮则止矣此与豫上正同彼乐极而不知返此进极而不知退故皆曰彼变离为明故有渝而无咎者此变艮为止故利于不息之贞又与晋上之义通彼当晋极之刚故曰角此当升极之柔故曰然皆有不己之心可以自治彼刚故维用伐邑此柔故利于不息之贞石氏介曰已在升极是昧于进升之理若能知时消息但自消退不更求进乃利也
　　
　　困【句】亨【句】贞【句】大人吉【句】无咎【句】有言不信
　　传困刚揜也险以説困而不失其所亨其惟君子乎贞大人吉以刚中也有言不信尚口乃穷也大象泽无水困君子以致命遂志系辞困徳之辨也困穷而通困以寡怨序卦升而不已必困故受之以困
　　三隂三阳与井覆推坎刚而兊柔二五刚而三上柔皆压乎刚而不得舒传曰刚揜而困之名义显矣坎险兑説有可亨之理以九二九五之刚中也贞也大人也吉之道也又言无咎者以当困之时似不免咎矣而刚中贞吉实所以亨困之道故无咎然而兑説于外言语之象柔美无实失所为贞无可亨之道矣故曰尚口乃穷

　　初六【句】臀困于株木【句】入于幽谷【句】三歳不觌【木陆徳明作术谬】
　　传入于幽谷幽不明也
　　困而在于初初而又为六是困之最深而隂暗之至不能自振者也株木身犹言椿木如所谓株守者也凡人坐则臀居下臀困子株木则坐困之象也幽谷隂僻之地坎象也坎初六曰入于坎窞是矣三歳不觌困之久而不可见也离为明坎者离之反故传曰不明葢愚陋之甚所以坐困之深也

　　九二【句】困于酒食朱绂方来利用享祀【句】征凶【句】无咎【绂郑作韨】
　　传困于酒食中有庆也
　　本爻刚而得中与五同徳贞也有大人之吉者然身在困中惟安于日用之常且饮且食所谓困而不失其所者至于九五同志则诚而奉之可也贞吉之理也亨矣不然处困之时而急急于征行则失所为贞故凶谓有中徳而知悔仅可无咎而已困于酒食与征字对贞与不贞之别也朱绂方来利用享杞九五应而九二从也凶无咎拂九五之刚中而二当补过也

　　六三【句】困于石【句】据于蒺藜【句】入于其宫不见其妻【句】凶
　　传据于蒺藜乘刚也入于其宫不见其妻不祥也繋辞易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　隂极乘刚石也困而不可转也本为揜刚之主据非其地而邪不敌正侧足切肤如负芒刺又终不能自脱至于死而后已凶之甚也困人者之自困如此初六坐困不觌而止六三则妄行而困伤于外者必反其家而刚柔相悖非其妻矣家将安归

　　九四【句】来徐徐困于金车吝【句】有终【徐徐子夏传作荼荼翟元本同王肃本作余余】
　　传来徐徐志在下也虽不当位有与也
　　自内而外曰往自外而内曰来九四以初六为正应隂阳相得志之所在故徐徐而来而体刚不中际困之位乘坎车之上不免于困也故吝然九五刚中亨困之主地分亲切君臣相与以渐而合故有终盖困之所以亨惟刚中为能有之大人之吉九二有焉四亦近之

　　九五【句】劓刖困于赤绂【句】乃徐有説【句】利用祭祀【劓荀爽王肃陆绩本俱作臲刖荀陆王俱作京房本作刽郑云劓刖当作倪防无据祭陆作享亦无据】
　　传劓刖志未得也乃徐有説以中直也利用祭祀受福也
　　截鼻曰劓去足曰刖上下皆柔揜乎刚者龌龊刑余之人也赤绂贵者之服即九二方来之朱绂谓九五也以刚中之尊而上有上六下有六四为其所揜是以小人而困君子其初必有不遂之志至以中体观之则兑本从容和説而刚中之徳诚敬之至足以交于神明而况于人乎九二同徳必同志矣此困之所以亨也贞也大人之吉也诚以奉祭祀而实用祭祀之诚以用人也祭天神祀地示尊者之事故属五享人鬼臣下之事故属二

　　上六【句】困于葛藟【句】于臲卼曰动悔【句】有悔征【句】吉【臲説文作防薛本同卼説文作薛本作杌】
　　传困于葛藟未当也动悔有悔吉行也
　　葛纒累之物藟亦葛类上六隂柔揜刚而处困终似之困人者人恒困之而况九五乎况当困之已极乎于此而危促不安曰动辄得悔此固困于葛藟之时之心绪也然当此困之已极而犹不知变计则甘受挠累何能出困惟其有悔心而即决然以行则困极而亨此其时也故吉上六变干健行者也故曰征征则出困矣
　　九二征凶而此征吉何也曰彼亨困贵贞而此出困尚变也
　　或曰动悔有悔吉传连而分句不连何也曰动悔连于臲卼有悔连征吉字故另解其意曰行也是省括之句也
　　
　　井【句】改邑不改井无丧无得往来井井【句】汔至【句】亦未繘井羸其瓶【句】凶【羸蜀才作累】
　　传防乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也大象木上有水井君子以劳民劝相繋辞井徳之地也井居其所而迁井以辨义序卦困于上者必反乎下故受之以井杂卦井通而困相遇也
　　困之覆推兑反为防而来坎下坎往而居防上是防下入而水上行有井象焉卦之所以名也夫古之耕田而食者皆凿井而饮是以八家为井四井为邑皆养道也然雨公之奉不皆世及邑可改也而乡田同井则仍不改其间之凿井而饮者无所丧也亦无所得葢有定分矣二五两爻上下反易而刚中不易君子之不失其守似之夫分定者用亦不穷是以往来者皆井其井而资之以不匮由五之井洌至六之井収勿幕有孚是矣则井养之成矣若几至于泉而井亦未可繘则功有不到终至于羸其瓶是失其所养归于自弃又不仅井泥井谷而已凶之道也养之为道岂可苟焉已哉
　　不从凿井而饮井四为邑观之则井邑之改不改及无得无丧与爻辞之旧井无禽大象之劳民劝相皆悬宕无着先儒亦多忽过

　　初六【句】井泥不食【句】旧井无禽
　　传井泥不食下也旧井无禽时舎也
　　泥污塞也水泉不通也不食不可食也井曷为乎泥也旧井也废弃之地也古者田赋出车搜苖狝狩必获禽马井废则田废故无禽也是田赋所不到故泥也所以然者何也爻在本卦之下不能上行者也

　　九二【句】井谷【句】射鲋【句】瓮敝漏【射荀作耶讹瓮説文作罋郑作瓦】传井谷射鲋无与也
　　谷窍也井有谷则出于泥矣然非八家所往来也惟射鲋而已鲋鱼之小者庄子所谓周视辙中有鲋鱼者也今谿壑之间有小鱼往来若织者即射鲋矣其水甚浅虽异于泥然欲汲而不可得也瓮更敝且漏矣欲汲而无其具也九二虽刚中而尚在井下与五之寒泉不应汲引之所不及故传曰无与

　　九三【句】井渫不食【句】为我心恻【句】可用汲【句】王明【句】并受其福
　　传井渫不食行恻也求王明受福也
　　九三承坎离乎谷矣故渫洁可食此而不食则行者惜之上坎下防水木相接之际正汲象也故可用汲国家之汲引人才视此矣上方虚己以接下王之明也下亦实以承上臣之愿也亦社稷之福也九三六四相须之理也
　　蔡氏清曰为我心恻我指旁人所谓行恻也非指九三自恻也可用汲带连王明并受其福皆恻之之辞也

　　六四【句】井甃【句】无咎
　　传井甃无咎修井也
　　四居三五之间下有渫井上有洌泉无以蓄之则渫者谷且泥矣不能成洌泉之功故修之而不使汨于泥不致泄于谷泉之洌者赖之矣惟无应与故不言汲然不害其为自修之道也故无咎
　　来氏知徳曰六四隂柔得正近九五之君葢修治其井以潴蓄九五之寒泉者也占者能修治臣下之职则可以因君而成济物之功斯无咎矣

　　九五【句】井洌【句】寒泉【句】食
　　传寒泉之食以中正也
　　洌清也井之色寒泉泉寒而甘美也井之味食饮也九五阳刚而中正正坎之中满故其色清洌其味甘寒其质则泉也稼穑作甘皆赖乎此此同井者所共食也内养充裕足以济物者也

　　上六【句】井收勿幕【句】有孚【句】元吉【收荀作甃误勿于宝作罔】
　　传元吉在上大成也
　　收取也幕揜葢也井以上出为功水以流通为利彖曰防乎水而上水井至于上则井成矣收而勿幕取之无禁也彖所谓往来井井也孚信也六比于五实有泉源如期而至犹潮汐之言信潮也彖所谓养而不穷者也如此而后完井之量故辞曰元吉传曰大成
　　李氏过曰初井泥二井谷皆废井也三井渫则渫初之泥四井甃则甃二之谷既渫且甃井道全矣故五井洌而寒泉上井収而勿幕功始及物而井道大成矣
　　
　　革【句】已日乃孚【句】元【句】亨【句】利【句】贞【句】悔亡
　　传革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉大象泽中有火革君子以治歴明时序卦井道不可以不革故受之以革杂卦革去故也
　　四阳二隂鼎之覆推暌之同体泽火有相灭之质兑离有异配之志革之所以名也己巳然也天下事害不什不变法必见其害之已然然后人信之而不疑十干甲首也庚更也是故蛊方有事则曰先甲三日后甲三日而传曰终则有始防以申命则曰先庚三日后庚三日而传曰无初有终此当改革之日如日自甲而已当庚之际故曰已日乃孚而传曰革而信之也数以五而一变至已则革之时矣举当其时离明兑説二五中正而应孚可知矣此大善亨通而利且贞之道也革无不当悔之所以亡也以革之理言则天地四时其大者也以革之事言则汤武革命其大者也传故特表之
　　李氏简曰已日者已可革之时也先时而革则人疑而罔孚故已日乃孚　何氏楷曰已日即六二所谓已日也乃孚即九三九四九五所谓有孚也悔亡即九四所谓悔亡也所以云已日者变革天下之事不当轻遽乃能孚信于人乃难辞也下三爻方欲革故而为新故有谨重而不轻革之意上三爻则故者已革而为新矣九四当上下卦之交正改命之时故悔亡独于九四见之即彖卦所谓革而当其悔乃亾也

　　初九【句】巩用黄牛之革
　　传巩用黄牛不可以有为也
　　革不可以轻试也当其初尚非可革之时坚其所守慎而不发可也黄牛之革物之坚者借象也九之刚正似之离为牛色黄故曰黄牛毛西河谓兽有皮而改去其毛因以名革按此则书称希革毛毨为革字之通义黄牛之革当对虎变豹变看
　　刘氏牧曰下非可革之位初非可革之时要在固守中顺之道而不敢有革也
　　龚氏焕曰易言黄牛之革者二遯之六二居中有应欲遯而不可遯者也革之初九在下无应当革而不可革者也

　　六二【句】已日乃革之【句】征吉【句】无咎
　　传已日革之行有嘉也
　　彖曰已日乃孚则已日固当革之矣六二中正有庆文明为体有革之才草之徳而主之者五也与为正应又以柔顺当之则不敢自専固其分也然刚正之主在上乘已日之有孚时乎时乎不可失也由是出而从君拨乱世而反之正有相得益彰之美吉可知矣何咎之有传曰行有嘉征吉之谓也不征则失革之时矣此二五之分也

　　九三【句】征凶【句】贞厉【句】革言三就【句】有孚
　　传革言三就又何之矣
　　刚而不中居革之介自用自専非喜事则径情也革太骤而害随之故征凶三危地也实危道也九四九五之所不与也苐有应于上兊口相孚革有成言至于三焉因以通五庶几乎无妄尔传曰又何之言不以疾征而致凶也言有孚而已匪征也非已日之孚也先儒谓此亦有孚而可革非也革必四五而后可也观四之有孚改命可见

　　九四【句】悔亡有孚【句】改命吉
　　传改命之吉信志也
</div>
    <div class="pagination">
<a href="易翼宗_page14.html">上一页</a><span>...</span><a href="易翼宗_page10.html">10</a><a href="易翼宗_page11.html">11</a><a href="易翼宗_page12.html">12</a><a href="易翼宗_page13.html">13</a><a href="易翼宗_page14.html">14</a><span class="current-page">15</span><a href="易翼宗_page16.html">16</a><a href="易翼宗_page17.html">17</a><a href="易翼宗_page18.html">18</a><a href="易翼宗_page19.html">19</a><a href="易翼宗_page20.html">20</a><span>...</span><a href="易翼宗_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
