<!DOCTYPE html>
<html>
<head>
    <meta charset="UTF-8">
    <title>周易传义合订 - 第 4 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义合订 - 第 4 页/共 22 页</h1>
    <div class="content">　　【谨按建立万国之侯以亲附之诸侯亲则诸侯所统之民无不亲矣冯氏当可曰地上之水异源同流畎浍相比以比于川九川相比以比于海如万国诸侯大小相比而方伯连帅率之以比于天子也】
　　初六有孚比之无咎有孚盈缶终来有他吉○象曰比之初六有他吉也
　　【本义比之初贵乎有信则可以无咎矣若其充实则又有他吉也】
　　【谨按卦名比是现成字爻言比之是用力字初能孚信以比于二可以无咎矣而犹不止此也二与五为正应初能孚信充实终得同升诸公故曰有他吉象曰比之初六有他吉也终来之吉于初决之初未有不孚者也能长保此初心而不失久之自然孚信充实有初即有终矣上为后夫后则无初无初故无终】
　　六二比之自内贞吉○象曰比之自内不自失也【谨按六二与五应而二不求五五来求二故曰自内莘野南阳三聘三顾而后出自内之谓也】
　　六三比之匪人○象曰比之匪人不亦伤乎
　　【谨按匪人谓六三与上应也六三非后夫而与后夫比象曰不亦伤乎惜之也田横之徒五百以执义捐躯为可哀也】
　　六四外比之贞吉○象曰外比于贤以从上也
　　【谨按言外者明不比于内也四本应初比三今絶初与三专比于五坤卦所谓西北丧朋也】
　　九五显比王用三驱失前禽邑人不诫吉○象曰显比之吉位正中也舍逆取顺失前禽也邑人不诫上使中也
　　【谨按九五刚健中正为比之主王者大公无私其道显然故曰显比前禽谓逺人对邑人言也逺人任其去来邑人安于耕凿论治者曰近说曰逺来显比之世说来不足言也熙熙耳皞皞耳斯大化之成唐虞之盛也爻辞曰失前禽卦辞曰后夫凶前者徃耳后则抗也且后之凶自凶也象曰上使中谓以中道使民三驱非不用民以中故不诫】
　　上六比之无首凶○象曰比之无首无所终也
　　【谨按臣以君为元首上六孤立于外是无首也无首则无可比坤彖所谓先迷是也迷而后返焉后矣象曰无所终哀其穷也】
　　小畜【干下巽上】
　　小畜亨密云不雨自我西郊○彖曰小畜柔得位而上下应之曰小畜○健而巽刚中而志行乃亨○密云不雨尚徃也自我西郊施未行也
　　【谨按畜者止而聚也传曰尚徃徃则散而不聚上爻曰既处处则畜成而聚小谓六四六居四在两卦之间一柔得位而五阳应之以小畜大故曰小畜传曰乃亨谓畜者柔亨者乃刚也卦德健而巽二五刚中而志行是以亨亨之道既在刚而畜之权又归柔畜未易成也亨其可几乎阳倡隂和者理之正小畜以隂聚阳宜乎阳不和而密云不雨也传曰尚徃曰施未行谓阳徃不聚未能行其施雨之功也刚中志行故能亨志行而未行亨者不亨矣西郊隂方自我西郊谓倡自隂也士君子尊徳乐义穷居不损若依附小人以成功名获禽若丘陵不为也上六既雨既处毋乃阳德之亏与】
　　象曰风行天上小畜君子以懿文德
　　【程传干之刚健而为巽所畜夫刚健之性惟柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文德畜聚为蕴畜之义君子所蕴畜者大则道德经纶之业小则文章才艺君子观小畜之象以懿美其文德文德方之道义为小也】
　　【谨按文德谓润色文章贲卦所谓小利攸徃也】
　　初九复自道何其咎吉○象曰复自道其义吉也【谨按传义俱以复为复进于上然隂之畜阳无分上下复者复其本位而不与隂相亲就也又卦自姤来当其为姤初乃隂之初也自六徃居四而初为九有矣复者姤之反姤隂之位即复阳之位今六徃而九来犹复卦之来复也复自道者谓复其自有之道也初阳位九之所自有也凡人失其所有则徃而依人初九有道可守肯为隂屈邪故宁复其所有而不进也】
　　九二牵复吉○象曰牵复在中亦不自失也
　　【本义三阳志同而九二渐近于隂以其刚中故能与初九牵连而复亦吉道也占者如是则吉矣亦者承上爻义】
　　【王仲虎曰复卦惟初与二言复言吉小畜亦然复自道似不逺复牵复似休复休复以其下于初牵复以其连于初也】
　　【谨按初之复复自道也九二以阳居隂非自道而亦云复者刚而得中故能与初牵连而复初复而不失二牵复亦不失也陶侃之于温峤许逺之于张巡皆牵复而不失者也】
　　九三舆说辐夫妻反目○象曰夫妻反目不能正室也【谨按九三切近六四徒以隂阳相悦遂为所系舆辐之说四说之也然三志刚又与初二同体终不受四之畜故有夫妻反目之象传曰不能正室谓三四非正应徒以比近相悦为所系畜是不能正身以正家说辐反目皆自取也○又按畜道之成由四五之孚四不孚五则阳终不可得而畜是以九三说辐而留终于反目而徃也三四半坎象坎为舆有下无上说辐象】
　　六四有孚血去惕出无咎○象曰有孚惕出上合志也【谨按四以一隂畜众阳危矣哉血惕之象也惟能以诚信孚于阳斯伤可去而惕可出无咎之道也六四在一卦之中为中虚故有孚四孚五五亦孚四故曰上合志】
　　九五有孚挛如富以其邻○象曰有孚挛如不独富也【本义巽体三爻同力畜干邻之象也而九五居中处尊势能有为以兼乎上下故为有孚挛固用富厚之力而以其邻之象以犹春秋以某师之以言能左右之也占者有孚则能如是也】
　　【谨按孚而挛如则无不孚之人矣故不独孚四隂也不独孚众阳也并使众阳与四隂孚共成一大孚此之谓挛如故曰富以其邻以者驱而用之也邻兼隂阳五爻言一爻而兼上下五爻非富而有力者能之乎夫欲聚阳者隂也隂不富故畜不成孚五而五孚众阳而后得遂其畜阳之志象曰不独富谓五以其富为四之富也畜者隂畜而亨者阳也阳自谓以隂而不知隂已以阳也亨者阳畜者隂也】
　　上九既雨既处尚德载妇贞厉月几望君子征凶○象曰既雨既处德积载也君子征凶有所疑也
　　【谨按上九承四五二爻而言五四相孚故畜成而既雨既处处即畜惟处故雨也尚德以下戒辞】
　　履【兑下干上】
　　履虎尾不咥人亨○彖曰履柔履刚也○说而应乎干是以履虎尾不咥人亨○刚中正履帝位而不疚光明也
　　【本义兑亦三画卦之名一隂见于二阳之上故其德为说其象为泽履有所蹑而进之义也以兑遇干和说以蹑刚强之后有履虎尾而不见伤之象故其卦为履而占如是也人能如是则处危而不伤矣○语类云以隂蹑阳是随后蹑他如踏他脚迹相似所以云履虎尾三四爻发虎尾义便是隂去蹑他阳后处谨按履践也有所循縁而行也柔履刚者以刚为体柔为用也惟刚能有为然不济之以柔则为刚愎为刚暴爻所谓眇能视跛能履是也人之刚强任道如履虎尾然虎咥人者也畏而去之者无勇者也然过刚则折其伤实多又如履虎尾而受咥惟礼行逊出和顺而合于道斯吉而亨矣彖传应乎干释履虎尾说而应释不咥人此以卦德解卦辞刚中正一节又以九五一爻言之以刚德履帝位履虎尾也中正则不疚而光明不咥人亨也有德有位可以有为矣然必事事合乎中正内省不疚如五爻之贞厉乃光明而当位宋太祖云早间乘兴决一事终日不乐不乐即疚矣张氏曰临天下者其可危为大盖人君以一身抚驭四海使所履一不正而蹈于非礼则政令纪纲弛于上谗贼寇攘起于下穆王命君牙曰心之忧危若蹈虎尾涉于春冰是也】
　　象曰上天下泽履君子以辨上下定民志
　　【程传天在上泽居下上下之正理也人之所履当如是故取其象而为履君子观履之象以辨别上下之分以定其民志夫上下之分明然后民志有定民志定然后可以言治民志不定天下不可得而治也古之时公卿大夫而下位各称其德终身居之得其分也位未称德则君举而进之士修其学学至而君求之皆非有预于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各当其分以定民之心志也】
　　【谨按上下尊卑之分秩然而不可逾者礼体之严也而民志以此而定可知礼本人情其体严而其用和亦说而应干之义也】
　　初九素履徃无咎○象曰素履之徃独行愿也
　　【本义以阳在下居履之初未为物迁率其素履者也占者如是则徃而无咎也】
　　【谨按素履之徃素位而行也象曰独行愿不愿乎外也行乎贫贱履刚也自得而不愿乎外柔也初九阳居阳为得正故曰素履九二得中故曰坦坦】
　　九二履道坦坦幽人贞吉○象曰幽人贞吉中不自乱也
　　【本义刚中在下无应于上故为履道平坦幽独守贞之象幽人履道而遇其占则贞而吉矣梁氏曰行于道路者由中则平坦从旁则﨑险九二以刚居中是履道而得其平坦者也持身如是不轻自售故为幽人贞吉】
　　【谨按履道履刚也坦坦柔也】
　　六三眇能视跛能履履虎尾咥人凶武人为于大君○象曰眇能视不足以有明也跛能履不足以与行也咥人之凶位不当也武人为于大君志刚也
　　【本义六三不中不正柔而志刚以此履干必见伤害故其象如此而占者凶又为刚武之人得志而肆暴之象如嬴政项籍岂能久也】
　　【谨按眇能视二句不平不能视者即不能履况复跛乎眇非不可视跛非不可履病在自以为能当视而视当履而履履虎尾也能审见慎行何至咥人之凶乎六三隂柔无能眇跛象六居三不中不正处五阳之间蹑干刚之后能视能履象不能而自以为能敢作敢为所为必败故直断之曰履虎尾咥人凶又曰武人为于大君者随举其人以实之也为于大君谓事君而为其事也九五大君三四为于大君者为君难为臣不易故九五贞厉九四愬愬以四校三吉凶判然矣于大君言其事之大为于大君言其任之重以至大之事至重之任而为之以卤莽灭裂之武人无论所为之必无济也即使功建名立终不免祸患之及韩彭之死无论矣霍光不学无术致不能保其妻子亦武人之流亚也传曰位不当谓六三居五阳之闲非徒隂居阳已也以位言为不当以情言为志刚也六三为兑主在全卦为说而应干就爻言爻则为不当位而志刚】
　　九四履虎尾愬愬终吉○象曰愬愬终吉志行也【本义九四亦以不中不正履九五之刚然以刚居柔故能戒惧而得终吉】
　　【谨按九四履刚志在于行愬愬则慎之又慎矣盖以柔履刚终得行而伸其志也象传曰志行与三之志刚异矣四近君而多惧处多惧之地不惧则凶惧则吉也】
　　九五夬履贞厉○象曰夬履贞厉位正当也
　　【谨按九五阳刚中正而居尊位传所谓履帝位而不疚者也贞厉者刚健贞固常怀危厉犹干三爻干干惕若也夬履履刚也贞而厉柔也唐虞君臣动色相戒九五之谓欤○又按一隂之卦自夬姤来而履又夬之反夬决也刚决柔也夬变为履则柔为刚用矣然上来居三三徃居上而五如故夬者自夬也干刚独断者君道之正然才或伤于所恃祸多生于所忽危矣哉九五知其危而艰贞惕厉以处之故当决而后决欲决而不轻决此其所以终能决也传曰位正当言正而中可知矣惟中正故贞厉夬五象传曰中未光履则不疚而光明矣】
　　上九视履考祥其旅元吉○象曰元吉在上大有庆也【谨按九三自谓能视能履上九惟恐不能而用视于履视不以目而以心内自省察也考祥考即视祥善也所谓内省不疚也如是则动容周旋无不吉矣君子自修之道无时不用其省察然终身之惕不能保无一朝之懈弛必履之终如是乃为元吉故曰元吉在上大有庆也○又按上九一爻终全卦之义必其旋元吉而后履道成也】
　　泰【干下坤上】
　　泰小徃大来吉亨○彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也【程传小谓隂大谓阳徃徃之于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人徃处于外是君子得位小人在下天下之泰也泰之道吉而且亨也不云元吉元亨者时有污隆治有小大虽泰岂一槩哉言吉亨则可包矣】
　　【蔡虚斋曰内君子而外小人不是君子在朝廷小人在邦国只是内者为主而用事外者退听而已谨按内阳而外隂释小徃大来之义阳为君子隂为小人阳内隂外是君子用事而小人退听也卦有此象而防辞不言然否卦曰不利君子贞则泰之利君子贞可知矣故孔子推言之以足吉亨之义惟小人道消故君子道长长即亨也隂阳之道配而合之则隂阳相为用阳生而隂长也阳君道隂臣道也离而二之则隂阳相为敌阳正而隂邪也阳君子隂小人也易言隂阳兼此二义而扶阳抑隂之意为多或问邪正之消长与隂阳之徃复有不同乎曰天道不可无隂国家不可有小人但就一时言之隂退阳进犹之君子道长小人道消也六爻多戒辞盖专取君子小人消长之义初爻拔茅茹勉用贤也二爻包荒休休有容之大臣也正当泰时而曰冯河云云忧盛危明之意深矣三四为泰否转关四之翩翩即三爻所谓复也其孚与不戒以孚相应君子能孚则不畏小人之孚矣戒之以艰贞为小人将孚故也五爻以祉元吉戒以用贤保泰也至上则否至矣自邑告命犹望进贤退不肖挽囘于无可挽囘时也】
　　象曰天地交泰后以财成天地之道辅相天地之宜以左右民
　　【程传天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气发生万物则为播植之法秋气成实万物则为收敛之法乃辅相天地之宜以左右辅助于民也民之生必赖君上为之法制以敎率辅翼之乃得遂其生养是左右之也】
　　【谨按生物者天地经画敎养以成全天地生物之功者后也扶助生民正所以辅相天地辅相即财成也】
　　初九拔茅茹以其彚征吉○象曰拔茅征吉志在外也【谨按初在下卦之下上比于二二进而应五初亦与之俱进其象为拔茅连茹茹茅之根也根起则同根之别茅亦牵连而起拔者二也初在二下同根之别茅也彚类也初与二同德也以者二以初也谓贤人之进如拔茅连茹以其类升也征吉占辞象曰志在外外谓六五二志在五初亦与俱传所谓上下交而志同也○又按曰征吉庆贤人之见用正以勉君相之用贤也】
　　九二包荒用冯河不遐遗朋亡得尚于中行○象曰包荒得尚于中行以光大也
　　【本义九二以刚居柔在下之中上有六五之应主乎泰而得中道者也占者能包容荒檅而果断刚决不遗遐逺而不昵朋比则合乎此爻中行之道矣】
　　【谨按九二以阳居隂而得中刚柔交济无偏无党休休有容之大臣也荒大也广也谓其度量之包容广大也有此包容之量用之以处事勇而断冯河也周而徧不遐遗也和而不同周而非比朋亡也如此则光明正大合乎中行之道矣】
　　九三无平不陂无徃不复艰贞无咎勿恤其孚于食有福○象曰无徃不复天地际也
　　【本义将过乎中泰将极而否欲来之时也恤忧也孚所期之信也戒占者艰难守贞则无咎而有福谨按平泰也陂否也泰不可常无有泰而不否者所以泰者隂徃居外之故隂非长徃无有徃而不复者艰谓忧勤惕厉贞谓诚慤敦固艰则知危不危可勿恤矣贞则诚信感格而有孚矣岂但无咎且将食福此保泰之道也勿恤其孚作两句读谓勿恤也其将孚乎孚则格人亦格神故曰食福象曰天地际谓隂长阳消之关际也】
　　六四翩翩不富以其邻不戒以孚○象曰翩翩不富皆失实也不戒以孚中心愿也
　　【本义已过乎中泰已极矣故三隂翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也】
　　【谨按翩翩疾飞也亦羣飞也象曰翩翩不富皆失实也谓所以一倡羣和者正以不富之故泰之时小人在外无权故一闻来复即不戒而孚此由平日素怀来复之愿也】
　　六五帝乙归妹以祉元吉○象曰以祉元吉中以行愿也
　　【谨按六五柔顺得中而居尊位下应二阳其象为帝乙归妹降尊而顺从于阳得阳刚之助成治泰之功以此获祉则善而吉矣五柔弱非能大有为倾心委任贤人便是国家之福福者顺也能顺贤而获祉斯则五之元善而吉矣以祉以字最着力非获祉不可谓元善也传曰中以行愿与四之中心愿异矣】
　　上六城复于隍勿用师自邑告命贞吝○象曰城复于隍其命乱也
　　【程传掘隍土积累以成城如治道积累以成泰及泰之终将反于否如城土頽圮复反于隍也上泰之终六以小人处之行将否矣】
　　【谨按城五之城也复于隍上复之也自古小人误国致啓寇盗故欲靖外必先治内若轻动师众岂惟无功祸且不测也自邑告命如德宗在奉天诏书所到军士涕零唐祚不絶非尽军旅之力也传曰城复于隍其命乱也自邑告则治矣然不能保邦于未危虽贞亦吝也○泰上反易为否初城复于隍象】
　　否【坤下干上】
　　否之匪人不利君子贞大徃小来○彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　【谨按否之时匪人用事时也否时之匪人岂利君子贞乎不利君子贞非君子不利贞也惟小人不利君子贞此君子所以不可不贞也卦辞彖传俱与泰反】
　　象曰天地不交否君子以俭德辟难不可荣以禄
　　【谨按俭俭约也武侯所谓苟全性命不求闻达是也】
　　初六拔茅茹以其彚贞吉亨○象曰拔茅贞吉志在君也
　　【谨按泰初曰征吉庆其进也否初曰贞吉戒勿征也勿征则小人化为君子矣贞非忘世正惟志切忠君故进必以正从来小人网罗君子必以及时行道为辞阳货之讽孔子是也岂知皇皇用世者未尝枉道求进邪初六质虽隂柔在下无位未为利欲所染故圣人以此勉之】
　　六二包承小人吉大人否亨○象曰大人否亨不乱羣也
　　【谨按泰之二曰包荒否之二亦似欲侈其并包者小人网罗君子以为重也不知者方以为下士和衷是小人之吉也大人知其然必严以絶之身虽否而道则亨岂肯与小人为羣哉荀彧蔡邕未识六二之义者也小人害君子其祸犹小至欲用君子其祸更烈六二正当否时故有此象】
　　六三包羞○象曰包羞位不当也
　　【谨按羞恶良心也羞矣而包之是欲自死其良心也其所以包之者亦大费隐忍矣然犹幸其知有羞未必非悔心之萌也六三其否转为泰之时乎】
　　九四有命无咎畴离祉○象曰有命无咎志行也【谨按四之时可以有为九之才又能有为者也然居近君之位有威福专擅之嫌此时小人之伺而窥之者其党未散万一疑谤纷起祸且不测身无足惜其如国家何惟凡事禀命于君则上下同心小人不得而间之矣或曰无命将奈何曰此大臣所以贵先格君也爻曰有命勉臣亦以勉君也畴谓众贤大臣资羣才以自辅羣才托大臣以自见大臣不幸而罹祸众贤随之矣陈窦死而党祸烈无命故也】
　　九五休否大人吉其亡其亡系于苞桑○象曰大人之吉位正当也
　　【程传五以阳刚中正之德居尊位故能休息天下之否大人之吉也大人当位能以其道休息天下之否以循致于泰犹未离于否也故有其亡之戒否既休息渐将反泰不可便为安肆当深虑逺戒常虞否之复来曰其亡矣其亡矣其系于苞桑谓为安固之道如维系于苞桑也桑之为物其根深固苞谓丛生者其固尤甚圣人之戒深矣汉王允唐李德裕不知此戒所以致祸败也系辞曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也本义阳刚中正以居尊位能休时之否大人之事也故此爻之占大人遇之则吉然又当戒惧如系辞传所云也】
　　【谨按休暂息也至上则倾矣其亡其亡痛定思痛也冯异云愿陛下无忘河北之时臣无忘巾车之恩庶几此爻之义矣】
　　上九倾否先否后喜○象曰否终则倾何可长也
　　【谨按否倒易为泰否上即泰初也故曰倾】
　　同人【离下干上】
　　同人于野亨利涉大川利君子贞○彖曰同人柔得位得中而应乎干曰同人○同人于野亨利涉大川干行也文明以健中正而应君子正也唯君子为能通天下之志
　　【谨按野外虚空旷逺犹人心之扩然大公也何以大公惟其正耳二以中正应五二无所私于五五以中正为二应五亦无所私于二盖此心同此理同非必握手为欢而后相知莫逆也然自赋性以来虽有贤知愚不肖之别而人同此心心同此理吾以中正通天下之志则不介而孚即不同类之人亦闻风而信慕矣此同人所由名即卦辞于野之义也老庄之徒动言大同不知有同有不同者正所以为同也亨以下占辞五为干主离二爻坤之中画也以坤承干资干之行以为行是以亨大川至险利涉则无险不平矣通天下之志即是亨而利涉所以亨而利涉者惟其贞也五爻大师克健以去私也私克而后大公着而天下之志一矣卦德明以健惟明健故中正】
　　【序卦物不可以终否故受之以同人否不利君子贞者上下不交而志不同也同人利君子贞者二五应而志同也】
　　象曰天与火同人君子以类族辨物
　　【程传不云火在天下天下有火而云天与火者天在上火性炎上火与天同故为同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡异同者君子能辨明之故处物不失其方也】
　　【谨按类族犹孟子云类萃大善与大善为类族小善与小善为类族君子之辨物辨以此也同人同也辨则不同矣惟有不同而后有同若无不同又何同之有乎礼运云不独亲其亲不独子其子是谓大同此说出自老庄汉儒摭入礼经非真圣人之言也良楛美恶之不齐物之情也亲疏厚薄之异等人之伦也去稂莠所以植嘉禾逺小人所以亲君子人人亲其亲长其长而天下平若浑而同之是大乱之道也】
　　初九同人于门无咎○象曰出门同人又谁咎也【本义同人之初未有私主以刚在下上无系应可以无咎故其象占如此】
　　【谨按出门交有功何咎之有二三为半艮艮为门半艮则门之象失矣是为出门象】
　　六二同人于宗吝○象曰同人于宗吝道也
　　【谨按宗主也二以五为主也同于所主则所不同者多矣故其道为可吝何以救吝其惟贞乎贞则天下之志通同于宗而实无不同也何吝之有二为卦主故爻辞与卦辞同卦曰于野自其公而无私者言之爻曰于宗自其专而不二者言之卦曰利贞爻曰吝惟可吝故利贞贞则不吝矣言吝者戒占者之当贞也】
　　九三伏戎于莽升其高陵三岁不兴○象曰伏戎于莽敌刚也三岁不兴安行也
　　【本义刚而不中上无正应欲同于二而非其正惧九五之见攻故有此象言不能行】
</div>
    <div class="pagination">
<a href="周易传义合订_page3.html">上一页</a><a href="周易传义合订.html">1</a><a href="周易传义合订_page2.html">2</a><a href="周易传义合订_page3.html">3</a><span class="current-page">4</span><a href="周易传义合订_page5.html">5</a><a href="周易传义合订_page6.html">6</a><a href="周易传义合订_page7.html">7</a><a href="周易传义合订_page8.html">8</a><a href="周易传义合订_page9.html">9</a><span>...</span><a href="周易传义合订_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
