<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 5 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 5 页/共 22 页</h1>
    <div class="content">　　虞仲翔曰应在震故曰鸣谦体师象震为行坤为邑国○程传以柔处柔顺之极又处谦之极极乎谦者也极谦而反居髙未得遂其谦之志故至于声音曰鸣谦征邑国已之私有谓自治其私○朱子老子言大国以下小国则取小国小国以下大国则取大国又言抗兵相加哀者胜矣孙子曰始如处女敌人开戸终如脱兔敌不及御大抵谦自是用兵之道只退处一步耳　坤为众有坤卦处多言师坤为土土为国故云征邑国也○王童溪曰以谦徳而处极位此执谦者之所不安故鸣其未得之志谦极易以取侮故六五上六皆以征伐为言所以救谦之过○项平甫曰凡言鸣者皆志志有忧有乐皆寓于鸣当谦之时人志在下不以上为乐二在下卦之中如其所欲故其鸣为得志上在上卦之上欲下而不可得故其鸣为未得志　六五利用侵伐上六利用行师皆与卦材爻徳不类者谦自二至上皆师卦三在师中为万民所服即师之懐万邦师之六五利执言故此六五亦利侵伐师上六与六三之小人应故戒以勿用此所应者九三之君子故劝以可用用三也○张紫岩曰利用云者于用为利未必用也○赵汴水曰师卦未尝言用师之利至谦之五上乃不一言之盖惟谦抑之人必无喜功好大之失其征伐也必有甚不得已者合二卦并观足见圣人之情○王秋山曰谦之上即豫之初豫初曰鸣豫以应四也此曰鸣谦以应三也上六本谦退之至者然三为成卦之主得时得位独与之应故鸣其谦退而未得之志然已愈退而人愈归故利用行师志终不逺故止自治而已○谷拙侯曰志未得正是谦处○华霞峯曰谦卦中爻坎震坎险震动故多取行师征邑国象坤坎合行险而顺师之吉也上之行师以谦极而可用行师非以志未得而至于行师也以可用行师见人之信从非以人未信从而必用行师也○易外复师谦豫四卦皆有雷故皆言行师复之不利行师以雷在地中也
　　【坤下震上】　　中爻艮坎
　　豫利建侯行师　彖传豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　郑康成曰坤顺震动顺其性而动者莫不得其所震为雷诸侯象坤为众师役象豫喜逸悦乐之貌○虞仲翔曰初至五体比故建侯三至上体师象故行师○九家易曰建侯以兴利行师以除害兴利除害民所逸乐○侯行果曰四为卦主五隂应之刚志大行故曰刚应而志行○程传豫者安和悦乐之义志行谓阳志上行动而上下顺从其志得行顺以动顺理而动所以豫○郭白云曰马氏王氏以豫为乐关氏曰豫备也豫备则逸乐也孔氏为逸豫程氏为和豫大率易之名卦兼备众义非一字可训○邱行可曰屯有震无坤则言建侯不言行师谦有坤无震则言行师不言建侯此合震坤成卦故兼之○沈守约曰坤母震长男母老子壮是以为豫母在内居乐也震在外出威也居乐出威是以利建侯行师○张紫岩曰雷动于上坤顺于下为天地以顺动震春阳用事时以序行为四时不忒互坎在中为日月不过坎水为刑罚清坤众为民服○冯厚斋曰过平声日月之行景长不过南陆短不过北陆故分至啓闭不差其序○项平甫曰豫随遯姤旅皆若浅事而有深意故曰时义大矣哉欲人之思之也坎睽蹇皆非美事而圣人有时而用之故曰时用大矣哉欲人之别之也颐大过解革皆大事大变故曰时大矣哉欲人之谨之也人死于大过而生于颐○王元曰利建侯所以备豫利行师所以饬豫豫以和乐主义和而不备则乖戾随之故有备豫之义和而不饬则骄怠生焉故有豫怠之义○吴草庐曰豫者暇而乐也凡人从容和缓顺序以动则先事详审事成而乐以卦象则雷出地上阳气伏藏地中非一日矣一阳二阳至三阳上达于地之后雷始声故其声和乐　专言时者重在时字时义重在义字时用重在用字○胡云峯曰比之建侯师之行师皆以一阳统五隂而豫在师比之间故兼焉建万国聚大众非顺理而动使人心和乐而从不可也故二者皆系之豫○蔡虚斋曰时之一字贯六十四卦有时则有义有义则有用单言时则义与用在其中矣○观彖赞卦皆言时赞爻皆言位时位二字乃卦爻之所以立也
　　初六鸣豫凶　象传初六鸣豫志穷凶也
　　虞仲翔曰应震善鸣失位故凶○石守道曰四为豫主初与之相应小人得志必极其情欲以至于凶○苏子瞻曰所以为豫者四也而初和之故曰鸣已无以自乐而恃其配以为乐志在因人而已所因者穷不得不凶○本义卦辞为众乐之义爻辞除九四与卦同外皆为自乐所以有吉凶之异穷谓满极○赵汴水曰位方在初时势未穷而竞躁如此是志已先穷也○胡双湖曰豫初六即谦上六皆震善鸣象○钱啓新曰雷从地出雷自声地自镇静豫不可鸣如地不可震四动初动雷鸣地鸣凶象○吴觐华曰坤初正在闭藏之时若一鸣便泄漏含藏之气故凶○易外师之长子与豫之侯皆在坎中故其初即惧豫四在坎众隂从之皆行乎险危莫甚焉可以鸣豫为得志乎志穷满也豫为谦之反正忧其满谦可鸣而豫不可鸣豫虽志行而不可穷故豫之初即以为戒按初与四所应虽正然四既权要初复不正以豫应之所操者佞悦之术所希者烜赫之势更无道义以正应之故遂致穷极其豫凶亦甚矣
　　六二介于石不终日贞吉　象传不终日贞吉以中正也虞仲翔曰与四为艮艮为石○侯行果曰得位居中柔顺正一明豫动之可否辨趋舍之权宜如坚石不可移变应时则改不待终日故曰贞吉○程传当豫之时独能以中正自守是其节介如石之坚人于豫乐心悦之遂至于耽恋不能已二介如石其去之速不俟终日故贞正而吉○本义乐易溺人独此爻上下皆溺于豫而独能以中正自守其徳安静而坚确故思虑明审不俟终日而见凡事之几微○朱汉上曰初三不正二介于不正之间确然如石不可转也三内卦之终二动离为日不终日也离目为见见之是以不俟终日而作中也故见不中正也故见不正○项平甫曰凡物之两间为介介所以分也説文云介分画也当豫之时五弱四强人莫能分六二辨于去就之分如介于石间断然易识不待事成故吉○冯厚斋曰九四权臣象权所在众所趋初鸣三盱举世皆趋四以为説知有五君也哉二者五之应人臣在下者也居中履正知有君臣之分不徇权势四不可夺而五不得应遂翩然而下不俟终日此孔子不脱冕而行干之三言终日二之日故有不终日象○丘行可曰豫以无所系应为吉初应四而三五比四皆有系者是以为凶悔疾六二隂静而中正与四无系特立众隂之中而无迟迟耽恋之意静则确然自守动则见几而作吉矣○郑东谷曰惟至晦者能明惟至静者能动二静晦自守故动不失几二之豫先知之豫也○赵汴水曰介刚之义石刚之质六二备坤二刚方之徳故有介于石之象子曰忧悔吝者存乎介初与四应三与四比二介于初三之间虽与五正应而九四以刚臣在柔君之侧故六二介然如石曽不待终日之间已先知四之不当从守正如此吉道也豫与比反比乃刚君故欲羣隂皆比而不比者凶豫有强臣故不取羣隂之宗四而不宗者吉○郝京山曰介于石静而定坤象不俟终日明而决震象○钱啓新曰止则石震不能惊动则雷艮不能止○易外雷于豫之初未出地而鸣故凶二未出地而介于石之间矣出之速不俟终日故吉二艮之初乃山之根石也介者止之至也止于山介也止于山之石尤介也下卦本坤艮为坤之介故曰介于石艮之起震不崇朝而雷雨作知几者莫如雷其作也有连日而无终日故曰不终日
　　按二与五不相应与四不相比君门万里权势复逺处地之中山之下故有众醉独醒之象此考磐在涧以寤歌为乐豫得豫之正者也　六二所处上庸主下权臣虽其臣刚正公忠报国归而佐之可以身名俱泰而犹必坚守如石去之若凂可见权要之地非独奸佞不可近荣宠之境非独乱世不可恋也
　　六三盱豫悔迟有悔　象传盱豫有悔位不当也本义盱上视也隂不中正而近于四四为卦主故六三上视于四而下溺于豫宜有悔者也其占为事当速悔若悔之迟必有悔也○郭白云曰睢盱上视而悦之非介于石也迟疑而有待非不终日也○朱汉上曰三动成巽巽为多白眼睢盱上视媚佞以求豫○吴草庐曰上悔字改悔之悔下悔字悔吝之悔六三之不能自守速宜改悔若改悔之迟则有悔矣○胡云峯曰六三虽柔其位则阳犹有能悔之意溺于豫而悔之迟则又犹豫者也
　　按三处互坎之初几入于险矣居互艮之下犹能止而不进动而成巽犹豫未决悔迟之象吴本以盱豫为句悔迟有悔为句宜从之与本义亦合
　　九四由豫大有得勿疑朋盍簪　象传由豫大有得志大行也
　　虞仲翔曰据有众隂坤以众顺故大有得得羣隂也坎为疑故勿疑○王辅嗣曰众隂由之以得其豫大有得也不信于物物亦疑焉勿疑则朋合○侯行果曰为刚之主众隂所宗莫不由之以得其逸体刚心直志不懐疑故得羣物依归朋类大合若以簪篸之固括也○刘长民曰羣隂止滞独体刚阳居动之始震发羣隂故隂皆由我而豫四虽体阳犹居隂位未离其类故称朋焉簪者所以固冠而总髪冠之危頼簪以固之犹君位危頼臣以安之○石守道曰簪居首君象六十四卦唯豫九四居臣位之极以一阳主五隂更无阳爻以分其权是居盛位大有权以得民也其君得无疑乎必以其民朋附于君此一爻周公当之○程传为动之主动而众隂悦顺为豫之义四大臣之位六五之君顺从之以阳刚而任上之事豫之所由也大有得言得大行其志以致天下之豫居大臣之位承柔弱之君而当天下之任危疑之地独当上之信任而下无同徳之助所以疑也唯当尽其至诚勿有疑虑则朋类自当合聚簪聚也簪之名簪取聚髪○朱子四以震体之阳为隂主如大臣转天下之危为安上无为而下佚乐故曰由豫○耿希道曰以象言之万物莫不由雷以豫以爻言之五隂莫不由阳以豫勿疑乃能协众力以安其上犹簪之总众髪以安其冠若自疑则众斯睽矣○朱汉上曰疑者众隂不从五而从已也盍合也坎为髪为通四刚在众柔之际交而通之犹簪也髪非簪则散乱不理○邱行可曰卦五柔爻皆断一刚爻独连故以簪为象○张紫岩曰姬旦总羣臣以辅成王诚信而已疑心一萌士将去之坎中为勿忧一阳为首为簪众隂为髪○沈守约曰震动也变而为坤顺动而豫率土之众由之而豫上下纯坤朋合之象○王秋山曰勿疑之道在总合上下之朋以归于君如簪总合众髪以归于上○俞石涧曰彖传刚应而志行盖谓此也
　　六五贞疾恒不死　传六五贞疾乘刚也恒不死中未亡也
　　虞仲翔曰坎为疾位在震震为反生○程传人君致危亡之道非一而以豫为多在四不言失正而于五乃见其强逼者四本无失故于四言大臣任天下之事之义于五则言柔弱居尊威权去己之义各据爻以取义也○本义当豫之时以柔居尊沈溺于豫又乘九四之刚众不附而处势危贞疾之象○王童溪曰当逸豫之时恣骄侈之欲宜其死于安乐有余也然乘九四之刚恃以拂弼于己故得恒不死孟子曰入则无法家拂士出则无敌国外患者国恒亡六五之得九四法家拂士也故虽当豫之时不得纵其所乐恒不死宜也夫中以位言之则五之位以人言之则人之心位号犹存人心未去所以恒不死○朱汉上曰恒震巽也六五动则有震巽恒久之象中者人心也中尽亡则灭矣○郑东谷曰二与五皆不言豫二静晦不为豫也五乘刚不敢豫也四方得位为众所归五之欲有所制而不得逞偲偲然视四之制已若正固之疾人得一固疾疾虽不快于己亦足以久其生者有戒心也四以和豫得众而无害五之心五得四而有戒心是以未亡而常存○吕东莱曰观豫六五之象然后知上无耽乐之君则下无擅权之臣○冯厚斋曰贞疾犹痼疾痼固也疾自外入者当豫之时上下耽于逸乐以天下之事天下之才尽付九四大臣而漫不省此贞疾之证然君臣之名位未亡此恒不死之证○赵汴水曰疾者豫之反书曰有疾弗豫是也○雷西仲曰中犹降衷之衷言六五降衷之性未亡也○髙忠宪曰可见中者人之命脉○观彖贞者常也恒亦常也
　　上六冥豫成有渝无咎【项氏以冥豫成为句吴草庐本从之】象传冥豫在上何可长也
　　项平甫曰成者极也豫极则昏故曰冥豫成豫反为谦谦则无豫怠之咎上变为晋晋则无冥暗之咎故曰有渝无咎凡言渝者当以变卦观之○沈守约曰柔居众隂之上无阳刚之应豫之象也爻变为离卦变为晋明出地上明乏至也明能烛理知祸福之机有渝之象○赵汴水曰在上所以释冥何可长所以释渝○髙忠宪曰豫上故冥动极故渝虽昏冥之至而渝则无咎故顺动之道知其不善速改以从善而已
　　总论
　　按此卦卦义全美而爻多凶咎盖天下之治以人心和乐熙熙皥皥为极盛卦举全义故以治言而全美心德之治以戒谨恐惧兢兢业业为进德爻分才位故以德言而多咎乐不可耽逸不可纵生于忧患而死于安乐岂独为人君戒哉若六二之豫则孔顔曲肱陋巷之乐矣　本卦大体象坎坎水内明外暗上处卦外故曰冥又坎月在雷雨之际晦冥之象






　　周易孔义集説卷四
　　钦定四库全书
　　周易孔义集説卷五
　　光禄寺卿沈起元撰
　　上经
　　【震下兊上】　　中爻艮巽
　　随元亨利贞无咎　彖传随刚来而下柔动而説随大亨贞无咎而天下随时【本义云王肃本时作之今当从之】随时之义大矣哉【本义云王肃本时字在之字下今当从之】
　　王辅嗣白震刚兑柔以刚下柔动而説之随之道○胡安定曰刚来下柔犹圣贤君子以至刚之徳至尊之位至贵之势接于臣而下于民故赏罚号令一出于上则民皆悦而随于下也○石守道曰以爻取之初九在二三之下亦以刚下柔也凡随之义可随则随若惟随之务不以正道安得亨○程传女随人者也以少女从长男随之义又以卦变言之干之上来居坤之下坤之初往居干之上阳来下于隂也以阳下隂隂必説随君子之道为众所随己随于人临事择所随皆随也凡人君之从善臣下之奉命学者之徙义临事而从长皆随也随之道利于贞正失其贞则有咎○本义己能随物物来随己彼此相从其通易矣然若所随不正则虽大亨而不免于有咎矣○郭兼山曰震东方之卦万物随之以生兑西方之卦万物随之以成故春生夏长秋成冬藏随也圣人东作西成亦随也○李隆山曰咸随二卦皆男下女者也咸少男少女隂阳之气相等而相应故谓之咸随长男少女阳壮于隂可以相制而隂自随之故谓之随　凡彖中所谓刚来者皆一阳自干来而交坤所谓柔来者一隂自坤来而交干震以干之阳刚来下坤柔故兑柔以喜随之○王童溪曰或曰易家以随自否来蛊自泰来其义何如曰非也乾坤重而为否泰无自否泰而来之理世儒惑于卦变殊不知八卦成列因而重之而内外上下往来之理已备乎其中自八卦既重之后又乌有所谓上下往来之义乎○吕东莱曰凡小随大柔随刚隂随阳下随上必自上有以先之天下未有无感而应者○王秋山曰随之大亨利于贞亦谓初上成卦之主皆得其正而二五亦随之以中正是天下随之也时义者时之宜圣人之治随时宜而变通之揖让征诛皆时之宜岂强天下使之随者故曰大矣哉○胡双湖曰男女相重之卦随蛊噬嗑贲咸恒损益困井渐归妹丰旅涣节既未济凡十八卦取男女家室义者惟咸恒渐归妹四卦如此卦阳倡隂和男行女从宜取夫妇而不取者长少既非耦成卦之爻又在初末非应非比相去辽絶也蛊亦然○俞石涧曰大亨贞无咎而天下随之盖指九五随之为卦大抵以下随上故初交二二系三三系四四系五凡在下者无不随上是谓天下随之
　　初九官有渝贞吉出门交有功　象传官有渝从正吉也出门交有功不失也
　　郑康成曰震为大涂又为日门当春分隂阳之所交也○九家易曰震为子得土之位故曰官○本义卦以物随为义爻以随物为义初九以阳居下为震之主卦之所以为随者也既有所随则有所偏主而变其常矣唯得其正则吉○赵复齐曰初主四常也随二变也爻义以时变时义以画变初随六二故出门交有功当随之时而取应失之矣　卦义隂随阳爻义下随上也○项平甫曰官主也初九为一卦之主以干之上九坤之初六相变而成随上九初六本皆不正因变得正遂有动说之象故曰官有渝贞吉此一句论卦之始变随之本也○蔡节斋曰门二也○徐进斋曰二居中得正初随之而不失其正则有功也○赵汴水曰随之为义以上下言以下随上以前后言以后随前○俞石涧曰官主守也初九震体震以刚爻为主官也官贵有守然处随之时不可守常而不知变故曰渝变也随六爻专取相比相随不取应初九不可舍六二之正而从九四之不正也何况初与四两刚相遇无相得之情岂可与交今初九出门而与六二交则不私其随又得所从而不失其正故曰有功　震以一阳为主主不当随人而阳亦不当随隂然以下从上以正从正则随道之当然也以初九之正从六二之正故吉六二与六三皆半刚半柔故爻辞皆言失初九刚正而专一出门即与二交则得所从之正故不失也渝者权以适变也行权不能不失经故戒以从正不适变则失时不守正则失己适变而能以正道固守斯不失矣
　　六二系小子失丈夫　象传系小子弗兼与也
　　赵复斋曰隂为小子阳为丈夫二随六三则失初九也○赵汴水曰事不能两得人不能兼与隂必随阳则二之与初者情也下必随上则二之与三者时也当随之时系三则失初二者不可得兼兼初与三而立义故变系为与隂之性专三隂爻皆言系者专于随也○来矣鲜曰不言凶咎者二中正所随之时不能兼与也
　　六三系丈夫失小子随有求得利居贞　象传系丈夫志舍下也
　　司马温公曰三无中正之徳而不凶所随得其人也○杨龟山曰阳刚大夫隂柔小子不系二而系四系丈夫也虽有所系而所随者上与失大夫者异矣盖亲仁尚贤随之上也○本义四阳当任而已随之有求必得然不正而为邪媚之嫌故又戒以居贞○王童溪曰随之六爻半隂半阳阳刚之才有所随而无所系柔从之才而当随之时均不免于有所系矣○项平甫曰隂之随人以系系者私情阳之随人以孚孚者公道此可以见隂阳之情○赵汴水曰丈夫指九四小子指六二六二六三称小子与师六三称弟子同义有求者三求随于四也得者我自得谓四受之而得所愿也三之系上失下与六二同而以隂随阳则异斯为正中之正故言系兼言随六三处九四六二之间志欲耑系于上故必舍乎下○俞石涧曰道以随上为贵随阳则有得今以上随下以隂随阳故曰随有求得然三四皆不正以不正系不正则其随也乃枉道趋利而诡随求必苟求得必苟得故戒之○来矣鲜曰中爻巽为绳系象
　　九四随有获贞凶有孚在道以明何咎　象传随有获其义凶也有孚在道明功也
　　杨龟山曰九四震兑之交动而説也○本义九四以刚居上之下与五同徳故其占随而有获○张紫岩曰互艮艮手为有获艮其道光明为以明○胡云峯曰四五以阳居三上二隂之中阳内隂外有中实之象故皆曰孚○梁孟敬曰九四近九五与之同徳乃大臣之任其事者其有求于五宜无不获也然大臣之道当正其谊不谋其利明其道不计其功今有求必得虽受所当受其能免于凶耶积孚诚以释其疑尽臣道以致其忠明几微以保其身斯无咎○俞石涧曰九四之随九五获乎上而有道者也以臣从君以隂从阳故曰随有获
　　按随有获诸儒本王辅嗣説以得人之随据为己有为有获独本义以为与五同徳故随而有获最为得防然势凌于五云云犹沿旧説也夫四之位虽多惧之地而随之九四非若豫之九四为成卦之主而能得天下之随者也随四惟三不足为四病九五刚中亦非柔君可比四安得有凌五之势在此爻之所以有获者以随五也所以贞凶者即在有获也盖四五皆阳他卦所有唯当随之时比者相得而又同居説体则言聼计从动辄如志已属危道且以説为主则非干之健非离之明易于容说苟不能以道事君而宠利自居则获之所多即凶之所集故戒之曰有孚在道以明言感孚获上必以道为説则获乎上正以行吾道虽有获何咎然亦以九四位虽不正而互艮光明烛于事理下动上止有正色立朝镇抚羣下之功不为诡随者又为互巽居髙位而巽顺无专权傲物之患象传以明功许之深予九四之才也
　　九五孚于嘉吉　象传孚于嘉吉位正中也
　　来矣鲜曰八卦正位兑在六爻之嘉美者也且上六归山乃嘉遯矣故曰孚于嘉○合订五爻不言随而言孚九五中正居尊动物以诚也随元亨亨者嘉之防也上之説説以道者也故五孚上为孚于嘉五君位本无不孚尚贤其先务也尚贤而天下随之嘉之防也
　　上六拘系之乃从维之王用亨于西山　象传拘系之上穷也
　　吕东莱曰拘系而不可解随之极者也如有客诗言授之絷以絷其马白驹诗絷之维之以永今朝正合此爻○李西溪曰王五也○冯厚斋曰西者兑象上六成兑之主也山者艮象又一卦之上最髙之象也○龙观复曰艮坎皆北方幽隂卦朱子尝云坎有鬼神象坎一阳伏二隂中为鬼艮一阳尊髙为宗庙兑为巫主祭祀凡言祭享通取三卦象○观彖上六卦外不与人相随者也以卦义九五下柔故上为所拘系而不能去系之不足又从而絷维之盖上有下贤之君则虽遯逸髙举之士无不为所罗致文王求贤下及兎罝屠钓此神明之所以享而王业之所以兴也穷上则有往而不返之象故必用拘系之○合订持以手为拘缚以物为维既拘之又维之五以诚感上以诚应一徳相孚固结而不可解也两之字指上按随之为义曰倡随曰追随皆蹑而随其后也此卦刚来而下柔乃致人説随之道非必以刚随柔也亦非以柔随刚也卦象下动而上説即下随上之义且卦与水地比相似泽亦水也震之上二隂即坤地也水润下地承水比而无间但比有主爻故五隂以比九五为志随无主爻则唯以近而相比者为随此不易之理故主比而不取应方与象传符合如旧説以初随四则两刚敌应何以为随相去殊逺何言出门有交以初为小子则二而系初己逆而不顺若三之于初本非比应又何以言失且已隔于二不必舍而自不相系传何必言志舍下九四之随有获自当以随五为有获阳实隂虚三随于阳为有得未可以四得隂随为有获也
　　【巽下艮上】　　中爻兑震
　　蛊元亨利涉大川先甲三日后甲三日　彖传蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　程传蛊之义壊乱也在文为虫皿皿之有虫蛊壊之义左氏传云风落山女惑男以长女下于少男乱其情也风遇山而囘物皆挠乱是为有事之象○焦氏曰巽而止巽而不为因循至壊也壊而复使大通而天下治者干事之效也○本义蛊壊极而有事也其卦艮刚居上巽柔居下上下不交下卑巽而上苟止故为蛊蛊壊之极乱当复治故其占为元亨而利涉大川○俞石涧曰动而饬之则壊者可复完甲指互震而言震动也震东方之卦东方属甲○梁孟敬曰止当矫以奋发巽当矫以刚果故利涉大川○邵二泉曰治蛊曰蛊犹治乱曰乱治荒曰荒故蛊为有事○来矣鲜曰利涉大川者中爻震木在兑泽之上也○易外蛊元亨者言木虽蛊中尚有元能治之则可亨也卦以初上变而不成乾坤是父母之蛊也变干为巽以柔居刚变坤为艮以刚居柔皆失其位干者震男之事处乎乾坤之中先甲三日而干父之蛊后甲三日而干母之蛊使干之始者复其始坤之终者复其终以成父母之泰而应天之行
　　按先甲后甲三日夫子以终则有始释之巽爻辞先庚后庚三日周公以无初有终释之义自可寻乃诸説纷纷都未允慊俞氏以互震为甲互兑为庚似矣而以甲为始以庚为更尚沿旧説而以三日为震之三爻则于先后二字尚欠分晓易外推父母之义为独得而于先甲后甲三日之义未有发明夫先甲二句正言治蛊之道彖传二句所以释先三后三之义也盖甲者震也雷动风行散郁起滞木气以行震为长男足以鼓少男之止制长女之惑饬蛊之用于是乎在圣人之所亟取也文王卦图先震三位为干后震三位为坤干为父坤为母干为大始坤为大终蛊之为蛊既从乾坤失位而成故干蛊皆干父母之蛊父母之蛊唯长子有干蛊之责犹天地之蛊唯大君有斡旋之力文王指出先甲三后甲三示以干乾坤之蛊也乾坤具终始之义故传以终则有始释此二句后甲为坤终也先甲为干始也此所谓天行也其不言震而言甲者震徳在木故主木而言甲爻辞所谓干皆从木而言也震为甲木巽为乙木乙木虫生而死甲木虫蚀犹生以震饬巽即以甲治乙以刚振柔也推之先庚后庚例亦符合盖巽之为义患其进退不果柔顺寡断重巽则隂之伏入尤甚故于九五发之制巽木者莫如兑金兑在西为庚先后云者无初有终之义也天之流行震始而艮终庚为兑位先兑三位为巽不及震之始后兑三位为艮适当艮之终以兑金为用则虽无初而克有终所以不言兑而言庚者兑有説体説不足以制巽故取兑之庚金以示义上九防其资斧征凶斧之金所以断九五中正能用庚之断而吉上九巽极失其兑之断而凶可见庚之为兑金而取其断也无疑
　　初六干父之蛊有子考无咎厉终吉　象传干父之蛊意承考也
　　王辅嗣曰处事之首始见任者也以柔巽之质能承先轨堪其任者也故曰有子当事之首是以危也能堪其事故终吉○孔仲达曰凡干父事不可一依父命当量事制宜以意承考而已父没称考若散而言之生亦称考若康诰云大伤厥考心是父在称考此避干父之文故变云考也○苏子瞻曰器久不用而虫生之谓之蛊人久宴溺而疾生之谓之蛊天下久安无为而弊生之谓之蛊蛊之灾非一日之故也必世而后见故爻皆以父子言之及其微而干之初之任也○本义干如木之干枝叶之所附而生者也蛊者前人已壊之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣知危而能戒则终吉也○吕东莱曰意承考者从父之意而已譬如人君之继志是也祖宗之意只欲天下安我措置得天下安便是承祖宗之意○沈守约曰巽而为干本巽顺之质而行以刚健子能干父事之象卦变大畜能畜大而不散其干蛊之才乎○俞石涧曰初六巽体之柔力小任重始虽危厉而才柔志刚终亦能干○杨廷秀曰前人已失而致蛊未必无悔过之心干父之蛊乃承考之意而置之无过之地此圣人以子之贤善归之于父○华霞峯曰意承考先意承志未成蛊而即救正之俾其父无失徳所谓有子考无咎也○合订干为父坤为母自刚上柔下而父母之道俱失矣故六爻俱称父母不必指定某爻为某爻父某爻为某爻母也意承考蛊者考治蛊者考之意也
　　九二干母之蛊不可贞　象传干母之蛊得中道也孔仲达曰居内处中是干母事妇人之性难可全正虽屈己刚犹不失在中之道○苏子瞻曰隂之为性安无事而恶有为是以为蛊之深而干之尤难者正之则伤爱不正则伤义二以阳居隂有刚之实而无用刚之迹可以免矣○程传子之于母在乎屈己下意巽顺将承使之身正事治而己若伸已阳刚之道矫拂伤恩则所害大矣故曰不可贞○张子处中用巽以刚系柔得刚柔之中也○王童溪曰二隂位也而属内卦之中体九阳徳也而居内卦之中位则以刚明之才而干庭内之事之象也○沈守约曰居巽应艮顺而止也卦变纯艮艮为门庭干内事之象○杨诚斋曰子干母蛊易于耑断而失于承顺故戒以不可贞○龚泉峯曰诸爻称干父之蛊者四干母之蛊者一盖妇无遂事而聼于夫事之壊多父所致也
　　九三干父之蛊小有悔无大咎　象传干父之蛊终无咎也
　　本义过刚不中故小有悔巽体得正故无大咎○王童溪曰视二为过刚矣然此乃干父之蛊用力之地不得不然也三之刚过父之争子不从令而以争小有悔也然免父于不义谓之非孝可乎三下体之终故曰终无咎○沈守约曰爻变为坎刚中也卦变为防养正也刚中而养正其于干蛊何咎之有○胡云峯曰干蛊之道与其过柔而吝不若过刚而悔按三为互震之主爻干蛊之任与才于是乎在故周公仅许之而孔子深予之
　　六四裕父之蛊往见吝　象传裕父之蛊往未得也苏子瞻曰益其疾为裕○本义以隂居隂不能有为寛裕以治蛊蛊将日深故往则见咎○张紫岩曰蛊至四巽极而止隂止于下有兑説体为裕○刘寿翁曰发以立事为干怠而委事为裕事弊而裕之弊亦甚矣六四体艮之止爻位俱柔止而怠柔而懦皆増益其蛊者也○沈守约曰卦变为鼎鼎之四力小任重折足之凶往见吝之象○毛伯玉曰九三之鋭失之过故悔本爻之缓失之不及故吝○熊梅边曰裕寛也徳可裕蛊不可裕也
　　六五干父之蛊用誉　象传干父用誉承以徳也吕蓝田曰六四以姑息事亲六五以徳事亲以姑息者苟安于一时而亲卒受其弊用毁者也以徳者柔不失中全其良贵起敬起孝使亲不离于令名用誉者也○张紫岩曰互兑为誉○项平甫曰得尊位行大中能以令名掩前人之蛊故曰承以徳言不以才干而以徳干也○赵汴水曰爻称干父者三初承以意三承以力五承以徳也三以长子正位率诸弟以共济故不称其力而蛊自亨○熊梅边曰至于用誉则不特干其事之已壊所谓立身扬名使国人称愿曰幸哉有子矣○俞石涧曰六五之徳足以承任干父之责故曰承以徳也以承释用字徳释誉字初以意承五以徳承皆能干父蛊者也承谓本爻非指他爻○郑孩如曰子有干蛊之名则过归于亲干蛊而亲不失于令名是用誉以干之也干蛊之最善者使人不曰承敝而曰承徳若不知其为前人之蛊然者按观承以徳句自是言本爻之徳不必于二取义
　　上九不事王侯高尚其事　象传不事王侯志可则也石守道曰在卦之终事成也在卦之上而无所承身退也在外卦而心不累乎内志之高也○程传以刚明之才无应援而处无事之地是贤人君子不偶于时而高洁自守不累于世务者伊尹太公之事曽子子思之徒是也志可则者进退合道也○本义刚阳居上在事之外故为此象○郭白云曰蛊之时天下事弊风俗卑陋委靡不振非夫伯夷之圣使闻其风者顽夫廉懦夫有立志又安能振蛊之风也欤于否有彚贞之君子在蛊有不事王侯之士其道不同不可同论也○林黄中曰王五也侯三也在五之上不应乎三不事王侯象○张紫岩曰艮止为不事王侯○项平甫曰在蛊之外不当事之人然当事者以干蛊为事不当事者以高尚为事亦各事其事也○郑东谷曰事之始犹未定也君子则出力以干之事之终成者不必有为壊者不可复为君子无所用其力矣是以上九虽有其才处于事外不事事而高尚其事○梁孟敬曰其事者何曰圣贤之道也吾身之徳义也苟不任王侯之事又不事吾身之事而徒曰吾不事焉高尚焉若人者又曷足称乎○胡云峯曰初至五皆以蛊言不言君臣而言父子臣之于君事犹子之于父事也上九独以不事王侯言者盖君臣以义合也子于父母有不可自诿于事之外者若王侯之事君子有不事者矣是故君子之出处在事之中尽力以干焉而不为汚在事之外洁身以退焉而不为僻○合订当蛊之时风俗頽靡上九以特立之节振之所以鼓励人心者大矣桐江一丝系汉九鼎得上九不事之道也
　　按卦变之説伊川云诸卦皆从乾坤来固为不易之论但圣人观象系辞自于成卦后有触类而长之妙如乾坤交而成泰不交而成否则凡卦之交者皆有泰象不交者皆有否象此卦巽之一隂本自坤来艮之一阳本自干来巽而止阳上而隂下视泰卦恰倒此二爻且巽二阳上而一隂下艮一阳上而二隂下合六爻观之皆有不交之象即否象也而未至于否之甚故其卦为蛊圣人系辞欲明事壊于前之意而此卦恰从乾坤之变为巽艮而成是以有父母之蛊之象况卦中贞悔则有长女少男中爻则有小女长男皆为六子之卦而先三后三又的系乾坤之位爻辞干父蛊干母蛊无一字泛説而説易者犹以本卦中求父母遂致步步支离耳第父母二字实象亦虚象天地亦父母也君亦父母也旧事亦父母也昨日亦父母也得此意而推而行之则存乎用易者
　　【兑下坤上】　　中爻震坤
　　临元亨利贞至于八月有凶　彖傅临刚浸而长説而顺刚中而应大亨以正天之道也至于八月有凶消不久也
　　孔仲达曰阳之浸长其徳壮大可以临下刚既浸长説而且顺居中有应大得亨通而利贞也○程传泽上之地岸也与水相际故为临天下之密近相临者莫如地与水故地上有水而为比泽上有地则为临临民临事凡所临皆是在卦取自上临下临民之义浸渐也二阳长于下而渐进也下兑上坤和悦而顺刚得中道而有应助是以能大亨而得正化育之道所以不息者刚正和顺而己以此临人临事临天下莫不大亨而得正○张子临言有凶者阳至二未过中已戒犹履霜坚氷之义○郭白云曰以大临小上临下为义序卦曰临者大也盖临为大而所临者小故也自一卦言之二阳之生为临其生不已故曰刚浸而长自内外二卦言之则曰説而顺自九二成卦之爻言之则曰刚中而应○项平甫曰易之卦义不耑取字训但因事立义耳人之所需者以饮食为急故需为饮食需不训食也人之所行以礼为重故履为礼履不训礼也治蛊者必有事故曰蛊者事也蛊自训壊蛊不训事也能临物者必大故曰临者大也临自训莅不训大也彖言以刚临柔自下而长以临上之四隂也象言以高临深自上之坤以临下之兑也○李隆山曰阳生于子终于己隂生于午终于亥故一阳复至已为干则阳极隂生一隂姤五月二隂遯六月三隂否七月四隂观八月所谓八月有凶者言之于临则当自临数而不当自复数以观次临则当数至观而不当数至遯临观乃隂阳反对消长之常理○赵汴水曰八月之説详味圣人消不久之义专以二阳之消长为主圣人以姤与夬反论一隂之消长以复与剥反论一阳之消长以泰与否反论三阳之消长以临与观反论二阳之消长观少进一位即成剥而阳之消不久矣遯犹有四阳得为消不久乎○龚泉峯曰自姤一隂生厯七爻为复而一阳来七日来复原其始而言之者喜阳之复也自临二隂长至于八月为观而二阳消至于八月有凶要其终而言之虑阳之消也○俞石涧曰临十二月之卦也浸犹水之浸物以渐而浸进也天地间一气不顿长一形不顿亏必以其渐隂符经谓天地之道浸是也临倒转即为观不过反掌间耳论其长则曰浸论其消则曰不久圣人豫为君子忧如此
　　初九咸临贞吉　象传咸临贞吉志行正也
　　赵汴水曰咸皆也交胥同也犹咸有一徳咸和万民之咸二阳同进故初与二皆称咸临之初阳欲上行以临人盖以行正为吉与屯初爻志行正之义同○胡云峯曰复曰朋来初二两咸字即朋字之义两临字即来字之义故复初元吉临初亦贞吉
　　九二咸临吉无不利　象传咸临吉无不利未顺命也苏子瞻曰四隂在上负其强而未顺命故以咸临之则吉○赵汴水曰卦之得名在此爻盖以刚中而正位也彖言利贞利乎此传言以正以乎此初言行正行乎此九二与初同徳上应乎大君则庶民尽出临莅之下○梁孟敬曰四隂党盛尚未顺命于阳也○华霞峯曰处隂顺之时使二阳不同心以临则君子之势危道也初二咸临即泰防茅彚征之意四隂方盛必合君子之交以咸临之而后吉无不利元祐之末熙寜之小人方众而洛蜀朔党之分交相排击示小人以不公而后章惇蔡京之徒得以逞其志乃知咸临之义为君子谋至深逺矣
　　六三甘临无攸利既忧之无咎　象传甘临位不当也既忧之咎不长也
　　虞仲翔曰兑为口坤为土作甘兑口衔坤故曰甘临失位乗阳故无攸利无应故忧动成泰故无咎○胡安定曰以不正之行取説于民违道以干誉者也○石守道曰比于浸长之刚而能变是以无咎○程传三居下之上临人者也隂柔而説体又处不中正甘説也○耿希道曰节之九五以中正为甘则吉临之六三以不中正为甘则无攸利○王童溪曰互位有坤顺震动象为既忧之易心退聼而以至诚顺君子隂消阳复驯可致泰○邱行可曰此爻见君子得时小人媚説取容之状○沈守约曰处説之极变为干説而健进甘临象卦变为泰阳得上进泰道成矣咎不长象○王秋山曰刚长之时上下诸爻皆当位得中之君子独六三不中不正而以隂柔居下之上上无应与下畏二阳○来矣鲜曰变干干三爻惕若忧之象也
　　六四至临无咎　象传至临无咎位当也
　　王辅嗣曰处顺应阳不忌刚长而乃应之履得其位尽其至者○程传四居上之下与下体相比是切临于下临之至也临道尚近故以比为至四居正位下应刚阳处近君之位守正而任贤以亲临于下是以无咎所处当也○杨龟山曰初四皆当位诚意相与至临也○张紫岩曰至坤徳也四位近君撰体坤中一心应阳不挠其进上顺于君下説乎民臣徳至矣○胡云峯曰六四坤兑之间地与泽相临之至也
　　六五知临大君之宜吉　象传大君之宜行中之谓也王辅嗣曰处于尊位履得其中不忌刚长而能任之则聪明者竭其视聼知力者尽其谋能不为而成不行而至矣○本义以柔居中下应九二不自用而任人乃知之事○郭白云曰舜之大知执其两端用其中于民其行中之谓乎○朱汉上曰二以刚中上行五以柔中下行上下相交五兼二而用之上下行中道也○沈守约曰坤而为坎坎于人则知也○赵汴水曰六本柔暗今乃烛羣隂之情不昵比其私而下应刚中之二知者之事也宜者行中而已六五位居大中深知羣隂不可与共政幸而二阳浸长足办吾事故执中而扶持之使安其位以成临下之业○胡云峯曰周公于临之坤体曰知临夫子释干四徳言仁义礼信不言知于坤言知光大五常之徳知藏于内坤以藏之故也○胡双湖曰位刚生明故曰知○俞石涧曰阳大隂小六五隂爻而称大以其顺从九二之阳也中乃随时取宜非任明察以为知也行中释宜也
　　按彖传所谓刚中而应者也故曰吉曰行中
　　上六敦临吉无咎　象传敦临之吉志在内也
　　苏子瞻曰敦益也六五既应九二上从而附益之犹复之六四既应初九六五又从而附益之也○程传坤之极顺之至居临之终敦厚于临也与初二虽非正应然大率隂求于阳又其至顺故志在从乎二阳尊贤取善敦厚之至也隂柔在上宜有咎也以其敦厚于顺刚是以吉无咎居终而不取极义临无过极故止为厚义○朱子上六敦临自是积累至极处有敦笃之意艮上九亦谓之敦艮复上六爻不好所以只于五爻谓之敦复○朱汉上曰坤厚也上成艮为笃实厚而笃实敦之象○张紫岩曰兑承坤以兑隂合坤隂复有坤体下临二阳为志在内○李隆山曰以厚接物未有不安故敦复无悔敦艮吉敦临无咎大凡阳长则隂消君子吉则小人凶临之二阳方长而上四两吉两无咎何也説而顺刚中而应故也阳方渐长羣隂顺以应之则两不相伤宜乎下而近者无咎上而尊者吉也○王秋山曰居一卦之上居高临下所临者二阳而已坤体厚徳而内从二阳之君子故吉故无咎○杨廷秀曰处临之终教思无穷容保民无疆者也○胡双湖曰二阳浸长进逼于隂虽成卦之主而杂卦曰临观之义或与或求与者上下相与也初二咸临刚临柔下临上也三四五上上临下柔临刚也上下相临所谓与也○张彦陵曰志在内即万物一体之意所以能敦○观彖敦厚于临乃志在天下非在事外者也
　　按上三爻之临地临于泽之象地愈厚泽愈安
　　【坤下巽上】　　　中爻坤艮
　　观盥而不荐有孚颙若　彖传大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣【观皆平声观天下之观去声】
　　郑康成曰坤为地为众巽为木为风九五天子之爻互体为艮艮为鬼门又为宫阙天子宗庙之象○虞仲翔曰以五阳观示坤民故称观盥沃盥荐羞牲也坎为水坤为器艮手临坤坎水沃之盥之象○王辅嗣曰观之为道不以形制使物而以观感化物神则无形者也不见天之使四时而四时不忒不见圣人使百姓而百姓自服也○蜀才曰柔小浸长刚大在上其徳可观故曰大观在上○本义观者有以示人而为人所仰也内巽外顺而九五以中正示天下所以为观盥将祭而洁手荐奉酒食以祭有孚颙若谓在下之人信而仰之卦四隂长而二阳消为八月之卦○语録圣人至徳出治自然而化更不待用力而下莫不观感而化故取义于观盥意谓积诚信之至但是盥涤而不待乎荐享有孚已颙若故曰下观而化○赵复斋曰圣人之诚自盥至荐纯一无间民信之深自不待荐尔大观在上统谓二阳中正以观天下独举九五天之神寓于四时圣人之神寓于教自姤至否阳临隂者皆致力焉至观而率服变化之妙非九五不可○郭白云曰大观在上观之者不期化而自化是之谓神道神道之谓大观天亦无所示也特四时不忒而已而万物自生自化故知四时不忒是谓天之神道由人言之亦曰天之大观也○李隆山曰四阴虽长方且坤顺巽伏于二阳之下而履至尊之位操九五之权则又巽当之巽为风风行草偃密移于天地之间有君子在上小人自尔巽顺之义○王童溪曰易中发卦之辞义例有二如泰如随之类则于卦名后方举其义如履虎尾否之匪人同人于野之类则就卦名而设义不复有所间断也观盥而不荐亦此例也神即诚体于心而谓之诚妙于物而谓之神天下服有二有知而服之者七十子之服孔子也有不知而服之者民日迁善而不知为之者○张紫岩曰艮止为有孚艮手为盥巽风为神坤顺为天下服○项平甫曰盥者祭之初歩荐者祭礼之盛此以盥而不荐象恭己无为非重盥而轻荐也观字卦名并一卦名皆平声惟观天下是去声神道形容观字凡有言有事者皆以迹治未可为神观则不言不动相观而自化为神○冯厚斋曰叠艮之画有门阙重复之象故取象于观○赵汴水曰顺者顺人心之所同巽则不强人之不欲居中履正则无苛察无私照此观民之道○吴草庐曰有孚谓下四隂之孚颙仰首而望之貎○胡双湖曰盥洁齐象不荐艮止象
　　按此卦四隂方长二阳向消而圣人别取卦义者非置消长而不论也盖正以卦象自有扶阳抑隂之道也彖传下观而化一语文王名卦之意孔子得之矣盖四隂虽长而上乃巽风风之化物其神不测下又以坤顺承之则四隂虽盛适为顺民化消阳之隂为顺阳之隂风之效教之功也又卦为大艮艮止有力足制羣隂力以制之而教以化之扶阳抑隂之道具于卦象圣人不强为安排立説也卦画有宗庙之象故借祭祀以象圣人通于神明之意盥而不荐诚己通神上通则下孚诗云奏假无言时靡有争此彖之谓欤
　　初六童观小人无咎君子吝　象传初六童观小人道也
　　虞仲翔曰艮为童○王辅嗣曰观之为义以所见为美者也故以近尊为尚逺之为吝处观时而最逺朝美体于隂柔不能自进无所鉴见故曰童观趣顺而已无所能为小人之道○程传小人下民也所见昏浅不能识君子之道乃常分也不足谓之过咎○本义爻以观瞻为义皆观乎九五也○吕东莱曰传辞虽指小人意却属君子○项平甫曰下民日用而不知常也君子而不着不察则可羞矣○沈守约曰坤而为震子从母童观之象○冯厚斋曰初位阳故为童二位隂故为女皆为隂爻为童穉象○俞石涧曰初六以位言也小人道谓小人之常道也
　　六二闚观利女贞　象传闚观女贞亦可丑也
　　王辅嗣曰处在于内寡所鉴见体分柔弱从顺而已犹有应焉不为全蒙所见者狭故曰闚观得位柔顺故曰利女贞处大观之时居中得位不能大观广鉴诚可丑也○程传二应于五观于五也五刚阳中正之道非二隂暗柔弱所能观见也如闚觇之观耳○朱汉上曰二离为女为目坤为阖户女处于内而窥外之象○沈守约曰坤而为坎居坎窞之中上观于五五以阳刚中正居尊非坎井之所能尽覩也○徐进斋曰虽与五为应前为三四所蔽所见不明○胡双湖曰易爻有蒙全体取象者如此卦初童全体艮小子象二闚全体艮为门阙象
　　按坎为隠伏前遇艮止不能应上而进
　　六三观我生进退象传观我生进退未失道也
　　虞仲翔曰生谓坤生民也巽为进退○赵复斋曰下卦之主故退观民以成大顺自下仰上故进观五以望光华必先观我生者下顺从乃可进耳六三进退非为疑也尊上亲下义当竭尽未失道也
　　六四观国之光利用賔于王　象传观国之光尚賔也程传观莫明于近五以阳刚中正居尊位四切近之故观见道徳之光辉也圣明在上则懐抱道徳之人皆愿进于朝古者有徳之人则君賔礼之故士之仕进于朝谓之賔○朱汉上曰艮为门阙干五为王坤为国○沈守约曰巽而为干风行天上而照之以天光观光之象○熊梅边曰观与剥只争一爻且观互体有剥六四即剥六五也观国之光正与贯鱼以宫人宠同意皆以切近于君承光宠也
　　九五观我生君子无咎　象传观我生观民也
　　赵复斋曰剥之五爻小人也观之四爻君子也故曰变化之妙非九五不可九五观民皆君子乃得无咎君子絶句
　　上九观其生君子无咎　象传观其生志未平也赵复斋曰其指九五上与五共安危者民非君子不几于剥乎故上九志未平安必观其民也
　　按诸爻生字自孔疏以动出为生又以道为生宋儒因以言行动作施为解之均未安也在六三言之但当进而观上何必观己所行为进退在九五言之所居中正为神道设教之圣人何至期于君子而犹若未能后儒或云生意或云相生未免弥曲而弥逺虞氏直据孔传的当不易更何必别为之解苍生羣生芸生经传以民为生固歴歴可据况如此方与卦意亲切六三居坤之上接巽之风亲承风化视初二之观已为至近宜进同六四之观光而不宜退就初二今乃退观其俦类近于观望似失以下观上之道然正为其为下卦之主羣生之领袖三欲与同类并进而当隂盛之时虑或有一二梗化是以先观我生倡之以顺而后进而观光故孔子以未失道许之风之所被近者先得宣风及逺近者之劳此六三观我生进退之道也巽为进退互艮为顺而止退象变则互离有近光之义进象夫民固五之民也三云我者同之之辞犹曰吾侪小民也五云我者有之之辞也五所以观之者观其化与否也下未尽化上之咎也孔子于三象止释进退二字未释生字故于五爻释之以辞同则义可互见也至上九与他卦上爻不同卦唯二阳当四隂盛长之时与五同居大观之位分任大观之责不得置身事外而民固五之民也非可据为己有故曰其者明其为五之民也义不可辞权不我属而汲汲皇皇惧一民之未化若己推而纳之沟中故曰志未平也正以其与我异明上九之忠勤也伊尹致政而惓惓于匹夫匹妇不获自尽者上九之谓也观之上二阳即临之下二阳临下二阳同曰咸临观之二阳同曰观民要以四隂方盛阳势不可孤耳故彖传大观在上兼指二阳措天下于泰山之安非二阳同徳不能此叠艮之厚力也可悟仄上二爻之辞意矣两爻大观之盛而仅得无咎不言吉亨者终以二阳向消故道大而福小与





　　周易孔义集说卷五
<经部,易类,周易孔义集说>
　　钦定四库全书
　　周易孔义集説卷六
　　光禄寺卿沈起元撰
　　上经
</div>
    <div class="pagination">
<a href="周易孔义集说_page4.html">上一页</a><a href="周易孔义集说.html">1</a><a href="周易孔义集说_page2.html">2</a><a href="周易孔义集说_page3.html">3</a><a href="周易孔义集说_page4.html">4</a><span class="current-page">5</span><a href="周易孔义集说_page6.html">6</a><a href="周易孔义集说_page7.html">7</a><a href="周易孔义集说_page8.html">8</a><a href="周易孔义集说_page9.html">9</a><a href="周易孔义集说_page10.html">10</a><span>...</span><a href="周易孔义集说_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
