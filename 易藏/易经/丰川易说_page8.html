<!DOCTYPE html>
<html>
<head>
    <meta charset="UTF-8">
    <title>丰川易说 - 第 8 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丰川易说 - 第 8 页/共 26 页</h1>
    <div class="content">　　六二同人于宗吝
　　周公之象同人六二云云何也曰六二与五正应未免有系而同故占有同人于宗之吝象
　　象曰同人于宗吝道也
　　孔子之传同人六二云云何也曰言同人取于野之公而于宗则有比而同矣比而同人此吝道也然二与五正应而亦有吝道则同人之贵公益明矣
　　九三伏戎于莽升其髙陵三嵗不兴【莽莫荡反】
　　周公之象同人九三云云何也曰言九三以刚居刚踞二之上欲与二同而非其正应又惧为九五刚中之君所阻有伏戎于莽升其髙陵象处明之终五不可敌有三嵗不兴象盖离为甲胄为戈兵故象取伏戎三居二上故象取升髙陵凡象多以一卦三画取义如三人三百戸之类而卦本同人又有终同之义故象取三嵗不兴
　　象曰伏戎于莽敌刚也三嵗不兴安行也
　　孔子之传同人九三云云何也曰言伏戎于莽欲与三同恐九五正应之阳刚见阻而欲敌之耳三嵗不兴则又知同之宜正不可凭刚恃气而安行也
　　九四乘其墉弗克攻吉【墉音庸】
　　周公之象同人九四云云何也曰九四亦欲同二而居二之上又隔以三故有乘墉象居柔比五旣无凭刚之失又知九五之尊故又有弗克攻象不宜动而安于静此吉道也故占有吉象
　　象曰乘其墉义弗克也其吉则困而反则也
　　孔子之传同人九四云云何也曰乘其墉而弗攻者义原弗克也其吉者则困而知自反于正道也呜呼天下何事不以反则而吉乎
　　九五同人先号咷而后笑大师克相遇【号戸羔反咷道刀反旅卦音同】周公之象同人九五云云何也曰五与二为正应本可同者也而间以伏莽乘墉之三四有未能即同而终同之义故有先号咷而后笑象又越三四而究与之同有大师克相遇象且干取刚克故云大师克也
　　象曰同人之先以中直也大师相遇言相克也
　　孔子之传同人九五云云何也曰言九五刚中与二正应同人之中正诚直者也大师相遇言以此而同终必克三四之间而同之耳
　　上九同人于郊无悔
　　周公之象同人上九云公何也曰言上九亦欲同二而相去悬逺且处阴柔之地有需时待同之义故象取于郊夫同人而于郊虽不即同然伏戍乗墉号咷之咎亦免矣故其占象特取无咎也
　　象曰同人于郊志未得也
　　孔子之传同人上九云云何也曰言同人于郊虽无大悔志亦岂得乎盖同人必以于野为贵也
　　大有【干下离上】
　　同人而受之以大有何也序卦传曰与人同者物必归焉故受之以大有
　　大有元亨
　　文王之彖大有以元亨何也曰言六五柔中居位上下五阳皆应又为干健离明居尊应天有元亨象也
　　彖曰大有柔得尊位大中而上下应之曰大有其德刚健而文明应乎天而时行是以元亨
　　孔子传大有之象云云何也曰言六五以柔居尊位本自大中而上下五阳应之故曰大有也下干上离五二相应其德刚健文明应天时行是以元亨耳然则无此德而欲常有其大亦难矣
　　象曰火在天上大有君子以遏恶扬善顺天休命孔子传大有之象云云何也曰言火在天上无所不照所以谓之大有君子则体此以遏絶恶类明扬善人顺天大有之美命如火在天上耳盖天命不常故防运大有皆上天休命之独厚乎我者也特厚乎我而无以顺之其能保乎然顺非听顺之谓亦非敬顺之谓善乃天之所以特命而恶乃人之所以违天故天道福善祸昭昭不爽盖天心之所注也顺之者必深体天心遏絶恶类明扬善人以顺其休命而答其厚我之意乃为当也然能如是而大有者常大有矣则是保大者又卽在此顺天者乎
　　大有大象遏恶扬善顺天休命是言尊贵者大有之道观于尊位之道如是而卿大夫乘髙履富之道士庶人履丰处盈之道即从可知
　　初九无交害匪咎艰则无咎
　　周公之象大有初九云云何也曰言初九当大有之初上无正应大有之尚无交者也无交则无害而匪过矣故有无交害匪咎象然亦必艰以处之则无咎耳故占又有艰则无咎象呜呼大有之初即戒以艰则无咎此与师初之即戒以师出以律讼初之即戒以不永所事皆同一愼始之防圣人之忧患天下后世亦至矣而其谓无交害匪咎则又示以大有之不可滥交尔
　　大有则愿交者多居初尚未广交又无正应故象取无交害匪咎之义然二圣人于世情经厯亦熟悉洞彻矣
　　象曰大有初九无交害也
　　孔子之传大有初九云云何也曰言大有初九之所以匪咎者以其尚无交害也
　　九二大车以载有攸往无咎
　　周公之象大有九二云云何也曰言九二当大有之时而居乎干阳之中干三阳并进而二居中以行有大车以载有攸往象大车坚固而以此运载世之处大有而能稳重浑坚者也咎何有乎故占为无咎象
　　象曰大车以载积中不败也
　　孔子之传大有九二云云何也曰言九二居干中实之地而与三阳并进此如大车以载之积中旣实而攸往不败者也呜呼积中不败而大有乃可长久矣不然者积不厚而行辄败今日之大有卽他日之小无也
　　九三公用亨于天子小人弗克
　　周公之象大有九三云云何也曰九三居人之上公侯象以刚处刚中无阴险之私而上应于六五公用亨于天子象然惟君子之刚正则能之若小人阴险履刚则弗克耳此又即其爻而示之以情之必至所以明大有之长享于君子而必堕于小人欲处大有者反身以自审而知戒也夫程注精当之至
　　象曰公用亨于天子小人害也
　　孔子之传大有九三云云何也曰言公用亨于天子小人弗克者小人大有则生非分之想萌犯上之志作威作福而玉食是享在家必凶于家在国必凶于国宁有利乎然其实是大有之害小人耳呜呼大有乃上天之休命即小人得之亦以为天休之滋至而不知适所以自贻其患害为小人者亦何苦必求大有乎
　　大有亦费多少经营而适以自害然则小人生平得意之事皆自害之媒也
　　九四匪其彭无咎【彭蒲光反音旁】
　　周公之象大有九四云云何也曰言九四处大有之时而履柔近五大有之知自戒盈满而顺以承君者也有匪其彭象人臣如此咎斯免矣故占有无咎象也
　　象曰匪其彭无咎明辨晳也
　　孔子之传大有九四云云何也曰言九四以阳处阴独能悉所有为君之有而毫厘不以自有是真有过人之识又明又辨又晳者耳呜呼君之灵社稷之福臣何功之与有乃所以善全其功也有大者何必自有其大
　　六五厥孚交如威如吉
　　周公之象大有六五云云何也曰言六五乃大有之主而居尊处中文明而健之圣君也虚中以有五阳五阳亦颙颙以为其所有柔中则有厥孚之交离中则有烜赫之威有厥孚交如威如象君而如此真善处大有之尊位者也故占又有吉象
　　象曰厥孚交如信以发志也威如之吉易而无备也【易以豉反】
　　孔子之传大有九五云云何也曰言厥孚交如者六五之诚信所以发五阳之诚信而上下相交也威如之吉者则大有之时人心易侈易纵亦且易肆若一于柔交则下慢易而无恭畏备上之道矣故又取乎威如也然据周公孔子之系辞而王者处大有之道其不可执于一偏使恩威有偏胜之失断可知矣
　　上九自天祐之吉无不利
　　周公之象大有上九云云何也曰上九处大有之终居柔顺之地而履六五之上是履信思顺尚贤者也如此则自然得天之祐吉无不利矣故象占如此
　　象曰大有上吉自天祐也
　　孔子之传大有上九云云何也曰言大有之上九吉无不利者为其上得天心天自祐之以吉无不利之福耳刘用相氏曰六五一爻备言六五所以大有之德上九一爻备言上九所以大有之福福徳兼备是为大有六五上九合为一人呜呼得之矣然亦惟其有六五之德是以有上九之福则卽谓上九之天卽六五自具之天可也
　　即孔子之言仔细寻味上九踞五之上五上惟天居离之顶离照通干处大有之终而为髙明之至其斯为大有上吉自天祐之者乎然要之天祐大有之上九只为能履信思顺尚贤耳故孔子文言所以又于此爻详释而备言之有大者欲得天祐亦图所以履信思顺尚贤之道而已
　　谦【艮下坤上】
　　大有而受之以谦何也序卦传曰有大者不可以盈故受之以谦
　　谦亨君子有终吉
　　文王之彖谦云云何也曰于物象为山髙地卑而山屈地下于义则内止外顺有而不居故占有亨道顺以止止而顺惟君子能之故占取于君子有终
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也【上时掌反恶乌路反好呼报反】
　　孔子之彖谦云云何也曰言谦卦之取于亨者以谦乃天道下济而光明地道卑而上行也君子之所以有终者天地鬼神人情无不顺谦止盈惟君子为能穷理而见道之明尽性而守谦以诚故其道尊大而光显自处虽若卑屈而其德自不可加尚谦惟君子能终故惟君子有终也
　　象曰地中有山谦君子以裒多益寡称物平施【裒蒲侯反称尺证反施始防反】
　　孔子之象谦云云何也曰地卑山髙地中有山则山不显髙地不见卑而就于平等故为谦也君子体此裒多如山之崇髙止于地下益寡如地之卑顺居于山上损过就中称物多寡使施得其平也呜呼王者治天下之道裁成辅相义至矣而特取义于平其即此防乎
　　初六谦谦君子用渉大川吉
　　周公之象谦初六云云何也曰初六以柔止居一卦之下谦而又谦者也有谦谦君子象以此道渉世何所不济有用渉大川而吉象故象占取之
　　谦以下为本故初三皆称君子
　　同人无坎泽而象取利渉大川谦卦亦无坎泽而彖取用渉大川象固有以义取者不必尽物也由此以推凡诸卦爻之象有难通者正当以义取之固不必尽执本卦本爻之物象为解亦不必穿凿附会如互卦错综之凌乱繁杂从可知矣盖象以象义之难显义得而象正在其中也
　　象曰谦谦君子卑以自牧也
　　孔子之传谦初六云云何也曰言谦谦君子者君子道髙而心下卑以自牧耳
　　六二鸣谦贞吉
　　周公之象谦六二云云何也曰六二处谦之时得止于中谦而实见诸待人接物之间人亦共明其谦者也有鸣谦象以此处世自然得正而吉故占为贞吉象鸣呼周公之吐哺握发以之
　　象曰鸣谦贞吉中心得也
　　孔子之传谦六二云云何也曰言鸣谦之贞吉者二居止中中心原自安于谦鸣谦贞吉则中心得遂耳不然伪为于声音笑貌之间而曰吾谦即谦岂能得正而吉乎
　　九三劳谦君子有终吉
　　周公之象谦九三云云何也曰卦惟九三一阳是九三乃成卦之主有大功于时者也有劳谦象三居止之终处顺之下止而能顺正君子功而不矜能而不伐者也有君子有终象君子自立如是百祥俱集矣故又有贞吉象
　　象曰劳谦君子万民服也
　　孔子之传谦九三云云何也曰言君子能劳而谦则虽不矜其功而天下无与争功虽不伐其能而天下无与争能自然德盛礼恭万民共服所谓谦尊而光卑而不可逾君子之终者其在此乎求之古人大禹之不矜伐顔子之无伐施庶足当之其次则宋之曹彬庶几焉
　　六四无不利防谦【防呼囘反与挥同】
　　周公之象谦六四云云何也曰言六四由山出地是已居山之上者也居山上则过盈矣而四以阴处柔又为坤体是履盈能防下者也履盈能下有何不利故象占特取于无不利防谦耳呜呼无不利居上之心期也而防谦则无不利谦亦何负于人而又岂难防者乎
　　象曰无不利防谦不违则也
　　孔子之传谦六四云云何也曰无不利防谦者谦乃人生立身制行之则也故系辞九德曰谦以制礼礼正所谓天则耳防谦则能谦以制礼循为徳柄而不违天则矣安得不尊而光乎尊而光尚何不利之有然亦以六居四体顺履止爻内原有不违则义在故孔子特发之也
　　六五不富以其邻利用侵伐无不利
　　周公之象谦六五云云何也曰六坤中阴虚不富象三阴同体顺以止下有以其邻侵伐象顺而止安有不利故又有利用侵伐无不利象
　　六五柔中处顺旣曰利用侵伐又曰无不利者固以象中原备此义然亦以过谦而威不振则坤顺为頽唐艮止为委靡即非王莽之防谦亦元成之因循退懦耳但五上二爻皆以利用侵伐行师为谦之利而于五则两言利者此谦道变易从道之介恐执谦者以为不利故言利用又言无不利耳所以然者当履谦顺止之时侵伐行师正王者裒多乎盈之道君子之所劳者劳以此万民之所服者亦正服以此初不同恃众侵凌邑国之为也易乃变易从道之理不谦者宜变而之谦执谦者又宜知所以善用其谦故于谦卦上五二爻重重申之
　　象曰利用侵伐征不服也
　　孔子之传谦六五云云何也曰言利用侵伐者非不谦也不服则宜伐旣属谦道顺止之义亦属谦道裒多益寡之平施也呜呼孔子之传利用侵伐亦明矣
　　上六鸣谦利用行师征邑国
　　周公之象谦上六云云何也曰上六居谦之上亦有鸣之之象居顺极处止上是顺止之得正者也以此彰明较着声大义以征不服天下其孰敢不顺不止者故占又有利用行师征邑国象也
　　象曰鸣谦志未得也可用行师征邑国也
　　孔子之传谦上六云云何也曰六二之鸣谦贞吉为中心得者以其居中得正而得耳上六之鸣谦志未得者以上踞顺之极而下尽安于止故志未得耳盖居髙原以下服为得道故亦以下服为志得也谦六爻非吉即利于艮体言吉坤体言利者止则吉顺则利也然要之吉无不利利亦自吉而皆根于一念之谦呜呼谦之一字其生人善身善世之灵符乎
　　豫【坤下震上】
　　谦而受之以豫何也序卦传曰有大而能谦必豫故受之以豫
　　豫利建侯行师
　　文王之彖豫云云何也曰豫上震为动下坤为顺是动而顺者也又上震为长子而居地之上下坤为师众而为长子所临有利建侯行师象故取以为象也然彖即卦明象耳其实顺动何事不利乎故孔子于传特发天地亦如之之防明义也
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉孔子之传豫彖云云何也曰豫以九四一阳为羣阴所应是动而上下顺从其志得行者也故义取于豫豫旣取于顺动即天地尚且如之而弗违况建侯行师岂有不顺乎且此顺动之道天地固以此日月不过而四时不忒即古之圣人亦以此刑罚清明而人民顺服是豫之一字建侯行师而利天地圣人亦无不利豫之时义真大矣哉呜呼观文王孔子明豫之防可知世之动而不利者皆不顺其理耳
　　象曰雷出地奋豫先王以作乐崇德殷荐之上帝以配祖考
　　孔子之象豫云云何也曰言雷出地而奋动则为豫盖始闭欝及奋发则通畅也先王体此故象祖考之德作之声乐以褒崇其德美而盛荐之上帝以配之如雷之出于地奋也盖作乐崇德荐帝配亲则祖德奋扬神人幽明无不和畅是乃王者之和气协于上下以成豫之大者故于豫象之耳
　　初六鸣豫凶
　　周公之象豫初六云云何也曰初为豫始六居坤下而与四豫主正应阴柔凡材得志而便呌噪讙哗者其常耳凶可立俟也故有鸣豫凶象然于豫初即戒其戒深矣
　　象曰初六鸣豫志穷凶也
　　孔子之传豫初六云云何也曰言初六之鸣豫凶者先忧后乐犹虑罔终始豫即鸣终将何极如是之人始志已穷极而不可复加凶不待言也
</div>
    <div class="pagination">
<a href="丰川易说_page7.html">上一页</a><span>...</span><a href="丰川易说_page3.html">3</a><a href="丰川易说_page4.html">4</a><a href="丰川易说_page5.html">5</a><a href="丰川易说_page6.html">6</a><a href="丰川易说_page7.html">7</a><span class="current-page">8</span><a href="丰川易说_page9.html">9</a><a href="丰川易说_page10.html">10</a><a href="丰川易说_page11.html">11</a><a href="丰川易说_page12.html">12</a><a href="丰川易说_page13.html">13</a><span>...</span><a href="丰川易说_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
