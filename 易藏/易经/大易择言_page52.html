<!DOCTYPE html>
<html>
<head>
    <meta charset="UTF-8">
    <title>大易择言 - 第 52 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 52 页/共 61 页</h1>
    <div class="content">　　【存疑】伊川程子曰小过隂过阳失位之时三独居正然在下无所能为而为隂所忌恶故有当过者在过防于小人若弗过防之则或从而戕害之矣如是则凶也三于隂过之时以阳居刚过于刚也既戒之过防则过刚亦在所戒矣防小人之道正已为先三不失正故无必凶之义能过防则免矣三居下之上居上为下皆如是也
　　象曰从或戕之凶如何也
　　【正义】伊川程子曰凶如何言其甚也
　　九四无咎弗过遇之往厉必戒勿用永贞
　　【辨正】愚案九四居震体之下动而不极可以无咎矣弗过而亦不能禁物之相遇往则为外至者所役而可危矣以是为戒亦自守之道也又曰勿用永贞者阳刚之德宜有以立天下之命而使隂柔不得妄作岂可仅足于自守而已哉圣人之于刚德不稍寛假如此○朱子以过遇为加意待之若上六之弗遇过又不可通矣
　　【存疑】伊川程子曰四当小过之时以刚处柔刚不过也是以无咎既弗过则合其宜矣故云遇之谓得其道也若往则有危必当戒惧也往去柔而以刚进也勿用永贞阳性坚刚故戒以随宜不可固守也方隂过之时阳刚失位则君子当随时顺处不可固守其常也四居髙位而无上下之交虽比五应初方隂过之时彼岂肯从阳也故往则有厉
　　象曰弗过遇之位不当也往厉必戒终不可长也【辨正】愚案四虽无咎而亦刚之失位者故曰位不当也终
　　不可长释勿用永贞之义
　　【存疑】伊川程子曰以九居四位不当也居柔乃遇其宜也当隂过之时阳退缩自保足矣终岂能长而盛也故往则有危必当戒也长上声作平声则大失易意以夬与剥观之可见与夬之象文同而音异也
　　六五密云不雨自我西郊公弋取彼在穴
　　【辨正】愚案密云不雨上于髙而弗散自我西郊动于逺而弗止皆言其已甚也如是而尚得谓之小过乎公心之象也穴空也在穴谓六五也公弋取彼在穴言空中之物为害至此不急去之可乎意去而心自宁也
　　【存疑】伊川程子曰五以隂柔居尊位虽欲过为岂能成功如密云而不能成雨所以不能成雨自西郊故也隂不能成雨小畜卦中已解公弋取彼在穴弋射取之也射止是射弋有取义穴山中之空中虚乃空也在穴指六二也五与二本非相应乃弋而取之五当位故云公谓公上也同类相取虽得之两隂岂能济大事乎犹密云之不能成雨也
　　象曰密云不雨已上也
　　【辨正】愚案已上谓不宜上者而今上之至也
　　上六弗遇过之飞鸟离之凶是谓灾眚
　　【正义】安定胡氏曰上六过而不已若鸟之髙翔不知所止以其穷极而离于凶祸不能反于下以图其所安犹人之不近人情亢己而行故外来之灾自招之损皆有之也
　　石涧俞氏曰彖辞言不宜上而上乃震动之体动极而忘返如飞鸟离于缯缴不亦凶乎是天灾也亦人眚也故曰飞鸟离之凶是谓灾眚
　　愚案隂极于上动而不已弗遇过之无所遇而径过率意妄行不顺之至者也飞鸟离之乃欲动情胜无所止泊之象其凶甚矣以不宜在上之物而犯非其分至于此极乃所谓自作孽不可逭者是谓灾眚言必败之道也
　　象曰弗遇过之已亢也
　　【辨正】愚案亢虽阳刚有所不可以柔有之其凶可知















　　大易择言卷三十二
　　钦定四库全书
　　大易择言卷三十三
　　上元程廷祚撰
　　【离下坎上】
　　既济亨小利贞初吉终乱
　　【正义】衡水孔氏曰济者济渡之名既者皆尽之称万事皆济故以既济为名既万事皆济若小者不通则有所未济故曰既济亨小也小者尚亨何况于大则大小刚柔各当其位皆得其所当此之时非正不利故曰利贞也但人皆不能居安思危慎终如始故戒以今日既济之初虽皆获吉若不进德修业至于终极则危乱及之
　　紫阳朱子曰既济事之既成也为卦水火相交各得其用六爻之位各得其正故为既济亨小当为小亨大抵此卦及六爻占辞皆有警戒之意时当然也
　　谷氏拙侯曰不曰小亨而曰亨小言所亨者其小事也
　　彖曰既济亨小者亨也利贞刚柔正而位当也初吉柔得中也终止则乱其道穷也
　　【辨正】愚案刚柔正谓坎刚中离柔中八卦中惟二卦得刚柔之正也位当谓坎以阳卦居上离以隂卦居下上下之位得其序也卦之为既济者以此刚柔皆中而初吉独取柔中者天下至不易定者柔柔定而天下无不定矣且柔之得中又刚德之正有以使之不待言也终止则乱言刚柔之道俱穷则失其所以为既济矣
　　【通论】石门梁氏曰既济柔得中在下卦则初吉而终乱以文明已过而坎险继之也未济柔得中在上卦则始未济而终亨以出乎坎险而正当文明也
　　折中曰案凡易义以刚中为善而既未济皆善柔中者既济以内卦为主至外卦则向乎未济矣未济亦以内卦为主至外卦则向乎既济矣亦犹泰之善在二而否之善在五
　　【余论】山阳王氏曰柔得中则小者亨也柔不得中则小者未亨小者未亨虽刚得中未为既济也故既济之要在柔得中也
　　伊川程子曰天下之事不进则退无一定之理济之终不进而止矣无常止也衰乱至矣盖其道已穷极也九五之才非不善也时极道穷理当必变也圣人至此奈何曰唯圣人为能通其变于未穷不使至于极也尧舜是也故有终而无乱
　　中溪张氏曰卦曰终乱而彖曰终止则乱非终之能乱也于其终而有止心此乱之所由生也
　　石涧俞氏曰人之常情处元事则止心生止则怠怠则有患而不为之防此所以乱也当知终止则乱不止则不乱也
　　陆氏君启曰国家当极盛时纵有好处都只是寻常事所以説小者亨
　　象曰水在火上既济君子以思患而豫防之
　　【正义】颍川荀氏曰治不忘乱也
　　伊川程子曰水火既交各得其用为既济时当既济唯虑患害之生故思而豫防使不至于患也自古天下既济而致祸乱者盖不能思虑而豫防也
　　秋山王氏曰既济虽非有患之时患每生于既济之后君子思此而豫防之则可以保其初吉而无终乱之忧矣
　　【余论】泉峰龚氏曰水上火下虽相为用然水决则火灭火炎则水涸相交之中相害之机伏焉故君子思患而豫防之能防在乎豫能豫在乎思
　　初九曳其轮濡其尾无咎
　　【正义】伊川程子曰方既济之初能止其进乃得无咎紫阳朱子曰轮在下尾在后初之象也曳轮则车不前濡尾则狐不济既济之初谨戒如是无咎之道
　　愚案既济之初将济而未济之时也其时争先者未必遂济而持重者无倾覆之虞曳其轮不欲轻进之象不欲轻进则惟安于后济可矣故曰濡其尾此不以侥幸而免于咎之道也
　　象曰曳其轮义无咎也
　　【正义】伊川程子曰既济之初而能止其进其义自无咎也六二妇丧其茀勿逐七日得
　　【辨正】愚案妇人之车无茀则无以蔽前后而不可行丧茀而能勿逐以待其自得于七日之后其能安柔下之分而不急于自行如是此柔而得中彖之初吉即指此也
　　【存异】紫阳朱子曰二以文明中正之德上应九五阳刚中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒
　　愚案丧茀勿逐以见柔之安分而从刚七日得则既济矣凡在下位者莫不当用旧説泥于二五相应之例且谓丧茀为九五不能下贤则此卦何以为既济也
　　象曰七日得以中道也
　　【辨正】愚案得丧皆所勿计而惟自安于柔故曰以中道也九三髙宗伐鬼方三年克之小人勿用
　　【正义】紫阳朱子曰既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同
　　【辨正】愚案九三刚而不中处既济而轻动劳师于絶域髙宗伐鬼方三年克之其任用非人残民以逞之害显然见于言表髙宗虽商之贤君然未必如虞廷干羽之化故言小人勿用以明其失非谓既克之后不可用小人也
　　【余论】伊川程子曰髙宗必商之髙宗天下之事既济而逺伐暴乱也威武可及而以救民为心乃王者之事也惟圣贤之君则可若骋威武忿不服贪土地则残民肆欲也故戒不可用小人
　　愚案爻辞不见美髙宗之意程传未深考耳
　　象曰三年克之惫也
　　【辨正】愚案言惫正见劳师之由于小人矣
　　六四繻有衣袽终日戒
　　【正义】伊川程子曰当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也
　　兼山郭氏曰既济思患豫防而四又居多惧之地是以有繻有衣袽之戒勿以既济而忘未济之难也终日者言无怠时也
　　【余论】云峰胡氏曰乘舟者不可以无繻而忘衣袽亦不可谓衣袽已备遂恝然不知戒水浸至而不知则虽有衣袽不及施矣备患之具不失于寻常而虑患之念又不忘于顷刻此处既济之道
　　中溪张氏曰六四出离入坎此济道将革之时也济道将革则罅漏必生四坎体也故取漏舟为戒终日戒者自朝至夕不忘戒备常若坐敝舟而水骤至焉斯可以免覆溺之患
　　象曰终日戒有所疑也
　　【辨正】愚案因疑而戒疑者疑覆溺之不免也
　　九五东邻杀牛不如西邻之禴祭实受其福
　　【辨正】愚案东者时之始西者时之成济以时为本东邻谓不得其时者西邻即谓九五爻辞之意言求济者得其时则用力少而成功多不得其时为东邻杀牛之象九五能积德以待时为禴祭受福之象先儒不察于象传时字之义故不得此爻正解虽有名通之论皆无足深取矣
　　【余论】雪松潘氏曰五以阳刚中正当物大丰盛之时故借东邻祭礼以示警惧夫祭时为大时苟得矣则明德馨而黍稷可荐明信昭而沼毛可羞是以东邻杀牛不如西邻之禴祭实受其福在于合时不在物丰也东西者彼此之时不以五与二对言
　　承庵姚氏曰人君当既济之时享治平之盛骄奢易萌而诚敬必不足故圣人借两邻以为训若曰东邻杀牛何其盛也西邻禴祭何其薄也然神无常享享于克诚彼杀牛者反不如禴祭者之实受其福信乎享神者在诚不在物保治者以实不以文此盖教之以祈天保命之道
　　【存异】紫阳朱子曰东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也
　　愚案东西以喻时之早暮九五当西成之时收既济之效禴祭受福皆指九五而言本义以西邻为六二则受福为六二受福　折中谓易无此例诚然
　　象曰东邻杀牛不如西邻之时也实受其福吉大来也【辨正】愚案受福而言吉大来谓既济惟此爻为极盛以明
　　非真言祭祀也后儒不察何哉
　　上六濡其首厉
　　【正义】山阳王氏曰既济道穷之于未济则首先犯焉进而不已则遇于难故濡其首也将没不久危莫先焉
　　愚案濡其首者乱端方兆之象他説谓身已陷没而至于首则与象传何可久也之义不合辅嗣説是○此爻与六四俱当以时与事言不必以人言
　　【通论】汉上朱氏曰以兼卦言之初为始为本上为终为末以成卦言之上为首为前初为尾为后
　　象曰濡其首厉何可久也
　　【正义】安定胡氏曰既济之终反于未济至于濡没其首故当翻然而警惕然而改何可久如此乎
　　【坎下离上】
　　未济亨小狐汔济濡其尾无攸利
　　【正义】紫阳朱子曰未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉
　　【余论】伊川程子曰狐能渡水其老者多疑畏故履冰而听惧其陷也小者则未能畏慎故勇于济濡其尾而不能济也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
</div>
    <div class="pagination">
<a href="大易择言_page51.html">上一页</a><span>...</span><a href="大易择言_page47.html">47</a><a href="大易择言_page48.html">48</a><a href="大易择言_page49.html">49</a><a href="大易择言_page50.html">50</a><a href="大易择言_page51.html">51</a><span class="current-page">52</span><a href="大易择言_page53.html">53</a><a href="大易择言_page54.html">54</a><a href="大易择言_page55.html">55</a><a href="大易择言_page56.html">56</a><a href="大易择言_page57.html">57</a><span>...</span><a href="大易择言_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
