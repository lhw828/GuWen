<!DOCTYPE html>
<html>
<head>
    <meta charset="UTF-8">
    <title>易经存疑 - 第 8 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 8 页/共 42 页</h1>
    <div class="content">　　夫民志不定由上下之分不明故定民志在于辨上下然上下之辨岂止章服宫室车旗之差等而已哉必度徳授官因能任事使自士庶至于公卿各以其徳而居位无徳者不敢以卑而谋尊其间车服采章亦为之差别农工商贾各勤其事而食力而非力者不敢以贱而僭贵其间宫室服用亦为之限制上下既辨则人度徳量力以居位任事而不敢萌分外之思民志于是乎定矣故以诸侯则安于诸侯而请隧与繁缨者无有也以大夫则安于大夫而僭八佾者无有也以邑宰则安于邑宰而僭称公者无有也如后世之庶人帝服倡优后饰者益无有也是皆上下之辨而其效如此也
　　初九素履往无咎
　　阳君子也在下则位卑而志未肆居履之初则轫之初方与物接合此三者均未为物迁盖富贵之念未兴穷居之初心未变也故凡事只率其平生之所履而往非仁无为非义无行此初九平生之所履也今兹之往亦若是而已矣非仁无为非义无行视其平生不少变焉是之谓素履往伊尹耕于有莘之野乐尧舜之道及膺汤聘而起则欲使是君为尧舜之君使是民为尧舜之民可谓素履之君子矣世之贪饕无耻之徒则无素可率若夫举平生所学如弁髦而尽弃之则有素而不率然后知穷不失义达不离道者之难其人也不负平生不枉所学达不离道富贵不能淫故曰无咎
　　象曰素履之往独行愿也
　　方其素履之时其志愿吾他日亦将以是行之今之素履而行独行平日之所愿也
　　九二履道坦坦幽人贞吉
　　在下则无位无应则无援是身在物外之人也有刚中之徳则独行其道而不愿乎外宠辱不惊黜陟不闻一路平坦无﨑岖险阻也故为履道坦坦坦平坦也坦坦平坦之甚也犹云平穏所以平坦以履道也虽在物外然不履道而非理妄为鲜不及矣欲坦坦不可得也故必履道然后平坦顺理则裕为善最乐皆此义也履道平坦幽独守贞之象也故曰幽人履道而遇其占则贞而吉矣贞吉如何二之履道便是贞也二之坦坦便是吉也
　　象曰幽人贞吉中不自乱也
　　九二幽人守贞而得吉是志在于道不以外物而自乱也所以然者由其居下体之中尔中徳在内则内重而见外之轻故不以外物而自乱
　　六三眇能视跛能履履虎尾咥人凶武人为于大君六三不中不正而又隂柔是其才徳俱无足取也居三之阳位是志刚也志刚则有自用自専之病故其象为眇本不能视也而自以为能视跛本不能履也而自以为能履以此履干其刚愎自用之气必有以触其刚忿之心其见伤害也必矣故又为履虎尾咥人凶又为武人为于大君之象盖柔本无能也而志刚则好于自用武人本无能也而为大君则得以自肆如此之人岂能久哉秦政项籍可见矣
　　象曰眇能视不足以有明也跛能履不足以与行也此圣人以理断之言六三虽自以为能视而实不足以有明也虽自以为能履而实不足与之有行也
　　咥人之凶位不当也武人为于大君志刚也
　　位不当即不中不正志刚居三也
　　九四履虎尾愬愬终吉
　　九四以不中不正履九五之刚故亦为履虎尾之象然以刚居柔与三之以柔居刚者异矣故能危惧而得终吉
　　象曰愬愬终吉志行也
　　履有所蹑而进之象也愬愬而得终吉者是得遂其进也故曰志行
　　九五夬履贞厉
　　九五以刚中正履帝位刚中正则有能为之资履帝位则挟可为之势下又以兊説应之则无违拂之臣而得以遂其欲为之志故凡事必行无所疑滞为夬决其履之象夫才常伤于所恃而危多出于所安天下之事以夬履行之能无蹉跌之患乎故其占虽贞而不免于厉
　　象曰夬履贞厉位正当也
　　位正当即刚中正履帝位也所恃在此故至夬履
　　上九视履考祥其旋元吉
　　上九在卦之上以始终言之是履之终夫吉凶生于人之所履所履未终则吉凶未定而无可考所履既终则吉凶既定而有可考者矣故圣人系辞特示考祥之教祥非吉凶乃吉凶之兆也人事多方有逺有近其逺者吉凶或见于数百年之后或见于数十年之后目前未可见然其朕兆则已见矣故考祥者不必求之窈防昏黙也惟即其云为动作之着而求之观其或善或恶为何如则其朕兆之或吉或凶俱从可考矣其旋元吉示之考祥之例也言若所履者周旋无亏有十分善则得元吉若只七八分善亦只得七八分吉或只五六分善亦只得五六分吉初未有定也故曰占者祸福视其所履而未定也
　　此于爻义俱无取只是就履终説道理如比初六小畜上九之例
　　象曰元吉在上大有庆也
　　此犹其位在中以贵行也例在上履之终也言于履之终而得元吉则大有福庆也在上是解所以元吉大有庆是正解元吉大即是元庆即是吉


　　易经存疑卷二
<经部,易类,易经存疑>
　　钦定四库全书
　　易经存疑卷三
　　明　林希元　撰
　　【干下坤上】
　　泰小往大来吉亨
　　干下坤上之卦伏羲名之曰泰者盖泰之义通也此卦干之象为天坤之象为地干在下坤在上是天气下降地气上腾天地交而二气通也故名卦曰泰文王系辞谓阳为大隂为小此卦之体坤往居外干来居内固小往大来也此卦之变自归妹来六往居四九来居三亦小往大来也小往大来则是君子道长小人道消之时占者遇此若有刚阳之徳则吉而亨矣吉者得遂其进而无隂邪之伤所谓出入无疾朋来无咎是也亨者得行其道而无掣肘之患所谓动而不括出而有获是也其卦曰泰以不可相无之隂阳言也其辞曰小往大来吉亨以淑慝之隂阳言也惟天地交则小往大来矣其理一也
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　此卦释卦名卦辞不取卦徳卦变等义直曰则是【云云】否卦亦然是就卦上説上造化人事来如今説易
　　一般此变例也必然者盖圣人于否泰之卦而三致意焉泰曰则是【云　云】喜阳道之通也否曰则是【云云】忧阳道之塞也一喜一忧而圣人之情见矣
　　天气下降地气上腾二气交感而万物因之发生是万物通也此泰之见于造化也君礼其臣臣忠其君圣主得贤臣以功业贤士得明主以显其徳是其志相同也此泰之见于人事也隂阳以气言健顺以徳言蒙引曰隂阳以气言犹诸卦之卦体也健顺以徳言犹诸卦之卦徳也体犹人身也徳犹人心也温厚和平发生长育此天地间之阳气也严凝凛冽惨刻肃杀此天地间之隂气也内阳而外隂是温厚和平发生长育之气充塞乎宇宙严凝凛冽惨刻肃杀之气敛藏而不见也健顺是隂阳之徳然最难体认看来隂阳二气各有性格如干确然示人易矣可见其健坤隤然示人简矣可见其顺然易简健顺以不可相无之隂阳言外健内顺以淑慝之隂阳言此顺是不好底顺当即此类推矣
　　人因健顺难説多就人上説不知传分造化人事説隂阳健顺是造化君子小人是人事若健顺就人説则非造化矣不可用
　　内君子而外小人不是真个君子在朝廷小人在州县但得志柄用者虽在外犹在内也但不得志缩首者虽在内犹在外也
　　象曰天地交泰后以财成天地之道辅相天地之宜以左右民
　　蒙引曰此句不宜于交字读直至泰字为一句如云雷屯火雷噬嗑与天雷无妄之类
　　裁成是个全体事物将来剪裁成个器具如浑沦一个段匹裁成一个衣服相似天气笼统都无分别圣人厯象日月星辰分别个晦朔望分至啓闭以成嵗功地只是一块荒土不成世界圣人画野分州分别个东西南北城邑井里山川道路民生之初颛蒙无知圣人为之别生分类以立亲戚君臣上下此是裁成处
　　辅相天地之宜是时势所趋合当如此但力不能为圣人从而赞助之如春夏宜耕耘秋冬宜收获此天之宜髙宜种黍下宜种稻此地之宜老者宜安朋友宜信少者宜怀此亦天地之宜圣人因天之时以教民耕获因地之利以教民树艺顺民之情以教民孝信慈此皆是辅相处
　　裁成是就有余处收敛入来使归中道故曰制其过辅相是就不足处补起来使就中道故曰补其不及左右是左右夹辅使之植立也天之立君以为民也故后之裁成辅相皆以左右斯民使得其所此圣人参天地赞化育之事也
　　初九拔茅茹以其彚征吉
　　三阳在下其志相同初九一阳进而上二阳与之相连而进如拔茅而其茹亦以其彚而起也占者有其徳而当其防则众贤协心相与以成天下之泰者在是征行之吉也
　　程传曰茹根之相牵者以本义三阳在下相连而进推之乃别茅之根非本茅之根也盖一阳进而二阳与之相连犹一茅拔根而别茅之根与之相连也
　　象曰拔茅征吉志在外也
　　以三阳言志在外言其志欲上进也三阳之志皆欲上进故拔茅而连茹也
　　九二包荒用冯河不遐遗朋亡得尚于中行
　　九二以刚居柔在下之中是中行也上有六五之应是主乎泰也是居伊周之任者
　　当泰之时人情安肆则政舒缓而法度废弛庶事无节治之者若无含之度有忿疾之心则无深逺之虑有暴扰之患深弊未革而近患巳生矣故在包荒也包容荒秽不急治之非终不治也姑从容以俟其机防耳汉光武初定天下久困兵革而隗嚣公孙述尚割据未服光武曰且致此两子于度外是包荒也泰宁之世人情习于久安安于守常惰于因循惮于更变治之者若无刚果之志有怠惰之气则无振作之心而有废弛之弊决不足以扶衰而革故在用冯河夫冯者无舟而济非极猛勇果决不能也治泰而用冯河则挺特奋发事无不果而弊无不革矣如唐宪宗征淮蔡功久不成民间至有以驴代耕者众皆劝罢兵宪宗与裴度独断然必征卒能擒淮蔡而成大功韩昌黎平淮西碑谓凡此蔡功惟断乃成是能用冯河也
　　泰宁之时人心狃于泰则茍安逸而已恶能深思逺虑及于遐逺之事哉故治泰者必深思逺虑旁稽逺绍周及庶事尽于万物以成可久可大之治虽遐逺不可遗也如汉髙祖初安天下其时去古未逺正好捜求二帝三王礼乐制度以复古昔帝王之盛而乃茍安目前因仍秦人一切茍简之治不能祖述尧舜宪章文武以复古昔先王之盛鲁两生不肯行其人识见必有以髙出汉廷诸臣之上正可与兴礼乐者乃不能如商髙宗之逺求傅说而竟致不问此其遐遗者也
　　时之既泰则人情习于安其情肆而失节凡所以妨政害治者皆自近始盖前后左右之人依时凭势恣为不法然后四方之人从而效尤之而天下之弊从此生矣欲从而治之则又夤縁请托无所不至使人主之心为其牵制而终以阻格似此之类若非断以大公之道絶去朋党之私未必能有为也若汉人禁奢侈则害于近戚限田产则妨于贵家是其验矣故其道在于朋亡也
　　四者皆中行之道九二以刚居柔在下之中则自具此四者占者能此四事则合乎此爻中行之道矣四句纯是占
　　蒙引曰在下之中兼位言以刚居柔在下之中得中道也在下之中而上有六五之应主乎泰也又曰事各有个中行盖不能含容非中也当断不断非中也泄迩非中也忘逺亦非中也中也者天理之当然恰好者尔然析而言之一事有一事之中合而言之则统体一中也
　　言九二以刚居柔在下之中上有六五之应主乎泰而得中道者也占者之治泰也诚能包容荒秽而不伤于急遽果断刚决而不狃于因循周及庶事而不遗遐逺断絶私情而不昵朋比则合乎此爻中行之道矣
　　象曰包荒得尚于中行以光大也
　　以光大是推原所以得尚中行处主心言
　　不光则昧于义理暗于事势但见凡事可行则行安知其当包荒而未可遽行但知目前可以茍安无事安知当奋振作但知目前既安且治可以无事乎逺图安知当不遐遗而周乎庻事但知朋比为我之私人安知彼为吾蠧而当去故光则明足以有照而知当包荒当用冯河当不遐遗朋亡
　　不大则局量浅规模卑狭凡事惟欲速成安能寛容而停待凡事惟守常因循而已安能奋而改作凡事惟茍办目前安能有深逺之虑煦煦姑息而已安能絶乎私爱故大则气足以有为能包荒能用冯河能不遐遗朋亡
　　九三无平不陂无往不复艰贞无咎勿恤其孚于食有福
　　此爻之徳位俱无取只就时上説道理见圣人之情见乎辞处无平不陂泰将极也无往不复否欲来也九三将过乎中泰将极而否欲来之时也故圣人为之戒曰治乱安危相为倚伏无有常平安而不险陂者无有常往而不复来者为今之计当何如哉惟艰难其心正固其行则得保泰之道而无咎虽曰泰极而否理之必然不必恤之惟尽吾所以处之之道则泰可常保而于食有福矣
　　象曰无往不复天地际也
　　天地际言天地否泰之防隂阳消长之交也
　　本义曰无平不陂天地际也程傅曰无往不复天地际也虽有不同总是举一句以见其余如包荒得尚于中行例
　　六四翩翩不富以其邻不戒以孚
　　九三无往不复隂犹未复也六四翩翩则隂于是乎复矣三隂翩然而下复则干往居外坤来居内而为下复
　　三隂翩然而下复是小人之象不主造化説若九三无往不复则兼造化説
　　言时当六四巳过乎中泰巳极矣故三隂翩然而下复不待富厚之力而自以其邻不待戒命而其心自相信所以然者盖小人党邪害正之志同恶相济其势则然故象传谓中心愿君子当此之时不可不为之备也
　　象曰翩翩不富皆失实也不戒以孚中心愿也
　　言六四三隂翩然下复不富以其邻何也盖隂本居下今此三隂乃在上位皆失其实矣不待戒命而自相信何也盖居上失实既非所安反本牵复必其素志其翩然下复者实其中心之所愿也
　　三隂在上何谓失实君子上达小人下达为恶而害君子者实小人之本心是小人之实也今为善而不害君子是失其实矣失实非其所安故三隂翩然而下复盖小人之道既长而小人之心复萌也
　　六五帝乙归妹以祉元吉
　　六五以隂居尊又为泰主乃不以富贵自骄不以承平自肆而柔中虚已下应九二之贤是为帝乙归妹不挟贵以骄夫家之象占者如是则君臣同徳上下交修泰宁之业可保于悠久矣有祉而元吉也此爻非帝女下嫁帝女下嫁其象也犹干九五飞龙在天亦象也然必是帝乙归妹筮得此爻故因系之爻
　　象曰以祉元吉中以行愿也
　　中以行愿就是本义柔中虚已下应九二之贤言由其有柔中之徳以行下贤之愿也人君信任其臣本自素愿然非有柔中之徳未免为谗邪所间鲜有能行其愿者如唐宗初任张九龄及入李林甫之谮恩意遂踈宋真宗初任寇凖及入丁谓之谮卒至贬斥亦由二君皆中常之主于中徳有亏故不能行其愿也
　　上六城复于隍勿用师自邑告命贞吝
　　程传隍土积累以成城如治道积累以成泰及泰之终将反于否如城土頽圯复反于隍也
　　周室东迁号令不行于天下其后为东周君独守河南二邑即此爻之义也虽贞亦吝者自邑告命未必无善事然终不能有为也
　　城墉也隍池也今各州县城隍乃为人象又无城池州县亦有城隍非其制矣
　　象曰城复于隍其命乱也
　　因政令之乱故为否本义爻辞则云但可自守象传又云告命所以治之二者若相反何也盖但可以自守者时也天也告命所以治之者尤兾人事或可以囘天也此圣人之开物成务处也
　　【坤下干上】
　　否之匪人不利君子贞大往小来
　　乾坤虽有定位而其气则相交此卦干上坤下则天气不下降地气不上腾天地二气不交而闭塞伏羲以此命卦为否也文王系辞以为泰者人道之常否与泰反非人道矣故曰否之匪人其占不利于君子之正道何也阳为大隂为小此卦干往居外坤来居内固大往小来也以卦变言此卦自渐而来则九往居四六来居三亦大往小来也大往小来则是小人用事之日故不利君子贞
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也泰言天地交而二气通否言万物不通者盖万物本扵天地天地二气不通则万物因之也
　　上下不交则政令不行而天下乱故曰无邦
　　泰言健顺此变言刚柔者圣人下笔偶然不同初非有意也蒙引説
　　象曰天地不交否君子以俭徳辟难不可荣以禄深自韬晦不以贤能示人使人无得而物色之盖否之时不利君子贞违时冒进必遭小人之难如此者正以避小人之难尔是虽万钟之禄荣于其身亦不能强之而使就也故曰不可荣以禄
　　初六拔茅茹以其彚贞吉亨
　　此爻是就初上説道理于爻义无取因其恶未形故为贞吉亨之戒而未必其能否也泰初九爻辞只云征吉此乃云吉亨者圣人喜阳之长故善辞以贺君子忧隂之长故盛辞以劝小人无非为世道计也
　　象曰拔茅贞吉志在君也
　　读贞吉志在君之语可见小人之不正者皆非为君只是为身谋也
　　六二包承小人吉大人否亨
　　六二隂柔本是个小人而居中得正则未纯乎为恶乃小人中之君子也故能包容承顺乎君子不敢肆其伤害之心夫小人肆邪心以害君子君子固不利矣亦岂小人之福哉占者小人能如是不但名节可完而身家亦可保吉之道也然在君子于此最易为所溺者故为大人者必安守其否而后道亨不可以彼包承于我而自失其守也大人否亨者盖道不以穷达而有加损也
　　象曰大人否亨不乱羣也
</div>
    <div class="pagination">
<a href="易经存疑_page7.html">上一页</a><span>...</span><a href="易经存疑_page3.html">3</a><a href="易经存疑_page4.html">4</a><a href="易经存疑_page5.html">5</a><a href="易经存疑_page6.html">6</a><a href="易经存疑_page7.html">7</a><span class="current-page">8</span><a href="易经存疑_page9.html">9</a><a href="易经存疑_page10.html">10</a><a href="易经存疑_page11.html">11</a><a href="易经存疑_page12.html">12</a><a href="易经存疑_page13.html">13</a><span>...</span><a href="易经存疑_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
