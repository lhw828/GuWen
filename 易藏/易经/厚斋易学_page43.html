<!DOCTYPE html>
<html>
<head>
    <meta charset="UTF-8">
    <title>厚斋易学 - 第 43 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 43 页/共 103 页</h1>
    <div class="content">　　张子厚曰险难之际弱必傅彊上下俱隂求必见从
　　李子思曰坎之有孚心亨唯赖于刚中九二似为二隂所陷然上下比而傅之为所服役故求隂小为得所得者小以居险之中未能出险而仅得左右二隂之用而已
　　林黄中曰大川之水无险不平今居下而有险焉则浅浅之流也传曰水之积也不厚则其负大舟也无力然则九二之水不足以行大舟近者求济小有得而已不能无所不通如九五也
　　案九二阳刚之材陷于二隂上犹有坎焉至九五而后有孚心亨有尚而可以圗出险矣故曰坎有险若以二隂同体相依以为固则庶或可尔故曰求小得以得中故也然上犹有坎故未出中都圣与曰有险云者未必有而不能必无之辞夫隂为险者也险趣下者也出乎一隂之上而揜乎一隂之下故以有险言焉九二以阳居尊大者之象也初六以隂在下小者之象也九五不应而初六承之求小得之义也
　　案此止以下一坎为象而于赞未出中之义最切阳饶隂乏一阳在中而二隂下陷坎之所以为有险也自卦言之则以二五刚中同德相济为象自爻言之则以二刚不相应为象不相悖也
　　右明象占
　　六三来之坎坎险且枕入于坎窞勿用
　　赞曰来之坎坎终无功也
　　王辅嗣曰履非其位又处两坎之间出则之坎居则亦坎
　　王景孟曰干之三处二干之间故曰终日干干坎之三处二坎之间故曰来之坎坎
　　右明象
　　冯当可曰用与勿用在人则知处险者时处乎险而吉凶者在我而已居六三之时而能勿用六三之道则免乎险此圣人以易垂训之意也
　　右明占
　　案六四耦画有穴之象在坎之下故曰坎窞初六之本爻下卦之坎窞也六三之上卦则入于上卦之坎窞矣来而退于内则有九二之险而上坎之水且沈溺矣是来亦坎也之而进于外则遇六四之陷入于坎窞矣是之亦坎也进退一无可者唯有勿用而已其所以然者处下卦之终当进退之际两坎相遇位多凶德不称也
　　右明爻义
　　六四樽酒簋贰用缶纳约自牖终无咎
　　赞曰刚柔际也
　　张舜元曰震有着尊之象焉【互体震】连于上体之坎有酒之象焉全体有簋之象焉坎为缶【比之盈缶亦坎象】着樽盛酒醴齐奠之牖下乐则用缶以爵内约自牖而酌献之五则俯而受之刚柔相际各以其正故无咎也
　　朱子发曰樽酒而簋副之燕飨之礼君臣相际之时也
　　杨廷秀曰约如约信曰誓之约
　　郭立之曰醴酒之设酒之尚贵其诚之着也国有凶荒则杀礼时有难易也至薄之礼可以自幽而达明坎之时为然四五近比而相亲非正应自牖之象也
　　吕与叔曰居重险之中独傅阳明如自牖内约物虽薄而必飨明信着交际得也
　　耿睎道曰皆以四交五之意
　　张説近之大抵居坎险之时君臣相与以圗出险不暇求礼文之备而苟可以通其情足矣坎为酒食樽簋之象也下又一坎贰之象也三四耦画居二五竒画之中缶中虚之象也亦牖通明之象也离九三四鼓缶而歌宛丘之诗曰坎其击缶缶声当乐也坎坎考击之声故缶又应坎象约质言也牖下私家之制此九五下际于四而四为礼以享之与圗险也世儒言纳约自牖从明处入恐非本指
　　林黄中曰礼饮于牖下诗奠于牖下室前也周官司约掌邦国及万民之约剂治神之约为上神约谓命祀郊社羣望及所祖宗也其不能修祝嘏者内约剂而已一樽之酒一簋之食其乐用缶其告用约可谓简且陋矣然而君子以是而为礼而鬼神亦以是而来歆者贵其诚也尔雅大琴谓之离小罍谓之坎琴中虚而外实罍中实而上下虚也古之制器而尚象盖如此
　　此説亦可通先儒唯王氏曰用至诚神明可享言焉而不详姑存之以俟有考者
　　右明象占
　　李子思曰八纯卦六爻俱无相应唯以近比而相交际为义夫居坎险之时以渐出而升于上者为贵六四离下体而进而傅五有欲出险之意真情相向期于济难盖当艰险之时不待侈为繁文缛礼而后可以导其诚意也
　　石守道曰在重险之中得人应援则可以攀援而出今诸爻皆不能出以其无应也四已出险上攀援九五刚尊之君如此则得以济是坎之卦独以此一爻为美
　　此深得文王之指坎之诸爻无一吉者故即其近君已出一险为义以告万世处险圗济之方也与大过九四之指同
　　右明爻义
　　九五坎不盈祗既平无咎
　　赞曰坎不盈中未大也
　　杨中立曰刚得中而履尊位宜可以济险矣然一阳在二隂之中则虽中而未大故坎不盈祗既平而已盈则出险矣然既平则有出险之渐故无咎兰惠卿曰以阳刚之材为济险之主居中履正如水之流虽不至于满盈而亦几及于既平而不卑陷所以无咎【以几训祗】
　　李季辨曰五济险难之君也有孚心亨全在于五如水流而不盈行险而不失其信者然后可以出险止于既平然后无咎如水至于海既得水之平然后其流息也
　　毛伯玉曰水之性行则亨止则盈水以亨为用不以盈也故彖赞曰水流而不盈而爻辞曰坎不盈盈则有泛溢之虞唯其不盈此所以适于既平也李去非曰月者水之精也月在天满则亦有不盈之义
　　刘长民曰坎盈于中则水盈而不流矣
　　耿晞道曰在上体则几于出险矣然犹未出则不盈而平之象也
　　石守道曰须能平此难则无咎
　　程正叔曰以九五刚中之材居尊位宜可以济险然下无助也二陷于险中未能出余皆隂柔无济险之材人君安能独济天下之险不能致天下出于险则为有咎必祗既平乃得无咎也
　　案上卦之中有刚明之材居大君之位宜有以出险矣而上犹有一隂焉此所以不能盈而只既平也盖下有一坎故水流而不盈上无隂则为盈之象矣上未出坎故祗既平而已上一隂犹岸也龙门之险水流湍激至盟津而平乃利涉焉则以水既平也既平则险可济故无咎卦中唯二五材足以出险而皆陷焉二在下上又一坎故曰有险五在上流下坎焉故曰不盈
　　右明象占
　　上六系用徽纆寘于丛棘三岁不得凶
　　林黄中曰或谓九棘大司冦听刑于其下非也棘以木言者枣也以丛言者刺也
　　赞曰上六失道凶三嵗也
　　朱子发曰上动成巽徽纆巽绳之象丛棘巽木交坎也
　　张舜元曰坎为刑狱九家坎为丛棘
　　程正叔曰以隂柔居险之极其陷之深者也以其陷之深取牢狱以为喻如之以徽纆因寘于丛棘之中隂柔而陷之深其不能出矣
　　袁氏曰不得者罪人不服之辞
　　耿睎道曰纠之以刑则人心离人心离则深为隐伏而情不得也
　　亦上卦变巽之象
　　冯当可曰恋五而不去故系用徽纆寘于丛棘四攀五以上出上顾五而复入险何由而济也李季辨曰已应在三越三爻以求援又入于坎窞焉故三嵗不得也
　　右明象
　　毛伯玉曰凡言三者畧举之也七者六爻之变周而复始者也十者絶之之辞数之极也以筮用之有时而合其数当然非圣人前知其然也
　　右明占
　　案爻辞与否九五系于苞桑之辞畧同特否九五轸其亡之戒此爻言出险之难九五方挟刚明之材以求出险而已辄以隂柔揜之故始欲攀五而卒为五所困如徽纆之系而牢不可解丛棘之寘而脱于东则留于西盖五出于上则出险矣是以固絷之而两相陷溺也三嵗之久其情不得则与九五之情近而反不相得矣故凶是五与上皆不得脱险也夫上变则为涣宜其险难之散也而今若此则以坎性善陷愈上而陷愈深是以出之难也与他卦易穷则变之例不同唯不胶柱者可以言易
　　右明爻义
　　郭子和曰下卦言处险之道上卦言出险之道李去非曰上体泄之疾水易流行故上三爻多无咎下体受之深水不盈溢故多凶
　　林黄中曰离性炎上其在上卦则炎上之太过者也坎性下流其在下卦则下流之已甚者也下流易甚故坎下三爻不正而多凶炎上太过故离上三爻不正而多惧唯二五不失其中是以为无咎而已坎之九二不若九五之功离之六五不若六二之吉离上坎下斯其防矣
　　案坎之下卦受下流之多陷溺之深而不能出虽九二刚中而有险上卦浮于众流之上陷溺之浅而可以图出唯上六道穷而遂凶故初入于坎窞四则纳约自牖矣二有险五则既平矣三来之坎坎上则系纆而寘丛棘盖隂复揜刚不能出坎也右明六爻
　　【离下离上】
　　离
　　赞曰离丽也日月丽乎天百谷草木丽乎土重明以丽乎正乃化成天下
　　説卦曰离丽也
　　杂卦曰离上而坎下也
　　朱子曰隂丽于阳其象为火体隂而用阳也耿睎道曰幽明域也域于幽则为陷域于明则为丽
　　程正叔曰取其一隂丽于二阳之间则为傅丽之义取其中虚则为明义离为火火体虚丽于物而明者也万物皆有所丽有形则有丽矣在人则为所亲傅之人所由之道所主之事皆其所丽也王介父曰以柔为主也故晦则丽乎明弱则丽乎彊小则丽乎大贱则丽乎贵
　　李去非曰刚喜特立而柔必傅丽丽而不失正然后为明
　　李仲永曰离有不离之义故曰丽也日月运行而不离乎天故曰丽乎天百谷草木生于土而反于土不离乎土故曰丽乎土
　　李子思曰阳者明之体也然不得隂之交则文不成故隂丽乎阳然后文明外见此盖隂阳相交而着见其辉光者也孔子赞离之德每曰文明其义如此　又曰坎者隂中之阳而离者阳中之隂也坎之画则中实实则诚离之画则中虚虚则明实者坎之用虚者离之用也　又曰离之中虚乃心之象
　　案仁义诚敬之学出于乾坤中庸诚明之学则出于坎离言易者自子思发之
　　郑少梅曰离丽也人之神丽于身人之明丽于心耳目继其明以为用而神实为之主故次二之火有神明之象取其丽于木也
　　郭立之曰离傅物则生去物则灭圣人以是而知鬼神之情状原始反终知死生之説
　　古明卦义
　　説卦曰离为雉　又曰离为目　又曰离再索而得女故谓之中女　又曰离为火为日为电为中女为甲胄为戈兵其于人也为大腹为乾卦为鳖为蠏为羸为蚌为龟其于木也为科上槁
　　案此皆三画未重之离也
　　右广卦象
　　象赞曰明两作离大人以继明照于四方
　　説卦曰作结绳而为网罟以佃以鱼盖取诸离　又曰相见乎离　又曰离也者明也万物皆相见南方之卦也圣人南面而听天下向明而治盖取诸此也
　　右明卦用
　　序卦曰坎者陷也陷必有所丽故受之以离离者丽也
　　程正叔曰陷于坎险之中必有所傅丽理自然也林黄中曰自坎之离六画尽变而成也阳上而隂下阳陷于隂则上者下矣是故坎自上而下流也隂丽于阳则下者上矣是故离自下而炎上也水火之象也水火之情如此其相逺也然而坎实阳也离实隂也君子小人顾其所以自处何如耳陷其髙明则为小人抗其卑晦则为君子岂有常也哉故曰陷必有所丽故受之以离言物无终陷之理陷而思出则必丽乎阳得其所丽则反昏以为明
　　李子思曰八卦以乾坤坎离居上经乾坤者隂阳之纯而坎离者隂阳之中故乾坤居六十四卦之首而坎离居六十四卦之中此有深意也盖坎离为天地心造化之象实寓于此天之阳中在北为水地之隂中在南为火坎藏天之阳中受明为月离丽地之隂中含明为日坎为水而司寒离为火而司暑坎为月而司夜离为日而司昼水火日月之用寒暑昼夜之运天地造化无出诸此而坎离其之蔽之一言曰中而已
　　右明卦序
　　利贞亨畜牝牛吉
　　赞曰柔丽乎中正故亨是以畜牝牛吉也
　　耿睎道曰至顺不傅乎中正则入于邪未见其亨也
　　毛伯玉曰并二五言之也
　　案君丽乎正臣亦丽乎正君臣之道交通而无间也亨乃二五交通之象
　　右明卦象
　　兰惠卿曰牛者隂爻言六二也有柔顺之德丽二阳之间有畜牝牛之象
　　郭立之曰干为马坤为牝马坤为牛离为牝牛亦象事之宜也
　　毛伯玉曰旅之上九丧牛于易亦离象
　　案离再索于坤得坤中气故亦象乎牛然谓之牝者以隂位也故曰六二若五则阳位牛不牝矣然则畜之者六五也唯其君臣以中正交通故以如是之君畜如是之臣而吉也
　　李子思曰离之性上若不能如畜牝牛则不免有炎上之患又安能吉乎
　　张敬夫曰自古有国有家时适明盛无不由宦官女子之为患者失此道也
　　右明卦占
　　初九履错然敬之无咎
　　赞曰履错之敬以辟咎也
　　冯当可曰日方出人夙兴之辰也自寝而兴以足及履错然有声是动之始也于其始加敬而终必吉祸福几防每萌于初动之时离性炎上躁急戒于其初
</div>
    <div class="pagination">
<a href="厚斋易学_page42.html">上一页</a><span>...</span><a href="厚斋易学_page38.html">38</a><a href="厚斋易学_page39.html">39</a><a href="厚斋易学_page40.html">40</a><a href="厚斋易学_page41.html">41</a><a href="厚斋易学_page42.html">42</a><span class="current-page">43</span><a href="厚斋易学_page44.html">44</a><a href="厚斋易学_page45.html">45</a><a href="厚斋易学_page46.html">46</a><a href="厚斋易学_page47.html">47</a><a href="厚斋易学_page48.html">48</a><span>...</span><a href="厚斋易学_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
