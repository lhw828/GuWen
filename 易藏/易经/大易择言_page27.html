<!DOCTYPE html>
<html>
<head>
    <meta charset="UTF-8">
    <title>大易择言 - 第 27 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 27 页/共 61 页</h1>
    <div class="content">　　【通论】东谷郑氏曰颐之上体皆吉而下体皆凶上体止也下体动也在上而止养人者也在下而动求养于人者也动而求养于人者必累于口体之养故虽以初之刚阳未免于动其欲而观朶颐也
　　象曰观我朶颐亦不足贵也
　　【正义】伊川程子曰既为欲所动则虽有刚健明智之才终必自失故其才亦不足贵也人之贵乎刚者为其能立而不屈于欲也贵乎明者为其能照而不失于正也既惑所欲而失其正何刚明之有为可贱也
　　慈湖杨氏曰明其本有良贵今观夫朶颐则失其所谓贵矣
　　石涧俞氏曰孟子云养其大体为大人养其小体为小人又云饮食之人则人贱之矣今初九阳徳之大本有可贵之质乃内舍其大而外观其小岂不为人所贱故曰亦不足贵也
　　六二颠颐拂经于丘颐征凶
　　【辨正】愚案卦中颠颐与拂经上下两见而各有其义盖在上而颠不自有其养者也在下而颠不足以自养者也拂经皆谓非常道也上下之事既殊动止之徳亦异故其不同有如此者六二处下体而好动好动则自害其生理非道之常因之别求髙明以自托而甘入于厮养佣作之流以此行之必为人之所贱而不亦凶乎旧説以颠为求养于初以于丘为求养于上似不可从夫隂柔而能以刚阳为归不可谓之不正不可谓之非类也
　　【存疑】伊川程子曰女不能自处必从男隂不能独立必从阳二隂柔不能自养待养于人者也天子养天下诸侯养一国臣食君上之禄民頼司牧之养皆以上养下理之正也二既不能自养必求养于刚阳若反下求于初【初乃刚阳也】则为颠倒故云颠颐颠则拂违经常不可行也若求养于丘则往必有凶丘在外而髙之物谓上九也【上九乃在上之刚阳也】卦止二阳既不可颠颐于初若求颐于上九往则有凶在颐之时相应则相养者也上非其应而往求养非道妄动是以凶也颠颐则拂经不获其养而妄求于上往则得凶也今有人才不足以自养见在上者势力足以养人非其族类妄往求之取辱得凶必矣六二中正在他卦多吉而凶何也曰时然也隂柔既不足以自养初上二爻皆非其与故往求则悖理而得凶也
　　象曰六二征凶行失类也
　　【辨正】愚案行失类言所行入于非类谓自处之不善也类
　　字古有以善为训者
　　【存疑】紫阳朱子曰初上皆非其类也
　　六三拂颐贞凶十年勿用无攸利
　　【正义】伊川程子曰颐之道惟正则吉三以隂柔之质而处不中正又在动之极是柔邪不正而动者也其养如此拂违于颐之正道是以凶也得颐之正则所养皆吉三乃拂违正道故戒以十年勿用十数之终谓终不可用无所往而利也
　　【余论】东谷郑氏曰三应于上若得所养而凶莫甚于三盖不中不正而居动之极所以求养于人者必无所不至是谓拂于颐之正凶之道也十年勿用无攸利戒之也因其多欲妄动示之以自反之理作易之本意也
　　愚案如旧説爻以相应为例则此卦之三与上乃例之正合者而爻辞不然足以知其不必矣郑氏盖求之不得其故故为求养于人无所不至之説
　　象曰十年勿用道大悖也
　　【正义】伊川程子曰所以戒终不可用以其所由之道大悖
　　义理也
　　六四颠颐吉虎视眈眈其欲逐逐无咎
　　【辨正】愚案在上以养人为本养人而犹泰然自安其奉则其徳不纯而泽不被于天下此四之颠颐所以吉也虎视眈眈其欲逐逐言既不以自奉为乐而又有养人之心以人之得其所养为己之深嗜笃好则无媿于居人上之位而免于咎矣义之説似不可从
　　【存疑】伊川程子曰四在人上大臣之位六以隂居之隂柔不足以自养况养天下乎初九以刚阳居下在下之贤也与四为应四又柔顺而正是能顺于初頼初之养也以上养下则为顺今反求下之养颠倒也故曰颠颐然己不胜其任求在下之贤而顺从之以济其事则天下得其养而己无旷败之咎故为吉也二颠颐则拂经四则吉何也曰二在上而反求养于下下非其应类故为拂经四则居上位以贵下贱使在下之贤由己以行其道上下之志相应而施于民何吉如之○又曰从于人者必有常若间或无继则其政败矣其欲谓所须用者必逐逐相继而不乏则其事可济若取于人而无继则困穷矣既有威严又所施不穷故能无咎也
　　紫阳朱子曰柔居上而得正所应又正而頼止养以施于下故虽颠而吉虎视眈眈下而専也其欲逐逐求而继也又能如是则无咎矣
　　草庐吴氏曰自养于内者莫如求养于外者莫如虎故颐之初九六四取二物为象四之于初其下贤求益之心必如虎之视下求食而后可其视下也専一而不他其欲食也继续而不歇如是则于人不贰于己不自足乃得居上求下之道
　　次崖林氏曰苛下贤之心不専则贤者不乐告以善道求益之心不继则才有所得而遽自足
　　【存异】伊川程子曰居上位者必有才徳威望为下民所尊畏则事行而众心服从若或下易其上则政出而人违刑施而怨起轻于陵犯乱之由也六四虽能顺从刚阳不废厥职然质本隂柔頼人以济人之所轻故必养其威严眈眈然如虎视则能重其体貌下不敢易
　　象曰颠颐之吉上施光也
　　【存疑】伊川程子曰颠倒求养而所以吉者盖得刚阳之应以济其事致己居上之徳施光明被于天下吉孰大焉
　　六五拂经居贞吉不可涉大川
　　【正义】伊川程子曰六五颐之时居君位养天下者也然其隂柔之质才不足以养天下上有刚阳之贤故顺从之頼其养己以济天下君者养人者也反頼人之养是违拂于经常既以己之不足而顺从于贤师傅必居守贞固笃于委信则能辅翼其身泽及天下故吉也隂柔之质无贞刚之性故戒以能居贞则吉以隂柔之才虽倚頼刚贤能持循于平时不可处艰难变故之际故云不可涉大川也
　　紫阳朱子曰六五隂柔不正居尊位而不能养人反頼上九之养故其象占如此
　　次崖林氏曰不能养人而反頼上九以养于人故其象为拂经言反常也然在己不能养人而頼贤者以养亦正道也故居贞而吉若不用人而自用则任大责重终不能胜如涉大川终不能济故不可
　　【辨正】愚案六五以隂柔而处养人之尊位拂经云者言此乃非常之地未可以或忽也必上求阳徳以为宗主而后可以济天下故曰居贞吉不可涉大川旧説以六五不能养人而頼上九之养为拂经者其説未然人君求贤此千古经常之道而何违拂之有观象自见
　　【通论】紫阳朱子曰此卦下体三爻皆是自养上体三爻皆是养人不能自求所养而求人以养己则凶故下三爻皆凶求于人以养其下虽不免于颠拂毕竟皆好故上三爻皆吉
　　象曰居贞之吉顺以从上也
　　【正义】伊川程子曰居贞之吉者谓能坚固顺从于上九之
　　贤以养天下也
　　中溪张氏曰五能柔顺以从上九之贤頼之以养天下真圣人养贤以及万民之事也
　　上九由颐厉吉利涉大川
　　【正义】山阳王氏曰以阳处上而履四隂隂不能独为主必
　　宗于阳也故莫不由之以得其养
　　伊川程子曰上九以刚阳之徳居师傅之任六五之君柔顺而从于己頼己之养是当天下之任天下由之以养也以人臣而当是任必常怀危厉则吉也如伊尹周公何尝不忧勤兢畏故得终吉夫以君之才不足而倚頼于己身当天下之大任宜竭其才力济天下之艰危成天下之治安故曰利涉大川然惕厉则不可忘也
　　紫阳朱子曰六五頼上九之养以养人是物由上九以养也位髙任重故厉而吉阳刚在上故利涉川
　　【辨正】愚案六五拂经上九由颐皆以其道言之耳故六五之顺以从上见隂柔之不可自用上九之利涉大川亦不过见阳刚之大可为若必以五为君上为师傅以应圣人养贤之义其説泥矣且五之隂柔岂足以当圣人乎
　　象曰由颐厉吉大有庆也
　　【通论】童溪王氏曰豫之九四天下由之以豫故曰大有得颐之上九天下由之以颐故曰大有庆
　　【巽下兑上】
　　大过栋桡利有攸往亨
　　【正义】隆山李氏曰四阳横而居中有栋之象而上下二隂柔而无力是上无所附而下无所寄也安得不桡大壮凡四阳而在下者亦壮故以上栋下宇取象者得所载也今大者过乎刚而无所附小者过乎柔而不能载是栋将压而危之甚也杂卦曰大过颠也大厦之颠非一木所能支是必进而求济然后可故曰利有攸往亨【此説得之】
　　【辨正】愚案大过与小过本非对待先儒每每以之并论非也且二过字亦有辨小过乃经过相过之过大过则过失过误之过言阳刚至此失其所托而事不可为也取象于栋桡明明有大厦将倾之意而本义反谓四阳过盛殆不可从程以大过为事之大过于常者与孔仲逹过越常理之説正同尤为可疑大本指阳而言若以为大事则彖辞何以不曰大事过而曰大者过乎且事虽有大小之殊而圣人时措之宜惟一而已今曰某为常事某为非常之事后世必有借口于禅让征伐以行其私而自命为大过者岂非解经者启之乎
　　【存疑】伊川程子曰大过者阳过也故为大者过过之大为大事过也圣贤道徳功业大过于人凡事之大过于常者皆是也夫圣人尽人道非过于理也其制事以天下之正理矫时之用小过于中者则有之如行过乎恭丧过乎哀用过乎俭是也盖矫之小过而后能及于中乃求中之用也所谓大过者常事之大者耳非有过于理也唯其大故不常见以其比常所见者大故谓之大过如尧舜之禅让汤武之放伐皆由道也道无不中无不常以世人所不常见故谓之大过于常也○又曰小过隂过于上下大过阳过于中阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也隂弱而阳强君子盛而小人衰故利有攸往而亨也栋今人谓之檩
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　【正义】伊川程子曰刚虽过而二五皆得中是处不失中道也下巽上兑是以巽顺和説之道而行也在大过之时以中道巽説而行故利有攸往乃所以能亨也
　　紫阳朱子曰本谓初末谓上弱谓隂柔
　　象曰泽灭木大过君子以独立不惧遯世无闷
　　【正义】衡水孔氏曰君子于衰难之时卓尔独立不有畏惧
　　隐遯于世而无忧闷
　　【余论】刘氏长民曰用之则独立不惧舍之则遯世无闷初六借用白茅无咎
　　【正义】紫阳朱子曰当大过之时以隂柔居巽下过于畏慎而无咎者也故其象如此白茅物之洁者
　　【余论】汉上朱氏曰茅之为物薄而用重过慎也过慎者慎之至也大过君子将有事焉以任至大之事过而无咎者其惟过于慎乎过非正也初六执柔处下不犯乎刚于此而过其谁咎之
　　象曰借用白茅柔在下也
　　【正义】伊川程子曰以隂柔处卑下之道唯当过于敬慎而已以柔在下为以茅借物之象敬慎之道也
　　愚案初六为巽之初爻以柔附刚在人为知有天徳而不妄行之象借用白茅敬慎之至故象以此称之也
　　九二枯杨生稊老夫得其女妻无不利
　　【正义】紫阳朱子曰阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也
　　【余论】山杨氏曰闻之蜀僧云四爻之刚虽同为木然或为杨或为栋栋负众榱则木之强者也杨为早凋则木之弱者也此卦本末皆弱二近于本五近于末故均为木之弱也
　　平庵项氏曰二五皆滨于泽杨泽木也当大过之时故称枯焉过则木枯也
　　云峯胡氏曰巽为木兑为泽杨近泽之木故以取象枯杨大过象稊初在下象老夫九象女妻初柔在下象
　　【存疑】洓水司马氏曰大过刚已过矣止可济之以柔不可济之以刚也故大过之时皆以居隂为吉不以得位为美
　　愚案彖言大过之可为在刚过而中未尝有济之以柔之意九二一爻乃刚之得中者得中即得位也儒者多以用柔为説而司马氏于此爻又言大过之时不以得位为美胥失之矣
　　象曰老夫女妻过以相与也
　　【正义】秋山王氏曰老夫而女妻虽过乎常然隂阳相与以
　　成生育之功则无不利也
　　九三栋桡凶
　　【正义】伊川程子曰九三以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也
　　【存疑】伊川程子曰或曰三巽体而应于上岂无用柔之象乎曰言易者贵乎识势之重轻时之变易三居过而用刚巽既终而且变岂复有用柔之义应者谓志相从也三方过刚上能繋其志乎
　　愚案以九三而遇上六正旧例之所谓相应者也今程子以两爻之辞难于附防而为时势之説又谓志相从而后谓之应曰此非其比也亦可以见旧例之不足据而为其説者之凿矣
　　象曰栋桡之凶不可以有辅也
　　【正义】伊川程子曰刚强之过则不能取于人人亦不能亲辅之如栋桡折不可支辅也栋当室之中不可加助是不可以有辅也
　　九四栋隆吉有它吝
　　【通论】西溪李氏曰下卦上实而下弱下弱则上倾故三居下卦之上而曰栋桡凶上卦上弱而下实下实则可载故四居上卦之下而曰栋隆吉此二爻当分上下体看
　　云峯胡氏曰屋以栋为中三视四则在下栋桡于下之象四在上栋隆于上之象
　　愚案三四两爻正属栋位三巽极而躁且居凶地则为栋桡四所处加髙去本之弱尚逺故为栋隆而吉然当大过之时阳徳向衰已无可为四不过差胜于三耳观彖辞全卦取象于栋桡可见有它者言不隆则桡所谓吉者变而之吝恐非意外之事未可自以为安而不为之备也
　　【存疑】伊川程子曰四居近君之位当大过之任者也居柔为能用柔相济既不过刚则能胜其任如栋之隆起是以吉也隆起取不下桡之义大过之时非阳刚不能济以刚处柔为得宜矣若又与初六之隂相应则过也既刚柔得宜而志复应隂是有它也有它则有累于刚虽未至于大害亦可吝也或曰二比初则无不利四若应初则为吝何也曰二得中而比于初为以柔相济之义四与初为正应志相繋者也九既居四刚柔得宜矣复牵系于隂以害其刚则可吝也
　　愚案如程所云四之吉为以刚处柔四之吝为下繋于初语若可信者然求之旧例二四两爻同为以刚处柔也何以在二则又待下比于初而后无不利在四则一与初应而即吝也二之处柔不足如彼四之处柔又如是其有余此曷故哉旧説之不合者多此类学者不可以不之察也
　　象曰栋隆之吉不桡乎下也
　　【辨正】愚案不桡乎下则为隆挠乎下则所谓有它矣下正
　　对隆而言不必指初也
　　九五枯杨生华老妇得其士夫无咎无誉
　　【正义】伊川程子曰九五当大过之时本以中正居尊位而上比过极之隂其所相济者如枯杨之生华虽有所发无益于枯也上六过极之隂老妇也五虽非少比老妇则为壮矣以士夫而得老妇虽无罪咎殊非美也故云无咎无誉
　　【辨正】郭氏【京】曰爻象少夫并误作士夫
　　【通论】沈氏守约曰九二比于初近本也生稊之象也九五
　　承于上近末也生华之象也
　　何氏子曰生稊则生机方长生华则泄且竭矣二所举者初初本也又巽之主爻为木为长为髙木已过而复芽又长且髙故有往亨之理五所与者上上末也又兑之主爻为毁折为附决皆非木之所宜木已过而生华又毁且折理无久生已
　　象曰枯杨生华何可久也老妇士夫亦可丑也
　　【正义】伊川程子曰枯杨不生根而生华旋复枯矣安能久乎老妇而得士夫岂能成生育之功亦为可丑也
　　上六过涉灭顶凶无咎
　　【正义】伊川程子曰上六以隂柔处过极直过常越理不恤危亡履险蹈祸而已如过涉于水至灭没其顶其凶可知小人狂躁以自祸盖其宜也复将何尤故曰无咎言自为之无所怨咎也因泽之象而取涉义
　　【通论】厚斋冯氏曰易大抵上下画停者从中分反对为象非他卦相应之例也颐中孚小过皆然而此卦尤明三与四对皆为栋象上隆下桡也二与五对皆为枯杨之象上华下稊也初与上对初为借用白茅之慎上为过涉灭顶之凶也
　　愚案中分反对为象在羣卦多有然者乃六位自然之情势即所谓二多誉四多惧三多凶四多功初辞拟之卒成之终者也冯氏独于上下画停之卦见之盖为旧説所蔽故尔
</div>
    <div class="pagination">
<a href="大易择言_page26.html">上一页</a><span>...</span><a href="大易择言_page22.html">22</a><a href="大易择言_page23.html">23</a><a href="大易择言_page24.html">24</a><a href="大易择言_page25.html">25</a><a href="大易择言_page26.html">26</a><span class="current-page">27</span><a href="大易择言_page28.html">28</a><a href="大易择言_page29.html">29</a><a href="大易择言_page30.html">30</a><a href="大易择言_page31.html">31</a><a href="大易择言_page32.html">32</a><span>...</span><a href="大易择言_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
