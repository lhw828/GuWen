<!DOCTYPE html>
<html>
<head>
    <meta charset="UTF-8">
    <title>大易粹言 - 第 6 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 6 页/共 42 页</h1>
    <div class="content">　　山杨氏曰天左旋而水东注违行也作事至于违行而后谋则无及矣【易説】
　　兼山郭氏曰天体于上水行于下天道左旋水性右流皆违行而不相亲故曰讼不亲也不亲所以为讼也孔子曰聼讼吾犹人也必也使无讼乎无讼在于谋始谋始在于制作契之不明讼之所以生也故有徳司契而不责于人上古结绳以治后世圣人易之以书契良以此也方此为治讼之始未及夫化民之道【易説】
　　白云郭氏曰天水违行大不亲矣作事谋始期无讼也邦无道免于刑戮在下之谋始也刑期无刑必也无讼在上之谋始也此谓窒惕之道【易説】
　　初六不永所事小有言终吉象曰不永所事讼不可长也虽小有言其辩明也
　　伊川先生曰六以柔弱居下不能终极其讼者也故于讼之初因六之才为之戒曰若不长永其事则虽小有言终得吉也盖讼非可长之事以隂柔之才而讼于下难以吉矣以上有应援而能不永其事故虽小有言终得吉也有言灾之小者也不永其事而不至于凶乃讼之吉也○六以柔弱而讼于下其义固不可长永也永其讼则不胜而祸难及矣又于讼之初即戒讼非可长之事也○柔弱居下才不能讼虽不永所事既讼矣必有小灾故小有言也既不永其事又上有刚阳之正应辩理之明故终得其吉也不然其能免乎在讼之义同位而相应相与者也故初于四为获其辩明同位而不相得相讼者也故二与五为对敌也【并易传】
　　横渠先生曰初于正应中有隂阳之间不无讼但以隂居下体为柔顺履险方初不永所事其理辩直【直一作正】故小有言终吉【易説】
　　山杨氏曰险而健卦之所以为讼也险故兴讼健故能讼居险之初柔不当位非险而健也无能讼之才故不永所事当上下违行之时隂柔在下而二以刚乗之近而不相与故小有言然有应在上顺而不为险故其辩易明既已有言则非无讼也以其辩明故终吉夫讼非可长之事居讼之初谋始之时也故孔子因以戒之有不可之辞焉【易説】
　　白云郭氏曰讼之初未始不小有言也永其事则有成终之凶不永所事是以终吉言于初者戒之于始也初四在讼之应者是以其辩易明二五在讼之不应者是以不克而掇患也【易説】
　　九二不克讼归而逋其邑人三百户无眚象曰不克讼归逋窜也自下讼上患至掇也
　　伊川先生曰二五相应之地而两刚不相与相讼者也九二自外来以刚处险为讼之主乃与五为敌五以中正处君位其可敌乎是为讼而义不克也若能知其义之不可退归而逋避以寡约自处则得无过眚也必逋者避为敌之地三百户邑之至小者若处强大是犹竞也能无眚乎眚过也处不当也与知恶而为有分也○义既不敌故不能讼归而逋窜避去其所也○自下而讼其上义乖势屈祸患之至犹拾掇而取之言易得也【并易传】
　　横渠先生曰处险体刚好讼者也上下二隂俱非已应理为不直故不讼归而逋窜使其邑人之众无辜被祸故曰邑人无眚【易説】
　　山杨氏曰以成卦之才言之则九二刚来而得中能有孚窒惕中吉也以爻言之二五正应也二以刚险而不应讼上者也而五以刚中正而履尊位讼之主也人所利见而取决焉不可得而讼也故不克讼然九二刚而中知义不克则非怙终者故归而逋其邑人三百户无眚归而逋者自反不缩逋窜而自逭也邑人三百户则其居寡弱矣不为险健也不为险健则讼息矣故无眚眚过也【易説】
　　兼山郭氏曰九二孔子称十室之邑必有忠信如丘者焉则三百户之邑亦不为小矣或谓下之敢讼上者以附已之众为得之矣附已之众上之所不容故置其邑而逋乃可无眚眚甚于凶明矣【易説】
　　白云郭氏曰先人曰十室之邑必有忠信则三百户不为小矣雍曰二五有君臣之位上下之分非可讼也讼之义不克也不克则置三百户之邑而归逋窜之中可无眚矣盖以下讼上其患自取苟不违其邑是速诛伐之祸也九二以刚中之才一防险中而不克讼其取患如此况无其才者乎是以圣人贵夫窒惕而不利渉难也伯氏骈邑三百管仲夺之而没齿无怨言岂有讼上之患者乎【易説】
　　六三食旧徳贞厉终吉或从王事无成象曰食旧徳从上吉也
　　伊川先生曰三虽居刚而应上然质夲隂柔处险而介二刚之间危惧非为讼者也禄者称徳而受食旧徳谓处其素分贞谓坚固自守厉终吉谓虽处危地能知危惧则终必获吉也守素分而无求则不讼矣处危谓在险而承乗皆刚与居讼之时也○柔从刚者也下从上者也三不为讼而从上九所为故曰或从王事无成谓从上而成不在已也讼者刚健之事故初则不永三则从上皆非能讼者也二爻皆以隂【一作处】柔不终而得吉四亦以不克而渝得吉讼以能止为善也○守其素分虽【一无虽字】从上之【一无之字】所为非由已也故无成而终得其吉也【并易传】
　　横渠先生曰履非其位处险之极若能不为他累専应上九则虽危终吉故曰旧徳以隂居阳又处成功必有悔吝故曰无成【易説】
　　广平游氏曰讼之六三才不称位故有食旧徳之象食旧徳者世其禄也世之搆讼者皆出于忿欲而六三才不足则内省而无忮位已髙则知足而无求夫如是则从上而已奚其讼故食旧徳而安也然当讼之时才不称其位则人必有媢嫉之者故不能无危要之在已者贞固自守而无争心故虽危而终吉也【易説】
　　山杨氏曰六三以隂居阳无险健之才而承乗皆刚力不能讼也上九处刚健之极而下为之应柔不能抗也则从上而已故曰食旧徳贞厉盖先王诏禄以功饩廪称事食其食不任其责而唯上之从则唯食旧徳可也当上下违行之时居险健之中虽以旧徳而食然从之而不以正安之而不知戒失义犯患将无所不至矣故唯贞厉乃终吉与之从事则无成矣【易説】
　　白云郭氏曰以隂柔而介二刚之间危惧也能不以讼为事所谓窒惕者也故能保旧徳之禄而固守弗失与逋其邑而防者异矣虽介二刚为危道而终获吉者能窒其讼故也介二刚有道乎舍二之讼上从乾道代终而已从其大体者也故吉六三不以讼为事上从干吉之大可谓徳与位称者矣然仅能食旧而已九二自下讼上掇患已至又岂能保其旧邑哉逋窜宜矣【易説】
　　九四不克讼复即命渝安贞吉象曰复即命渝安贞不失也
　　伊川先生曰四以阳刚而居健体不得中正本为讼者也承五履三而应【一有于字】初五君也义不克讼三居下而柔不与之讼初正应而顺从非与讼者也四虽刚健欲讼无与对敌其讼无由而兴故不克讼也又居柔而应柔亦为能止之义既义不克讼若能克其刚忿欲讼之心复即就于命革其心平其气变而为安贞则吉矣命谓正理失正理为方命故以即命为复也方不顺也书云方命圯族孟子云方命虐民夫刚健而不中则躁动故不安处非中正故不贞不安贞所以好讼也若义不克讼而不讼及就正理变其不安贞为安贞则吉矣○安正能如是则为无失矣所以吉也【并易传】
　　横渠先生曰体健而比于三理为不直故不克讼【易説】山杨氏曰居非中正义不克讼也复即命变而为安正则吉矣命天理也知义不克自反而即理则非迷而不复者其吉不亦宜乎【易説】
　　白云郭氏曰刚强之才未尝下人非得位必多讼九四居上讼下为初辩明既不克讼复即初之命变而安于贞是以获吉复即初命舍讼而应初也应初所以为正也是亦不失旧徳之道苟非复即命渝安贞殆亦逋邑之流乎九四盖尝有讼能变而获吉故不言旧徳而象但言不失也既云不克讼则无徳可言矣论讼则四优于二论徳则三优于初其讼者上九乎亦愈于二之犯上也【易説】
　　九五讼元吉象曰讼元吉以中正也
　　伊川先生曰以中正居尊位治讼者也治讼得其中正所以元吉也元吉大吉而尽善也吉大而不尽善者有矣○中正之道何施而不元吉【并易传】
　　广平游氏曰讼元吉谓聼讼之主也非身有讼也九五得尊位大中以正决天下之讼已则何讼之有当讼之时至而以中正决之是以元吉也若虞芮质厥成文王蹶厥生则聼讼之道孰善于此吉孰大焉故卦言利见大人大人则九五之谓也且讼而有孚犹窒而后通惕而后寕中焉则吉终焉则凶自无元吉之理【易説】
　　山杨氏曰刚中正而履尊位讼之所利见也故元吉元吉者大而尽善者也【易説】
　　兼山郭氏曰九五利见大人尚中正也九五之象曰讼元吉以中正也则九五之无讼而为听讼之主明矣诗曰虞芮质厥成文王蹶厥生则知讼元吉所以为中正也【易説】
　　白云郭氏曰九五中正大人也聴讼之主也天下之长也为天下之长以中正之徳聴天下之讼人之所利见其为吉也大矣盖非一人之吉实天下之吉也狱讼之归虞舜虞芮之质文王其九五之谓也【易説】
　　上九或锡之鞶带终朝三禠之象曰以讼受服亦不足敬也
　　伊川先生曰九以阳居上刚健之极又处讼之终极其讼者也人之肆其刚强穷极于讼取祸防身固其理也设或使之善讼能胜穷极不已至于受服命之赏是亦与人仇争所获其能安保之乎故终一朝而三见禠夺也○穷极讼事设使受服命之宠亦且不足敬而可贱恶况又祸患随至乎【并易传】
　　山杨氏曰以刚健居讼之终成讼者也成讼凶之道虽足以取胜而受服人所贱辱也故终朝而三禠之或锡非诚与也三禠者言疾之者众也【易説】
　　兼山郭氏曰上九许慎云鞶大带也君子带鞶妇人带丝盖爵命之服非所以赏讼也众所不与故终朝三禠之言不足贵也【易説】
　　白云郭氏曰先人言鞶大带也男子带鞶妇人带丝盖爵命之服非所以赏讼也雍曰上九以讼而锡之鞶带其招禠不足贵如此况自下讼上义不克者夺邑宜矣是不若六三不言讼而守旧徳又不若九四复即命而不失也【易説】




　　大易粹言卷六
　　钦定四库全书
　　大易粹言卷七　　　　宋　方闻一　编
　　【坎下坤上】
　　伊川先生曰师序卦讼必有众起故受之以师师之兴由有争也所以次讼也为卦坤上坎下以二体言之地中有水为众聚之象以二卦之义言之内险外顺险道而以顺行师之义也以爻而言一阳而为众隂之主统众之象也比以一阳为众隂主而在上君之象也师以一阳为众主而在下将帅之象也【易传】
　　师贞丈人吉无咎
　　伊川先生曰师之道以正为本兴师动众以毒天下而不以正民弗从也强驱之耳故师以贞为主其动虽正也帅之者必丈人则吉而无咎也盖有吉而有咎者有无咎而不吉者吉且无咎乃尽善也丈人者尊严之称帅师緫众非众所尊信畏服则安能得人心之从故司马穰苴擢自防贱授之以众乃以众心未服请庄贾为将也所谓丈人不必素居崇贵但其才谋徳业众所畏服【一作严畏】则是也如穰苴既诛庄贾则众心畏服乃丈人矣又如淮隂侯起于防贱遂为大将盖其谋为有以使人尊畏也【易传】
　　横渠先生曰丈人刚过太公近之刚正刚中则是大人圣人得中道也太公则必待诛纣时维鹰扬所以为刚过不得称大人【易説】
　　广平游氏曰师贞丈人吉故诗称方叔元老克壮其犹也老者成徳之称乞其言足以愈人之疾故曰艾宪其行足以助人之善故曰叟其更事多其作谋审其成徳也尊其致道也逺盖朝廷典刑所赖而非特可以行师也丈人者老者之尊称而法度所资也师之道以律为主故以丈人言之【易説】
　　白云郭氏曰师为众九二之师之象也贞正也师之道正于一者也故师以贞为先丈人尊严老者之称故能虑善以动无轻敌贪利危国防师之患所以唯丈人为吉也与武王唯师尚父宣王方叔元老同义兵凶器战危事争逆徳无全吉也故以丈人无失律防师为吉以善补过为无咎【易説】
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　伊川先生曰能使众人皆正可以王天下矣得众心服从而归正王道止于是也○刚中而应行险而顺言二也以刚处中刚而得中道也六五之君为正应信任之专也虽行险道而以顺动所谓义兵王者之师也上顺下险行险而顺也○师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故【一作固】无咎也【并易传】广平游氏曰用师之道将以正天下之不正也故师谓之征已则不正其能正人乎此师之所以主乎贞也刚中而应任将之道也行险而顺兴师之义也仰顺乎天无违天以干时俯顺乎人无咈人以从欲兴师之顺如此则民之从之虽犯难而忘死矣故能以众正以众正之则人皆知其欲正已而已天下孰不趋于正哉其为王也孰御故吉且无咎【易説】
　　山杨氏曰先王之制民居则为比闾族党州乡故比则众在内一阳在上为之主君象也伍两卒旅军师之制则众在外一阳在下为之主将帅之象也说卦曰坤为众故师比之象如此春秋传曰师能左右之曰以能以众正乃可以王矣若夫狙诈作使则诡道也虽足以取胜王者不为也夫刚中而应者以九二言也行险而顺合二体而言也兵凶器战危事用民于凶危可谓行险而毒天下矣然而为匹夫匹妇复雠则行险而顺矣故东征西夷怨南征北狄怨虽毒天下而民从可知也又何凶咎之有【易説】
　　白云郭氏曰刚中而应九二也行险而顺师之义也师道必正而后动众正于九二也能用众正之九二则可以王六五是也师者凶危行险之道故曰毒天下而必以顺动者盖有义存焉则民从之毒如药石之攻疾毒之所以除害也所谓诛其君而吊其民东面而征西夷怨者也可谓善补兴师动众之过者矣【易説】
　　象曰地中有水师君子以容民畜众
　　伊川先生曰地中有水水聚于地中为众聚之象故为师也君子观地中有水之象以容保其民蓄聚其众也【易传】
　　山杨氏曰地中有水容而能蓄也故君子体师之象以容民蓄众【易説】
　　兼山郭氏曰坤为地为众坎为险为法地所以容民法所以蓄众也周官司空掌邦土居四民时地利非容民乎司马掌邦政统六师平邦国非蓄众乎故自比闾族党州乡容民之道也自伍两卒旅师军蓄众之法也是以居则出入相友疾病相扶持容民之常也动则胜则相见败则相救蓄众之终也是以兵形象水水因地而制形兵因敌而制胜师其有焉若夫黄帝太分寓之于八卦管仲制之为三军诸葛亮李靖因之为六出皆师之遗法也【易説】
　　白云郭氏曰先人言地所以容民水所以蓄众大司徒有比闾族党州乡容民之道也小司徒有伍两卒旅师军蓄众之法也【易説】
　　初六师出以律否臧凶象曰师出以律失律凶也伊川先生曰初师之始也故言出师之义及行师之道在邦国兴师【一作动众】而言合义理则是以律法也谓以禁乱诛而动苟动不以义则虽善亦凶道也善谓克胜凶谓殃民害义也在行师而言律谓号令节制行师之道以号令节制为本所以统制于众不以律则虽善亦凶虽使胜防犹凶道也制师无法幸而不败且胜者时有之矣圣人之所戒也○师出当以律失律则凶矣虽幸而胜亦凶道也【并易传】○师出以律否臧凶律有二义有出师不以义者有行师而无号令节制者皆失律也师出当以律不然虽臧亦凶今人用师唯务胜而已【杨遵道録】
　　横渠先生曰师出以律师之始也体柔居贱不善用律故凶【易説】
　　山杨氏曰师出无名师行无制皆不能以律也初六师之始也故言师出之义甘誓曰左不攻于左汝不恭命右不攻于右汝不恭命牧誓曰不愆于六步七步乃止齐焉不愆于四伐五伐乃止齐焉此师律也不如是皆失律也刑戮随之矣虽足以幸胜犹凶道也故曰否臧凶言否则虽臧亦凶也【易説】
　　兼山郭氏曰初六春秋传晋荀首曰执事顺成为臧逆为否众散为弱川壅为泽有律以如已也故曰律否臧且律竭矣盈而以竭夭且不整所以凶也且律者法也亦太师执同律以聴军声之律或谓古之出兵律与军法并用必谓否臧皆凶则人谋鬼谋百姓与能何取于易也初六坎也坎为法兵法曰法者曲制官道主用也故有制之兵无能之将不可败也【易説】白云郭氏曰师之胜负上则繋国家安危下则繋亿兆人之命利害之大者无逾于此故戎为国之大事而洪范八曰师圣人戒谨之意为至深矣可无律以妄动而蹈至险之机乎禁诛乱虽不得已而用之不可无律也故师之初六言师出以律以明用师莫先于律也犹卦辞首言师贞以明师之道莫先于贞也然失律否败其凶固宜或幸而胜虽臧亦凶者盖圣人明师之吉凶于有律失律之际不在于否臧幸不幸之间也否臧幸不幸小人之事非丈人之道故圣人不取也汉武穷兵以讨匈奴仅有获焉而天下户口减半非臧凶欤计其所获曽未补千万分之一安知所谓中吉无咎之道哉【易説】
　　九二在师中吉无咎王三锡命象曰在师中吉承天宠也王三锡命懐万邦也
　　伊川先生曰师卦唯九二一阳为众隂所归五居君位是其正应二乃师之主专制其事者也居下而专制其事唯在师则可自古命将阃外之事得专制之在师专制而得中道故吉而无咎盖恃专则失为下之道不专则无成功之理故得中为吉凡师之道威和并至则吉也既处之尽其善则能成功而安天下故王锡宠命至于三也凡事至于三者极也六五在上既专倚任复厚其宠数盖礼不称则威不重而下不信也它卦九二为六五所任者有矣唯师专主其事而为众隂所归故其义最大人臣之道于事无所敢专唯阃外之事则专制之虽制之在已然因师之力而能致者皆君所与而职当为也世儒有论鲁祀周公以天子礼乐以为周公能为人臣不能为之功则可用人臣不得用之礼乐是不知人臣之道也夫居周公之位则【一无能字】为周公之事由其位而能为者皆所当为也周公乃尽其职耳子道亦然唯孟子为知此义故曰事亲若曽子者可也未尝以曽子之孝为有余也盖子之身所能为者皆所当为也○在师中吉者以其承天之宠任也天谓王也人臣非君宠任之则安得专征之权而有成功之吉象以二专主其事故发此义与前所云世儒之见异矣王三锡以恩命襃其成功所以【一有威字】懐万邦也【并易传】
　　横渠先生曰懐爱万邦故所以重将帅【易説】
　　山杨氏曰九二以刚中之才分阃外之寄为师之主天吏也在师中吉则无逸徳矣如是乃可以承天宠也武王克商释箕子囚封比干墓式商容闾散鹿台之财发钜桥之粟大赉于四海而万姓恱服所以锡命而懐万邦也【易説】
　　兼山郭氏曰威克厥爱允济爱克厥威允罔功九二刚胜之将能用中焉是以有功而宜膺宠锡者也【易説】白云郭氏曰九二以至刚之才为一卦之主其行师用兵之道宜一以刚济矣而能用中焉此盖丈人主师之道也用中则吉而无过何咎之有是以王三锡命以宠其无咎之吉非攻战之功也昔禹之徂征也苗民逆命而班师振旅文王之命将也曰薄伐西戎宣王之北伐也曰薄伐玁狁此皆以用中为贵也用中故无过之可补又何必有战胜之功而后为吉乎春秋无义战圣人贬之久矣后世争地以战杀人盈野争城以战杀人盈城孟子辞而辟之其言有曰徒取诸彼以与此然且仁者不为而况杀人以求之乎又曰我能为君约与国战必克今之所谓良臣古之所谓民贼也观此则知杀获之功固非圣贤所尚矣是知中吉之宠为懐万邦之道不然以王命三锡民贼则天下被不仁之害适足以糜烂吾民尚何懐万邦之有是以古之仁贤之将率以安民和众为先耻为孙吴小人变诈之技视杀获首虏初无意焉其安疆埸之功后世蒙其利而人无知者师卦所谓丈人之徒欤史氏既不能白于天下徒夸大匹夫悍卒与夫权谋狙诈之士以资委巷之谈识者悲之安得以师中之道发潜徳之光哉【易説】
　　六三师或舆尸凶象曰师或舆尸大无功也
　　伊川先生曰三居下卦之上居位当任者也不唯其才隂柔不中正师旅之事任当专一二既以刚中之才为上信倚必专其事乃有成功若或更使众人主之凶之道也舆尸众主也盖指三也以三居下之上故发此义军旅之事任不专一覆败必矣○倚付二三安能成功岂唯无功所以致凶也【并易传】
　　横渠先生曰隂柔之质履不以正以此帅众固不能一师丈人吉非隂柔所御【易説】
　　山杨氏曰师之或以众尸之也众尸之禀命不一而无功矣凶之道也六三上承众隂舆尸也故凶唐九节度之师不立统帅虽李郭之善兵犹不免败衂则舆尸之凶可知【易説】
　　白云郭氏曰师道尚专则正故三隂一阳成为师卦师臣道也故九五为比而九二为师观师之成卦则师之义得矣六三以柔居上非其才也位不中正非其任也欲众主师凶之道也师或有功而凶或无功而吉六三众主无功之凶也师之不善无以加此春秋迁延之役邲战之类是也【易説】
　　六四师左次无咎象曰左次无咎未失常也
　　伊川先生曰师之道以强勇也四以柔居隂非能进而克防者也知不能进而退故左次左次退舍也量宜进退乃所当也故无咎见可而进知难而退师之常也唯取其退之得宜不论其才之能否也度不能胜【一作进】而完师以退愈于覆败逺矣可进而退乃为咎也易发此义以示后世其仁深矣○行师之道因时施宜乃其常也故左次未必【一无必字】为失也如四退次乃得其宜是以无咎【并易传】
　　横渠先生曰次之不战之地则不失其常【易説】
　　山杨氏曰兵凶器也先王以防礼处之故上将军居右则师以右为主师之常也退而左次则失常矣然四以柔顺之资承乗皆隂不足为师之主也量敌而后进虑胜而后防知力不足退而左次未为失常也【易説】
　　兼山郭氏曰六四将不知师之可进而谓之进不知师之可退而谓之退是谓縻军固有画地而守与夫乖其所之者亦师之常也【易説】
　　白云郭氏曰贤哉六四之左次也师之进退理不可必可进而进可退而退则常道也六四以隂居柔力不能进而左次得其常也何咎之有故师之凶在内则伤财害民在外则覆军亡将内外无是焉虽左次无功亦谓之无咎可也彼不度徳不量力而防师者六四之罪人欤【易説】
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　伊川先生曰五君位兴师之主也故言兴师任将之道师之兴必以蛮【一作戎】夷猾夏宼贼奸宄为生民之害不可懐来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣执言奉辞也明其罪以讨之也若秦皇汉武皆穷山林以索禽兽者也非田有禽也任将授师之道当以长子帅师二在下而为师之主长子也若以弟子众主之则所为虽正亦凶也弟子凡非长【一有子字】者也自古任将不专而致覆败者如晋荀林父邲之战唐郭子仪相州之败是也○长子谓二以中正之徳合于上而受任以行若复使其余者众尸其事是任使之不当也其凶宜矣【并易传】○弟子舆尸贞凶帅师以长子今以弟子众主之亦是失律故虽贞亦凶也【杨遵道録】
　　横渠先生曰柔居盛位见犯乃较故无咎任寄非一行师之凶也【易説】
　　山杨氏曰田有禽害田也狝取之除害而已先王之用师犹是也故曰田有禽利执言无咎执言奉辞也奉辞则师出有名矣长子主器者也可以任重而帅师矣弟子凡非长子皆是也以是舆尸之则禀命不一而无功虽正亦凶矣六五履尊位为兴师之主故言用将出师之道以为后世法【易説】
　　白云郭氏曰自古帝王兴兵动众盖未有无名之师也故六五言田有禽利执言田之有禽害稼也故猎取之蛮戎冦贼害民也故执言以伐之执言奉辞也以兴师则无咎矣此论在师之君道非将帅之事也故虽鸣条之师牧野之战汤武必执言誓师明告其罪而后举也长子九二也以中行师得其道者也弟子六三也以舆尸而凶非独六三之罪也君使之不当也贞凶盖言舆尸之凶长子帅师无凶也然则师之君道无它焉执言专任而已师道贞则吉卦既言得丈人而后吉爻于此又明弟子虽贞亦凶圣人之意其慎如此【易説】
　　上六大君有命开国承家小人勿用象曰大君有命以正功也小人勿用必乱邦也
　　伊川先生曰上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟其功乎汉之英彭所以亡也圣人之深虑逺戒也此专言师终之义不取爻义盖以其大者若以爻言则六以柔居顺之极师既终而在无位之地善处而无咎者也○大君持恩赏之柄以正军旅之功师之终也虽赏其功小人则不可以有功而任用之用之必乱邦小人恃功而乱邦者古有之矣【并易传】
　　横渠先生曰师终必推赏然小人虽有功不可胙之以土长乱也承犹继世之承也【易説】
　　山杨氏曰师之初用熊罴虎貔之士武王伐商虽防卢彭濮人有所不废至其终则崇徳报功之时也故曰开国承家小人勿用用小人则乱邦必矣此圣人之深戒也【易説】
　　兼山郭氏曰甚哉师道之难成也昔之为上者患不得其臣为下者患不得其君是以上下之志不通军国之情或异其所以为胜为负者何莫由斯道也是故有为节制之师任平土之政者有为乌合之众驱白徒市人而战者有在师中吉成功而锡命者有聼任之匪人舆尸而取败者有虚己委能使奉辞而伐罪者有好大喜功师出而无名者有受命专征而进止得以便宜者有束于中御之严而覆军弃师者自古以来攷是而察其成败较然可见也故武成之终曰敦信明义崇徳报功垂拱而天下治与夫师之上六大君有命开国承家殆非一日也其所由来久矣乐记曰武始而北出再成而灭商三成而南四成而南国是疆五成而分周公左召公右六成而复缀以崇天子夹振之所以四伐盛威于中国也尽师之道呜呼大哉【易説】
　　白云郭氏曰先人曰武成之终曰列爵唯五分土唯三又曰敦信明义崇徳报功则尽上六之义者其武王乎雍曰虽大君有命而小人不得开国承家者以小人无容众居上之徳此武王所以必崇徳而报功也崇徳则小人勿用矣【易説】







　　大易粹言卷七
　　钦定四库全书
　　大易粹言卷八　　　　　宋　方闻一　编
　　【坤下坎上】
</div>
    <div class="pagination">
<a href="大易粹言_page5.html">上一页</a><a href="大易粹言.html">1</a><a href="大易粹言_page2.html">2</a><a href="大易粹言_page3.html">3</a><a href="大易粹言_page4.html">4</a><a href="大易粹言_page5.html">5</a><span class="current-page">6</span><a href="大易粹言_page7.html">7</a><a href="大易粹言_page8.html">8</a><a href="大易粹言_page9.html">9</a><a href="大易粹言_page10.html">10</a><a href="大易粹言_page11.html">11</a><span>...</span><a href="大易粹言_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
