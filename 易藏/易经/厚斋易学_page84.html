<!DOCTYPE html>
<html>
<head>
    <meta charset="UTF-8">
    <title>厚斋易学 - 第 84 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 84 页/共 103 页</h1>
    <div class="content">　　君子夬夬终无咎也
　　君子夬夬九三象终无咎也明占
　　其行次且位不当也闻言不信聪不明也
　　其行次且九四象位不当也阳处隂位故不果决闻言不信聪不明也本爻坎六四之变变阳则坎耳塞矣约象之离目亦塞故曰聪不明也聪坎耳明离目之象
　　中行无咎中未光也
　　中行无咎九五占中未光也不能勇决故虽居大中之位未能光明也
　　无号之凶终不可长也
　　无号之凶上六占终不可长也一隂至末岂能长存
　　天下有风遘后以施命诰四方
　　后天子诸侯之通称施去声自上而下曰施命号令也谕下曰告以其为诰命故转注作诰或作诘误李氏曰风自上而下物自下而承相遇之象也李去非曰天与万物相逺而鼓舞以风后与民相逺而鼓舞以号令张舜元曰天无言行四时之令者风也后则法之施命告于四方程正叔曰风行天下无所不周后故施命周诰四方毛伯玉曰天子曰元后诸侯曰羣后自一国而之天下皆可以言四方也程可乆曰命令之行巽以入之以刑威强民者失其义也郭子和曰遘之道最为难用圣人用于诰命可谓善用易矣
　　系于金柅柔道牵也
　　系于金柅初六象柔道牵也牵有系义六之道柔也朱子曰牵引而进也以其进故止之
　　包有鱼义不及賔也
　　包有鱼九二象义不及賔也释不利賔之占毛伯玉曰初之受制于二犹鱼之不出于包也欲二之独任其责也以为不独在我也而有正当任者焉此及賔之説也主不任贵賔谁肯任甚矣九二之任専而责重也窃谓此正孔子义不及賔之意与经不利之意少异
　　其行次且行未牵也
　　其行次且九三占行未牵也虽行未牵初六以进故无大咎牵承初六柔道牵之辞李去非曰夬之九四牵羊而遘之三未牵不欲柔之胜刚如此
　　无鱼之凶逺民也
　　无鱼之凶九四象占逺民也逺去声隂为民谓初六去已逺而二近之也朱子曰民之去已由己逺之冯氏曰自古失民而动无有吉理
　　九五含章中正也有陨自天志不舍命也
　　九五含章象中正也即彖賛所谓刚遇中正有陨自天占志不舍命也舍今舍言不能舍天命以为遘有陨自天犹言今时既坠厥命
　　遘其角上穷吝也
　　遘其角上九象上穷吝也以上穷明吝上上声
　　泽上于地萃君子以除戎器戒不虞
　　上上声除去声简治而除旧也除旧置新谓之除犹治乱谓之乱驯扰谓之扰也戎器兵车介胄也必有弊壊者非所以防不虞之变不虞出于意料所不虑者也虞度也耿晞道曰泽上于地则钟聚而不流毛伯玉曰除戎器戒不虞犹泽之有坊也程正叔曰众聚则有争物聚则有夺聚必有所不虞之事除戎器而聚之所以戒不虞也窃谓防壊则泽有不虞之决故谨防所以戒不虞
　　乃乱乃萃其志乱也
　　乃乱乃萃初九占其志乱也感于从四又欲从五故乱
　　引吉无咎中未变也
　　引吉无咎六二占中未变也居中而志未变故与五孚也
　　往无咎上巽也
　　往无咎六三占上巽也上上声约象巽有巽入于五之象
　　大吉无咎位不当也
　　大吉无咎九四占位不当也有二义一正言位不当本有咎一借言不当君位故仅免咎
　　萃有位志未光也
　　萃有位九五象志未光也以九四近民有匪孚者故
　　斋洛涕洟未安上也
　　赍咨涕洟上六象未安上也上去声在上而无民故未安而伤叹如此
　　地中生木升君子以顺徳积小以髙大
　　顺古慎通髙大或作成髙大后人所増也木植于地中而生则日升于上盖顺生理也君子以顺为徳故能升髙自下积小以髙大亦如木之自拱把而至于干霄合抱也坤巽之徳皆顺二卦皆隂为小然柔自初而升于上卦其髙大如此杨庭秀曰栋梁拱把之积也圣人小善之积也在积之有渐进而不已耳而巽端輙欲一超直入欺哉
　　允升大吉上合志也
　　允升大吉初六象占上合志也上上声上合坤之志
　　九二之孚有喜也
　　九二之孚象有喜也喜去声应六五故
　　升虚邑无所疑也
　　升虚邑九三象占虚空虚一作墟俗文四邑为丘四丘为墟无所疑也隂善疑三本六居之六则疑今九居之则无所疑矣言九居此位可不疑也
　　王用亨于岐山顺事也
　　王用亨于岐山六四象顺事也以顺从事也坤体隂位之象
　　贞吉升阶大得志也
　　贞吉升阶六五象占大得志也大言九二阳爻六五以礼进之如升阶登于王所是为得志赵氏曰孔子于賛曰上合志曰有喜曰无所疑曰顺事曰大得志无非以其徳之巽顺也
　　防升在上消不富也
　　防升在上上六象消不富也六隂为不富隂盈则消此防升之象
　　泽无水困君子以致命遂志
　　泽无水困见辑传致诣送也程可乆曰如夷齐之饿命也无所避致也求仁者志也得仁者遂也众人处穷困之际惶遽拘廹防其所守既失于已未必免于人此不知命者也
　　入于幽谷幽不明也
　　入于幽谷初九占幽不明也入于坎下幽隂而不明
　　困于酒食中有庆也
　　困于酒食九二象举其一而下文并释之中有庆也中言得中道不往而待其来乃中也九五赐赉酒食也
　　据于蒺藜乗刚也入于其宫不见其妻不祥也
　　据于蒺藜六三象乗刚也刚谓九二入于其宫不见其妻占不祥也明凶
　　来徐徐志在下也虽不当位有与也
　　劓刖志未得也乃徐有説以中直也利用祭祀受福也劓刖九五象志未得也为上揜下阂其与六二相应之志未得故用刑以去之乃徐有説占以中直也居中义直故徐乃相应利用祭祀占受福也福声偪即尸嘏所传之辞
　　困于葛藟未当也动悔有悔吉行也
　　困于葛藟上六象未当谓六三如葛藟之纒绕盖隂柔未当其位也动悔有悔占吉行也行释征
　　木上有水井君子以劳民劝相
　　上去声劳相并去声诱之之谓劝辅之之谓相李仲永曰以木汲水而上是水在上而木在下井之象也劳民者所以劝相也李氏元卓曰象之所像不一而足期于尽意而己木上有水非井也井之用也木上有火非鼎也鼎之用也李去非曰坎劳卦也水之出也不劳而人以汲为劳则有之矣劳其勤苦而劝助其不足则井为无穷之用程可乆曰君子置井疆以养民使之稼穑必有以劳之未知所为则劝之已为而力不给则相之二説并行而不相悖也
　　井泥不食下也旧井无禽时舍也
　　井泥不食初六象下也下戸雅反在井之下泥滓所萃故也旧井无禽象时舍也舍今舍李季辨曰失井之道为时所弃
　　井谷射鲋无与也
　　井谷射鲋九二象无与也九五不应而无与之者故不上出而下注
　　井渫不食行恻也求王明受福也
　　井渫不食九三象行恻也行道之人为之心恻然也求王明受福也又明占辞承上文行道之人为之求明王以使人汲食之乃受福也
　　井甃无咎修井也
　　井甃无咎六四象占修井也井敝而修甃之
　　寒泉之食中正也
　　寒泉之食九五象占
　　元吉在上大成也
　　元吉在上上六占大成也以大成明收义
　　泽中有火革君子以治歴明时
　　泽中有火革不曰泽火革如电雷噬嗑而曰泽中有火必无之理也当假象耳唯林黄中曰泽中有火其气必变为温泉或为胆水为丹砂硫黄皆火之所革也治平声歴歴法时天时也李氏曰时变之运有数存焉歴所以歩其数治歴而时可明矣李去非曰昼夜者一日之革气候者大数之革晦朔者一月之革冬至者一嵗之革歴元者无穷之革朱子发问古歴起于牵牛一度沈存中谓今宿于斗六度何也郭立之曰日乆必差差必复于牵牛牵牛一度者上元太初起歴之元也林黄中曰夫歴其始未尝不精且宻行之嵗乆未有不差三代而上莫可考已汉太初唐大衍皆歴术之宗然未数十年次悉不相应又复变而求之天道之行不能无变故也毛伯玉曰自汉以来歴家求自傅于易故有卦气起中孚之説审尔则治歴明时曷不于中孚言之程可乆曰春秋毎年具四时朔晦以谨其甲子书日食者三十六盖歴法存焉尔
　　巩用黄牛不可以有为也
　　巩用黄牛初九象不可以有为也为作为也言时不可变更
　　已日革之行有嘉也
　　已日革之六二象行有嘉也明征吉无咎之占征行也嘉得君之所嘉嘉叶声笄
　　革言三就又何之矣
　　革言三就九三占又何之矣朱子曰言已审
　　改命之吉信志也
　　改命之吉九四占信志也明有孚为君上信其志
　　大人虎变其文炳也
　　大人虎变九五象其文炳也虎豹之革取其文九自离二往故炳然光明之盛
　　君子豹变其文蔚也小人革面顺以从君也
　　君子豹变上六象其文蔚也蔚纡勿反茂也张子厚曰虎文章大其变故明豹文章小其变故蔚小人革靣占
　　木上有火鼎君子以正位凝命
　　象取神器之义不取物象也凝鱼冰反聚止也如庶绩其凝至道不凝焉之凝刘氏仲平曰木上有火非鼎也鼎之用也京君明曰神器至大至重正位凝命法其重大不可迁移李仲永曰位天位也命天命也冯氏曰不正则倾不凝则散
　　鼎颠止未悖也利出否以从贵也
　　鼎颠止初六象曰未悖也以出否故未悖必内反逆也陆希声曰止当承鼎颠而覆之悖也以出其恶虽覆未悖利出否亦象疑为得妾以其子传之者误以从贵也出其臭恶不食以从所贵之洁新也李仲永曰妾贱而从其子之贵然则阳贵隂贱林黄中曰九四为子之象为长出否有弃贱为妾之象
　　鼎有实慎所之也我仇有疾终无尤也
　　鼎有实九二象慎所之也之往也冯氏曰以五不能即我而往以即之则不可故谨其所往张知常曰待时之谓我仇有疾占终无尤也疾仇而非疾我虽不相即而终无怨尤尤叶余之反兰恵卿曰不能我即于我何尤李季辨曰五耳丽上若圮而下则鼎亏矣二不上往五不下接而鼎道全故终无尤朱子发曰四近君与我为仇二之五其可不慎所之乎二之五鼎得实而吉不防其实终无尤也
　　鼎耳革失其义也
　　鼎耳革九三象失其义也耳革则不能举失鼎养之义
　　覆公餗信如何也
　　覆公餗九四象信如何也郑舜举曰五鼎之主不择人以当责乃从而信之曰信如何也夫子之叹与
</div>
    <div class="pagination">
<a href="厚斋易学_page83.html">上一页</a><span>...</span><a href="厚斋易学_page79.html">79</a><a href="厚斋易学_page80.html">80</a><a href="厚斋易学_page81.html">81</a><a href="厚斋易学_page82.html">82</a><a href="厚斋易学_page83.html">83</a><span class="current-page">84</span><a href="厚斋易学_page85.html">85</a><a href="厚斋易学_page86.html">86</a><a href="厚斋易学_page87.html">87</a><a href="厚斋易学_page88.html">88</a><a href="厚斋易学_page89.html">89</a><span>...</span><a href="厚斋易学_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
