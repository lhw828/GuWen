<!DOCTYPE html>
<html>
<head>
    <meta charset="UTF-8">
    <title>大易择言 - 第 8 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 8 页/共 61 页</h1>
    <div class="content">　　【正义】山阳王氏曰独远于阳处两阴之中闇莫之发故曰困蒙也困于蒙昧不能比贤以发其志亦以鄙矣故曰吝也
　　紫阳朱子曰既逺于阳又无正应为困于蒙之象占者如是可羞吝也能求刚明之徳而亲近之则可免矣
　　象曰困蒙之吝独逺实也
　　【正义】衡水孔氏曰阳主生息故称实阴主消损故不得言
　　实
　　伊川程子曰蒙之时阳刚为发蒙者四阴柔而最逺于刚乃愚蒙之人而不比近贤者无由得明矣故困于蒙可羞吝实谓阳刚也
　　平庵项氏曰初三近九二五近上九三五皆与阳应惟六四所比所应皆阴故曰独远实也
　　秋山王氏曰阳实阴虚独远实者谓于一卦之中独不能近阳实之贤故困于蒙而无由达也
　　六五童蒙吉
　　【正义】呉郡陆氏曰六五阴爻又体艮少男故曰童蒙伊川程子曰五以柔顺居君位下应于二以柔中之徳任刚明之才足以治天下之蒙故吉也童取未发而资于人也为人君者茍能至诚任贤以成其功何异乎出于己也
　　东谷郑氏曰童蒙非防然无知之谓如赤子之心特蒙覆于其中而未发尔
　　紫阳朱子曰柔中居尊下应九二纯一未发以聼于人故其象为童蒙而其占为如是则吉也
　　象曰童蒙之吉顺以巽也
　　【正义】伊川程子曰舍己从人顺从也降志下求卑巽也能
　　如是优于天下矣
　　双湖胡氏曰顺以爻柔言巽以志应言
　　上九击蒙不利为寇利御寇
　　紫阳朱子曰以刚居上治蒙过刚故为击蒙之象然取必太过攻治太深则必反为之害惟扞其外诱以全其真纯则虽过于严密乃为得宜故戒占者如此凡事皆然不止为诲人也
　　慈湖杨氏曰击其蒙治之虽甚不过御其为寇者而已去其悖道之心而已击之至于太甚而我反失乎道是击之者又为寇也故戒之曰不利为寇利御寇也
　　【通论】草庐呉氏曰二刚皆治蒙者九二刚而得中其于蒙也能包之治之以寛也上九刚极不中其于蒙也乃击之治之以猛者也
　　【余论】伊川程子曰九居蒙之终是当蒙极之时人之愚蒙既极如苗民之不率为寇为乱者当击伐之然九居上刚极而不中故戒不利为寇治人之蒙乃御寇也肆为贪暴乃为寇也若舜之征有苗周公之诛三监御冦也秦皇汉武穷兵诛伐为寇也【朱子曰如此说亦是但只作得一事用】
　　象曰利用御寇上下顺也
　　【正义】伊川程子曰利用御寇上下皆得其顺也上不为过
　　暴下得击去其蒙御寇之义也
　　云峰胡氏曰上之刚不为寇而止寇上之顺也下之人随其所止而止之下之顺也



　　大易择言卷三
<经部,易类,大易择言>
　　钦定四库全书
　　大易择言卷四
　　上元程廷祚撰
　　【干下坎上】
　　需有孚光亨贞吉利涉大川
　　【正义】西城何氏曰大川者大难也须之待时本欲涉难既
　　能以信而待故可以利涉大川矣
　　伊川程子曰需者须待也以二体言之干之刚健上进而遇险未能进也故为需待之义以卦才言之五居君位为需之主有刚健中正之徳而诚信充实于中中实有孚也有孚则光明而能亨通得贞正而吉也以此而需何所不济虽险无难矣故利涉大川也凡贞吉有既正且吉者有得正则吉者当辨也
　　紫阳朱子曰需待也以干遇坎干健坎险以刚遇险而不遽进以陷于险待之义也孚信之在中者也其卦九五以坎体中实阳刚中正而居尊位为有孚得正之象坎水在前干健临之将涉水而不轻进之象故占者为有所待而能有信则光亨矣若又得正则吉而利涉大川固无所不利而涉川尤贵于能待则不欲速而犯难也
　　【通论】紫阳朱子曰需者宁耐之意以刚遇险时节如此只得宁耐以待之且如涉川者多以不能宁耐致覆溺之祸故需卦首言利涉大川
　　平庵项氏曰需非终不进也抱实而遇险有待而后进也凡待者皆以其中有可待之实也我实有之但能少待必有光亨之理若其无之何待之有故曰需有孚光亨光亨者不可以盈必敬慎以终之故曰贞吉信能行此则其待不虚其进不溺故曰利涉大川有孚光亨贞吉者需之道也利涉大川者需之效也
　　云峰胡氏曰需而无实无光且亨之时需而非正无吉且利之理世有心虽诚实而处事或有未正者故曰孚又曰贞
　　石门梁氏曰干之利涉以其恒易以知险故能待时而进也
　　次崖林氏曰凡人作事皆责成于目前其间多有阻碍而目前不可成者其势不容于不待然不容不待者其心多非所乐其待也未必出于中诚不免于急迫觊望之意如此则懐抱不开胸中许多暗昧抑塞而不光明豁达故圣人特有孚之义葢遇事势之未可为即安于义命从容以待机会而不切切専以厚觊望则其待也出于真实而非虚假矣如此则心逸日休胸襟洒落而无滞碍不亦光明豁达乎然使心安于需而事或未出于正则将来亦未必可成必也所需之事皆出于正而无行险侥幸之为则功深而效得时动而事起向者之所需而今皆就绪矣故吉
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川徃有功也
　　【正义】伊川程子曰需之义须也以险在于前未可遽进故需待而行也刚健之人其动必躁乃能需待而动处之至善者也故夫子赞之云其义不困穷矣五以刚实居中为孚之象而得其所需亦为有孚之义以干刚而至诚故其徳光明而能亨通得贞正而吉也所以能然者以居天位而得正中也既有孚而贞正虽涉险阻徃则有功也
　　【辨正】紫阳朱子曰以正中以中正也即一般这只是要协
　　韵
　　【通论】虚斋蔡氏曰以刚遇险而不遽进以陷于险者葢隂柔不能宁耐干刚则沉毅不茍而能宁耐所谓干天下之至健也徳行恒易以知险
　　谷氏拙侯曰此卦合坎干成需惟干易而知险故曰刚健曰正中见有天徳者能需也
　　象曰云上于天需君子以饮食宴乐
　　【正义】紫阳朱子曰云上于天无所复为待其隂阳之和而自雨尔事之当需者亦不容更有所为但饮食宴乐俟其自至而已一有所为则非需也
　　【通论】安定胡氏曰饮食者所以养身也宴乐者所以宁神
　　也是以乐天知命居易俟时耳
　　伊川程子曰气蒸而上升于天必待隂阳和洽然后成雨云方上于天未成雨也故为须待之义隂阳之气交感而未成雨泽犹君子畜其才徳而未施于用也君子观云上于天需而为雨之象懐其道徳安以待时饮食以养其气体宴乐以和其心志所谓居易以俟命也
　　草庐呉氏曰宴者安身而他无所营作乐者心愉而他无所谋虑也饮食则素其位而宴乐则不愿乎外也
　　谷氏拙侯曰云上于天而后可以待雨君子有为于前而后可以待治不然不几于坐废乎
　　初九需于郊利用恒无咎
　　【正义】衡水孔氏曰难在于坎初九去难既逺故待于郊郊者境上之地去水逺也恒常也逺难待时以避其害故宜保守其常所以无咎
　　伊川程子曰需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁动犯难岂能需于逺而无过也
　　紫阳朱子曰郊旷逺之地未近于险之象也而初九阳刚又有能恒于其所之象故戒占者能如是则无咎也
　　【通论】云峰胡氏曰国外曰郊同人以象上九此以象初皆
　　取其逺也
　　象曰需于郊不犯难行也利用恒无咎未失常也【正义】伊川程子曰处旷逺者不犯冒险难而行也虽不进而志动者不能安其常也君子之需常也安静自守志虽有须而恬然若将终身焉乃能用常也
　　【通论】童溪王氏曰坎险在前逼近则为泥九三是也渐近则为沙九二是也最逺则为郊初九是也迫近于难则欲致其敬渐近于难则欲处以衍最逺于难则欲其不失常
　　【余论】孙氏质卿曰不犯难而行便是常不失常便是恒徳人惟中无常主或为才能所使或为意气所动或为事势所激虽犯难而不顾耳所以不失常最难饮食宴乐不失常也若能不失常更有何事
　　九二需于沙小有言终吉
　　【正义】衡水孔氏曰沙是水旁之地去水渐近故难稍近而小有言但履健居中以待要防终得其吉也
　　伊川程子曰二以刚阳之才而居柔守中寛裕自处需之善也虽去险渐近而未至于险故小有言语之伤而无大害终得其吉也
　　紫阳朱子曰沙则近于险矣言语之伤亦灾害之小者渐进近坎故有此象刚中能需故得终吉戒占者当如是也
　　象曰需于沙衍在中也虽小有言以吉终也
　　【正义】紫阳朱子曰衍寛意以寛居中不急进也
　　慈湖杨氏曰衍在中者言胸中寛衍平夷初不以进动其心亦不以小言动其心终吉九二得其道故也
　　九三需于泥致冦至
　　【正义】伊川程子曰三刚而不中又居健体之上有进动之
　　象故致冦也茍非敬慎则致防败矣
　　紫阳朱子曰泥将陷于险矣冦则害之大者九三去险愈近而过刚不中故其象如此
　　秋山王氏曰泥则切近水矣险已近而又以刚用刚而进逼之是招致冦难之至也
　　【通论】泉峰龚氏曰郊沙泥之象视坎水逺近而为言者也
　　易之取象如此
　　象曰需于泥灾在外也自我致冦敬慎不败也
　　【正义】伊川程子曰三切逼上体之险难故云灾在外也三之致冦山已进而迫之故云自我冦自己致若能敬慎量冝而进则无防败也需之时须而后进也其义在相时而动非戒其不得进也直使敬慎毋失其冝耳
　　平安项氏曰三与险切近未必皆三之罪亦有居势适然者其要在熟玩致孚而已冦虽在外然亦不自至我有以致之则至我敬慎而无失则虽与之逼亦无败理此其所以刚健而不陷也
　　建安邱氏曰坎险在外未尝逼人由人急于求进自逼于险以致祸败象以自我释之明致灾之由不在他人也
　　【余论】语类问敬慎朱子曰敬字大慎字细小如人行路一直恁地去便是敬前面险处防有吃跌便是慎慎是惟恐有失之意如思虑两字思是恁地思去虑是怕不恁地底意思
　　六四需于血出自穴
　　【正义】紫阳朱子曰血者杀伤之地穴者险陷之所四交坎体入乎险矣故为需于血之象然柔得其正需而不进故又为出自穴之象占者如是则虽在伤地而终得出也
　　愚案血者隂属而穴者其所藏之地也此爻已交险体入于患难之中故曰需于血以其能需而不为患难之所陷故又曰出自穴其需也即其出也其出也亦即其需也中庸所谓素患难行乎患难君子无入而不自得者六四近之故传曰顺以听也本义以血为杀伤之地程传以穴为物之所安似皆未确
　　【存疑】伊川程子曰四以隂柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以从时不竞于险难所以不至于凶也以柔居隂非能竞者也若阳居之则必凶矣葢无中正之徳徒以刚竞于险适足以致凶耳
　　象曰需于血顺以听也
　　【通论】草庐呉氏曰谓六四柔顺以听于九五也
　　云峰胡氏曰三能敬则虽迫坎之险而不败四能顺则虽陷坎之险而可出敬与顺固处险之道也
　　【存疑】伊川程子曰四以隂柔居于险难之中不能固处故退出自穴是顺从以听于时所以不至于凶也
　　九五需于酒食贞吉
　　【辨正】愚案本卦取象如内卦之沙与泥六四之血未有以为真沙真泥真血者独九五之酒食则以为真酒食不过因大象有饮食宴乐之文耳然取象自冝归于一例此爻葢言以中正之徳居太平之时事则无为而成功则不劳而致如酒食之待醉饱有不期然而然者此需之极也但前儒皆未有以此为説者
　　【通论】
　　折中曰案需之为义最广其大者莫如王道之以久而成化而不急于浅近之功圣学之以寛而居徳而不入于正助之弊卦惟九五刚健中正以居尊位是能尽需之道者故彖传特举此爻以当彖辞之义而大象传又特取此爻之辞以蔽需义之全观需之卦而不知此爻之义但以诸爻处险之偏乎一义者概之则需与蹇困何异哉
　　【余论】临淄房氏曰屯散蒙明徳亨信着怡然无虑饮食宴乐以须太平王在在镐恺乐饮酒是也
　　伊川程子曰五以阳刚居中得正位乎天位克进其道矣以此而需何需不获故宴安酒食以俟之所须必得也既得贞正而所需必遂可谓吉矣
　　紫阳朱子曰酒食宴乐之具言安以待之九五阳刚中正需于尊位故有此象占者如是而贞固则得吉也
</div>
    <div class="pagination">
<a href="大易择言_page7.html">上一页</a><span>...</span><a href="大易择言_page3.html">3</a><a href="大易择言_page4.html">4</a><a href="大易择言_page5.html">5</a><a href="大易择言_page6.html">6</a><a href="大易择言_page7.html">7</a><span class="current-page">8</span><a href="大易择言_page9.html">9</a><a href="大易择言_page10.html">10</a><a href="大易择言_page11.html">11</a><a href="大易择言_page12.html">12</a><a href="大易择言_page13.html">13</a><span>...</span><a href="大易择言_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
