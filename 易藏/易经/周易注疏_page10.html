<!DOCTYPE html>
<html>
 <head>
  <meta charset="utf-8"/>
  <title>
   周易注疏 - 第 10 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易注疏 - 第 10 页/共 16 页
  </h1>
  <div class="content">
   损有孚元吉无咎可贞利有攸往曷之用二簋可用享音义【损孙本反亏减之义也又训失序卦曰缓必有所失是也艮宫三世卦曷何葛反簋蜀才作轨享香两反下同蜀才许庚反】疏【正义曰损者减损之名此卦明损下益上故谓之损损之爲义损下益上损刚益柔损下益上非补不足者也损刚益柔非长君子之道者也若不以诚信则渉谄谀而有过咎故必有孚然后大吉无咎可正而利有攸往矣故曰损有孚元吉无咎可贞利有攸往也先儒皆以无咎可贞各自爲义言旣吉而无咎则可以爲正准下王注彖辞云损下而不爲邪益上而不爲谄则何咎而可正然则王意以无咎可贞共成一义故庄氏云若行损有咎则须补过以正其失今行损用信则是无过可正故云无咎可贞窃谓庄氏之言得正防矣曷之用二簋可用享者明行损之礼贵夫诚信不在于丰旣行损以信何用丰爲二簋至约可用享祭矣故曰曷之用二簋可用享也】
　　彖曰损损下益上其道上行注艮爲阳兑爲阴凡阴顺于阳者也阳止于上阴说而顺损下益上上行之义也损而有孚元吉无咎可贞利有攸往注损之爲道损下益上损刚益柔也损下益上非补不足也损刚益柔非长君子之道也爲损而可以吉其唯有孚乎损而有孚则元吉无咎而可正利有攸往矣损刚益柔不以消刚损下益上不以盈上损刚而不爲邪益上而不爲谄则何咎而可正虽不能拯济大难以斯有往物无距也曷之用注曷辞也曷之用言何用丰爲也二簋可用享注二簋质薄之器也行损以信虽二簋而可用享二簋应有时注至约之道不可常也损刚益柔有时注下不敢刚贵于上行损刚益柔之谓也刚爲德长损之不可以爲常也损益盈虚与时偕行注自然之质各定其分短者不爲不足长者不爲有余损益将何加焉非道之常故必与时偕行也音义【上行之上时掌反凡上行皆同说音悦长之丈反下德长遂长同邪似嗟反拯拯救之拯难乃旦反应师如字旧应对之应偕音皆分扶问反】疏【正义曰损损下益上其道上行者此就二体释卦名之义艮阳卦爲止兑阴卦爲说阳止于上阴说而顺之是下自减损以奉于上上行之谓也损而有孚元吉无咎可贞利有攸往者卦有元吉已下等事由于有孚故加一而字则其义可见矣曷之用二簋可用享者举经明之皆爲损而有孚故得如此二簋应有时者申明二簋之礼不可爲常二簋至约惟在损时应时行之非时不可也损刚益柔有时者明损下益上之道亦不可爲常损之所以能损下益上者以下不敢刚亢贵于奉上则是损于刚亢而益柔顺也损刚者谓损兑之阳爻也益柔者谓益艮之阴爻也人之爲德须备刚柔就刚柔之中刚爲德长既爲德长不可恒减故损之有时损益盈虚与时偕行者盈虚者鳬足短而任性鹤胫长而自然此又云与时偕行者上既言损刚益柔不可常用此又泛明损益之事体非恒理自然之质各定其分鳬足非短鹤胫非长何须损我以益人虚此以盈彼但有时宜用故应时而行故曰损益盈虚与时偕行也】
　　象曰山下有泽损注山下有泽损之象也君子以惩忿窒欲注可损之善莫善忿欲也音义【忿芳粉反窒珍栗反徐得悉反郑刘作懫懫止也孟作恎陆作欲如字孟作浴】疏【正义曰山下有泽损君子以惩忿窒欲者泽在山下泽卑山髙似泽之自损以崇山之象也君子以法此损道以惩止忿怒窒塞情欲夫人之情也感物而动境有顺逆故情有忿欲惩者息其既往窒者闭其将来忿欲皆有往来惩窒互文而相足也】
　　初九已事遄往无咎酌损之注损之爲道损下益上损刚益柔以应其时者也居于下极损刚奉柔则不可以逸处损之始则不可以盈事已则往不敢宴安乃无咎也刚以奉柔虽免乎咎犹未亲也故旣无咎复自酌损乃得合志也遄速也象曰已事遄往尚合志也注尚合于志故速往也音义【已音以本亦作以虞作祀遄市専反速也荀作颛复扶又反九二注同】疏【正义曰已事遄往无咎者已竞也遄速也损之爲道损下益上如人臣欲自损已奉上然各有职掌若废事而往咎莫大焉若事已不往则爲傲慢竞事速往乃得无咎故曰已事遄往无咎也酌损之者刚胜则柔危以刚奉柔初未见亲也故须酌而减损之乃得合志故曰酌损之象曰尚合志者尚庶几也所以竟事速往庶几与上合志也】
　　九二利贞征凶弗损益之注柔不可全益刚不可全削下不可以无正初九已损刚以顺柔九二履中而复损已以益柔则剥道成焉故不可遄往而利贞也进之于柔则凶矣故曰征凶也故九二不损而务益以中爲志也象曰九二利贞中以爲志也疏【正义曰利贞征凶弗损益之者柔不可以全益刚不可以全削下不可以无正初九已损刚以益柔爲顺六四爲初六九二复损已以益六五爲六二则成剥卦矣故九二利以居而守正进之于柔则凶故曰利贞征凶也既征凶故九二不损己而务益故曰不损益之也象曰中以爲志者言九二所以能居而守贞不损益之良由居中以中爲志故损益得其节适也】六三三人行则损一人一人行则得其友注损之爲道损下益上其道上行三人谓自六三已上三阴也三阴竝行以承于上则上失其友内无其主名之曰益其实乃损故天地相应乃得化醇男女匹配乃得化生阴阳不对生可得乎故六三独行乃得其友三阴俱行则必疑矣象曰一人行三则疑也音义【巳上之上时掌反醇尚春反】疏【正义曰三人行则损一人一人行则得其友者六三处损之时居于下体损之爲义其道上行三人谓自六三已上三阴上一人谓上九也下一人谓六三也夫隂阳相应万物化醇男女匹配故能生育六三应于上九上有二隂六四六五也损道上行有相从之义若与二阴并已俱行虽欲益上九一人更使上九怀疑疑则失其适匹之义也名之曰益即不是减损其实损之也故曰三人行则损一人若六三一人独行则上九纳已无疑则得其友矣故曰一人行则得其友也象曰三则疑者言一人则可三人益加疑惑也】
　　六四损其疾使遄有喜无咎注履得其位以柔纳刚能损其疾也疾何可久故速乃有喜损疾以离其咎有喜乃免故使速乃有喜有喜乃无咎也象曰损其疾亦可喜也音义【离力智反】疏【正义曰损其疾使遄有喜无咎者疾者相思之疾也初九自损已遄往已以正道速纳阴阳相防同志斯来无复企予之疾故曰损其疾疾何可久速乃有喜有喜乃无咎故曰使遄有喜无咎象曰亦可喜者诗曰亦既见止我心则降不亦有喜乎注正义曰速乃有喜有喜乃无咎者相感而久不相会则有勤望之忧故速乃有喜初九自损以益四四不速纳则有失益之咎也故曰有喜乃无咎也】六五或益之十朋之龟弗克违元吉注以柔居尊而爲损道江海处下百谷归之履尊以损则或益之矣朋党也龟者决疑之物也阴非先唱柔非自任尊以自居损以守之故人用其力事竭其功知者虑能明者虑策弗能违也则众才之用尽矣益而得十朋之龟足以尽天人之助也象曰六五元吉自上祐也音义【知音智以尽之尽津忍反祐音又本又作佑】疏【正义曰或益之十朋之龟弗克违元吉者六五居尊以柔而在乎损能自抑损者也居尊而能自抑损则天下莫不归而益之故曰或益之也或者言有也言其不自益之有人来益之也朋者党也龟者决疑之物也阴不先唱柔不自任尊以自居损以守之则人用其力事竭其功智者虑能明者虑策而不能违也朋至不违则羣才之用尽矣故曰十朋之龟弗克违也羣才毕用自尊委人天人竝助故曰元吉象曰自上祐者上谓天也故与自天祐之吉无不利义同也注正义曰朋党也者马郑皆案尔雅云十朋之龟者一曰神龟二曰灵龟三曰摄龟四曰寳龟五曰文龟六曰筮龟七曰山龟八曰泽龟九曰水龟十曰火龟】上九弗损益之无咎贞吉利有攸往得臣无家注处损之终上无所奉损终反益刚德不损乃反益之而不忧于咎用正而吉不制于柔刚德遂长故曰弗损益之无咎贞吉利有攸往也居上乘柔处损之极尚夫刚德爲物所归故曰得臣得臣则天下爲一故无家也象曰弗损益之大得志也音义【不制一本作下制长之丈反夫音扶】疏【正义曰弗损益之无咎贞吉者损之爲义损下益上上九处损之极上无所奉损终反益故曰弗损益之也既刚德不损乃反益之则不忧于咎用正而吉故曰无咎贞吉也利有攸往者不制于柔不使三阴俱进不疑其志刚德遂长故曰利有攸往也又能自守刚阳不爲柔之所制岂惟无咎贞吉而已所往亦无不利故曰利有攸往义两存也得臣无家者居上乘柔处损之极尊夫刚德爲物所归故曰得臣得臣则以天下爲一故曰无家无家者光宅天下无适一家也象曰大得志者刚德不损爲物所归故大得志也】
　　【震下巽上】
　　益利有攸往利渉大川音义【益增长之名又以裕爲义系辞云益长裕而不设是也巽宫三世卦】疏【正义曰益者增足之名损上益下故谓之益下已有矣而上更益之明圣人利物之无已也损卦则损下益上益卦则损上益下得名皆就下而不据上者向秀云明王之道志在恵下故取下谓之损与下谓之益既上行惠下之道利益万物动而无违何往不利故曰利有攸往以益渉难理絶险阻故曰利渉大川】
　　彖曰益损上益下民说无疆注震阳也巽阴也巽非违震者也处上而巽不违于下损上益下之谓也自上下下其道大光利有攸往中正有庆注五处中正自上下下故有庆也以中正有庆之德有攸往也何适而不利哉利渉大川木道乃行注木者以渉大川爲常而不溺者也以益渉难同乎木也益动而巽日进无疆天施地生其益无方注损上益下凡益之道与时偕行注益之爲用施未足也满而益之害之道也故凡益之道与时偕行也音义【说音悦疆居良反下同下下上遐嫁反下如字注同难乃旦反施始豉反】疏【正义曰益损上益下民说无疆者此就二体释卦名之义柔巽在上刚动在下上巽不违于下损上益下之义也旣居上者能自损以益下则下民欢说无复疆限益卦所以名益者正以损上益下民说无疆者也自上下下其道大光利有攸往中正有庆者此就九五之爻释利有攸往中正有庆也五处中正能自上下下则其道光大爲天下之所庆赖也以中正有庆之德故所往无不利焉益之所以利有攸往者正谓中正有庆故也利渉大川木道乃行者此取譬以释利渉大川也木体轻浮以渉大川爲常而不溺也以益渉难如木道之渉川渉川无害方见益之爲利故云利渉大川木道乃行也益动而巽日进无疆者自此已下广明益义前则就二体明损上益下以释卦名以下有动求上能巽接是损上益下之义今就二体更明得益之方也若动而骄盈则被损无已若动而卑巽则进益无疆故曰益动而巽日进无疆天施地生其益无方者此就天地广明益之大义也天施气于地地受气而化生亦是损上益下义也其施化之益无有方所故曰天施地生其益无方凡益之道与时偕行者虽施益无方不可恒用当应时行之故举凡益总结之故曰凡益之道与时偕行也】象曰风雷益君子以见善则迁有过则改注迁善改过益莫大焉疏【正义曰风雷益君子以见善则迁有过则改者子夏传云雷以动之风以散之万物皆益孟僖亦与此同其意言必须雷动于前风散于后然后万物皆益如二月启蛰之后风以长物八月收声之后风以残物风之爲益其在雷后故曰风雷益也迁谓迁徙慕尚改谓改更惩止迁善改过益莫大焉故君子求益以见善则迁有过则改也六子之中竝有益物独取风雷者何晏云取其最长可乆之义也】初九利用爲大作元吉无咎注处益之初居动之始体夫刚德以莅其事而之乎巽以斯大作必大功夫居下非厚事之地在卑非任重之处大作非小功所济故元吉乃得无咎也象曰元吉无咎下不厚事也注时可以大作而下不可以厚事得其时而无其处故元吉乃得无咎也音义【之处之处昌预反下其处同】疏【正义曰利用爲大作元吉无咎者大作谓兴作大事也初九处益之初居动之始有兴作大事之端又体刚能干应巽不违有堪建大功之德故曰利用爲大作也然有其才而无其位得其时而无其处虽有殊功人不与也时人不与则咎过生焉故必元吉乃得无咎故曰元吉无咎象曰下不厚事者厚事犹大事也】
　　六二或益之十朋之龟弗克违永贞吉王用享于帝吉注以柔居中而得其位处内履中居益以冲益自外来不召自至不先不爲则朋龟献策同于损卦六五之位位不当尊故吉在永贞也帝者生物之主兴益之宗出震而齐巽者也六二居益之中体柔当位而应于巽享帝之美在此时也象曰或益之自外来也音义【享香两反注同王廙许庚反】疏【正义曰或益之十朋之龟弗克违永贞吉王用享于帝吉者六二体柔居中当位应巽是居益而能用谦冲者也居益用谦则物自外来朋龟献防弗能违也同于损卦六五之位故曰或益之十朋之龟弗克违也然位不当尊故永贞乃吉故曰永贞吉帝天也王用此时以享祭于帝明灵降福故曰王用享于帝吉也象曰自外来者明益之者从外自来不召而至也】
　　六三益之用凶事无咎有孚中行告公用圭注以阴居阳求益者也故曰益之益不外来已自爲之物所不与故在谦则戮救凶则免以阴居阳处下卦之上壮之甚也用救衰危物所恃也故用凶事乃得无咎也若能益不爲私志在救难壮不至亢不失中行以此告公国主所任也用圭之礼备此道矣故曰有孚中行告公用圭也公者臣之极也凡事足以施天下则称王次天下之大者则称公六三之才不足以告王足以告公而得用圭也故曰中行告公用圭也象曰益用凶事固有之也注用施凶事乃得固有之也音义【用圭王肃作用桓圭不爲之爲于僞反】疏【正义曰益之用凶事无咎有孚中行告公用圭者六三以阴居阳不能谦退是求益者也故曰益之益不外来已自爲之物所不与若以谦道责之则理合诛戮若以救凶原之则情在可恕然此六三以阴居阳处下卦之上壮之甚也用此以救衰危则物之所恃所以用凶事而得免咎故曰益之用凶事无咎若能求益不爲私已志在救难爲壮不至亢极能适于时是有信实而得中行故曰有孚中行也用此有孚中行之德执圭以告于公公必任之以救衰危之事故曰告公用圭象曰固有之者明非爲救凶则不可求益施之凶事乃得固有其功也注正义曰六三之才不足以告王者告王者宜以文德爕理使天下人宁不当恒以救凶用志褊狭也】
　　六四中行告公从利用爲依迁国注居益之时处巽之始体柔当位在上应下卑不穷下髙不处亢位虽不中用中行者也以斯告公何有不从以斯依迁谁有不纳也象曰告公从以益志也注志得益也音义【不处本或作不届】疏【正义曰中行告公从利用爲依迁国者六四居益之时处巽之始体柔当位在上应下卑不穷下髙不处亢位虽不中用中行者也故曰中行也以此中行之德有事以告于公公必从之故曰告公从也用此道以依人而迁国者人无不纳故曰利用爲依迁国也迁国国之大事明以中行虽有大事而无不利如周之东迁晋郑焉依之义也象曰以益志者旣爲公所从其志得益也】
　　九五有孚惠心勿问元吉有孚惠我德注得位履尊爲益之主者也爲益之大莫大于信爲惠之大莫大于心因民所利而利之焉惠而不费惠心者也信以惠心尽物之愿固不待问而元吉有孚惠我德也以诚惠物物亦应之故曰有孚惠我德也象曰有孚惠心勿问之矣惠我德大得志也音义【费芳贵反尽津忍反】疏【正义曰有孚惠心勿问元吉有孚惠我德者九五得位处尊爲益之主兼德义以益物者也爲益之大莫大于信爲惠之大莫大于心因民所利而利之焉惠而不费惠心者也有惠有信尽物之愿必元吉不待疑问故曰有孚惠心勿问元吉我旣以信惠被于物物亦以信惠归于我故曰有孚惠我德也象曰大得志者天下皆以信惠归我则可以得志于天下故曰大得志也】
　　上九莫益之或击之立心勿恒凶注处益之极过盈者也求益无已心无怕者也无厌之求人弗与也独唱莫和是偏辞也人道恶盈怨者非一故曰或击之也象曰莫益之偏辞也或击之自外来也音义【厌于盐反和胡卧反恶乌路反偏音篇孟作徧云周匝也】疏【正义曰上九处益之极益之过甚者也求益无厌怨者非一故曰莫益之或击之也勿犹无也求益无已是立心无恒者也无恒之人必凶咎之所集故曰立心勿恒凶象曰偏辞者此有求而彼不应是偏辞也自外来者怨者非一不待召也故曰自外来也】
　　【干下兑上】
　　夬扬于王庭孚号有厉告自邑不利即戎利有攸往注夬与剥反者也剥以柔变刚至于刚几尽夬以刚决柔如剥之消刚刚陨则君子道消柔消则小人道陨君子道消则刚正之德不可得直道而用刑罚之威不可得坦然而行扬于王庭其道公也音义【夬古快反决也坤宫五世卦几音祈坦他但反】疏【正义曰夬决也此阴消阳息之卦也阳长至五五阳共决一阴故名爲夬也于王庭者明行决断之法夬以刚决柔施之于人则是君子决小人也王庭是百官所在之处以君子决小人故可以显然扬决断之事于王者之庭示公正而无私隠也故曰扬于王庭也孚号有厉者号号令也行决之法先须号令夬以刚决柔则是用明信之法而宣其号令如此即柔邪者危故曰孚号有厉也以刚制断行令于邑可也若用刚即戎尚力取胜爲物所疾以此用师必有不利故曰告自邑不利即戎虽不利即戎然刚德不长则柔邪不消故阳爻宜有所往夬道乃成故曰利有攸往也】
　　彖曰夬决也刚决柔也健而说决而和注健而说则决而和矣扬于王庭柔乘五刚也注刚德齐长一柔爲逆众所同诛而无忌者也故可扬于王庭孚号有厉其危乃光也注刚正明信以宣其令则柔邪者危故曰其危乃光也告自邑不利即戎所尚乃穷也注以刚断制告令可也告自邑谓行令于邑也用刚即戎尚力取胜也尚力取胜物所同疾也利有攸往刚长乃终也注刚德愈长柔邪愈消故利有攸往道乃成也音义【决徐古穴反说音悦注皆同长之丈反除上六象竝同邪似嗟反下同断丁乱反注同】疏【正义曰夬决也刚决柔者此就爻释卦名也健而说决而和者此就二体之义明决而能和干健而兑说健则能决说则能和故曰决而和也扬于王庭柔乘五刚者此因一阴而居五阳之上释行决之法以刚德齐长一柔爲逆众所同诛诛而无忌也故曰扬于王庭言所以得显然扬于王庭者只谓柔乘五刚也孚号有厉其危乃光者以明信而宣号令即柔邪者危厉危厉之理分明可见故曰其危乃光也告自邑不利即戎所尚乃穷者刚克之道不可常行若专用威猛以此即戎则便爲尚力取胜即是决而不和其道穷矣行决所以惟告自邑不利即戎者只谓所尚乃穷故也利有攸往刚长乃终者刚长柔消夬道乃成也】
　　象曰泽上于天夬君子以施禄及下居德则忌注泽上于天夬之象也泽上于天必来下润施禄及下之义也夬者明法而决断之象也忌禁也法明断严不可以慢故居德以明禁也明而能严严而能施健而能说决而能和美之道也音义【上时掌反注同施始防反注同】疏【正义曰泽上于天夬者泽性润下虽复泽上于天决来下润此事必然故是夬之象也君子以施禄及下居徳则忌者忌禁也夬有二义象则泽来润下彖则明法决断所以君子法此夬义威惠兼施虽复施禄及下其在身居德复须明其禁令合于健而能说决而能和故曰君子以施禄及下居德则忌也】
　　初九壮于前趾往不胜爲咎注居健之初爲决之始宜审其防以行其事壮其前趾往而不胜宜其咎也象曰不胜而往咎也注不胜之理在往前也音义【壮侧亮反趾荀作止】疏【正义曰初九居夬之初当须审其筹策然后乃往而体健处下徒欲果决壮健前进其趾以此而往必不克胜非夬之谋所以爲咎故曰初九壮于前趾往不胜爲咎也象曰不胜而往咎者经称往不胜爲咎象云不胜而往咎翻其文者盖虎冯河孔子所忌谬于用壮必无胜理孰知不胜果决而往所以致于咎过故注云不胜之理在往前也】
　　九二惕号莫夜有戎勿恤注居健履中以斯决事能审已度而不疑者也故虽有惕惧号呼莫夜有戎不忧不惑故勿恤也象曰有戎勿恤得中道也音义【惕勑歴反荀翟作锡云赐也号戸羔反注及下同郑王廙音号莫音暮注同郑如字云无也无夜非一夜呼火故反】疏【正义曰惕号莫夜有戎勿恤者九二体健居中能决其事而无疑惑者也虽复有人惕惧号呼语之云莫夜必有戎寇来害已能审已度不惑不忧故勿恤也象曰得中道者决事而得中道故不以有戎爲忧故云得中道也】九三壮于頄有凶君子夬夬独行遇雨若濡有愠无咎注頄面权也谓上六也最处体上故曰权也剥之六三以应阳爲善夫刚长则君子道兴阴盛则小人道长然则处阴长而助阳则善处刚长而助柔则凶矣夬爲刚长而三独应上六助于小人是以凶也君子处之必能弃夫情累决之不疑故曰夬夬也若不与众阳爲羣而独行殊志应于小人则受其困焉遇雨若濡有恨而无所咎也象曰君子夬夬终无咎也音义【頄求龟反颧也又音求又丘伦反翟云面颧颊间骨也郑作頯頯夹面也王肃音龟江氏音琴威反蜀才作仇濡而朱反愠纡运反恨也旧于问反权如字字书作颧弃本亦作去羌吕反累劣僞反】疏【正义曰壮于頄有凶者頄面权也谓上六也言九三处夬之时独应上六助于小人是以凶也若剥之六三处隂长之时而应上是助阳爲善今九三处刚长之时独助阴爲凶也君子夬夬者君子之人若于此时能弃其情累不受于应在于决断而无滞是夬夬也独行遇雨若濡有愠无咎者若不能决断殊于众阳应于小人则受濡湿其衣自爲怨恨无咎责于人故曰有愠无咎也象曰君子夬夬终无咎者众阳决阴独与上六相应是有咎也若能夬夬决之不疑则终无咎矣然则象云无咎自释君子夬夬非经之无咎也】
　　九四臀无肤其行次且牵羊悔亡闻言不信注下刚而进非已所据必见侵食失其所安故臀无肤其行次且也羊者抵狠难移之物谓五也五爲夬主非下所侵若牵于五则可得悔亡而已刚亢不能纳言自任所处闻言不信以斯而行凶可知矣象曰其行次且位不当也闻言不信聪不明也注同于噬嗑灭耳之凶音义【臀徐徒敦反次本亦作赼或作说文及郑作趀同七私反注下同马云郤行不前也说文仓卒也下卦放此且本亦作趄或作跙同七余反注及下同马云语助也王肃云赼趄行止之碍也下卦放此牵苦年反子夏作掔抵丁礼反本又作抵音同或作羝丁啼反狠胡恳反】疏【正义曰臀无肤其行次且者九四据下三阳位又不正下刚而进必见侵伤侵伤则居不得安若臀无肤矣次且行不前进也臀之无肤居既失安行亦不进故曰臀无肤其行次且也牵羊悔亡闻言不信者羊者抵狠难移之物谓五也居尊当位爲夬之主下不敢侵若牵于五则可得悔亡故曰牵羊悔亡然四亦是刚阳各亢所处虽复闻牵羊之言不肯信服事于五故曰闻言不信也象曰聪不明者聪听也良由聴之不明故闻言不信也注正义曰同于噬嗑灭耳之凶者四既闻言不信不肯牵系于五则必被侵克致凶而经无凶文象称聪不明者与噬嗑上九辞同彼以不明释凶知此亦爲凶也】九五苋陆夬夬中行无咎注苋陆草之柔脃者也决之至易故曰夬夬也夬之爲义以刚决柔以君子除小人者也而五处尊位最比小人躬自决者也以至尊而敌至贱虽其克胜未足多也处中而行足以免咎而已未足光也象曰中行无咎中未光也音义【苋闲辩反三家音胡綀反一本作莞华板反陆如字马郑云苋陆商陆也宋衷云苋苋菜也陆商陆也虞云苋蒉也陆商也蜀才作睦睦亲也通也脃七歳反易以豉反比毗志反】疏【正义曰苋陆夬夬中行无咎者苋陆草之柔脃者也夬之爲义以刚决柔以君子除小人者也五处尊位爲夬之主亲决上六决之至易也如决苋草然故曰苋陆夬夬也但以至尊而敌于至贱虽其克胜不足贵也特以中行之故才得无咎故曰中行无咎象曰中未光者虽复居中而行以其亲决上六以尊敌卑未足以爲光大也注正义曰苋陆草之柔脃者子夏传云苋陆木根草茎刚下柔上也马融郑王肃皆云苋陆一名商陆皆以苋陆爲一董遇云苋人苋也陆商陆也以苋陆爲二案注云草之柔脃者亦以爲一同于子夏等也】
　　上六无号终有凶注处夬之极小人在上君子道长众所共弃故非号咷所能延也象曰无号之凶终不可长也音义【咷徒刀反】疏【正义曰上六居夬之极以小人而居羣阳之上众共弃也君子道长小人必凶非号咷所免故禁其号咷曰无号终有凶也象曰终不可长者长延也凶危若此非号咷所能延故曰终不可长也】








　　周易注疏卷七
　　周易注疏卷七考证
　　睽六三其人天且劓○【臣良裘】按自马融以剠凿其额曰天爲训诸家仍之然王注无明文也胡瑗曰天当作而古文相传写之误汉法髠其鬓发曰而今按说文而颊毛也汉书耏通作而注云罪不至髠也
　　上九先张之弧后说之弧音义下弧夲亦作壶○【臣清植】按集解本亦作壶虞翻曰大腹有口壶之象也然经文言张言说则作弧爲顺
　　蹇象君子以反身修徳○郭京曰正身修徳误作反字若反君子之身便是小人之道遇难失正吉可得乎【臣良裘】按反身之谓也语见家人象传反求自反于处蹇之义尤切京说未当
　　六二注履中行义以存其上处蹇以此未见其尤也○郭京曰以存其正正字误作上字【臣良裘】按疏云五居王位而在难中六二匡王室渉蹇济蹇故曰蹇蹇作上字合
　　九三往蹇来反○郭京曰往蹇来正正字误作反字六二疏云履正居中九三当位履正六四注得位履正九五注居不失正据四节正字义足相明【臣良裘】按反字之义注疏以爲得位程朱传义以爲反就二隂与象传内喜之防尤浃京说亦未当
　　解利西南无所往其来复吉○蒋悌生五经蠡测曰按无所往三字非卦辞原文乃后人释利西南义误写入经中耳彖释卦辞字字有着落岂有一句全不释者知非原辞必矣【臣良裘】按彖传不言无所往程子以爲省文今考集解本往得众也之下有此三字后人转以彖传有脱字而并疑卦辞也
　　六三象自我致戎音义致戎夲又作致寇○【臣清植】按系辞传曰负也者小人之事也乘也者君子之器也小人而乘君子之器盗思夺之矣上慢下盗思伐之矣葢以商贩小人而得滥窃名器则人争啓其儌幸之心是夺之说也推其滥窃之由实因在上者慢其名器而亵越用之故使滥窃者得借之以行其如此则不逞之徒有所执辞而害且中于国家矣是伐之说也象易致宼作致戎即盗思伐之之义作致宼者非
　　损象君子以惩忿窒欲○惩释文本作征释云征升反止也郑云犹清也【臣良裘】按征与惩通史记荆舒是徴可验
　　六五注故人用其力事竭其功知者虑能明者虑防○郭京曰士竭其功士字误作事字初论庶民二举众士三用才智四任明远是众才之义
　　益六三注壮不至亢不失中行○郭京曰信不失中脱信字下误增行字信字本爲有孚生义详审自明考郭京本此注与今本多不同故用凶事乃得旡咎也无乃字足以告公而得用圭也也字作者字故曰中行告公用圭也无中行二字
　　夬象居徳则忌注忌禁也法明断严不可以慢故居徳以明禁也○【臣清植】按王注葢以象传则字爲明字之误也疏中释无明文程传曰王弼作明忌亦通可补疏家之阙












　　周易注疏卷七考证
&lt;经部,易类,周易注疏&gt;
　　钦定四库全书
　　周易注疏卷八
　　魏王弼注　唐陆徳眀音义　孔颖达疏
　　下经【姤　萃　升　困　井　革　鼎】
　　【巽下干上】
　　姤女壮勿用取女音义【姤古豆反薛云古文作遘郑同序卦及彖皆云遇也干宫一世】卦疏【正义曰姤遇也此卦一柔而遇五刚故名为姤施之于人则是一女而遇五男为壮至甚故戒之曰此女壮甚勿用取此女也】
　　彖曰姤遇也柔遇刚也注施之于人即女遇男也一女而遇五男为壮至甚故不可取也勿用取女不可与长也天地相遇品物咸章也注正乃功成也刚遇中正天下大行也注化乃大行也姤之时义大矣哉注凡言义者不尽于所见中有意谓者也音义【正乃之正如字亦作匹】疏【正义曰姤遇也柔遇刚者此就爻释卦名以初六一柔而上遇五刚所以名遇而用释卦辞女壮勿用取女之义也勿用取女不可与长者女之为体婉娩贞顺方可期之偕老淫壮若此不可与之长久故勿用取女天地相遇品物咸章者已下广眀遇义卦得遇名本由一柔与五刚相遇故遇辞非美就卦而取遂言遇不可用是勿用取女也故孔子更就天地叹美遇之为义不可废也天地若各亢所处不相交遇则万品庶物无由彰显必须二气相遇乃得化生故曰天地相遇品物咸章也刚遇中正天下大行者庄氏云一女而遇五男既不可取天地匹配则能成品物由是言之若刚遇中正之柔男得幽贞之女则天下人伦之化乃得大行也姤之时义大矣哉者上既博美此又结叹欲就卦而取义但是一女而遇五男不足称美博论天地相遇乃致品物咸章然后姤之时义大矣哉注正义曰凡言义者注总为称义发例故曰凡言也就卦以验名义只是女遇于男博寻遇之深旨乃至道该天地故云不尽于所见中有意谓者也】
　　象曰天下有风姤后以施命诰四方音义【诰李古报反郑作诘起一反止也王肃同】疏【正义曰风行天下则无物不遇故为遇象后以施命诰四方者风行草偃天之威令故人君法此以施教命诰于四方也】
　　初六系于金柅贞吉有攸往见凶羸豕孚蹢躅注金者坚刚之物柅者制动之主谓九四也初六处遇之始以一柔而承五刚体夫躁质得遇而通散而无主自纵者也柔之为物不可以不牵臣妾之道不可以不贞故必系于正应乃得贞吉也若不牵于一而有攸往行则唯凶是见矣羸豕谓牝豕也羣豕之中豭强而牝弱故谓之羸豕也孚犹务躁也夫隂质而躁恣者羸豕特甚焉言以不贞之隂失其所牵其为淫丑若羸豕之孚务蹢躅也象曰系于金柅柔道牵也音义【柅徐乃履反又女纪反广雅云止也説文作称云络丝趺也读若昵字林音乃米反王肃作捉从手子夏作鑈蜀才作尼止也羸劣随反王肃同郑力追反陆读为累蹢防反徐治益反一本作踯古文作躅直録反本亦作防蹢躅不静也古文作牝频忍反豭音家】疏【正义曰系于金柅贞吉者金者坚刚之物柅者制动之主谓九四也初六隂质若系于正应以从于四则贞而吉矣故曰系于金柅贞吉也有攸往见凶者若不牵于一而有所行往则唯凶是见矣故曰有攸往见凶羸豕孚蹢躅者初六处遇之初以一柔而承五刚是不系金柅有所往者也不系而往则如羸豕之务躁而蹢躅然也故曰羸豕孚蹢躅羸豕谓牝豕也羣豕之中豭强而牝弱也故谓牝豕为羸豕隂质而淫躁牝豕特甚焉故取以为喻象曰柔道牵者隂柔之道必须有所牵系也注正义曰柅者制动之主者柅之为物众説不同王肃之徒皆为织绩之噐妇人所用惟马云柅者在车之下所以止轮令不动者也王注云柅制动之主荩与马同】
　　九二包有鱼无咎不利宾注初隂而穷下故称鱼不正之隂处遇之始不能逆近者也初自乐来应已之厨非为犯夺故无咎也擅人之物以为已惠义所不为故不利宾也象曰包有鱼义不及宾也音义【包本亦作庖同白交反下同郑百交反虞云白茅苞之荀作胞宾如字擅市战反】疏【正义曰庖有鱼无咎者初六以隂而处下故称鱼也以不正之隂处遇之始不能逆于所近故舍九四之正应乐充九二之庖厨故曰九二庖有鱼初自乐来为已之厨非为犯夺故得无咎也不利宾者夫擅人之物以为已惠义所不为故不利宾也象曰义不及宾者言有他人之物于义不可及宾也】
　　九三臀无肤其行次且厉无大咎注处下体之极而二据于初不为已乗居不获安行无其应不能牵据以固所处故曰臀无肤其行次且也然履得其位非为妄处不遇其时故使危厉灾非已招是以无大咎也象曰其行次且行未牵也疏【正义曰阳之所据者隂也九三处下体之上为内卦之主以乘于二无隂可据居不安上又无应不能牵据以固所处同于夬卦九四之失据故曰臀无肤其行次且也然履得其位非为妄处特以不遇其时故致此危厉灾非已招故无大咎故曰厉无大咎象曰行未牵者未能牵据故其行次且是行未牵也】
　　九四包无鱼起凶注二有其鱼故失之也无民而动失应而作是以凶也象曰无鱼之凶逺民也音义【逺袁万反】疏【正义曰庖无鱼者二擅其应故曰庖无鱼也庖之无鱼则是无民之义也起凶者起动也无民而动失应而作是以凶也象曰逺民者隂为阳之民为二所据故曰逺民也】
　　九五以杞包瓜含章有陨自天注杞之为物生于肥地者也包瓜为物系而不食者也九五履得尊位而不遇其应得地而不食含章而未发不遇其应命未流行然处得其所体刚居中志不舍命不可倾陨故曰有陨自天也象曰九五含章中正也有陨自天志不命也音义【杞音起张云茍杞马云大木也郑云栁也薛云栁柔韧木也并同包白交反子夏作苞马郑百交反瓜音工花反舎音舍下同】疏【正义曰以杞匏瓜者杞之为物生于肥地匏瓜为物系而不食九五处得尊位而不遇其应是得地而不食故曰以杞匏瓜也含章有陨自天者不遇其应命未流行无物发起其美故曰含章然体刚居中虽复当位命未流行而能不改其操无能倾陨之者故曰有陨自天盖言惟天能陨之耳象曰中正者中正故有美无应故含章而不发若非九五中正则无美可含故举爻位而言中正也志不舍命者虽命未流行而居尊当位志不舍命故曰不可倾陨也注正义曰杞之为物生于肥地者先儒説杞亦有不同马云杞大木也左传云杞梓皮革自楚往则为杞梓之杞子夏传曰作杞匏瓜薛虞记云杞杞栁也杞性柔韧宜屈桡似匏瓜又为杞栁之杞案王氏云生于肥地盖以杞为今之枸杞也】
　　上九姤其角吝无咎注进之于极无所复遇遇角而已故曰姤其角也进而无遇独恨而已不与物争其道不害故无凶咎也象曰姤其角上穷吝也音义【复扶又反争争鬬之争下卦同】疏【正义曰姤其角者角者最处体上上九进之于极无所复遇遇角而已故曰姤其角也吝无咎者角非所安与无遇等故独恨而鄙吝也然不与物争其道不害故无凶咎故曰无咎也象曰上穷吝者处于上穷所以遇角而吝也】
　　【坤下兑上】
　　萃亨注聚乃通也王假有庙注假至也王以聚至有庙也利见大人亨利贞注聚得大人乃得通而利正也用大牲吉注全夫聚道用大牲乃吉也聚道不全而用大牲神不福也利有攸往音义【萃在季反彖及序卦皆云聚也兑宫二世卦亨王肃本同马郑陆虞等竝无此字假更白反】疏【正义曰萃卦名也又萃聚也聚集之义也能招民聚物使物归而聚已故名为萃也亨者通也壅隔不通无由得聚聚之为事其道必通故曰萃亨王假有庙者假至也天下崩离则民怨神怒虽复享祀与无庙同王至大聚之时孝徳乃洽始可谓之有庙矣故曰王假有庙利见大人亨利贞者聚而无主不散则乱惟有大徳之人能正道乃得常通而利正故曰利见大人亨利贞也用大牲吉者大人为主聚道乃全以此而用大牲神眀降福故曰用大牲吉也利有攸往者人聚神祐何往不利故曰利有攸往也】
　　彖曰萃聚也顺以说刚中而应故聚也注但顺而説则邪佞之道也刚而违于中应则强亢之徳也何由得聚顺説而以刚为主主刚而履中履中以应故得聚也王假有庙致孝享也注全聚乃得致孝之享也利见大人亨聚以正也注大人体中正者也通聚以正聚乃得全也用大牲吉利有攸往顺天命也注顺以説而不损刚顺天命者也天徳刚而不违中顺天则説而以刚为主也观其所聚而天地万物之情可见矣注方以聚物以羣分情同而后乃聚气合而后乃羣音义【説音悦下注皆同邪似嗟反享香两反聚以正荀作取以正】疏【正义曰萃聚者训萃名也顺以説刚中而应故聚者此就二体及九五之爻释所以能聚也若全用顺説则邪佞之道兴全用刚阳而违于中应则强亢之德着何由得聚今顺以説而刚为主则非邪佞也应不失中则非偏亢也如此方能聚物故曰顺以説刚中而应故聚也王假有庙致孝享者享献也聚道既全可以至于有庙设祭祀而致孝享也利见大人亨聚以正也者释聚所以利见大人乃得通而利正者良由大人有中正之徳能以正道通而化之然后聚道得全故曰聚以正也用大牲吉利有攸往顺天命者天之为德刚不违中今顺以説而以刚为主是顺天命也动顺天命可以享于神眀无往不利所以得用大牲吉利有攸往者只为顺天命也观其所聚而天地万物之情可见矣者此广眀萃义而叹美之也凡物所以得聚者由情同也情志若乖无由得聚故观其所聚则天地万物之情可见矣】象曰泽上于地萃君子以除戎器戒不虞注聚而无防则众生心音义【上时掌反除如字本亦作储又作治王肃姚陆云除犹修治师同郑云除去也蜀才云除去戎器修行文徳也荀作虑】疏【正义曰泽上于地则水潦聚故曰泽上于地萃也除者治也人既聚会不可无防备故君子于此之时修治戎器以戒备不虞也】
　　初六有孚不终乃乱乃萃若号一握为笑勿恤往无咎注有应在四而三承之心懐嫌疑故有孚不终也不能守道以结至好迷务竞争故乃乱乃萃也一握者小之貎也为笑者懦劣之貌也已为正妃三以近宠若安夫卑退谦以自牧则勿恤而往无咎也象曰乃乱乃萃其志乱也音义【若号絶句号户报反马郑王肃王廙户羔反握乌学反传氏作渥郑云握当读为夫三为屋之屋蜀才同好呼报反愞乃乱反正本亦作匹妃音配】疏【正义曰有孚不终乃乱乃萃者初六有应在四而三承之萃聚之时贵于近合见三承四疑四与三始以正应相信末以他意相阻故曰有孚不终也既心懐嫌疑则情意迷乱奔驰而行萃不以礼故曰乃乱乃萃一握者小之貌也自比一握之间言至小也为笑者非严毅之容言懦劣也已为正配三以近宠若自号比于一握之小执其谦退之容不与物争则不忧于三往必得合而无咎矣故曰若号一握为笑勿恤往无咎也象曰其志乱者只为疑四与三故志意迷乱也】六二引吉无咎孚乃利用禴注居萃之时体柔当位处坤之中已独处正与众相殊异操而聚民之多僻独正者危未能变体以逺于害故必见引然后乃吉而无咎也禴殷春祭名也四时祭之省者也居聚之时处于中正而行以忠信故可以省薄荐于鬼神也象曰引吉无咎中未变也音义【禴羊略反殷春祭名马王肃同郑云夏祭名蜀才作跃刘作□僻匹亦反逺袁万反省生领反】疏【正义曰引吉无咎者萃之为体贵相从就聚道乃成今六二以隂居隂复在坤体志于静退则是守中未变不欲相就者也乖众违时则致危害故湏牵引乃得吉而无咎也故曰引吉无咎孚乃利用禴者禴殷春祭之名也四时之祭最薄者也虽乖于众志须牵引然居中得正忠信而行故可以省薄荐于鬼神也故曰孚乃利用禴象曰中未变也者释其所以须引乃吉良由居中未变】
　　六三萃如嗟如无攸利往无咎小吝注履非其位以比于四四亦失位不正相聚相聚不正患所生也千人之应害所起也故萃如嗟如无攸利也上六亦无应而独立处极而忧危思援而求朋巽以待物者也与其萃于不正不若之于同志故可以往而无咎也二隂相合犹不若一隂一阳之应故有小吝也象曰往无咎上巽也音义【比毗志反】疏【正义曰居萃之时履非其位以比于四四亦失位不正相聚相聚不正患所生也干人之应害所起也故曰萃如嗟如无攸利也往无咎小吝者上六亦无应而独立处极而忧危思援而求朋巽以待物者也与其萃于不正不若之于同志故可往而无咎但以上六是隂已又是隂以二隂相合犹不岩一隂一阳之应故有小吝也象曰上巽也者以上体柔巽以求其朋故三可以往而无咎也】
　　九四大吉无咎注履非其位而下据三隂得其所据失其所处处聚之时不正而据故必大吉立夫大功然后无咎也象曰大吉无咎位不当也疏【正义曰大吉无咎者以阳处隂眀履非其位又下据三隂得其所据失其所处处聚之时不正而据是其凶也若以萃之时立夫大功其大吉乃得无咎故曰大吉无咎象曰位不当者谓以阳居隂也】
　　九五萃有位无咎匪孚元永贞悔亡注处聚之时最得盛位故曰萃有位也四専而据已徳不行自守而已故曰无咎匪孚夫修仁守正久必悔消故曰元永贞悔亡象曰萃有位志未光也疏【正义曰九五处聚之时最得盛位故曰萃有位也既得盛位所以无咎匪孚者良由四専而据已徳化不行信不孚物自守而已故曰无咎匪孚若能修夫大徳久行其正则其悔可消故曰元永贞悔亡象曰志未光也者虽有盛位信徳未行久乃悔亡今时志意未光大也】上六赍咨涕洟无咎注处聚之时居于上极五非所乘内无应援处上独立近逺无助危莫甚焉赍咨嗟叹之辞也若能知危之至惧祸之深忧病之甚至于涕洟不敢自安亦众所不害故得无咎也象曰赍咨涕洟未安上也音义【赍徐将池反王肃将啼反咨音谘又将利反赍咨嗟叹之辞也郑同马云悲声怨声涕徐音体洟他丽反又音夷郑云自目曰涕自鼻曰洟】疏【正义曰赍咨者居萃之时最处上极五非所乘内又无应处上独立无其援助危亡之甚居不安故赍咨而嗟叹也若能知有危亡惧害之深忧危之甚至于涕洟滂沱如此居不安方得众所不害故无咎也自目出曰涕自鼻出曰洟象曰未安上者未敢安居其上所乘也】
　　【巽下坤上】
　　升元亨用见大人勿恤注巽顺可以升阳爻不当尊位无严刚之正则未免于忧故用见大人乃勿恤也南征吉注以柔之南则丽乎大眀也音义【升式陵反序卦云上也上音时掌反郑本作升马云髙也震宫四世卦用见本或作利见】疏【正义曰升元亨者升卦名也升者登上之义升而得大通故曰升元亨也用见大人勿恤者升者登也阳爻不当尊位无刚严之正则未免于忧故用见大徳之人然后乃得无忧恤故曰用见大人勿恤南征吉者非直须见大徳之人复宜适眀阳之地若以隂之隂弥足其闇也南是眀阳之方故曰南征吉也】
　　彖曰柔以时升注柔以其时乃得升也巽而顺刚中而应是以大亨注纯柔则不能自升刚亢则物不从既以时升又巽而顺刚中而应以此而升故得大亨用见大人勿恤有庆也南征吉志行也注巽顺以升至于大眀志行之谓也疏【正义曰柔以时升者升之为义自下升髙故就六五居尊以释名升之意六五以隂柔之质超升贵位若不得时则不能升耳故曰柔以时升也巽而顺刚中而应是以大亨者此就二体及九二之爻释元亨之徳也纯柔则不能自升刚亢则物所不从卦体既巽且顺爻又刚中而应于五有此众徳故得元亨用见大人勿恤有庆者以大通之徳用见大人不忧否塞必致庆善故曰有庆也南征吉志行者之于闇昧则非其本志今以柔顺而升大明其志得行也】
　　象曰地中生木升君子以顺德积小以高大音义【顺如字王肃同本又作慎师同徳姚本作得以髙大本或作以成髙大】疏【正义曰地中生木升者地中生木始于细微以至髙大故为升象也君子以顺徳积小以髙大者地中生木始于毫末终至合抱君子象之以顺行其徳积其小善以成大名故系辞云善不积不足以成名是也】
　　初六允升大吉注允当也巽卦三爻皆升者也虽无其应处升之初与九二九三合志俱升当升之时升必大得是以大吉也象曰允升大吉上合志也音义【当如字下同】疏【正义曰允升大吉者允当也巽卦三爻皆应升上而二三有应于五六升之不疑惟初无应于上恐不得升当二三升时与之俱升必大得矣故曰允升大吉也象曰上合志也者上谓二三也与之合志俱升乃得大吉也】
　　九二孚乃利用禴无咎注与五为应往必见任体夫刚德进不求宠闲邪存诚志在大业故乃利用纳约于神眀矣象曰九二之孚有喜也音义【邪似嗟反】疏【正义曰孚乃利用禴无咎者九二与五为应往升于五必见信任故曰孚二体刚德而履乎中进不求宠志在大业用心如此乃可荐其省约于神眀而无咎也故曰孚乃利用禴无咎象曰有喜也者上升则为君所任荐约则为神所享斯之为喜不亦宜乎】
　　九三升虚邑注履得其位以阳升隂以斯而举莫之违距故若升虚邑也象曰升虚邑无所疑也注往必得邑音义【虚如字空也徐去余反马云丘也】疏【正义曰升虚邑者九三履得其位升于上六上六体是隂柔不距于已若升空虚之邑也象曰无所疑者往必得邑何所疑乎】
　　六四王用亨于岐山吉无咎注处升之际下升而进可纳而不可距也距下之进攘来自専则殃咎至焉若能不距而纳顺物之情以通庶志则得吉而无咎矣岐山之防顺事之情无不纳也象曰王用亨于岐山顺事也音义【亨许庚反通也马郑陆王肃许两反马云祭也郑云献也岐其宜反或祁支反攘如羊反】疏【正义曰王用亨于岐山者六四处升之际下体三爻皆来上升可纳而不可距事同文王岐山之防故曰王用亨于岐山也吉无咎者若能纳而不距顺物之情则得吉而无咎故曰吉无咎也象曰顺事者顺物之情而立功立事故曰顺事也】
　　六五贞吉升阶注升得尊位体柔而应纳而不距任而不専故得贞吉升阶而尊也象曰贞吉升阶大得志也疏【正义曰贞吉升阶者六五以柔居尊位纳于九二不自専权故得贞吉升阶保其尊贵而践阼矣故曰贞吉升阶也象曰大得志者居中而得其贞吉处尊而保其升阶志大得矣故曰大得志也】
　　上六冥升利于不息之贞注处升之极进而不息者也进而不息故虽防犹升也故施于不息之正则可用于为物之主则丧矣终于不息消之道也象曰冥升在上消不富也注劳不可久也音义【冥觅经反闇昧之义也注同又云日冥也丧息浪反】疏【正义曰冥升者冥犹昧也处升之上进而不已则是虽冥犹升也故曰防升利于不息之贞者若冥升在上陵物为主则丧亡斯及若洁已修身施于为政则以不息为美故曰利于不息之贞象曰消不富者虽为政不息交免危咎然劳不可久终致消衰故曰消不富也】
　　【坎下兑上】
　　困亨注穷必通也处穷而不能自通者小人也贞大人吉无咎注处困而得无咎吉乃免也有言不信音义【困穷也穷悴掩蔽之义故彖云刚掩也广雅云困悴也兑宫一世卦】疏【正义曰困者穷厄委顿之名道穷力竭不能自济故名为困亨者卦德也小人遭困则穷斯滥矣君子遇之则不改其操君子处困而不失其自通之道故曰困亨也贞大人吉无咎者处困而能自通必是履正体大之人能济于困然后得吉而无咎故曰贞大人吉无咎也有言不信者处困求济在于正身修德若巧言饰辞人所不信则其道弥穷故诫之以有言不信也】彖曰困刚揜也注刚见揜于柔也险以説困而不失其所亨注处险而不改其説困而不失其所亨也其惟君子乎贞大人吉以刚中也注处困而用刚不失其中履正而能体大者也能正而不能大博未能济困者也故曰贞大人吉也有言不信尚口乃穷也注处困而言不见信之时也非行言之时而欲用言以免必穷者也其吉在于贞大人口何为乎音义【揜本又作掩于捡反李于范反虞作弇説音悦卦内同】疏【正义曰困刚揜者此就二体以释卦名兑隂卦为柔坎阳卦为刚坎在兑下是刚见揜于柔也刚应升进今被柔揜施之于人其犹君子为小人所蔽以为困穷矣险以説困而不失其所亨者此又就二体名训以释亨德也坎险而兑説所以困而能亨者良由君子遇困安其所遇虽居险困之世不失畅説之心故曰险以説困而不失其所亨也其唯君子乎者结叹处困能通非小人之事唯君子能然也贞大人吉以刚中者此就二五之爻释贞大人之义刚则正直所以为贞中而不偏所以能大若正而不大未能济困处困能济济乃得吉而无咎也故曰贞大人吉以刚中也有言不信尚口乃穷者处困求通在于修德非用言以免困徒尚口説更致困穷故曰尚口乃穷也】
　　象曰泽无水困君子以致命遂志注泽无水则水在泽下水在泽下困之象也处困而屈其志者小人也君子固穷道可忘乎音义【固如字或作困穷非】疏【正义曰泽无水困者谓水在泽下则泽上枯槁万物皆困故曰泽无水困也君子以致命遂志者君子之人守道而死虽遭困厄之世期于致命丧身必当遂其髙志不屈桡而移改也故曰致命遂志也】
　　初六臀困于株木入于幽谷三歳不觌注最处底下沈滞卑困居无所安故曰臀困于株木也欲之其应二隔其路居则困于株木进不拯必隐遯者也故曰入于幽谷也困之为道不过数歳者也以困而藏困解乃出故曰三歳不觌也象曰入于幽谷幽不眀也注言幽者不眀之辞也入于不眀以自藏也音义【臀徒敦反株张愚反谷徐古木反觌大厯反见也注同拯拯救之拯遯徒困反数色柱反本亦作三解音蟹】疏【正义曰臀困于株木者初六处困之时以隂爻最居穷下沈滞卑困居不安若臀之困于株木故曰臀困于株木也入于幽谷者有应在四而二隔之居则困株进不拯必隐遯者也故曰入于幽谷也三歳不觌者困之为道不过数歳困解乃出故曰三岁不觌也象曰幽不眀者象辞惟释幽字言幽者正是不眀之辞所以入不眀以自藏而避困也释株者杌木谓之株也】
　　九二困于酒食朱绂方来利用享祀征凶无咎注以阳居隂尚谦者也居困之时处得其中体夫刚质而用中履谦应不在一心无所私盛莫先焉夫谦以待物物之所归刚以处险难之所济履中则不失其宜无应则心无私恃以斯处困物莫不至不胜丰衍故曰困于酒食美之至矣坎北方之卦也朱绂南方之物也处困以斯能招异方者也故曰朱绂方来也丰衍盈盛故利用享祀盈而又进倾之道也以此而征凶谁咎乎故曰征凶无咎象曰困于酒食中有庆也音义【绂音弗下同享许两反注同难乃旦反胜音升衍延善反】疏【正义曰困于酒食者九二体刚居隂处中无应体刚则健能济险也居隂则谦物所归也处中则不失其宜无应则心无私党处困以斯物莫不至不胜丰衍故曰困于酒食也朱绂方来利用享祀者绂祭服也坎北方之卦朱绂南方之物处困用谦能招异方者也故曰朱绂方来也举异方者眀物无不至酒食丰盈异方归向祭则受福故曰利用享祀征凶无咎者盈而又进倾败之道以征必凶故曰征凶自进致凶无所怨咎故曰无咎也象曰中有庆者言二以中德被物物之所赖故曰有庆也】
　　六三困于石据于蒺蔾入于其宫不见其妻凶注石之为物坚而不纳者也谓四也三以隂居阳志武者也四自纳初不受已者也二非所据刚非所乘上比困石下据蒺蔾无应而入焉得配偶在困处斯凶其宜也象曰据于蒺蔾乘刚也入于其宫不见其妻不祥也音义【蒺音疾蔾音梨蒺蔾茨草比毗志反焉于防反】疏【正义曰困于石据于蒺蔾者石之为物坚刚而不可入也蒺蔾之草有刺而不可践也六三以隂居阳志懐刚武已又无应欲上附于四四自纳于初不受已者也故曰困于石也下欲比二二又刚阳非已所据故曰据于蒺蔾也入于其宫不见其妻凶者无应而入难得配偶譬于入宫不见其妻处困以斯凶其宜也故曰入于其宫不见其妻凶也象曰乘刚者眀二为蒺蔾也不祥也者祥善也吉也不吉必有凶也】
　　九四来徐徐困于金车吝有终注金车谓二也二刚以载者也故谓之金车徐徐者疑惧之辞也志在于初而隔于二履不当位威命不行弃之则不能欲往则畏二故曰来徐徐困于金车也有应而不能济之故曰吝也然以阳居隂履谦之道量力而处不与二争虽不当位物终与之故曰有终也象曰来徐徐志在下也注下谓初也虽不当位有与也音义【徐徐疑惧貌马云安行貌子夏作荼荼翟同荼音图云内不定之意王肃作余余车本亦作舆】疏【正义曰九四来徐徐团于金车吝有终者何氏云九二以刚德胜故曰金车也徐徐者疑惧之辞九四有应于初而碍于九二故曰困于金车欲弃之惜其配偶疑惧而行不敢疾速故来徐徐也有应而不敢往可耻可恨故曰吝也以阳居隂不失谦道为物之所与故曰有终也象曰有与者位虽不当执谦之故物所与也】
　　九五劓刖困于赤绂乃徐有説利用祭祀注以阳居阳任其壮者也不能以谦致物物则不附忿物不附而用其壮猛行其威刑异方愈乖遐迩愈叛刑之欲以得乃益所以失也故曰劓则困于赤绂也二以谦得之五以刚失之体在中直能不遂迷困而后能用其道者也致物之功不在于暴故曰徐也困而后乃徐徐则有説矣故曰困于赤绂乃徐有説也祭祀所以受福也履夫尊位困而能改不遂其迷以斯祭祀必得福焉故曰利用祭祀也象曰劓刖志未得也乃徐有説以中直也利用祭祀受福也音义【劓徐鱼器反刖徐五刮反又音月荀王肃本劓刖作臲云不安貌陆同郑云劓刖当为倪防京作劓刽案説文刽断也祭祀本亦作享祀】疏【正义曰九五以阳居阳用其刚壮物不归已见物不归而用威刑行其劓刖之事既行此威刑则异方愈乖遐迩愈叛兑为西方之卦赤绂南方之物故曰劓刖困于赤绂也此卦九二为以阳居隂用其谦退能招异方之物也此言九五刚猛不能感异方之物也若但用其中正之德招致于物不在速暴而徐徐则物归之而有説矣故曰乃徐有説也居得尊位困而能反不执其迷用其祭祀则受福也象曰志未得也者由物不附已已志未得故曰志未得也乃徐有説以中直也者居中得直不贪不暴终得其应乃寛缓修其道德则得喜説故云乃徐有説以中直也利用祭祀受福者若能不遂迷志用其中正则异方所归祭则受福故曰利用祭祀受福也】
　　上六困于葛藟于臲卼曰动悔有悔征吉注居困之极而乘于刚下无其应行则愈绕者也行则纒绕居不获安故曰困于葛藟于臲卼也下句无困因于上也处困之极行无通路居无所安困之至也凡物穷则思变困则谋通处至困之地用谋之时也曰者思谋之辞也谋之所行有隙则言将何以通至困乎曰动悔令生有悔以征则济矣故曰动悔有悔征吉也象曰困于葛藟未当也注所处未当故致此困也动悔有悔吉行也音义【藟力轨反似葛之草本又作蔂毛诗草木疏云一名巨荒似蘡薁连蔓而生幽州人谓之蓷蔂臲五结反王肃姸喆反説文作防牛列反薛同卼五骨反又音刖説文作云不安也薛又作杌字同曰音越向云言其无不然令力呈反】疏【正义曰葛藟引蔓绳绕之草臲硊动摇不安之貌上六处困之极极困者也而乘于刚下又无应行则纒绕居不得安故曰困于葛藟于臲卼也象不言困于臲卼困因于上省文也凡物穷则思变困则谋通处至困之地是用谋防之时也曰者思谋之辞也谋之所行有隙则言将何以通至困乎为之谋曰必须发动其可悔之事令其有悔可知然后处困求通可以行而吉故曰动悔有悔征吉象曰未当也者处于困极而又乘刚所处不当故致此困也吉行者知悔而征行必吉也】
　　【巽下坎上】
　　井改邑不改井注井以不变为德者也无丧无得注德有常也往来井井注不渝变也汔至亦未繘井注已来至而未出井也羸其甁凶注井道以已出为功也几至而覆与未汲同也音义【井精领反杂卦云通也彖云养而不穷周书曰黄帝穿井世本云化益作井宋衷云化益伯益也尧臣广雅云井深也郑云井法也字林作井子挺反周云井以不变更为义师説井以清絜为义震宫五世卦丧息浪反汔徐许讫反注同几也王肃音其乞反繘音橘徐又居宻反郑云绠也方言云闗西谓绠为繘郭璞云汲水索也又其律反又音述羸律悲反徐力追反下同蜀才作累郑读曰蔂瓶白经反几音祈或音机覆芳福反】疏【正义曰井者物象之名也古者穿地取水以瓶引汲谓之为井此卦眀君子修德养民有常不变终始无改养物不穷莫过乎井故以修德之卦取譬名之井焉改邑不改井者以下眀井有常德此名井体有常邑虽迁移而井体无改故云改邑不改井也无丧无得者此眀井用有常德终日引汲未尝言损终日泉注未尝言益故曰无丧无得也往来井井者此眀性常井井洁静之貌也往者来者皆使洁静不以人有往来改其洗濯之性故曰往来井井也汔至亦未繘井羸其甁凶者此下眀井诚言井功难成也汔几也几近也繘绠也虽汲水以至井上然绠出犹未离井口而钩羸其瓶而覆之也弃其方成之功虽有出井之劳而与未汲不异喻今人行常德须善始令终若有初无终则必致凶咎故曰汔至亦未繘井羸其瓶凶吉亦者不必之辞言不必有如此不克终者计覆一瓶之水何足言凶以喻人之修德不成又云但取喻人之德行不恒不能愼终如始故就人言凶也】
　　彖曰巽乎水而上水井注音举上之上井养而不穷也改邑不改井乃以刚中也注以刚处中故能定居其所而不变也汔至亦未繘井未有功也注井以已成为功羸其瓶是以凶也音义【上时掌反注及下注上水皆同养如字徐以上反】疏【正义曰巽乎水而上水井者此就二体释井之名义此卦坎为水在上巽为木在下又巽为入以木入于水而又上水井之象也井养而不穷者叹美井德愈汲愈生给养于人无有穷已也改邑不改井乃以刚中也者此释井体有常由于二五也二五以刚居中故能定居其所而不改变也不释往来二德者无丧无得往来井井皆由以刚居中更无他义故不具举经文也汔至亦未繘井未有功也者水未及用则井功未成其犹人德未被物亦是功德未就也羸其瓶是以凶也者汲水未用而覆喻修德未成而止所以致凶也注正义曰咅举上之上者嫌读为去声故音之也】
  </div>
  <div class="pagination">
   <a href="周易注疏_page9.html">
    上一页
   </a>
   <span>
    ...
   </span>
   <a href="周易注疏_page5.html">
    5
   </a>
   <a href="周易注疏_page6.html">
    6
   </a>
   <a href="周易注疏_page7.html">
    7
   </a>
   <a href="周易注疏_page8.html">
    8
   </a>
   <a href="周易注疏_page9.html">
    9
   </a>
   <span class="current-page">
    10
   </span>
   <a href="周易注疏_page11.html">
    11
   </a>
   <a href="周易注疏_page12.html">
    12
   </a>
   <a href="周易注疏_page13.html">
    13
   </a>
   <a href="周易注疏_page14.html">
    14
   </a>
   <a href="周易注疏_page15.html">
    15
   </a>
   <span>
    ...
   </span>
   <a href="周易注疏_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
