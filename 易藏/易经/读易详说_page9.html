<!DOCTYPE html>
<html>
<head>
    <meta charset="UTF-8">
    <title>读易详说 - 第 9 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易详说 - 第 9 页/共 16 页</h1>
    <div class="content">　　六五恒其徳贞妇人吉夫子凶
　　象曰妇人贞吉从一而终也夫子制义从妇凶也圣人所谓恒者以能变为常若固守而不知变但趋于静贞而已岂能通其变极其数以成天下之务哉妇人以贞顺为恒故孟子曰无违夫子以顺为正者妾妇之道也故妇人则吉也丈夫则当从权制变操纵在我若委曲循物而为妇人之行则失其刚阳之才反蹈于凶祸矣象曰妇人贞吉从一而终也夫子制义从妇凶也六五以柔弱而履中位其象以妇人则吉夫子则凶盖妇人以幽闲柔静为徳守志厉操不践二庭故贞而获吉丈夫制义有权有变适于义而已义苟不可虽君父之命有不得而从者若反从妇人之行则凶矣抑妇人当以从夫为正夫而从妇则牝鸡司晨家道乱矣唐之髙宗是已
　　上六振恒凶
　　象曰振恒在上大无功也
　　震动也上六处震之终理宜静复而反振动之以振为恒其动无节失时而凶矣象曰振恒在上大无功也夫处恒之极当震之终不能安静以复其恒尚欲有所作为以振动天下其谁肯从之故大无功也予窃考恒之一卦圣人于六爻反覆详论以深明其义盖虑后世昧乎真恒之礼而以妄为恒者多矣自初至上多凶而少吉虽九二一爻处乎中正之位仅能免乎凶祸六爻虽居尊位恒其徳贞独妇人吉而夫子犹不免乎凶也周公作立政以用常人为先孔子曰人而无恒不可作巫医大哉恒乎初之浚恒上之振恒九四之久非其位为恒是有心于为恒者皆不免凶悔吝也况乎不恒其徳若九三者乎呜呼非通其变穷于理者曷足以语圣人之真恒哉
　　【艮下干上】
　　遯亨小利贞
　　孔子曰几者动之微吉之先见者也君子见几而作不俟终日遯之时虽四阳处上而二隂在内为主此小人浸长之徴也君子覩其几微察其徴兆则释位而去乃可免祸故隠居求志志得而心亨万钟之禄有所不顾卿相之贵有所不屑身虽屈而道愈伸故遯然后乃亨也否之匪人不利君子贞遯未至于否有否之渐能以贞固自守者但小利耳不可大有为也
　　彖曰遯亨遯而亨也刚当位而应与时行也小利贞浸而长也遯之时义大矣哉
　　夫立人之朝一旦欲奉身而退岂可遽哉故刚当位而有应此可遯之时也昔人谓进身非难乞身之难者如此方小人浸长之时当委曲沉黙使不见其欲去之迹但卒归于正可也彖曰浸而长者盖知几之士知四阳虽众而已徃隂柔虽微而处内小人之道必浸而长浸犹水之润物渐渍而日众也遯之时谓可遯之时遯之义谓当遯之义观其时察其义二者皆当遯则可以全身逺害以俟天道之复国之治乱民之休戚系焉故曰遯之时义大矣哉程氏以谓圣贤之于天下虽知道之将废岂肯坐视其乱而不救必区区致力于未极之间不可大贞而尚利小贞也窃为不然圣贤所贵乎知几者谓当辨之于早脱之于众人未觉之时故可免也故曰知几其神乎若如汉王允之徒迟回顾恋不免杀身徒速其祸耳何于治乱哉
　　象曰天下有山遯君子以逺小人不恶而严
　　天积气而在上山积形而在下天阳也山隂也山虽峻极岂能侵逼于天小人虽长固不能害君子此天下有山所以为遯也君子处身于不可犯之地如天之不可阶而升也逺小人之道使之有所畏惮而不能陵犯可也岂悻悻然懐愤含怒遽以恶声加之哉有如顔真卿段秀实之徒一旦忠义奋虽蹈大难而成仁者是固圣人之所取也言岂一端而已哉
　　初六遯尾厉勿用有攸徃
　　象曰遯尾之厉不徃何灾也
　　小人将进亡徴已见非众人所知也故圣人于此察其几微髙举逺引故能保身全家以免乎世患若几事不先遯者已众然后欲去是为遯尾尾者后众人而遯谗间乗之此危道也遯既后时故勿用有攸徃书称微子去之去之速也箕子为遯尾故有囚奴之灾虽然如汉孔光张禹之徒居昏暗之朝知不可脱而括囊全身者盖妄有见于不徃何灾之义此又学者不可不辨
　　六二执之用黄牛之革莫之胜说
　　象曰执用黄牛固志也
　　遯以二隂在内为隂长之渐知几之士及其未盛皆为遯藏之计独二以隂柔处内上有九五之应君臣志合胶固如黄牛之革说者虽多莫之能胜此小人挟君宠以害君子之术也自古小人欲害君子必先顺适其君深得其所欲然后得以逞其私也人主利其顺适之快故排众议而用之天下之势虽土崩瓦解而不悟也牛性至顺黄为中色顺之至也以至顺而胶固其君胁持内外其势必至于牢不可拔也故象曰执用黄牛固志也
　　六三系遯有疾厉畜臣妾吉
　　象曰系遯之厉有疾惫也畜臣妾吉不可大事也君子知天下将乱小人必得路人主不足与有为则悠然长徃然后可以保身而全家若顾恋宠禄懐其惠以系累其心未有能超然独徃者也如此未有不反受其危害者九三处下卦之极无应于上而宻比于六二隂柔处中当权之小人冀以私意深交而固结之亦已疎矣小人在位方挟君宠以害君子特未得其处耳岂可恃哉若家臣婢妾以私恩畜之固可得其死力故畜臣妾则吉也象言系遯之厉有疾惫也畜臣妾吉不可大事夫有所偏系则心力俱疲矣当可遯之世与豪杰谋之未必尽济况区区私惠岂足以当大事哉
　　九四好遯君子吉小人否
　　象曰君子好遯小人否也
　　好与好恶之好同四有应于初为初所好亦好于初能不顾恋于宠禄遐举逺引而去故获吉也小人泥于私恩朋淫相比岂能见几而作不俟终日哉虽未蹈凶祸圣人之所鄙也雄曰鸿飞冥冥弋者何慕焉盖言违患之逺也孔子言枨也欲焉得刚非九四之刚决安能不牵于私欲哉
　　九五嘉遯贞吉
　　象曰嘉遯贞吉以正志也
　　九五居尊为遯之主非自遯也旌贲岩穴招聘隠沦故曰嘉遯圣人嘉与隐遯之士共济艰难故贞则获吉也九五取中正之位其可不正乎不正则遯者亦逺矣象曰嘉遯贞吉以正志也夫有道之士知小人之浸长海内之必乱人主不足与有为也故宁憔悴江湖之上甘心寂寞之滨若将终身为此嘉遯之主侧席幽人旌车蒲轮相望于岩穴中者岂徒为观美哉将以正吾之心术有补于治道而已故曰嘉遯贞吉以正志也
　　上九肥遯无不利
　　象曰肥遯无不利无所疑也
　　自昔隐遯之士皆乐枯槁处闲旷饥寒切身而不悔者盖明乎消长之几济以刚决之勇处身逺外而无上下之交混迹编氓而无声名之累则其进退岂不绰绰然有余裕哉古人避世而遯未有不阨穷者上九独能饶裕者盖去不为尾故不蹈初六之厄义不反顾故无九三之系内不忌于小人上不咈于人主故象言肥遯无不利无所疑也言上下内外无纎芥之疑此最善遯而无形迹者也遯既以初为尾则上九岂非首遯者乎
　　【干下震上】
　　大壮利贞
　　彖曰大壮大者壮也刚以动故壮大壮利贞大者正也正大而天地之情可见矣
　　象曰雷在天上大壮君子以非礼弗履
　　初九壮于趾征凶有孚
　　象曰壮于趾其孚穷也
　　九二贞吉
　　象曰九二贞吉以中也
　　九三小人用壮君子用罔贞厉羝羊触藩羸其角象曰小人用壮君子罔也
　　九四贞吉悔亡藩决不羸壮于大舆之輹
　　象曰藩决不羸尚徃也
　　六五丧羊于易无悔
　　象曰丧羊于易位不当也
　　上六羝羊触藩不能退不能遂无攸利艰则吉
　　象曰不能退不能遂不详也艰则吉咎不长也
　　【坤下离上】
　　晋康侯用锡马蕃庶昼日三接
　　康侯能康济天下之侯也人臣孰无康济天下之心亦孰无康济天下之才然志或不得伸才或不得展者不遇其时也明出地上为晋故晋为明主之象明主在上故有康济之侯也侯诸侯也诸侯虽有土地人民亦臣道也然侯皆兼人臣人臣未必皆侯也自昔帝王之兴皆建侯树屏以藩王室既有社有民常失之不顺汉虽分王子弟终至七国之乱至唐假节藩镇山东奥壤化为戎墟征伐礼乐不自朝廷出是诸侯之贵乎柔顺也离上者大明之君也坤下者柔顺之臣也上有大明之君则下有柔顺之臣用锡马蕃庶昼日三接以见明良相遇恩意浃洽无复疑闲故锡赉之繁燕见之数如此也
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　晋进者日之始出乎地上而尚进也盖晨明不及于朏明朏明不及于旦明其进必有渐也晋者日之始进而未遽昃也此曰之方进而盛也故有明出地上之象顺而丽乎大明诸侯能恭顺而丽乎大明之君也柔进而上行者六五之君以柔道而升乎中正尊极之位故柔能进而上行也人臣竭恭顺以事上故亨其便蕃之锡而不辞人主屈已以接下故尽其劳谦而不倦也
　　象曰明出地上晋君子以自昭明徳
　　明出地上如日之升晋者明之渐进也以明为主故于卦为晋君子观此象以自明其明徳昭者使吾之徳明照天下万物无不覩也明徳在我非自外入故曰自昭明徳也
　　初六晋如摧如贞吉罔孚裕无咎
　　象曰晋如摧如独行正也裕无咎未受命也
　　古之君子未尝不欲立人之朝然其进非冐宠也必将使是君为尧舜之君使是民为尧舜之民其任既重其责亦深安得不惕然思所以称其职胜其任乎方其进也非敢自肆也故曰晋如摧如也摧者摧抑恐惧之貌也虽能摧抑恐惧而不知以坚正自守安能一正君而定天下乎初六坤体在下以顺为正则妾妇之道耳故居贞然后获吉也人臣得君之初体既柔顺疑者必众其心志之所存安能使内外交信而不疑乎方危疑之际若窃窃然惧人之莫我知而不能寛裕自处阿意者必喜议已者则怒其招咎悔必矣周公之相成王逺则四国流言近则王不知及居东三年然后罪人斯得则罔孚而能裕者周公一人而已子产不毁乡校谤者自息则其次也象曰晋如摧如独行正也裕无咎未受命也人臣方进用之初已有轻去就之义非独行其正而不慊于心者能如是乎初六虽正应在四然最处卦下如人臣始进而未受命者其进退岂不有余裕哉
　　六二晋如愁如贞吉受兹介福于其王母
　　象曰受兹介福以中正也
　　君子之进也欲以行其道也晋如愁如忧道之虽行也盖六二虽处中正之位而无应于上君臣之情未通故当进用之初忧思之深也贞吉者正则获吉也人臣事君当以正为主能以贞正自处道合则从不合则去晋之为卦专主乎晋故不可以不正也人臣能守正则宜享其福禄故爵命之便蕃不期而自至矣故受兹介福于其王母也二在坤之中六五又处离之中皆重隂也以柔居尊故以王母为象象言受兹介福以中正者处中居正上有至明之主羣邪退听谗间不行所以能受福也不然守正者必受祸矣
　　六三众允悔亡
　　象曰众允之志上行也
　　九四晋如鼫鼠贞厉
　　象曰鼫鼠贞厉位不当也
　　六五悔亡失得勿恤徃吉无不利
　　象曰失得勿恤徃有庆也
　　上九晋其角维用伐邑厉吉无咎贞吝
　　象曰维用伐邑道未光也
　　【离下坤上】
　　明夷利艰贞
　　日月丽乎天则明今反入于地中有暗君之象暗君在上明者必伤君子当隐遯退藏之时也若露其光景耀其聪明则伤之者至矣故利在艰难而守正然后免乎祸患也
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之内文明而外柔顺以蒙大难此文王用此道以处昏乱之时也故曰文王以之利艰贞晦其明也内难而能正其志此箕子用此道以立昏乱之朝也知时未可伐虽三分天下有其二犹服事殷故防大难而卒免于祸也知君不可谏而晦其聪明履险难而不易其所守故为之奴而卒归于周也此古之圣贤当昏乱之时出处去就其精微如此非深达乎天下之事变明乎象数之几深者孰能与于此哉箕子商之宗臣故言内难
　　象曰明入地中明夷君子以莅众用晦而明
　　大象因义以取象方明出地上晋则曰君子以自昭明徳方明入地中明夷则曰君子以莅众用晦而明各以类求言岂一端而已夫明入地中明之伤也然君子方其莅众则恶于太察昭昭若揭日月而行则非容众之道故贵乎用晦用晦不自用其聪明也我之观天下也如处乎壸奥之内以观门庭之外则无不见也夫以一人之聪明而欲察众人之情伪傥非用晦则明有所不至矣
　　初九明夷于飞垂其翼君子于行三日不食有攸徃主人有言
　　象曰君子于行义不食也
　　君子仕昏乱之朝欲为脱身之计不可不速缓则受祸矣明夷于飞者虽欲去之速非匿迹戢影则惧有矰之患故垂其翼也初九为明夷之始然身已在内九虽刚决有必去之志然不可亟也虽君子遭难阨穷脱身避祸盖有行不及食者矣方其欲去也故当垂其翼以示迟回不去之意及其既去也则三日不食以见去之之亟冯道之脱虏庭用此道也有攸徃主人有言何也当危难之时仓皇而去国若逋逃然故有徃则人必疑之但有言而已未至于害也象曰君子于行义不食也既意在必去虽饿其体肤有不暇恤者亦去国之初知社稷之必亡有不忍独全之意其忧愤不食亦义所当然也
　　六二明夷夷于左股用拯马壮吉
　　象曰六二之吉顺以则也
　　六二居中得正而以柔顺为徳当明夷之时伤不至甚但夷于左股而已虽害于行而能极其壮马从容求去逺其危邦闇主而获吉也人之手足右强而左弱夷于左股弱者伤也象曰六二之吉顺以则者六二所以获吉以能柔顺而不至失已也则者行有准绳也
　　九三明夷于南狩得其大首不可疾贞
　　象曰南狩之志乃大得也
　　暗君在上而下有刚明之臣其相应也非相合也乃相敌也殷纣武王是也不以六五为君位而以上六为昏主之象何也纣之无道民怨神怒虽在上而已失中正之位矣以失位之暗君而当刚明之圣臣天人之心盖可见矣故明夷于南狩得其大首此武王克商之时也大首者渠魁得者言取之之易也周之伐商应乎天而顺乎人其兴也勃焉然犹观政于商师逾孟津迟回不亟进者盖有待焉耳故正之不可疾也象言南狩之志乃大得者武王伐纣若田猎然去其害民者而已南狩者自北而南武王都镐商自成汤皆都于亳诗云宅是镐京武王成之书曰汤始居亳从先王伐纣之志决矣至此乃始克商故曰南狩之志乃大得也
　　六四入于左腹获明夷之心于出门庭
　　象曰入于左腹获心意也
　　当明夷之时昏佞相济故六四以隂柔在髙位而获见容也知几之士处暗君之朝皆遐举逺引惟恐前去之不速其次相招为禄仕可也奸佞之臣方且乗时昏乱隂揣其私使卒得所欲故能入其腹而获其心意虽出入门庭而无所惮也夫正臣不可事邪主明良昏佞之相遇岂偶然哉有尧舜之君则有臯防稷契之臣有桀纣之君则有飞亷恶来之臣资适相逢耳左非正也小人以非道事君故曰左腹既以非道深入其隐奥又得其心意精微之处君臣各遂所欲则威福之柄遂得而擅之于外矣故象曰入于左腹获心意也不然何遽至于亡哉
　　六五箕子之明夷利贞
　　象曰箕子之贞明不可息也
　　箕子商之宗臣也去商归周为武王陈洪范存皇极之道故以六五中位处之箕子以父师为囚奴是晦其明内难而能正其志也书称囚奴正士谓箕子也比干之死非沽名也微子之去非忘君也箕子之狂非偷生也各行其志云耳圣人于明夷独称箕子者其存大法尤有补于天下后世其功为最大故象言箕子之贞明不可息也道之在天下非人不当昏君之朝明虽入于地中而非灭也然则续而不絶隐而不终丧者其在于圣人乎尧之命舜舜之命禹皆曰天之歴数在尔躬纣之失道而箕子之其处以六五之位皇极之道存焉故也
　　上六不明晦初登于天后入于地
　　象曰初登于天照四国也后入于地失则也
　　纣之无道虽尚拥虚器已不为人心所归是贵而无位髙而无民也故以上六处之上六体至隂之极当明夷之终其伤已甚故不明而晦昏君之象也人主居尊极之位如日之升于天一旦沉溺声色嗜欲所昏如日之入于地象曰初登于天照四国也后入于地失则也失则者以欲败度纵败礼而失其典则也
　　【离下巽上】
　　家人利女贞
　　妇人以幽闲静正为徳离下巽上内明而外顺也自天子达于庶人未有身不正而能正家者也故二南之化皆托言后妃以见文王之徳女子之正本乎君子故卦止言利女贞也
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　人伦之道自夫妇始诗言先王以是经夫妇成孝敬厚人伦美教化移风俗女正位乎内谓六二也男正位乎外谓九五也六二九五得隂位阳位之正二爻正应在五男女各得其正如天地处上下之位而不可乱也家有严君则上下内外莫不肃治父母虽以恩为主然于辨内外别上下尤以威严为贵故通谓之严君焉父子兄弟夫妇此三者皆人伦之大端也上下内外之分严则家道正而天下定也文王之治刑于寡妻至于兄弟以御于家邦二南之化自后妃始然则定天下之道在乎修身齐家而已唐髙宗之不君百司奏事多决于武氏其后遂不能制以至毒流天下几危社稷盖由不能正其家也圣人立言垂训为后世虑岂不深且逺哉
　　象曰风自火出家人君子以言有物而行有恒
　　风与火相因之物也身正则可以齐家家之齐由我而致也故有风自火出之象言有物则可法行有恒则可则孔子曰言出乎身加乎民行乎迩见乎逺有物则言可法而不为利害所移有恒则行可则而不为时世所变修身齐家之道孰大乎此
　　初九闲有家悔亡
　　象曰闲有家志未变也
　　妇人之性刚则必悍弱则易流故不可不慎其始也能慎其始而使之知礼义循法度则可免乎悔吝矣象言闲有家志未变者夫骄奢滛逸所自邪也若训之不以渐习之不以素其志已变已而矫革之则夫妇之间必将反目矣盖治家之道自夫妇始夫妇正则一家无不正矣初九以刚明之才为家人之始是能防闲于未然使上下内外习熟而安行之也
　　六二无攸遂在中馈贞吉
</div>
    <div class="pagination">
<a href="读易详说_page8.html">上一页</a><span>...</span><a href="读易详说_page4.html">4</a><a href="读易详说_page5.html">5</a><a href="读易详说_page6.html">6</a><a href="读易详说_page7.html">7</a><a href="读易详说_page8.html">8</a><span class="current-page">9</span><a href="读易详说_page10.html">10</a><a href="读易详说_page11.html">11</a><a href="读易详说_page12.html">12</a><a href="读易详说_page13.html">13</a><a href="读易详说_page14.html">14</a><span>...</span><a href="读易详说_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
