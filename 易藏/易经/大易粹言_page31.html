<!DOCTYPE html>
<html>
<head>
    <meta charset="UTF-8">
    <title>大易粹言 - 第 31 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 31 页/共 42 页</h1>
    <div class="content">　　六五射雉一矢亡终以誉命象曰终以誉命上逮也伊川先生曰六五有文明柔顺之德处得中道而上下与之处旅之至善者也人之处旅能合文明之道可谓善矣羁旅之人动而或失则困辱随之动而无失然后爲善离爲雉文明之物射雉谓取则于文明之道而必合如射雉一矢而亡之发无不中则终能致誉命也誉令闻也命福禄也五居文明之位有文明之德故动必中文明之道也五君位人君无旅旅则失位故不取君义○有文明柔顺之德则上下与之逮与也能顺承于上而上与之爲上所逮也在上而得乎下爲下所上【一无上字】逮也在旅而上下与之所以致誉命也旅者困而未得所安之时也终以誉命终当致誉命也已誉命则非旅也困而亲寡则爲旅不必在外也【并易传】
　　横渠先生曰四处隂应下坚介难致雉之象也以力致之徒丧其矢丧矢丧其直也文明居中必不失其直当终得誉美【易说】
　　白云郭氏曰六五君位又爲成卦之主且自否三升而爲文明之君岂非射雉一矢亡之象乎君子藏器于身得时而后动故一矢而亡之发无不中也终以誉命者终誉以致天命也誉在人者也命在天者也天听自我民听也上逮者其道登闻于天也盖言人君修徳于身终致文明之盛下得百姓之心而上受天命也犹文王受命作周之诗而言令闻不已盖未有不得于人而能受命者也六五射雉有由艰危以致治之象兹岂旅之义乎【易说】
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　伊川先生曰鸟飞腾处髙者也上九刚不中而处最髙又离体其亢可知故取鸟象在旅之时谦降柔和乃可自保而过刚自髙失其所安宜矣巢鸟所安止【一无止字】焚其巢失其所安无所止也在离上爲焚象阳刚自处于至髙始快其意故先笑旣而失安莫与故号咷轻易以丧其顺徳所以凶也牛顺物丧牛于易谓忽易以失其顺也离火性上爲躁易之象上承鸟焚其巢故更加旅人字不云旅人则是鸟笑哭也○以旅在上而以尊髙自处岂能保其居其义当有焚巢之事方以极刚自髙爲得志而咲不知丧其顺徳于躁易而终莫之闻谓终不自闻知也使自觉知则不至于极而号咷矣惕刚不中而处极固有髙亢躁动之象而火复炎上则又甚焉【并易传】
　　横渠先生曰以阳极上旅而骄肆者也夫柔顺之正故曰丧牛于易易肆也肆怒而忤物虽有凶危其谁告之故曰终莫之闻也
　　白云郭民曰旅不可穷也而上九穷之是以失其所安之甚如鸟之焚巢将何依焉旅之道易入而难出未尝不先笑而后号咷也其于得失之际则得之甚艰失之甚易牛大而难失之物亦易丧之三者究其终皆无获吉之理是以凶也象言其义焚者穷旅于上必焚之义也丧牛于易方自失不暇终无誉命之得故莫之有闻也【易说】





　　大易粹言卷五十六
　　钦定四库全书
　　大易粹言卷五十七　　　宋　方闻一　编
　　【巽下巽上】
　　伊川先生曰巽序卦旅而无所容故受之以巽巽者入也羇旅亲寡非巽顺何所取容苟能巽顺虽旅困之中何徃而不能入巽所以次旅也爲卦一隂在二阳之下巽顺于阳所以爲巽也【易传】
　　巽小亨利有攸徃利见大人
　　伊川先生曰卦之才可以小亨利有攸徃利见大人也巽与兊皆刚中正巽说【一作兊】义亦相类而兊则亨巽乃小亨者兊阳之爲也巽隂之爲也兊柔在外用柔也巽柔在内性柔也巽之亨所以小也【易传】
　　白云郭氏曰伊川曰巽与兊皆刚中正巽兊义亦相类而兊则亨巽乃小亨者兊阳之爲也巽隂之爲也兊柔在外用柔也巽柔在内性柔也巽之亨所以小也雍曰巽入也故能亨然柔弱自居其小宜矣能入故利有攸徃居柔小亨故利见大人圣人惧小其志而欲养其大体也是亦沈潜刚克之意与【易说】
　　彖曰重巽以申命刚巽乎中正而志行柔皆顺乎刚是以小亨利有攸徃利见大人
　　伊川先生曰重巽者上下皆巽也上顺道以出命下奉命而顺从上下皆顺重巽之象也又重爲重复之义君子体重巽之义以申复其命令申重复也丁宁之谓也○刚巽乎中正以卦才言也阳刚居巽而得中正巽顺于中正之道也阳性上其志在以中正之道上行也又上下之柔皆巽顺于刚其才如是虽内柔可以小亨也○巽顺之道无徃不能入故利有攸徃巽顺虽善道必知所从能巽顺于阳刚中正之大人则爲利故利见大人也如五二之阳刚中正大人也巽顺不于大人未必不爲过也【并易传】
　　白云郭氏曰上下皆巽是爲重巽上以巽入而化下下以巽顺而从上是以命行无违也刚巽乎中正而志行者上以巽而化下是刚以巽而无太过也柔皆顺乎刚者不以巽顺而从上是柔以巽而无不及也上下之巽如此故亨而利也【易说】
　　象曰随风巽君子以申命行事
　　伊川先生曰两风相重【一作从】随风也随相继之义君子观重巽相继以顺之象而以申命令行政事随与重上下皆顺也上顺下而出之下顺上而从之上下皆顺重巽之义也命令政事顺理则合民心而民顺从矣【易传】
　　白云郭氏曰君子之徳风也有风之徳而下无不从然后具重巽之义故象言随风巽则知重巽随风之义皆系乎上下而言也君子有是徳下民如是而从其于申命行事也何有易于巽主敎命犹诗之言风也故观则省方观民设敎姤则施命语四方蛊则振民育徳皆主巽而言也由是观之则巽之命可顺之命也命或不可顺而欲以刚强知亦难矣哉【易说】
　　初六进退利武人之贞象曰进退志疑也利武人之贞志治也
　　伊川先生曰六以隂柔居卑巽而不中处最下而承刚过于卑巽者也隂柔之人卑巽太过则志意恐畏而不安或进或退不知所从其所利在武人之贞若能用武人刚贞之志则爲宜也勉爲刚贞则无过卑恐畏之失矣○进退不知所安者其志疑惧也利用武人之刚贞以立其志则其志治也治谓脩立也【并易传】
　　横渠先生曰体柔居下在巽之始谦抑过中故施于武人之贞则适得其宜进退者柔不自决之象也【易说】白云郭氏曰卦以居柔而不能大六二又以柔而不能决是以有进退之象武人三军之勇者不肤挠不目逃其志决于进者也初六疑于申命行事之际则败其志矣宜以武人之贞自治其志可也治已以武人之贞斯无进退之疑矣孔子语冉求以闻斯行诸是也然道虽不一于进而此利在行事是亦行权之义【易说】
　　九二巽在牀下用史巫纷若吉无咎象曰纷若之吉得中也
　　伊川先生曰二居巽时以阳处隂而在下过于巽者也牀人之所安巽在牀下是过于巽过所安矣人之过于卑巽非恐怯即谄说皆非正也二实刚中虽巽体而居柔爲过于巽非有邪心也恭巽之过虽非正礼可以逺耻辱絶怨咎亦吉道也史巫者通诚意于神明者也纷若多也苟至诚安于谦巽能使通其诚意者多则吉而无咎谓其诚足以动人也人不察其诚意则以过巽爲谄矣○二以居柔在下爲过巽之象而能使通其诚意者正多纷然由得中也阳居中爲中实之象中旣诚实则【一无则字】人自当信之以诚意则非谄畏也所以吉而无咎【并易传】
　　横渠先生曰以阳居隂其志下比无应于上故曰巽在牀下然不失中道下爲之用故史巫纷若乐爲之使吉而无咎非如上九丧其资斧史巫谕虚华过实者言不失中道则乐尽其诚者众矣【易说】
　　白云郭氏曰二有刚中之德巽无不行矣而犹过于恭巽有牀下不安之象者此其所以谓之巽也是道也虽神明可交而受福况人乎然过于巽在圣人之道疑若有咎矣而当巽之时九二以刚德能行巽之道是其所以无咎也故象言纷若之吉得中也然惟九二刚中故有巽在牀下之美不然殆且过矣【易说】
　　九三频巽吝象曰频巽之吝志穷也
　　伊川先生曰三以阳处刚不得其中又在下体之上以刚亢之质而居巽顺之时非能巽者勉而爲之故屡失也居巽之时处下而上临之以巽又四以柔巽相亲所乗者刚而上复有重刚虽欲不巽得乎故频失而频巽是可吝也○三之才质本非能巽而上临之以巽承重刚而履刚势不得行其志故频失而频巽是其志困穷可吝之甚也【并易传】
　　横渠先生曰三处阳刚失巽之道乗刚而动频吝所宜志在比物故吝如复之六三志穷也
　　白云郭氏曰过于刚而不中是以或巽或失所谓旣不能令又不受命者也非吝而何其志终不能以有行是以穷也
　　六四悔亡田获三品象曰田获三品有功也
　　伊川先生曰隂柔无援而承乗皆刚宜有悔也而四以隂居隂得巽之正在上体之下居上而能下也居上之下巽于上也以巽临下巽于下也善处如此故得悔亡所以得悔亡以如田之获三品也田获三品及于上下也田猎之获分三品一爲干豆一供宾客与充庖一颁徒御四能巽于上下之阳如田之获三品谓遍及上下也四之地本有悔以处之至善故悔【一无悔字】亡而复有功天下之事苟善处则悔或可以成功也○巽于上下如田之获三品而遍及上下成巽之功也【并易传】
　　横渠先生曰柔顺之德以隂居位虽或乗刚悔终可亡近比于五不爲谄妄而又二三并爲所获不私其累而乐爲己用田获之类也使三阳见获四之功也【易说】
　　白云郭氏曰六四近君志决于进无初六之疑旣无羣疑则悔亡矣是以有田获三品之功也六四至柔不当有田获之功而此以顺乎刚故得之由是观之则刚以巽而无太过柔以巽而无不及则巽之道岂柔弱畏懦之义哉是其可与有行也【易説】
　　九五贞吉悔亡无不利无初有终先庚三日后庚三日吉象曰九五之吉位正中也
　　明道先生曰先甲三日以穷其所以然而处其事后甲三日以究其将然而爲之防甲者事之始也庚者有所革也自甲至于戊已春夏生物之气已备庚者秋冬成物之气也故有所革别一般气【刘绚师训】
　　伊川先生曰五居尊位爲巽之主命令之所出也处得中正尽巽之善然巽者柔顺之道所利在贞非五之不足在巽当戒也既贞则吉而悔亡无所不利贞正中也处巽出令皆以正中爲吉柔巽而不贞则有悔安能无所不利也命令之出有所变更也无初始未善也有终更之始善也若已善则何用命也何用更也先庚三日后庚三日吉出命更改【一作故】之道当如是也甲者事之端也庚者变更之始也十干戊已爲中过中则变故谓之庚事之改更当原始要终如先甲后甲之义如是则吉也解在蛊卦○九五之吉以处正中也得正中之道则吉而其悔亡也正中谓不过无不及【一作无过不及】正得其中也处柔巽与出命令唯得中爲善失中则悔也【并易传】
　　横渠先生曰解见蛊卦志不以正则将有悔先庚三日譲始也后庚三日存终也虽体阳居尊无应于下故不可爲事之唱乃吉不着于繇辞者巽非忧患之时故也【易说】
　　白云郭氏曰刚以巽而后贞吉柔以巽而后有功贞吉则无太过有功则无不及是以四五皆得巽道而悔亡也九五居尊中正爲巽之主固守是道吉无不利犹曰无初有终者巽之爲象以柔而用刚也唯以柔故有初六进退之疑唯用刚故有九五正中之德是爲无初有终也先庚三日后庚三日吉者九五人君之位也出命人君之所先也慎乃出令君人之道也故必先后三日而申命之夫上有巽入之道下有巽顺之义风行草偃莫易于斯时犹且先后三日而申命之者慎之至也慎之至者令出唯行弗唯反故也命令之出有必可行之善而无不可行复反之失是以吉也上曰贞吉九五之吉也下曰吉盖命令以是爲吉也庚即令也先庚谓未出令之前己申命后庚谓出令之后三日而后行事也伊川曰申者事之始也庚者变更之始也【易说】
　　上九巽在牀下丧其资斧贞凶象曰巽在牀下上穷也丧其资斧正乎凶也
　　伊川先生曰牀人所安也在牀下过所安之义也九居巽之极过于巽者也【一尤者字】资所有也斧以断也阳刚本有断以过巽而失其刚断失其所有丧资斧也居上而过巽至于自失在正道爲凶也○巽在牀下过于巽也处卦之上巽至于穷极也居上而过极于巽至于自失得爲正乎乃凶道也巽本善行故疑之曰得爲正乎复断之曰乃凶也【并易传】
　　横渠先生曰柔巽过极难爲之下物不爲用故曰丧其资斧凶资斧尚丧余用殚矣【易说】
　　白云郭氏曰九二有爲之臣也以巽用刚者也上九巽之极者也巽极不知变而欲同九二之道则其过也甚矣过则失故丧其资斧贞凶也巽之道刚柔用之皆获其利今丧其所资之利能无凶乎故巽在牀下无用于上穷之时丧其资斧殊乖悔亡之利彼以悔亡而吉则此以丧失正乎凶矣观此则知谓之资斧者其行权之义乎是不可失者也【易说】













　　大易粹言卷五十七
　　钦定四库全书
　　大易粹言卷五十八　　　宋　方闻一　编
　　【兊下兊上】
　　伊川先生曰兊序卦巽者入也入而后说之故受之以兊兊者说也物相入则相说相说则相入兊所以次巽也【易传】
　　兊亨利贞
　　伊川先生曰兊说也说致亨之道也能说于物物莫不说而与之足以致亨然爲说之道利于贞正非道求说则爲邪谄而有悔咎【一作吝】故戒利贞也【易传】白云郭氏曰兊之爲说非有意于说人亦非有意于求说天下有说之道在上者不违是道以临人在下者得其志而自说耳使有心于其间非兊也兊之所以亨者此也何以说之道即王道是也然使有心于其间则爲常人私欲之情非天下之公说是以利贞唯贞则尤私矣故兊因贞而利也【易说】
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　伊川先生曰兊之义说也一隂居二阳之上隂说于阳而爲阳所说也阳刚居中中心诚实之象柔爻在外接物和柔之象故爲说而能贞也利贞说之道宜正【一作贞】也卦有刚中之德能贞者也说而能贞是以上顺天理下应人心说道之至正至善者也若夫违道以干百姓之誉者苟说之道违道不顺天干誉非应人苟取一时之说耳非君子之正道君子之道其说于民如天地之施感于其心而说服无斁故以之先民则民心说随而忘其劳率之以犯难则民心【一无心字】说服于义而不恤其死说道之大民莫不知劝劝谓信之而勉力顺从人君【一作君人】之道以人心说服爲本故圣人赞其大【易传】
　　白云郭氏曰兊之爲象刚居中而柔在外刚居中则无私柔在外则足以说物无私则贞足以说物则亨此兊之所以亨利贞也顺乎天而应乎人者兊说有道得其道则能顺天而应人以尽天下之大公失其道则不能顺乎天而溺于私心是亦不能应人之望也昔汤之征也东靣而征西夷怨南靣而征北狄怨曰奚爲后我此得兊说之道者也武王自西自东自南自北无思不服此亦得兊说之道者也所谓顺乎天而应乎人者若汤武是已孟子论以德服人者中心恱而诚服也中心说而诚服兊之道也是能应乎人者也能应乎人则应天矣其应人也非寒而衣之饥而食之又非有矜怜抚奄之言使之闻之也圣人唯知道耳故圣人知道而不知说天下知说而不知道道行有必致之说初非有期于民者也说以先民民忘其劳说以犯难民忘其死非圣人固如是以说人也在道论之则非民情之说圣人有所不敢爲必说在事爲之先则民可忘劳说任患难之先则民可死民或未而一觊其忘劳忘死虽圣人不能也是以圣人平居无事之日使民饱食暖衣养生送死无憾所谓以先之也故文王事纣非不能民也武王卒伐功非能民也顺天应人之道圣人不得私焉昧者狥私情故劳而日拙圣人明公道故逸而日休天下可以处之无事矣道之大有至于此是以视民之自劝皆可见之大也孟子尝谓齐宣王曰取之而燕民恱则取之取之而燕民不恱则勿取若孟子者所谓知之先民者欤【易】
　　象曰丽泽兊君子以朋友讲习
　　伊川先生曰丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可莫若朋友讲习朋友讲习固可之大者然当明相益之象【易传】○天下之不可极唯朋友讲习虽过恱无害兊泽有相滋益处【一本注云兊泽有自相滋益之竟语録】
　　白云郭氏曰丽者附着相连之意亦见上下之诚意交而连结也之大有见于顺天应人而其微有见于朋友讲习盖顺天应人之与朋友讲习之大小不同其情一也孔子曰学而时习之不亦说乎有朋自逺方来不亦乐乎此朋友讲习所以为也况天下大又有在于朋友讲习之间乎【易】
　　初九和兊吉象曰和兊之吉行未疑也
　　伊川先生曰初虽阳爻居体而在最下无所系应是能卑下和顺以爲而无所偏私者也以和爲而无所偏【一无偏字】私之正也阳刚则不卑居下则能防处则能和无应则不偏处如是所以吉也○有求而和则涉于邪谄初随时顺处【一作处顺】心无所系无所爲也以和而已是以吉也象又以其处在下而非中正故云行未疑也其行未有可疑谓未见其有失也若得中正则无是言也以中正为本爻直陈其义象则推而尽之【并传】
　　横渠先生曰以阳居下无所比附出门同人行自信者也【易说】
　　白云郭氏曰初九固非知道者之事而知兊说在和其去道不逺矣是以得兊之吉也夫知和为说不和爲非说则上不谄媚以从人而下无私情示人之失是则用和爲贵何爲疑乎疑者上不知说之在道次不知说之在和旣惑于说与不说之际是以其行不能无疑也吉亦无自而至矣【易说】
　　九二孚兊吉悔亡象曰孚兊之吉信志也
　　伊川先生曰二承比隂柔隂柔小人也说之则当有悔二刚中之徳孚信内充虽比小人自守不失君子和而不同说而不失刚中故吉而悔亡非二之刚中则有悔矣以自守而亡也○心之所存爲志二刚实居中孚信存于中也志存诚信岂至说小人而自失乎是以吉也【并易传】
　　横渠先生曰私系于近悔也诚于接物信而不妄吉且悔亡【易说】
　　白云郭氏曰九二有刚中之徳盖贤者之能自治者也故知兊之在我不在于天下不求说于天下而孚兊之道自信其志彼天下之说有不期而自至者矣是以吉而悔亡也使有心求说于天下而不知信其在我者则徇外忘内物我两失之刚中之贤固如是乎有贤如此未有事○君爲容恱者也昔成汤克寛克仁彰信兆民盖信在我而信之者在人虽君臣之道不同其与九二孚兊信志之理一也【易说】
　　六三来兊凶象曰来兊之凶位不当也
　　伊川先生曰六三隂柔不中正之人说不以道者也来兊就之以求说也比于在下之阳枉已非道就以求说所以凶也之内爲来上下俱阳而独之内者以同体而隂性【一作性隂】下也失道下行也○自处不中正无与而妄求说所以凶也【并易传】
　　白云郭氏曰来兊求说也说自有道其可求乎失道求说是以凶也
　　九四商兊未宁介疾有喜象曰九四之喜有庆也伊川先生曰四上承中正之五而下比秉邪之三虽刚阳而处非正三隂柔阳所说也故不能决而商度未宁谓拟议所从而未决未能有定也两间谓之介分限也地之界则加田义乃同也故人有节守谓之介若介然守正而疾逺邪恶则有喜也从五正也说三邪也四近君之位若刚介守正疾逺邪恶将得君以行道福庆及物爲有喜也苦四者得失未有定系所从耳○所谓喜者若守正而己说之则得行其刚阳之道而福庆及物也【并易传】
　　横渠先生曰通其邪佞使进而上则小人道长而不寕以谄爲疾而拒外之则终不失其得偶之庆也【易说】白云郭氏曰当允之时处上下之际不妄从说而拟议不遑是知所择者也爲臣如此贤矣哉故曰终有介疾之喜也介然自守外患不能入故能全兊说之喜喜非独一身而已终亦有及物之庆也昔伊尹五就汤五就桀汤三使徃聘之然后幡然而改所谓商兊未宁者如此至于亨天心革夏正所谓有喜有庆也且隂者阳所说也舎所说而比五故爲商兊之义然兊之象刚中柔外其象上行九四舍三而比五上行也至于九五比上失在小人盖亦上行之象虽其性均本乎象而得失之异则系乎爻伊川曰两间谓之介介分限也故人之守节者谓之介【易说】
　　九五孚于剥有厉象曰孚于剥位正当也
　　伊川先生曰九五居尊位而处中正尽说道之善矣而圣人复设有厉之戒盖尧舜之盛未尝不戒也戒所当戒而已虽圣贤在上天下未尝无小人然不敢肆其恶也圣人亦说其能勉而革靣也彼小人者未尝不知圣贤之可说也如四凶处尧朝隐恶而顺命是也圣人非不知其终恶也取其畏罪而强仁耳五若诚心信小人之假善爲实善而不知其包藏则危道也小人者备之不至则害于善圣人为戒之意深矣剥者消阳之名隂消阳者也葢指上六故孚于剥则危也以五在说之时而密比于上六故为之戒虽舜之圣犹畏巧言令色安得不戒也说之惑人易入而可惧也如此○戒孚于剥者以五所处之位正当戒也密比隂柔有相说之道故戒在信之也【并易传】横渠先生曰说六三之进则是孚于剥近危之道也故处乎盛位者佞不可亲也当正位而进小人信乎剥之道也【易说】
　　白云郭氏曰当兊之时居九五中正之位宜其天下心说诚服而有此厉何哉盖兊之象上行不知择贤而比之反上亲容悦小人之徒是以危也夫既得其位又得其时不能孚兊之道而上比小人故孔子惜其得位而失道则曰孚于剥位正当也剥者小人之事安足与语说之大乎古之人君或以小人之术自任虽苟一时之誉终不能究大人之造者孚于剥之谓也孟子曰舍其梧槚飬其樲棘则为贱埸师焉惜乎九五之未进此道也【易说】
　　上六引兊象曰上六引兊未光也
　　伊川先生曰它卦至极则变兊为说极则愈说上六成说之主居说之极说不知己者也故说既极矣又引而长之然而不至悔咎何也曰方言其说不知己未见其所说善恶也又下乘九五之中正无所施其邪说六三则承乘皆非正是以有凶○说既极矣又引而长之虽说之之心不已而事理已过实无所说事之盛则有光辉既极而强引之长其无意味甚矣岂有光也未非必之辞象中多用非必能有光辉谓不能光也【并易传】
　　横渠先生曰与三为类而引升之虽不伤类然未足多也【易说】
　　白云郭氏曰说有引之而说者从人也隂柔不足以有爲引之则从人而说盖上六不当有事之象无毁无誉特不能光大而已于道固无得而亦未至于失已故吉凶悔吝无得而言焉【易传】




</div>
    <div class="pagination">
<a href="大易粹言_page30.html">上一页</a><span>...</span><a href="大易粹言_page26.html">26</a><a href="大易粹言_page27.html">27</a><a href="大易粹言_page28.html">28</a><a href="大易粹言_page29.html">29</a><a href="大易粹言_page30.html">30</a><span class="current-page">31</span><a href="大易粹言_page32.html">32</a><a href="大易粹言_page33.html">33</a><a href="大易粹言_page34.html">34</a><a href="大易粹言_page35.html">35</a><a href="大易粹言_page36.html">36</a><span>...</span><a href="大易粹言_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
