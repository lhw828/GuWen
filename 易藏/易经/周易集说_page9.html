<!DOCTYPE html>
<html>
<head>
    <meta charset="UTF-8">
    <title>周易集说 - 第 9 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集说 - 第 9 页/共 34 页</h1>
    <div class="content">　　三与上应而坤之顺在前更无阻碍则其升也如入无人之境故曰升虚邑言至易也
　　六四王用亨于岐山吉无咎
　　二应五升将何之故不言升四近五圣人嫌其逼五故亦不言升而别取祭享之义曰王用亨于岐山亨许两反与随上六同皆当作祭享之享六四在升之时其徳最为柔顺王者得此占用此爻义动而有事于山川则诚意上升足以达于神明故吉
　　六五贞吉升阶
　　贞者固守以正而不变也升阶犹言践阼先言贞吉而后言升阶盖贞吉然后可以升天子之位也六五以隂柔居尊而其位不正故为此戒
　　上六防升利于不息之贞
　　升至于上极矣上六以隂爻处坤隂之极知进而不知退非防而何得此占者唯利于不息之贞贞者固守以正也正而不息则利不正而不息则不利也
　　【坎下兊上】
　　困亨贞大人吉无咎有言不信
　　困者穷而惫乏之义困井二卦以坎下坎上取义井以水上出为功困以水下漏为阨又阳刚为隂柔揜蔽所以为困也亨以二体言为卦内坎险外兊説在险而以道自説是以身虽困而道则亨也曰贞曰大人吉无咎皆指九二有言不信则指上六困之成卦盖在此两爻也九二陷于坎险中能以贞道处困而不变故吉而无咎上六兊口之説非不能言然处困阨之极唯宜黙耳有言则人谁信之徒尚口辩无益也
　　初六臀困于株木入于幽谷三嵗不觌
　　株木槎枿之木初六处困而在下卦之底其位又不当如臀坐株木而不得其安柔弱不能自拔如入于幽谷隂暗而不见其明困之甚也觌私见也初欲应四而二间之四亦困于金车未能与之私见故三嵗不觌止云三嵗圣人不絶人以终困也
　　九二困于酒食朱绂方来利用亨祀征凶无咎
　　九二虽在困中而不失其所守但以醉饱过伤而反为酒食所困耳故曰困于酒食上有刚中之君与二同徳必将下来相求故曰朱绂方来困之时不宜变动而用事唯宜享祀耳九二以刚徳居中其心至诚专一自能感通于上故曰利用享祀处困之道静而处下可也岂宜往哉往则必凶故曰征凶而又曰无咎何也曰君命召则不容不往也何咎之有
　　六三困于石据于蒺蔾入于其宫不见其妻凶
　　承乗皆刚进则有九四之辱退则有九二之危故其象为困于石据于蒺蔾宫所居之室也三内体故言宫其应在上上兊女三坎男上盖三之妻也而与三不相应故其象占又为入于其宫不见其妻凶
　　九四来徐徐困于金车吝有终
　　自外而内为来徐徐缓也九四来徐徐盖与初六三嵗不觌相初之所以三嵗不觌者以九四之来徐徐也金车兵车也为五所乗不得不黾勉从事乎五是以有金车之困唯其困于金车是以来徐徐而至于三嵗既歴三嵗故始虽不觌今则觌始虽吝终则有与也大抵力不足而过劳则困乏非有援助则莫能济况居困之时乎四与初虽相应而初以柔居刚固不能济四之困四以刚居柔亦不能济初之困所以吝而乃有终者它爻皆无应四独有应初之柔虽不能相济毕竟有与也岂不胜于无与而孤立者哉
　　九五劓刖困于赤绂乃徐有説利用祭祀
　　劓谓刑上六以去在上之小人刖谓刑六三以去在下之小人三与上同恶相济以揜君子不去之则九二莫能上达也赤绂犹坤言黄裳皆下体之服以人臣在上而不僭则为黄裳以人君在上而接下则为赤绂五求二以共济天下之困而二未至五乃侧席以待盖焦心劳思之甚是困于赤绂也夫以九五刚中之君下求九二刚中之臣何为乃徐有説耶以小人未去故也小人去则二五相遇然后有君臣相得之説也处困之时五与二皆以刚徳居中用之于祭祀则其心至诚专一足以通于鬼神故其占又为利用祭祀释文云祭祀本作享祀
　　上六困于葛藟于臲卼曰动悔有悔征吉
　　葛生于下其藤蔓攀附于上上之应在三彼此皆柔犹葛藟之纒绕故曰困于葛藟臲卼髙危不安貎处上卦之上而又下乗九五之刚故曰于臲卼六三欲牵引上六以为己援然是时困极将变上六不自为计则虽悔无及矣曰者自谓也动悔有悔征吉谓动而悔前之失知有后悔则莫如脱去六三之纒绕而自为征行之计则吉也
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　困井二卦以坎水之上下取义坎水在兊泽之下则为困在巽木之上则为井井者穴地出水之处井之为卦下巽入上坎水入乎水而上水故谓之井古者八家为井四井为邑邑有时而变迁井则不变迁故曰改邑不改井井乃困之倒体因倒转为井则六三变为六四改邑之象也二五之刚中如旧不改井之象也井之泉不以常汲而竭亦不以不汲而盈故曰无丧无得困下坎上兊中互离巽井下巽上坎中互兊离昔为困具此四卦今为井亦具此四卦此无丧无得之象也往者汲于此来者汲于此故曰往来井井汔几也繘汲水之绠瓶汲水之器羸绾绊也汔至而亦未繘者几及于泉而不得泉则与未施繘无异也汔至亦未繘为句井羸其瓶为句彖传之误亦承彖辞之误云尔民非水火不生活今其瓶羸于井中而凶谓汲者非其任也汔与汔济之汔同羸与羸角羸豕之羸同
　　初六井泥不食旧井无禽
　　卦以阳爻为泉隂爻为井泥如字初象井底处至下而水未离乎泥也井有泥则汚浊故不可食困以六居初倒转为井井亦以六居初是未改邑之前旧有此井故谓之旧井禽与擒同易以阳实为有隂虚为无初六乃隂爻是无所获也故曰无禽师六五之应乃九二故言有禽恒九四之应乃六二故言无禽彼指应爻此则本爻自谓也
　　九二井谷射鲋瓮敝漏
　　九二之井亦旧井也渫之则其下泉眼通甃之则其旁土坚实九二则犹未渫未甃也井谷指六四谓井中之虚处井旧而弗甃则其旁崩溃为谷也射食亦反溅也鲋乃井鰕指初六也井既崩溃土必不坚实土块堕入于井则其水激溅而射于鲋也瓮乃汲器指九五也敝漏则不能受又安能汲九二阳爻虽有水然上无正应而下比初六功不上行故其象如此
　　九三井渫不食为我心恻可用汲王明并受其福渫者浚而澄治之以喻君子之脩洁也井既渫则可食而犹不食以喻君子之未见用也我三自谓心恻指上上与三相应盖知我而为我心恻者也恻伤之也但能伤其可食而不食可用而未用非能汲之也孰能汲之其九五乎九五王也王明而用三则上下并受其福否则君子沈于下僚亦犹井虽渫而不用汲何福之有
　　六四井甃无咎
　　甃者垒砖以为井壁也三既渫而为新井矣四不甃则崩溃不已必至于湮塞能无咎乎才虽不足以济物然能自脩治故亦无咎
　　九五井冽寒泉食
　　三既渫四既甃至五则冽矣冽者清之至也九五爻位俱阳故冽既冽且寒此井泉之至美而可食者也三居井之半其水仅半井而去泥未逺故虽渫而人亦不食至五则水满井矣去泥甚逺而清洁如此故食井以上出为功五未及乎上故不言吉
　　上六井收勿幕有孚元吉
　　收如字疑即汲字讹为收尔幕当作羃揜之也井养而不穷盖以济人利物为功邑有井则居者行者皆得而汲之况继泽无水之困后正当济人之困而使之汲羃之可乎上与三相应三井渫不食知上六为已而心恻则其相孚也乆矣今井道成于上而元吉盖由九三渫治之功也
　　【离下兊上】
　　革已日乃孚元亨利贞悔亡
　　革变也革鼎二卦皆以离上离下取义木入火中则然烹饪用鼎之象也金在火上则镕改变从革之象也已日已革之日也孚信也古者垂法于象魏特旧法耳犹浃日而敛之况变旧而从新乎夫人之情可与习常难与适变可与乐成难与虑始变革之初四海之广万姓之众才识智愚之不齐人已利害之不同岂即日所能使之遽信哉故必已日而后信也天下之事壅滞而頽弊之极不容不革革之所以致其通易穷则变变则通革之为卦内文明外和説故有大通之道也事以有悔而后革无悔则安用革革虽有大通之道又宜固守以正其悔乃亡否则所革未当又有变动之悔也
　　初九巩用黄牛之革
　　巩固也黄牛之革指六二黄中色牛顺畜革柔而坚靱之物初居革之始在下而无应岂宜妄动而骤有变革以中顺之道固之可也初九刚阳而离体火性炎上勇于有为故为此戒革之义本训变而皮革所以固物盖借用耳如履之为礼噬嗑之为市合占法例如是也兽皮本硬物治去其毛而熟之则变而为柔盖皮革之革亦取变之义也
　　六二已日乃革之征吉无咎
　　爻至三为终日过三则为已日二其日之正中欤彖言革已日乃孚爻则曰已日乃革之得无异乎曰彖言王朝之革爻则言侯国之革六二曰已日乃革之征吉无咎盖待上之人已革而后革之则征吉而无咎也乃之云者必已日然后可革今离日方中盖未已也日未已则未可遽革也六二柔顺中正而所为不僭故其象占如此
　　九三征凶贞厉革言三就有孚
　　征动而行也贞静以守也征凶则贞必吉征吉则贞必凶今言征凶又言贞厉何也曰时未可为不可遽为征则凶也事有当革不可不革贞则厉也六二柔而得中动则不至于过故许之曰征吉九三刚而不中又在离体之极恐其躁动故戒之曰征凶复恐其以刚明自任故又戒之曰贞厉三去声革言三就谓谋之再三而后成就也上与三应三至上凡歴三爻故曰三就犹士丧礼云马缨三就注云缨当胷削革为之三就三重三匝也革言如此则其有孚可知矣
　　九四悔亡有孚改命吉
　　九四刚而不中本当有悔然以刚居柔而不暴必待已日而后革革而当者也是以悔亡彖言已日乃孚又言悔亡盖与九四相将革而谋之谓之言革而行之谓之命四上孚于五下孚于三上下相孚而后改其命令故吉四在离日之外日既已矣故言改五与上在既改之后则言变变乃革之成改则犹未也革之下三爻皆有谨重而不敢轻改之意至四而犹未敢轻变古人之重改作盖如此
　　九五大人虎变未占有孚
　　九五大人为革之主其徳日新其威足以服人彰彰然在人耳目天下皆望而畏之故曰大人虎变占所以决疑未占有孚孚之素也大人者与鬼神合其吉凶者也况又顺天应人而时有变革之象已炳然如虎之文盖无有不孚者故无待乎质诸鬼神而后无疑也三四五同互干体故皆言有孚
　　上六君子豹变小人革面征凶居贞吉
　　九五大人出为革之主如虎之变天下靡不畏服凡为君子者皆自新如豹之换毛为小人者亦皆改过而回心向道故曰君子豹变小人革面面者向之谓革至于上革道成矣不必一一吹毛而求其疵也往则自取多事而有纷更之凶故唯守静而居贞则吉
　　【巽下离上】
　　鼎元吉亨
　　易全卦取物象命名唯井与鼎井之上坎水鼎之上离火而下卦皆巽盖水以绠汲火以薪传也鼎器也非特有安重之义盖其致洁以为烹饪之用则又有新义为卦内巽顺外文明又六五以柔中之徳居尊而下应九二刚中之臣故亨吉字羡文当依伊川程子作鼎元亨观彖传可见
　　初六鼎颠趾利出否得妾以其子无咎
　　初在鼎之底故象趾往与四应则其趾向上是为颠趾否悲已反不臧也夫颠趾非鼎之正何利之有盖鼎初颠趾则宿昔渍秽不臧之物皆颠覆而出之因以致其新洁乃所以为利也夫烹饪之初不去其宿秽则为新物之害初六隂柔之资不中不正如小人内怀不善因经颠覆之祸乃去其不善以从善是亦利也妾指四得妾谓买妾而得其人也生子不以妻而以妾岂能无咎今得妾而无咎者以其有子故也在鼎之初有子以主器又何咎焉
　　九二鼎有实我仇有疾不我能即吉
　　易以阳爻为实九二阳实居中鼎有实之象也我仇有疾指初六谓初六隂柔与已相并而有否恶之疾非嘉偶也即就也与诗东门之墠子不我即之即同不我能即吉者初方颠覆自救不暇安能我即然而隂从阳者也我虽自守彼必相求我当有以却之使不来即我则吉盖鼎中有实唯当上奉六五之正应不可使小人近比而得以染指也
　　九三鼎耳革其行塞雉膏不食方雨亏悔终吉
　　耳数偶而中虚所以受也九三乃刚阳之实而其数竒是改变其所以为耳之义故曰鼎耳革或疑耳在五何为三又言耳曰三当鼎腹耳虽出于鼎口之上盖根于鼎腹也凡物皆以足行唯鼎以耳行耳既不可受安能举之以行故曰其行塞鼎不行则虽有美味亦不得而食之故曰雉膏不食隂阳和则雨三与五同功又同互兊体又九六相合是方雨也亏欠而不足也悔自省其失也三与上不相应得五而失上岂非三之所欠而不足者乎五与三同此鼎耳三虽革五不革也逮夫五受上九之铉而行则三也亦与之俱行是故始虽有悔终亦吉也
　　九四鼎折足覆公餗其形渥凶
　　四本鼎腹非鼎足也四与初应初六之柔在下不能胜其重任犹鼎之折足也大臣任非其人而败乃公事犹鼎折足而颠覆其中之实也圣人烹以享帝养贤非为口腹之私是为公餗形渥当作刑剭古有屋诛之法谓所杀不于市而适甸师氏者也四居大臣之位刚而不中所应者柔故其象如此其占则凶
　　六五鼎黄耳金利贞
　　六五位居鼎耳中而不偏虚而能受故曰黄耳贯于鼎耳所以举鼎而行也金坚刚之物指上九而言以六五而承上九犹鼎之黄耳而得金也其象如此而其占则为利贞谓宜固守其中徳而不可变也六五质本隂柔恐其所守不固是以戒之
　　上九鼎玉大吉无不利
　　鼎之一而已岂有两哉今叠见焉五耳有而非之正位上乃正位也五称上为金以其刚也上乃自称为玉何也金一于刚玉则具刚柔之徳也上九以刚居柔故称玉鼎至上九鼎功已成而有济人之用吉之大者也用以享帝亦利用以养贤亦利故曰无不利
　　【震下震上】
　　震亨震来虩虩笑言哑哑震惊百里不丧鬯
　　震动也一阳动于二隂之下也卦叠两震则动于下而达于上故亨震之象为雷来谓雷声之来虩许逆反虩虩与苏苏索索皆雷声震来虩虩谓雷之初来而其声震动也哑乌格反哑哑惊而辍声也笑言哑哑谓笑者言者闻雷声之虩虩遂哑哑然噤无一声也震以雷言惊以人言百里不特谓雷声达于百里盖以震之长子言古者王畿千里诸侯之国皆方百里震虽干君之长子其位则诸侯故称百里丧失也匕鬯祭物也之状如毕用以举鼎实者鬯乃秬黍酒和郁金用以灌地降神也不丧鬯谓长子主器而能尽其诚敬之心不失其所守也祭物亦多矣必曰鬯者以震卦继鼎卦之后也此卦两体皆震有长子继长子为君之象盖百里之命寄于长子一身唯能常怀敬畏如当雷声震惊百里之时则可以保守百里之国而不失为宗庙社稷之祭主也彖辞凡三言震震亨緫上下二体而言震之所以亨次言震来虩虩盖指下卦又言震惊百里则指上卦重震
　　初九震来虩虩后笑言哑哑吉
　　震之彖辞见于初九初九震之主爻也于笑言哑哑之上添一后字谓闻雷之初来其声虩虩而后笑者亦不笑言者亦不言也处震之初而恐惧如此则获安静和平之福故又于笑言哑哑之下添一吉字
　　六二震来厉亿丧贝跻于九陵勿逐七日得
　　震来指初厉谓雷声之厉亿当依虞翻作噫于其反与哑哑不同哑哑者震来之初卒然闻之遂辍声是为哑哑噫则震之近而可畏遂失声是为噫丧失也贝指初九之刚阳六二隂柔所资以为助者也跻登也九陵指九四初之应在四初往应四则既跻于九陵矣二安能得其助是丧贝也然在重震之时诸爻皆不相应何况九四陷于坎险则初之往也势不容留故虽跻于九陵不乆当复还初复还则二之所丧勿用追逐不乆亦复得也卦爻凡六而言七日何哉天道好还七日则周而复始也
　　六三震苏苏震行无眚
　　苏舒缓也震至六三则雷声舒缓而少息也震行谓雷之行雷当作声之时动而行于天下则万物靡不畅达乃无灾眚若于当行之时止而不行则万物其不遂夭阏于是乎故行则无眚不行则有眚君子于此体震之行而不止则亦无眚盖三虽震体之动而互艮止恐其止而不行故勉之使行也
　　九四震遂泥
　　初九之震始震也得位而在初故其震也声甚大九四之震洊震也失位而在四隂之中则其震也沉滞而声不与初九不侔矣故曰震遂泥遂言其无返之意泥乃计反沉滞也
　　六五震往来厉亿无丧有事
　　初曰震来言雷声方震动而来二曰震来指初之来以五视初则初之始震为既往四之洊震为复来五盖震往而复来之时也厉谓雷声之厉也亿与二之亿皆当作噫中心恐惧而失声也二五皆中爻主心故皆言噫无丧即不丧匕鬯之谓二乗初之始震出于不意故丧其贝五乗四之洊震畏而知戒故无所丧有事谓有事于宗庙社稷以为祭主也震之主爻在初而无丧有事乃归之五五乃震之君也易道尊君而卑臣例如此
　　上六震索索视矍矍征凶震不于其躬于其邻无咎婚媾有言
　　索桑落反上六处重震之极雷声渐小而渐消散故曰震索索矍矍两目左右顾而不定貌即汉光武谓马援矍铄哉之矍以隂柔处动极故其视矍矍下无正应征将何之盖动极则当静征行则必凶故戒之曰视矍矍征凶躬上之本体邻为近已者六五是也四之震在五为近在我则隔于五盖犹未及我也故曰震不于其躬于其邻能恐惧修省于震未及身之前故亦无咎婚媾有言羡文观爻传不释可见














　　周易集说卷八
<经部,易类,周易集说>
　　钦定四库全书
　　周易集説卷九
　　宋　俞琰　撰
</div>
    <div class="pagination">
<a href="周易集说_page8.html">上一页</a><span>...</span><a href="周易集说_page4.html">4</a><a href="周易集说_page5.html">5</a><a href="周易集说_page6.html">6</a><a href="周易集说_page7.html">7</a><a href="周易集说_page8.html">8</a><span class="current-page">9</span><a href="周易集说_page10.html">10</a><a href="周易集说_page11.html">11</a><a href="周易集说_page12.html">12</a><a href="周易集说_page13.html">13</a><a href="周易集说_page14.html">14</a><span>...</span><a href="周易集说_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
