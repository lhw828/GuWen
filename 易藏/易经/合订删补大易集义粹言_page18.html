<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 18 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 18 页/共 65 页</h1>
    <div class="content">　　汉上朱氏曰干为父泰初九之上父往矣考也坤子来居父之位父往而其事不正咎也有子干之考可以无咎矣厉危也子居父之位以事之不正为危厉之道则变而之正于考为无咎于己为终吉堪任其事者也故曰有子然变其事而之正无乃改父之道乎曰柔巽者子承考之意也变其事而之正致其考于无咎者子干父之蛊也巽柔而已防父于有咎而不恤焉岂考之意哉故以我之意逆父之意而承之则变其事可也变其事者时有损益不可尽承所以从道也孝子生也谕父母于道及其没也以意承考事死如事生之道也贞事之干也干父之蛊则初六变而正矣意者中心之所欲也坤为中巽柔坤也故曰意【易传】
　　新安朱氏曰干如木之干枝叶之所附而立者也蛊者前人已坏之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者宜如是又知危而能戒则终吉也【本义】　问有子考无咎与意承考之考皆是指父在父在而得云考何也曰古人多通言如康诰大伤厥考心可见【语録】
　　东莱吕氏曰初六干父之蛊置父于无过之地人称之为有子亦可以无憾矣然必厉终吉此三字须仔细看葢不知戒惧则自以为事父之道足矣所谓意承考者从父之意而已譬如人君之继志是也祖宗之意只欲天下安我措置得天下安便是承祖宗之意不必事事要学也【易説】　又曰干父之蛊有子考无咎犹继以厉终吉【己丑课程】
　　九二干母之蛊不可贞象曰干母之蛊得中道也伊川先生曰九二阳刚为六五所应是以阳刚之才在下而干夫在上隂柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔巽辅之使得于义【一有母字】不顺而致败蛊则子之罪也从容将顺岂无道乎以妇人言之则隂柔可知若伸已刚阳之道遽然矫拂则伤恩所害大矣亦安能入乎在乎屈己下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能成之为成王而已守成不失道则可矣固不能使之为羲黄尧舜之事也二巽体而得中是能巽顺而得中道合不可贞之义得干母蛊之道也　得中道也者二得中道而不过刚干母蛊之善者也【并易传】
　　横渠先生曰处中用巽以刚系柔干母之蛊得刚柔之中也【易説】
　　蓝田吕氏曰九二以刚居中子干母事者也执不知变贼恩之大委而不干不孝也干而贼恩亦不孝也有中道存焉惟君子能之
　　广平游氏曰九二处多誉之地才有余而道不失中固众誉之所归六五因众誉而用之则人情莫不恱服彼其才足以任剧而以中道承柔中之君则其君且仰成而继志述事有余地矣然誉在下而上不忌者得中道而承以徳也【易説】
　　山杨氏曰五以隂柔之质止乎上二以刚明之才应乎内干母之蛊也干母之蛊门内之治恩掩义故不可正正之则有不胜其责者故子之克家包蒙纳妇而后吉臣之事君亦如是而已苟人君无刚健之才辅之以大有为之事鲜克济矣齐王问好货好色孟子务引之当道而已不逆其欲也货色非人君所宜好也一以义正之则齐王不胜其责矣故孟子之言如此夫谓吾君不能是不敬其君也故以干母之蛊明之知此其知所以事君也【易説】
　　兼山郭氏曰九二蛊之柔在内事之所以起刚在上蛊之所以饬也不任其刚而柔以济之不狥其内而刚以制之此有其事而有其治所以终至于无事也以斯道处斯时所谓元亨者也况九二干母之蛊者乎【易説】
　　白云郭氏曰初六以隂承阳故言干父九二以阳应隂故言干母然九二以刚强之才而干隂柔之事方之初六有余力矣不可固守刚强以尽用其才也惟九二能得中道故克干焉贞本干事之徳而九二不用者蛊之时易为力适中足矣不可过也【易説】
　　汉上朱氏曰坤居尊位母也以隂居阳处之不当事之蛊也九二巽为子应五而处内干母之蛊者也坤隂柔为难辅处之不当则当正然正之则刚或至于伤恩不正之则致母于有咎故不可贞言巽而动优柔不廹得中道则善矣事柔弱之君亦然易传曰以周公之圣辅成王成王非甚柔弱也然能使之为成王而已不失其道则可矣固不能使之为羲黄尧舜之事也【易传】
　　新安朱氏曰九二刚中上应六五子干母蛊而得中之象以刚承柔而治其坏故又戒以不可坚贞言当巽以入之也【本义】　干母之蛊伊川説得是【语録】东莱吕氏曰九二人只知干母之蛊须是婉顺不可太刚便道此是不得已为母故少屈其道殊不知只此便是中道贞之一字如天之不阶而升寻常用工夫五六十年未必到得惟于六二却不可贞葢须识用处若用贞以干母之事则证父攘羊之直也传曰若于柔弱之君尽谋竭忠致之于中道则可矣又何能使之大有为乎夫责难于君谓之恭陈善闭邪谓之敬于九二却如此説此须要看此是伊川晚年更练世变故见得到此【易説】
　　九三干父之蛊小有悔无大咎象曰干父之蛊终无咎也
　　伊川先生曰三以刚阳之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之夲也又居得正故无大过以刚阳之才克干其事虽以刚过而有小小之悔终无大过咎也然有小悔己非善事亲也　以三之才干父之蛊虽小有悔终无大咎也葢刚断能干不失正而有顺所以终无咎也【并易传】
　　横渠先生曰义如初六小有悔者以其刚也【易説】蓝田吕氏曰九三刚而不中居下体之上治事过中者也故小有悔然体夲于巽卒于能任故无大咎
　　山杨氏曰子职以顺父之为正九三刚过中于子职不能无小悔然其才足以干蛊虽有悔无大咎也【易説】
　　白云郭氏曰干蛊之道欲知其弊而顺治之耳固不必经纶之大才也不顺其弊而治反更张作新未尝不至于变乱也诗曰不愆不忘率由旧章遵先王之法而过者未之有也九三之才已过矣然不至于大悔终无咎者盖所干之蛊遵前人之法而已宣王之诗有箴规是为小有悔也【易説】
　　汉上朱氏曰上九处位不当父之蛊也九三重刚干父之蛊而刚过中者也刚过动则小有悔然无大咎者虽过而正也三下卦之终故又曰终无咎夫无大咎未免小有咎圣人以谓终无咎以其体巽也易解曰不应上子之能争而不能从其父令者也【易传】
　　新安朱氏曰过刚不中故小有悔巽体得正故无大咎【本义】
　　东莱吕氏曰九三以刚居刚而承父之事必至矫厉过当然却有小悔无大咎葢下卦全体是巽于巽体而用刚所以小有悔无大咎须看巽体乃可传曰小有悔己非善事亲也此极好看譬如一正人其间虽有小过亦不害其为正但要事上放教纡囘曲折使无大过圣人教人与已到者为地又与未到者为地若只与已到者为地则是未到者无一入得道理【易説】
　　六四裕父之蛊往见吝象曰裕父之蛊往未得也伊川先生曰四以隂居隂柔顺之才也所处得正故为寛裕以处其父事者也夫柔顺之才而处正仅能寻常自守而已若往干过常之事则不胜而见吝也以隂柔而无应助往安能济　以四之才守常居寛裕之时则可矣欲有所往则未得也加其所任则不胜矣【并易传】
　　横渠先生曰裕父之蛊不能为父除患能寛裕和缓之而已以柔居隂失之太柔故吝贞固乃可干事以柔致逺往未得也【易説】
　　蓝田吕氏曰六四以隂居隂纯柔为用其才不足以治蛊坏姑能寛裕之而已苟于顺从不胜子职妾妇之道无往而得葢吝道也
　　山杨氏曰六四柔顺而不中无干蛊之才裕父母之蛊者也天地万物父母万物裕于天地人子之于父母则异乎此矣父裕于子可也子不可裕于父裕父之蛊则往宜见吝矣【易説】
　　白云郭氏曰干蛊之爻多无大才以弊事顺治不用过也过则有害非干蛊也然才之过者九三而止耳亦无太过也其不及者六四是己以六四隂柔不及之才犹能裕父之蛊则知治蛊不为难也裕父非干也能因其基而増益之耳或往干之则见吝矣葢才力太柔未可往故也继体守文之治似之【易説】
　　汉上朱氏曰六四柔而止不能去上九之蛊寛裕自守而已裕父之蛊者诸爻以刚为干蛊之道九二九三初六六五之动曰干六四曰裕者不刚也不能动也吝者安其位而不能往动成离离目为见故往见吝初六应之牵于下亦不得往矣故曰往未得也汉之元帝是已【易传】
　　新安朱氏曰以隂居隂不能有为寛裕以治蛊之象也如是则蛊将日深故往则见吝戒占者不可如是也【本义】　问九三干父之蛊小有悔无大咎言小有悔则无大悔矣言无大咎则不免有小咎矣但象曰终无咎则以九三虽过刚不中然在巽体不为无顺而得正故虽悔而无咎至六四则不然以隂居柔不能有为寛裕以治蛊则蛊将日深而不可治故往则见吝言自此以往则有吝也先生曰此两爻説得悔吝二字最分明九三有悔而无咎由凶而趋吉也六四虽目下无事然却终吝由吉而趋凶也元祐间刘莘老刘器之之徒必欲尽去小人却是未免有悔至其它诸公欲且寛裕无事莫大段整顿不知目前虽遮掩拖延得过后面忧吝却多可见圣人之深戒【语録】
　　东莱吕氏曰六四逼近于五正如子逼近于父只是就父之事调停教从容寛裕始得若欲专辄径往自任必见吝也又以隂居隂柔弱之才无应则至诚不能感通所处之地如此若往干父之事必有悔吝惟优游寛裕以处其父之事乃可【易説】
　　六五干父之蛊用誉象曰干父用誉承以徳也
　　伊川先生曰五居尊位以隂柔之质当人君之干而下应于九二是能任刚阳之臣也虽能下应刚阳之贤而倚任之然已实隂柔故【一作固】不能为创始开基之事承其旧业则可矣故为干父之蛊夫创业垂统之事非刚明之才则不能继世之君虽柔弱之资苟能【一有信字】任刚贤则可以为善继而成令誉也太甲成王皆以臣而用誉者也　承以徳也者干父之蛊而用有令誉者以其在下之贤承辅之以刚中之徳也【并易传】
　　横渠先生曰虽天子必有继也故亦云干父之蛊【易説】蓝田吕氏曰六四以姑息事其亲六五以徳事其亲以姑息事者苟安于一时而亲卒受其弊用毁者也以徳事者柔不失中全其良贵起敬起孝使亲不离于令名用誉者也
　　山杨氏曰六五履尊位而无刚健有为之才酌先祖之道而行之可也故以干父之蛊言之用誉非过矫以近名也承以徳而已【易説】
　　白云郭氏曰六五以柔顺中正居尊位盛徳之君也干蛊有余裕矣是以声名洋溢乎中国而蚤有誉于天下者以徳不以力故也观成王之时作诗者嘉羙之喜乐之安乐之其诗有曰颙颙卭卭如圭如璋令问令望岂弟君子四方为纲所谓用誉承以徳者也干蛊之羙不可以有加矣【易説】
　　汉上朱氏曰六居尊位尚柔下应九二二与之体兊兊为口誉之象也二易五柔成刚其徳中正上承上九干父之蛊用誉也以徳承父下之服从者众以是去蛊用力不劳则干父之蛊莫善于用誉矣蛊之患非一世譬如人嗜酒色饵金石传气于子孙者溃为痈疽死与不死在治之如何耳秦皇汉武穷兵黩武一也秦亡而汉存者始皇无子而武帝有子以干之也必曰承以徳者誉谓徳誉非虚誉也隋炀以俭闻以奢败虚誉也【易传】
　　新安朱氏曰柔中居尊而九二承之以徳以此干蛊可致闻誉故其象占如此【本义】
　　东莱吕氏曰六五干父之蛊传云有就爻求意者有求意于爻之外者六五当干蛊之任自能用誉亦何不可须求意于九二者葢度六五才质隂柔必不能独办此也象曰干父用誉承以徳也九二虽有阳刚之才若非六五之君巽顺以求之安能委曲承之而用誉也须看此一句说命曰后从谏则圣后克圣臣不命其承畴敢不祗若王之休命【易説】
　　上九不事王侯髙尚其事象曰不事王侯志可则也伊川先生曰上九居蛊之终无系应【一无应字】于下处事之外无所事之地也以刚明之才无应援而处无事之地是贤人君子不偶于时而髙洁自守不累于世务者也故云不事王侯髙尚其事古之人有行之者伊尹太公望之事曽子子思之徒是也不屈道以徇时既不得施设于天下则自善其身尊髙敦尚其事守其志节而已士之自髙尚亦【一无亦字】非一道有怀抱道徳不偶于时而髙洁自守者有知止足之道退而自保者有量力度分安于不求知【一无知字】者有清介自守不屑天下之事独洁其身者所处虽有得失小大之殊皆自髙尚其事者也象所谓志可则者进退合道者也　志可则也者如上九之处事外不累于世务不臣事于王侯葢进退以道用舍随时非贤者能之乎其所存之志可为法则也【并易传】
　　横渠先生曰隠居以求其志故可则也【易説】
　　蓝田吕氏曰上九髙而无位以刚居之远于事而不屈者也事君人者事是君以为容悦者也不事王侯则非事君人者虽非事人然尊敬其事不敢慢也斯人也其事道者与
　　山杨氏曰居一卦之外而无应于内非干蛊之任也不事王侯髙尚其事者也【易説】
　　兼山郭氏曰上九君子之徳风小人之徳草草上之风必偃方女之惑男风之落山风俗之弊日入于大坏而不能振也故于斯时岂无道以兴起之哉孟子曰圣人百世之师也伯夷柳下惠是也伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭当纣之时居北海之濵以待天下之清也故闻伯夷之风者顽夫亷懦夫有立志故曰伯夷圣之清者也故于蛊也始以柔巽而将之又以刚中而制之终至于教不足以率之刑不足以禁之非其徳可以忘世其道可以髙人不为事穷不以物累不如是曷足以振之哉故我心匪石不可转也我心匪席不可卷也非独于斯时也可以穷天地亘万世而不顾闻之者又岂止顽夫亷懦夫有立志而已邪此许由务光见取于唐虞盖有时而尚之也【易説】白云郭氏曰先人曰伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭当纣之时居北海之濵以待天下之清也故闻伯夷之风者顽夫亷懦夫有立志故曰伯夷圣之清者也当蛊之时非其徳可以忘世其道可以髙人不为事穷不以物累不如是曷足以振之哉雍曰夏尚忠商尚质周尚文三王非故为异也救一时之弊耳知此故足以兴道不知此虽歴举三代之政其治道愈逺矣孟子言伯夷之清伊尹之任柳下惠之和为行不同而同归于圣者所以救弊之方在时有不同故也蛊之时天下事弊人知干治为急而不知干治之弊又有甚焉是以舎夲源循末流风俗鄙陋委靡而不振去道日已逺矣此不事王侯髙尚之士所为作也髙尚之士岂直以不事王侯为髙哉葢必有其道焉非舎箪食豆羮之义也方蛊之时大道不明王侯之贤者知趋事赴功而已非独不知道之大全而用之也亦有以道为不切时务而不用者多矣如是则髙尚之所守乃当世之不用而王侯之所务或髙尚未尝容心焉故髙尚之士既不欲屈道伸身则王侯不可得而事也王侯不可得而事而人谓之髙尚其事亦宜矣在君子则尽用舎行藏之道夫何容心于髙尚哉是以天下既又弊于干蛊非夫人孰能振之蛊之上九既无絶物之过又无屈道之累其用舎行藏之志是可为法于天下后世矣此孟子所以称伯夷为百世之师也不然虽不仕如荷蓧狂歌如接舆放荡不法如庄周为我无君如杨氏皆流浪不反其自为髙尚以欺世俗耳目则有之君子未尝有取焉故孔子不能为素隐行怪而孟子深鄙陈仲子之为亷也非夫伯夷之圣使闻其风者顽夫亷懦夫有立志又安能振蛊之风也欤易于否有彚贞之君子在蛊有不事王侯之士其道不同不可同论也【易説】
　　汉上朱氏曰蛊之终有不事者上九自巽往于外处蛊之上而不当位巽为事为髙尚上也五王四侯三公位上执刚不屈不事王侯髙尚其事夫自台舆至王公无非事者不事王侯何以贵之谓其志于三三无应则去之不累于物其志为可则也易传曰伊尹太公望之事曾子子思之徒是也所谓志可则者进退合道也【易传】
　　新安朱氏曰刚阳居上在事之外故为此象而占与戒皆在其中矣【本义】　不事王侯无位之地如何出得来更干个甚麽　问上九不事王侯髙尚其事占与戒皆在其中如何先生曰有此象则其占当如此又戒其必如此乃可也若得此象而不能从则有凶矣当此时节若能断然不事王侯髙尚其事不半上落下或出或入则其志真可法则矣只为人不能如此也【并语録】
　　东莱吕氏曰上九不事王侯髙尚其事人须是办得此一着方做得事蛊卦专为治事故以此爻终之诸爻皆以当天下之事为己任至于上九却取意于事外【易説】　又曰不事王侯志可则也沮溺之志不可则【己丑课程】










　　合订删补大易集义粹言卷二十二
<经部,易类,合订删补大易集义粹言>
　　钦定四库全书
　　合订删补大易集义粹言卷二十三
　　头等侍衞纳喇性德编
　　【兑下坤上】
　　伊川先生曰临序卦有事而后可大故受之以临临者大也蛊者事也有事则可大矣故受之以临也韩康伯云可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物宻近【一作迩】相临者莫若地与水故地上有水则为比泽上有地则为临也临者临民临事凡所临皆是在卦取自上临下临民为义【易传】
　　临元亨利贞至于八月有凶
　　伊川先生曰以卦才言也临之道如卦之才则大亨而正也　二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永久若既衰而后戒则无及矣自古天下安治未有久而不乱者葢不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也【并易传】临言八月有凶谓至八月是遯也当其刚浸长之
　　时便戒以隂长之意【周行已録】
　　横渠先生曰临言有凶者大抵易之于爻变阳至二便为之戒恐有过满之萌未过中已戒犹履霜坚冰之义及泰之三曰无平不陂无往不复皆过中之戒也【易説】
　　白云郭氏曰临以大临小上临下为义序卦曰临者大也葢临为大而所临者小故也元亨利贞天地生物之大徳泽下于地施生物之徳故临具四德也自一阳生而为复长而为临凡八变而得遯遯临之反也有临之大亨是以知遯之有凶也有凶不必凶至葢有凶之理也与随有获其义凶同意易于临言月于复言日者日月皆一也论天道则称日论人道则称月从其类也尧典言日中日永称日也仲春仲夏称月也日之所次月之所周皆为一月故后世为月令者曰孟春之月日在营室虽别言之亦合言之其义皆同【易説】
　　汉上朱氏曰临八月有凶图説先儒论八月不同孔颖逹从建丑至建申禇氏从建寅至建酉何氏王昭素胡旦从建子至建未考隂阳消息之理二阳生则刚长二隂生则柔长刚长则君子之道息小人之道消柔长则君子之道消小人之道息易举消息之理以明吉凶之道以建子至建未为正又曰郑康成虞翻以八月为遯荀爽蜀才以八
　　月为否当从郑虞文王系卦辞周月始建子临丑月卦也自子数之丑为二月至于未为八月遯未月卦也刘牧曰遯之六二消临之九二又引卦略曰临刚长则柔防遯柔长故刚遯易传亦然【并图説】新安朱氏曰临进而淩逼于物也二阳浸长以逼于隂故为临十二月之卦也又其为卦下兑説上坤顺九二以刚居中上应六五故占者大亨而利于正然至于八月当有凶也八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也又因占而戒之【本义】
　　彖曰临刚浸而长説而顺刚中而应大亨以正天之道也至于八月有凶消不久也
　　伊川先生曰浸渐也二阳长于下而渐进也下兑上坤和説而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兊为説説乃和也夬彖云决而和临二阳生阳方渐盛之时故圣人为之戒云阳虽
　　方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不久也在隂阳之气言之则消长如循环不可易也以人事言之则阳为君子隂为小人方君子道长之时圣人为之诫使知极则有凶之理而虞备之常不至于满极则无凶也【并易传】山杨氏曰复阳始生也五隂在上小人众而君子独非一人一日之力所能胜也故动而以顺行朋来乃无咎临二阳朋来也浸而长非暴为之也刚方长之时恃刚以临之则胜复作而乱之所由生也故説而顺刚中而应临之所以大亨以正也夫説而顺合二体言之也刚中而应以九二之才言之也而临之大亨以正此葢天之道非人所能为也至于八月有凶者自临至遯凡八月也遯二隂也以二阳进而为泰则二隂进而为否可知矣故言八月有凶知其消不久也夫隂阳之往来相为屈伸葢天地常然之理不能相无也故虽治世不能絶之使无小人君子能于几防之际预为之防而已夫姤隂始生也而初爻曰系于金柅葢柅之使无行也至于二隂浸而长则必至于否矣尚如之何哉有遯而已矣故言八月有凶欲其预为之防也非夫知防知彰其孰能与于此【易説】
　　白云郭氏曰自一卦之象言之二阳之生为临其生不已也故曰刚浸而长不言阳而言刚者以初九九二二爻言也自内外二卦之象言之则曰説而顺自九二成卦之爻言之则曰刚中而应顺者顺天之道而説万物也九二刚中之德足以有临其有不大亨以正者乎且刚柔之义相反以相生故泰中有复否中有倾而临之中有八月之凶也君子知防之义欲其辨蚤而思其亡之戒也【易説】汉上朱氏曰刚自复浸浸以长大而后有临一气不顿进兊为泽三四五进而不已浸长也临以大临小其进非一日而大大则小者自顺此临之时也故曰临兊説坤顺説而顺其民也九二刚中六五应乎外则説而顺者非苟説之顺乎理也临之道成而大亨矣然其端始于复之初九刚反动于初正也浸长而之九二大者亨以正故亨造端不正其能大亨乎此临之道也夫天之道刚始于子进而至临又进而至泰然后万物通亦以正也故曰元亨利贞彖曰说而顺刚中而应大亨以正天之道也天之道言干也至于八月有凶戒进之不已也隂阳消长循环无穷自子至未八月而二隂长隂长阳衰其卦为遯小人道长君子道消不可以久不直曰凶者有凶之道圣人阖小人辟君子凶未必至范长生以八月为否误也周正建子刘牧曰遯之六二消临之九二卦略曰临刚长则柔防柔长故刚遯是也临在复泰之中方长而戒之不俟乎极也故尧舜禹三圣人相戒必于临民之初过此则无及已在卦气为十二月故太凖之以狩【易传】　又曰遯临卦义不同何氏从建子阳生至建未为八月褚氏自建寅至酉为八月孔氏以建丑至否卦为八月刘氏云若从建子则卦辞当在复卦之下否之六三当消泰之九三又与临卦之九二不应今以遯之六二消临之九二则于义为得则是刘氏取何氏之説而条逹之也　又曰临彖曰浸而长遯彖亦曰浸而长二卦之爻相偶而彖辞皆有隂阳消长之义又王氏卦略云临刚长则柔防遯柔长故刚遯故伊川亦用此説【并丛説】新安朱氏曰临刚浸而长以卦体释卦名説而顺又以卦徳卦体言卦之善大亨当刚长之时又有此善故其占如此也至于八月有凶言虽天运之当然君子宜知所戒【本义】　刚浸而长以下三句解临字大亨以正便是天之道也解亨字亦是惟其如此所以如此须用说八月有凶者葢要反那二阳二阳在下四五皆以正应临之上无所临却还去临那二阳三近二阳也去临他如小人在上位却把甘言好语临在下之君子至临言其相临之切敦临有敦厚之意　问临卦至于八月有两説前説自复一阳之月至遯二隂之月隂长阳遯之时后説自秦至观观二阳在上四隂在下与临相反亦隂长阳消之时二説孰长先生曰前説是周正八月后説是夏正八月恐文王作卦辞时只用周正纪之不可知也【并语録】
　　东莱吕氏曰序卦有事而后可大须看此句天下之事若不向前安能成其大如士人为学有志伊周事业也须是向前去至于八月有凶説者谓五月诸阳方盛一隂已生即能知戒此未为知防葢一隂已生此二阳方长即知二隂之生乃是求对法例卦体便可见葢只是反掌间尔临遯若能见此方是知防彖刚浸而长至天之道也化育之功所以不息者刚正和顺而已若知此理便识一隂一阳之谓道消不久也人自以为久且自建子至建未八月之逺却言消不久也此句最好看葢只是反掌间事耳学者能常思消不久之戒他日临事必不失枝落节若持八月尚久之心事到面前必元措置【易説】
　　象曰泽上有地临君子以教思无穷容保民无疆伊川先生曰泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有【一无有字】教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义【易传】
　　蓝田吕氏曰地居至下非临物者也泽又卑于地为地所临临之义至于地临泽尽矣地广无穷故泽能容物而不辞
　　山杨氏曰君子之临人非以力制之也亦教之容庇之而已此坤泽之象也教而稽其弊故无穷容保之无远迩之异故无疆【易説】
　　白云郭氏曰天之泽谓之泽地之泽亦谓之泽皆以及物为功故泽为説也犹坎之水在上为云在下为雨在地为水具三者之义斯为坎矣坎之为水本周流转注渊深莫测而已及其为泽皆兊之功也然其道亦相须焉此坎为险而兑为説之意也观云雷为屯雷雨作解泽地为萃地泽为临则知临之及物至矣是以有元亨利贞之德也君子法之以教思无穷充泽之利也保民无疆充地之容也不如是则不能大不能大则不足以有临也【易説】
　　汉上朱氏曰水天下之至柔也以土制水宜若易者然廹之以险隘奔溃四出坏之而后已居之以寛大则畜而为泽矣君子之于民也亦然临之以势势有尽也亲之以教教无穷也是以忘有尽之势思无穷之教教思无穷则待之非一日也故包容之保有之而无疆无疆者坤徳也厚之至也三代之民不忘乎先王之泽者教之也三代而下一决则横流而不可复者临之以势也说卦以坎为盗兑为少女大象以泽为民何也曰善保之则吾民也坎非坤众能为盗乎易传曰无穷至诚无斁也【易传】
　　新安朱氏曰地临于泽上临下也二者皆临下之事教之无穷者兊也容之无疆者坤也【本义】
　　东莱吕氏曰象曰泽上有地临为人上者须细玩泽上有地临之象此不可只以上临下之象观之水地相浸渍而临其上便自有教思无穷容保民无疆意【易説】
　　初九咸临贞吉象曰咸临贞吉志行正也
　　伊川先生曰咸感也阳长之时感动于隂四应于初感之者也比它卦相应尤重四近君之位初得正位与四感应是以正道为当位所信任得行其志获乎上而得行其正道是以吉也他卦初上爻不言得位失位葢初终之义为重也临则以初得位居正为重凡言贞吉有既正且吉者有得正则吉者有贞固守之则吉者各随其事【一作时】也　所谓贞吉九之志在于行正也以九居阳又应四之正其志正也【并易传】横渠先生曰临为刚长己志应上故虽感而行正也【易説】
　　山杨氏曰二阳浸而长其势足以有临矣而上下感应以相与咸临也初与四皆居得其正故正吉夫刚方长葢以大临小之时也然以位则子君也我臣也初在下屈己以应上亦志行正而已【易説】白云郭氏曰先人曰临观之义或与或求故初九九二六四六五皆有焉雍曰咸感也感之而应也初九以此道正而吉无他求焉可谓行正之君子也诸卦皆感而应也独临观具与求之义者葢临者求也临之者与也童闚求也大观与也【易説】汉上朱氏曰以大临小者临之道以上临下者临之位故诸爻位以上为临五者临之尊位也初九六五非应也初处下而说五自应之初兑体之五成艮山泽相感之象咸徧感也无心相感也故曰咸临初九正正其始也初与四为正应然六四不正五感之动而上行则正位以临其民而万物正矣舜德升闻岂有心乎有心则凶不正亦凶故曰贞吉初九其始正者非一日也古之人正其心及感之而动举斯心以加诸彼志行正也【易传】
　　新安朱氏曰卦唯二阳徧临四隂故二爻皆有咸临之象初九刚而得正故其占为贞吉【本义】
　　东莱吕氏曰初九有感于四为四所説在下位而为上所説要须以贞则吉志行正也葢其志在于行正道以利天下也盖初以下位而感于上也【易説】又曰临初感于四也而曰志行正二感于五者
　　而曰未顺命则下之事上可知矣【己丑课程】
　　九二咸临吉无不利象曰咸临吉无不利未顺命也伊川先生曰二方阳长而渐盛感【一作咸】动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也　未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗蹠之所树欤是未可知也史记侯嬴曰人固未易知古人用字之意皆如此今人大率用对己字故意似异然实不殊也九二与五感应以临下葢以刚德之长而又得中至诚相感非由顺上之命也是以吉而无不利五顺体而二说体又隂阳相应故象特明其非由説顺也【并易传】
　　横渠先生曰非咸则有上下之疑有所不利【易説】广平游氏曰君倡而臣和礼之正也若临之九二以刚中之才任六五之眷倚则有从道不从君之事矣故象以为未顺命至于为上为德而君臣一道则上之所倡岂终不和耶故以未顺言之　咸临吉无不利者二与五以同徳相与至诚以相应而无私意也其顺之实固己见于未命之前矣故曰未顺命也犹言未占有孚也【并易説】
　　山杨氏曰九二刚浸长而上应六五中顺之君所谓説而顺刚中而应也故吉无不利然九二以刚中之徳而位乎下位虽君臣以德则子事我者也故欲有谋焉则就之召之则不往未顺命也未者非遽然之辞学然后臣之终则顺命矣【易説】兼山郭氏曰九二杂卦曰临观之义或与或求故初九九二六四六五皆有焉故曰咸临也方刚浸而长大亨以正天之命也何事于感而行未顺命者言君命也【易説】
　　白云郭氏曰刚中有应为一卦之主方刚长之时权独在已而能感中顺之君以求应焉斯吉无不利矣未顺命者有献可替否之义非独顺命而后利也葢君之所言而然所行而善则世俗谓之不肖臣故舜之戒禹曰予违汝弼汝无面从退有后言六五中顺之君在上故九二未以顺命为吉也【易説】
　　汉上朱氏曰二有刚中之德而应五动而正吉无不利无心于临五自感之二之五成艮泽山象也故亦曰咸临九居二有不利然处下而说曰吉无不利者以未顺命也九二待时者乎二至四有伏巽巽为命坤顺也易传曰未者非遽然之辞孟子或问劝齐伐燕有诸曰未也亦非遽然之也夫初九有应而不应九二有应而未顺君子之乐王天下有不与存焉临非君子之所乐也【易传】
　　新安朱氏曰刚得中而势上进故其占吉而无不利也　未顺命也未详【并本义】　问二爻皆云咸临二阳徧临四隂故有咸临之象程易作咸感之义如何先生曰隂必从阳谓咸为感亦是但觉得牵强此等处皆晓未得如至临与敦临亦相似难分别今只得如此说此易所以未易看也【语録】
　　东莱吕氏曰九二初以下位而感于上而二以大臣而感于君故亦云咸临然下之感上须守其正臣之感君须戒于顺【易説】
　　六三甘临无攸利既忧之无咎象曰甘临位不当也既忧之咎不长也
　　伊川先生曰三居下之上临人者也隂柔而说体又处不中正以甘説临人者也在上而【一无而字】以甘説临下失徳之甚无所利也兑性既説又乗二阳之上阳方长而上进故不安而益甘既知危惧而忧之若能持谦守正至诚以自处则无咎也邪説由已能忧而改之复何咎乎　隂柔之人处不中正而居下之上复乘二阳是处不当位也既能知惧而忧之则必强勉自改故其过咎不长也【并易传】
　　横渠先生曰体说乘刚故甘邪説求容而以临物安有所利能自忧惧庶可免咎【易説】
　　蓝田吕氏曰六三以隂居阳下临二阳位既不当又非正应下刚长上逼所不宾而苟説以从之未见其所以利也忧刚之长虽説不邪庶乎其无咎矣
　　山杨氏曰柔不中正居説之极甘临也以姑息临下而不以德无往而利矣【易説】
　　白云郭氏曰以柔而居不中不正之位是以不正之道甘而説人者也安足以有临乎无攸利者也刚长泰来又岂容小人以邪説诬民而充塞仁义也哉能知时之变惧而忧之可以补过矣咎不长者忧则其咎不能久也【易説】
　　汉上朱氏曰六三有临人之位而无临人之徳柔不当位以口説人甘临也若当位则不言而信何俟于说人哉子朝之文辞新室之奸言内不足也处则不当之上则不应无攸利也虽甘临能无咎乎阳浸长自下进宜忧也六三知处不当位能下九二之贤降尊接卑二三相易成坎坎为加忧隂阳失位既忧之又加忧则正正则无咎夫咎岂长哉在我而已二至四有伏巽巽为长二三相易巽变坎故曰既忧之咎不长也【易传】
</div>
    <div class="pagination">
<a href="合订删补大易集义粹言_page17.html">上一页</a><span>...</span><a href="合订删补大易集义粹言_page13.html">13</a><a href="合订删补大易集义粹言_page14.html">14</a><a href="合订删补大易集义粹言_page15.html">15</a><a href="合订删补大易集义粹言_page16.html">16</a><a href="合订删补大易集义粹言_page17.html">17</a><span class="current-page">18</span><a href="合订删补大易集义粹言_page19.html">19</a><a href="合订删补大易集义粹言_page20.html">20</a><a href="合订删补大易集义粹言_page21.html">21</a><a href="合订删补大易集义粹言_page22.html">22</a><a href="合订删补大易集义粹言_page23.html">23</a><span>...</span><a href="合订删补大易集义粹言_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
