<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 12 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 12 页/共 22 页</h1>
    <div class="content">　　程传六二柔顺中正又文明之主上有刚阳之君同徳相应中正则无偏蔽文明则尽事理应上则得权势体顺则无违悖时可位得才足处革之至善也不进则失可为之时为有咎○张紫岩曰桀纣之恶着伊尹太公不得已而与商周商周之革二臣之力也二离中有文明徳能上应九五敷大信于天下离于是为亨曰行有嘉○沈守约曰爻变为干明而健卦变为夬刚决柔也○熊梅边曰六二内卦之主故卦辞之已日见于此○何子曰行有嘉即征吉之谓言嘉者二与五应也
　　按此爻为离中之阴已也阴土也故曰已日
　　九三征凶贞厉革言三就有孚　象传革言三就又何之矣
　　子夏传自初至三令已行矣民已信矣又何之乎○孔仲达曰九三阳爻刚壮又居火极火性炎上处革之时征之非道正之危也上之三爻皆従革者也既革言三就有孚従革已矣而犹征之则凶所以征凶而贞厉○吕蓝田曰自初至三徧行三爻革之有渐革道以成故曰革言三就○郭白云曰九五六二为革之主三不中用刚非革之主革有天道非九二炎上之性可自任之时也○沈守约曰以至明革至昏正也而三以刚躁革之正之危也下三爻革物者上三爻従革者离而为震炎极而动往则有凶也离为言爻处其三革言三就象卦变为随革而信之众説而随孚象○王童溪曰居下体之终革道之小成又过用其刚革之所戒以革道言自初至三已三就矣有孚谓亦已着信于人矣岂可复有所往欤故象又申之曰又何之矣○冯缙云曰下卦之终火进遇泽故征凶○张紫岩曰汤武之师吊民而止革道既成过中则残武不可凟也自三以往有互干体曰有孚如犬在上孰不信也○蔡进斋曰初未可革二则革之三则有孚故曰革言三就○王秋山曰革之道革而当则止二以中正顺人心而革革已当矣至三不可以复革○吴草庐曰之往也即征义
　　按此爻象义乃倒装之法得夫子传乃明
　　九四悔亡有孚改命吉　象传改命之吉信志也虞仲翔曰将革而谋谓之言革而行之谓之命○陆君阳曰革而当故悔亡○刘长民曰成革之体在斯一爻故下三爻皆以革字着于爻辞至于四则惟曰改命吉也○程传离下体而进上体革之时也居水火之际革之势也得近君之位革之任也下无系应革之志也以九居四刚柔相济革之用也事之可悔而后革之革而当悔亡也○朱子乾卦到九四言乾道乃革是到这处方变○耿希道曰当水火交防之际五行代王至此可以改制离火兑金正夏秋之交○张紫岩曰居互干中其革当天下信之以我明徳易彼昏政曰改命吉互体巽居泽火之际曰改命○项平甫曰九四时已革而成悦矣革之而民悦则革之汤武是也○易山斋曰改命即革命之义改命于有孚之后上下皆信其志○沈守约曰爻变为坎坎为众为信为聴众信而聴従有孚象互巽巽为申命为行权改命象卦变既济水火相革革而济也○丘行可曰改则进子革矣五上言变变者革之成○赵汴水曰命上承九五之命也人不従其令而従其好不信其命而信其志汤武之革不志于吊民则疑其无君九四之有孚非信其改命之迹而信其改命之志也○王秋山曰二大臣也任革之事四近臣也任革之谋以阳刚之才居近君之位尽离明之见而居兑説之体彖所谓文明以説者也故能悔亡而上下信之○胡云峯曰下三爻方欲革故为新故有不轻改之意上三爻则故者已革而为新矣故不言革而直言改命至鼎则曰凝命改而后可凝也夏改为秋之时乎自三至五皆言有孚三议革而后孚四有孚而后改深浅之序五未占而有孚积孚之素也○熊梅边曰九四改命顺天应人之事九五虎变上六豹变圣人神化之妙欤革道至此极矣○何子曰九四革之盛也故以彖悔亡归之信志即彖传革而信之之信孟子言汤非富天下天下信之即信志之义
　　九五大人虎变未占有孚　象传大人虎变其文炳也孔仲达曰居尊处中为革之主损益前王创制立法有文章之美炳然可观有似虎变其文彪炳是汤武革命顺天应人不劳占决信徳自着○刘长民曰五为革命之主是威武宣而文徳着也三以革言三就命令己申四以改命信志物尽従化至五则大亨以正不假占而有孚也○张子虎变文章大故明豹变文章小故蔚○本义虎大人象变谓希革而毛毨也在大人则自新新民之极顺天应人之时也九五以阳刚中正为革之主故有此象　语录大人虎变正如孟子所谓所过者化所存者神上下与天地同流岂曰小补之哉○张紫岩曰兑西方为虎兑互离为占○沈守约曰兑见也其体文柔变而为震其动刚武悦泽见于外而刚武动其威虎变象卦变为丰丰日中也大明中天丰盈盛大万目咸睹不待占而信也○冯厚斋曰此汤武革命即位之象虎言其威武变言其为大君也○雷西仲曰占以决疑不疑何占大人之革天下莫不信之何待占而后孚哉虎义兽也文章焕炳而有不怒之威○龚泉峯曰革以孚信为主故彖与三四皆以孚为言至五之未占有孚则不言而信无为而成无以复加矣○胡云峯曰仲夏毛希而革易仲秋毛落更生润泽鲜好卦体离夏革为兑秋故有此象○易外阴金之精为虎阳木之精为龙既革命而为九五大人虽纯干而不言龙飞以此时龙已入潜虎方得位又以征诛而有天下所主在威变者兑之泽也虎豹皆文章之兽而有雾露之泽其文可悦故有孚卦互巽风従虎巽之风従顺天应人之象
　　上六君子豹变小人革面征凶居贞吉　象传君子豹变其文蔚也小人革面顺以従君也
　　李氏鼎祚曰兑为口干为首今口在首上面之象○刘长民曰初至三革道已成四至上则变道已成三则贞厉上则居贞吉征则皆凶也○本义革道已成君子如豹之变小人亦革面以聴従矣不可以往而居正则吉变革之事非得已不可以过○朱汉上曰陆绩云兑之阳爻称虎阴爻称豹虎大豹小考之天文尾为虎火也箕为豹水也同位于寅虎豹同象而异爻也离二文之中故二交五其文炳明离三文已过故三交上其文蔚茂繁缛君子豹变也干为首兑为说干首而説见于外小人革面也革面内向顺従其上非谓面従也旋其面目也命定当复其常故征凶柔戒于不守故曰居贞吉○郭白云曰君子小人皆従九五大人而革者也○冯缙云曰当革卦而取皮革之义易之所以为通也牛革取其固虎豹之革取其文○王童溪曰革道大成君子离隠之显见于有道之世功业着见小人去虐归仁中悦而诚服天下之弊始患于不能革故六二曰征吉弊已革又患乎不能守故九三上六俱征凶然于三曰贞厉防其刚过上曰居贞吉以阴静终也○项平甫曰上六革之效君子小人以臣民言之也面向也古者面皆谓向○胡云峯曰君子小人位则有上下徳则有正邪今既无不革矣岂可复有所往哉
　　【巽下离上】　　中爻干兑
　　鼎元吉亨【程子朱子云吉羡文】　彖传鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　郑康成曰鼎有木火之用杂撰干兑干金兑泽泽钟金而含水爨以木火鼎烹熟以养人象○程传凡离在上者皆云柔进而上行柔在下之物乃居尊位进而上行也得中应刚能用阳刚之道也○本义鼎烹饪之器为卦一阴为足二三四阳为腹五阴为耳上阳为铉有鼎象又以巽木入离火而致烹饪鼎之用也故其卦为鼎下巽巽也上离为目而五为耳有内巽顺而外聪明之象享帝贵诚用犊而已养贤则饔飱牢醴当极其盛故曰大烹○郭白云曰易以器物名卦者井鼎二卦而已道器一也由道可见器由器可推道也○朱汉上曰圣人卑巽下人兼天下之耳以为聴故其耳聪兼天下之目以为视故其目明柔履尊位则无亢满之累得中则无过与不及之咎应刚则君臣道合万物各得其养是以元亨○王童溪曰鼎取新也易也者日用而日新之道也故有取于鼎○项平甫曰巽入乎下鼎之足腹聪明于上鼎之耳铉此象其形柔进上行即水气之上蒸柔得中应刚即火气之下得此象其用　大烹非尊大之也大犹广也多也天下圣贤非一人不广且多不足以养之○蔡节斋曰烹饪鼎之用不过祭祀宾客二事祭无出于上帝宾客无过于圣贤○易山斋曰易之诸卦皆言象取诸物以名卦者鼎与井而已井以木巽水鼎以木巽火二卦以养人为义故皆以实象明之○赵汴水曰巽以为主然后能成离明之徳○单氏沨曰巽以养下达聪明目者也得中而应刚能养圣贤者也○胡云峯曰人需饮食饮食需井鼎革茹毛为火食庖羲有取于鼎也尚矣大有与鼎直言元亨文王之意谓大有六五虚中在上而能有众阳之大所以大亨鼎变生而熟化刚而柔水火不同处而能使相为用可以养人亨亦大矣○龚泉峯曰易以井言徳性以鼎言才器徳性在己故穷不损达不加犹井之无丧无得也才器有小大在人之所施犹鼎有大小各随其量而有所受也○张中溪曰上体离也离为目而兼耳言之者以六五为鼎耳而取也○观彖鼎义与井相似然井在邑里间所养者民鼎为朝廷贵器所养者贤易义至于尚贤则吉无以加
　　初六鼎颠趾利出否得妾以其子无咎　象传鼎颠趾未悖也利出否以从贵也
　　荀慈明曰以隂従阳故未悖也○陆君阳曰趾当承鼎颠而覆之悖也于是出其恶故虽覆未悖犹妾不当贵以其子故得贵焉○张子柔牵于上必有义乃可鼎颠趾必出否妾従贵必以有子乃不悖于义○本义居鼎下趾象上应九四则颠矣然当卦初鼎未有实而旧有否恶之积焉颠而出之则为利矣得妾而因得其子亦由是也盖因败为功因贱致贵也従贵谓应四亦为取新之义○沈存中曰古鼎有三足皆空所以容物者所谓鬲也煎和之法常欲清在体上及升鼎则浊滓皆归足中鼎初颠趾出否谓浊否在下先须防而虗之○王童溪曰妾非正者也犹鼎之颠也然而有子则不正之咎可无有可贵者在也○林黄中曰鼎以足竒耳偶而成器以初为趾则初画耦而欠一趾趾欠则下以上为颠上以下为折○郑东谷曰鼎重寳不可颠也然定命之始未免犹有所革而取新故详其义于初必颠趾者乃出否也否出则美实可全凡取新之义必舍恶而取善舍贱而取贵期合于义○朱汉上曰初不正否象应四得正未悖也○赵复斋曰初四相应均于覆鼎初以贱従贵故为出否四以贵従贱故为覆餗又初无实四有实故也妾以贱従贵者也然得主非贵有子乃贵以有子为得妾也○徐进斋曰妾初也子四也柔巽处卑妾象従刚应四以其子也○吴草庐曰初鼎趾象上鼎象初上应四则趾向上四下应初则口向下九四阳在上而不中正妾子象初上应四如妾因子贵而得上达○俞石涧曰烹饪之初不去其宿秽则为新物之害初六阴柔不中正如小人内懐不善因经颠覆之祸乃去其不善以従善是亦利也在鼎之初有子以主器又何咎焉
　　九二鼎有实我仇有疾不我能即吉【仇音求】象传鼎有实慎所之也我仇有疾终无尤也
　　王辅嗣曰以阳之实居鼎之中有实者也○程传与初宻比隂従阳者也仇对谓初也鼎之有实犹人有才业当慎所趋二不昵于初而従五之正应乃是慎所之也○徐进斋曰怨耦曰仇不善之匹也阴阳相匹而非正是初为我仇也即就也初自颠趾不能就二不我能即也故吉○何子曰疾阴柔之疾乃初爻所谓否也初向病旧秽未除业已倒趾而倾出之徐乃实物于其中和五味羞百珍何初之疾能即我哉盖承初爻出否之后举成事而言也吉孰加焉初既出否而后可置实于鼎中此慎所往之道慎于初也
　　九三鼎耳革其行塞雉膏不食方雨亏悔终吉　象传鼎耳革失其义也
　　苏子瞻曰上九离极火之所炎耳受炎足以废塞其行○程传鼎耳六五也三以阳居巽上刚而能巽其才足以济务然与五非应不得于君者也道何由行○本义以阳居鼎腹中本有美实然以过刚失中越五应上又居下之极为变革之时故为鼎耳方革而不可举移虽承上卦文明之腴有雉膏之美而不得为人之食○张紫岩曰干金离火乘之为革反兑为不食忠嘉之徳未获信用于上曰雉膏不食○朱汉上曰离为雉兑泽为膏雉膏食之美者兑口在上不食也○郭白云曰凡物之行以足独鼎以耳耳革则行塞○胡双湖曰三动为坎雨隂阳和洽而失其悔终吉之占也兑为泽亦有雨象○胡云峯曰井鼎九三皆居下未为时用井三清洁之泉而不见食鼎三鼎有雉膏而不能以为人食然君子能为可食不能使人必食○何子曰此人臣过于激烈以自塞者也三以刚居刚承乘皆阳故有此三变为坎则有水火均调之意然后炎势息鼎沸平故终吉○来矣鲜曰三居木之极上应火之极木火既极则鼎中腾沸并耳亦炽热革变而不可举移故其行塞耳革不食唯救之以水方雨则能亏损其腾沸炽热之势而悔者不至于悔义宜也烹饪之水火不可过不可不及方得烹饪之宜今太过失其宜矣　合订三当风火之交风嘘火烈鼎中沸腾耳亦炽鼎之用变腥为熟火过则不止物变而鼎腹鼎趾以至鼎耳其色皆变矣
　　按鼎耳自指五言革则言其以风应火所致也方雨言本爻之动也动则成坎故终吉
　　九四鼎折足覆公餗其形渥凶　象传覆公餗信如何也
　　王辅嗣曰渥沾濡之貌既覆公餗体为沾濡知小谋大不堪其任受其至辱灾及其身○胡安定曰鼎之实必有齐量君子虽有才徳亦有分量若职事过其才分则有隳官之谤○苏子瞻曰鼎之量极于四其上则耳矣受实必有余量以为溢地溢则覆矣○程传大臣之位当求天下贤智与之协力四下应初隂柔小人不胜任而败事鼎折足也餗鼎实也形渥谓赧汗也○张紫岩曰离雉为餗互兑兑毁为覆餗○沈守约曰离而为艮火焚山败其质也卦变为蛊风落山陨其实也折足覆餗象○朱汉上曰兑为泽干为面巽为股泽流被面沾濡其体其形渥也○林黄中曰四应初初欠一足折其足矣初未有实故出否四实已盈故覆餗○易山斋曰四亦鼎腹有实在二阳之上已过于溢而又以阳刚之才下应于初初趾已颠故有折足覆公餗四近君为公之○张中溪曰颠则舍旧而图新折则鼎毁而用废○钱融堂曰四近君不中不正下亦以不中不正应之民心乖离倾败天禄颠危宗社此欺君罔上之验○王秋山曰传言委任不当果何如也欲人详玩以为戒
　　六五鼎黄耳金铉利贞　象传鼎黄耳中以为实也陆公纪曰得中承阳故曰中以为实○王童溪曰在鼎之上受铉以举鼎者耳也六五也在鼎之外贯耳以举鼎者铉也上九也谓以虚而受实体柔而纳刚以六五之虚中而资上九刚实之助此黄耳之得金铉也以是为正非所利欤人君欲受人之实为己之实非有中虗之徳不可故传曰中以为实○沈守约曰离之中爻对峙于上黄耳象○冯厚斋曰黄坤土中色离之五再索于坤而在上卦之中曰黄耳○王秋山曰主鼎者在耳耳不虗中鼎虽有铉而无所措耳而无铉则鼎虽有实而无所施故六五虗中以纳上九之助而后一鼎之实得以利及天下○吴草庐曰黄耳中虗故能受铉以为实○胡云峯曰铉在上可以举鼎二刚在下可谓金不可谓铉利贞五质阴柔故为之戒○龚泉峯曰金铉指上九言非九二也铉之用虽出鼎上而实贯乎耳中六五鼎耳也故兼铉言之
　　上九鼎玉铉大吉无不利　象传玉铉在上刚柔节也石守道曰玉言火炎而不变其性也○程传井与鼎以上出为用处终鼎功之成在上铉刚而温者玉九阳居隂不极刚而能温者也○易山斋曰鼎与井其用在五而其功皆在上所以全养人之利○项平甫曰金铉实用之物玉铉为文而已上九鼎实已成无所复治故曰玉铉在上明设而不用也饰以寳玉陈之庙廷而已上九居离之极当文盛之时如治定功成但当制礼乐以文太平所以大吉无不利烹饪之事以刚柔得节为功水火之齐即节也○李西溪曰玉和物也鼎道贵和得玉铉则阴阳和而鼎之功成○丘行可曰五与上之铉而有金玉之异五以柔中受上之刚故取金上爻刚位柔刚柔有节故取玉

　　周易孔义集説卷十三
<经部,易类,周易孔义集说>
　　钦定四库全书
　　周易孔义集説卷十四
　　光禄寺卿沈起元撰
　　下经
　　【震下震上】　　中爻艮坎
　　震亨震来虩虩笑言哑哑震惊百里不丧匕鬯　彖传震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也【易举正程传云迩也下脱不丧匕鬯句本义従之】
　　孔仲达曰虩虩恐惧之貌因惧自修所以致福笑言哑哑不敢失则时然后言乐然后笑后有则也匕以载鼎实鬯秬黍之酒特言匕鬯者郑云人君于祭祀之礼尚牲荐鬯而已○陆君阳曰虩蝇虎象人心之恐动○石守道曰物得雷动则得亨通人能戒惧则亦得亨出者言出即可主祭祀○苏子瞻曰震震隂而达阳者也故亨○程传震为动为恐惧为有主震而奋发动而进惧而修有主而保大皆可以致亨故震则有亨当震动之来则恐惧不敢自宁旋顾周虑虩虩然也恐惧自修则可致福能恐惧而后自处有法则也有则则安而不惧处震之道也○本义震有亨道震来当震之来时也震惊百里以雷言不丧匕鬯以长子言也能恐惧则致福而不失其所主之重○语录言人常似震来时虩虩然后能笑言哑哑到得震惊百里亦不丧匕鬯相连一串下来○郭白云曰自乾坤而来变之始者莫先于震故为动之始天下之理不动则不亨故天地万物待震而后亨内外重震故有逺迩大震之象大震而不丧匕鬯此其所以可守宗社为祭主也○张紫岩曰上坤下震为复其一在内虽动而静至震则内外俱动矣动吉凶悔吝所自生也动而畏天必获后福阳动为笑言长子主器有动而代天之象不必以储贰言之○朱汉上曰震动于积隂之下奋击而出亨也畏而恐惧所以致亨坎为棘艮为手以棘载肉而升之俎者匕也坎震为酒离为黄酒黄郁鬯也○赵复斋曰阳气之动雷霆之威所以生物也品物流形始见其则○项平甫曰出即帝出乎震之出谓君出而太子守者非○李西溪曰有则谓君子所履出处语黙皆有常则不以恐惧而变也○吴草庐曰凡震字皆谓动也震声闻于百里闻者皆惊震象干君也坤国邑也分干之一阳以主坤之国邑者诸侯也一阳象雷之声二隂象百里之地○胡双湖曰鼎君父正位凝命之事震长子主器之事震所以继鼎犹坤之承干互艮为门阙宗庙象艮为山山下为坛有社稷象○胡云峰曰文王自以震来虩虩释震字以笑言哑哑以下释亨字○蔡虗斋曰震来虩虩以心言震惊百里以事言不丧匕鬯不惧也不惧由于能惧　凡事皆当惧惧便是震来君子心常敬畏所以致福而无失○焦弱侯曰笑言哑哑非侈然自放循其法则不失常度而已○余子华曰震惊百里只是足笑言哑哑一句意大意谓人平时能恐惧则可致福虽卒然祸变之来亦无可畏
　　初九震来虩虩后笑言哑哑吉　传震来虩虩恐致福也笑言哑哑后有则也
　　房龄曰震之初九谨始恐惧以致福豫之初六唱始逸豫以贻凶○孔仲达曰刚阳之徳一卦之先刚则不闇于防先则能有前识故处震惊之始能以恐惧自修而获吉○郭白云曰震动之初恐惧修省不可缓也过此则危矣○沈守约曰震来虩虩始震而知惧也哑哑在福而犹慎不敢肆其声也爻变为坤顺也卦变为豫后笑言之象○都圣与曰震来虩虩于初笑言哑哑于后原始要终先恐后福故初九所言如此○赵复斋曰为一卦之主尽震之义故以卦辞明之○蔡进斋曰震之用在下四泥于柔而未光初刚无系必达于上故吉○赵汴水曰既重而卦无二主初实主之周公不他为之辞亦以别于九四之震
　　六二震来厉亿丧贝跻于九陵勿逐七日得　传震来厉乘刚也
　　王介甫曰贝者人之所寳六二之所寳者位也○程传六二柔顺中正善处震者而乘初九之刚震来既猛则已处危矣六二所贵者中正震惧之来当守中正无自失也逺避以自守过则复其常矣勿逐而自得也卦位有六七乃更始事既终时既易也○吕蓝田曰以柔乗刚震来必危而无应必丧其所资应在六五所居髙险故曰跻于九陵若反而求之柔中自守则必得其所丧○张紫岩曰刚阳浸长必丧其资惟应五斯不失臣道之常○王童溪曰亿多也郑氏曰十万曰亿六五亿无丧象曰大无丧也亿大数也贝货二所资也居则其位用则其财○朱汉上曰艮山陵也避初之五震足升于四之上跻于九陵也二动成离离为赢赢贝也自二至上又自初至二其数七七日得○李蒙斋曰震之六二其太王避狄之事乎○赵汴水曰初自下震上自二视之曰来两阳之震初为盛二迫于其上不胜危厉仓遽而逃大丧其资○吴草庐曰居中得正有堕甑弗顾之达则有去珠复还之喜○胡双湖曰初四以离为贝九阳爻陵互艮艮止故勿逐○胡云峯曰常情震惊则多丧失故丧匕鬯丧贝每每言之○何子曰二柔懦为雷所怖至于丧资视不丧匕鬯者有间矣然恐惧自守处震之大方也雷霆无竟日之怒故曰勿逐七日得○华霞峯曰勿逐自得中正之故勿逐地位自立得髙所以丧而无丧
　　按二变为兑兑为毁折为附决丧贝象震体为跻互艮止为勿逐进退之道具于象
　　六三震苏苏震行无眚　象传震苏苏位不当也虞仲翔曰互坎为眚三变得正坎象不见为无眚○本义以隂居阳当震时而居不正是以如此若因惧而能行以去其不正则可无眚○张紫岩曰以隂居下卦上有互艮体钦慎之心止矣唯震行不息以充其道眚乃亡也○杨诚斋曰震而不行徒震耳行改图也此恐惧所以修省也○郑东谷曰来苏苏息皆安缓意逺于初阳无迫之者○王秋山曰前震既终其势少苏后震方来未可为安三隂柔不中正即其少苏而遂以为苏曰苏苏苟目前而忘后虑者也居刚故能行应上则震终也○胡云峯曰初雷洊雷之间互坎之下○熊梅边曰下震终而上震继故两言震○龚泉峯曰三居位不当去初已逺震少绥矣故曰震苏苏息也苏苏虩虩之反散缓休息不知警惧也震行无眚所以进之○俞石涧曰震行谓雷之行雷动而行于天下则万物畅达乃无灾眚若当行之时而不行则万物夭阏君子法之故行则无眚不行则有眚三虽震体而互艮止恐其止而不行故勉之
　　按震动乃怠惰之药苟安目前患不旋踵故于三之绥散而戒其勿以艮止也
　　九四震遂泥　象传震遂泥未光也
　　虞仲翔曰坤土得水为泥位在坎中故遂泥在坎隂中与屯五同义故未光○程传居震处柔失刚健之道居四无中正之徳陷溺重隂之间不能自震奋者也故云遂泥泥滞溺遂无反之意欲震动则莫能奋震道亡矣以刚处动本有光亨之道陷于重隂岂能光也○沈守约曰震变为坤雷入地也○项平甫曰初九一阳动于二隂之下得震本象故其福与卦辞同九四以一阳动乎四隂之中则震变成坎遂陷于泥无惊逺惧迩之威故不能如卦辞光大也○赵复斋曰四近五以止为尚故无凶悔吝○胡云峯曰震之亨在初而不在四○何子曰互体艮下牵二柔止而不进亦失其所以为震
　　按在人事则溺于私牵于欲虽有刚徳而不能奋发者
　　六五震往来厉亿无丧有事　象传震往来厉危行也其事在中大无丧也
　　虞仲翔曰可以守宗庙社稷为祭主故无丧有事○张子祸至与不至皆惧则无丧有事○本义以六居五而当震时无时而不危也以其得中故无所丧而能有事○王童溪曰震之成体虽在于初四二爻而得尊位大中以主天下之动者则六五也○郭白云曰二以来厉而丧贝则五之往来皆厉宜大有丧不失中道可以大无丧矣○项平甫曰二居下震之上故称来五居重震之上故称往来二五之厉即震之恐惧也○赵汴水曰亿无丧万无失也有事犹言有事于泰山盖不丧匕鬯以为祭主也六二亿丧六五亿无丧者九四非初九之震六五非六二之中故二丧而后得五无丧而有事四刚五柔而刚不能胜者五为君而中四为臣而不中○吴草庐曰二居柔则志气馁故逢初九之震而丧其贝五居刚则持守坚故逢九四之震而无所丧失○熊梅边曰震往亦厉震来亦厉皆以危惧待之故能不失其所有○俞石涧曰二曰震来指初之来以五视初则初之始震为既往四之洊震为复来五盖震往而复来之时○髙忠宪曰不丧匕鬯六五当之其事在中安得丧乎于有事匕鬯之时体在中之义则当震惧而失其守者可识矣
　　按震往来与震来句法同则往来作重震看者为允危行行字作去声读释厉字盖震动之道不可晏安无事危行即有事也有事而不离于中所以无丧与震无眚同防
　　上六震索索视矍矍征凶震不于其躬于其隣无咎婚媾有言　象传震索索中未得也虽凶无咎畏邻戒也胡安定曰震不于其躬于其邻者谓九四之刚不能及己之身邻谓五有往来之厉能观此邻戒以自修省则无咎○本义能及其震未及身之时恐惧修省则可无咎○沈守约曰变为离离为目视矍矍象○项平甫曰震之六爻初最先震上最逺于震初之震来虩虩其恐甚矣上则不然其于震也索索然若有而若无未尝如初之恐故为征凶若能不以其躬之逺于震者为安而以其邻之迫于震者为法能畏惧惊戒以従事于中则虽凶而无咎矣人必恐惧而后有得上惟不震是以中未得五惟震厉是以不丧其中故圣人欲上六之法之也　六三之苏苏上六之索索皆震逺而声小不足于恐惧者也○俞石涧曰上六处重震之极雷声渐小而渐消散故曰震索索矍矍两目左右顾而不定貌即矍铄之矍以隂柔处动极故其视矍矍盖动极当静征行则必凶故戒之婚媾有言羡文观爻传不释可见
　　按震索索二句多作恐惧自失解细玩既知恐惧何以征凶何以畏邻戒而得无咎项氏俞氏善言易矣盖震以初为主故与上极逺雷将息矣索索者震之懈矍矍者动之肆以震声消索忘惧而肆志动必得凶以隣戒而知畏则可无咎文义自具开合婚媾句强为之説皆属未安俞氏之説似不可易
　　【艮下艮上】　　中爻坎震
　　程传艮止也不曰止者艮山有安重坚实之意非止义可尽也阳动而上进之物既至于上则止矣隂者静也上止而下静故为止○本义取坤地而隆其上之象亦止于极而不进之义○赵汴水曰探其源干之索至艮而止阳之升亦至艮而止玩其一阳止于二隂之上阳自止也二隂欲升阂于阳而止能止隂也
　　艮其背不获其身行其庭不见其人无咎　象传艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　王辅嗣曰凡物对面而不相通否之道也艮止而不相交与之卦也各止而不相与何得无咎唯不相见乃可也背无见之物无见则不得其身矣相背者虽近而不相与故行其庭不见其人也易背为止以明背即止也○孔仲达曰老子曰不见可欲使心不乱若止于面则对面不相通必有凶咎止而无见则所止在后所止无见何及其身既不获其身则相背虽近而不相见故得无咎凡应者一隂一阳二体不敌今上下位爻皆峙敌不相交与故曰上下敌应不相与也然八纯卦皆六爻不应独于此言之者此卦既止而不交爻又峙而不应与止义相协故兼取以明相与则有咎也○李氏鼎祚曰艮为门阙今重艮两门之间庭中之象○周子艮其背背非见也静则止止非为也○苏子瞻曰艮其止止其所也此所以不获其身也上下敌应不相与也此所以行其庭不见其人也○程传止之道唯其时仲尼仕止久速是也艮体笃实有光明之义○朱子定则明凡人胸次烦扰则愈见昏昧中有定止则自然光明庄子所谓泰宇定而天光发是也○杨山曰艮者万物之所成终而成始也止于此复出乎震不终止也故曰时止则止时行则行○徐进斋曰光明阳徳也艮以一阳进居二隂之上光明着见非隂暗所能揜蔽其道自然光明○郑东谷曰艮之彖辞惟曰无咎而已无咎非善之至也故夫子于彖传备言之圣人之止事物作于吾前而不为事物之所乱时止时行行不累吾之止动静不失其时动不害吾之静此道之所以光明也今艮重艮也有六位焉上下皆敌应而不相与犹人之相背也故曰艮其背艮其背则在我者不获其身在人者不见其人此所谓不见可欲使心不乱也圣人见可欲而不乱必不见而不乱有所见则复乱矣故艮其背非圣人之所谓艮仅能免于咎而已彖传言艮止也此三画为艮圣人之事也又言艮其止止其所也此重卦为艮而成六位之不相与也夫止而至于止其所其执一者之谓乎説者不详其义于艮其背止其所皆大其辞以为圣人之事乌有圣人之止而唯曰无咎者乎○项平甫曰卦辞为艮其背彖为艮其止晁説之氏曰彖亦当为艮其背自王弼以前无艮其止之説今按古文背字为北有讹为止字之理○赵汴水曰时行时止动静以时其道光明文王言外之意也○兰惠卿曰艮其背不获其身我不应人也行其庭不见其人人不应我也人我不交悔吝従何而生○冯厚斋曰合全卦言上一阳肩也中二隂脊骨也下一阳腰也下二隂足也背之象分二卦而言上一人背而立也下一人亦背而立也一阳为肩二阴手足也三四内外之交庭也○姚小彭曰言辅不言口言身不言面言夤不言心言限不言腹言腓不言股言趾不言足皆不获其身也○胡云峯曰人身唯背不动艮止象不获其身内艮象不见其人外艮象○何子曰艮其背主静之功学者之事也时止则止四语圣人发明艮止之义程子所谓静亦定动亦定也是道也唯敦艮之上九足以当之若彖辞所称艮其背者则以止为止也人之精神尽在于面不在于背故圣人教之以艮其背此求止法也使面之所向一如其背则应用交错扰攘万端未始不寂然矣然而其初未能也必自艮背而入故曰艮其止夫道无方所以背为止明乎有方所矣彼其心一于背即视身与背若不相涉视人与己滋不相涉则上下敌应之象也内不与外未甞引外物而入外不与内莫能诱吾心而出虽未能忘乎有所然操存之熟则可以驯至于无所故曰无咎也先儒防彖辞太好又以不获其身为无我不见其人为无物细绎彖象中俱无此意
　　按彖不直曰艮而曰艮其背正以明六画卦之艮也三画卦则无背象彖辞皆従背起义彖传至艮其止始释卦辞是以二字只承艮其止四句来不兼承时止则止四语时止则止四语専论三画卦艮止之义苏氏郑氏何氏深契易防敌应不相与原非美事惟艮止之义乃得无咎王童溪所谓施于他卦则不能无咎也观敌应不相与之原非美事即可见止其所之未为尽善与彖传上截所言时止时行者相悬殊甚六画卦之本象与三画卦艮止之义自不可混
　　初六艮其趾无咎利永贞　象传艮其趾未失正也本义隂柔居艮初艮趾象占者如之则无咎又以其隂柔故又戒其利永贞○郭白云曰止于未动之先则易止于既动之后则难止于先故得无咎利永贞者利在乆于其道而固守之也○朱汉上曰初六不正宜有咎事止于初其止早矣未失正也○赵汴水曰人之能行必有其才有其时有其位乃可初六隂柔则无才卦为止则无时在下则无位是未可行而宜止者也艮其趾故无咎人之于止能安者难故利永贞○王秋山曰当止而行者非正也当止则止则不失其正○易外止莫止于山之足初山之足不可移者也故曰利永贞
　　六二艮其腓不拯其随其心不快　象传不拯其随未退聴也
　　程传六二居中得正得止之道者三主乎止者也刚而失中不得止之宜刚止于上非能降而下求二虽中正之徳不能従也二之行止系乎所主非得自由腓之象股动则腓随虽咎不在已其心不快在上者未能下従也退聴下従也○本义三为限则腓所随也过刚不中以止乎上二体柔弱不能往而拯之是以不快○张紫岩曰互坎坎心病为不快○朱汉上曰二动成巽巽为股其随者随九三也三震二动成兑泽雷之象三坎为耳聴也○吴懿鼎曰拯以拯人之陷溺为言三互坎陷乃待乎拯二隂柔能为陷而不能为拯三动于震二即随之腓之行止不得自由
　　九三艮其限列其夤厉薰心【列孟喜作裂】　象传艮其限危薰心也
　　王辅嗣曰限身之中也三当两象之中故曰艮其限夤当中脊之肉○虞仲翔曰限腰带处坎为腰故艮其限夤脇肉艮为背坎为脊震起艮止故裂其夤○张子一身而动止中列危至薰心○杨诚斋曰限阈也九三竒而横有门限象艮为门阙○朱汉上曰下体欲静上体欲动而争之则上下不相属○沈守约曰艮变为坤艮为背坤为腹在腹背之间体之限身之夤也○张紫岩曰艮一阳居上阳止其所得止静之道因而重之三位在四隂中有互坎互震体于止静失矣○郑亨仲曰心处中背处隂夤在背与心宻相向列其夤则忧危之厉薰灼及心○赵汴水曰以一阳介于四隂之中故曰限限隔也在身为膺鬲亦限也○胡双湖曰夤为膂膂脊骨以卦体横防九三似脊骨四隂似夹脊肉○俞石涧曰三居上下二体之间其象如门之限阈在人身则腰也九三过刚不中妄动于艮止之时故其象如此重震重艮皆以两刚爻取义震初动而四则止艮上止而三则动震之四互艮止于震动之时故有震遂泥之失艮之三互震而动于艮止之时故有列其夤之患盖与卦义相反故也○唐凝庵曰以坎心当艮之坚木震动生火有薰心象○何子曰震性好动而欲限之使不动然好动之性终在妄想坐驰纡轸内热薫灼其心三至上肖离火有薫象互坎为心病
　　按此爻之象病不在止而在动以刚居刚非能静止者况处坎震之位坎陷则急欲出险震动则势不可止而下牵于艮体欲止不可欲动不能当分界之际穷于进退上下无交而过刚之资又不得自安故其如此艮其限者谓身在限所爻之本象列夤薫心乃以坎险震动之故诸儒多作上下两截防且以三不当止而强止为过夫上下两截乃成卦之本象卦以止为义三乃艮主能止非过何至有列夤薰心之象虞氏震起艮止一语可为妙防宗其説者得之
　　六四艮其身无咎　象传艮其身止诸躬也
　　孔仲达曰艮卦总两体为一身两体不分乃全全乃谓之身九三止于下体不与上交所以体分夤列六四已入上体则不分而身全○胡安定曰人之体统而言之则谓之身分而言之则腰足而上谓之身六四出下体之上在上体之下身也夫人患不能自止其身今能止之得其道使四肢不妄动故无咎○石守道曰四过中而近上心之所也心者身之主故四即曰艮其身心始思虑知其宜静便能止之○吕蓝田曰六四以隂居隂止乎至静在上体之下任一身之事○徐进斋曰四当心位不言心者心不可见身者心之区宇也身止则知心得其所止矣○项平甫曰四在辅之下腰膂之上正当艮其背之地在诸爻之中独得其所止故合于卦辞之无咎象恐人误以身为正面故以躬解之伛背为躬躬者见背而不见面也○赵汴水曰不获其身心自与身对不见其人己乃与人对今言艮其身殆行其庭不见其人者是以无咎○俞石涧曰阳好动隂好静六四纯乎隂静虽互震体而不妄动○吴敬斋曰视聴言动身之用也非礼勿视聴言动艮其身也○易外躳者举腰膂而言躳从身从吕吕脊骨止于身之后也
　　六五艮其辅言有序悔亡　象传艮其辅以中正也杜元凯曰震为车辅颊车互震而艮止其上也○虞仲翔曰三至上颐体艮止之艮其辅也○苏子瞻曰口欲止言欲寡○程传序中节有次序也○本义悔谓以隂居阳正字羡文协韵可见○赵复斋曰能默故能言非默而不言也由言以推行所谓艮者亦如是而已○郭白云曰五君位主天下之止者也天下命令之所由出可不慎乎○李西溪曰颊之两旁背后可得而见咸言其面故并见颊舌艮言其背故止见其辅口言则辅动辅止则言寡故有序○沈守约曰艮而为巽巽出命言象○李隆山曰人所见于外者言行在下有腓趾以象其行在上有辅颊以象其言所以明艮之义则一○姚小彭曰以中正当作以正中于韵为协○王秋山曰互体震震为声音故以出言取义○龚泉峯曰非不言也言而有序所以为艮○唐凝庵曰咸之辅在上艮之辅在五皆隂也辅有两故以隂取象
　　上九敦艮吉　象传敦艮之吉以厚终也
　　程传人之止难于久终故节或移于晚守或失于终事或废于久上能厚于终止道之至善○本义以阳刚居止之极敦厚于止　语录艮居外卦者八而皆吉○赵复斋曰其安仁者乎○邱行可曰艮者震之反震之用在下故震阳最下者独吉震四之阳为互艮失所以为震矣故遂泥艮之用在上故艮阳最上者独吉艮三之阳为互震失所以为艮矣故列夤○王秋山曰艮止也自初至五皆未得其止至上则以刚居柔是能止也处卦之外是知止也居艮之终止其止也重艮之上厚之至也是以重厚之徳得其所止而安者也○吴草庐曰上变成坤故象与临上复五同此一卦之主故不言艮其盖诸爻之艮皆上之敦也○胡双湖曰咸艮皆以人身取象但差一位咸九四为心而艮九三为心咸上六为辅而艮六五为辅大要欲以九当心以六当辅故不能不差一位尔○胡云峯曰敦临敦复皆取坤土艮山乃坤土而隆其上者其厚也弥固○易外艮者物之终始内艮所以成始外艮所以成终上九重艮之极终始皆成故曰敦曰厚
　　　【艮下巽上】　　中爻坎离
　　程传止必有进屈伸消息之理止之所生亦进也所反亦进也渐所以次艮进以序为渐以序不越次也○王秋山曰止于下而巽于上为不遽进之义又木生于山其长也不速非如生于下隰之易也亦渐之象
　　渐女归吉利贞　彖传渐之进也女归吉也进得位往有功也进以正可以正邦也其位刚得中也止而巽动不穷也
　　孔仲达曰渐者不速之名妇人之嫁备礼乃动故渐之所施在女归渐是徐动不当进退但卦所名渐是之于进也进得位往有功进以正可以正此就九五得位刚中释利贞也以六二适九五进而以正也其位刚得中者此卦爻皆得位上言进得位嫌是兼二三四等故特言刚得中以明得位之言惟九五也止不为暴巽能用谦故能渐而动进不有困穷也○程传天下之事进必以渐者莫如女归臣之进于朝人之进于事皆当有序廉耻之道女之従人为大故以女归为义○吕蓝田曰艮止于下巽进而上不可以速故其进徐也○郭白云曰进之渐者无若女归渐则为归速则为奔凡天下之进如女归之渐无不吉也卦辞言女归爻言鸿渐其义一也传言渐之进如女之归则吉所以明卦辞也○张紫岩曰渐臣道也互离在中离为日为明君明于上时可进矣君有刚中之徳而后可与有为臣之进也恃此而已人臣进用莫病于躁动知止则定度时而动鲜不入矣○朱汉上曰归自内之外也坤之四成巽女往也干之三成艮男下女也○毛伯玉曰易未有一义明两卦者晋进也渐非进以渐而进耳○单氏沨曰内不止则非渐之道外不巽则非进之道○赵汴水曰上卦干夫之家六三进为四归于夫也之往也之有进有退渐之所之则进也○梁孟敬曰在下者能止则不骤进以援上在上者能巽则能谦逊以待下又内止而无争竞之心外巽而有恭顺之意进得位以位言进以正以道言○胡双湖曰进得位以下自论九五一爻恐人以进得位为六四之进得隂位故特结之以其位刚得中也○来矣鲜曰进之心愈急则进之机愈阻内艮止则未进之先廉静无求外巽顺则将进之间相时而动所以进不穷○吴敬斋曰止而巽终是进但进以渐故卦名为渐若巽而止则终于止而事壊乱矣故卦名为蛊○何子曰三四非偶因相比而相合然非正应终不若得其正之为当故借二五以明利贞之义○华霞峯曰凡进皆利于贞彖传进得位以下何尝説女归之义进得位进以正専指五言卦自二至五刚柔皆得其正初柔上刚亦为上下各得其位自九五得位而正通卦无不正故曰有功曰正合一卦之正俱归九五之位之正也按渐之卦义所包甚广义重在渐不在进渐乃所以为进耳故非晋升比女归吉非成卦之由也少长不配不应与咸恒不同并与家人归妹以之命名者不同彖辞特借巽女艮男之以女归作渐字様子爻之鸿渐一例故夫子以渐之进三字释女归吉其义已了以下所云得位得中惟孔疏极得或以得位以正指六四或以自二至五皆得正位或以九三为刚得中均未允协夫进得位进以正者蒙上文渐之进来进乃卦义非谓某爻进某位也説者必以卦变实之曲矣其特以九五得位释利贞者亦有微防焉长女少男非应而合既不以正下止上巽似非进用之才木生于山非日出地上之明盛又非地中生木之升长则疑卦无可进之时故特举九五得位正中以明卦时之可进紫岩得其防矣末举卦徳以明渐义之善艮止也而曰动以止为动见止之妙用巽为进退为不果也而曰不穷以退为进似不果而实不穷见巽之仁徳不独士子进身为然王道之成圣徳之修何一不贵于渐乎此大所为居贤徳善俗即彖传所为有功正也
　　初六鸿渐于干小子厉有言无咎　象传小子之厉义无咎也
　　虞仲翔曰艮为山为小径坎水流下山故渐于干艮为小子初失位故厉○孔仲达曰鸿水鸟干水涯○程传居下才弱上元应援常情之所危故惧而有言在下所以有进用柔所以不躁无应所以能渐于义自无咎○张紫岩曰渐坎离在中鸿水物其色文明飞有序来有时故渐六爻皆况鸿初位互坎下为干艮下为小子○王童溪曰鸿之为物非其往不往非其居不居六爻之位自初至上尊卑大小各得其正故取于鸿渐小子云者古人谦辞初以谦卑之志处此下位自危自警不敢妄逞而恐失进退之义故曰小子厉○郭白云曰易以象言之则一卦一爻内天地万物无不具圣人或取诸身或取诸物独能举其一以明之耳理不能尽也震为龙而干称龙干为马而坤称马坤为牛而离称牛皆非説卦之象八卦无鸿而渐称鸿故知易之取象贵夫触类而长之○沈守约曰艮变为离为鸟而止于下鸿渐于干象离为言有言象○项平甫曰初离水而至于干犹在水土之滨止于此而不进则于义固无失也○杨慈湖曰进欲其知时故以鸿为象进欲其渐故以干磐陆木陵为象○李西溪曰鸿之飞长在前幼在后此其序也初处最下小子也鸿之进常有弓缴之危故厉有言遇有危事则鸣以警众即俗语所谓雁奴也其防患有道故无咎○胡双湖曰鸿全体象互离为飞鸟互坎为水居自坎北而离南象鸿之迁徙离目艮身俨一飞鸿○胡云峯曰幼者在后唯恐失羣故危之而号呼长者必缓飞以俟之小子厉有言之象
　　六二鸿渐于磐饮食衎衎吉　象传饮食衎衎不素饱也
　　虞仲翔曰承三应五故不素饱○程传渐进于上将行其道以及天下岂空饮食而已○本义磐大石进于磐而益安矣衎衎和乐意六二柔顺中正进以其渐而上有九五之应故其象如此○郭白云曰饮食衎衎盖君臣相遇而和乐也与诗嘉宾式燕以衎同意○王童溪曰由干而之磐君子得位之象不素饱犹诗不素餐○张紫岩曰身安道行君子乐之○郑东谷曰二艮体止于中正也渐而止于中正得所止也○雷西仲曰初在下而无应故危二得位而上应故吉○胡云峯曰艮为石磐象互坎饮食象鸿食则呼众衎衎和鸣柔顺有应象○何子曰艮变为巽正传所谓止而巽其道不穷者
　　九三鸿渐于陆夫征不复妇孕不育凶利御寇　象传夫征不复离羣丑也妇孕不育失其道也利用御冦顺相保也
　　王辅嗣曰与四相得不能复反者也非夫而孕故不育也○程传四隂三阳相比而无应相比则相亲而易合无应则元道而相求夫谓三妇谓四○本义鸿水鸟陆非所安九三过刚不中而无应故其象如此○郭白云曰以卦辞言女归故以夫妇为言○张紫岩曰易以夫妇象君臣三舎干阳而趋坤隂本非志合道同而遇不以正鲜能成事居互坎坎险背道为不复离坎不相济为不育且坤失母道也○王童溪曰征往丑类也谓渐之六爻皆无不正三若独往而不复于正道则离其羣丑妇失其道而得孕于非交所以不育嗜欲之冦甚于盗贼惟礼义可以已之使三也以道制欲而不失吾正则四亦不陷于不义此顺以相保之道三艮之主贵于知止○项平甫曰三为艮主自应能止然以纯刚之质当渐进之时乃在互坎之中正得山上有木之象惧其进而犯难故有劝戒之辞三征则离艮而入巽故有离其羣丑之悲刚止于外下蔽二隂与之相保共御冦贼则顺道也羣丑谓俦类诗从其羣丑○郑亨仲曰三务进而妄动故征则不可还四失守而私交故孕则不敢育○王秋山曰四非偶也乃冦也三若移其不中之刚而为得正之刚御而去之则彼此不失其正故利○胡双湖曰艮止本不宜征既征不复亦止义妇孕离为大腹不育互坎血卦而润下有胎漏之象冦互坎象利御冦艮止象卦辞女归吉者以三四两爻也爻辞夫妇凶者亦三四两爻也卦以两体论巽女有归艮男之象爻以应否论四女无归三男之理○胡云峯曰鸿羣不乱止则相保有御冦象○熊南沙曰以下御上艮体止而巽体顺物莫能违故利御冦
　　按易中夫妇男女之象或以卦体或以爻位皆従隂阳也即卦体之男女亦以主爻之隂阳而定此卦三四乃少男长女之主爻故以夫妇言艮当止以当渐时而征巽本顺以比少男而合
　　六四鸿渐于木或得其桷无咎　象传或得其桷顺以巽也
　　孔仲达曰桷取其易直可安与三相得故无乗刚之咎○程传鸿趾连不能握枝故不木栖居正而巽顺得桷也○张紫岩曰位髙危道也履髙位而安其惟顺乎谓顺于道或云者得之难自坤之巽曰顺以巽○王童溪曰处近君之地为巽之主体顺巽之徳而不失其正所以无冒进之咎○冯厚斋曰巽为木而处艮山之上九三之竒画衡于下桷象○易山斋曰四进巽体故言渐于木○俞石涧曰桷指三非应故曰或○焦弱侯曰四方入巽回翔木杪其飞渐髙然或得平柯犹暂为栖息可进而不遽进渐之最善也巽体柔爻才性时位参合皆宜
　　九五鸿渐于陵妇三嵗不孕终莫之胜吉　象传终莫之胜吉得所愿也
　　王辅嗣曰进得中位而隔乎三四不得与其应合故妇不孕各履正而居中三四不能久塞其途不过三嵗必得所愿○程传陵髙阜象君位○张紫岩曰君臣皆有中徳睽必合自三至五歴三位而应为三嵗艮上为陵○朱汉上曰巽为髙艮为山山而进于髙陵也○杨诚斋曰得所愿岂惟位髙如丘陵功业亦如丘陵矣然岂一日之致哉亦三嵗之渐而至也○胡双湖曰四离体为大腹有孕象二无预于离又居坎体下故但曰不孕○俞石涧曰五二正配故吉三四邪匹故凶○郝象山曰二欲进于五九三为艮止撰坎以阻之○华霞峯曰二不轻进五不轻任相须之久相信之深推诚一日结契终身而夙昔之愿始酬于二见君臣之合于五系夫妇之交
　　上九鸿渐于陆其羽可用为仪吉【陆胡氏程氏作逵従之】　象传其羽可用为仪吉不可乱也
　　王辅嗣曰进处髙洁不累于位无物可以屈其心而乱其志峩峩清逺仪可贵也○孔仲达曰居无位之地是不累于位者处髙而能不以位自累则其羽可用为物之仪表○胡安定曰陆当作逵云路也○王介甫曰其进也渐而不失时其翔也羣而不失序所谓进退可法者也六爻皆鸿至于上而曰其羽可用为仪要其终而不可乱也○程传尔雅九达谓之逵通达无阻蔽之义于渐之时居巽之极必有其序如鸿之飞于云空贤达之髙致也羽鸿之所用进也○张子无应于下羽洁无汚且处于髙故曰渐陆○王童溪曰在六爻之上一卦之外不应复为九三之于陆渐于云路翾翾其羽进退可观○沈守约曰卦之上至髙也巽之极至洁也巽为风变为坎坎为云风云之路○钱融堂曰不可乱谓其行序之有伦若接止于陆其羽不展尚何不可乱之有○王秋山曰巽体之极是风之髙者鸿遇风则其羽尤为闲雅不急不迫喻上九以阳刚处渐之极而执巽用柔居无位之地徳愈髙而望愈隆进退容止之间从容有序可为天下仪表○俞石涧曰鸿之飞有序虽疾风不乱按陆当作逵秦树峯云渐以进非渐以退也
　　　【兑下震上】　　中爻离坎
　　归妹征凶无攸利　彖传归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
　　虞仲翔曰干天坤地三之四天地交以离日坎月战隂阳隂阳之义配日月则万物兴故曰天地之大义震东兑西离南坎北六十四卦中此象最备四时正卦天地之大义也○陆君阳曰渐四爻得正故女归吉归妹四爻失正故征凶○程传泽上有雷雷震而泽动男动于上而女従之嫁归之象大率以説而动未有不失正者男女有尊卑之序夫妇有唱随之礼苟徇情肆欲惟説是动则男牵欲而失其刚妇狃説而忘其顺凶无攸利○本义妹少女也兑以少女而従震之长男而其情又为以説而动皆非正也诸爻自二至五皆不得正三五爻又皆以柔乘刚故征凶而无攸利归者女之终生育者人之始　语录归妹未有不好只是説以动累他○王童溪曰震东方兑西方天地生成之义其在人则震长男兑少女天地之大义而震与兑见之故曰归妹天地之大义也説无纪极动无止息未有不失其正者初与上虽当位然亦阳下隂上何动而不凶以柔乗刚则柔下制乎刚刚受制乎柔何往而利○项平甫曰古之言嫁者例称归妹易帝乙归妹诗伣天之妹是也男三十而娶女二十而嫁男常长女常少故曰所归妹也卦名归妹者震东兑西夫妇之正位以卦徳言之凡説而动皆不正之事自归妹之外皆不可行以卦爻推之则二四以阳居隂有男以不正従女之象三五以隂居阳有女以不正従男之象○郑东谷曰长男居上少女居下少女説以动而又先下于男○吴草庐曰兑为少女而居内卦内卦夫家也妇人内夫家故以入于夫家为归○胡云峯曰随亦动而説者而曰元亨利贞何也易以内卦为贞随贞震此动而彼説归妹贞兑女説而男动○胡双湖曰干交坤而为九四坤交干而为六三是天地交也出震见离説兑劳坎是万物兴也○何子曰震为天交于地之始兑为地交于天之终六爻坤干交于上下坎离交于南北震兑交于东西象天地之交
　　按归妹彖传夫子于释彖之先补出天地之大义人之终始者盖易重交易非交易则不生此卦卦体二象本无不善文王彖辞専従卦徳爻位而言非夫子不能得其意而仍不泥其辞也姤彖传补天地相遇于释彖之后此补于释彖之先其义一也于此可悟观象玩辞之法
　　初九归妹以娣跛能履征吉　象传归妹以娣以恒也跛能履吉相承也
　　孔仲达曰为妻而行则凶为娣而行则吉○胡安定曰跛者足之偏侄娣非正配而能尽其道以配君子犹足虽偏而能履地而行也○程传居下而无正应娣也刚阳在妇人为贤贞之徳娣虽贤何所能为承助其君而已如跛之能履不能及逺然在其分为善○张子爻为阳故能履非匹故跛○郭白云曰无应无归因人之归而为娣媵○张紫岩曰兑下为娣兑毁足为跛○兰恵卿曰跛者不能専行依人乃可娣妾之道承正室以行则吉○冯厚斋曰女以女弟为娣故文从女从弟以江有沱诗云不我以与此同义○赵复斋曰归妹之时柔尊为女君刚而位下盖贱者也六五接二王姬下嫁初九承二贱妾上従○蔡进斋曰无应不行跛象居位得当而近二故能履适二而媵乎五得娣之正○俞石涧曰跛虽能履常在人后○观彖女必待聘而行惟妾媵则不论礼之齐备従嫡而适固其常也归妹非恒以娣为之则恒矣能与君相承故曰跛能履吉
　　九二眇能视利幽人之贞　象传利幽人之贞未变常也
　　王辅嗣曰在内履中而能守其常故利幽人之贞○张紫岩曰离为目为视兑毁之为眇二以互离居兑中若眇者之有见然其徳本明其毁外至曰眇能视泽中为幽人○项平甫曰九二当以六五为妇虽与三相比而非正配当守幽人之贞以俟正配然后不失其常○赵复斋曰眇能视不説彼色也利幽人之贞不慕彼势也安静守正则六五嫔矣○呉草庐曰归妹九二即履之九二故其占同
　　按程传本义以六爻为女诸儒従之项平甫则以阳爻为夫隂爻为妇丘氏以二为妹之正身六五则归妹者也胡双湖颇许其説愚谓卦名归妹则六爻皆归妹之时无容指某爻为妹某爻为归此六十四卦之通例也既名归妹固当以女为主女而无应则皆无偶之象初三四上皆无应则皆无偶故不复分爻之隂阳及内外卦之男女唯以位之上下取象初在下卦之下为娣四在上卦之下为愆期以阳而皆作女象明卦时也至二五有应则有配有配则阳夫隂妇有自然之象不容更为矫輮周公爻辞于二不言归妹非略之也言幽人深明九二之异于初四之阳爻也五曰帝乙归妹明其为归妹之主爻也曰月防望明与二配为坎月与离日之相望也且二之辞与履二同不应于履为士之幽于此为女之幽五之辞与泰五同不应于泰为妹归于二于此为归二之妹读易者但当以爻辞之明文为据而得其所为不可为典要者正不必曲为之説又攷易例于卦之三男三女尤有不甚泥者恒之六五以震男之隂为妇家人之九五以巽女之阳为主渐之九五巽女之阳而以艮男之隂为妇又何疑于此卦兑女之九二为夫乎夫在归妹卦时九二亦可为女而周公以为幽人者凡卦有主爻或以一爻为主或以两爻为主固随成卦之义而变而二五之主爻率不可易诸卦皆然即如渐与此卦反对皆以三四两爻为主而二卦爻辞于此两爻皆不取皆以二五中正相应之爻以明卦义之正此又所谓既有典常者也玩传云未变常者正以卦象女下男女説而动为变其常理惟九二中正自守以男下女以致六五正应之嫔故特以未变明爻义之美
　　六三归妹以须反归以娣　象传归妹以须未当也【当字平声】
　　虞仲翔曰须需也初至五体需象○孔仲达曰未当其时则宜有待○赵汴水曰须待也归于君子曰归复还父母曰反归三须而未进者也○王秋山曰兑为少女三兑之成卦者也其少可知须待年也古者诸侯一娶九女其娣侄则有待年于父母之国者今归而反以娣之待年者自处故曰反归以娣传言未当言其归未当其时也
　　按柔不中正少女之主爻卦辞所以为征凶者也而爻不言凶并无悔吝咎厉之占即玩爻辞亦无凶象则以为女之不正人莫之取者似非爻义盖归妹以六五为女君正嫡不可有二则余皆娣也娣为诸妾中之最贵者观初爻可见初以贤贞为娣何独于三则因人所弃而为娣或以须为女之贱者夫须贱于娣以须反归而转得为娣于理不顺以待训须本之注疏待年之説王氏最允盖彖言征凶者合二卦説而动而言也至爻之本位只有兑之説而无震之动不得坐以动而失行之罪所以爻与彖不同也至此爻之须而反归者三上无应未有所归三体互坎动则下体成干合水天需之象见险而止故曰须以少女而变为干父乃待年于父母家之象故曰反归
　　九四归妹愆期迟归有时【迟去声】　象传愆期之志有待而行也
　　刘长民曰四居下体之上位过乎少女女过盛年愆期也○胡安定曰以刚阳之质居隂柔之位不为躁进故待其礼之全备然后归于君子斯得其时也迟待也○程传阳刚在女子为正徳处柔乃妇人之道其愆期为有待非不售也待得佳配而后行也○本义以阳居上体而无正应贤女不轻従人○张紫岩曰四居兑上兑正秋为愆期至震而动为有时按四为震初何得有愆期之象盖雷居互坎中震遂泥也
　　六五帝乙归妹其君之袂不如其娣之袂良月防望吉象传帝乙归妹不如其娣之袂良也其位在中以贵
　　行也
　　王防之曰下应于二君礼于臣尊下乎卑帝乙归妹也天子归妹于臣下以贵行也虽王姬下嫁夫妇之礼不可废故小君降心而不凌其夫则其礼容不如娣之盛焉善之善也○程传居尊下应尚礼而不尚饰故其袂不及其娣之袂良月望隂之盈几望未至于盈以柔中在尊贵之位以贵而行中道也○本义六五尚徳而不贵饰○朱汉上曰坎月在震东离日在兑西日月相望隂之盛也○胡双湖曰君谓五娣谓初与三故两爻皆称娣○胡云峯曰娣以容饰为事五君也岂假容饰以悦人者良在徳而不在袂月防望在中孚小畜以位言隂盛而与阳亢在归妹以徳言隂盛而可与阳对也○俞石涧曰六五虽王姬之贵而隂爻虗初九虽在下而阳爻实是其君之袂不如娣也○观彖婚姻之道皆男求女独帝女下嫁以女求男此爻适当其象则归妹之义不徒无凶而反吉矣
　　上六女承筐无实士刲羊无血无攸利　象传上六无实承虗筐也
　　程传上六女归之终而无应女归之无终者也筐篚之实妇职所供诸侯之祭割牲取血筐篚无实则无以奉祭祀妇不能奉祭祀乃夫不能承祭祀也故刲羊而无血○王童溪曰处归妹之穷震之极动不静也柔无能才不堪也虗不实诚不存也以女言之承筐无实以士言之则刲羊无血矣故无攸利而象则特取虚筐无实盖归妹上六女子也○张紫岩曰兑为羊为金互坎在上为无血○赵复斋曰乗五非娣也上极非须也无应非妇也体柔非夫也故无适而可○杨诚斋曰震有虗筐象兑羊象○赵汴水曰女六之象爻兼言士女明无一而利释辞止言女主本卦而言○熊梅边曰二五得归妹之正偶初三以非应故皆为娣而上六则不婚之男不嫁之女○胡双湖曰承筐女之职刲羊士之功夫妇之礼不成故爻以士女言之
</div>
    <div class="pagination">
<a href="周易孔义集说_page11.html">上一页</a><span>...</span><a href="周易孔义集说_page7.html">7</a><a href="周易孔义集说_page8.html">8</a><a href="周易孔义集说_page9.html">9</a><a href="周易孔义集说_page10.html">10</a><a href="周易孔义集说_page11.html">11</a><span class="current-page">12</span><a href="周易孔义集说_page13.html">13</a><a href="周易孔义集说_page14.html">14</a><a href="周易孔义集说_page15.html">15</a><a href="周易孔义集说_page16.html">16</a><a href="周易孔义集说_page17.html">17</a><span>...</span><a href="周易孔义集说_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
