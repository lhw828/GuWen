<!DOCTYPE html>
<html>
<head>
    <meta charset="UTF-8">
    <title>易经存疑 - 第 30 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 30 页/共 42 页</h1>
    <div class="content">　　防九五之德之时之位与其所比之人实有听信小人之几故系辞圣人为之设戒曰孚于剥有厉是知吉防无门惟人所召君天下者尤不可不谨也
　　曰孚于剥位正当也
　　正谓刚徤中正当谓居尊位惟位正当故自恃其聪明富贵密近小人以为不能害己而一于听信明皇之于李林甫德宗之于卢是也
　　上六引兊
　　上六成説之主卦之所以为兊者也况又以隂居説之极是善于为説也故为引兊是欲引下二阳相与为説者然不能必其从否故系辞圣人于九五为之致戒于上六不言其吉防
　　曰上六引兊未光也
　　贬之之词夫与人同归于善君子莫大之善也上六相引以为不善其道奚光哉
　　【坎下巽上】
　　涣亨王假有庙利渉大川利贞
　　柔得位乎外而上同本义曰六徃居三得九之位而上同于四防来以隂居阳难説得位三在内卦亦难説外上同六四力量终未大亦难济涣朱子语谓其説未穏云峯谓上同于五是矣但谓三徃居外卦之四亦非也依愚见柔得位乎外而上同是六四之柔得位乎外卦而上同九五以六居四是柔得位正也以是上同九五之中正四五同德也四五同德斯足以济涣矣故亨若以朱子卦变例只是二爻互换转移无那隔蓦两爻底愚见在易卦亦有此例如解卦变三徃居四入于坤体二居其所而得中亦是两爻隔蓦解卦六自三徃居四入坤体此卦变也二既徃居四则二惟居其所亦自卦变得也涣卦九自三来居二而得中此卦变也三既来居二则四惟居其所而上同于五亦自卦变得也以彼释此其説甚通况谓六四之柔得位而上同九五説济涣亦甚相贴似乎可从但本义已定语録虽谓未穏而未及更改无有敢张主者姑记于此以俟智者之自择尔九自三来居二而得中得所安也如刘备为曹操所攻奔荆州依刘表一时虽未能有为亦可以茍安是得中之意柔得位乎外而上同如刘聪乱晋懐愍被害司马睿先以懐帝之命出镇江东闻愍帝之丧遂即帝位用王导周顗诸贤以图兴复彷佛得位乎外而上同之意涣亨是其涣可合也卦变有合涣之道故其占得亨
　　王假有庙防涣字来是祖考精神之涣也假庙所以合涣利渉大川当实事説不作济难之以本义有乗木之也利贞总承不专就假庙渉川説济涣之贞所该者广假庙之贞孝敬而已渉川之贞能待而巳
　　曰涣亨刚来而不穷柔得位乎外而上同
　　説见卦辞下
　　王假有庙王乃在中也
　　言王假有庙乃是王者在宗庙之中祭祀也此是解释卦辞为王假有庙句含糊欠明故为此语以解之
　　利渉大川乗木有功也
　　此卦巽木在坎水之上是人乗木之所以利渉而有功也
　　曰风行水上涣先王以享于帝立庙
　　享帝立庙皆所以合涣也享帝之合涣在于天人之分殊立庙之合涣在于幽明之途异享帝则天人感通而涣合矣立庙则幽明感通而涣合矣
　　立庙与假庙不同假庙是祭祀时合涣立庙是平时合涣
　　呉草庐致慤亭説人之生也神与体合而其死也神与体离以其离而二也故于其可见而疑于无知也勤求之而如或见其存藏之而不忍见其亡藏之而不忍见其亡塟之道也求之而如或见其存祭之道也塟之日送体而徃于墓塟之后迎神而返于家一旬之内五祭而不为数惟恐其未聚也及其除丧而迁于庙也一岁之内四祭而不敢疏惟恐其或散也家有庙庙有主祭之礼于家而不于墓也墓也者亲之体魄所藏而神魄之聚不在是
　　初六用拯马壮吉
　　初六居卦之初涣之始也初之隂柔其才不足以济涣然九二在上有刚中之德初能顺之故仗其力以济涣是用拯而得马之壮也夫始涣而拯之为力既易又有壮马则涣可合而难可济矣吉之道也
　　曰初六之吉顺也
　　言初六所以吉者以其能顺从刚中之才也即用拯马壮
　　九二涣奔其机悔亡
　　九二以阳居隂是所处非其地宜有悔也然当涣之时来而不穷则虽所处非其地而暂获一时之安由是可以图将来之事是能亡其悔者也故其为涣奔而得其机占者得之而能如是其悔可亡如先主帝室之胄中原无驻足之地而奔据巴蜀亦可悔矣然益州沃野千里天府之国可以粗安而因之复兴汉室是悔亡
　　象曰涣奔其机得愿也
　　当危难之秋奔窜流离其志拳拳在于图安九二涣奔而得其机是得其所愿也
　　六三涣其躬无悔
　　私于已三也志在济时亦三也其如何盖隂柔不中正者气质之偏志在济时者志操之大如沛公居山东时贪财好色及入闗财物无所取妇女无所幸范增谓其志不在小此可以观六三之私与其志矣六三能涣其躬则公尔忘私国尔忘家而悔可亡居得阳位当作时位乃与隂柔不中正不相背
　　曰涣其躬志在外也
　　言其志在天下国家也志在天下国家则不复顾其私矣所以能涣其躬也
　　六四涣其羣元吉涣有丘匪夷所思
　　朋党有二有在廷臣工各相朋结为党如唐所谓牛李之党宋所谓洛党朔党者此一党也有天下豪杰各相朋结为党如春秋战国之时天下诸侯各为朋党以相侵伐汉唐之衰羣雄并起割据土宇而为党者此一党也非有大才大位而心无偏系不能涣其羣六四居隂得正有其才矣上承九五当济涣之任有其位矣下无应与无私系矣有是三者故能天开日揭而廓清隂翳电扫风驱而削乎僣乱是谓涣其羣也如汉光武如唐太宗芟除羣盗赵普相宋太祖取蜀取江南可谓涣天下之羣矣而在朝之朋党未有能涣之者涣有丘是即上文而賛之盖在朝之朋党既散则公道合而为一天下之朋党既散则天下合而为一故曰散小羣而成大羣使所散者聚而若丘若此信非常人之所可及故曰匪夷所思
　　六四以涣言羣者何也凡内外之朋皆起于人心涣散之时若当国家盛时安得有此哉观于汉唐宋之季世可见矣
　　曰涣其羣元吉光大也
　　是解元吉程传曰称元吉者谓其功德光大也
　　九五涣汗其大号涣王居无咎
　　九五阳刚中正有其德也五为君之尊位有其位也以是而当涣之时故能散其号令与其居积以济天下之涣夫天下之涣也常由于赋繁役重而民力竭刑苛法峻而民无所措其手足苍生无所告命而起怨嗟至于穷极则土崩瓦解而不可収拾矣故当济涣之任者必涣新民之大命救济之大政或轻其赋役或省其刑罸如汉高入闗与民约法三章唐髙祖代隋与民约法十二条是能涣其大号者又必仓廪以济民穷出府库以周贫乏如武王伐商钜桥之粟散鹿台之财以周穷民及善人是散其王居者也如是则百姓悦服天下归心天下之涣可合生民之难可济矣是无咎也
　　曰王居无咎正位也
　　传是节字须带涣大号说言九五涣大号与王居而得无咎者由其正乎君人之位也茍无其位虽欲为而不可得矣
　　上九涣其血去逖出无咎
　　上九居涣极涣极则当合矣以阳居涣极则足以合涣矣故涣其血则去涣其逖则出占者如是则无咎也
　　曰涣其血逺害也
　　逺害只是解血去逖出
　　【兊下坎上】
　　节亨苦节不可贞
　　泽上有水盈满则流溢而出容受不得故曰其容有限节之也此节大之意传説以行险亦节之不知本义何故不取岂以传只用以释卦辞耶阳多于隂是刚过于柔也刚过于柔则立已太峻人情不能堪用物太俭斯世不可行节之太过苦节之穷也隂多于阳是柔过于刚也柔过于刚则放纵乎礼法之中而靡所拘检放荡于规矩之外而无所底止节之不及不节之嗟也卦体三隂三阳是刚柔中分不过于刚不过于柔既不立已太峻用物太俭而至苦节之穷亦不放荡无拘流荡莫止而至不节之嗟乃节之适中者也礼器曰管仲镂簋朱纮山节藻棁君子以为滥此不节之嗟也晏平仲祀其先人豚肩不揜豆澣衣濯冠以朝君子以为隘此苦节之凶也传曰刚得中言二五皆阳各居一卦之中是得中也本义只曰二五皆阳不曰得中盖只言二五则得中之意在其中矣刚柔分节之不偏刚得中亦节之中也但讲时须有分别讲刚柔分只当云不偏于刚不偏于柔刚柔适均这里似难用无过不及之意讲得中方可用无过不及之意盖天下之理不外一中加之锱铢则为太过减之锱铢则为不及皆非中也就节而言若太拘束是为太过非中也稍无拘束是为不及亦非中也若刚过于柔是为苦节即过乎中柔过于刚是为不节而不及乎中
　　节固自有亨道况此卦之体刚柔中分而二五之刚各得其中又节之善而当得亨者故其占当得亨通夫节不外乎制行与用财二者而已制行有节则在必达在家必达矣用财有节则不伤财不害民矣是亨也夫节固可得亨苦节而至于太过则其节为苦矣苦节则违性情之正乖伦理之常物不能堪而势不可行不可守以为常也
　　凡事得中则甘过中则苦调味用心制行莫不皆然甘则吉苦则穷所以苦节不可贞也
　　曰节亨刚柔分而刚得中
　　说见卦辞下
　　苦节不可贞其道穷也
　　言苦节不可贞者盖节至于苦则违性情之正乖伦理之常物不能堪而势不可行矣故曰其道穷言其理必至于穷困也
　　此只据义理言于卦无取故本义曰又以理言
　　说以行险当位以节中正以通
　　本义云又以卦德卦体言之是言节与亨之义也此是总释卦与辞本义难分故不曰释卦名辞只曰以卦德卦体言之说以行险节也当位以节中正以通节之亨也当位以位言方与中正不相犯
　　言此卦之德下兊之德为説上坎之德为险以兊遇坎説以行险也夫説则喜进遇险则止是节之象也而此卦之体九五阳刚居尊当位以主节于上而所节者又得其中正是以可通行于天下此节之亨也
　　天地节而四时成节以制度不伤财不害民
　　天地之气流行于两间春极则转而为夏夏极则转而为秋秋极则转而为冬稍过则止无少过差此天地之节也天地有节则春夏秋冬之四时于是乎成无节则无四时矣故曰天地节而四时成
　　圣人在上知财用不可无节也举国家百费之常而酌以义理之中稽一年所入之数以为一年经用之数必使诸费不越乎中制所出不浮其所入随立制度以为之节焉如是则经用有章其出有限府库之财不为之伤矣府库之财不伤则不复取之于民以足用而民亦不为之害矣故曰节以制度不伤财不害民
　　曰泽上有水节君子以制数度议德行
　　程传数多寡也愚谓数不出度之外数度谓多寡之法度也盖法度之多寡皆有常数也
　　君子观节之以立节于天下也范围百物以制其过斟酌多寡以为之法玑衡以齐七政土圭以测四方九品任官九两系民贡赋征徭之差车服采章之颁以至于权量之必审财用之必节大小轻重之际不容以毫髪差高下文质之间不容以纎毫紊此制数度以定万用之限也至于人身之德行则商度可否以适其宜裁量过不及以求其中三纲五常各尽其道动容周旋必中乎礼仕止久速之惟时辞受取与之合义自一身以及于万事无众寡无小大皆必思之于心揆之于理不拂乎天不违乎人此则议德行以严一身之限也
　　泽上有水易卦之节制数度议德行人事之节盖人所以体乎易也
　　初九不出户庭无咎
　　节之初未可以行宜节而止初以阳刚得正居之则能节而止故其为不出户庭占者如是吾见时止则止其道乃光知通知塞吾道不屈何咎之有
　　曰不出户庭知通塞也
　　重在塞边通是带説防引曰在初九时则塞而未通也
　　九二不出门庭凶
　　九二在初之上其时可行若非初九居节之初未可行也而失刚不正则暗于审时上无应与则无与为援故知节而不知通其为不出门庭好从事而亟失时二之谓也其凶可知矣凶只在好从事而亟失时上
　　曰不出门庭凶失时极也
　　言失时之甚也
　　六三不节若则嗟若无咎
　　隂柔不中正以当节时非能节者如用财则不能量入为出立身则不能谨言慎行是也占者如之吾见用财无节则财用为之伤立身无节则悔尤不能免其嗟必矣然事由己作过将谁归无所归咎也故传曰又谁咎此无咎与诸爻异言无所归咎也观传可见
　　曰不节之嗟又谁咎也
　　不节之嗟乃自致尔又谁咎也
　　六四安节亨
　　九五当位以节者也六四隂柔得正而承之则君作法于上臣守法于下制节谨度不敢纵逸和顺从容无所勉强言乎德行则谨身修行以临其民而凡动容周旋皆中乎礼言乎数度则量入为出以节于用以至车马宫室皆不过其制是其节之出于自然而安于节者也夫凡事能节固当得亨况节之安者乎占者如之吾见声为律身为度巍然百姓之具瞻左规矩右凖绳卓乎一世之仪表在彼无恶在此无射声名以之而洋溢高而不危满而不溢福履于是乎永绥其亨为何如
　　亨与卦辞一般但此就大臣之节上说
　　曰安节之亨承上道也
　　九五主节于上而节之甘六四柔顺得正而承其道此所以安于节而无事乎勉强也
　　九五甘节吉徃有尚
　　九五当位以节而得中正节之甘也节之甘则不拂于古不戾于今合乎人情宜乎土俗如五味之甘可以适口也占者如是吾见推之四海而皆准行之万世而无弊故曰吉徃有尚即传所谓通也徃有尚即吉
　　中溪曰味之甘人所嗜也味之苦人所不嗜也九五甘于节而不苦于节故吉
　　象曰甘节之吉居位中也
　　此释甘节之义言九五其象为甘节其占得吉者由其所居之位在上体之中也中则无不正矣即传中正以通在爻为中正在节为甘
　　上六苦节贞凶悔亡
　　居节之极故为苦节虽正而不免于凶即卦辞苦节不可贞之意然礼奢宁俭故虽有悔而终能亡也
　　曰苦节贞凶其道穷也
　　即传其道穷意
　　【兊下巽上】
　　中孚豚鱼吉利渉大川利贞
　　孚者信之在中者也卦名中孚已有中字故本义只云孚者信也不及中孚以一卦言二隂在内四阳在外中虚之也以二体言二五之阳皆得其中中实之也就人事言心无私欲中虚也心皆天理中实也不是两件事朱子曰一念之间中无私主便谓之虚事皆不妄便谓之实不是两件事
　　云峯受信本质之说俱未是
　　下说以应上下巽以顺下上下交孚也亦为孚义豚鱼吉利渉大川俱承中孚说来中孚至信也至信可以感豚鱼故筮得中孚者能感豚鱼则吉渉川贵于能待故筮得中孚者渉大川则利物之难感者莫如豚鱼若能感豚鱼则吉矣舜之格有有苖是能感豚鱼也中孚之卦木在水上舟也外实内虚亦舟也故其利渉大川然本中孚来盖渉川贵于能待此卦中孚既能待又有此二义所以待也
　　利贞就中孚说盖中孚亦有不正者如胡云峯谓盗贼相羣男女相私士夫死党小人出肺腑相示而遂背之是也故戒以利贞信及豚鱼説得利贞渉川只能待便了说不得利贞　豚鱼程传作二物本义无说防引似依程传然谓豚是豚之稚者则可若豕人家喂养一呼即到又易感者难说难感补注河豚之说谬今定豚作稚豕鱼作水中鱼子江金山寺江中鼋鱼僧人喂之熟一呼即至今人盆中养金鱼与之饭食即至可见信及豚鱼也
　　曰中孚柔在内而刚得中
　　说见卦辞下
</div>
    <div class="pagination">
<a href="易经存疑_page29.html">上一页</a><span>...</span><a href="易经存疑_page25.html">25</a><a href="易经存疑_page26.html">26</a><a href="易经存疑_page27.html">27</a><a href="易经存疑_page28.html">28</a><a href="易经存疑_page29.html">29</a><span class="current-page">30</span><a href="易经存疑_page31.html">31</a><a href="易经存疑_page32.html">32</a><a href="易经存疑_page33.html">33</a><a href="易经存疑_page34.html">34</a><a href="易经存疑_page35.html">35</a><span>...</span><a href="易经存疑_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
