<!DOCTYPE html>
<html>
<head>
    <meta charset="UTF-8">
    <title>大易粹言 - 第 22 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 22 页/共 42 页</h1>
    <div class="content">　　山杨氏曰君子之涖众惟不用其明故能合天下而为明若察察而用明则蔽之者至矣【易说】
　　白云郭氏曰离日也方其明出地上晋昼之时也及其日中照天下则为丰矣至于明入地中而后为明夷夷之为伤非毁其明也晦其明而已晦其明则有终明之道是以艰贞之君子所以能用晦而明也然日所以照临下土故君子涖众者其象似之【易说】
　　初九明夷于飞垂其翼君子于行三日不食有攸徃主人有言象曰君子于行义不食也
　　伊川先生曰初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之微虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所徃适则主人有言也然君子不以世俗之见怪而迟疑其行也若俟众人尽识则伤已及而不能去矣此薛方所以为明而扬雄所以不获其去也或曰伤至于垂翼伤已明矣何得众人犹未识也曰初伤之始也云垂其翼谓伤其所以飞尔其事则未显也君子见几故亟去之世俗之人未能见也故异而非之如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名徳之士方蜂起而独潜身土室故人以为狂生卒免党锢之祸所徃而人有言胡足怪也○君子遯藏而困穷义当然也唯义之当然故安处而无闷虽不食可也【并易传】
　　横渠先生曰进应于上为三所困故曰于飞垂翼君子避患当速势不与抗退而逺行不遑暇食静以自守非有所徃之时也【易说】
　　山杨氏曰居明夷之初在下而未蒙难也其翔而后集卑以自牧而已不矫激而为髙也故曰明夷于飞垂其翼其去而违之则宜速矣故君子于行三日不食若孔子接淅而行是也然直道而事人则焉徃而不三黜故有攸徃【易说】
　　白云郭氏曰卦之初爻皆有进无退而明夷之初圣人三释之其辞皆不能果于进者以明伤之时其义不可果于进而其势亦不得进也何谓三明夷于飞垂其翼一也君子于行三日不食二也有攸徃主人有言三也且譬之鸟焉欲进则飞之疾而今言垂其翼者以明明伤之时义不可进也知义不可进而不进是为初九垂翼之道也此戒于未进之前也君子当斯时而欲有行是自取困穷之道象言义不食者君子于行义有不得禄食之象然则三曰不食自取之也此言势不得进而自取困辱也苟不知义之不可进不知势之不得进而终欲有所徃是以至于主人有言主人主我者也主人有言则难将作矣故圣人欲垂其翼于前不欲主人有言于后斯能用晦而明矣是以辨之于物也【易说】
　　六二明夷夷于左股用拯马壮吉象曰六二之吉顺以则也
　　伊川先生曰六二以至明之才得中正而体顺顺时自处处之至善也虽君子自处之善然当隂闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左盖右立为本也夷于左股谓伤害其行而不甚切也虽然亦必自免有道拯用【一作其】壮健之马则获免之速而吉也君子为隂闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居隂闇之下所谓吉者得免伤害而已非谓可以有为于斯时也○六二之得吉者以其顺处而有法则也则谓中正之道能顺而得中正所以处明伤之时而能保其吉也【并易传】
　　横渠先生曰与三同体三为六应故曰夷于左股居中履顺难不能及故曰用拯马壮吉马谓初九亦为己用故欲拯闇同【易说】
　　山杨氏曰六二以至明之才当伤明之时惟其自处有道故虽伤也止于左股不至乎甚矣马健顺之物用拯马壮盖其自处之道言其中正而体顺不违乎则是以吉也【易说】
　　白云郭氏曰离之所以为明者以二也明夷之时初则以进为伤二则不进亦伤矣不用其明则其伤浅故有夷于左股之象虽伤于左股而有用拯之道用拯之道健顺则吉故言马壮吉马壮犹明夷于飞也顺以则者犹垂其翼也以是知明夷之道固不能一于明亦不可一于晦也六二以柔顺中正至明之才是以能顺时不违则以尽用拯之道而获吉也【易说】
　　九三明夷于南狩得其大首不可疾贞象曰南狩之志乃大得也
　　伊川先生曰九三离之上明之极也又处刚而进上六坤之上暗之极也至明居下而为下之上至暗在上而处穷极之地正相敌应将以明去暗者也斯义也其汤武之事乎南在前而明方也狩畋而去害之事也南狩谓前进而除害也当克获其大首大首谓暗之魁首上六也三与上正相应为至明克至暗之象不可疾贞谓诛其元恶旧染污俗未能遽革必有其渐革之遽则骇惧而不安故酒诰云惟殷之迪诸臣惟工乃湎于酒勿庸杀之姑惟教之至于既久尚曰余风未殄是渐渍之俗不可以遽革也故曰不可疾贞正之不可急也上六虽非君位以其居上而暗之极故为暗之至谓之大首○夫以下之明除上之暗其志在去害而已如商周之汤武岂有意于利天下乎得其大首是能去害而大得其志矣志苟不然乃悖乱之事也【并易传】
　　横渠先生曰九三进获明夷之主故曰南狩得其大首【易说】
　　山杨氏曰南狩文王作兴之象也而二老归之二老者天下之大老也大老所谓得其大首也【易说】白云郭氏曰伊川曰九三离之上明之极也又处刚而进上六坤之上闇之极也斯义也其汤武之事乎汤武非利人之天下也去其害而已南在前明方也狩畋而去害之事也大首谓闇之魁首上六也三与上正相敌应为至明克至闇之象不可疾贞谓诛其元恶旧染污俗未能遽革必有其渐故酒诰云又惟殷之迪诸臣惟工乃湎于酒勿庸杀之姑惟教之是也雍曰初九其伤未至六二其伤已至九三则其伤已过矣济之以刚明上进之才是可以南狩而大得志也不可疾贞者离之性失之过则暴故戒之以此伊川谓九三为汤武则夷于左股者其文王乎【易说】
　　六四入于左腹获明夷之心于出门庭象曰入于左腹获心意也
　　伊川先生曰六四以隂居隂而在隂柔之体处近君之位是隂邪小人居髙位以柔邪顺于君者也六五明夷之君位伤明之主也四以柔邪顺从之以固其交夫小人之事君未有由显明以道合者也必以隠僻之道自结于上右当用故为明显之所左不当用故为隠僻之所人之手足皆以右为用世谓僻所为僻左是左者隠僻之所也四由【一有是字】隠僻之道深入其君故云入于左腹入腹谓其交深也其交之深故得其心凡奸邪之见信于其君皆由夺其心也不夺其心能无悟乎于出【一作出于】门庭既信之于心【一作既夺其心】而后行之于外也邪臣之事暗君必先蛊其心而后能行于外○入于左腹谓以邪僻之道入于君而得其心意也得其心所以终不悟也【并易传】
　　横渠先生曰与上六同为一体故曰入于左腹与五亲比故曰出门获明夷之心盖用柔履中其志相得故曰获心意也【易说】
　　山杨氏曰腹坤象也坤体之下故曰左腹地尊右故也入于左腹不用其明也与圣人为腹不为目之意同获明夷之心所谓求仁而得仁也于出门庭则与慎密而不出者异矣故自靖人自献于先王我不顾行遯此微子之明夷也【易说】
　　白云郭氏曰伊川云四为隂邪小人居髙位以柔顺于君者也雍曰小人之事其君也务引其君于不正之道然后能获其心意而作威福于天下也大学之道欲明明徳于天下者必先正心诚意而后可以治国平天下是以明君务知本而后小人不得啓其邪心又乌有入于左腹获心意之事哉明夷之君暗主也暗主不知正心诚意故小人得以不正之道乘间而入以获其心意也好大喜功者以攻战入之好货财者以聚敛入之好奢侈者以土木文绣入之好滛泆骄乐者以郑卫声色入之故入于左腹言投其不正之道也明夷之心暗主之心也于出门庭作威福于天下也君子务引其君于当道而格君心之非小人则务投其不正之道而得其心意以作威福君子小人之事君其辨如此是以争臣多君子而功利之臣多小人【易说】
　　六五箕子之明夷利贞象曰箕子之贞明不可息也伊川先生曰五为君位乃常也然易之取义变动随时上六处坤之上而明夷之极隂暗伤明之极者也五切近之圣人因以五为切近至暗之人以见处之之义故不专以君位【一作义】言上六隂暗伤明之极故以为明夷之主五切近伤明之主若显其明则见伤害必矣故当如箕子之自晦藏则可以【一无以字】免于难箕子商之旧臣而同姓之亲可谓切近于纣矣若不自晦其明被祸可必也故佯狂为奴以免于害虽晦藏其明而内守其正所谓内难而能正其志所以谓之仁与明也若箕子可谓贞矣以五隂柔故为之戒云利贞谓宜如箕子之贞固也若以君道言义亦如是人君有当含晦之时亦外晦其明而内正其志也○箕子晦藏不失其贞固虽遭患难其明自存不可灭息也若逼祸患逐失其所守则是亡其明乃灭息也古之人如扬雄者是也【并易传】
　　横渠先生曰虽近于闇然柔顺履中闇不能掩箕子之正也【易说】
　　山杨氏曰履尊位大中而承上六所谓内难而能正其志者明之不可息以正而已故书曰囚奴正士以其蒙难而不失正也凡卦皆以五为君位而明夷之君贵而无位髙而无民天下不以为君也其存者名号而已故以上六当之而父师其次也故以六五当之上下无常刚柔相易不可为典要惟其时而已【易说】
　　白云郭氏曰君子以正道处已而以道之权济时明者圣人之正道也用晦而明者权也虽权而其明未甞息者箕子之明夷是也当明夷之时不知用晦而明则见伤必矣此箕子所以为利贞也五为尊位以君臣之分言之则君也以君子小人言之则君子也故君子处晦与人君处晦皆同【易说】
　　上六不明晦初登于天后入于地象曰初登于天照四国也后入于地失则也
　　伊川先生曰上居卦之终为明夷【一作夷明】之主又为明夷之极上至髙之地明在至髙本当逺照明既夷伤故不明而反昏晦也本居于髙明当及逺初登于天也乃夷伤其明而昏暗后入于地也上明夷之终又坤隂之终明伤之极者也○初登于天居髙而明则当照及四方也乃被伤而昏暗是后入于地失明之道也失则失其道也【并易传】
　　山杨氏曰明夷至于不明晦则极矣初登于天用其明也后入于地则其明夷矣易曰乾元用九乃见天则盖穷则变变则通天之则也明夷至于极而不知变则失则甚矣【易说】
　　白云郭氏曰明夷之极一于晦也故言不明晦不明而晦则非若于飞垂翼者也又非用拯马壮之道也其明息矣圣人原始要终言之故曰初登于天后入于地入于地所谓不明晦而明之道失矣【易说】











　　大易粹言卷三十六
　　钦定四库全书
　　大易粹言卷三十七　　　宋　方闻一　编
　　【离下巽上】
　　伊川先生曰家人序卦夷者伤也伤于外者必反于家故受之以家人夫伤困于外则必反于内家人所以次明夷也家人者家内之道父子之亲夫妇之义尊卑长幼之序正伦理笃恩义家人之道也卦外巽内离为风自火出火炽则风生风生自火自内而出也自内而出由家而【一无而字】及于外之象二与五正男女之位于内外为家人之道明于内而巽于外处家之道也夫人有诸身者则能施于家行于家者则能施于国至于天下治治天下之道盖治家之道也推而行之于外耳故取自内而出之象为家人之义也文中子书以明内齐外为义古今善之非取象之意也所谓齐乎巽言万物洁齐于巽方非巽有齐义也如战乎干干非有战义也【易传】
　　家人利女贞
　　伊川先生曰家人之道利在女贞女贞则家道正矣夫夫妇妇而家道正独云利女贞者夫正者身正也女正者家正也女正则男正可知矣【易传】
　　白云郭氏曰大学言古之欲明明徳于天下者先治其国欲治其国者先齐其家故家齐而后国治国治而后天下平则一家之治所以为治国治天下之本也而家人之道亦与治国治天下之道皆一也齐家自夫妇始故舜观厥刑于二女文王刑于寡妻至于兄弟然则利女贞者又家道之本也此与诗首闗睢言后妃之徳同意【易说】
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　伊川先生曰彖以卦才而言阳居五在外也隂居二处内也男女各得其正位也尊卑内外之道正合天地隂阳之大义也○家人【一无人字】之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也○父子兄弟夫妇各得其道则家道正矣推一家之道可以及天下故家正则天下定矣【并易传】
　　山杨氏曰家人之义以顺为正故利女贞至于妇子嘻嘻则失家节矣【易说】
　　白云郭氏曰家人之名卦以二五也二五正男女之位而曰天地之大义者由人事言之则男女所以为家人自道言之则天地男女一也故男女正有天地之大义存焉然圣人画是卦而名以家人者岂真一家之事而已哉内之脩身外之治国治天下大而至于天地之义举家人皆足以明之道之要者无以易此此圣人名卦之义也且家人之义以正家为主正家之主尊而严者父母也父母尽尊严之道以正一家则父父子子兄兄弟弟夫夫妇妇而家道正矣家正则国治国治而天下定其道一也故孟子曰推恩足以保四海不推恩不足以保妻子古之人所以大过人者无它焉善推其所为而已善推其所为斯足以究正家而天下定之义【易说】
　　象曰风自火出家人君子以言有物而行有恒
　　伊川先生曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也徳业之着于外由言行之谨于内也言慎行脩则身正而家治矣【易传】
　　横渠先生曰家道之始始诸饮食烹饪故曰风自火出○家人道在于烹爨一家之政乐不乐平不平皆系乎此【并易说】
　　广平游氏曰欲齐其家先脩其身知风之自也易于家人曰风自火出而君子以言有物行有恒可不谓所自乎【易说】
　　山杨氏曰风自火出由内及外以风天下之象也言忠信则有物行笃恭则有恒无稽之言是无物也暴慢邪僻是无恒也【易说】
　　白云郭氏曰风外也火内也风自火出由内而之外也脩身内也欲齐其家者先脩其身是犹风自火出之道也言有物而行有恒君子之脩身也非礼勿言则言有物矣非礼勿动则行有恒矣是以干之九二自庸言之信庸行之谨终至于尽君徳家人自言有物行有恒终至于正家而天下定其义一也故孟子言国之本在家家之本在身又曰大人者正已而物正也其是之谓乎【易说】
　　初九闲有家悔亡象曰闲有家志未变也
　　伊川先生曰初家道之始也闲谓防闲法度也治其有家之始能以法度为之防闲则不至于悔矣治家者治乎众人也苟不闲之以法度则人情流放必至于有悔失长幻之序乱男女之别伤恩义害伦理无所不至能以法度闲之于始则无是矣故悔亡也九刚明之才能闲其家者也不云无悔者羣居必有悔以能闲故亡耳○闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也【并易传】
　　横渠先生曰男处女下悔也【易说】
　　山杨氏曰礼始于谨夫妇为宫室辩内外男位乎外女位乎内男不入女不出所以闲有家也家人之初闲而有之所以谨始也始之弗闲则终必乱矣【易说】白云郭氏曰制治于未乱保邦于未危此圣人防微杜渐早辨之道也苟乱而后治之危而后保之不亦晚乎家人之道能闲于初故能有家而悔亡象言志未变者治家之道志于家道未变之初所谓制治于未乱故能终无变也有家如此有国者亦无以异也【易说】
　　六二无攸遂在中馈贞吉象曰六二之吉顺以巽也伊川先生曰人之处家在骨肉父子之间大率以情胜礼以恩夺义唯刚立之人则能不以私爱失其正理故家人卦大要以刚为善初三上是也六二以隂柔之才而居柔不能治于家者也故无攸遂无所为而可也夫以英雄之才尚有溺情爱而不能自守者况柔弱之人其能胜妻子之情乎如二之才若为妇人之道则其正也以柔顺处中正妇人之道也【一本也字上有则其正三字】以柔顺处中【一本无此五字】故在中馈则得其正而吉也妇人居中而主馈者也故云中馈○二以隂柔居中正能顺从而卑巽者也故为妇人之贞吉也【并易传】
　　山杨氏曰柔顺中正得女之正也妇人无遂事从人而已故无非无仪惟酒食是议【易说】
　　白云郭氏曰彖言夫夫妇妇六二所谓妇妇者也妇人从夫无遂事妇之道也居中主馈妇之职也诗所谓无非无仪唯酒食是议是也二者六二之所以贞吉也然正家者夫也从夫者妇也故以顺巽为吉【易说】
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　伊川先生曰嗃嗃未详字义然以文义及音意观之与嗷嗷相类又若急束【一作速】之意九三在内卦之上主治乎内者也以阳居刚而不中虽得正而过乎刚者也治内过乎刚则伤于严急故家人嗃嗃然治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心只畏犹为家之吉也若妇子嘻嘻则终至羞吝矣在卦非有嘻嘻之象盖对嗃嗃而言谓与其失于放肆宁过于严也嘻嘻笑乐无节也自恣无节则终至败家可羞吝也盖严谨之过虽于人情不能无伤然苟法度立伦理正乃恩义之所存也若嘻嘻无度乃法度之所内废伦理之所由乱安能保其家乎嘻嘻之甚则致败家之凶但云吝者可吝之甚则至于凶故未遽言凶也○未失也者虽嗃嗃于治家之道未为甚失若妇子嘻嘻是无礼法失家之节家必乱矣【并易传】
　　横渠先生曰位为过中则履非得宜与其慢也宁严【易说】
　　山杨氏曰家人有严君焉而九三所以限制内外未失也妇子以顺说为事而至于嘻嘻则失节矣盖刚过非妇子之道也【易说】
　　白云郭氏曰嗃嗃刚严之意也嘻嘻欢恱之情也刚严之道悔厉由生虽非中道而终吉无凶欢恱之情固人所喜而以恩掩义分曰以乱情爱虽隆终吝之道也九三过中故或悔厉然圣人之道贵有终与其失家节而终吝固不若终吉而悔厉未为失也由是而言则闲家之道当以严分为先此家人所以称严君欤然有嗃嗃之严使无悔厉虽王假有家之道不过于此是虽非九三所能尽实自嗃嗃积而致之耳【易说】
　　六四富家大吉象曰富家大吉顺在位也
　　伊川先生曰六以巽顺之体而居四得其正位居得其正为安处之义巽顺于事而由正道能保有【一无冇字】其富者也居家之道能保有【一无有字】其富则为大吉也四髙位而独云富者于家而言髙位家之尊也能有其富是能保其家也吉孰大焉○以巽顺而居正位正而巽顺能保有【一无有字】其富者也富家之大吉也【并易传】
　　横渠先生曰柔顺在位故能长保其富【易说】
　　山杨氏曰柔而巽妇顺备也故内和理而家可长久矣故富家大吉犹诗所谓宜其家人也【易说】
　　白云郭氏曰君子脩身齐家由内出外至于巽体家道成矣故六四富家大吉九五王假有家上九威如终吉也六四之富岂金玉布帛而已哉盖必有其道矣其道何如父父子子兄兄弟弟夫夫妇妇是也家道之富无以加于此故其为吉莫大焉然得其道谓之顺失其道谓之逆父父子子顺也父不父子不子逆也彖言家人家道正则父子兄弟夫妇各安其分而无逆焉故曰顺在位焉在礼亦曰父子笃兄弟睦夫妇和家之肥也易之所谓富犹礼之所谓肥也礼以人之肥家之肥国之肥天下之肥是谓大顺象言顺在位则礼之大顺是也齐景公曰信如君不君臣不臣父不父子不子虽有粟吾得而食诸夫有国有家者以有粟为富矣而有不得而食者其富有甚于粟也孔子于家人之彖言父父子子兄兄弟弟夫夫妇妇及对景公则曰君君臣臣父父子子则知家人之道推之国则国治道一而已【易说】
　　九五王假有家勿恤吉象曰王假有家交相爱也伊川先生曰九五男而在外刚而处阳居尊而中正又其应顺正于内治家之至正至善者也王假有家五君位故以王言假至也极乎有家之道也夫王者之道脩身以齐家家正则天下治矣自古圣王未有不以恭已正家为本故有家之道既至则不忧劳而天下治矣勿恤而吉也五恭已于外二正家于内内外同徳可谓至矣○王假有家之道者非止能使之顺从而已必致其心化诚合夫爱其内助妇爱其刑家交相爱也能如是者文王之妃乎若身脩法立而家未化未得为假有家之道也【并易传】
　　横渠先生曰有应在二得男女内外家道大正足以化成天下故王假之【易说】
　　山杨氏曰刚中而巽极有家之道也天子理阳道后治隂徳天下之内治后听之也故夫夫妇妇而家道正正家而天下定矣此非闲有家者所及也故勿恤吉【易说】
　　白云郭氏曰九五父道也父母为严君故父与王其道一也况家国之治宁有二乎是以非王道之至不足以有家非有家未见其能正天下也此家人之道所以正家而天下定矣勿恤吉者王假有家母忧天下之不定也天下定则吉孰大焉然父父子子兄兄弟弟夫夫妇妇同大顺而无逆焉者交相爱之义也【易说】
　　上九有孚威如终吉象曰威如之吉反身之谓也伊川先生曰上卦之终家道之成也故极言治家之本治家之道非至诚不能也故必中有孚信则能常久而众人自化为善不由至诚已且不能常守也况欲使【一作使众】人乎故治家以有孚为本治家者在妻孥情爱之间慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之○治家之道以正身为本故云反身之谓父辞谓治家当有威严而夫子又复戒云当先严其身也威严不先行于己则人怨而不服故云威如而吉者能自反于身也孟子所谓身不行道不行于妻子也【并易传】
　　横渠先生曰以阳居尊故威如身脩而家齐故终吉【易说】
　　山杨氏曰家之本在身故威如之吉反身之谓也上九家道之成也巽而以顺终反身而诚者也故其教不肃而成其政不严而治所谓有孚威如终吉也【易说】
　　白云郭氏曰家人之始在于闲及其能成在于信究终始不可变者威如之吉而已威自我出也孟子曰家之本在身故威如之吉克保其终者非反诸其身盖不能也象既明言有物而行有常而此又言反身之谓者家人之道所以成始成终者脩身而已且恩爱人之常情父子兄弟夫妇之间所不能无而过之者多矣至于明信严分或为情爱所夺则家人严君之义未尽其道故上九以有孚威如终之威如之吉未备君子必自反也然是道也内之则可以正心脩身外之则可以治国治天下惟明家人终始之义允执其中而内外之道至矣是以诗首闗睢则见文王化天下之道所谓王假有家者也圣人序诗之意盖亦深矣【易说】










　　大易粹言卷三十七
<经部,易类,大易粹言>
　　钦定四库全书
　　大易粹言卷三十八　　　宋　方闻一　编
　　【兊下离上】
　　伊川先生曰睽序卦家道穷必乖故受之以睽睽者乖也家道穷则睽乖离散理必然也故家人之后受之以睽也为卦上离下兊离火炎上兊泽润下二体相违睽之义也又中少二女虽同居而所归各异是其志不同行也亦为睽义【易传】
　　睽小事吉
</div>
    <div class="pagination">
<a href="大易粹言_page21.html">上一页</a><span>...</span><a href="大易粹言_page17.html">17</a><a href="大易粹言_page18.html">18</a><a href="大易粹言_page19.html">19</a><a href="大易粹言_page20.html">20</a><a href="大易粹言_page21.html">21</a><span class="current-page">22</span><a href="大易粹言_page23.html">23</a><a href="大易粹言_page24.html">24</a><a href="大易粹言_page25.html">25</a><a href="大易粹言_page26.html">26</a><a href="大易粹言_page27.html">27</a><span>...</span><a href="大易粹言_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
