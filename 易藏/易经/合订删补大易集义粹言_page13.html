<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 13 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 13 页/共 65 页</h1>
    <div class="content">

　　合订删补大易集义粹言卷十五
　　钦定四库全书
　　合订删补大易集义粹言卷十六
　　头等侍卫纳喇性德编
　　【坤下干上】
　　伊川先生曰否序卦泰者通也物不可以终通故受之以否夫物理往来通泰之极则必否否所以次泰也为卦天上地下天地相交隂阳和畅则为泰天处上地处下是天地隔絶不相交通所以为否也【易传】兼山郭氏曰大道之行也天下为公故君子得以为君子小人不肯为小人君子则事事诎身而行道者有之矣小人则事事至于诎道而信身亦敢为也况乎天地不交否非惟敢诎道而信身又将恶直丑正协比防言以防人者多矣诗云为鬼为蜮则不可得有腼面目视人防极是也故孔子称商有三仁焉微子去之箕子为之奴比干谏而死然有贵戚之卿异姓之卿方其自靖人自献于先王固有不可去之者而俭徳辟难发于早辩与踈且逺者言也孟子曰我无官守我无言责也则吾进退岂不绰绰然有余裕哉故醴酒不设穆生去之曰国人将钳我于都市若必见否之已然而后避之不亦晚乎【易说】
　　否之匪人不利君子贞大往小来
　　伊川先生曰天地交而万物生于中然后三才备人为最灵故为万物之首凡生天地之中者皆人道也天地不交则不生万物是无人道故曰匪人谓非人道也消长阖辟相因而不息泰极则复否终则倾无常而不变之理人道岂能无也既否则泰矣　夫上下交通刚柔和会君子之道也否则反是是故不利君子贞君子正道否塞不行也大往小来阳往而隂来也小人道长君子道消之象故为否也【并易传】
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也伊川先生曰夫天地之气不交则万物无生成之理上下之义不交则天下无邦国之道建邦国所以为治也上施政以治民民戴君而从命上下相交所以治安也今上下不交是天下无邦国之道也隂柔在内阳刚在外君子往居于外小人来处于内小人道长君子道消之时也【易传】　嘉仲问否之匪人曰泰之时天地交泰而万物生凡生于天地之间者皆人道也至否之时天地不交万物不生无人道矣故曰否之匪人【唐棣所编】
　　横渠先生曰葢言上下不交便天下无邦有邦而与无邦同以不成国体也在天下他国皆无道只一邦治亦不可言天下无道须是都不治然后是天下无道也于否之时则天下无邦也古之人一邦不治别之一邦直至天下皆无邦可之则止有隠耳无道而隠则惟是有朋友之乐而已子欲居九夷未敢必天下之无邦或夷狄有道于今海上之国尽有仁厚之治者【易説】
　　蓝田吕氏曰否闭塞而不交也否之匪人不利君子贞言否闭之世非其人者恶直丑正不利乎君子之守正上下不交则君臣异体不可以为国广平游氏曰比之匪人言所比非其人也否之匪人言致否之因也君臣上下在朝者非其人则将引天下之叨懫奸回萃于朝此所以致否也羣小在上而众邪逞故不利君子贞当是时非有大人之质则处否而未必亨非有大人之才【一有则字】不足以休否伊尹五就桀而当时羣小不能害焉非体道忘我孰足以与此以顔子之贤游于人间世仲尼犹以心斋告之则为君子类者处否之时正当全身逺害而已　有国家【一无家字】之道君臣而已传曰不有君子其能国乎葢惟君子在朝然后君臣各得其道上下合志而天下之情通此国之所以立也如君不君臣不臣则天下无邦矣犹之父不父子不子则无家矣无邦者其道亡也【并易説】龟山杨氏曰文明以健中正而应君子贞也唯君子为能通天下之志岂小人之利乎【易説】
　　兼山郭氏曰天不人不因人不天不成古语曰天人合发万变定机乃知天人之道率与时防故曰否之匪人也尧之命舜曰天之厯数在尔躬舜亦以命禹二者天之革命也天地革而四时成汤武革命顺乎天而应乎人亦天之革命也然则一则为揖逊一则为干戈是之谓天人之合也故否之匪人举其大者言之耳是以天地不交在时则否塞而成冬在道则不通而成否生生之道絶凡泰之所宜举与此相反矣易之辞举天地为万物言也举上下为人道言也至于天下无邦人道絶矣【易说】
　　白云郭氏曰否闭也塞也天地闭塞而不通人道何从而立乎故否之时非人道也人道配天地而言圣人之道是也圣人之道絶故曰否是知城复于隍亦有未絶者存为否之始而未否也不利君子贞者非不利于固守己道葢不利于固禄位也故象言不可荣以禄而初六言君子贞吉亨也大徃小来皆反泰之道也天下所以为邦者以有君臣父子人伦之道上下不交则人伦之道絶谓之无邦可也此之谓匪人矣匪人犹曰无道也【易说】汉上朱氏曰天地相交是生万物其卦为泰人于其中为天地万物之主观之人则天地相交万物咸备故三偶在上三竒在下鼻口居天地之中交泰也天地当交而否之匪人道也圣人位乎两间以立人道否之则人道絶矣故曰否之匪人泰初三四上得位二五以正相易正者众君子多也否初三四上不正二五独正正者少不正者众小人多也泰多君子否多小人岂天降之才有殊哉否时君子消小人长自中人以下化之为不正虽有君子寡徒少偶难乎免于衰世于是有善人载尸哲人之愚括囊无咎无誉故曰不利君子贞大者自内而往小者自外而来乾坤不交震反成艮艮者万物之终也故曰万物不通也坤在上为邦在下为邑治天下之道自庶人逹于大夫大夫达于诸侯诸侯逹于天子上下不交坤反于下则民困而主不恤下怨而上不知俗已败而政不修虽有邦国内外塞矣故曰天下无邦也以气言之内隂而外阳干阖而坤也以形言之内柔而外刚气反而死也一隂自姤长而为遯为否小人之道日长君子之道日消其祸至于空国而无君子极坤疑干君臣相伤故圣人于此终言之【易传】
　　象曰天地不交否君子以俭徳辟难不可荣以禄伊川先生曰天地不相交通故为否否塞之时君子道消当观否塞之象而以俭损之徳避免祸难不可荣居禄位也否者小人得志之时君子居显荣之地祸患必及其身故冝晦处穷约也【易传】
　　龟山杨氏曰方小人不利君子贞之时惟约己自晦乃可以避难也【易说】　当俭徳辟难之时而荣以禄非枉道从之其可得乎是足耻也【语解】
　　兼山郭氏曰礼曰嵗凶年谷不登君膳不祭肺马不食谷驰道不除祭事不县大夫不食粱士饮酒不乐其杀礼也如此况俭徳辟难之时乎孔子曰邦有道贫且贱焉耻也邦无道富且贵焉耻也况否之时荣以禄乎【易说】
　　白云郭氏曰先人曰大道之行也天下为公故君子得以为君子小人不肯为小人君子则事事屈身而行道者有之小人事事屈道而信身无不为也况否之时小人非惟屈道信身又将恶直丑正协比谗言以害君子者多矣诗云为鬼为蜮则不可得有腼面目视人防极是也孔子称商有三仁焉微子去之箕子为之奴比干谏而死方其自靖人自献于先王固有不可去之者而俭徳辟难发于早辩与踈且逺者言也孟子曰我无官守我无言责也则吾进退岂不绰绰然有余裕哉故醴酒不设穆生去之曰国人将钳我于都市若必见否之已然而后避之不亦晚乎雍曰礼言嵗凶年谷不登君膳不祭肺马不食谷驰道不除祭事不县凶年尚杀礼如此况否之时乎此君子所以俭徳辟难不可荣以禄也以无难言之邦无道谷为耻况有难之时乎故直曰不可也太公伯夷之避纣是也夫君子小人之际患亦多乎君子虽未甞有意于害小人而小人尝忍于害君子何哉葢方泰之时君子彚进以小人乱邦必不容于其间不过逺而勿用也小人得志则以君子为害己者必欲穷其防害务快私忿诛絶之而后已为之君子者可不避哉汉之党锢虽有以致之在党人未为无罪然小人忍于诛戮一至是耶【易说】
　　汉上朱氏曰天地不交上下否塞也泰坤吝啬俭也兊泽险难也震蕃鲜荣也否反泰乃有君子当天地不交之时以俭徳辟难不食而遯去虽有厚禄不可荣之之象【易传】
　　新安朱氏曰收敛其徳不形于外以辟小人之难人不得以禄位荣之【本义】
　　初六拔茅茹以其彚贞吉亨象曰拔茅贞吉志在君也伊川先生曰泰与否皆取茅为象者以羣阳羣隂同在下有牵连之象也泰之时则以同征为吉否之时则以同贞为亨始以内小人外君子为否之义复以初六否而在下为君子之道易随时取义变动无常否之时在下者君子也否之三隂上皆有应在否隔之时隔絶不相通故无应义初六能与其类贞固其节则处否之吉而其道之亨也当否而能进者小人也君子则伸道免祸而已君子进退未尝不与其类同也　爻以六自守于下明君子处下【一作否】之道象复推明以尽君子之心君子固守其节以处下者非乐于不进独善也以其道方否不可进故安之耳心固未甞不在天下也其志常在得君而进以康济天下故曰志在君也【并易传】
　　横渠先生曰柔顺处下居否以静者也能以类正吉而必亨不事苟合志在得主者欤【易说】
　　蓝田吕氏曰否闭之世上虽不交乎下下不可以不系乎上以柔居下臣之分也上下不交共以听命有死靡他臣之正也引类守正以保其身时虽不泰其道亨矣故天下有道以道狥身天下无道以身狥道困而不失其所亨其亨由是也
　　龟山杨氏曰泰之三阳否之三隂皆有应于上故皆有拔茅连茹之象居否之初虽上下不交而否犹未极也世虽否矣君子葢未甞一日忘天下而志不在君也上有悔祸愿治之诚心则亦如是茅连茹而出矣孔子当衰周之际佛肸以中牟叛召之犹欲往焉夫岂为利哉志在君故也然而卒不往者要之不失正而已孟子千里而见王是其欲也不遇故去岂其所欲哉然犹三宿而后出昼又曰予岂舍王哉则其志可知矣此圣贤所以处否之道而吉亨也【易说】
　　兼山郭氏曰初六先大夫有言居庙堂则忧其民处江湖则忧其君葢泰言志在外否言志在君之意也或引考槃之诗误矣【易说】
　　白云郭氏曰先人曰先大夫有言曰居庙堂之髙则忧其民处江湖之逺则忧其君葢泰言志在外否言志在君之意也雍曰君子当否之时有止无进固守且吉而道不废于自亨也亨如顔氏之乐是也卦象以内为小人而爻以初为君子伊川所谓随时取义变动无常也志在君者君子俭徳辟难岂忘君者哉如伊尹乐尧舜之道其爱君至矣君臣之义如之何其废之故荷蓧之徒圣人无取焉【易说】
　　汉上朱氏曰初六自下引九四以退有艮防九四应初防成震艮为手拔也防为白震为蕃鲜上柔下刚而洁白者茅也茹九四之刚也三阳同类以其彚也四应初正也能与其类退而守正得处否之吉身虽退伏其道亨矣五为君四近君志中也屈伸进退相为用也君子之退以小人得志故安于下以俟其复未尝一日忘君也君子所以屈而能伸退而能进此否所以为泰之本欤故曰拔茅贞吉志在君也【易传】
　　新安朱氏曰三隂在下当否之时小人连类而进之象而初之恶则未形也故戒其贞则吉而亨葢能如是则变而为君子矣小人而变为君子则能以爱君为念而不计其私矣【本义】　问初六拔茅茹以其彚贞吉亨葢三隂在下各以类进然恶未形故戒其能正则吉而亨葢能正则变为君子矣程易作君子在下说云当否之时君子在下以正自守如何先生曰程氏亦作君子之象说某觉得牵强不是此意【语録】
　　六二包承小人吉大人否亨象曰大人否亨不乱羣也伊川先生曰六二其质则隂柔其居则中正以隂柔小人而言则方否于下志所包畜者在承顺乎上以求济其否为身之利小人之吉也大人当否则以道自处岂肯枉己屈道承顺于上唯自守其否而已身之否乃其道之亨也或曰上下不交何所承乎曰正则否矣小人顺上之心未尝无也　大人于否之时守其正节不杂乱于小人之羣类身虽否而道之亨也故曰否亨不以道而身亨乃道之否也不云君子而云大人能如是则【一无则字】其道大也【并易传】
　　横渠先生曰处二隂之间上顺下容众不可异故其道否乃亨【易说】
　　蓝田吕氏曰六二上承下包柔顺且中小人所以自容也大人居之迹同而志异故与小人羣而不乱然秉柔中之徳以道自处虽否不失其所亨广平游氏曰否之六二下乗初六上承六三二隂皆小人之象二不包初则小人畜忿而防我矣不承三则小人依势而借我矣故曰包承小人吉此言君子【一作善士】之居中守正者全身逺害当如是也若夫至中至正之大人则不然体道虚己以游人间或不言而饮人以和与人【一无人字】并立而使人化葢尝入兽不乱羣矣况于人羣乎故能处否而亨也若伊尹五就桀而羣凶不能以害之是也杨子以不离其羣为圣人葢知不乱羣之説也【易说】龟山杨氏曰上下不交而小人道长极矣故包承之吉若子见南子是也其为言曰予所否者天厌之则其见南子也是岂得已哉此大人处否而亨之道也然非居中履正则坚白不足而磨湼之其磷缁必矣又何吉之有夫居否之时己矜众以自暴白昭昭如揭日月而行则其能不乱羣矣乎夫如是鲜不及矣此东汉之君子所以俱防于党锢也惟陈寔独免其庶几乎【易说】
　　兼山郭氏曰六二柔顺中正然以隂居下当否之时故有包有承有大人小人之象大人否亨非能亨否也处否而亨者也于此而不乱羣非大人孰能为之【易说】
　　白云郭氏曰大人与天地合徳其于含容固有余矣然六二之包承则异于是葢枉己屈道以承媚于人小人固能之非大人之事也故大人否亨否者身之否而道则亨矣孔子曰获罪于天无所祷也孟子曰臧氏之子焉能使予不遇哉大人之不能包承也如此不乱羣者如鹰鹯鸟雀必不可同羣伯夷不立于恶人之朝不与恶人言是也【易说】汉上朱氏曰五包二二承之包承也顺以承上小人之正也六二在否之时得位在内小人也故曰小人吉九五中正在外包小人而容之虽包小人而亦不乱于小人之羣坤为乱三隂小人羣也包则和不乱羣则不流此大人处否而亨欤不曰君子者处否而亨非大人不能若同流合汚则否而已焉得亨天地相函隂阳相包否六二六三姤九三皆以阳包隂大者冝包小也【易传】
　　新安朱氏曰隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨葢不可以彼包承于我而自失其守也言不乱于小人之羣【本义】　又曰包承也是包得许多承顺厎意思　问横渠先生说易为君子谋不为小人谋葢自大极一判而来便已如是了曰论其极是如此然小人亦具此理只是他自反悖了君子治之不过即其固有者以正之而已易中亦有时而为小人谋如包承小人吉大人否亨言小人当否之时能包承君子则吉但此虽为小人谋乃所以为君子谋也【并语録】
　　六三包羞象曰包羞位不当也
　　伊川先生曰三以隂柔不中不正而居否又切近于上非能守道安命穷斯滥矣极小人之情状者也其所包畜谋虑邪滥无所不至可羞耻也　隂柔居否而不中不正所为可羞者处不当故也处不当位所为不以道也【并易传】
　　横渠先生曰处否而进履非其位非知耻者也【易说】广平游氏曰六三在下体之上位寖显矣而当否之世不能去又以隂柔处之是可羞也世之寡廉鲜耻苟贱之士处显位以播恶于众而自不【一作不自】知其丑者多矣六三与中正刚明者为邻则见闻所渐亦知其可羞矣惟以资质隂柔不能行其所知至于忍耻而冐处故谓之包羞【易说】
　　龟山杨氏曰六三居非中正位不当也故包其羞若子路愠见是也【易说】
　　白云郭氏曰三居下体之上过中思变之时也泰之九三能艰贞以守之故无咎否之六三不能变以有为而辅休否之君尸禄素餐所谓包羞者也孔子曰邦无道谷耻也其六三之谓欤书言沈潜刚克六三包羞无刚也无刚而处三五同功之位故曰位不当也【易说】
　　汉上朱氏曰六三得时进而处上九四辞尊退居于下见六三则包容之而六三始有处不当位之羞何以知其羞乎体防而自动是以知其羞也管仲谓齐侯恭而气下言则徐见臣有慙色是也六二六三小人之致否者也君子与之力争则否结而不解矣自古君子不忍于小人以及祸害者常多故易为君子谋必包容之使下者知所承上者知所愧庶几有防之渐也三四相易防成离离为目羞愧之象也与恒九五或承之羞同【易传】
　　新安朱氏曰以隂居阳而不中正小人志于伤善而未能也故为包羞之象然以其未发故无凶咎之戒【本义】
　　东莱吕氏曰否六三曰包羞象曰包羞位不当也人无有不善所以包蓄邪滥至可羞耻者岂其本真也特所处之位不当而已位之一字当详玩【己丑课程】
　　九四有命无咎畴离祉象曰有命无咎志行也
　　伊川先生曰四以阳刚健体居近君之位是有济否之才而得髙位者也足以辅上济否然当君道方否之时处逼近之地所恶在居功取忌而已若能使动必出于君命威柄一归于上则无咎而其志行矣能使事皆出于君命则可以济时之否其畴类皆附离其福祉离丽也君子道行则与其类同进以济天下之否畴离祉也小人之进亦以其类同也　有君命则得无咎乃可以济否其志得行也【并易传】
　　横渠先生曰居否之世以阳处隂有应于下故虽有所命无咎也【易说】
　　蓝田吕氏曰上下不交命不行矣九四以阳居隂虽否之时独有下交之志可以有命于下下必从之志行而无咎也畴谁也当否之时上下既不交则四与初亦不相应四有下交之志于下三隂无所偏系孰为应者必受其福故曰畴离祉
　　龟山杨氏曰九四以干健之才上承九五刚健中正之君有可致之资居得致之位庶乎其可为也然否之为否以上下不交故也非上承下比一徳以相与而能反否而有为无是道也四虽有可致之资而处上下不交之时未必相与也故曰有命无咎畴离祉命谓君命也有命而后可以济时之否而畴类皆离祉也东汉之衰嬖幸持权内小人而外君子至是而否极矣窦武何进倚元舅之亲招集天下名儒硕徳共起而图之冝若可为也然而命不出于其君而下不应故与其畴类俱至于陷祸职此之由也后之处否者可不监之哉【易说】白云郭氏曰九四以刚健之才居近君之位可以辅其君以休否者也然臣道无成有终而已必君命之斯无过举矣故有是臣有是命又非特无过而已其畴类亦将附丽而获福也汤之命见于汤誓也又曰聿求元圣与之戮力则有命无咎之人伊尹是也武王之命见于防誓也又曰予小子既获仁人以遏乱略则有命无咎之人太公之徒是也汤誓曰予其大赉汝周书曰大赉于四海岂非畴离祉之谓欤呜呼商周之民非伊吕则无休否之祉伊吕非汤武之命将老死于莘渭间尚何志行之有哉【易说】
　　汉上朱氏曰九四否道已革故于此言济否之道四为朝廷五为君防为命畴类也祉福也九四刚而履位有济否之才而近君能下君命于朝廷五锡以六二之祉福则阳徳亨矣否可以济矣人谁咎之哉四应初三应上君子之类附丽其祉以进九四之志行乎下矣五锡二成离离丽也志者中也荀谞谓志行乎羣隂也易传曰君道方否据逼近之地所恶在居功取忌若动必出于君命威福一归于上则无咎而其志行矣【易传】
　　新安朱氏曰否过中矣将济之时也九四以阳居隂不极其刚故其占为有命无咎而畴类三阳皆获其福也命谓天命【本义】　否九四有命无咎畴离祉这里是吉凶未判须是有命方得无咎故须得一个幸会方能转祸为福否本是隂长之卦九五休否上九倾否又自大故好葢隂之与阳自是不可相无者今以四时寒暑而论若无隂阳亦做事不成但以善恶及君子小人而论圣人直是要去尽了恶去尽了小人葢亦抑隂进阳之义某于坤卦曾略发此意今有一様人议论君子小人相对小人不可大故去他若要尽去他则反激其祸且如舜汤举臯陶伊尹不仁者逺所谓去小人非必尽灭其类只是君子道盛小人自化虽有些小无状处亦不敢发出来岂必勦灭之乎　问九四有命无咎畴离祉三隂已过而阳得亨则否过中而将济之时与防九三无平不陂无往不复相类先生曰泰九三时已有小人便是可畏如此故艰贞则无咎否下三爻君子尚畏它至九四即不畏之矣故有有命畴离祉之象占也　否九四虽是阳爻犹未离乎否体只縁他是阳故可以有为然须有命方做得又曰有命是有个机会方可以做占者便须是有个筑着磕着时节方做得事成方无咎　拔茅茹贞吉亨这是吉凶未判时若能于此改变时小人便会做君子君子小人只是个正不正初六是那小人欲为恶而未发露之时到六二包承则已是打破头面了然尚自承顺那君子未肯十分做小人在到六三便全做小人了所以包许多羞耻大凡小人做了罪恶心下也自不穏当此便是包羞之说　又曰包羞是有意伤害而未能之意他六二尚自包承到六三已是要害君子然做事不得所以包许多羞耻　又曰龟山以包承小人为一句言否之世当包承那小人如此却不成句龟山之意葢欲解说他从蔡京父子之失【并语録】
　　九五休否大人吉其亡其亡繋于苞桑象曰大人之吉位正当也
　　伊川先生曰五以阳刚中正之徳居尊【一作君】位故能休息天下之否大人之吉也大人当位能以其道休息天下之否以循致于防犹未离于否也故有其亡之戒否既休息渐将反【一作及】防不可便为安肆当深虑逺戒常虞否之复来曰其亡矣其亡矣其繋于苞桑谓为安固之道如维繋于苞桑也桑之为物其根深固苞谓丛生者其固尤甚圣人之戒深矣汉王允唐李徳裕不知此戒所以致祸败也系辞曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也　有大人之徳而得至尊之正位故能休【一有息字】天下之否是以吉也无其位则虽有其道将何为乎故圣人之位谓之大寳【并易传】
　　横渠先生曰以亡为惧故能休其否　苞桑从下丛生之桑丛生则其根牢书云厥草惟包如竹丛芦苇之类河朔之桑多从根斩条取叶其生丛然【并易说】蓝田吕氏曰上下之志虽欲相交而上下之分不可乱也故君尊臣卑礼无与抗若否道然乃否之美者也天尊在上地卑处下九五居尊得位君臣之位正当在大人则吉非大人则骄亢者也君君臣臣尊卑明辨所以防微杜渐安固基本故曰其亡系于苞桑也
　　龟山杨氏曰九五刚健中正有休否之才而履尊位大人之吉也否方休矣而安其位而忘其危保其存而忘其亡有其治而忘其乱则三者随至矣故曰其亡其亡系于苞桑言不忘亡则存乃可保也苞桑丛生也系于苞桑言存之固也唐之穆宗承章武恢复之余而萧侁遽献太平销兵之防而河朔乱失此之谓也【易说】
　　兼山郭氏曰庄子曰休休焉则平易矣故休休有优游平易之意方否之将穷大者既往而九五犹得尊位大中以临其下可以休否者也然否犹未倾三隂彚进敢安而忘危治而忘乱虽优游平易之意可存而恐惧怵惕之心未怠也夫然后知生于忧患死于安乐可也【易说】
　　白云郭氏曰九五以刚中之才而居尊位为休否之主汤武是也商书徯予后后来其苏　此汤之休否也周书曰一戎衣天下大定此武王之休否也汤武休否大人吉也其亡其亡存不忘亡也繋于苞桑则为悠久无疆之道也圣人之意葢亦深矣汤之书曰栗栗危惧若将陨于深渊仲虺又为之诰曰慎厥终惟其始此汤其亡苞桑之义也武王之书曰乃偃武修文归马于华山之阳放牛于桃林之野示天下弗服召公又训于王曰为山九仭功亏一篑此武王其亡苞桑之义也位正当者有其徳而有其位也易于否称大人而防不言者则知泰之九二否之九五皆得干二五大人之道可互见也【易说】
　　汉上朱氏曰休息也九四否道已革九五息否之时二五相易隂息乎五故曰休否言九五之动也大人居尊位正也中正而健徳当乎位也位者圣人之大寳虽有其徳无其位不可也有其位无其时不可也息天下之否者其唯有其位有其徳又有其时乎故曰大人之吉位正当也言九五之不动也然未离乎否也故又戒之九五不动不能与二相易则安其位者也保其存者也有其治者也安其位者必危保其存者必亡有其治者必乱故曰其亡其亡此又因九五不动以明戒也苞桑其叶丛生者也防为木上下黄三阳积美而根于坤土其坤深固苞桑也防为绳繋也维也虑其危亡且乱当系之维之使其根深固以防否之复故曰系于苞桑如是则大人吉非位正徳当能无凶乎易传曰汉之王允唐之李徳裕不知此所以致祸败也【易传】新安朱氏曰阳刚中正以居尊位能休时之否大人之事也故此爻之占大人遇之则吉然人当戒惧如系辞传所云也【本义】　问九五其亡其亡系于苞桑如何先生曰有戒惧危亡之心则便有苞桑系固之象葢能戒惧危亡则如系于苞桑坚固不拔矣如此说则象占乃有收杀非是其亡其亡而又系于苞桑也　九五以阳刚得位可以休息天下之否然须常存得危亡之心方有苞桑之固不知圣人于否泰只管说包字是如何必是于象上如何取其义今晓他不得只得说个坚固之义【并语録】
　　上九倾否先否后喜象曰否终则倾何可长也
　　伊川先生曰上九否之终也物理极而必反故泰极则否否极则泰上九否既极矣故否道倾覆而变也先极否也后倾喜也否倾则泰矣后喜也　否终则必倾岂有长否之理极而必反理之常也然反危为安易乱为治必有刚阳之才而后能也故否之上九则能倾否屯之上六则不能变屯也【并易传】
　　蓝田吕氏曰上九髙极必颠故曰倾否否极必通故先否后喜
　　龟山杨氏曰上九处否之极先否也否终而倾后喜也否泰之往复理之必至又何可长也然居否之终苟无刚健之才则欲倾否亦难矣上九有刚健之才者也与屯之上六不能亨屯异矣【易说】白云郭氏曰志行于四否休于五上九之倾宜矣满而倾覆自然之理也且处泰而泰则终否处否而否则终泰先否者乃所以为后喜之道故曰何可长也【易说】
　　汉上朱氏曰上九否之终天运极矣人情厌矣君子动于上六三应于下否毁兊成如决积水而倾之莫之能御也始也否塞先否也终也倾否后喜也兊为说隂阳得位为喜防为长理极必反否终则倾何可长也易传曰反危为安易乱为治必有刚阳之才故否之上九则能倾否屯之上六不能变屯【易传】
　　五峯胡氏曰否终则倾言否之不可长久也新安朱氏曰以阳刚居否极能倾时之否者也其占为先否后喜【本义】　九四则否已过中上三爻是说君子言君子有天命而无咎大抵易为君子谋且如否内三爻是小人得志时然不大会做得事初则如此二又如此三虽做得些个也不济事到四则圣人便说他那君子得时否渐次反泰底道理五之苞桑系辞中说得条畅尽之矣上九之倾否到这里便倾了否做泰【语録】










　　合订删补大易集义粹言卷十六
<经部,易类,合订删补大易集义粹言>
　　钦定四库全书
　　合订删补大易集义粹言卷十七
　　头等侍衞纳喇性徳编
　　【离下干上】
　　伊川先生曰同人序卦物不可以终否故受之以同人夫天地不交则为否上下相同则为同人与否义相反故相次又世之方否必与人同力【一作欲】乃能济同人所以次否也为卦干上离下以二象言之天在上者也火之性炎上与天同也故为同人以二体言之五居正位为干之主二为离之主二爻以中正相应上下相同同人之义也又卦惟一隂众阳所欲同亦同人之义也他卦固有一隂者在同人之时而二五相应天火相同故其义大【易传】
　　同人于野亨利涉大川利君子贞
　　伊川先生曰野谓旷野取逺与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷逺之地既不系所私乃至公大同之道无逺不同也其亨可知能【一作既】与天下大同是天下皆同之也天下皆同何险阻之不可济何艰危之不可亨故利涉大川利君子贞上言于野止谓不在昵比此复言宜以君子正道君子之贞谓天下至公大同之道故虽居千里之逺生千岁之后若合符节推而行之四海之广兆民之众莫不同【一作合】小人则惟用其私意所比者虽非亦同所恶者虽是亦异故其所同者则为阿党盖其心不正也故同人之道利在君子之贞正【易传】
　　白云郭氏曰同人名卦不曰同者同大同也大同则三才无不同矣圣人明人道得失必有所指故名曰同人不曰同也然圣人虽行人道而其道未尝不同天者盖由同人则同天矣人道以同人为大故也故为君臣父子为兄弟夫妇朋友至于临民为政处己接物凡有见于外者无非欲尽同人之道子思之所谓尽性孟子之所谓尽心其説一本于此然天无事于人也圣人亦同其无事于人则不期同天而天自同矣大舜善与人同孔子称其无为而治则同天矣孔子曰予欲无言是亦同其无事之义也野者逺于有事又其广大无际同人之道至于野则广大无不同矣六爻之才皆不及此利涉大川天道之大且健也利君子贞广大非小人之事言惟君子可得同人之道也夫不能同人而欲人同己者小人也能同人则君子矣君子言其徳之盛大盖不以才言以是知同人之道在徳不在才也中庸曰天之所覆地之所载日月所照霜露所队凡有血气者莫不尊亲故曰配天此同人之道也【易説】
　　新安朱氏曰离亦三画卦之名一隂丽于二阳之间故其徳为丽为文明其象为火为日为电同人与人同也以离遇干火上同于天六二得位得中而上应九五又卦惟一隂而五阳同与之故为同人于野谓旷逺而无私也有亨道矣以健而行故能涉川为卦内文明而外刚健六二中正而有应则君子之道也占者能如是则亨而又可涉险然必其所同合于君子之道乃为利也【本义】
　　彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也惟君子为能通天下之志
　　伊川先生曰言成卦之义柔得位谓二以隂居隂得其正位也五中正而二以中正应之得中而应乎干也五刚健中正而二以柔顺中正应之各得其正其徳同也故为同人五干之主故云应乎乾象取天火之象而彖专以二言　同人曰此三字羡文　至诚无私可以蹈险难者干之行也无私天徳也　又以二体言其义有文明之徳而刚健以中正之道相应乃君子之正道也　天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克己故能尽大同之道然后能中正合乎干行也【并易传】
　　横渠先生曰不能与人同未足为正也　天下之心天下之志自是一物天何常有如此闲别【并易説】蓝田吕氏曰同人者乐与天下共也同乎人者虽以柔合应之不以正则物所不与济之不以健则为物所迁二者皆不可与天下共也故柔得位得中而应乎干曰同人同人于野亨应以正则无所不合理义人心之所同然者也利涉大川济以健也君子正者理义之心也斯心也天下之所同然故能通天下之志
　　山杨氏曰天道上行火炎上皆亲乎上者也故为同人之象卦惟一隂则一隂为之主柔得位而不中得中而不应皆非所以为同也得位得中而应乎干六二以之卦之所以为同人也同人于野利涉大川利君子贞夫人之常情昵近遗逺则其同不广矣故同人于野亨野郊之外逺于邑者也于野则无昵比之私焉是以亨也盖公则一私则万殊合天下之公而诚焉天徳也术斯以往何险难之不济乎故曰利涉大川干行也文明以健总一卦之才言也中正而应以二五言也文明而不健则物或蔽之中正而不应则物或间之虽有同焉寡矣唯君子为能先得人之所同然者故能通天下之志能通天下之志则视天下无一物非我也尚谁异哉列子曰和者大同于物夫五味相得而后和则和初非同也合异以为同者也如是然后为大同若夫物各以类而同之则所同者小矣且天下之志固非一也而君子能通天下之志而同之亦若是而已所谓君子贞者有如此苟在物一曲则非正也同之之道孰利于此乎【易説】
　　兼山郭氏曰众不能治众治众者至寡者也动不能制动制天下之动者正夫一者也一卦五隂而一阳则一阳为之主五阳而一隂则一隂为之主隂虽至贱而为一卦之主者处其至少之地也是以同人六二独为五阳之所宗用此道也六二柔顺中正丽乎大明上应九五九五乾道也凡以人同人未有能同之者以人同天盖不期于同而自同矣孟子曰圣人先得我心之所同然者是也然则天道逺安得而同之同其所无事也孔子曰同人于野亨利涉大川凡以文明以健中正而应故也充中正应干之道则天下之志其有不通者哉【易説】
　　白云郭氏曰同人之成卦以六二为主故言柔得位得中而应乎干曰同人以成卦言也同人于野非六二之事独卦辞言同人之道故称同人曰以别之同人于野亨利涉大川彖言以乾道而行是为天道也文明以健中正而应彖言二五之才君子之道也同人之所以同干之行者无事而已至大且健而已君子之所以贞者明健而已中正而已唯君子能通天下之志此言君子之事业也子思曰能尽其性则能尽人之性能尽人之性则能尽物之性则可以赞天地化育与天地参矣夫尽人物之性则尽同人之道也尽同人之道则同天而配天矣故赞化育参天地夫如是天下之志其有不通者乎通天下之志则人物之性尽矣【易説】汉上朱氏曰姤隂自初进至二成卦以隂居隂得位也二得中也干九五位正徳当二以柔顺应之各得其正而其徳同故曰同人人道父子君臣夫妇朋友长幼其位不同而相与防于大同者中也过与不及睽异而不同矣人受天地之中以生未始不同得其所同然则心同心同则徳同故曰柔得位得中而应乎干曰同人此以二五释同人之义也干天也曰同人何也三画以初为地二为人三为天重卦四即初也五即二也上即三也六二应乎九五同人也以其同人故曰同人曰同人上九天际也故曰野野者旷逺无适莫之地常人之情其所同者不过乎昵比之私而同人之道不以系应达乎旷逺无适无莫其道乃亨有一不同为未亨也同人至于上九则逺近内外无不同者故曰同人于野亨二自下至上皆成兑泽决为大川险阻艰危之象干健也能与天下同之其行健矣则险阻艰危何往不济故曰利涉大川干行也干行自子至巳坤行自午至亥二柔上进干爻下行不曰坤行者同人坤变干初九子上九已圣人因以寓乾坤之行焉坤为文坤变离为文明文理也万物散殊各有其理而理则一圣人视四海之逺百世之后如跬步如旦暮者通于理而已惟烛理明则能明乎同人之义然非克己行之以健不蔽于欲者不能尽其道克己则物与我一矣文明以健然后中正无私靡所不应天下之志通而为一夫同人之义以四言该之文明也健也中也正也以一言尽之正而已矣不正则烛理必不明行己必不刚施诸人必无相应之理反求于心不能自得其能通天下之志乎故曰文明以健中正而应君子正也唯君子为能通天下之志此合二五两体以言同人之才也易传曰小人惟用其私意故所恶者虽是亦异所比者虽非亦同其所同者则阿党盖其心不正也故同人之道利在君子贞以卦气言之为七月故太凖之以昆【易传】
　　新安朱氏曰柔得位以卦体释卦名义柔谓六二干谓九五同人曰衍文同人于野以卦徳卦体释卦辞通天下之志乃为大同不然则是私情之合而已何以致亨而利涉哉【本义】　易虽抑隂然有时把隂为主如同人是也然此一隂虽是一卦之主又却柔弱做主不得　同人于野亨利涉大川是两象一义利君子贞是一象　干行也言须是这般刚健之人方做得这般事若是柔弱者如何防出去外面同人又去涉险　程传説得通天下之志处极好云文明则能烛理故能明大同之义刚健则能克己故能尽大同之道此説甚善大凡説书只就眼前説出底便好崎岖寻出底便不好【语録】东莱吕氏曰同人于野亨利涉大川无异之谓同如同乎乡闾则不能同乎州巷同乎州巷则不能同乎他州之州巷如此则不谓之同野者旷逺无蔽之地唯同人于野则非昵比之同可见其大同惟同人于野然后能利涉大川大同故能济大难小同则可利涉小事而已干居五柔居二干与柔似乎异惟如此相应乃所以为同非如以水济水之同也同人于野利涉大川斯能与天合徳干行谓天之无私也　文明以健中正而应学者宜理防此八字其要虽在乎正之一字就此中亦大有事执夫正之一字而直情径行非所谓正也须是知得委曲精详之道理惟文明以健中正而应乃可谓君子正也【并易説】
　　象曰天与火同人君子以类族辨物
　　伊川先生曰不云火在天下天下有火而云天与火者天在上火性炎上火与天同故为同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡同异者君子能辨明之故处物不失其方也【易传】
　　蓝田吕氏曰类族辨物大同而小异也必有小异然后有大同如不容其异必比同之则势有所不行此墨氏尚同所以不合乎圣人也惟天与火虽同乎阳然其体用固有异也同人之时志乎大则与天下共之应以正则合乎理义然后其道可以大同矣
　　山杨氏曰惟和者能大同于物小人则同而不和大同者合异以为同也居同人之时不知类族辨物则小人之同而已非大同也【易説】
　　兼山郭氏曰陈相道许行之言使市贾不二国中无伪孟子曰物之不齐物之情也或相倍蓰或相什百或相千万子比而同之是乱天下也故类族辨物乃所以尽同之之道也【易説】
　　汉上朱氏曰天体在上而火炎上二五相与天与火也同人之道同而无间如天与火然故曰天与火同人离丽也一隂丽于二阳阳本乎天炎上者类也故君子以类族然干阳物也离隂物也其物各异故君子以辨物类族者合异为同辨物者散同为异【易传】
　　新安朱氏曰天在上而火炎上其性同也类族辨物所以审异而致同也【本义】　类族辨物言类其族辨其物且如青底做一类白底做一类恁地类了时同底自同异底自异　问类族辨物如伊川説则云各以其类族辨物之同异如此则是就类族上辨物也先生曰类族是就人上説辨物是就物上説天下有不可皆同之理故随它头项去分别类族如分姓氏张姓同作一类李氏同作一类辨物如牛类是一类马类是一类就其异处以致其同此其所以为同也伊川之説不可晓【语録】
　　东莱吕氏曰天与火同人天在上火炎上故谓之同易之有象与春秋同下一与字精神都在上须是详看便见得是真同若云火在天下便不见同意君子以类族辨物大抵同之中自有异不必求其异如天同一天而日月星辰自了然不可乱地同一地而山川草木亦了然不可乱道同一道而君臣父子自了然不可乱此同人类族辨物之谓也谓之同矣而又谓之辨者常人以同为同如以刚遇刚以柔对柔则谓之同如以水济水以火济火则谓之同殊不知刚柔相应水火相济乃为同【易説】　又曰天与火同人君子以类族辨物致广大而尽精微【己丑课程】
　　初九同人于门无咎象曰出门同人又谁咎也
</div>
    <div class="pagination">
<a href="合订删补大易集义粹言_page12.html">上一页</a><span>...</span><a href="合订删补大易集义粹言_page8.html">8</a><a href="合订删补大易集义粹言_page9.html">9</a><a href="合订删补大易集义粹言_page10.html">10</a><a href="合订删补大易集义粹言_page11.html">11</a><a href="合订删补大易集义粹言_page12.html">12</a><span class="current-page">13</span><a href="合订删补大易集义粹言_page14.html">14</a><a href="合订删补大易集义粹言_page15.html">15</a><a href="合订删补大易集义粹言_page16.html">16</a><a href="合订删补大易集义粹言_page17.html">17</a><a href="合订删补大易集义粹言_page18.html">18</a><span>...</span><a href="合订删补大易集义粹言_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
