<!DOCTYPE html>
<html>
 <head>
  <meta charset="utf-8"/>
  <title>
   周易孔义集说 - 第 10 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易孔义集说 - 第 10 页/共 22 页
  </h1>
  <div class="content">
   六二王臣蹇蹇匪躬之故　象传王臣蹇蹇终无尤也王辅嗣曰当位居中以应于五不以五在难中私身逺害执心不回志匡王室履中行义以存其上处蹇以此未见其尤○胡安定曰冒险而进非一身之故上以为君下以为民救天下之蹇也○王介甫曰蹇蹇上下皆蹇○苏子瞻曰六二有应于五君臣之义深矣是以不计逺近不虑可否无往无来蹇蹇而已君子不以为不知者匪躬之故也○程传中正之人为中正之君所信任故谓之王臣○薛氏温其曰责望既重难难相仍尽瘁正事不一涂　本义不言吉凶者但当鞠躬尽力而已至于成败利钝非所计也事虽不济亦无可尤○杨诚斋曰诸爻圣人皆不许其往唯二为大臣五履正位不往以济谁当任乎○张紫岩曰重坎为蹇蹇艮为躬艮中前有重坎为匪躬以国不以身也○项平甫曰蹇蹇者不已之貌虽吃而犹言虽跛而犹行也○赵汴水曰诸卦六二独于此称王臣者艰难之时正名以示警也
　　九三往蹇来反象传往蹇来反内喜之也
　　孔仲达曰与坎为邻进则入险来则得位内卦唯九三一阳居二阴之上是内之所恃故曰内喜之也程传内在下之阴也反犹春秋之言归○张紫岩曰以刚德处互坎中故曰往蹇互坎趋下为反○何子曰诸爻唯三有刚实之才可以济蹇但与五非比非应唯反而就二二本忠贞之臣因思得刚明之才以共济所以喜其反○吴敬斋曰九三艮主所谓见险而能止者故能来而反止于其所
　　六四往蹇来连　象传往蹇来连当位实也
　　荀慈明曰蹇难之世不安其所故曰往蹇乘阳承五则与至尊相连故曰来连处正承阳故曰当位实○吕蓝田曰与三五比连故曰来连二阳交比下虽无应所赖实矣○本义连于九三合力以济○朱汉上曰九三刚实四牵连之共济五难当位而又得济之实也阳为实○项平甫曰六四以九三为实以九居三当位实也六四则连之而已若但言当位则六四亦当位也故加实字以明之
　　按来连当兼三五言盖九五大人五爻皆当利见连三则下二阴亦同往助五所谓朋来也四在重坎之交前水后水本有相连之势又在上下卦之际近君之位接引下卦伊有责焉又此爻变则中爻为巽巽为进退为绳有退而连缀之又中爻为离亦明于自知知人者故虽阴柔而能从阳以济蹇济蹇之功阴必借阳非诚实之实
　　九五大蹇朋来　象传大蹇朋来以中节也
　　王辅嗣曰处难之时独在险中难之大者也○朱子尊位而居蹇之中所谓遗大投难于朕身人君当此大蹇之时须屈羣策用羣力乃可济也○郭白云曰君道居蹇则天下难矣故云大蹇○张紫岩曰济大难而得同德之助其道尚中过则亢而失助不及则不可与有为唯中则动无不当中节谓节之以中九三居互坎而二喜之四连之上应之五得三而上下之贤毕应为朋来阳与阳为朋也朋来而羣贤并应何忧乎蹇○赵汴水曰朋诸爻也来皆朝宗于五也臣来朝于君虽上进亦称来即彖所谓利见大人也○胡云峯曰解之三即蹇之四彼于四曰朋至故此以三为朋来○来矣鲜曰中即刚健中正之德节节制也
　　按朋来以朋为三取同德为应三来则诸爻自无不从之而来六二应爻自在其内
　　上六往蹇来硕吉利见大人　象传往蹇来硕志在内也利见大人以从贵也
　　侯行果曰体犹在坎外无所之故曰往蹇下应于三三德硕大故曰来硕三为内主五为大人若志在内心附于五则利见大人○吕蓝田曰往则穷险来则获内之应硕大也九三以阳居阳故大也利见大人九五比也○朱子诸爻不言吉未离乎蹇中也至上六来硕吉是蹇极有可济之理○朱汉上曰蹇难未解人不知所从上六因九三以从九五之贵则君臣之分定○郭白云曰难将革矣犹以往为戒慎之至也○张紫岩曰蹇至上六而吉道以着得九三之应而已故在上位者必乐贤才之助○王童溪曰九五朋来之主利见之者岂惟上六而独云尔者处一卦之外尤不可不知所从也不然当比之世而上六独后乎五不能无凶矣○项平甫曰艮之上爻为硕剥之硕果是也恐学者以硕大为一故分而释之硕与大皆阳德但硕则有厚实之故以属艮　上六本无所往特以不来为往尔○郑东谷曰屯与蹇上皆坎体阴柔屯则动乎险中动极必穷故泣血涟如蹇则见险而止止极则变故往蹇来硕吉○梁孟敬曰上六者非髙位之臣即髙世之士也以五之在难亦来助之
　　按上处卦终在蹇之外似为髙世之士而有来硕利见之者惟以正应在三而三又为乘时干济之人谊所当赴故吉商山四皓从留侯之招而见汉髙是此矣坎之上六如屯如比如节皆以无应而凶在既济为有应而应者其雠故亦有凶需上与此爻则皆以应阳为吉
　　【坎下震上】　　中爻离坎
　　解利西南无所往其来复吉有攸往夙吉　彖传解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉
　　王辅嗣曰动乎险外故谓之免天地否结雷雨不作交通感散雷雨乃作难解之时非治难时故不言用体尽于解之名无有幽隠故不言义○孔仲达曰救难之时无难可往则来复为吉若有难可往则速赴为善褚氏云世有无事求功故诫以无难宜静亦有待败乃救故诫以有难须速○程传既解其难安平无事则当修复治道正纲纪明法度为可久可继之治来复也当解而未尽者不早去则将复盛故夙则吉○张子往而不返则生他变有所往而不速将后于时○本义得众谓九四入坤体得中有功皆指九二○杨龟山曰天下方出屯难还定安集之时也汉为画一之法而天下歌之来复之谓解之初与民维新之时也余风遗俗乱法弊政有不可因者革之宜早天下已定而图之则扰矣○张紫岩曰震为木为苍筤为萑苇为草木○郭白云曰动乎险中为屯动乎险外为解解与屯为内外亦与蹇为反覆其来复吉乃得中道所谓获三狐而得黄矢者也有攸往夙吉往有功如射隼于髙墉之上者也○邱行可曰大抵处时方平者易缓除恶不尽者易滋
　　按利西南言上卦之震为解之主也下卦得中故不言不利东北
　　初六无咎　象传刚柔之际义无咎也
　　王童溪曰初居下位能以己之柔济二之刚而亦以二之刚际夫柔则刚柔相资义为无咎所谓刚柔之际也同居内体同心相际以成解难之功安得以柔才为咎乎初四相应而初为坎底势不上达四为动主性非下逮凡云际者上下相邻之谓故泰九三曰天地际也初虽与四应而无际四之义○赵复斋曰阴为阳难以其陵也或其阻也初六居阳承二应四不为阳难最先解者故无咎
　　按坎六四亦曰刚柔际与此正同况此所比之二刚为解难之大臣初宜无咎矣故以际字明之非孔传不得无咎之故矣
　　九二田获三狐得黄矢贞吉　象传九二贞吉得中道也
　　王辅嗣曰狐者隠伏之物刚中而应为五所任处于险中知险之情以斯解物能获隠伏也黄理中之称矢直也田而获三狐得乎中直之道能全其正者也○孔仲达曰九二贞吉者谓九位既不当所以得贞吉者由处乎中得理中之道也○程传难方解而治之初必去小人则可以正君心而行其刚中之道田者去害之事狐者邪媚之兽获谓能变化除去之也获之则得中直之道乃贞正而吉也○朱汉上曰二为田自三至上有师坎为狐为弓离为矢又为黄○赵复斋曰得易辞获难辞○杨诚斋曰当解之世此爻欲其获狐三戒其致冦四欲其解拇五欲其退小人六欲其射隼一卦六爻而去小人之居五田者力而取之矢者我直则壮黄者中而不过去小人而不力虽去必来去小人而不直虽行必革去小人而不中虽甚必乱○王童溪曰二为坎主所谓无所往其来复吉乃得中者也狐疑物天下之难常生于人情之疑惑三狐众多之疑也二以田而获之○沈守约曰田获三狐得险情去众疑也三居险极狐也六五阴柔不能制之二为五应刚直居中能得六三为险之情而去众疑也坎变为坤致役也田象○李隆山曰坎为穴为隠伏物之穴居而隠伏者狐也○熊梅边曰离为三数狐指六三之小人○何子曰黄矢所以取狐狐获则黄矢亦得矣
　　六三负且乘致冦至贞吝　象传负且乘亦可丑也自我致戎又谁咎也
　　孔仲达曰失正无应下乘于二上附于四乘者君子之器负者小人之事施之于人即在车骑之上而负物故盗知其非有而竞欲夺之○刘长民曰三据险极以柔乘刚以阴居阳是小人而乘君子之器又不应于上是固其险也险固不通难何由解故公用射之○王会之曰非止速冦伐又起天下之戎○吕蓝田曰不安于上求媚于四而负之不安于下凌侮于二而乘之○程传阴柔居下之上处非其位难解之时而小人窃位复致冦矣○朱汉上曰坎为轮故曰乘坎为盗故曰盗斯夺之此爻当内卦之上小人而在髙位自二言之为狐自上言之为隼自本爻言之则为负且乘○赵复斋曰解之时阴喜得阳居其间者贪欲取之三本无应乃欲兼上下二阳难自己作致戎必矣○张南轩曰小人乘君子之器招冦而起祸贞固守此不可吝乎○张紫岩曰小人任重治功必隳解缓之世尤所当谨内而中夏外而四夷莫不啓陵侮之心如淮南视公孙辈犹发蒙耳六三位不中正居坎险上互坎又在前内外怀险小人之雄者负者而乘是足反居上首反居下大乱之道也○沈守约曰宜负而乘可丑谁咎罪五之缓也坎变为巽巽为伏宜负也为髙乘也○邱行可曰小人情状不一狐言其蛊惑隼言其鸷害负且乘言其僭窃○李蒙斋曰蹇难既解君臣各从其正小人居上者在宥罪之时王庭之鈇钺虽未加焉已为天下所不容贞吝者固执而罔有悛心之谓○雷西仲曰冦小为盗大为戎任使非人则变解而蹇天下起戎矣○熊梅边曰二以为狐而获之五以为小人而解之上以为隼而射之其能免于患害乎○胡双湖曰互体之坎冦象
　　九四解而拇朋至斯孚　象传解而拇未当位也王辅嗣曰失位不正而比于三故三得附之为其拇也○孔仲达曰而汝也四若当位履正即三为邪媚之身不得附之也三不附四则无所解今须解拇由不当位也○李氏鼎祚曰九四体震震为足六三在足之下拇○刘长民曰朋二也二与四同功又俱阳爻故谓之朋○苏子瞻曰拇六三朋九二○张子位不当则所履者邪故失位之阴因得骈附解之则朋信○杨诚斋曰四以阳刚居近君之位而下比六三微贱在下之小人则君子之友望望然去之维解散其小人则君子信其忠正而朋至矣拇体之微而在下者也○何子曰解去匪人之卦也唯二四两阳爻任解之责者而三实界其间二虽获之犹虑四昵之也故为告四之辞曰必解汝之拇而与朋相信则可苟昵近比之小人而不解则君子之朋虽至彼必将肆其离间之术矣
　　按以拇为初以初为朋者皆泥于应也不知拇有骈附之义朋为同德之义不可易也
　　六五君子维有解吉有孚于小人　象传君子有解小人退也
　　王辅嗣曰居尊履中而应刚可以有解而获吉矣小人虽闇犹知服之而无怨也○本义卦惟四阴而六五当君位与三阴同类者必解而去之则吉○张紫岩曰柔履尊位居震动中二四皆以刚德为五用君臣固结其心若一小人知国势不可复摇而吾君臣之德有以孚其心莫不革虑从化以成解治坎险在下为小人二阳协从为维维联合义也○郑东谷曰使世之小人皆信上之所用者必君子而所解者必小人则必改心易虑不复有投隙抵巇之望○项平甫曰天方厌乱世难将解故小人皆以反正为喜心与君子相孚不烦攻击此所以为解之时欤○王秋山曰九二大臣九四近臣皆君子也成卦由之得时得位而五兼用之故有解之吉此人君解难之道也○何子曰君子指二阳小人谓三阴五与三阴本朋也安能解阴幸二应四比皆阳刚之德五必与之相维系推诚委任有以行解落阴党之谋则吉爻变中爻为巽巽为绳维之王心既一虽所甚昵宁能干我咸奉身而退矣
　　按坎中实离中虚皆有孚与二应则坎之阴皆信故曰孚于小人
　　上六公用射隼于髙墉之上获之无不利　象传公用射隼以解悖也
　　王辅嗣曰初为四应二为五应三不应上失位负乘处下体之上故曰髙墉墉非隼之所处髙非三之所履上六居动之上为解之极将解荒悖而除秽乱者也故射之极而后动成而后举故必获而无不利○孔仲达曰公者臣之极上六以阴居上故谓之公○陈氏臯曰躬亲解难非人君之事○王童溪曰隼六三也上以震动之极居一卦之上于位则正于势则便于器则利于时则宜以正而去不正获之盖无难者三居下之上内外之限也髙墉若同人九四乘墉内外之限亦指三而言○项平甫曰上六之辞最美以其独正也正人而在髙位非君子而何○张紫岩曰互离为隼重坎为弓矢离中虚阳包之为墉○沈守约曰墉所以衞内而捍外也害在内小人而在君侧也出乎墉之外则非射之所能及髙墉之上在内外之间据衞限之势于此而射之获之无不利矣震而为离威而明○赵汴水曰公为外诸侯之长鹰扬善逃必上六更髙于六三然后射必命中此待时之义○龚泉峯曰难者坎也阴也解难者震也阳也二四以阳解乎阴五上以震解乎坎故上卦言解而下卦不言解也
　　【兑下艮上】　　中爻震坤
　　王会之曰损泰之九三为损之上九曰损下益上损否之九四为益之初九曰损上益下孔子曰损益盛衰之始也○兰惠卿曰损益二卦专为三阴设也损干之九四曰损上损干之九三曰损下○赵复斋曰损益之义在内卦刚而柔曰损柔而刚曰益不损初二而损三损其盛者不益四五而益上益其衰者益卦不损五上而损四损其盛者不益二三而益初益其微者　损益盈虚二五不动防哉损过益不及得中而止　阴损阳人欲损天理○胡云峯曰上下经阴阳各三十画然后为否泰为损益咸男女之交变而损则不交恒男女之不交变而益则交咸情之感也极必损恒道之久也极必益　益在下卦之下民爻也下之上容可损下之下为民决不可损故损曰损下益上而不言损民益曰损上益下民说无疆则其为益民也可知矣○熊梅边曰莫吉于泰而益上则损莫凶于否而损上则益是上可损而不可益下可益而不可损也明矣○邓汝极曰损益咸恒之交于上经视否泰乾坤后更十卦而天地交咸恒后更十卦而损益见为二经之枢上下交而泰不交而否损上益下而益损下益上而损损本泰以损下益上而否从胎焉益本否以损上益下而泰其还乎故损益者乾坤之往来否泰之大始也反之身咸言速心之德通于虚惩忿窒欲损之又损致虚以复其咸恒言久心之德凝于实迁善改过益之又益充实以成其恒
　　按卦变之说固属后儒穿凿然文周系辞于成卦之后自有彼此观玩之道即如反对之卦其爻往往相照也故有谓三阴三阳之卦皆自否泰来者其病在认作卦变耳若谓从否泰看出盛衰消息之道自是圣人观玩之至理朱子亦谓卦已成后用意推说斯为至当盖否泰即乾坤之合体六子既生于乾坤则六子之合体自有乾坤合体之变象即如谓成泰之后变而为损则不可而艮之本坤兑之本干不可诬也总于成卦之后从其合体而观之则由泰以观损而损之为损见损之渐即于否亦见由否以观益而益之为益见益之可复于泰亦见况益彖传天施地生明以益之上卦为干之施下卦为坤之生孔子已有一否卦在眼前则以损为泰之衰微以益为否之转机自是自然之故离乾坤而言损益则损益之义无着离否泰而言损益则彖传上下之义亦无着驳卦变者并谓不必牵合否泰过矣至来氏以正反对为错综以错综为卦变至损益而其说遂不可通矣
　　损有孚元吉无咎可贞利有攸往曷之用二簋可用享彖传损损下益上其道上行损而有孚元吉无咎可
　　贞利有攸往曷之用二簋可用享二簋应有时损刚益柔有时损益盈虚与时偕行
　　郑康成曰艮为山兑为泽互体坤坤为地山在地上泽在地下泽自损以增山之髙犹诸侯损国之富以贡献于天子○陆公纪曰下以刚中说于上所以损下上以柔中止于上所以为益上下说而上不止则损于下上止而下不说则无益于上故说而止刚中而应乃得有孚元吉也○虞仲翔曰干为盈坤为虚损刚益柔故损益盈虚趋时通变故曰与时偕行○王辅嗣曰损之为道损下益上损刚益柔也损下益上非补不足也损刚益柔非长君子之道也为损而可以获吉其唯有孚乎损刚而不为邪益上而不为谄则无咎而可正○孔仲达曰卦有元吉已下等事由于有孚故加一而字则其义可见二簋至约唯在损时应时行之非时不可也刚为德长不可恒减故损之有时○吕蓝田曰损之道不可以为正当损之时故曰可贞○程传譬如垒土损于上以培厚其基本则上下安固矣岂非益乎取于下以增上之髙则危坠至矣岂非损乎损之道必有孚诚则大善而吉可贞固常行而利有所往也○本义损减省也损下卦上画之阳益上卦上画之阴损兑泽之深益艮山之髙损下益上损内益外剥民奉君之所以为损○杨龟山曰损而刚柔皆应故有孚损之不以其道则民不孚凶咎随之○耿希道曰益下则下与上皆益损下则下与上俱损○朱汉上曰坤为腹为方震为足艮为鼻震为木木为方器簋也上为宗庙艮为门阙为手震为长子升自门阙而荐之享也○项平甫曰礼莫重于大享物莫微于二簋大享而用二簋损极矣而其所以可则有时矣章内三言时字明必有是时而后可以行是事非其时一物不可阙也○赵复斋曰离者何阴包于阳故丽也中孚亦然中孚者信也惟损亦然损九三一爻以临其上而阴包其间于是有孚而丽显此卦才之美　损之道上行益之道下施○冯厚斋曰享诸侯享天子之礼二簋者下二阳爻应乎四五有奉之之义故以取○赵汴水曰上卦阴虚不能不资乎下而艮则知止而不妄取下卦阳实为兑知上之不得已而非过求也故说顺以奉上上下交信不嫌于为损其下四事有孚基之阳欲盛阴欲衰损阴益阳宜也今九三为干刚之过上六为坤柔之过损过刚以益过柔庶几适乎然亦有时而然非损益之常○王秋山曰享奉上而上受之之谓二簋言损于下者有时而不可不省约质俭也适其时之不可损则不可以过求于其下也○胡双湖曰簋内方外圆下二阳为底三阴为腹上一阳为盖
　　初九己事遄往无咎酌损之　象传已事遄往尚合志也【尚上通】
　　陆公纪曰己事者以其事为己任者也体刚在下为损之初是以事为己任者也损之用在于应时宜其速往尚合众心○吕蓝田曰当损之初而位乎下不可缓也故以己之事遄往以益上庶几合上之志亦不为己甚以失己故其损也酌之而后行○游广平曰事损之事也言损初之实以益四之虚也四之志欲损其疾而初遄往使遄有喜焉故曰尚合志然损下以益上者或失其节则后难继故必酌损之○张紫岩曰初四居艮兑先其志易合且从感速曰遄往○郑东谷曰谓在己所当损之事则宜速往以益上也○林刚中曰酌取水也损泽以滋山酌损○徐进斋曰初最下损下太过则其本伤矣必斟酌其义之浅深而不失损己益人之道可也○赵复斋曰初为微盈酌损之以就中甚则反虚○王秋山曰初刚而在下损初益四正所谓出粟米丝麻以事其上乃处卑下者在己当损之事故速往以奉上乃可无咎按己事作人己之己者得之卦体说而应上小民之急公效命者正在此爻以初为民位也常赋力征必视为分内当为之事乃能踊跃欢乐尽奉上之诚已事遄往正兑说之象训止训辍俱未切爻义或作己疾解亦牵合酌损之当从初九不失己看为是不应于初而为四言之也
　　九二利贞征凶弗损益之　象传九二利贞中以为志也
　　王辅嗣曰柔不可全益刚不可全削下不可无正初九已损刚以顺柔九二履中而复损己以益柔则剥道成焉故不可往而利贞进之于柔则凶矣○孔仲达曰言九二所以能居而守贞弗损益之由以中为志故损益得其节适也○苏子瞻曰损有可贞之道九二是也○程传二以刚中居柔而说体以柔说应上则失刚中之德故戒利在贞正也征行也离乎中则失其贞而凶矣不自损其刚贞则能益其上若用柔说适足以损之世有虽无邪心而唯知竭力顺上为忠者不知弗损益之之义也　九居二非正也处说非刚也而得中为善志存乎中则自正矣守中则有益于上矣○张子以阳居阴刚德已损故以征则凶○本义不变其所守乃所以益上○郭白云曰三损于上足以致益二复损之则过矣○项平甫曰损以有过不及故损一益一以求中也若九二六五则既中矣五非不足二非有余一有增损则失其中矣○沈守约曰居说失正是以戒也兑而为震处说而动正不足也○胡双湖曰阳虽弗损而与六五为正应以刚济柔固未尝无益之之道
　　按此爻于中爻为震动复为震不正而动于下征凶宜戒矣
　　六三三人行则损一人一人行则得其友　象传一人行三则疑也
　　杨龟山曰阳施隂受受则益施则损以干之三而索于坤则是三人行而损一人也索之而男女成焉是得其友也乾坤合而损益之道着○郭白云曰三则疑者损之成卦由六三上九之变得其友也三爻虽皆应而非艮兑成卦之主不可言得其友也○王童溪曰兑之三爻皆志于益上然初九九二则以刚应柔故三人同行而语其自损之至者则六三也故曰损一人是一人也独往以应上故艮兑相合此所谓得其友也○王秋山曰此成卦之主故爻辞总言一卦之象不言于上而言三者损下为损上则得刚之益非损矣
　　按损之所以得元吉无咎诸美者以有孚也故于主爻发明有孚二字之义得友者交孚也疑则不孚矣损一人而一人行乃成少女少男之体而彼此交孚以卦为损故专主损之一爻言不兼上下之往来也三则疑者下卦过损而三隂则疑于剥不损而三阳则疑于大畜皆无孚象故孔子释以三则疑者明此卦之交孚惟在于损一益一之间过损不可不损不可也不言二则疑者蒙爻辞之三人而言絪緼媾精致一之义夫子别为引伸非此爻之本义不必牵合
　　六四损其疾使遄有喜无咎　象传损其疾亦可喜也王辅嗣曰履得其位以柔纳刚能损其疾者疾何可久故速则有喜有喜乃无咎○刘长民曰隂而止滞以成其疾必求阳以散之使遄者谓能来初也○苏子瞻曰遄者初九也损其疾则初之从我也易故遄有喜○程传在损时而应刚能自损以从刚阳也损不善以从善也○杨龟山曰六四乘承皆隂偏于隂者也隂阳失其平则为疾四当损时所当损其疾者也○杨诚斋曰六四以柔居柔得初阳为应损其疾者也初言遄往四言使遄盖初之遄实四有以使之也○项平甫曰当受益之地而称损者损己之疾所以受人之益也四能损柔受刚使得速施其益则有喜而无咎合志者得効其忠岂非可喜之事亦字亦初九也○徐进斋曰才柔苟止而或怠于从善初刚在下亦难于益己苟非自损其过汲汲然以好善求益为心则应者缓而益者寡能无咎乎凡言有喜有庆者皆内外相应之情也　柔过为疾忿欲之类○胡云峯曰下损己以益上当使下亦速有所喜乃无咎
　　六五或益之十朋之龟弗克违元吉　象传六五元吉自上祐也
　　崔氏憬曰元龟直二十大贝双贝曰朋○苏子瞻曰六五者受益之主而非受益之地也以受益之主而不居受益之地不求益者也不求益而物自益之故曰或或者不知其所自来之辞也十朋之龟则九二弗损之益也龟之益人也岂有以予人而人亦岂有以取之亦效其知而已六五之于九二无求也自上祐之虽欲避之而不可得故元吉○吕蓝田曰当损下益上之时以柔中居上天下之益归焉古者以龟贝为货十朋之龟利益多也莫之致而至至斯受之故弗克违○郭白云曰六五之辞与益之六二同者损至六五疑于益矣又其反对之义同也○赵复斋曰止于至中不求损益然柔有可益之道此益非不足而益如天祐人助之意欲辞之而不可得○项平甫曰六五本无待于补九二亦不补之补自上来神天之降祐○郑东谷曰凡曰或益之曰有他吉曰自上祐皆谓不期于得而得之也损之爻唯上得益五非得益者也然五冲虚中顺而居尊位虽不期于益必有益之者矣○邱行可曰卦似离者皆有龟象颐与损益皆外实中虚所以取象龟也
　　按损三本以益上损四本以益初损益成卦之道也而损以益上为义六五为上卦之主益以益下为义六二为下卦之主皆当受天下之益者也故两爻辞大同然二爻所以获益者不第在成卦之主也盖天下获益者必先有受益之地两卦二五皆坤体中德柔顺之质能受阳施载而不重满而不溢故天下之益归之皆二五之德所自致他爻不能及故其辞极美曰自上祐自外来谓莫知其所自来也或以自上祐为指上九自外来为指初九以初九自六四也说似可通合之或击之自外来句则此上字外字均不必有所指
　　上九弗损益之无咎贞吉利有攸往得臣无家　象传弗损益之大得志也
　　张子上九本为九三虽为损下其实上行故云弗损益之损终反益益卦损上而益下则可大得志○杨龟山曰居损之上损极矣上九阳止乎上能止而有节岂惟可以补过犹可正而有为○防广平曰得臣无家谓三之致一也○郭白云曰一人行而得其友者上九故无咎贞吉利有攸往是由损下益上其道上行之所致也得臣即得友之义○郑东谷曰上九坤体得干之施变而为阳则在上者已有余矣不损乎下而以其有余者益之非特无咎无所不利也○王童溪曰君子之志在于益下而已位人之上先损于下而惟有益于下大得志也○项平甫曰得六三之臣损其家而来补于国此上之所以安坐而大得志也三以得上为友上以得三为臣三在下故为臣在内故为家○吴草庐曰三独隂居下专意奉上国尔忘家故曰无家○胡云峯曰弗损益之上与二辞同而意异二当益上之时不损其所守乃所以益上上受益既至则又当推以益下
　　按弗损乃艮止之象益之阳实之施此爻变为临有敦临之吉故为大得志得志者不在受益而在益下爻义已尽于弗损益之无咎贞吉利有攸往下又言得臣无家者正明上九所以致此之由而卦辞所以有孚而元吉可贞利往之故全在于九三之损此卦之所以名损也此句不专在本爻之象而在全卦
　　【震下巽上】　　中爻坤艮
　　益利有攸往利涉大川　彖传益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　郑康成曰君以益下为德故谓之益雷动风行犹君出教令臣奉行之故利有攸往利涉大川○范蜀才曰此本否卦干下之初坤为无疆震为喜笑以贵下贱大得民故说无疆○孔仲达曰损益得名皆就下而不据上者向秀云明王之道志在惠下故取下谓之损与下谓之益动而骄盈则被损无已动而卑巽则进益无疆天施气于地地受气而化生亦损上益下之义其施化之益无有方所○薛氏温其曰损称损益盈虚益称凡益之道者损下益上时不获已然后行之富国实民无时不可故言损则不可无益而不损又何害也○胡安定曰利涉大川者君能以仁义之道益下下受其赐则捐躯而报上効命以助君可济险难○苏子瞻曰涉川者用木之道震巽皆木雷厉而风行故利涉大川○程传风烈则雷迅雷激则风怒交相助益下厚则上安故益下为益五以中正居尊二以中正应之是以中正之道益天下天下受其福庆也○张子上巽下动者损上益下之道木以动而巽故利涉大川否九四下而为初九故曰天施地生又曰损上益下又曰自上下下○本义损上卦初画之阳益下卦初画之隂自上卦而下于下卦之下故为益○朱汉上曰坤为众民也凡利涉大川言木者三益也涣也中孚也皆巽也○郭白云曰益动而巽则无盈满之累故日进无疆益裕道也○王童溪曰损四海之供奉以益天下之不足益偏在下而民说无疆则益又在上损万乘之尊严以下天下之贤者益偏在下而其道大光则益又在上上下俱享其利故无适而不利焉天施地生指乾坤一索而得震巽长男长女相与用事以言益之功用之大也○赵复斋曰中孚益皆中虚中孚木在水上舟行于水益木在震上木之动者亦舟涣唯取木居水上耳损卦论损益盈虚益卦专言益尔阳主行益者隂
　　主得益者○张紫岩曰益下不必与之以利饶之以财圣人躬修道德制情性去私欲用中用礼用谦用俭损己以富之下贤以教之益道尽矣○郑东谷曰天先施则地乃生○赵汴水曰损彖戒之详而严益卦予之约而确圣人之情可见矣○王秋山曰干阳本在上而下坤之隂是为人上而屈己待下谦尊而光之道也干下而初天施也坤上而四地生也天地施生之益无时不然未尝一息间防故曰与时偕行○胡云峯曰卦以内为主凡物以下为本损下谓之损益下谓之益而上之损益不与焉厚其本也○易外木以生为德易之道生生故重木道木道之行天地之道也○朱髙安曰乾坤始交而为震巽春阳布泽盛德在木天道大光万物亨通时也
　　初九利用为大作元吉无咎　象传元吉无咎下不厚事也
　　陆公纪曰此后稷公刘之功○孔仲达曰大作谓兴作大事也初九处益之初居动之始有兴作大事之端又体刚能防应巽不违有堪建大功之德故曰利用为大作○侯行果曰震为稼穑又为大作益之大者莫大耕植○朱汉上曰阳为大震为作初九得干之始元吉也坤厚也○郭白云曰损为益之始益为损之终当兴利之初故利为大作也损益二卦终始相通故其辞意相接损之上九曰无咎贞吉利有攸往益初九言利用为大作元吉无咎所以终利有攸往之辞亦知其大得志也○冯厚斋曰益用享帝用凶事用迁国皆大有作为之卦故曰益以兴利初九大作之始故以元吉无咎戒之○钱啓新曰初合四巽以出震所为大作非小小利益事必尽坤土而耕治之尽坤众而吉凶与同患之雷厉而长养之风既大行风飞而恐惧之雷益大震使人无不遂其生无不复其性所为如是是谓大作○何子曰初九一爻干所施于坤而成震者盖筦生物之枢而主益下者也转否为泰实惟斯时如均田正赋以厚天下之生建学饬纪以正天下之德设官分职以经天下之治布兵设险以卫天下之宁皆是也开天下无疆之益必元吉而后咎可免酌之古酌之今尤酌之后当于时当于事求当于心元吉者大善之谓以功言非以效言也下不厚事下民愚贱不能自厚于所事非阳刚自上来大作而为之所则下何頼焉故必元吉而后无咎卦之损上益下正在此爻也
　　按此爻不宜作受益者说赵复斋所谓阳为行益者得之也
　　六二或益之十朋之龟弗克违永贞吉王用享于帝吉象传或益之自外来也
　　王辅嗣曰帝生物之主兴益之宗出震而齐巽者也六二居益之中当位而应于巽享帝之美在此时也○孔仲达曰自外来明益之者从外而来不召而至○程传永贞吉就六二之才言二中正虚中能得众人之益者也然质本隂柔故戒在常永贞固则吉人为善则千里之外应之六二中正虚己益之者自外而至是也苟为不善则千里之外违之上九求益之极击之者自外而至是也○郭白云曰损益相须以相成损之上益之初损之五益之二故损上益下其辞相属而损五益二又大同矣六二柔顺中正人之所与故或益之十朋之龟弗克违或者来益而不一之辞五曰元吉此曰永贞吉君臣之道不同故其吉亦异○沈守约曰帝出乎震震长子主鬯者也享帝之象○兰惠卿曰六二柔顺受益之臣王用之可以享帝获吉如成汤用伊尹而享天心太戊用伊陟而格上帝○王童溪曰以六居二虽正也然震体也震则动动则不常故以永贞戒之○冯厚斋曰王九五也○赵汴水曰损四以益初本非益二故云或义与损六五同身居臣位与五不同非意得益必永守其正乃可此二之吉也二五为正应故九五用贤享帝荐其明德此五之吉也○徐进斋曰自初至五有龟象与损六五同
　　按二即坤之中坤利永贞故曰永贞吉
　　六三益之用凶事无咎有孚中行告公用圭　象传益用凶事固有之也
　　本义六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此乃可以无咎又戒以有孚中行而告公用圭也用圭所以通信○语録益用凶事犹书言用降我凶德嘉绩于朕○游广平曰益则吉矣而用凶事者所谓吉人凶其吉也○沈守约曰震体刚直离性炎上圭象○徐进斋曰三与上应而以为有凶事者上有或击之凶而三位又多凶故也○李隆山曰益损上益下下卦皆蒙益者也故六三亦曰益之三以隂居阳震动不安有凶象○胡云峯曰以二体则二五各居中以全体则三四并居中故中孚以三四为中此三四称中行○张彦陵曰投之艰难寘之盘错儆戒震动之谓也无咎可因是而迁善补过也下二句正言其所以无咎有孚者洗心涤虑诚于体国而不欺中行者履正奉公合于中道而不悖即此便是上通于君处○何子曰凶事得益如征伐凶事也用之而乱可弭迁徙凶事也用之而生可厚说文云凶象地穿交陷其中也三本坤体今变为震地震必陷又中爻变坎亦陷故以凶言互体变坎有孚象震为大涂行象在卦中中行象○髙忠宪曰凶事乃三之固有而善受者反以凶事得益为其有孚中行诚信通于上也人能于贫贱忧戚受天之玉成者如此
　　按象传固有之句得髙氏说始直截切当盖凶事乃本爻震体之象三居震极风雷相击所谓震来虩虩震惊百里者也故曰固有之然恐惧致福旋为笑言哑哑故云无咎有孚中行皆从恐惧来此凶事之所以得益也
　　六四中行告公从利用为依迁国　象传告公从以益志也
　　张子本为初六寄位于四居隂体巽所趋在下以为依迁之国人所容信必中行不私然后告必见从○郑亨仲曰坤为国自初之四迁国象○程沙随曰卦体震互坤诸侯象○项平甫曰六四自损以益下与初互迁而成益此公刘古公之事也迹若损民而志实益下观盘庚三篇可见损益之实矣○冯去非曰四近君非三比迁国须先告公上既从然后为之不则为擅命○徐进斋曰四初为往来之爻有下迁象迁国顺下而动也古者建国有不便于民则视民利用迁○熊梅边曰四与初应迁则九四下为初九即损之一人行则得其友也○吴敬斋曰四正主于益下者然非君位不敢自专必告于公中行则见从矣○何子曰互坤迁国而再立国象也告公而公即从之损其身以徇人以益下为志者也赞九四下为初九之辞○朱髙安曰人情安土重迁难与虑始此爻迁国自四主之不唯民不信公亦不能无疑必平日所行事事合于中道君乃信其益下之志出于至诚也
　　按益以益下为志国之依在民民之依在稼穑四之益下乃依民之所利而利之也或作四依五者似非爻义
　　九五有孚惠心勿问元吉有孚惠我德　象传有孚惠心勿问之矣惠我德大得志也
　　王辅嗣曰为益之大莫大于信为惠之大莫大于心信以惠心尽物之愿以诚惠物物亦应之○崔氏憬曰惠心及下终不言以彰己功问犹言君虽不言人惠其德则我大得志也○程传五刚阳中正居尊位又得六二中正相应以行其益何所不利阳实在中有孚之象○沈守约曰巽而为艮艮其背惠心勿问之象卦变为颐如天地养万物○朱汉上曰问而后惠惠亦狭矣勿问则吉之至善○王童溪曰至诚惠益之心行于不言之间勿问云者所以设后世人君行小惠者戒○吕东莱曰苟惠民而先问民之感与不感是计功利非诚心也○龙麟洲曰上有孚五中实象下有孚卦中虚象上惠巽顺象下惠坤顺象○梁孟敬曰九五不言益而为益之大者如天施地生而其益无方也春生秋杀隂润阳煦天之心固无私也而生物之不齐天不与知○蔡虚斋曰有孚之施于下者在我只为心自下之受此施者目之则为德○潘去华曰人君施惠于民不必求之物不必损于己唯求之心而惠自下矣九五阳刚中正故曰有孚惠心以中感中以正感正遂有六二之有孚○张彦陵曰大得志非以民惠我而得志以我足以致民惠我为得志也
　　上九莫益之或击之立心勿恒凶　象传莫益之偏辞也或击之自外来也
　　孔仲达曰勿犹无也○张子未尝损己而云莫益之作易者因益卦而言尔○本义莫益者从其求益之偏辞而言也若究言之则又有击之者矣○张紫岩曰雷风为恒风雷为益上九处风雷极处故有勿恒之失○沈守约曰以刚处极居亢乘尊己盈也是以莫益之人道恶盈众忿所归是以或击之盈不知止求益得损凶咎之来非意所及盖风雷相资极则相薄而为灾上居巽极求益不已三居震极用在凶事过极相与莫益或击巽变为坎入于坎陷谿壑无厌之欲也巽为躁卦坎为心病处极而躁心险而病立心勿恒之象卦变为屯动乎险中是以凶○王秋山曰卦取损上益下损阳有余益隂不足今上九反是以阳有余处退巽之极居无位之地非有益于人者又益穷则变乃挟其刚强反益之道专利于己非徒无益于人而又损之故为众所嫉不唯无益之者且有起而击之者矣○胡双湖曰恒九三亦巽体亦有不恒其德之戒巽为不果为进退为躁其立心勿恒之意欤击下互艮手象○胡云峯曰二不求益而或益之自外来也上求益而或击之亦自外来也孰有以来之五由中心之有孚上由立心之勿恒吉凶之道未有不自心生者○俞石涧曰损下之道时暂而已不可恒久益彖传云日进无疆其益无方益下之道则宜恒久上居巽极立心不恒凶道也○易外风而浚则莫益雷而振则或击浚于下必振于上浚者益下之反振者损上之反浚民之膏血以自肥振己之滛威以自贼未见其能自全也击者振恒也

　　周易孔义集说卷十一
&lt;经部,易类,周易孔义集说&gt;
　　钦定四库全书
　　周易孔义集説卷十二
　　光禄寺卿沈起元撰
　　下经
　　【干下兑上】　　中爻重干
　　程传泽水之聚也乃上于至髙之处有溃决象五阳在下长而将极一阴在上消而将尽众阳决去一阴所以为夬也
　　夬扬于王庭孚号有厉告自邑不利即戎利有攸往彖传夬决也刚决柔也健而说决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　孔仲达曰王庭百官所在之处君子决小人故可显然发扬决断之示至公而无私隠耑用威猛以此即戎便为尚力取胜即是决而不和其道穷矣○王介甫曰柔乘五刚上六乘九五之刚众阳比五亲决五为王位故曰扬于王庭决去柔邪当先明信其法宣其号令一小人犹在上故须常懐危厉故曰危乃光也○程传下健上説是健而能说决而能和决之至善也兑说为和柔居五刚之上犹为乘陵之象当显扬其罪于王朝大庭使众知善恶尽诚信以命其众而知有危惧则君子之道无虞而光大也圣王诛乱必先修已舜之敷文徳是也○游广平曰扬于王庭诵言于上也孚号诞告于下也告自邑自近而及逺也○本义夬阳决阴也三月之卦以五阳决一阴必犹有危厉不可安肆又当先治其私而不可耑尚威武则利有所往也以一小人加于众君子之上是其罪也刚长乃终谓一变即为纯干　语录孚号惕号无号取之义兑为口故多言号也○耿希道曰植徳莫如滋除恶莫如尽故一柔已穷而犹决五刚已盛而犹利往也○张紫岩曰无怒之之心曰说有生之之意曰和此中正之道也然后能除大害譬如治病使疾去而元气无损○朱汉上曰决而不失其和非亢暴忿疾以力胜之决之至善也五得尊位体兑兑为口讼言于王庭与众君子共去之一柔未去有危道其危犹曰其亡则决小人之道光矣光谓与众弃之若隠其诛如唐去李辅国则不光矣○郭白云曰有干之健故能决有兑之说故能和小人既决天下说而和四罪而天下咸服刚长乃终必夬之义也○李隆山曰上六虽处至穷之势然九五与之比九三与之应九四与之同体其与之敌者初九九二耳又逺于上虽欲决之势所不及故曰有厉曰有戎有凶有者不必然之辞五阳相信知其危而戒之斯有万全之势无一跌之虞○项平甫曰其危乃光与中未光相应不利即戎与暮夜有戎相应刚长乃终与终有凶相应○李西溪曰一阴在五阳之上小人据尊位而在君侧其巧诈之深未易动故扬于王庭使人主明知其为小人号令于众使举朝皆知其为小人告于邑使举国皆知其为小人举兵诛之恶在君侧其势不顺故不利即戎○胡云峯曰阴势虽微蔓或可滋穷或为敌不可于小人道衰之时忘戒惧也小人有一人之未去犹足为君子之忧人欲有一分之未尽犹足为天理之累○呉敬斋曰复利有攸往譬如平地之一篑故喜其进而曰刚长也夬利有攸往譬如九仭之尚亏一篑故恐其止而曰刚长乃终也○华霞峰曰决之象従泽顺而排之因其势而利导之若决泽而使之流通决之善也然有溃决之忧不得其道则溃决四出而泛滥为害矣
　　初九壮于前趾往不胜为咎　传不胜而往咎也王辅嗣曰居健之初为决之始宜审其防以行其事往而不胜宜其咎也不胜之理在往前也○本义前犹进也当决之时居下任壮不胜宜矣　语类与大壮初爻同此卦大率似大壮○沈守约曰卦变为大过本末弱也往而不胜其任则有败挠之凶○朱汉上曰夬自大壮积之在大壮时四刚已壮长而至于五刚则初九壮于前大壮之趾也无应不可先动不曰凶者阴将尽也○王童溪曰九以刚动之才居夬之初唱决柔之谋者也壮于前趾居众动之先先众而动之象○毛伯玉曰胜在往前者兵法也必往之道也往不胜为咎者逺虑也所以戒其往也○潘天锡曰阴在髙位初欲决之犹布衣论权臣不量力之甚○胡潜斋曰京房欲去恭显刘蕡欲去宦官而卒困于恭显宦官此往不胜之咎
　　九二惕号莫夜有戎勿恤　象传有戎勿恤得中道也苏子瞻曰戎上六也惕号莫夜警也有戎勿恤静也能静而不忘警能警而不用得中道矣与大壮九二贞吉同故皆称其得中○程传处中居柔不为过刚能知戒备处夬之至善也内懐兢惕而外严戒号虽莫夜有兵亦可勿恤矣○张子警惧申号能孚号而有厉也以必胜之刚决至危之柔能自危厉有戎何恤○朱汉上曰二动成离目巽多白眼惕惧之象巽风为号日在兑之下莫也巽为入日入于地莫夜也离为戈兵戎也我得中道行之以正千万人往矣况穷寇乎○郭白云曰惕知惧也号明戒也有备则无患大壮以初九九三用壮而二则贞吉皆与夬同惕号郑氏音作号呼者非其义也○李西溪曰小人罪彰利在为乱故有有戎之象九二不可啓兵端但勿恤其计不行矣○赵汴水曰勿恤者九之刚能前定二之柔能敬谨此中道也○梁孟敬曰五以阳居尊位决阴者也二与五应居柔得中助五以决阴者二也
　　按苏氏以惕号莫夜为句有戎勿恤为句与传合宜従之且有戎之意仍可蒙上而言也
　　九三壮于頄有凶君子夬夬独行遇雨若濡有愠无咎象传君子夬夬终无咎也
　　荀慈明曰九三体干干为君子三五同功二爻俱欲决上故曰君子夬夬独行谓独上与阴相应故遇雨○王介甫曰頄在上而见于外九三干体之上刚亢外见夬夬者必乎夬之辞应乎上六疑于汚也故曰若濡君子之所为众人固不识若濡则有愠之者矣和而不同有夬夬之志焉何咎之有○本义温峤之于王敦其事类此　语录九三虽与上六为应而以阳居阳有能决之故壮于頄则有凶而和柔以去之则无咎○沈守约曰在夬而善处嫌疑之地者也有凶非必凶也戒也干健也变而为兑说也健而说所以能决○朱汉上曰頄颊间骨兑泽下流遇雨也上六兑三动复成兑干为衣而遇兑泽霑濡也巽多白眼上视而不説愠也○郑东谷曰夬决之时虽当扬于王庭若三与上应应则相疑故三之处夬当委曲致虑舍其朋而独行恃吾之朋而往迫之穷则变矣遇雨相应而和如受其汚众皆疑我之不决而吾心期于必决故终无咎平勃之决诸吕盖得是理三与五任夬之责而又纯阳皆言夬夬○王童溪曰九三上六之应应之者决之也如明夷九三之于上六也九三以阳居阳又处健极与小人居相应之地疾恶之心见于顔面而不知济之以和悦小人我疑则君子祸至故有凶夬夬夬之至以和悦之道而济是夬夬应之乃所以决之则其遇雨又何嫌焉○冯厚斋曰夬分二体为故三在下卦上为頄四在上卦下为臀○蔡节斋曰雨上也若濡不至为雨所濡也○俞石涧曰夬之五阳皆君子今独称九三为君子明其不为小人之党也遇者不期而会非其本心○何子曰健而説决而和故曰遇雨
　　九四臀无肤其行次且牵羊悔亡闻言不信　象传其行次且位不当也闻言不信聪不明也
　　李氏鼎祚曰兑为羊四五体兑四为臀以阳居之故无肤○本义以阳居阴不中不正居则不安行则不进○张紫岩曰羊取刚进触物为义次且何哉盖断大事决大议非刚中者莫能周公大告君卿士防不反曰艰大所见不同非懐奸者故无凶咎悔吝○郑亨仲曰肤阴柔之物故噬嗑剥言肤皆阴爻○沈守约曰三阳健进而四处兑始以塞其路位既不当惧侵而伤居之不安臀无肤也一阴在上四以同体居阴趋下无志于决迫于众阳进非得已其行次且也不与众阳同志宜有悔矣惟强勉而前以辅于五乃免于悔牵羊悔亡也盖居兑之下兑为毁折变而为坎坎为血卦臀无肤卦变为需险在前兑体本弱险又在前行次且兑羊而险阻之牵羊坎为耳而兑塞之聪不明○项平甫曰九四一爻与大壮不同大壮之四震体尚进进则成夬故曰壮于大舆之輹夬之四兑体悦阴而迫于三阳不能自决进退之间故曰臀无肤其行次且○张舜元曰本爻变为坎兑为口坎为耳变故闻言终不成坎故不信○赵复斋曰夬之四説上六而不决姤之三望初六而不去同体故也○赵汴水曰言如扬庭孚号系于兑体迟疑不断虽闻羣刚之告戒而不之信○吴草庐曰羊羣行九四兑之下画羊之在后者九五兑之中画羊之在前者九五阳长之主如羊羣之在前四在五后牵聨而进以决柔则悔亡此勉其进也○来矣鲜曰凡易中言臀者皆坎也坎为沟渎臀之象干为言乃前若自邑之言变坎为耳痛故云闻言不信
　　九五苋陆夬夬中行无咎　象传中行无咎中未光也王辅嗣曰草之柔脆决之至易○本义苋陆今马齿苋感阴气之多者九五为决之主而切近上六之阴如苋陆然若决而决之而又不为过暴合于中行则无咎矣○朱汉上曰震为蕃鲜兑为泽苋蒉泽草也叶柔根小陆商陆亦泽草也叶柔根坚○郑东谷曰苋陆本草云一名商陆其根至蔓虽尽取之而旁根复生小人之类难絶如之○王童溪曰九五决柔之主既以阳徳居阳位又借众阳之助往决一柔宜若易然故有苋陆夬夬之　健而説决而和者决之善也故必中行而后无过咎若有刚过之失而无説和之善则虽胜一小人揆之中道未为光大九五刚而中者谓五阳之势强盛故戒其或过九三以阳居阳而处干健之极九五以阳居阳而借众阳之助故曰夬夬○丘行可曰凡阳之决阴逺则不能相及唯比与应当之○胡云峯曰初阳位在下不能决三五阳位当决者也故皆曰夬夬五当可决之位势易于三三唯夬夬即可以无咎五之夬夬或失之过暴则犹为有咎也夬三月卦苋始生之时姤五月卦始生之时故以取○熊梅边曰苋陆马郑王皆作一物近有音苋为完者太凿
　　按夬彖曰有厉告自邑不利即戎彖传曰决而和其危乃光圣人去小人不尚刚壮如此九三以阳居阳既戒其壮頄而以遇雨若濡为无咎九五居中得正无壮頄之凶然以刚长之极互体重干决阴于近视如摧枯故特明其中行无咎亦虑其过刚而以中和之道剂其刚强之过未光即其危乃光之光正以刚之极夬之易恐失有厉其危之儆且以五阳决一阴即如苋陆之易亦未足为功故曰未光也诸儒以应比之故重为三五咎详玩两言夬夬乃本爻纯阳之象非戒辞所为咎者正虑刚过为咎似无应比为累之象俞石涧云宋成曰详注验经误増中字
　　上六无号终有凶　象传无号之凶终不可长也本义小人居穷极之时党类已尽无所号呼终必有凶○沈守约曰兑为口而处于极号之变而为干阴消亡也○郭白云曰上六当五刚进决之时不可苟免不可长者又言终凶之速也
　　按夬卦六爻善者止于无咎未有言吉亨者圣人于穷极之阴不敢忽如此盖物穷则变寇穷则挺故六爻皆以过刚为戒不以得胜为庆也君子得时得势宜玩斯义
　　【巽下干上】　　中爻重干
　　邵子复次剥明治生于乱姤次夬明乱生于治乎阴始遇阳履霜之谨其在此乎○本义剥尽为纯干四月之卦至姤一阴而为五月之卦○冯厚斋曰古文姤作媾遇也亦婚媾也以女遇男为王洙易改今文
　　姤女壮勿用取女　彖传姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　孔仲达曰一柔遇五刚一女遇五男为壮至甚故戒之曰勿取此女就卦以验名义只是女遇于男博寻遇之深防乃至道该天地○陆君阳曰姤之主在初六阴气尚微安得女壮乎巽为长女为风为入微阴遇阳有长女之性风动而无所不入○句氏微曰二五之刚在姤遇之时皆得中正之位则天下人伦之化大行○苏子瞻曰九二亡而后为遯始无臣也九五亡而后为剥始无君也刚者二也中正者五也姤之世上有君下有臣君子之欲有为无所不可故曰天下大行○程传天地不相遇则万物不生君臣不相遇则政治不兴○张子非中爻不能备卦徳故曰刚遇中正○朱子阳来谓之复复是本来之物阴来谓之姤姤是偶然相遇一阴遇五阳是不正的如人尽夫也之事故曰女壮　天地相遇天下大行正是好事节而不好之渐已生于微矣故当谨○吕蓝田曰一女而遇五男一臣而遇五君壮而不可贞不可取也○李氏元量曰夬之一阴不为主者阴往而穷也故曰刚决柔姤之五阳不为主者阴来而信也故曰柔遇刚月建一阴月曰蕤宾则阴为主而阳已为之宾矣○张紫岩曰姤虽阴长之卦而阴阳至理以遇合为贵特在所遇正不正之间在卦体则勿用取女而不可长在二五则刚遇中正天下大行圣人发其两端俾知一治一乱本所遇之正不正也一阴在内象君心之阴已生小人得乘间而进一小人遇引类以至宜慎矣坤阴变干为天地相遇○朱汉上曰阳生于子转而至午阳极阴生午离也故万物相见相见也咸章也皆谓出于离也○郭白云曰观一阳之复犹曰朋来无咎而姤以一阴之遇不待得朋阳至四五而后言壮姤至一阴方长即为壮者亦见君子小人之情状不同也○王童溪曰姤遇也若不期而会然阴长于内阳消于外阴为主而阳为客主日胜客日负理势必然故曰不可与长○吕东莱曰一阴何以壮一念初发善善恶恶莫不皆甚壮也○项平甫曰一阴方长已言女壮犹坤之初六即言坚氷也小人方壮引以为配必至灭刚故四虽正应不可取初遇与取不同遇如君遇民臣遇主分未甞废取则一与之齐不可复制矣故六爻喜遇不喜应○李隆山曰以一阴遇五阳女下于男即相比附有不正之象故曰勿用取女一阴之生是为五月在辰为午南离之光所照耀品物咸章○郝京山曰巽入而干不觉方喜其遇故戒之
　　按天地以下四语孔子见阴阳之原不可无但以中正之刚为主则阴适足为辅耳以补彖辞外意亦即照九五爻意合文周以尽姤义也
　　初六系于金柅贞吉有攸往见凶羸豕孚蹢躅　象传系于金柅柔道牵也
　　荀慈明曰丝系于柅犹女系于男故谕以初宜繋二也顺二则吉往四则凶○虞仲翔曰柅谓二也巽为绳干为金巽木入金柅之象阴道柔牵于二也○宋仲子曰巽为股又为进退股而进退则蹢躅矣初应于四为二所据不得従应故不安体巽为风动摇之○本义一阴始生静贞则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云○沈守约曰巽伏也其究为躁卦始虽伏而终必躁也○项平甫曰柅络丝之跗络丝柱以木为之跗令不动以金为之愈坚重矣○赵复斋曰初六遇九二阴阳之情相得有所系而止故吉反此则凶阴不可长○赵汴水曰羸豕位虽在下而上孚于四恃有必壮之势蹢躅不定犹之小人初进其志未甞不思跳梁小人柔邪侫媚其牵聫而不絶犹之丝也丝系于柅则不得纵乱柔道牵释甚明○徐进斋曰金柅谓二牵系也柔方进而遇二则牵于二而止豕阴躁之物初○胡双湖曰初六不正故戒以正则吉金二刚与蒙金夫同柅巽木象豕初阴象周公但于初阴取不必卦内有坎也○胡云峰曰巽为绳系一阴之柔能自繋于五阳之下而不进是谓静正之吉动而进则见凶使小人自择焉一阴甚微故于豕为羸壮可畏也羸不可忽也○唐凝庵曰阴虽向长然犹幸阴性善牵故一见二之阳遂従而牵之巽为进退故有繋有往○易外羸豕可繋而不可孚孚者系之反豕蹢躅于干之孚不蹢躅于干之系也
  </div>
  <div class="pagination">
   <a href="周易孔义集说_page9.html">
    上一页
   </a>
   <span>
    ...
   </span>
   <a href="周易孔义集说_page5.html">
    5
   </a>
   <a href="周易孔义集说_page6.html">
    6
   </a>
   <a href="周易孔义集说_page7.html">
    7
   </a>
   <a href="周易孔义集说_page8.html">
    8
   </a>
   <a href="周易孔义集说_page9.html">
    9
   </a>
   <span class="current-page">
    10
   </span>
   <a href="周易孔义集说_page11.html">
    11
   </a>
   <a href="周易孔义集说_page12.html">
    12
   </a>
   <a href="周易孔义集说_page13.html">
    13
   </a>
   <a href="周易孔义集说_page14.html">
    14
   </a>
   <a href="周易孔义集说_page15.html">
    15
   </a>
   <span>
    ...
   </span>
   <a href="周易孔义集说_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
