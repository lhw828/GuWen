<!DOCTYPE html>
<html>
<head>
    <meta charset="UTF-8">
    <title>大易择言 - 第 23 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 23 页/共 61 页</h1>
    <div class="content">　　【正义】山阳王氏曰处贲之时止物以文明不可以威刑故
　　君子以明庶政而无敢折狱
　　伊川程子曰山者草木百物之所聚生也火在其下而上照庶类皆被其光明为贲饰之象也君子观山下有火明照之象以修明其庶政成文明之治而无敢果于折狱也折狱者人君之所致慎也岂可恃其明而轻自用乎乃圣人之用心也为戒深矣象之所取惟以山下有火明照庶物以用明为戒而贲亦自有无敢折狱之义折狱者専用情实有文饰则没其情矣故无敢用文以折狱也
　　紫阳朱子曰山下有火明不及逺明庶政事之小者折狱事之大者内离明而外艮止故取象如此
　　节斋蔡氏曰有山之材而照之以火则光彩外着贲之象也明庶政离明象政者治之具所当文饰也无敢折狱艮止象折狱贵乎情实贲则文饰而没其情矣
　　【通论】紫阳朱子曰此与旅卦都説刑狱事但争艮与离之在内外故其説相反止在外明在内故明政而不敢折狱止在内明在外故明谨用刑而不敢留狱如今州县治狱禁勘审覆自有许多节次过乎此而不决便是留狱不及乎此而决便是敢于折狱尚书要囚至于旬时他须有许多时日与周礼秋官同意
　　何氏子曰吕刑曰非佞折狱惟良折狱茍恃其明察而縁饰以没其情民且有含寃矣故言刻覈者曰深文言锻链者曰文致法曰文网弄法者曰舞文治狱之多寃未有不起于文者此皆敢心误之也
　　初九贲其趾舍车而徒
　　【正义】伊川程子曰初九以刚阳居明体而处下君子有刚明之徳而在下者也君子在无位之地无所施于天下唯自贲饰其所行而已趾取在下而所以行也君子修饰之道正其所行守节处义其行不茍义或不当则舍车舆而寜徒行众人之所羞而君子以为贲也
　　紫阳朱子曰刚徳明体自贲于下为舍非道之车而安于徒步之象占者自处当如是也
　　象曰舍车而徒义弗乗也
　　【正义】紫阳朱子曰君子之取舍决于义而已
　　六二贲其须
　　【正义】汉上朱氏曰毛在颐曰须在口曰髭在颊曰髯三至上有颐体二在颐下须之象二三刚柔相贲贲其须也夫文不虚生须生于颐须所以贲其颐也
　　紫阳朱子曰二以隂柔居中正以阳刚而得正皆无应与故二附三而动有贲之象占者宜从上之阳刚而动也
　　石涧俞氏曰二三相贲柔来文刚故亨文当从质非质则不能自饰隂必从阳非阳则不能自进六二纯柔必待九三之动而后动故曰贲其须
　　蒋氏仁敬曰六以二居中故有贲须之象须于人身无损益于躯体但可为仪表之饰周旋揖让进退低昻皆随面貌而动使人仪举者文采容止可观故象曰与上兴也
　　何氏子曰须隂血之形而柔所以文刚者然隂柔不能自动必附丽于阳如须虽有美必附丽于颐也大抵刚为质柔为文文不附质焉得为文故二必贲其须以从三五必贲于丘园以从上圣人右质左文之意于此可见
　　【存疑】兼山郭氏曰安定先生谓须待也君子之道不可以躁进也盖上下相文之时六二以文明而丽乎下柔顺中正无私无应静而有待物必有致饰者夫待而后应与上同兴夫何咎焉不曰吉凶初无失得故也
　　象曰贲其须与上兴也
　　【正义】侯氏【行果】曰自三至上有颐之象二在颐下须之象也上承于三与之同徳可相与而兴起也
　　【通论】梅岩袁氏曰隂不能以自明也得阳而后明柔不能以自立也得刚而后立下不能以自兴也得上而后兴
　　九三贲如濡如永贞吉
　　【正义】紫阳朱子曰一阳居二隂之间得其贲而润泽者也
　　然不可溺于所安故有永贞之戒
　　石涧俞氏曰九三处六二六四之间故曰贲如濡如文过则质丧质丧则文弊要当永久以刚正之徳固守则吉
　　雪松潘氏曰三本刚正特虑其为二隂所陷溺未免有灭质之患故有永贞之戒
　　何氏子曰以一刚介二柔之间贲之盛者也曰濡如者犹诗言六辔如濡谓所饰之文采鲜泽也然受物之饰恐为物溺故戒之曰永贞吉长守其阳刚之正而不为隂柔所溺则不至以文灭质矣
　　愚案九三居离体之极戒以永贞防其文胜也诸家谓恐为二隂所陷溺意指稍晦其所由来盖自互坎之説矣
　　【余论】伊川程子曰三处文明之极与二四二隂间处相贲贲之盛者也故云贲如如释助也贲饰之盛光彩润泽故云濡如永贞吉三与二四非正应相比而成相贲故戒以常永贞正贲者饰也贲饰之事难乎常也故永贞则吉
　　象曰永贞之吉终莫之陵也
　　【辨正】愚案陵者胜也言九三不使文胜于质故文亦终不得而胜之此其所以吉也以为陵侮之陵未敢谓然
　　【存疑】伊川程子曰饰而不常且非正人所陵侮也故戒能永贞则吉也其贲既常而正谁能陵之乎
　　节斋蔡氏曰陵侮也三能永贞则二柔虽比已而濡如然终莫之陵侮而不至陷溺也
　　六四贲如皤如白马翰如匪寇婚媾
　　【正义】紫阳朱子曰六四白马翰如言此爻无所贲饰其马
　　亦白也言无饰之象如此
　　石涧俞氏曰髪白为皤马白为翰礼记云商人尚白戎事乗翰郑氏注云翰马白色也四当贲道之变文返于质故其象如此
　　石门梁氏曰六四在离明之外为艮止之始乃贲之盛极而当反质素之时也故云贲如皤如夫初之舍车为在下而无所乗故也四在九三之上则有所乗矣故云白马翰如人既质素则马亦白也
　　折中曰案程沿注疏之説本义又沿程之説皆以为初四相贲而为三所隔故未得其贲而皤然也然朱子语类以无饰言之则已自改其説矣故以后诸儒皆以皤白为崇素返质之义实于卦意为合
　　【通论】愚案外卦以艮止为徳大槩主于崇素返质之意然四五上三爻亦各有其义蕴不得漫然而皆以为白贲以为无饰也盖九三文胜于质而六四则质胜于文质胜者见为朴畧闇淡则可而岂得谓之无饰乎皤如翰如皆言其有饰而若无也六五为用俭而得其中上则惟存忠信诚慤之心以为文饰之本而已此三爻之别也○易言匪寇婚媾者三各有其义屯之六二言不可安于非类而当求其嘉耦也睽之上九言喜惧疑信之莫定也此爻之义盖以文少质多人所难近然能相与以笃实则非所以为害匪寇也且中心相好之至婚媾也宜如是解然旧説无及此者姑以待学者之审择焉
　　【存疑】山阳王氏曰有应在初而阂于三为已寇虽二志相感不获通亨欲静则疑初之应欲进则惧三之难故或饰或素内懐疑惧也
　　伊川程子曰四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其从正应之志如飞故云翰如匪为九三之寇讐所隔则婚媾遂其相亲矣己之所乗与动于下者马之象也初四正应终必获亲第始为其间隔耳
　　紫阳朱子曰皤白也马人所乗人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为寇者也乃求婚媾耳故其象如此
　　象曰六四当位疑也匪寇婚媾终无尤也
　　【存疑】伊川程子曰四与初相逺而三介于其间是所当之位为可疑也虽为三寇讐所隔未得亲于婚媾然其正应理直义胜终必得合故云终无尤也尤怨也终得相贲故无怨尤也
　　汉上朱氏曰纯白无伪谁能间之始疑而终合故曰终无尤也
　　紫阳朱子曰当位疑谓所间之位可疑也终无尤谓若守正而不与亦无他患也
　　愚案不言皤如翰如而特目六四者盖卦至此爻乃天下尚文之时而四独崇质其曰当位疑者疑其不合于时宜也犹言居今之世而为此事也然而四之所执则是故以终无尤明之旧解似误
　　六五贲于丘园束帛戋戋吝终吉
　　【正义】紫阳朱子曰六五柔中为贲之主敦本上实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢寜俭故得终吉
　　云峯胡氏曰不贲于市朝而贲于丘园敦本也束帛戋戋尚实也
　　【辨正】语类问贲于丘园安定作敦本説朱子曰某之意正要如此或以戋戋为盛多之貌非也戋戋者浅小之意所以下文云吝终吉吝者虽不好看然终却吉
　　又曰贲于丘园束帛戋戋是个务农尚俭戋戋是狭小不足之意以字义考之从水则为浅从贝则为贱从金则为钱六五居尊位却如此敦本尚俭便似吝啬如卫文公汉文帝虽是吝却终吉此在贲卦有反本之意
　　【存疑】颍川荀氏曰贲饰丘陵以为园圃隐士之象也五为王位体中履和勤贤之主尊道之君也故曰贲于丘园束帛戋戋君臣失正故吝能以中和饰上成功故终吉而有喜也
　　【存异】伊川程子曰丘园谓在外而近者指上九也六五虽居君位而隂柔之才不足自守与上之刚阳相比而志从焉贲于丘园也戋戋剪裁分裂之状帛未用则束之故谓之束帛及其制为衣服必剪裁分裂戋戋然束帛喻六五本质戋戋谓受人剪制而成用也
　　愚案先儒解此爻多以为礼贤聘士之义如荀氏之説是也自辅嗣注易不用此説故孔仲达谓爻象无待士之文此乃普论为国之道不尚华侈而贵俭约此安定之説之所本也外卦以艮止为徳而在于贲自宜以返本崇俭为正义王孔以前之解可不必用至程尤为艰曲朱子驳之当矣
　　象曰六五之吉有喜也
　　【正义】方氏孟旋曰于文胜之时而为丘园之贲岂不甚可
　　喜乎非自喜也为世道喜也
　　【通论】
　　折中曰案于五位多言有庆庆大而喜小也此爻居尊而返朴崇俭亦可以易俗移风而但曰有喜者且就一身无过言尔如无妄五损四兑四之例皆以无疾为喜若推其用则化成天下庆在其中矣
　　上九白贲无咎
　　【正义】紫阳朱子曰贲极反本复于无色善补过矣故其象
　　占如此
　　秋山王氏曰上以阳刚为成卦之主居艮止之极当贲道之终止文之流于终终则返而质矣故贲道成而无弊无弊故无咎
　　梅边熊氏曰白贲云者终归于无所饰也贲之取义始则因天下之质而饰之以文终则反天下之文而归之于质
　　【通论】语类问如本义説六五上九两爻却是贲极反本之意朱子曰六五已有反本之渐故曰贲于丘园束帛戋戋至上九白贲则反本而复于无饰矣盖皆贲极之象也【案外卦三爻皆主返本而有浅深非至六五始返本也】
　　进斋徐氏曰内三爻离体以文明为贲初贲其趾二贲其须三濡如皆有所设饰也外三爻艮体以笃实为贲四皤如五丘园上白贲皆尚质素无假外饰故曰贲无色也
　　云峯胡氏曰贲上卦言白马言束帛戋戋终言白贲杂卦曰贲无色也可谓一言以蔽之矣
　　象曰白贲无咎上得志也
　　【通论】平庵项氏曰六二柔来而文刚主内卦之文者也内卦以文为文故曰贲其须须之丽于身最为虚文也然阳气不盛不足以贲其须故曰与上兴也上九分刚上而文柔主外卦之文者也外卦以质为文故曰白贲白本非所以文也然文之初兴必自质始则白固在众采之先文之既极必以质终则白又在众采之后是以白者贲之所成终而所成始也故曰上得志也以其在卦之终主贲之成是以得遂其笃实之志深明质之与文未尝相悖故言无咎盖行与时违疑于有咎也
　　愚案得志之説项氏得之

　　大易择言卷十二
<经部,易类,大易择言>
　　钦定四库全书
　　大易择言卷十三
　　上元程廷祚撰
　　【坤下艮上】
　　剥不利有攸往
　　【正义】北海郑氏曰隂气侵阳上至于五万物零落故谓之剥也五隂一阳小人极盛君子不可有所之故不利有攸往也
　　伊川程子曰剥者羣隂长盛消剥于阳之时众小人剥丧于君子故君子不利有所往唯当巽言晦迹随时消息以免小人之害也
　　紫阳朱子曰剥落也五隂在下而方生一阳在上而将尽隂盛长而阳消落也隂盛阳衰小人壮而君子病又内坤而外艮有顺时而止之象故占得之者不可有所往也
　　【余论】草庐吴氏曰以卦体而　□隂长已至于五仅存一阳再往则并一阳消之矣故不宜有往以占者而言则小人极盛之时当顺时而止不可以有所往也【案此与熊氏説虽非正义亦理之所有故存之】
　　梅边熊氏曰不利有攸往为上九君子谋也然诸隂爻多凶亦岂小人之利哉君子于此时当顺时而止以待得舆之日小人当以贞自守不宜进迫于君子以自取剥庐之祸是小人亦不利有攸往也
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　【正义】伊川程子曰剥剥也谓剥落也柔变刚也柔长而刚变也隂小人之道方长盛而剥消于阳故君子不利有所往也卦有顺止之象乃处剥之道君子当观而体之理有消衰有息长有盈满有虚损顺之则吉逆之则凶君子随时敦尚所以事天也
　　【通纶】陈氏隆山曰夬彖曰刚决柔而剥曰柔变刚何也君子之去小人声其罪与天下共弃之名正言顺故曰决小人之欲去君子辞不顺理不直必萋菲浸润以侵蚀之故曰变一字之间君子小人之情状皦然矣
　　云峯胡氏曰凡卦画皆象也皆当观也于剥独言之者为处变君子言也消息盈虚四字皆为阳言复者阳之息姤者阳之消干者阳之盈坤者阳之虚剥五隂而一阳则阳之消而至于虚者也其变也大矣然亦天行也故剥曰天行复亦曰天行
　　象曰山附于地剥上以厚下安宅
　　【正义】衡水孔氏曰上以厚下安宅者剥之为义从下而起故在上之人当须丰厚于下安物之居以防于剥也
　　刘氏长民曰山以地为基厚其地则山保其髙君以民为本厚其下则君安于上
　　涑水司马氏曰基薄则墙頽下薄则上危故君子厚其下者所以自安其居也
　　伊川程子曰上谓人君与居人上者观剥之象而厚固其下以安其居也下者上之本未有基本固而能剥者也故上之剥必自下下剥则上危矣为人上者知理之如是则安养人民以厚其本乃所以安其居也书曰民惟邦本本固邦寜
　　紫阳朱子曰惟其地厚所以山安其居而不摇人君厚下以得民则其位亦安而不摇犹所谓本固邦寜也
　　【存疑】会稽虞氏曰山髙絶于地今附地者明被剥矣愚案山附地以立犹上之恃下而安也此以义明象而治剥之道与他卦之取象不同自虞氏以附地为被剥正义程皆据之恐误
　　初六剥牀以足蔑贞凶
　　【正义】伊川程子曰隂之剥阳自下而上以牀为象者取身之所处也自下而剥渐至于身也剥始自下故为剥足隂自下进渐消蔑于贞正凶之道也蔑无也谓消亡于道也
　　紫阳朱子曰剥自下起灭正则凶故其占如此蔑灭也
</div>
    <div class="pagination">
<a href="大易择言_page22.html">上一页</a><span>...</span><a href="大易择言_page18.html">18</a><a href="大易择言_page19.html">19</a><a href="大易择言_page20.html">20</a><a href="大易择言_page21.html">21</a><a href="大易择言_page22.html">22</a><span class="current-page">23</span><a href="大易择言_page24.html">24</a><a href="大易择言_page25.html">25</a><a href="大易择言_page26.html">26</a><a href="大易择言_page27.html">27</a><a href="大易择言_page28.html">28</a><span>...</span><a href="大易择言_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
