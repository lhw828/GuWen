<!DOCTYPE html>
<html>
<head>
    <meta charset="UTF-8">
    <title>周易观彖 - 第 20 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易观彖 - 第 20 页/共 26 页</h1>
    <div class="content">







　　周易观彖卷八
<经部,易类,周易观彖>
　　钦定四库全书
　　周易观彖卷九
　　大学士李光地撰
　　下经四
　　【艮下离上】
　　旅小亨旅贞吉
　　凡物之寄于物而不居者莫如火山上之火则尤寄而不居旅之象也　人不能无旅旅然后徃来通而民用利虽非亨之大者而小亨之道也旅有旅之贞焉彖传及爻所言备矣
　　彖曰旅小亨柔得中乎外而顺乎刚止而丽乎明是以小亨旅贞吉也
　　旅有小亨之道其下卦体卦德之善则皆旅贞而所以致亨者也旅以柔为善柔而得中善之善者也五以柔得中乎外而顺乎刚则是以柔中处旅能依彊辅内止外明则是安于所处而能明察事几皆处旅之正也凡言丽者皆明在外而以内卦为主言为明所丽也晋以顺为主睽以説为主旅以止为主以是为主于内而外之明丽之故明丽为一德如言明为他卦所丽则丽非离德而属于他矣
　　旅之时义大矣哉
　　亨虽小而时义大
　　象曰山上有火旅君子以明慎用刑而不留狱
　　止故慎明故不留慎而不留亦旅之义也
　　初六旅斯其所取灾
　　隂性吝啬处下则志卑而行贱故发此戒
　　象曰旅志穷灾也
　　程传云志意穷迫益自取灾
　　六二旅即次怀其资得童仆贞
　　二有柔中之德是能安于所处保其所有而善抚其下者故有三者之善
　　象曰得童仆贞终无尤也
　　三者之中童仆为重三以刚失其童仆四上亦无得童仆之文故三上虽不言丧资而凶厉四虽旅处得资而心未快也
　　九三旅焚其次丧其童仆贞厉
　　过刚之德所处则不安所抚则不顺以是为常能无危乎
　　象曰旅焚其次亦以伤矣以旅与下其义丧也
　　焚次已可伤况丧其童仆乎时有旅也而自君子处之则无所不用其诚不敢以旅视之也以旅之道与下则待之如路人而已人心不附故曰其义丧也
　　九四旅于处得其资斧我心不快
　　虽非纯刚而亦无柔中之善故未得所安而暂寄于所处以资斧自防而心未能坦然安乐也
　　象曰旅于处未得位也得其资斧心未快也
　　未得位释旅于处之义言未即次也斧者所以防患坦然安舒则无所用之故二言资不言斧也
　　六五射雉一矢亡终以誉命
　　五以柔中在外而顺乎刚又为文明之主当旅之时出而有获之象也一矢亡言获之易也所获者文明之物则其终有誉命矣
　　象曰终以誉命上逮也
　　凡言命者自上而下故以上逮释誉命之义
　　上九鸟焚其巢旅人先笑后号咷丧牛于易防
　　离为雉又为牝牛焚巢者失所依也丧牛者亡其顺也阳刚处上故有此象而其占防
　　象曰以旅在上其义焚也丧牛于易终莫之闻也君子一日而居人上则必尽其一日之心岂可以邂逅视之乎以旅之道在上则处之如传舍而已祸害将发故曰其义焚也
　　【巽下巽上】
　　巽小亨利有攸徃利见大人
　　一隂伏于二阳之下在天地为隂气始凝人心则邪欲潜动于政事亦奸慝伏匿之象也风者隂气而能散乎隂气以其本生于阳也张子所谓隂在内而阳不得入则周旅不舍而为风是也故隂伏在内阳必从而入以散之邪动于中必深察以除之奸慝伏匿王者必命令告戒以饬治之命令象天之风也　革蛊变革之大者也故占曰元亨巽则从其小而饬治故亨亦小也治之不可不速故曰利有攸徃非得阳刚之德不能治而化也故又曰利见大人
　　彖曰重巽以申命
　　义与习坎重险也相似重险所以有更习于坎之象重巽所以有申复命令之象
　　刚巽乎中正而志行柔皆顺乎刚是以小亨利有攸徃利见大人
　　説巽卦者皆谓一隂入于二阳之下是谓隂入也今须以彖传为据葢以隂伏在内故阳入而散之是巽主于阳不主于隂也又因二五有中正之德故言刚以中正而巽其志得行而柔无不受治而顺乎刚志行而顺是以小亨利有攸徃也非刚中正之德不能是以利见大人也
　　象曰随风巽君子以申命行事
　　言申命又言行事者明申命必有行事之实不徒取其能入故爻有进退者有频巽者有入在牀下而失其资斧者
　　初六进退利武人之贞
　　初六巽之主也以柔居下能入而不能断故有进退之象若济以武人之贞则无不利矣
　　象曰进退志疑也利武人之贞志治也
　　善入者必多疑有以制之则治矣
　　九二巽在牀下用史巫纷若吉无咎
　　以刚中而巽巽之善者巽在牀下言其入之至深也史者以察吉凶巫者以除烖害入之至深又能察其害而急除之如史巫之纷若则有合于巽道故吉且无咎也
　　象曰纷若之吉得中也
　　惟其得中故虽纷然而不为扰
　　九三频巽吝
　　三位过中过于巽者也过于巽则为频巽以刚才处之烦扰甚矣虽未至于防而向乎防矣故吝
　　象曰频巽之吝志穷也
　　志始于疑终于穷蓄疑之极则穷也
　　六四悔亡田获三品
　　四亦巽主以隂居隂宜有悔也以其上顺乎九五之中正以行事故可以亡其悔而有田获三品之象盖田猎者所以为民除害所获既多害尽去矣彖有利见大人之义故四之象占如此
　　象曰田获三品有功也
　　九五贞吉悔亡无不利无初有终先庚三日后庚三日吉
　　处重巽之中亦有悔也以刚中正而居尊位是处巽而得其正者故其占为吉且悔亡而无不利有悔是无初也亡之而无不利是有终也然其整饬更新之术必也丁宁反复于其始而揆度审处于其继葢丁宁者所以申命也揆度者所以行事也申命既详行事又审则可谓入而能制矣是以吉也
　　象曰九五之吉位正中也
　　先庚后庚即申明贞吉之义故但曰九五之吉
　　上九巽在牀下丧其资斧贞防
　　上过中巽极巽之甚而无复断矣故有入于牀下而失其资斧之象牀下至深也斧所以断也徒事深入而失厥断制则不至于极壊不止以是为常其防甚矣
　　象曰巽在牀下上穷也丧其资斧正乎防也
　　正乎防言常乎防也　王辅嗣以卑顺解巽义后多因之然顺为坤之专德巽未闻有顺义考之于经曰伏曰入曰制曰齐皆与顺义差别王氏葢见柔顺乎刚之辞且见爻多牀下之象故以卑顺释之然牀下者隂所伏也巽在牀下所以入而制之也能使柔顺乎刚则齐矣卑者巽之形顺者巽之效皆非巽字正解若以人心之德言之以为沈潜深宻之义则可不可以卑顺训也
　　【兑下兑上】
　　兑亨利贞
　　二阳在内一隂在外刚中柔外其德为説在天地则阳气在内而敷散隂润于外以滋悦万物泽之象也在人则为实心在内而以和悦之道亲人其情悦物而物亦悦之兑之义也　程传曰能悦于物物莫不悦而与之足以致亨然为悦之道利于贞正非道之悦则为邪謟而有悔咎故戒利贞也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　刚中柔外兼释名辞程传曰刚居中中心诚实之象柔在外接物和柔之象故为説而利贞愚谓一隂内伏而阳因之以入则邪僻无所隐于中一隂外见而阳载之以出则謟佞无所施于外此巽兑两卦之义
　　象曰丽泽兑君子以朋友讲习
　　口舌君子所慎惟讲习为至説而无伤
　　初九和兑吉
　　凡説道以刚为正柔为邪故卦之四阳皆善二隂皆恶又内卦为初外卦为终初心未失情必由中所感既深则有累于物故初二之义于四五又为善也居卦最初又独不与隂比卦之四阳不与隂比者此爻而已故为能以和为兑而其占则吉和者性之发情之正也
　　象曰和兑之吉行未疑也
　　感深则惑于物矣惟居初故行未疑
　　九二孚兑吉悔亡
　　二近六三宜有悔也有刚中之德故能以孚为兑吉而亡其悔矣
　　象曰孚兑之吉信志也
　　以信为志则不随物而迁
　　六三来兑防
　　不中不正为説之主凡可説之物无不感之而来防之道也居内卦故曰来
　　象曰来兑之防位不当也
　　以不正之德当交物之位
　　九四商兑未宁介疾有喜
　　承五近三有商兑未宁之象本刚德也故又有介疾有喜之占
　　象曰九四之喜有庆也
</div>
    <div class="pagination">
<a href="周易观彖_page19.html">上一页</a><span>...</span><a href="周易观彖_page15.html">15</a><a href="周易观彖_page16.html">16</a><a href="周易观彖_page17.html">17</a><a href="周易观彖_page18.html">18</a><a href="周易观彖_page19.html">19</a><span class="current-page">20</span><a href="周易观彖_page21.html">21</a><a href="周易观彖_page22.html">22</a><a href="周易观彖_page23.html">23</a><a href="周易观彖_page24.html">24</a><a href="周易观彖_page25.html">25</a><span>...</span><a href="周易观彖_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
