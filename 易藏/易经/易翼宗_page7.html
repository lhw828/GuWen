<!DOCTYPE html>
<html>
<head>
    <meta charset="UTF-8">
    <title>易翼宗 - 第 7 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 7 页/共 21 页</h1>
    <div class="content">
　　六三【句】甘临【句】无攸利【句】既忧之【句】无咎
　　传甘临位不当也既忧之咎不长也
　　六三隂暗当兑説坤顺之间惟以柔顺相乘兑为口善味坤稼穑作甘故曰甘临临甘则不断不断隂长何利之有宜其有咎矣然忧则不甘矣不甘则知悔悔而改之则咎不复长也

　　六四【句】至临【句】无咎
　　传至临无咎位当也
　　六四柔顺上承六五内外相接地泽相比临之至亲者故曰至临所以无咎郑氏汝谐曰其位在上下之际临之切至也凡上之临下惟患其逺而不相通四既近于下其所处之位至当是以无咎

　　六五【句】知临【句】大君之宜【句】吉
　　传大君之宜行中之谓也
　　临以阳临隂也而六五居尊中处虚明下应九二得臣之助不自用而取诸人此所以为大知也故曰知临又曰大君之宜宜用中也本义曰以柔居中下应九二不自用而任人乃知之事而大君之宜吉之道也王氏申子曰中庸曰惟天下至圣为能聪明睿知足以有临也故知临为大君之宜六五以柔中之德任九二之贤不自用其知而兼众知为知是宜为君而获吉也

　　上六【句】敦临【句】吉【句】无咎
　　传敦临之吉志在内也
　　临阳之进也凡临之善皆以应阳上六居髙听卑志乎初二坤艮皆土敦厚之象为敦厚乎临者故吉而无咎程传曰上六坤之极顺之至也而居临之终敦厚于临也与初二虽非正应然大率隂求于阳又其至顺故志在从乎二阳尊而应卑髙而从下尊贤取善敦厚之至也隂柔在上非能临者宜有咎也以其敦厚于顺刚是以吉而无咎六居临之终而不取极义故止为敦厚义上无位之地止以在上言朱子语类曰上六敦临自是积累至极处有敦笃之义艮上九亦谓之敦艮复上六爻不好了所以只于五爻谓之敦复
　　
　　观【句】盥而不荐【句】有孚颙若【观本音毛氏竒齢曰古无四声故汉易无音注不得分平去二音】
　　传大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣大象风行地上观先王以省方观民设教序卦物大然后可观故受之以观杂卦临观之义或与或求
　　盥王肃作观毛氏竒龄曰盥祼通与郊特牲灌论语禘自既灌同马郑虞荀皆然又不荐王肃作观荐毛氏曰爻中皆观荐之文则不字本观字之误按盥灌通是也观灌而观荐非也不荐未荐也灌礼仪正盛之时在未荐之先诚敬之至孚于神明德容之着颙颙然共仰也借以为上下感格之象犹诗云奏假无言时靡有争而中庸曰不赏而劝不怒而威也观临之反二阳在上大也故传曰大观在上坤顺而巽九五中正居尊恭已南面而四隂在下顺而承之上之端拱为天下观故名曰观观之象如大祭然灌地降神之初未荐之时有孚而颙若则下之观之者自化若是者何也皆以神用也天道之神显于上而四时不者即圣道之神动于上而下民服也所以下观而化也观之体用如是
　　观四隂二阳疑于隂长而阳消矣不取此义者不与临之八月有凶同义也阳上隂下疑于不交而否矣不虑其否者巽正交而九五之德盛矣

　　初六【句】童观【句】小人无咎【句】君子吝
　　传初六童观小人道也
　　隂柔居初童穉之象以下观上五隔三隂所见甚少如童穉无知故曰童观然百姓日用而不知可也君子不知其大者逺者而可乎君子无所知则寡昧矣羞也

　　六二【句】闚观【句】利女贞
　　传闚观女贞亦可丑也
　　观者显示之象必亲见而后能感九五在上以近为光二虽中正然体居乎内晦于二隂之中难以言观苐有应于上若内之闚乎外故曰闚观夫处内窥外所见无多女子之事也坤隂柔在中故利女贞言仅利乎此尔如其为丈夫也则不近天子之光而守拘墟之见其何所利乎来氏知德曰观卦利近不利逺六二中正又与五应乃曰闚观则不利于逺可知矣

　　六三【句】观我生进退
　　传观我生进退未失道也
　　三处下之上将宾乎王者也然犹隔于四当进未进而三以柔居之上九为应能自审以为观者也故曰观我生进退与童观之小闚观之陋异矣我生犹言我身

　　六四【句】观国之光【句】利用宾于王
　　传观国之光尚宾也
　　九五王也刚健中正照耀四方光也六四柔顺地分亲切正观于五故曰观国之光五观之主也则四为宾为五所礼故利用宾于王犹记所谓宾兴者也

　　九五【句】观我生【句】君子无咎
　　传观我生观民也
　　观我生与上文观我生进退异彼所观者出处之大闲也此所观者皆以观我身也斯民之从违由我身之得失君子身为民极九五之观乎羣隂者皆所以观己也传所谓观民者正所以观我生之实也何也阳刚中正自新以新民而自省之深者也

　　上九【句】观其生【句】君子无咎
　　传观其生志未平也
　　上九不如九五之位而阳刚之德与九五同足为羣下所观居观之极自处甚髙其身虽不居乎观之正而德望尊隆足系民望五尚而崇之不敢少自菲薄方辅五之观以为观志有宁乎未也传所谓平者宁也彖所谓其生者别乎观之主也其生谓五也
　　
　　噬嗑【句】亨【句】利用狱
　　传頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也大象雷电噬嗑先王以明罚勑法系辞日中为市致天下之民聚天下之货交易而退各得其所葢取诸噬嗑序卦可观而后有所合故受之以噬嗑嗑者合也杂卦噬嗑食也三阳三隂乾坤泰否之杂震离相加反覆相推本卦贲之反上下两阳含隂頥之象也中间一阳頥中有物也頥中而有物间之必啮之而后合噬啮也嗑口之合也如食物然故曰噬嗑为爻三刚三柔间杂分布为德震动而离明震离两象雷电相似而烁赫昭著又本卦贲之反易离上震下而离五柔中凡此皆亨之道也以其事言之何所利乎利用狱而已刚柔相济动能断而明能察明动相合而幽隐章着柔得中而居五是则明断兼备而主之以寛仁此其所以为利也传又言虽不当位利用狱者以五为用狱之主而见寛仁为用狱之本也书曰惟明克允又曰钦哉钦哉惟刑之恤哉即此理也观爻象多以用狱言可见
　　先儒据卦变噬嗑自益来者六四之柔上行以至于五而得其中是柔上行而得中矣亦补凑牵合之法不若反覆观之贲反为噬嗑离上行而六五柔中为自然也又利用狱专以彖传柔得中句为解亦未审彖传文势相连宾主分合之微防也

　　初九【句】屦校灭趾【句】无咎
　　传屦校灭趾不行也系辞子曰小人不耻不仁不畏不义不见利不劝不威不惩小惩而大戒此小人之福也易曰屦校灭趾无咎此之谓也
　　初狱小刑轻故象为屦校灭趾小惩大戒故占为无咎震动之初于小事而即惩之使不能行若纳校于足而不见其趾者然是仍在上者能用狱以止恶也先儒皆谓初无位为受刑之人未详传不行意屦校纳校于足如纳屦也以为加校于屦非也灭没而不见也以为有伤亦非也

　　六二【句】噬肤灭鼻【句】无咎
　　传噬肤灭鼻乗刚也
　　祭有肤鼎葢肉之柔脆者鼻肺窍凡物之本始亦谓之鼻六二柔中而乘初之刚亦易治之狱用法过严直穷根株如噬鼎肉之肤而深至于鼻也六二中正而仅曰无咎以乗乎刚也则稍过矣圣人之执中也如是

　　六三【句】噬腊肉遇毒【句】小吝【句】无咎
　　传遇毒位不当也
　　周礼腊人掌亁肉则腊肉皆亁肉坚韧之物也亁久之肉美恶难分有毒存焉噬之者不免也六三上承九四当交噬之位噬之而未易合狱之难辨者以爻柔而不克噬也欲噬四而遇其梗吝所必至爻辞曰小吝无咎而传止释位不当者吝不免也

　　九四【句】噬亁胏【句】得金矢【句】利艰贞【句】吉【胏説文作子夏传虞氏易俱作脯】
　　传利艰贞吉未光也
　　胏説文作与胾通肉之带骨者亁胏坚韧噬值其刚者也亦噬而难合辨狱者弗慎则枉矣惟艰难贞固以处之而后吉九四刚而不中故有此象
　　得金矢及下爻得黄金不与遇毒同类噬亁胏噬亁肉二句断处已了所噬之象得金矢得黄金本义引周礼狱讼入钧金束矢而后听之即以用狱言于利艰贞吉贞厉无咎意义方明足但以九四为得用刑之道得听讼之宜于传未光之义不协何也经曰吉而传曰未光者以利艰贞言也自当以传为据毛氏竒龄曰太平御览载王肃解云金矢所以获野禽故食之反得金矢君子于食必思其毒于利必备其难也本义引周礼钧金束矢狱讼所入为解其于金矢固巧合矣然于噬胏之义何居且得金矢与遇毒得黄金一例黄金无矢毒又何物况文王未必用周礼也此条甚辨但周礼必相沿而起文王时亦必有之且爻辞一云繋自周公则用周礼亦合

　　六五【句】噬亁肉【句】得黄金【句】贞厉无咎
　　传贞厉无咎得当也
　　六五柔顺得中居最尊之位有离明之体柔中则仁离明则察狱虽难事不欲冤人如噬亁肉然葢噬之而易合者也亁肉无灭鼻之伤去腊之毒而少胏之艰者也金谓钧金狱之有事贞厉者庶狱庶慎无咎之道传得当即当于中道不作戒辞以柔中内自有贞厉之心也
　　胡氏炳文曰噬肤噬腊肉一节难于一节六五噬亁肉则易矣五君位也以柔居刚柔而得中用狱之道也何难之有讼则出矢狱则出金讼为小狱为大四于讼狱兼得大小兼理之也五君也非大狱不以闻

　　上九【句】何校灭耳【句】凶【何古本作荷】
　　传何校灭耳聪不明也系辞善不积不足以成名恶不积不足以灭身小人以小善为无益而不为也以小恶为无伤而弗去也故恶积而不可掩罪大而不可解易曰何校灭耳凶
　　何荷通积狱至上狱极矣任刚不悔终于狱者故有荷重校而没其耳之象凶之道也荷校而至灭其耳久而不释者也亦久而不悔者也故传曰聪不明郭氏雍曰或以灭鼻为劓灭趾为剕书注劓刖轻刑剕辟为重故汉斩趾同于弃市初九小刑固不当断趾上九罪大复不当轻刑以是知三者言灭皆非刑也
　　
　　贲【句】亨【句】小利有攸徃【小利郭京易举正作不利云不字草书势如小字谬不知易例本有小字】
　　传贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下大象山下有火贲君子以明庶政无敢折狱序卦物不可以苟合故受之以贲贲者饰也杂卦贲无色也
　　噬嗑之覆也噬嗑上卦之离来居本卦艮下噬嗑下卦之震反为本卦之艮而居离上离柔也来文艮之刚震刚也上而为艮以文离之柔柔来文刚则刚而济之以柔六二中正内离明也明则通矣故亨分震之刚上而为艮以文柔则柔而济之以刚外艮止也止不行也以质止文救弊之事故小利有攸徃时变人事存乎其间矣
　　吕氏春秋孔子卜得贲曰不吉子贡曰何谓也孔子曰夫白而白黑而黑贲亦安吉乎家语孔子筮得贲愀然有不平之色子张进曰师闻卜者得贲而子有不平之色何也曰以其离耶在周易山下有火贲非正色之谓也夫质也黑白宜正焉今得贲非吾兆也杂卦传曰贲无色也二説近之

　　初九【句】贲其趾【句】舍车而徒【趾古本一作止车郑张本作舆】
　　传舍车而徒义弗乘也
　　初在下者也以一身之饰观之如其趾然饰之盛则宜其车矣然在下位九最刚明尚质之至虽柔来文刚有六二之贲而安于其分不有其文宁守其朴是以质为文者也刚明在下之为也义胜也故传曰义弗乘语曰安步以当车其贲趾之谓乎趾本古作止字之讹也

　　六二【句】贲其须
　　传贲其须与上兴也
　　须需也待也不必作髭须解二爻以上俱未取象于身也传曰与上兴上谓三也柔来文刚故二须三以为贲也
　　俞氏琰曰二无应而比三三亦无应而比二故与之相贲贲以柔来文刚故亨文当从质非质则不能自饰隂必从阳非阳即不能自进六二纯柔必待九三之动而后动故曰贲其须按此只作相须之义亦得传意

　　九三【句】贲如濡如【句】永贞【句】吉
　　传永贞之吉终莫之陵也
　　如助语辞柔来文刚离明为体本贲如也而九三一刚介于二柔之间文饰之盛鲜泽之至故又濡如然柔多矣恐其刚之不济也得无文盛而质衰乎故必以永贞为吉也永贞则刚不替也

　　六四【句】贲如皤如白马翰如【句】匪防婚媾【皤郑元陆绩本作燔误】传六四当位疑也匪冦婚媾终无尤也
　　离之柔来文艮之刚分艮之刚上而文离之柔隂阳相饰故为贲一隂有二阳则贲之盛犹一阳而有二隂亦贲之盛故皆曰贲如也皤白之杂也斑白也当上下相贲之位而刚上文柔者艮也所贲者五最亲切而隔四于五不能无疑在贲盛而疑之时故有皤翰之象然艮止也四其同体终得上之贲者如婚媾然五既贲于上四从五亦相承而得所贲也故无尤又六四以初九为正应而近乘九三则贲之杂出
　　者皆求为贲也贲之不一则杂出而两相疑矣故曰皤如贲之者盛故又曰白马翰如然三虽切近而正应在初终从其正若妇之有夫从一而终非三所能乱也传曰疑疑于三也又曰终无尤有正应也屯二匪防婚媾乘刚也谓初之与五争也此则三与初间其义亦同　传疑也统贲如皤如白马翰如而言言三与初皆贲也终无尤专以匪宼婚媾言言初之必应也　贲而言皤言白何也曰殷尚白诗所谓有客有客亦白其马是也翰白马也檀弓所谓戎事乘翰是也以白为饰从殷尚也文王演易在殷之世多从殷礼周公亦从文王之例也诸儒皆以白为反质之义未观阴阳相贲之理与经传别为一意矣

　　六五【句】贲于丘园【句】束帛戋戋【句】吝【句】终吉【戋子夏传作残伪谬】传六五之吉有喜也
　　分刚上而文柔则六五正得上九之爻者上处卦外故为丘园艮为山为果蓏亦有丘园之象九上文五五与为贲是贤人在外而礼聘殷挚者故曰贲于丘园束帛戋戋戋戋委积貌又显见貎五居尊位而下无应与至求助于外若可羞吝矣然九上文柔贲而有合适得其中礼之善物也故终吉传不言吝而专言有喜者以上与五之贲亲也
</div>
    <div class="pagination">
<a href="易翼宗_page6.html">上一页</a><span>...</span><a href="易翼宗_page2.html">2</a><a href="易翼宗_page3.html">3</a><a href="易翼宗_page4.html">4</a><a href="易翼宗_page5.html">5</a><a href="易翼宗_page6.html">6</a><span class="current-page">7</span><a href="易翼宗_page8.html">8</a><a href="易翼宗_page9.html">9</a><a href="易翼宗_page10.html">10</a><a href="易翼宗_page11.html">11</a><a href="易翼宗_page12.html">12</a><span>...</span><a href="易翼宗_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
