<!DOCTYPE html>
<html>
<head>
    <meta charset="UTF-8">
    <title>周易辑闻 - 第 17 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辑闻 - 第 17 页/共 33 页</h1>
    <div class="content">　　上九睽见豕负涂载一车先张之弧后说之弧匪寇婚媾往遇雨则吉
　　睽无与也豕隂兽负犹负嵎涂六爻之所往来者也负嵎则依险负涂则当道三为往来之涂以六据之犹豕负涂也隂物也古者每车三人乗之一车言其众也即六之隂车即三之舆张弧欲射也说弧不射也匪寇婚媾者始疑为寇今知为婚也往应三也雨隂阳和也
　　三与上本胥应而云者位乎卦外又上穷也则愈疑矣三之驾车者牛而上疑为负涂之豕乗车者人而上疑为盈车之鬼睽于心疑于目者也虎负嵎人则畏之豕负涂则人怒之矣君子乗车人则敬之车载则人怪之矣始而疑故张之弧近而即之知其求我故说之弧此以物言也取诸人情方其睽也疑婚姻以为寇不特贝丘之矢施竹堂之射及其合也匪寇雠而为婚不特释怨耦之仇且将鼓瑟琴之欢矣所以然者以其正应往而求之遇必有合犹隂浊充塞宇宙昏曀狐狸为之嘷舞及乎隂阳浃洽于太空之闲云行而雨施而宇宙为之一清矣诸卦爻辞唯睽之三上其辞枝离谲怪如许故曰中心疑者其辞枝
　　遇雨之吉羣疑亡也
　　豕负涂亦已怪矣复有盈车之羣疑也睽疑者不一故可怪之事多端一旦而隂阳协比则睽者合疑事虽多悉可亡也齐桓见鬼而病疑也管仲一言而愈疑亡之谓欤怪力乱神圣人所不语而此卦言之甚详故圣人断之曰疑盖心疑则境见心明则疑亡知此者志怪之书可焚无鬼之论可熄
　　【艮下坎上】
　　于卦变为坎重艮于爻变为二阳爻卦二与五初与三互易而变初三四上皆以往而致蹇来则免为义初之誉为知几三之反为薄于险四连于三则得刚之助上来附五为硕若九五六二居君臣之正位任济蹇之责二不为一蹇而止五能合羣爻以皆来则不必他往而蹇有可济之时矣
　　山上有水蹇君子以反身修徳
　　水止于山上潴而为泽咸也水出于山下流而为泉蒙也今水在山上虽与咸同然坎流水也非山之所能止唯有屈折回旋而后通故为蹇之象君子体之犹行乎艰难险阻之世治人而人未必治礼人而人未必荅盍亦反求诸身以自修其徳大学之絜矩孟子我必不仁不义之是也盖唯知自反者乃能自修不然则直情径行唯有责人不责已徳之害也或曰释彖言险在前主艮而言今曰水行山上主坎而言何哉曰圣人大象之辞专指两卦他义咸所不及与卦爻之辞义各有主固有偶同者亦有偶异者曰山上有水立卦以起义曰险在前偃卦以起义能止之知遇蹇之方也往得中往有功济蹇之道也往与止并言而理不胥悖非圜机之士难以语此
　　蹇利西南不利东北利见大人贞吉
　　阳欲进阻于险而难遂故卦名蹇
　　西南坤方平夷之所也东北艮方险阻之所也行乎平地则可以四达行者之利也东北山也故不利大人九五也用蹇之主也当蹇之时所利见也大人用蹇必守正而后吉也
　　蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正也蹇之时用大矣哉
　　蹇之为言难【去声】也事之难易曰难【平声】为物所难【平声】曰难【去声】圣人既以难释卦之名又申之曰蹇之所以为难者以坎之险在我之前也险在吾前见之而能止能止云者非适然而然谓阳本务进能与时而止也斯其所以为知知者知【平声】其险而能止之名也利西南指九五之阳爻之未变上卦为坤今九二变而往五则得上卦之中所谓居天下之广居立天下之正位可以济蹇也不利东北指九三之阳谓自初进至三为下卦之终入于阨塞故其道穷也利见大人指诸爻谓九五在上冝见之以济蹇也当位正吉指九五谓徳当其位而吉也吉则蹇难通矣吃于言者曰蹇跛于行者曰蹇非不能行不能言也防于口则期期躁于进则僵仆徐行缓语虽难而亦通君子之处蹇亦然始而不审冒险以前固有陷溺之忧傥以知止而遂安焉不求济险之方则终不能出险其与陷溺者等尔九五往而得中诸爻往而有功君臣徳合协心以图济所谓正心正朝廷正百官而天下罔有不一于正圣人之用蹇其大有如此哉
　　初六往蹇来誉
　　往前进也初二三在艮体上居险极皆未尝往圣人特言往以戒于未往之先耳来对往之辞初本无来以不往为来
　　往则蹇险在前也来有誉能止也三薄于险初最逺于险薄于险而止者人谓之不得已免于毁耳逺于险而先止则为知几先见其知【去声】莫加焉人斯咸誉之
　　往蹇来誉宜待也
　　宜待云者待时而往非终于止而不行也终于止何誉之有
　　六二王臣蹇蹇匪躬之故
　　二为臣之正位故曰王臣一往则一蹇蹇蹇云者反复于蹇也匪躬之故不縁已计而然也
　　国有险难正臣子图济之时况五方在险中乎二非不知往则必蹇也其奈君臣义重众皆视险为难我则视险若夷不以一蹇为惮不为一险而沮若是者固将鞠躬尽瘁以济天下之难而非以固位也非以利权也周公之遭变也商奄叛二叔流言成王疑君御事咸曰艰大蹇亦众矣周公勤劳三年曽不回挠而卒安周室观鸱鸮破斧诸诗则知周公匪躬之节矣诸卦六二独于此称王臣者蹇难之时畏其艰而退辟者有之始于锐而终怠者有之其往也致一身之蹇其来也免一身之难而已王臣云者正名以示警谓当尽扫趋利辟害之心絶去往来迁就之计周旋蹇蹇之中乃可有济耳
　　王臣蹇蹇终无尤也
　　蹇蹇而行不顾危难其初盖有尤之如金縢未啓之时者矣唯于其国不于其身故其终也天彰之大夫美之孰有尤之者乎
　　九三往蹇来反
　　往来之义同初
　　卦以九三成义居乎险止之闲往则陷止则免闲不容发往来之当谨莫谨于此爻也身薄于险冒危而轻赴则陷溺其身有不得反焉者矣唯艮之性本止知夫往而蹇也故幡然而来反安于故位虽百险不能陷也反与反身之义同反身则反其善不善来反则直可以免险
　　往蹇来反内喜之也
　　二为内卦之主方蹇蹇不暇以力济时艰岂一手足之所能内卦三爻唯三为刚明虽无济蹇之位而有济蹇之才今幸而知反可资以共事斯二所以为之喜也春秋书季子来归嘉之也其来反之喜欤
　　六四往蹇来连
　　往来义同初连者连于下卦也
　　四在险中故往则愈蹇不往而来则连于九三可援三之刚以免乎险也
　　往蹇来连当位实也
　　以六居四当位也隂本虚以连于三故借之以得实合初三四论之三知反内使六二有助其济蹇之望初为不犯难之君子有知几之誉独善而已不能及三也四则依三以免险曽初之不若矣
　　九五大蹇朋来
　　大九之阳也在蹇之时故云大蹇书曰遗大投艰于朕身是也朋诸爻也来者皆朝宗于五也五为君诸爻为臣臣来朝于君故虽上进亦称来与需三人来同义若上则自以由外而内为来
　　诸爻之往者求以出险也九五得位躬履至尊以济蹇难诸爻昔往而蹇者今如朋斯来如云斯合皆依附大君以亨时艰朋来之云即彖所谓利见大人也
　　大蹇朋来以中节也
　　诸爻皆憧憧于往来之闲至是朋来于五不复他往者以九五之中实为之节也节者适其往来之则也诸爻自下进而宗乎五往不冥行止不退懦也
　　上六往蹇来硕吉利见大人
　　往来同初上本无往以不来为往硕博硕也犹剥之硕果大人九五也
　　险至上可以出矣以无出险之才故往则仍蹇往既蹇矣来而从五则有硕大之吉上之硕犹四之实皆以来附于阳也上居五之后与下四爻之位不同故特言利见大人以戒之谓九五有济蹇之才上六不可以位居五后而不同诸爻利见之也
　　往蹇来硕志在内也利见大人以从贵也
　　玩志在内之辞即知来硕为附于五当蹇之时六二躬蹇蹇之劳而九五有朋来之盛何哉五贵为天子位足以有临足以有为也上之言从贵盖将以济蹇非以三为正应而见之也
　　【坎下震上】
　　于卦变为震重坎于爻变为二阳爻卦初四互易而变为时之悖者六三也九二之如狐上六获之如隼故六五柔中坐享小人孚退之吉九四以刚居柔不能奏解悖之功初六则刚柔交际之始与三无渉而得无咎者也
　　雷雨作解君子以赦过宥罪
　　震为雷坎为雨上震下坎故曰雷雨作宇宙之闲隂菀结而溽阳偏胜而亢雷雨一震涤之则屯者散蹇者解矣凡人过误而陷于罪入圜土婴桎梏亦难也雷者天之威雨者天之泽威中有泽犹刑狱之有赦宥赦其所为之过宥其所过之罪所以体解之义而故作者必刑也
　　解利西南无所往其来复吉有攸往夙吉
　　阳动而出险难之上故卦名解
　　西南坤方义与蹇同难已解矣无所往而来复则吉不得已而犹有往焉能朝而不暮则亦吉谓其不乆往也夙犹夙驾之义朝也暮夜之对
　　解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉
　　坎为险震为动故曰险以动乡也阳止乎险之下则为难今也阳动乎险之上则险可免故曰动而免乎险解谓险非无故而免也解由变上卦本坤坤众也初九往乎九四为震之主以主二隂故曰得众方卦之为兊二阳偏聚于下及六四来复为初六则二隂拱一阳阳始得其中故曰得中险难既解众心归戴得众以守与人胥安于无事宜矣然不知复乎未往之时则无所事事之中即险难之肧胎而凶之兆也故难解而犹往则失之过无所往而不知复则失之不及是以得中而后吉有攸往指九四盖遗患余衅安能尽除犹不免搜狝之力必敏疾果断不俟终日犹迅霆之击使人掩耳弗皇而威已震然后奸邪不得起谋以闲我此狐疑犹豫窦武何进所以逢害夙吉之戒垂监于未然如此雷为阳水为隂坎上震下隂阳交为屯酿雨之象震上坎下隂阳分为解雷奋雨滋甲者皆坼民之入此室处者亦皆拆而东作三才皆赖之解之时岂不大防离言百谷此言百果者四阳之月百谷犹未芽甲也
　　初六无咎
　　无咎者善补过也
　　圣人方将解天下之险难而初六六三为险如故隂之过也然圣人许以无咎者其知补之之道欤
　　刚柔之际义无咎也
　　初由四变非本为险者也变而为初能下于阳与九二为刚柔之际以成得中之美其位则为过其义则无咎也
　　九二田三狐得黄矢贞吉
　　田地之上也兽三为羣言其众也狐旦伏暮行为隂兽黄中色矢喻其直贞正也
　　狐妖幻媚惑为计以害人犹隂之为险以陷阳九二阳刚恶其为害田而之是为去邪佞而得中直然一阳陷于二隂之中必守正而后吉
　　九二贞吉得中道也
　　九二所以正吉者以得中道之故使非得中其为正亦难矣甚哉小人之不易去也
　　六三负且乗致寇至贞吝
　　负者以背负物今蜀人犹尔乗车也致自我致之也寇兵戎也贞正也吝小疵也
　　六本隂贱分当负戴而冒乗轩之贵非据若此必致寇戎之来此以六居三在九二之上以致见之象傥能安分义之正舍车而徒既知改过遂杀而为小疵亦云幸矣子曰作易者其知盗乎易曰负且乗致寇至负也者小人之事也乗也者君子之也小人而乗君子之器盗思夺之矣上慢下盗思伐之矣慢藏诲盗冶容诲淫易曰负且乗致寇至盗之招也知盗者知致盗之由也盗思者负贩之家盗所不介意或非所当得而得之盗始起夺攘之思犹上慢下暴之思慢藏冶容之诲皆以喻其所自取殆若招盗以入室者解难之时君子固欲与天下胥安于无事六三犹不安分而躐进于髙位其为应比之所攻自取之也
　　负且乗亦可丑也自我致戎又谁咎也
　　车服所以旌有徳负者而乗秪以播恶何足贵者戎自我致于人何尤所致者寇则我为正易寇以戎言自致兵戎之灾不以正予三罪之也
　　九四解而拇朋至斯孚
　　而汝也义犹抑而强与指四也拇手大指握物之主也朋众隂也至到也斯犹归斯受之孚交信也至者斯孚未至者否
　　解以此爻成卦下卦犹在险故不言解上卦已出险乃可言解下之二隂九二主之上之二隂九四主之故四象于拇羣隂唯六三为时之害九二既已之故羣隂如朋之至至则交信而无闲盖因人成事者
　　解而拇未当位也
　　九二得中故能害人之狐九四不中不当徒以徳刚为羣隂所归于解悖之功无能为役
　　六五君子维有解吉有孚于小人
　　六五居尊为君子维维持也小人六三也
　　难解之后小人遁逃君于因而维持之使不至于已甚是其信加于小人小人不为害则难不生吉也柔中之君其经济止如此使为九五当不若是
　　君子有解小人退也
　　二阳方夹攻小人以解难而君子维之圣人虑后世姑息于小人故戒之曰必小人退听而后可
　　上六公用射隼于髙墉之上之无不利
　　公为外诸侯之长犹分陜之公也隼鹰属善搏击象小人之能悖君子狐隼皆指六三二为田狐穴居者也三髙显隼能髙飞者也三为墉上为髙墉上与三位应冝不忍于关弓然与四五同体故亦恶三而攻之六三位已髙上六复乗髙射之一矢而冝其无不利
　　隼之致射犹三之致戎也子曰隼者禽也弓矢者也射之者人也君子藏于身待时而动何不利之有动而不括是以出而有语成而动者也鹰扬善逃必上六更髙于六三然后射必命中此待时之义也
　　公用射隼以解悖也
　　小人而为悖于当世射之所以解悖也人皆知解之时不复有难不知阳虽免险而险犹在九二猎之人谓于刚中为冝九四虽刚位适居柔则与六五同孚乎隂亦冝也岂料上六重柔乃能助九二之刚邪学者当知自勉
　　【兊下艮上】
　　于卦变为艮重兊于爻变为三阳爻卦三上互易而变损下益上卦之义也上卦得益则四有喜五元吉上正吉冝也下卦当损而初酌损二弗损所损者三而已后之剥下以奉上者尚监兹哉
　　山下有泽损君子以惩忿窒欲
　　艮为山兊为泽上艮下兊故曰山下有泽山泽通气者也山上有泽则气通而咸感山下有泽则气泄而减损忿欲者爱恶之私损徳者也惩之使勿肆窒之使勿流损之所以逺害而修吾徳是以君子体之
　　损有孚元吉无咎可贞利有攸往曷之用二簋可用享下卦三阳今损其一故卦名损
　　损下益上非交孚宁免厉民茍交信矣斯有元吉无咎可贞攸往四者之善损时之用曷所用哉二簋礼薄亦可以享可仅辞仅可而已
　　损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　九三在下卦变而在上以益纯隂是其道能上行也易言上行者六唯谦与损言道盖天尊地卑而上行必以道乃可损下益上事由逆施亦必以道乃可子夏曰君子信而后劳其民未信则以为厉已也况损已益人人情所难不孚而能为之乎上卦隂虚不能不资乎下而艮则知止而不妄取下卦阳实为兊知上之不得已而非过求也故説顺以奉上上下交信不嫌于为损是以元吉是以无咎是以可守之为正是以有所作为而民从之矣圣人举彖辞自损而利有攸往唯于有孚上加一而字即数语之血脉昭然知其下四事皆有孚基之圣人既言损下之道矣又复言用损之道曷之用语之端也鼎簋十有二百牲皆具之盛礼也二簋则凶荒杀礼之类也上方不足下资于民非用大牲之时故杀礼亦可以为享非若大貉小貉之为也应损之时有时而然非荐享之常阳欲盛隂欲衰损隂益阳可也今九三为干刚之过上六为坤柔之过损过刚以益过柔庶几适乎亦有时而然非损益之常有时云者有时而不然也其损其益其盈其虚圣人初何容心亦曰与时偕行耳时乎当损而损之损所以为益时乎当盈而盈之盈不至于溢此章三致意于时可以损可以无损可以益可以无益唯识时者能之故知百世之损益者圣人也后世有事变倐起上用不足加赋于常法之外事定而以为常者损之罪人也
　　初九已事遄往无咎酌损之
　　己事终事也犹革之已日遄往速罢也无咎善补过也酌斟酌也初为下民
　　小司徒之职凡邦事令作秩叙防同田役賔客丧纪皆事也古者藏富于民使之有时故其力足以供役其财足以奉上犹九之富实也役以事则损民之力宁能免咎必己事即休咎乃可免不能不劳而不敢过劳酌损也不然筑台而讴者不止其不能酌损者欤
　　已事遄往尚合志也
　　人情莫不喜逸而恶劳故周之力政丰年不过三日遄往之举所尚者合乎人之志也
　　九二利贞征凶弗损益之
　　利冝也贞正也征往也进也
　　什一天下之正也以之奉宗庙备賔客共王后之服用好赐公卿大夫之禄秩九二为大君理财之臣冝以正取之或以恣奢侈之需是征进无节财聚民散能无凶乎初资民之力曰酌损是有损而不过耳二资民之财什取其一民不知损而上自益故曰弗损益之岂若后世朘膏竭泽而上下俱困者哉
　　九二利贞中以为志也
</div>
    <div class="pagination">
<a href="周易辑闻_page16.html">上一页</a><span>...</span><a href="周易辑闻_page12.html">12</a><a href="周易辑闻_page13.html">13</a><a href="周易辑闻_page14.html">14</a><a href="周易辑闻_page15.html">15</a><a href="周易辑闻_page16.html">16</a><span class="current-page">17</span><a href="周易辑闻_page18.html">18</a><a href="周易辑闻_page19.html">19</a><a href="周易辑闻_page20.html">20</a><a href="周易辑闻_page21.html">21</a><a href="周易辑闻_page22.html">22</a><span>...</span><a href="周易辑闻_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
