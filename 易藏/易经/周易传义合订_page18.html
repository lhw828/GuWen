<!DOCTYPE html>
<html>
<head>
    <meta charset="UTF-8">
    <title>周易传义合订 - 第 18 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义合订 - 第 18 页/共 22 页</h1>
    <div class="content">　　【张氏曰谓之变谓之通变通因化裁推行而有也存乎变存乎通化裁推行因变通而施也谨按末二节分承三四两节变通在圣人故能化而裁推而行至神而明之则化裁推行之迹亡矣存乎其人者存乎人之徳行也黙而成不言而信正是神而明之】
　　右第十二章
　　周易传义合订卷十
<经部,易类,周易传义合订>
　　钦定四库全书
　　周易传义合订卷十一
　　大学士朱轼撰
　　系辞传下
　　八卦成列象在其中矣因而重之爻在其中矣
　　【本义成列谓干一兑二离三震四巽五坎六艮七坤八之类象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也】
　　【谨按八卦成列而有天地风雷等象因而重之而有上下相应之六爻因而云者八卦已成因之以为六十四卦只是两卦相叠而已】
　　刚柔相推变在其中矣系辞焉而命之动在其中矣【本义刚柔相推而卦爻之变徃来交错无不可见圣人因其如此而皆系之辞以命其吉凶则占者所值当动之爻象亦不出乎此矣】
　　【谨按凡筮卦者视其爻之动以为占有动而吉有动而凶圣人因而命之是动在系辞吉凶中也】
　　吉凶悔吝者生乎动者也
　　【本义吉凶悔吝皆辞之所命也然必因卦爻之动而后见】
　　【谨按此承上节谓动在系辞中者辞有吉凶悔吝原生于动者也】
　　刚柔者立本者也变通者趣时者也
　　【本义一刚一柔各有定位自此而彼变以从时】
　　【谨按刚柔者一定之体变通者随时之用此亦承上节谓变在刚柔之中者以用之流行即体之对待也】
　　吉凶者贞胜者也
　　【本义贞正也常也物以其所正为常者也天下之事非吉则凶非凶则吉常相胜而不已也谨按为善未必得福为恶未必得祸此言乎其变也惠迪吉从逆凶此言乎其正也变者其偶正者其常也顔之夭跖之夀未定之天也从其后而论之将以为顔凶乎跖吉乎君子砥行宜名尽其在我善未必福而善必不可不为恶未必祸而恶必不可为殀夀不贰修身以俟之天自我定命自我立非徒达人之知已也本义云非吉则凶非凶则吉常相胜而不已盖吉胜凶者虽凶事亦吉无虑其或不吉凶胜吉者虽吉事亦凶无望其或不凶非吉胜凶即凶胜吉更无吉凶并存之道此事理之必然而无可疑者故曰贞贞者正也常也应该如是之谓正惟应如是故能常如是也○又按本义以所正为常即下节贞于一意一者至正之理也贞胜只宜作常胜若归重在正字上则下文不用申説矣】
　　天地之道贞观者也日月之道贞明者也天下之动贞夫一者也
　　【本义观示也天下之动其变无穷然顺理则吉逆理则凶则其所正而常者亦一理而已矣髙氏曰天常示人以易地常示人以简虽隂不能以不愆阳不能以不伏而贞观之理常自若也日明乎昼月明乎夜虽中不能以不昃盈不能以不食而贞明之理常自若也天下之动进退存亡不可以一例测然而顺理则裕从欲则危同一揆也惠迪之吉从逆之凶无二致也是则造化人事之正常即吉凶之贞胜岂可以二而求之哉】
　　【谨按天地贞于观日月贞于明天下之动贞于一一者何曰理也天地间只有一个至当不易之理更无两个书曰徳惟一动防不吉动必以理圣人教人只有这一道更无别説比干之死微子之去各完得他一个是字是便吉不是便凶有是无不是便是趋吉避凶伯夷叔齐求仁得仁求仁趋吉也得仁则得所求而吉矣吾儒立身计是非不计祸福然祸福之来与是非相因间有不然者未定之天终归于有定变不胜常也易言吉凶言乎其贞也知吉凶之有贞幸得苟免者可以息矣】
　　夫干确然示人易矣夫坤隤然示人简矣
　　【本义确然健貌隤然顺貌所谓贞观者也】
　　【谨按示人易简观也确然隤然者贞也天地之贞观亦贞于一者也】
　　爻也者效此者也象也者像此者也
　　【本义此谓上文乾坤所示之理爻之竒偶卦之消息所以效而像之】
　　爻象动乎内吉凶见乎外功业见乎变圣人之情见乎辞
　　【本义内谓蓍卦之中外谓蓍卦之外变即动乎内之变辞即见乎外之辞】
　　【吴氏曰圣人与民同患之情皆于易而着见圣人之道而独归重于辞盖此篇为系辞之传故也谨按隂阳动于卦而吉凶见于事趋吉避凶之功业由卦爻之变动以兴变即动也此章大意谓刚柔有一定之体而变动即在其中动而吉动而凶亦有一定不易之理故曰易者变易也不易也】
　　天地之大徳曰生圣人之大宝曰位何以守位曰仁何以聚人曰财理财正辞禁民为非曰义
　　【本义曰人之人今本作仁吕氏从古盖所谓非众罔与守邦】
　　【王氏曰圣人所以配天地而王天下者亦有仁义而已矣仁徳之用也义所以辅仁也理财如所谓作罔罟以佃渔作耒耜以耕耨致民聚货以交易之类是也正辞如所谓易结绳以书契百官以治万民以察是也禁民为非如所谓重门击柝以待暴客剡矢弧以威天下是也】
　　【朱子语类云正辞便只是分别是非又□教化便在正辞里面】
　　【谨按财者人情之所争趋非正辞禁非财不可得而理矣先儒俱以此节属下章似属可从】右第一章
　　【本义此章言卦爻吉凶造化功业】
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　【王昭素曰与地之间诸本多有天字俯仰逺近所取不一然不过以验隂阳消息两端而已神明之徳如健顺动止之性万物之情如雷风山泽之象】
　　【朱氏曰自此以下明备物致用立成器以为天下利者无非有取于易皆仁也曰王天下者明守位也谨按徳性也人物得天之理以为性虽偏全不同莫不有自然之知觉故曰神明情者性之发圣人治天下治其情而已经之纶之而人之情类矣撙节爱养制器尚象所以各得其所各适其用而物之情类矣惟通徳乃能类情后十三节随举以见凡例也】
　　作结绳而为罔罟以佃以渔盖取诸离
　　【本义两目相承而物丽焉】
　　包牺氏没神农氏作斵木为耜揉木为耒耒耨之利以敎天下盖取诸益
　　【本义二体皆木上入下动天下之益莫大于此】
　　日中为市致天下之民聚天下之货交易而退各得其所盖取诸噬嗑
　　【本义日中为市上明而下动又借噬为市嗑为合也】
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤【本义乾坤变化而无为】
　　【苏氏曰言通变神化而独详于黄帝尧舜言黄帝尧舜而独取诸乾坤乾坤诸卦之宗也黄帝尧舜千古人文之始中天之运至此而开洪荒之俗至此而变此所以为善发羲皇之精蕴也】
　　【谨按通其变则有为矣而曰垂衣裳而治者取诸乾坤之易简有为而无为也盖风气以渐而开变洪荒为文明自然之运圣人因自然之运以通其变民之所以乐而不倦者存神过化莫之为而为之也穷而变者时之所在即易之所在也】
　　刳木为舟剡木为楫舟楫之利以济不通致逺以利天下盖取诸涣
　　【本义木在水上也致逺以利天下疑衍】
　　服牛乗马引重致逺以利天下盖取诸随
　　【本义下动上説】
　　重门击柝以待暴客盖取诸豫
　　【本义豫备之意】
　　断木为杵掘地为臼臼杵之利万民以济盖取诸小过【本义下止上动】
　　木为弧剡木为矢弧矢之利以威天下盖取诸睽【本义暌乖然后威以服之】
　　上古穴居而野处后世圣人易之以宫室上栋下宇以待风雨盖取诸大壮
　　【本义壮固之意】
　　古之葬者厚衣之以薪葬之中野不封不树丧期无数后世圣人易之以棺椁盖取诸大过
　　【本义送死大事而过于厚】
　　上古结绳而治后世圣人易之以书契百官以治万民以察盖取诸夬
　　【本义明决之意】
　　右第二章
　　【本义此章言圣人制器尚象之事】
　　是故易者象也象也者像也
　　【本义易卦之形理之似也】
　　【吴氏崔氏俱以此为上章结句】
　　彖者材也
　　【本义彖言一卦之材】
　　【谨按卦徳卦体卦象变皆材也材有善不善故辞有险有易彖者所以发挥卦才也】
　　爻也者效天下之动者也
　　【本义效放也】
　　【胡氏曰爻有变动位有得失变而合于道者为得动而乖于理者为失人事之情伪物理之是非皆在六爻之中所以象天下之动也】
　　是故吉凶生而悔吝着也
　　【本义悔吝本微因此而着】
　　【保氏曰彖者言一卦之材所以防一卦之吉凶悔吝爻者言一爻之动所以断一爻之吉凶悔吝谨按彖之吉凶悔吝视乎材爻之吉凶悔吝视乎动】
　　右第三章
　　阳卦多隂隂卦多阳
　　【本义震坎艮为阳卦皆一阳二隂巽离兑为隂卦皆一隂二阳】
　　其故何也阳卦竒隂卦耦
　　【本义凡阳卦皆五画隂卦皆四画】
　　【谨按阳卦竒故竒爻少隂卦耦故耦爻少】
　　其徳行何也阳一君而二民君子之道也隂二君而一民小人之道也
　　【本义君谓阳民谓隂】
　　【谨按隂君也尊也隂民也贱也国有常尊则乾纲独揽阳所以为君子之道也权不归一则政令下逮隂所以为小人之道也】
　　右第四章
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑
　　【本义此引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣】
　　【谨按苏季明自谓思虑不定一事未了一事如麻又生程子曰此不诚之本须是习系传同归一致何思何虑即程子所云诚也思诚之功在于主敬敬者主一无适之谓惟主一故无适事至吾前兢兢业业慎始虑终做一事精神全注于此一事他事何由得入即百务纷乗从头做去一件还他一件做此事不知有彼事做彼事不知有此事事纷而心自一何由得有搅扰至无事时只是整齐严肃使此心惺惺不昧外物安得而累之或谓做事时心一于事他念固自退听若静时此心既无着落如何作得主定曰主一则心无他适欲主一亦只须持守此心不使他适耳所谓持守者非把捉拘束之谓也只消唤醒此心使常惺惺则自为主宰不求一而自一矣否则虽使百念俱退而精神昏惰如何作得主定朱子谓敬是自心自省当体便是若以敬字别作一物而又以一心守之则苦于矜持而非敬矣周子云圣人主静而立人极主静者圣人自然之敬主敬者学人勉强之静也禅家亦言主静其异于圣人者静中无为耳静中何所为只是唤醒此心使自为主耳人心不能自为主纵使思虑不扰而志怠气昏白日防防嗒然若丧矣孔子之责宰予昼寝以此或问夜寐时圣人之心与凡人有异否曰朱子常言之矣寤阳而寐隂寤有主而寐无主所谓无主者心之官息而充体之气敛也气衰者其敛不固故老人常少睡此圣凡所同也然气清则寐宁故梦魂无扰无主而主自在也禅家亦知唤醒此心但空空唤醒在此全不照管事当下便不成主宰学者于此辨得分明则不为禅惑矣】
　　日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉
　　【本义言徃来屈信皆感应自然之常理加憧憧焉则入于私矣所以必思而后有从也】
　　【谨按屈信徃来任其自然而利生焉日月相推而明生寒暑相推而嵗成造化之利也扩然大公物来顺应圣人之利也循理而行攸往咸宜学者之利也】
　　尺蠖之屈以求信也龙蛇之蛰以存身也精义入神以致用也利用安身以崇徳也
　　【本义因言屈信往来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇徳之资内外交相养互相发也】
　　过此以往未之或知也穷神知化徳之盛也
　　【本义下学之事尽力于精义利用而交养互发之机自不能已自是以上则亦无所用其力矣至于穷神知化乃徳盛仁熟而自致耳然不知者往而屈也自致者来而信也是亦感应自然之理而已张子曰气有隂阳推行有渐为化合一不测为神此上四节皆以释咸九四爻义】
　　【谨按同归一致一理浑然也殊涂百虑泛应曲当也此圣道之一以贯万也学者忠以行恕任事物之纷纭揆之以一定之理随所处而各当何用思虑为哉彼日月寒暑之往非有心于徃气机之屈也来非有心于来气机之信也有屈而后有信一若感而輙应此造化自然之理也以物理言蠖之屈所以信也龙之蛰所以奋也圣学由浅入深先难后获亦犹是耳穷理则研之精而入于神以此泛应事物而用致矣尽性而利用咸宜素位而行随所处而安而徳崇矣过此以徃则徳盛仁熟与天为徒穷理尽性以至于命非人力之所能致也精义以入神精义入神以致用利用以安身利用安身以崇徳致用崇徳以渐至于穷神知化盛徳之至一层进一层皆有自然之节候无所容其计虑也○又按咸四爻传曰贞吉悔亡未感害也憧憧往来未光大也盖人得天地之心以为心本至虚至灵一汩于客感之私遂失其光大之体必如复初之复豫二之介损三之致一觧上之藏器否五之不忘危亡而后能精义入神利用安身以渐至于穷神达化之域否则非所困而困非所据而据穷不能善其身不免屦校之惩何校之凶达不能兼善天下而覆餗负公民莫之与击之者至矣是皆思虑朋从汩没戕贼之所致也系辞此章既反覆推明何思何虑之义又释各爻以示人去私存理尽性至命之功非如鸣鹤章各为一义也】
　　易曰困于石据于蒺蔾入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
</div>
    <div class="pagination">
<a href="周易传义合订_page17.html">上一页</a><span>...</span><a href="周易传义合订_page13.html">13</a><a href="周易传义合订_page14.html">14</a><a href="周易传义合订_page15.html">15</a><a href="周易传义合订_page16.html">16</a><a href="周易传义合订_page17.html">17</a><span class="current-page">18</span><a href="周易传义合订_page19.html">19</a><a href="周易传义合订_page20.html">20</a><a href="周易传义合订_page21.html">21</a><a href="周易传义合订_page22.html">22</a><a href="周易传义合订_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
