<!DOCTYPE html>
<html>
<head>
    <meta charset="UTF-8">
    <title>周易程朱传义折衷 - 第 1 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易程朱传义折衷 - 第 1 页/共 27 页</h1>
    <div class="content">　　钦定四库全书　　　　经部一
　　周易程朱传义折衷　　易类
　　提要
　　【臣】等谨案周易程朱义折衷三十三卷元赵采撰采字徳亮号隆斋潼川人其书用注疏本节录程子易朱子本义之説益以语录诸书列之于前而各以已説附于后所谓折衷也所注仅上下经殆以程子所不及系词以下欤前有采自序称有康节邵子推明羲文之卦画而象数之学着有伊川程子推衍夫子之意而卦画之理明洎武夷朱文公作本义厘正上下经十翼而还其旧作启本邵子而发先天虽本义专主卜筮然于门人问答又以为易中先儒旧説皆不可废但互体飞伏纳甲之类未及致思耳愚以为今时学者之读易当由邵程朱三先生之説泝而上之云云故其书虽以程朱为主而兼及象数变互之説葢倂存邵学其识见犹为明通固非墨守一家者比也顾炎武谓割裂本义以入程始于胡广之修大全然采与董稭巳用程子本而析本义以附之则其来有渐矣炎武専罪胡广殆未见此二书欤乾隆四十二年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　周易程朱传义折衷原序
　　易该象数理未作之前其体因象数而立既作之后其理因象数而显大传曰河出图洛出书圣人则之河图洛书为天地自然之文象数之大原也二图之象皆九位故伏羲则之画为长短之九画成乾坤二卦之小成由乾坤而八卦八卦而六十四卦以左右交互而观则两卦得十八画二九也是为先天图邵子所谓交易之易也文王则之变伏羲之卦次分上下之二经上经卦三十下经三十四以一反一覆而观除八正卦外五十六卦只成二十八卦上经得十八卦下经亦得十八卦二九也是为后天易程子所谓变易之易也或曰伏羲既因象推数而作先天交易之易矣文王又因象推数而作后天变易之易何哉大传曰易之兴也其于中古乎作易者其有忧患乎夫子葢谓文王当殷末世忧患而兴此易也曷为见其忧患今观后天反对卦如泰反为否剥反为复反为明夷夬反为姤既济反为未济举一二以推则文王实忧虑天下后世阴阳祸福之相为倚伏治乱安危之相为消长君子小人之相为进退只在一反覆间故示人以用九扶阳而抑阴为君子谋不为小人谋为转移造化之机此上下经所以皆寓用九之意岂出于圣人之智巧皆倚天地自然之法象而加一倍焉耳自古圣王之致治皆用九如舜命九官禹之九功九叙九歌是已是以周公作爻辞于乾卦首发用九之义夫子翼之曰天徳不可为首也曰乾元用九天下治也曰乾元用九乃见天则于九曰天则则其可过哉则过其亢矣又于大传三陈九卦以明文王处忧患之道上经取三卦而陈之用一九也下经取六卦而陈之用二也此夫子因数推理而作十翼也呜呼易更三圣而象数义理始备自夫子殁千数百年论易者各据已见泥象数者流于诡怪说义理者沦于空寂而圣人忧患作易之防昧矣至宋有康节邵子推明羲文之卦画而象数之学着有伊川程子推夫子之意而卦画之理明洎武夷朱文公作本义厘正上下经十翼而还其旧作启蒙本邵子而先天虽本义专主卜筮然于门人问答又以为易中先儒旧说皆不可废但互体五行纳甲飞伏之未及致思耳故愚以为今时学者之读易当由邵程朱三先生之说泝而上之以防羲文周孔之心庻几可与言易矣然邵子无易觧其说仅见于观物篇故愚是集以程朱义为主而附以鄙见间亦窃取先儒象数变互以资明虽然俗士口易贤人体易圣人忘易孟子著书未甞及易邵子以为易道存焉且以为善用易人能用易是为知易呜呼韦编三絶企东家之无过蠧简百年慨西伯之有忧愚虽衰老愿就有道而正焉赵采徳亮原序




　　钦定四库全书
　　周易程朱义折卷一
　　元　赵采　撰
　　周易
　　朱氏曰周代名易书名其卦本伏羲所画有交易变易之义故谓之易其辞则文王周公所系故系之周愚曰易卦皆本伏羲所画按大以为包牺氏之王天下始作八卦以通神明之徳包牺氏没神农黄帝尧舜氏作皆取所重十三卦以制器又按周礼太卜掌三易曰连山归藏周易其经卦皆八其别六十四是三易之卦皆本伏羲所画世代日逺二易不今者羲图周易耳羲图有卦画无文字后世谓之先天易周易则彖辞文王所作爻辞周公所作子孙世守之着其代曰周后世谓之后天之易吾夫子晚年好易读之韦编三絶而为之上下上象下象上系下系文言説杂序卦是为十翼虽专賛羲图周易而未甞无连山归藏之义其曰始万物终万物者莫盛乎艮虽就后天八卦论艮而终始之説实论连山首艮防防何者冬虽主藏一岁育之功却已胚胎于是故后天干居艮位圣人曰干知太始颛顼歴以十月为首者为此也杨子云作太与太初歴相应亦兼该乎颛顼之歴所以明连山之义其曰阖户谓之坤辟户谓之乾坤之阖户乃居辟户之前此论归藏首坤之防司马君实作虚言万物祖于虚所以明归藏之义二书于易非赘疣也若乃大论羲文二易象数则惟康节邵子得其故朱文公曰某看了尧夫易看他人易不得此本义外所以又作启也
　　上经
　　朱子曰以其简袠重大故分为上下两篇
　　愚按上经三十卦下经三十四卦其卦数本不等然以反与对者合而观之则上经得十八卦下经亦得十八卦未甞不均也反体在上经者十二在下经者十六对体在上经者乾坤坎离颐大过也在下经者中孚小过也乾坤坎离颐中孚大过小过有对无反余五十六卦成反体者二十八緫之为三十六此邵子所谓三十六宫都是春者也
　　【干下干上】
　　程子曰上古圣人始画八卦三才之道僃矣因而重之以尽天下之变故六画而成卦重干为干干天也天者天之形体干者天之性情干健也健而无息之谓干夫天专言之则道也天且弗违是也分而言之则以形体谓之天以主宰谓之帝以功用谓之神以妙用谓之神以性情谓之干干者万物之始故为天为阳为父为君
　　朱子曰六画者伏羲所画之卦也一者竒也阳之数也干者健也阳之性也此卦六画皆竒上下皆干则阳之纯而健之至也故干之名天之象皆不易焉问程易言天专言之则道也又曰天地者道也不知天地即道耶抑天地是形所以为天地乃道耶先生曰伊川此句某未敢道是天地只以形言先天而天弗违者如礼虽先王未之有而可以义起之葢虽天之所未为而吾意之所为自与道契天亦不能违也
　　愚曰易有太极乾坤者太极之分也天地形也乾坤者使形者也天地可见而所以使形者不可见圣人画卦以乾坤名之乾坤错杂乃生六子六子即是乾坤破体何以言之干三画竒纯阳也一阴杂于下是为巽杂于中是为离杂于上是为兊巽离兊皆破干之纯体也坤三画耦纯阴也一阳杂于下是为震杂于中是为坎杂于上是为艮震坎艮皆破坤之纯体也干谓三画纯阳夫子曰干健也又曰夫干天下之至健也三画纯阳亦可谓之干谓之健如需言刚健不陷讼言险而健小畜健而巽泰内健外顺同人文明以健大有刚健文明无妄动而健大畜刚健笃实夬健而説皆是有三画纯阳所以方有健字他卦虽有阳画只説得刚葢刚与健不同健是全体纯阳
　　乾元亨利贞
　　程子曰元亨利贞谓之四徳元者万物之始亨者万物之长利者万物之遂贞者万物之成唯乾坤有此四徳在他卦则随事而变焉
　　朱子曰元亨利贞文王所系之辞以断一卦之吉防所谓辞者也元大也亨通也利宜也贞正而固也文王以为乾道大通而至正故于筮得此卦而六爻皆不变者言其占当得大通而必利在正固然后可以保其终也此圣人所以作易敎人卜筮而可以开物成务之精意余卦仿此　元亨利贞只就物上看亦分明所以有此物便有此气所以有此气便有此理故易只説元者万物之始亨者万物之长利者万物之遂贞者万物之成不说气只说物者言物则气与理皆在其中伊川所説四句自动不得只为遂字成字説不尽故某略添字説尽　元亨利贞理也有这四叚气也有这四叚理便在气中两个不曽相离
　　愚曰卦辞言元亨利贞者六卦此卦及屯随临无革也然屯随二卦但说大亨贞临无革三卦亦大亨以正而已唯干四徳不言所利不拘一事葢干徳刚健中正纯粹精也他卦则刚柔杂居而吉防有偏其所以元亨利贞止乎一事尔
　　初九
　　朱子曰初九者卦下阳爻之名凡画卦者自下而上故以下爻为初阳数九为老七为少老变而少不变故谓阳爻为九
　　愚曰下爻称初不称下上爻称上不称终互见终下也爻以九命阳以六命阴取天地生数而言也系辞曰叅天两地而数以天一天三天五积而成九故阳爻用九以地二地四积而成六故阴爻用六阴阳之老少取天地成数六七八九除十而言也数至十穷矣故阳爻称九不称七阴爻称六不称八取老而变也阳老于九阴何以不老于十曰阳主进阴主退七为少阳自七而进于九则九为老阳是以进为老也八为少阴自八而退于六则六为老阴是以退为老也阳取其进阴取其退圣人扶阳抑阴之防可见矣
　　龙勿用
　　程子曰理无形也故假象以显义干以龙为象龙之为物灵变不测故以象乾道变化阳气消息圣人进退初九在一卦之下为始物之端阳气方萌圣人侧微若龙之未可自用当晦养以俟时
　　朱子曰龙勿用周公所系之辞以断一卦之吉凶所谓爻辞者也潜藏也龙阳物也初阳在下未可施用故其象为龙其占曰勿用凡遇干而此爻变者当观此象而玩其占也余爻仿此
　　愚曰震为龙今干六爻皆以龙言何也干体本坤阳以阴为基以三画卦言初九坤一变而为震是干者自震而变自震而成也故干为龙龙不是未变化底龙元是能飞跃底龙只初当而葢初九变坤下有伏震故曰龙或曰见跃飞皆着其地与亢不言其所何也曰初不及上已过过犹不及皆无位何所之可云
　　九二见龙在田利见大人
　　程子曰田地上也出见于地上其徳已着以圣人言之舜之田渔时也利见大徳之君以行其道君亦利见大徳之人以其成其功天下利见大徳之人以被其泽大徳之君九五也乾坤纯体不分刚柔而以同徳相应
　　朱子曰九二刚健中正出离泽及于物物所利见故其象为见龙在田其占为利见大人九二虽未得位而大人之徳巳着常人不足以当之故值此爻之变者但为利见此人而已葢亦为在下之大人也此以爻与占者相为主賔自为一例若有见龙之徳则为利见九五在上之大人矣　其他爻象便是占者惟见龙人当不得所以只当把爻做主占者做客大人即是见龙　占者当不得见龙飞龙则占者为客利去见那大人即九二九五之徳见龙飞龙是也若龙君子则占者自当之矣　又曰伊川之病在那二五相见处卦画如何会有相见之理只是説人占得这卦利于见大人万物覩之覩便是见字　六爻不必限定説人君且如龙勿用若是庶人得之自当不用人君得之也当退避见龙在田若是众人得之亦可用事利见大人如今所谓宜见贵人之易不是限定底物事伊川自一爻当一事则三百八十四爻只当得三百八十四事自得好不知如何到他解却恁地
　　愚曰初九九二地道二居地表故曰田田是九谷所生如大田新田之二变坤为离离为文明故曰见龙见龙在田便有养育天下底作用所以夫子言善世而不伐徳博而化利见大人恐只是天下皆利见此大人也
　　九三君子终日干干夕惕若厉无咎
　　程子曰三虽人位已在下体之上未离于下而尊显者也舜之徳升闻时也日夕不懈而兢惕则虽处危地而无咎在下之人而君徳已着天下将归之其危惧可知虽言圣人之事苟不设戒则何以为教作易之义也
　　朱子曰九阳爻三阳位重刚而不中居下之上乃危地也然性体刚健有能干干惕厉之象故其占如此君子指占者而言言能忧惧如是则虽处危地而无咎也　又曰若说龙亦是在旱亢处底龙所以説君子干干夕惕
　　愚曰九三不言龙何也曰六位成章兼三才而两之初九九二地道也故曰在田九三九四人道也故曰君子九五上九天道也故曰在天天道人道言之三五天人之初也刚也地道言之于二地之终也柔也亦以明干六爻元不限定説龙若都説龙则人便以干为人君之卦矣葢干一卦人君圣人君子皆可用彼此互相备所以夫子于九三九四却学者进徳脩业如何都把做圣人説伊川言君徳已着所以文公云如此则千百年只有舜禹用得此爻终日者三变下卦为兑四之二互离日在西终日也干干也五之三互巽为多白眼惕也离日在兑故曰夕惕
　　九四或跃在渊无咎
　　程子曰渊龙之所安也或疑辞谓非必也跃不跃唯及时以就安耳圣人之动无不时也舜之歴试时也朱子曰或者疑而未定之辞跃者无所縁而絶于地特未飞耳渊者上空下洞深昧不测之所龙之在是若下于田或跃而起则向乎天矣九阳四阴居上之下改革之际进退未定之时也故其象如此其占能随时进退则无咎也　又曰渊与天不争多渊是那空虚无实底物跃是不着地两脚跳上去底意思又荅陈淳曰龙之所安恐未然田是平的所在纵有水亦浅渊则深不可测跃则离乎行而未至乎飞行尚以足跃则一跃而起足不踏地进则便上天去退则依旧在渊皆不可测下离乎行上近乎飞不在天不在田不在人此时进退皆不由我只听天时而已愚曰九四乾道革矣脱去下体变成上道龙于此跃而自试焉跃者度徳量力也然犹未甞果于跃或焉而已亦未甞离其所在渊而已渊者坎也自四至上有坎象四动之五或跃也不跃则怠必于跃则邪不怠不邪一听于天时而进退焉是以无咎伊川以为舜歴试时曰歴试人试我也或跃我自试也人试我者试以职我自者试以徳胡安定曰九四出人臣之上切近至尊之位是储贰之象也朱文公曰易不可恁地如五虽君位亦不可专以君言若将九四为储君则古人未立太子者不成虚此一爻也
　　九五飞龙在天利见大人
　　程子曰进位乎天位也圣人既得天位则利见在下大徳之人与其成天下之事天下固利见夫大徳之君也
　　朱子曰刚健中正以居尊位如以圣人之徳居圣人之位故其象如此而占法与九二同特所利见者在上之大人耳若有其位则为利见九二在下之大人也
　　愚曰九五变则上卦为离离为飞干为天离渊而飞飞龙在天也离为目见也易言悔吝则归之君子言利则归之所见之人葢广土众民非君子之所乐中天下定四海非君子之所性飞龙在天岂君子之利哉是苍生之福也
　　上九亢龙有悔
　　程子曰九五者位之极中正者得时之极过此则亢矣上九至于亢极故有悔也有过则有悔唯圣人知进退存亡而无过则不至于悔也
　　朱子曰上者最上一爻之名亢者过于上而不能下之意也阳极于上动必有悔故其象占如此
　　愚曰干六爻虽言六龙其实只一龙见跃飞随时位而不同所以言六位时成时乗六龙只是一龙而以时处六爻耳文公谓此六爻不是言徳学节次是地位节次圣人自有见成之徳只所居之位不同徳无浅深而位有髙下亢龙有悔上九变则上卦为兑兑为毁折亢满之累也伊川谓上九亢极故有悔夫亢极未便有悔亢而欲有为方有悔所以夫子言动而有悔若不动安得有悔然能悔则尚未至乎凶后世王通论汉武曰能知悔而康帝业论隋文曰平陈之后龙徳亢矣而卒不悔悲夫此深识大易有悔之义也
　　用九见羣龙无首吉
　　程子曰用九者处干刚之道以阳居干体纯乎刚者也刚柔相济为中而乃以纯刚是过乎刚也见羣龙谓观诸阳之义无为首则吉也以刚为天下先凶之道也
　　朱子曰用九言凡筮得阳爻者皆用九而不用七盖诸卦百九十二阳爻之通例也以此卦纯阳而居首故于此之而圣人因系之辞使遇此卦而六爻皆变者即此占之葢六爻皆变刚而能柔者吉之道也春秋曰干之坤曰见羣龙无首吉葢即纯坤卦辞牝马之贞先迷后得东北丧朋之意
　　愚按文公此本之欧公葢用九是变卦干六爻都变则为坤便是元亨利牝马之贞头变而身不变似无首底龙用九用六欧公得之又曰乾坤用九六而不用七八葢九六变而七八不变九上更去不得了只得变回来做八六下来便是五生数了也去不得所以却去做七文公又谓见群龙无首王弼伊川皆解不成他是不见那用九用六之説葢九变则六六变则九九六相用刚柔相济然后适中故闗子明曰以六用九
　　曰
　　程子曰卦下之辞为夫子从而释之通谓之者言一卦之义故知者观其辞则思过半矣朱子曰即文王所系之辞此名上上者经之上篇者孔子所以释经之辞也
　　或问他卦先而后爻乾卦乃先爻而后何也愚按晁氏云先儒谓费直専以文言参解易爻以象文言杂入卦中者自费氏始费氏初变乱古制时犹若今乾坤象系卦之末而卒大乱于王弼其説葢原于孔疏而吕氏不取焉朱文公则谓先儒虽言费氏以彖象文言防解易爻初不言其分附经至谓郑康成始合象于经则见于魏志甚明又孔疏谓王弼以象本释经文宜相附近故分爻之象辞各附其当爻下者则为得之其实今王弼注本之乾卦葢存郑康成所附之例坤以下六十三卦则弼所自分者此乾卦象在六爻后与他卦别者此也后又云近吕伯恭却去后汉中寻得一处云是韩康伯改都不説王弼据某攷之其实是韩康伯初改如乾卦次序其他是王弼改此文公之説今从之但王弼改坤以下六十三卦而乾卦独依旧本附象文言于卦末意者亦所以尊干也
　　大哉乾元万物资始乃綂天
　　程子曰大哉乾元賛乾元始万物之道大也四徳之元犹五常之仁偏言则一事专言则包四者万物资始乃统天言元也统言天之道也天道始万物万物资始于天也
　　朱子曰此专以天道明干义又析元亨利贞为四徳以明之而此一节首释元义也　又曰元者用之端而亨利贞之理具焉至于为亨为利为贞则亦元之为尔此元之所以包四徳也若分而言之则元亨诚之通利贞诚之复其体用固有在矣以用言之则元为主以体言之则贞为主　曾祖道问元亨利贞偏言则一事专言则包四者先生云元者乃天地生物之端干言大哉乾元万物资之以始至哉坤元万物资之以生乃知元者天地生物之端倪也元者生意在亨则生意之长在利则生意之遂在贞则生意之成若言仁便是这意思仁本是生意乃恻之心也
　　愚曰易有太极是生两仪非谓两仪既生之后无太极也卦卦皆有太极物物皆有太极乾元者干之太极坤元者坤之太极物资乎元不资乎天以惟天为大惟元綂之綂者主张是而纲维是也此賛元也
　　云行雨施品物流形
　　程子曰言亨也天道运行生育万物也
　　朱子曰此释干之亨也
　　大明终始六位时成时乘六龙以御天
　　朱子曰始即元也终谓贞也不终则无始不贞则无以为元也此言圣人大明乾道之终始则见卦之六位各以时成而乗此六阳以行天道是乃圣人之元亨也
　　愚曰此以天地相函坎离相错而言亨也按虞翻论动爻谓阴阳失位则动而变干九二九四上九阳居阴位故动而变有坎离象云行雨施坎之升降也大明终始离之往来也六爻之位见跃飞亢各有其时圣人因时而乘此六位之龙所以体干之四徳而叅賛天之化育故曰御天御者运用而斡旋之也前言统天统如统师静握其权此言御天御如御马动宣其用是利之徳也
　　乾道变化各正性命保合太和乃利贞
　　程子曰乾道变化生育万物洪纎高下各以其各正性命也天所赋为命物所受为性保合大和乃利贞保谓常存合为常和保合大和是以利且贞也天地之道常久而不已者保合大和也
　　朱子曰变者化之渐化者变之成物所受为性天所赋为命大和阴阳防合冲和之气也各正者得于有生之初保合者全于已生之后此言乾道变化无所不利而万物各得其性命以自全以释利贞之义也愚曰乾坤相交是生变化万物散殊各正性命各正者一物具一正也保合者物物同一和也不言乾坤而曰乾道者坤从天之道乾道包坤阳得兼阴在圣人言乾道变化者坎离为用也坎离为用则性命自全冲和之气絪緼防合干之利且贞者在我矣此圣人所以体干之四徳也四徳者举其纲则元大而包其三循其序则元亨相承利贞相代要其实则元即为亨利贞贞即为元一而四四实一也
　　首出庻物万国咸宁
　　程子曰天为万物之祖王为万邦之宗乾道首出庻物而万彚亨君道尊临天位而四海从王者体天之道则万国咸宁也
　　愚曰以元统天而开万物之生者干也体元居正而遂万物之生者圣人也圣人不能不同乎物而不羣于物是惟无出出则物有所主无为自然而万国各安其天矣故彖终之以此
　　象曰
　　程子曰卦下象解一卦之象爻下象解一爻之象
　　天行健君子以自彊不息
　　朱子曰天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天徳之刚则自彊而不息矣
　　胡安定曰天者干之形干者天之用夫天之形望之其色苍然南枢入地下三十六度北枢出地上三十六度状如倚杵此天之形也言其用则一昼夜之间凡行九十余万里夫人之一呼一吸谓之一息一息之间天行已八十余里人之一昼一夜有一万三千六百余息是故一昼一夜而天行九十余万里则天之健可知又按日右转穷昼夜而一周天与天葢未始相逺也然日之进也才足以当昼夜之运而天之行则常超一度积日以成岁是则天常逾一度而日常不及一度则所谓强健而不息者非天行不足以当之故圣人于此垂敎欲使人法天之用而不法天之形君子观象顾得不自强乎
　　愚曰诸卦之象皆举卦名惟乾卦则不名象以干而言健者何耶曰此圣人所以尊干也干非天之所能尽人皆知之惟干无对人未必知之也或曰坤非干之对耶曰干尊坤卑干可以兼坤而坤不可以及干犹之君臣耦也而臣不可以并君尊无二上也夫妇耦也而妇不可以并夫家无二主也干之道能备三才万物之象而三才万物之象不能兼干之象故圣人名卦不曰天而曰干干为天地万物之元尊而无对天行虽得干之健而不足以尽干故圣人于大象不曰天行干而曰天行健岂非以乾道包括甚大所以御天而始万物有非天之所能尽故与
　　龙勿用阳在下也
　　愚曰干以坤为体以卦气言变坤之初六为复则阳刚潜于坤下故曰商旅不行后不省方勿用而阳在下也易有当用爻变言者今举其一他可推
　　见龙在田徳施普也
　　程子曰见于地上徳化及物其施已普也
　　终日干干反复道也
　　程子曰进退动息必以道也
　　朱子曰反复重复践行之意
　　愚曰阳在下以气言也徳施普以徳言也终日干干反复道者以学言也二卦相因干之又干不已于行如此则反复皆道无入而不自得也
　　或跃在渊进无咎也
　　程子曰量可而进其时则无咎也
　　朱子曰可以进而不必进也
</div>
    <div class="pagination">
<span class="current-page">1</span><a href="周易程朱传义折衷_page2.html">2</a><a href="周易程朱传义折衷_page3.html">3</a><a href="周易程朱传义折衷_page4.html">4</a><a href="周易程朱传义折衷_page5.html">5</a><a href="周易程朱传义折衷_page6.html">6</a><span>...</span><a href="周易程朱传义折衷_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
