<!DOCTYPE html>
<html>
<head>
    <meta charset="UTF-8">
    <title>童溪易传 - 第 13 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>童溪易传 - 第 13 页/共 14 页</h1>
    <div class="content">　　初九不出户庭无咎象曰不出户庭知通塞也
　　节当止之时也初至下之位也九能动之才也夫当止节之时居至下之位虽有能动之才未可动也故曰不出户庭无咎户庭所处之尤而不与物接者也夫有能动之才以时与位之未可者也故谨宻以自守而非务为离世絶俗之事故无过咎大抵通则行塞则止吾非戾通以就塞也当此之时居此之位分所当然故也所贵乎君子者知此而已故象曰不出户庭知通塞也此回居陋巷之时也
　　九二不出门庭凶象曰不出门庭失时极也
　　二视初位已得中中则不塞而通矣故有门庭之象盖门庭之视户庭已非尤防故也夫苟以时当止也吾虽有能动之才亦宜如初之不出焉则有失时之凶矣夫通则行塞则止此君子之所当知也初塞则止二通则行斯不昧于通塞矣而二也亦效之而不出焉则其失时一至于此能无凶乎故象又曰不出门庭凶失时极也极至也谓其当出不出失时之至也然九二之刚得中亦未必至是也易特因初九知通塞之义而示之戒云此韩退之贻书少室山人之时也
　　六三不节若则嗟若无咎象曰不节之嗟又谁咎也三说体也而居下体之极失正而不中所谓极乎说而不知节也夫说极则忧来忧之来皆不自节致之何所归咎乎故曰不节若则嗟若无咎而象曰不节之嗟又谁咎也君子以礼约巳以道制欲非无所说也说而不至于极故无不节之嗟若六三极乎说而不知节何足以语此朱子发曰此爻与离之九三不鼓缶而歌则大耋之嗟凶象异而意同
　　六四安节亨象曰安节之亨承上道也
　　夫天下之事不可以勉强为也而节道尤不可以勉强为也盖节而勉强则在巳者为难行而在人者为难从此非可久之道也九五居中履正为制节之主而四也以柔居柔正也上乘乎五故刚柔相济而成制节之功此非有所勉强而然也故曰安节亨而象曰承上道也盖中正者九五之节道也六四以柔顺利正之德承之而无所违此非安于节者能若是乎其亨宜矣河南曰节以安为善强守而不安则不能常岂能亨也
　　九五甘节吉徃有尚象曰甘节之吉居位中也
　　曰当位以节中正以通盖谓五也五当位居中以中正之道制节于上在己则安行在人则易从故曰甘节吉谓其无苦刻难行之道故也夫其为节也无苦刻难行之道则自斯以往可以通行而无穷无穷则有功矣故曰往有尚有尚谓有功也坎曰行有尚往有功是也安定曰味之甘人所嗜也节之道人所恶也今五为制节之主能以中正为之使人乐从如嗜甘味也所以得其吉矣
　　上六苦节贞凶悔亡象曰苦节贞凶其道穷也
　　司马温公曰三极说而过乎中故曰不节若则嗟若上极险而过乎中故曰苦节不可贞盖节道至九五为中且正过乎此则非中正矣上六所处过乎五而极乎险人所难堪者也此所谓节之苦也故于贞为凶而其道不得不穷谓其道不可通行于世也然又曰悔亡何也曰世之单人匹夫行一介之行以佛氏之寂灭老氏之空虚徃往自信其说至于老死而不知悔者皆如此此上六之悔所以亡也

　　童溪易传卷二十五
　　钦定四库全书
　　童溪易传卷二十六　　　宋　王宗传　撰
　　【兊下巽上】中孚豚鱼吉利渉大川利贞曰中孚柔在内而刚得中说而巽孚乃化邦也豚鱼吉信及豚鱼也利渉大川乗木舟虚也中孚以利贞乃应乎天也
　　昔左氏以信不由中责周郑二国易有中孚信之由中者也以成卦观之在二体则为中实在全体则为中虚盖中不虚则有所累有所累害于信者也中不实则无所主无所主则又于信为失矣故曰中孚柔在内而刚得中此指三四之中虚与二五之中实以言中孚之成卦也夫在人有自然之心天下有自然之理得其自然之心而顺其自然之理则说于下而防于上矣此非诚信足以为感化之本其能致然欤故曰说而防孚乃化也此指兊防二体之用以言中孚之及万民也中孚卦徳有取于豚鱼吉者盖豚躁而鱼畏物之难感者也信能感豚鱼则其信至矣朱子发曰先王之交万物无非信也取之必有时用之必有节风有驺虞信及豚也颂有潜信及鱼也动物蕃息莫如豚鱼信及豚鱼上下草木鸟兽无所不及而至诚之道可以賛天地之化育如是乃吉故曰豚鱼吉信及豚鱼也此指豚鱼以言中孚之及物也夫诚信之道无所不利仗诚信以济险难则如乗虚舟而无覆溺之害矣岂有不利者乎朱子发曰乗木之利乗桴不如乗舟重载以越险不如乗舟之为安仗诚信以蹈大难犹乗木而其中枵然岂复有风波之虞哉古人虚已游世五兵兕虎不能害用此道也故曰利渉大川乗木舟虚也此又指卦画之中虚以言中虚之可以济难也夫诚者天之道也天之道在人则曰性而在性则曰正而巳矣正者中孚之本故中孚之卦徳所利者贞而此性之贞发为是孚无非用中之信也天人相感通之理尽在是矣故曰中孚以利贞乃应乎天也此又指中孚之所本者正以言中孚之可以应天也夫诚信之道大可以化微可以及物髙可以应天险可以济难此非中虚而无所累中实而有所主其效岂足以至是哉
　　象曰泽上有风中孚君子以议狱缓死
　　程河南曰水体虚故风能入之人心虚故物能感之风之动于泽犹物之感于中故为中孚之象夫物之感动乎中者无若刑狱之最可恻者也盖死者不可复生而刑者一成而不可变故君子于此加恻焉而尽吾中心之诚以处之臯陶之称舜也而曰罪疑惟轻又曰与其杀不辜宁失不经故汉法于疑狱则有谳而周官亦有八议之辟盖不如是以其一成而不可变之刑而加诸不可复生之死非君子所谓尽心者故议狱者所以缓其死谓其有未必死者存也程河南曰君子之于天下之事无所不尽其忠而议狱缓死最其大者是故中孚之象有取于此
　　初九虞吉有他不燕象曰初九虞吉志未变也
　　夫君子以自信为本不能自信而汲汲焉以求人之我信则末矣世之庸人浅夫中无所得人之见信则以为喜或不之信则歉然也夫岂知君子有自信之学也哉九以刚明之才处中孚之初于位则下于事则始也当此之时固宜审度以自信为本故曰虞吉夫苟未能自信而求信于人则是有他也志或有他则中心揺揺失其所安矣故曰有他不燕谓其信否不卜之已而卜之人故也夫惟当中孚之初必先自信而不变其志以求信于人此初之所以吉于虞也故象曰初九虞吉志未变也
　　九二鹤鸣在隂其子和之我有好爵吾与尔靡之象曰其子和之中心愿也
　　中孚二五爻义互相发明盖二与五以同徳居相应之地分则君臣也义犹父子也而其莫逆则朋友也故夫五唱于上而二和之则有鸣鹤在隂其子和之之象五有好爵而与二靡之则有尔我之称夫五与二居相应之地中有二隂为之隔此鸣鹤之在隂也五以诚信发之于上而二亦以诚信应之于下此所谓其子和之也故象特指之曰其子和之中心愿也谓二以中心之孚愿应乎五也我谓五也五中孚之主故也尔谓二也五有好爵而与二共之则五亦以中心之孚愿应乎二可知也好爵羙爵也靡徐音云亡彼反韩诗云共也大抵五有唱于上而二亦既和之于下矣苟不与之共天位食天禄此孟子所谓士之尊贤而非王公之尊贤者也夫惟上有九五为之君下有九二为之臣上下以同徳相应而后中孚之化可成此二五爻义所以互相发明也
　　六三得敌或鼔或罢或泣或歌象曰或鼓或罢位不当也
　　二与五以同徳逺而相应三与四以同徳近而相比近而相比故曰得敌谓得与四为匹敌如艮所谓敌应也朱子发亦引子夏传云三与四为敌是也夫三与四虽均以隂虚处一卦之中然六三徳不当位岂四之比哉故或鼓张而作又或罢废而止或悲泣而忧又或歌乐而喜此所谓无常之人也岂足与言诚信也哉此无他不中失正而非中孚之所尚故也故象曰位不当也
　　六四月几望马匹亡无咎象曰马匹亡絶上也夫隂道畏盈而孚志贵一中孚所以为中孚者三与四也夫三既不足与四比矣则四也处近君之位为成孚之主当以满盈为惧而一志以从上故有月几望马匹亡之戒夫月望则与日敌矣隂盛则与阳角矣惟月几望而不至于满盈焉则得臣道之正矣夫四与三均以隂虚居一卦之中近而相比然处近君之位不惟五之承而三之比焉则孚之志不一矣故爻曰马匹亡无咎而象曰絶上也夫两马为匹匹也诗曰两服上襄两骖鴈行是也凡驾车用马四谓之驷车两服在前故曰上襄两骖次之故曰鴈行今四不三之比而惟五之承焉故有马匹亡之象谓云絶其匹类而独上承乎五也此所以为成孚之主而无满盈之咎也然则三虽得敌而四又亡其匹隂道畏盈而孚志贵一也如此夫
　　九五有孚挛如无咎象曰有孚挛如位正当也
　　五中孚之主也近而六四以谦虚承我者也逺而九二以刚中应我者也而五复以刚实之徳位乎正当之位所谓以诚信交诚信者也故曰有孚挛如谓自近及逺以诚信之道绸缪固结如相挛引然也当孚之世有君如此又何过之可言哉此九五之所以无咎也
　　上九翰音登于天贞凶象曰翰音登于天何可长也上巽体也说卦曰巽为鸡翰音鸡也礼曰鸡为翰音夫鸡谓之翰音者盖鸡之鸣也鼓其羽翰而后鸣犹诗所谓斯螽动股莎鸡振羽是也夫鸡非登天之物向使鼓其羽翰盖亦不免于控地而已矣何可长也处中孚之极诚信之道不能悠逺故有是象夫正也者中孚之所利也诚信之道不能悠逺岂所谓利欤于正为凶故曰贞凶
　　【艮下震上】小过亨利贞可小事不可大事飞鸟遗之音不宜上冝下大吉曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不冝上冝下大吉上逆而下顺也
　　昔者圣人之重卦也以兊重巽四阳聚于中爻故命其卦曰大过谓阳过也以震重艮四隂分于上下故命其卦曰小过谓隂过也阳过于中则本末弱也故大过有栋桡之象隂过于上下则上逆而下顺也故小过有飞鸟之象盖易者象也有是理则有是象有是象则起是义程河南所谓至微者理也至著者象也体用一元显微无间是也夫阳大而隂小者安能亨哉以过故亨也天下固有越常救失之事如象所谓行过乎恭丧过乎哀用过乎俭是也不有所过安能亨哉故曰小过小者过而亨也然过道又利于贞不利于贞则凡有所过者皆伪也所谓正云者不失时冝之谓也盖事固有时而当过者过之则以为当不过则以为失如夏葛冬裘随时而已故曰过以利贞与时行也柔得中谓二与五也刚失位而不中谓三与四也二五之柔俱得中位故当小过之时可小事而已故曰是以小事吉也乃若所谓事之大者则非阳刚之才得位得中不能济也今也三与四俱失位而且不得中失位则无所用其刚不中则其才又过乎刚故当小过之时不可以大事故曰是以不可大事也夫小过之成卦四隂分与上下故取飞鸟为象盖鸟之飞也羽翼分张故小过上下四隂有两翼之象而初与上皆取象于飞鸟而曰飞鸟以凶又曰飞鸟离之凶大抵过道顺行则吉逆施则凶犹之飞鸟也腾上决起时或有遗音焉安能上彻乎此所谓不冝上也何者上逆故也音遗于下下所共闻也此所谓冝下也何者下顺故也以卦画攷之五与上二隂爻下乗四与三刚爻故曰上逆初与二二隂爻上承三与四二刚爻故曰下顺夫过冝然而然则虽过非过也而以逆顺为吉凶此所以取象于飞鸟也故曰有飞鸟之象焉飞鸟遗之音不冝上冝下大吉上逆而下顺也夫卦徳以冝下为大吉则以不冝上为大逆可知何者逆顺之不同故也
　　象曰山上有雷小过君子以行过乎恭丧过乎哀用过乎俭
　　雷之始也出于地上及其壮也在于天上今也山上有雷小有所过之象也行过恭丧过哀用过俭时乎当然故君子不得不少有所过也盖不如是则不能矫正一时之失矣故夫当过而过不以为过苟不当过而过则过矣朱子发曰考父之过恭髙柴之过哀晏平仲之过俭非过于理也小有所过乃所以为时中也
　　初六飞鸟以凶象曰飞鸟以凶不可如何也
　　夫当过而过不以为过不当过而过则过矣初以隂柔在下当隂过之时轻动躁疾有飞鸟之象犯不冝上冝下之戒此所以凶也象曰不可如何也谓不冝然而然盖甚之也鼎之四不知自信以至覆餗故曰信如何也小过之初不知其不可以至于凶故曰不可如何也皆甚之之词也下之九三之象凶如何也亦是意也
　　六二过其祖遇其妣不及其君遇其臣无咎象曰不及其君臣不可过也
　　初一卦之始也故有祖象二居其上所谓过其祖也二与初同体也近而相比故曰遇其妣三成艮之主也故有君象而六二居其下所谓不及其君也二以隂乗阳以下奉上故曰遇其臣盖对祖言之故曰妣对君言之故曰臣妣与臣皆二也曰遇云者适当其时与分之谓也六二或过或不及皆适当其时与分而不愆于中焉此在过之道为无过也故曰无咎刘仲平博士云过乎祖则有继世之誉过乎君则有犯上之嫌故象曰不及其君臣不可过也
　　九三弗过防之从或戕之凶象曰从或戕之凶如何也以九居三在他卦则为过刚在隂过之时则不以刚过为过也故曰弗过夫九三既不以刚过为过矣则当以阳刚艮止防遏隂过故又曰防之苟失此戒不知预防之道而惟隂之是从焉则隂道过盛莫之止遏而阳为之伤矣故又戒之曰从或戕之凶夫隂道过盛为君子者不知预防其害于其未害之前及其委已而从之而为其所害也则无及矣故象又曰从或戕之凶如何也重为之戒云
　　九四无咎弗过遇之徃厉必戒勿用永贞象曰弗过遇之位不当也徃厉必戒终不可长也
　　隂过之世圣人闵九三九四二刚之失位而不中也为之再三以致其戒恐其罹害故也又皆以弗过言之谓当此之时所过者隂也而非阳也然九三之刚弗以为过者处二隂之上在于防遏二隂为三者不知防之而反从之焉则有或戕之凶九四之刚弗以为过者处二隂之下适与二隂相遇为四者刚不当位不能止遏二隂惟以谨守自处为本故先之以无咎之辞而后之以徃厉必戒勿用永贞戒之盖二隂过盛处一卦之上九四不幸适与之遇既不能止遏其惟以谨守自处为去小人之道可也苟或不知量时度势而徃徃与之角则阳道危矣岂可用此以为常乎盖以阳制隂此永贞之道也如九三之下防二隂是矣九四刚不当位又非三比也故曰徃厉必戒勿用永贞圣人再三为君子谋也如此象曰徃厉必戒终不可长也者朱子发曰盛衰相循无小人常过君子之理又引陆震云小人之过终不可长也戒而悼之以俟其复斯言是也大抵四震之主也然所居者隂而又位二隂之下其与位俱不足也苟恃刚动之才而轻与隂角此圣人之所戒不若戒谨以俟其复之为无咎也
　　六五宻云不雨自我西郊公弋取彼在穴象曰宻云不雨已上也
　　五尊位也当隂过之时而以隂徳居之故与小畜同其象而曰宻云不雨自我西郊盖小畜之所以为小畜者六四之一隂也而小过则四隂之过也以六居五又隂居盛位故有是象夫隂气过盛而阳不之应安能和而雨乎故曰宻云不雨西郊隂位也我谓五也自我西郊以言隂之过盛实自五致之小畜曰宻云不雨尚徃也以言宻云之所以不雨者徒知尚徃故也此为四戒也今此象曰宻云不雨已上也则为五戒也然则隂其可以过盛矣乎羿莽操懿之祸此四贼皆过也盖自此西郊发之苏东坡曰已上者不可复下之辞也六五之权足以为宻云而终不为雨者次于西郊而不行岂真不能哉其谋深也当是时也必有穴其闲而为之用者故戒之曰公弋取彼在穴君子之居此苟无意于盗莫若取其在穴者以自明于天下而天下信之矣盖在穴者隂物也所谓五之腹心是也公谓五也五若无他则于彼在穴者弋而取之而去其所谓腹心之疾则隂过之祸庻乎其可无也故易于此公之所以救其过也
　　上六弗遇过之飞鸟离之凶是谓灾眚象曰弗遇过之已亢也
　　四隂之过极于上六又处震动之极岂复有与物相遇之象惟有过亢而巳故曰弗遇过之而象曰已亢也初六在下犯不冝上冝下之戒故曰飞鸟以凶上六隂极以亢岂复能下也哉亢而不已犹之飞鸟也必离之凶而后已谓终离网罟之害也是以谓之灾眚河南曰灾者天殃眚者人为岂惟人眚天灾并至谓天理人事皆然也
　　【离下坎上】既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也
　　坎离者天地之用也故上经终于坎离既济未济者又坎离之用也故下经终于既济未济既济之象水火相交相与为用而生养之功成故曰既济其为爻也三隂得位三阳下之子夏传曰阳已下隂万物既成是也故亦曰既济夫以阳下隂冝若非正矣惟下之者亨之也此以大亨小之义也盖既济之世圣贤之功业既成教化已行无一民一物不得其所至于至纎至悉无所不亨故卦徳曰既济亨小而曰既济亨小者亨也此以三阳下三隂言既济之所以亨小也朱子发曰文当曰既济亨小小者亨也脱一小字攷之文义当然胡安定曰亨小者盖传写之误也按曰小者亨也当曰小亨而程河南则曰小字在亨下语当然也若言小亨则为亨之小也当从河南说夫既济之道所利者贞故初九九三九五阳皆居阳六二六四上六隂皆居隂隂阳各当其位此正也其在人则君子小人各安其分而无失正之嫌此既济之所利也故曰利贞刚柔正而位当也此又以三隂三阳当位而言既济之所以利贞也夫天下之功常成于可为而壊于无为既济之功离明在下无所不烛六二之柔来济夫刚得中而亨此既济之功所以吉也及其终也以天下为无事而不复有所事故以废怠而止而坎离复作矣上六之濡其首厉何可久也是也此既济之终所以乱也故曰初吉柔得中也终止则乱其道穷也此又指卦之初终而言既济之戒也胡安定曰创业之主盖得于忧勤故多吉守成之君盖生于宴乐故多忽然则圣人特于此言初吉终乱也者将以为万世守成之戒
　　象曰水在火上既济君子以思患而豫防之
　　水火相交相与为用而生养之功成此既济之象也然常人之情每当此时则饮食无营而已宁复有所思乎盖谓无复有患故也而不知鸩毒常生于宴安而马跌常在于平地其可不预防之乎昔者益戒舜曰儆戒无虞傅说告髙宗曰惟事事乃其有备有备无患此守济之道也
　　初九曳其轮濡其尾无咎象曰曳其轮义无咎也九刚动之才也故有轮象初一卦之后也故有尾象当济之初揺曳其轮进虽不亟也濡润其尾济虽不速也然而君子不之避也盖以时方图济而吾有能济之才苟以其难也而避焉则功业何时而成险难何时而济乎夫惟如是故于济之义而无过咎盖所以成大功而济大事者其初不能无难故虽有能济之才亦不能亟进而速济惟其任其难而不辞此当济之初所以无咎也
　　六二妇丧其茀勿逐七日得象曰七日得以中道也六二隂虚守中既济之纯臣也九五阳盈在上既济之骄主也当此之时以纯臣而事骄主则在上者与贤之意或消而在下者行道之志不遂故二有妇丧其茀之象茀车之蔽也妇人之车丧其所蔽则不可行五不下应为二者以中正自守可也若逐其所丧从物而徃则失其素守矣故戒以勿逐虽然志不行于今亦必行于后盖中正之道无终废之理故易于此又必其辞曰七日得谓先之丧而后之得也卦有六位徃复数之故曰七日七日而得其所丧此以时变推之也象曰七日得以中道也者盖谓二以柔中之道自处而不汲汲于用舍得丧之闲此理之所在有所不能违者故七日而得其所丧也河南曰自古既济而能用人者鲜矣以唐太宗之用人尚怠于终况其下者乎于斯时也刚中反为中满坎离乃相为戾矣
　　九三髙宗伐鬼方三年克之小人勿用象曰三年克之惫也
　　既济至九三济道已盛矣当思有以保其盛可也不知出此则将劳内而事外勤兵以伐逺故虽以贤圣之君仅有克之功亦不免于有过刚之失而失于困惫也故曰髙宗伐鬼方三年克之而象曰惫也夫髙宗古所谓贤主也鬼方其小丑也以贤主而伐一小丑歴时滋久至于三年而仅克之则其功固不足多而在我者老师费财亦已甚矣况用小人乎盖小人之心不过于贪功而肆忿贪功则生事肆忿则残民外难未去而内难复作矣岂不为济道害耶故以小人勿用戒之卫霍连年出伐而汉业已亏此用小人之明验也
　　六四繻有衣袽终日戒象曰终日戒有所疑也
　　六四已离下体此济道将革之时也夫济道将革则罅漏实生于此时四坎体也故取漏舟为义王辅嗣程河南苏东坡龚深甫皆云繻作濡谓濡漏也衣袽衣之絮也夫舟之濡也必有衣袽以窒其隙漏终日疑惧不忘戒谨而后可以免覆溺之患此舟师之智之所及也济道将革独不知其所以戒也而可乎故既济六四其象若此
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　诸家皆以东邻九五也西邻六二也而胡安定又以纣居东都文王居岐山言东邻西邻者取文王与纣之事也窃以谓东邻固既济之九五也而西邻则未济之六五也何以知之曰以象之所释知之也象曰东邻杀牛不如西邻之时也曰时云者谓既济之时与未济之时其时既异则其事之丰约而诚意之所寓自有厚薄之不同故也大抵既济之主以丰盈自居虽有杀牛之盛礼而诚意不加故不如未济之主以谦光为徳虽禴祭之薄实足以受大来之福何者时使然也夫未济求其济既济不求济二者虽相邻而甚相反有如东西之异位故圣人以二卦之相为反复也而曰此固时使然也而皆自其君致之故于既济九五而兼发是义以谓人主持心处已当如未济之六五而后有受福之实也不然虽有盛礼缛仪抑文具尔此岂守济之道欤
　　上六濡其首厉象曰濡其首厉何可久也
　　夫济道既终治极必乱之时也而又以隂柔之才居诸上位其晏溺可知夫处一卦之上故有首象其体坎也坎水善溺当斯时也无救于济道乃且晏溺以速倾危故曰濡其首厉而象曰何可久也曰终止则乱其道穷也其是之谓乎
　　【坎下离上】未济亨小狐汔济濡其尾无攸利曰未济亨柔得中也小狐汔济未出中也濡其尾无攸利不续终也虽不当位刚柔应也
　　既济终乱济道穷矣故序卦于未济则曰物不可穷也故受之以未济终焉易之道讳穷也如此盖未济者事之未然功之未成而不穷之理复自此始故也故卦之德曰未济亨亨则不穷矣夫未济之所以能亨者以六五之柔得中故也六五以柔得中故能虚己任贤頼之以济此所以近而九四以刚而承逺而九二以刚而应故所以济者在人而享其成功者在五此所以能亨也小狐汔济未出中也此谓二也夫济道以谨畏为本故取狐为象盖狐疑物也渉而善疑故无不济汔几也小狐尤其勇也然几于济而未能出夫险之中者是必有以为之累者则初六之濡其尾是也故继之曰濡其尾无攸利不续终也盖初居一卦之后故有尾象夫以九二之刚勇自可出险今几于济而未出中者是乃初以隂柔无能济之才见濡于尾犹之勇小之狐固有必济之才而为尾所累也夫终之不续则前功废矣此所以无攸利也苏东坡曰初六濡其尾虽九二亦病矣是也虽不当位刚柔应也此人指六爻而言也夫六爻如初六六三六五皆以隂居阳九二九四上九皆以阳居隂此所谓不当位也然皆以柔应刚刚应柔刚柔之相济如此孰谓其无可济之理乎苟能顺时度上下内外同力共济未有不济者也此所以济者在人而六五得以享其成功而亨欤
　　象曰火在水上未济君子以慎辨物居方
　　夫水在火上则水火相交相与为用今也火在水上岂惟不相为用也而又不当其处焉夫物不当其处则祸害至矣君子观此象不得不致其谨而审处之是故辨其物冝使之各居其方而不相侵害是乃善处乎物者也夫当未济之世济道未成而祸害先见此岂图济之道也哉冝乎君子莫先致谨于此也
　　初六濡其尾吝象曰濡其尾亦不知极也
　　未济之初与既济之初俱在二卦之后故同谓之尾未济之上与既济之上俱在卦之首故同谓之首然二卦之初所谓濡其尾则同而其义则异也何也时方既济九有能济之才然不免于濡云者当济之初不能速济故也时方未济初无能济之才而亦求济焉此岂所冝哉是盖不知极力殚而沦胥以溺以至于此也此既济初九濡其尾所以无咎而未济初六濡其尾所以为吝而象曰亦不知极也才殚力微曰吝
　　九二曳其轮贞吉象曰九二贞吉中以行正也
　　若夫未济九二与既济初九位虽曰不同而同曰曳其轮其言则一也何也其才同故也夫当既济之初虽有能济之才犹不免于亟进之难况未济之时乎又况二居险中乎又况初六之尾不能为吾助而反为吾累矣乎其不能亟进可知矣然当是时也五以谦光在上而所頼以共济者外则有四内则有二而已二与四分内外之任故专征伐之权以戡难于外者四也而二不知骋运动之才以济难于内者二也而四不知时方艰难济道未成为九二者又焉得而易诸故虽揺曳其轮体刚居中以行吾正君子不以为怯也故象曰九二贞吉中以行正也
　　六三未济征凶利渉大川象曰未济征凶位不当也既济至九三济道已盛犹戒勿轻用其盛未济至六三其曰利渉大川犹为未济也何也六三之才不足以有济故也夫才不足以有济则虽位此髙位而无补于未济之万一有所徃则凶败随之矣故曰未济征凶位不当也然六三既曰征凶又曰利渉大川何也曰时当然也而三之才则非必能然也夫三处下体之上语其位则甚髙语其才则甚歉当此之时居此之位而居之以利渉大川则未必能当焉圣人于斯时而为是言也盖亦所以愧耻天下后世之位髙位者
　　九四贞吉悔亡震用伐鬼方三年有赏于大国象曰贞吉悔亡志行也
　　未济者既济之反故既济之三即未济之四也是以二爻皆有方之伐然其事则同而其义则异也何也九三劳内以事外而九四则捍外以安内故也故九三则以刚履刚不免于过用其刚而至于惫九四则以刚履柔刚柔得冝故贞吉而悔亡盖刚柔得冝则不愆于正而吉而用刚之悔可亡矣又何恶于用刚矣乎故诛不庭则震吾之威以用燮伐之道虽三年之久而下不告劳大国有赏而功无不报大臣济世之志皆得以行于此时者盖有贞吉以为之本故无可悔之事故也故象又曰贞吉悔亡志行也
　　六五贞吉无悔君子之光有孚吉象曰君子之光其晖吉也
　　四之贞吉谓履柔也五之贞吉谓体柔也四有用刚之悔故贞吉而悔亡五无用刚之悔故贞吉而无悔何者六五体柔居中盖未济之谦主也夫惟如是故当图济之时谦光下逮而人信之近而九四以刚而乗逺而九二以刚而应故所以济者有其人而享成功者在乎我离明之德不显而自光由中之孚不言而自信何吉如之故曰君子之光有孚吉象曰君子之光其晖吉也者程河南曰晖者光之散也光盛则有晖然则晖生于光而光又生于谦此六五所以为未济之谦主也岂非能用禴于西邻而有受福之冝而既济九五之所以不如也乎
　　上九有孚于饮酒无咎濡其首有孚失是象曰饮酒濡首亦不知节也
　　未济至上九济道既成此武王在镐饮酒乐岂之时也夫武王在镐之乐至幽王之时君子犹思之而为之赋鱼藻焉夫岂有不见信于人而容有非咎之者此上九所以有曰有孚于饮酒无咎也若夫济道既成而无思患预防之念如幽王之荒废无度而兴卫武公初筵之刺焉则沉湎滛佚而有濡首之失矣故威仪一也而有反反幡幡抑抑怭怭前后之异焉岂不失是孚也哉故其诗曰不知其秩又曰不知其邮此象所谓饮酒濡首亦不知节也然则饮酒亦一也为武王则君子思之为幽王则武公刺之此无他有是孚与失是孚之异故也夫易有三百八十四爻而成书其半隂也其半阳也然易为君子谋故以干之初九始焉而未济之上九终焉者贵阳道也是以圣人于干之初九也则戒之以潜龙勿用于未济之上九也则戒之以饮酒濡首呜呼吾以是益知易之始终为君子谋也盖周








　　童溪易传卷二十六
<经部,易类,童溪易传>
　　钦定四库全书
　　童溪易传卷二十七　　　宋　王宗传　撰序曰嵗在戊戌予着易传计三十卷其于系辞序卦杂卦未暇也然早夜思之慊然于中若有所负盖以谓勤苦述着未及终篇不得为全书故也越三载嵗在辛丑蒙恩赐第还乡加我之年兹惟其时日月逾迈不敢不勉噫此续传之所由作也淳熈八年冬十月二十有四日丁丑宗传谨识
　　系辞上
　　系辞有三系于卦下者卦之辞也如干曰元亨利贞坤曰元亨利牝马之贞之是也故经曰圣人设卦观象系辞焉而明吉凶又曰设卦以尽情伪系辞焉以尽其言此指卦之辞而曰系辞也系于爻下者爻之辞也如干初九曰潜龙勿用坤初六曰履霜坚氷至之类是也故经曰系辞以断其吉凶是故谓之爻又曰系辞焉而命之动在其中矣此指爻之辞而曰系辞也系于易后者亦谓之系辞此上下二系是也亦如卦辞经谓之辞经曰者言乎其象也又曰观其彖辞则思过半矣而夫子释之辞亦谓之曰不以为异也
　　天尊地卑乾坤定矣卑髙以陈贵贱位矣动静有常刚柔防矣方以聚物以羣分吉凶生矣在天成象在地成形变化见矣是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之德可大则贤人之业易简而天下之理得矣天下之理得而成位乎其中矣
　　呜呼予学易至系辞首诵此章乃知圣人作易之大防尽在于是无遗蕴也何以明之曰圣人本天地以作易非有他也故所以发明人心之妙用人心之妙用即天地之变化也天地之变化见于万物成象成形之际与夫雷霆风雨日月寒暑之运动人心之妙用则为可久可大之徳业其实皆无越乎自然之理而已矣所谓自然之理者易简是也是理也天得之而尊以位乎上地得之而卑以位乎下人得之则参天地以位乎中而三才之为三才吾不知所以异矣然则吾于此章知圣人作易之大防其果有余蕴矣乎何谓圣人本天地以作易曰天尊地卑乾坤定矣此圣人本天地以设卦卑髙以陈贵贱位矣此圣人本天地以立爻动静有常刚柔防矣此圣人本天地以论易之体方以聚物以羣分吉凶生矣此圣人本天地以论易之用在天成象在地成形变化见矣此又圣人本天地以论易之功试详言之夫天有自然之尊而位乎上圣人作易以三竒之乾象之故干为天则干以天之尊而定矣地有自然之卑而位乎下圣人作易以三耦之坤象之故坤为地则坤以地之卑而定矣故曰天尊地卑乾坤定矣此圣人本天地以设卦六爻自初至上其位有等威之别有贵有贱而其序不紊此卑高以陈也盖卑者陈于下则其位为贱高者陈于上则其位为贵以天地定体言之则曰尊卑积平以为高则曰卑高而卦爻之画亦自下而上而后六爻已备故曰卑高以陈贵贱位矣此圣人本天地以立爻天地其初亦一物尔阳动而隂静则判而为二体夫惟有二体也故动静有常夫所谓有常云者岂足以尽易也哉特谓乾坤刚柔之辨乃阳动隂静各有其常而然也故曰动静有常刚柔防矣此圣人本天地以论易之体然曰防云者初非谓刚自刚柔自柔柔矣而无待于刚刚矣而无待于柔两者不相为用也乃若变动不居刚柔相易则有常之动静又不足以防刚柔矣方诸儒之说皆异也初不知圣人本天地以立卦即八方之卦而重卦故以一重八遂盈八八之数如以坤重干是以为泰以震重干是以为大壮之也此八方之卦各以而聚也物诸儒之说亦异也初不知圣人本天地以立爻即隂阳之物而为物如所谓干阳物也坤隂物也凡丽乎隂阳者无非物也故圣人即是而立爻而以刚柔别之其在六爻则九与六是也此隂阳之物皆以羣而分也八方之卦皆以而聚隂阳之物皆以羣而分夫然后相亲相离或近或逺而情伪不同则吉与凶自尔而生如经曰吉曰终吉曰凶曰终凶之是也故曰方以聚物以羣分吉凶生矣此圣人木天地以论易之用而下文遂以变化之说之易之道无乎不在亦无乎不为在天在地此易无乎不在也成象成形此易无乎不为也人皆曰日月星辰此在天所成之象也山川草木此在地所成之形也噫未之尽也物物皆有是象物物皆有是形象与形亦非二物也吾尝论之矣形之未著者谓之象象之既著者谓之形下文所谓干知大始坤作成物是也变化之功天与地相与为用象与形相为终始顾其所在如何耳而成功见之故曰在天成象在地成形变化见矣此又圣人本天地以论易之功是故刚柔相摩八卦相荡以至干以易知坤以简能此又详言变化之功其在天地循环终始而不穷者干与坤实尸其任也夫刚柔相摩八卦相荡曰相云者则有常之动静是诚不足以防是刚柔也易之为易其在兹乎故干以刚而摩坤之柔则为防为离为兑坤以柔而摩干之刚则为震为坎为艮而八卦立矣八卦既立则各居其方而变化终始循环不穷故万物出乎震以防荡震则万物于此乎齐以离荡防则万物于此乎相见以至以坤荡离以兑荡坤以干荡兑以坎荡干至于以艮荡坎而复以震荡艮变化循环无有穷也孰得而名之所可得而名之者变化之迹也何谓变化之迹曰震雷离电巽风坎雨离日坎月相与为用播其功于天地之间而寒暑迭推是也原其所以然则震坎艮三男之阳实本诸干故曰乾道成男防离兑三女之隂实本诸坤故曰坤道成女然相与致用以成变化者六子也而尸是变化之功者乾坤也故以干知大始坤作成物继之夫太始者万物有生之始也物生之始有是象而未兆有是气而未形当是时也干全体之而不遗故无不知成物者万物成体之后也枝叶具于根荄羽毛备于胎卵当是时也形噐既具自此而渐形日长月化莫知其然然非有以作之曷尔哉此则坤之功也夫物之太始亦不一矣而干之知之无乎不知也夫岂物物而求知之哉随其自然吾无容心而在物之有始者举不遗乎我以此理而知之故曰干以易知谓其无难也物之成形亦不一矣而坤之作之无乎不能也亦岂物物而求作之哉亦随其自然吾无他事而在彼之有形者亦不遗乎我以此理而作之故曰坤以简能谓其不烦也于干曰易于坤曰简自然之理亦非有二也干始物坤代终随所寓而云尔虽然自然之理其在天地者然也圣人奚取焉取其在人心者与其在天地者本无以异也故又发明乾坤之易简人能尽之以成德业则可以与天地参矣干以易知坤以简能此自然之理在天地也易则易知简则易从此自然之理在人心也夫自然之理既云易矣夫何难知之有既云简矣又何难从之有人之所以异于天地者心志本来简易故也吾尝论之矣易之为易乾坤是也乾坤之为乾坤易简是也易简之为易简又吾心之所以自然者是也知吾心之所以自然者则干之易坤之简在我而巳其所以成德业而参天地者又何难乎人以是理为难知乎生而无不知爱其亲长而无不知敬其兄爱敬之外初无异事夫岂难知也故曰易则易知又以是理为难从乎即无不知爱之心以爱其亲则为仁即无不知敬之心以敬其兄则为义夫岂难从也故曰简则易从是理也非难知也故非独吾之亲吾之长于我也而有所亲而人之亲人之长于我也而亦有所亲此无他易知故其相亲信也亦易若夫禽兽之为物或可驯而狎也然其中有不可测者存终非可亲也故曰易知则有亲是理也非难从也充无不知爱之心以为仁则仁满天下而有不可胜用之仁充无不知敬之心以为义则义满天下而有不可胜用之义此无他易从故其所成就也亦易若夫暴虎而凭河人或能之也然终非可为也功何有焉故曰易从则有功曰有云者实然之辞也凡人之情不相亲信则虽朝夕焉不可也乌可久哉苟相亲信则不胶漆而固不纒索而附矣故曰有亲则可久天下之事劳而无功则虽计纎悉之效不可也乌可大哉苟为有功则积微以至着由近以达远矣故曰有功则可大曰可云者决然之辞也久焉者是理之存夫吾心未尝一日忌也虽与天地同其久长可也故曰可久则贤人之德大焉者是理之见夫日用未尝一日怠也虽与天地同其广大可也故曰可大则贤人之业德与业非有二物也犹之易与简亦非有二理也曰贤人云者以言非贤于人不能进是也犹之孟子谓能勿丧尔必曰惟贤者若夫伏羲氏神农氏黄帝尧舜氏禹汤文王孔子氏之所以圣亦皆自此涂出也由是观之则天下之理其有外于乾坤之易简矣乎吾于天下之理既巳有得则吾之徳业配天地之高厚吾之中处参天地之高卑仰天俯地寕有或慊矣乎故曰易简而天下之理得矣天下之理得而成位乎其中矣然则予前所谓本天地以作易正所以发明人心之妙用而圣人作易之防尽在于是岂虚言哉
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　前章既言本天地以作易所以发明人心之妙用要其成功则与天地参此章复言作易之中所示无非天理人能尽之则居处动作无适而非中矣圣人之有望于天下不其至乎夫有是卦则有是象易之为卦也不一则其为象也亦不一然是卦未设则是象也何从而观之所谓卦之象者其在物也则为天地雷风水火山泽与夫为马为牛为龙为鸡之其在人也则为父为母为男为女为君为臣与夫爲首爲腹爲耳爲目之类其在理也则下文所谓吉凶悔吝变化刚柔是也卦之始设能观其象而知其此为吉此为凶此为悔此为吝与夫变化刚柔之所以然者圣人也如古今之君子欲观其象而无可玩之辞则安知变化刚柔吉凶悔吝之所以然哉此卦之既设而辞又不可以已也圣人以是不可已之辞或系之卦下也则为卦之辞或系之爻下也则为爻之辞卦爻之辞有所不可已者非有他也明吉与凶将以使夫人知所趋避故也吉凶既明则悔吝亦明矣举重以见轻也夫吉凶悔吝生乎动者也易者变动不居之道于六爻焉见之所谓六爻者九六以刚柔相推是也阳为主隂为客刚推柔也隂为主阳为客柔推刚也此变化之所由以生也故下文以吉凶悔吝变化刚柔之四象为六爻之动夫见乃谓之象于其见者而观之则凡而未彰者皆可以推矣故夫得失之理微吉凶之验着观易之吉凶而得失可知故吉凶为失得之象也曰失得云者易之道贵于因失而为得犹之曰卑高即积卑以为髙也忧虞存乎人心悔吝见于行事观易之悔吝而忧虞可知故悔吝为忧虞之象也进者不骤进也退者不骤退也若夫变化则昔之进者今且退矣昔之退者今且进矣故又观易之变化而知进退之渐此变化为进退之象阳明为画隂晦为夜昼夜循环无毫髪之间而有晦明之异此刚柔相推不穷之道也故又观易之刚柔而知昼夜之别此刚柔为昼夜之象凡此数者皆圣人设卦之中有象其别则见诸六爻之动而有不可揜其详则圣人皆于系辞焉明之夫六爻之动其为吉凶悔吝变化刚柔所以示人者莫非天理之当然是谓时中之道而天地与人皆所不能违也故曰六爻之动三极之道也极中也圣人以是时中之道教诏天下君子于此何所容其心哉所居而安者易之序也所乐而玩者爻之辞也而已矣所谓易之序者消息盈虚之有其时是也居之而安则盛行不加穷居不损而与易为一矣苟为居而不安则其去也必速犹不居也所谓爻之辞者是非当否之有所命是也乐之而玩则黙而成之不言而信而与爻为一矣苟为乐而不玩则其得也浅犹不乐也君子居处动作无非天理而易中所示曰象曰辞曰变曰占皆天理也惟君子为能观而玩之夫变生于象占本乎辞象之在易消息盈虚之不可泥则谓之变非于象外有是变也辞之在爻是非当否之不可诬则谓之占非于辞外有是占也观其象玩其辞蓄吾之用也此居而未动者之事观其变玩其占用吾之用也此变动不居者之事夫易纯乎天而君子则纯乎易纯乎易乃所以纯乎天也君子纯乎天而不能违乎天天亦其能违君子乎以吉祐之复以无不利祐之宜哉
　　者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　前章既言圣人设卦观象系辞爻变而终之以君子观象玩辞观变玩占此章复言彖言乎象爻言乎变而终之以辞也者各指其所之虽曰申前言之所未尽其大防则无非前后反复推明吉凶悔吝之理欲夫人之知所趋与所避也夫吉凶悔吝之理已着而不可揜是谓之象有是卦必有是而之所言无非此理也此者言乎其象者也若夫六爻之动惟变所适而吉凶悔吝之别又以逐爻见之此爻者言乎其变者也得失之理微吉凶之騐着若非吉凶则是失得也谁与言其所以然哉悔吝之在人未为大过也言乎小疵而已于过疵之微小者或能悔之而不吝亦或吝之而不悔则吉与凶自此成矣此无咎者本有过也有过而能补其过故无其咎而圣人则因其善而善之吉凶也悔吝也无咎也凡此数者又皆不外乎彖之所言之象与爻之所言之变也虽然爻者言乎其变也而列贵贱者又存乎位者言乎其象也而齐小大者又存乎卦夫六爻固有贵而无位如干之上九有以贵下贱如屯之初九者此亦以变言也如以位言则自初至上卑髙以陈贵贱位矣髙者贵卑者贱而成列有序此列贵贱者存乎位也阳大而隂小阳卦多隂则阳为之主隂卦多阳则隂为之主卦之小大虽或不齐而刚柔得位为一卦之主则未始不齐也此齐小大者存乎卦也若夫系辞焉而明吉凶则吉凶之辨舎是辞何以哉介云者细微之物也所谓小疵也小疵形于心忧患恐惧兹惟其时若渐长则忧无及矣凡人之情有所畏者斯寡过无所畏者斯多愆是故以震惊而无咎者必以其能悔也由小大之卦观吉凶悔吝之辞则辞之吉者斯平易反乎此者斯险艰如干之九二见龙在田利见大人则其辞易矣困之六三入于其宫不见其妻凶此岂易辞哉此无他其为辞也吉凶悔吝各有所指而非固异也故曰辞也者各指其所之所之者何险易之地也
　　易与天地凖故能弥纶天地之道仰以观于天文俯以察于地理是故知幽明之故原始反终故知死生之说精气为物防魂为变是故知神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　此章又言圣人本天地以作易易之书与天地准易之道与天地相似而终之以君子之道鲜矣道之在人初无不足而人之于道不能无限量之殊也然深味此章自故能弥纶天地之道至故君子之道鲜矣凡有十故虽句读长短之不齐文理昭然而先儒不察妄分剂数不可不辨也准则也易之书所以准则天地故也凡天地之所有者易皆有之弥满也纶理也天地之道即下文所谓一隂一阳是也是道也其在天地则为幽明寓于始终则为生死见于物变则为神易之为书弥满无间纶理有序而天地之道尽在此书故在文为明在理为幽仰观俯察而幽明之故无乎不知故者其所以然也始出为生终入为死原始反终而生死之说无乎不知说者其所谓也大凡物之为物以精与气相聚而然也精气之散则为游魂故谓之变即诸物变而神之情状又无不知情状犹言体叚也程河南曰万物终始聚散而巳神造化之功也然则幽明之故死生之说神之情状无非天地之道苟非易之书与天地准弥满而无间纶理而有序则是数者何从而知之惟其如是故易之道即天地之道也天地之道即易之道也存诸易者如是则存诸天地者亦如是尔故曰与天地相似惟其相似也又何背违之有子云法言之作所以准语也然而非语太元之作所以准易也然而非易是无他求其似而卒不似也求其似而卒不似故不免自相抵牾而多谬于圣人欲其不违得乎自知周乎万物以至君子之道鲜矣此又详言易之道与天地所以相似也夫无所不知者易之知也无所不及者易之道也知周万物无所不知则有过物之知道济天下无所不及又无过物之道故曰不过道济天下旁行也知周万物不流也有济天下之道而又知无不知而不沦胥于万物此易之时中也兹其所以为不过欤乐天安土此又言易之道无适而非天地也夫天者制命之君也土者宅生之地也而易则性命之学也乐天则消息盈虚与时偕行初无冐昧于时之失盖所知者命也所知者命则无一毫之非吾命夫何或忧之有安土则素其位而行无入而不自得初无厌恶不平之念盖所敦者仁也所敦者仁则无一物之非吾仁又何不爱之有知命命之学也郭仁性之学也故曰易性命之学也而天地尽在是矣天地之化而隂阳二气之相为推移是已而易范围之则易之为书其模范一出于天地而圣人无与焉故无过差之可指万物之生虽同于负隂而抱阳也而有万不同则至不一也曲而成之则亦与为不一故无一物之或遗昼夜之道阖辟徃来无一毫之间而易之为易无所偏滞通乎此道故也通乎此道则无乎不知故知幽明知死生知神初无二知也如此则尽天地之妙用穷隂阳之奥机无在而无不在故曰神无方无为而无不为故曰易无体神与易亦非二物也张横渠曰语其推行故曰道语其不测故曰神语其生生故曰易其实一物指事而异名矣朱子发曰一隂一阳在天日月之行也昼夜之经也寒暑之运也在人屈信也动静也语黙也推而行之故以是名之为道然是道非可以他求也求之在我而已矣在我所谓本然之善者乃所以继是道也在我所谓同然之性者乃所以成是道也何者善出于道而性无不善故也然仁者见之是道也则止谓之仁一于静也知者见之是道也则止谓之知一于动也至于百姓日用是道也则又习焉而不察行之而不着漠然而无所知也要之是道也仁者知者鲜克全之百姓之愚鲜克知之此岂在我之善有所不足在我之性有所不同欤非也盖在限量使然尔君子之道乌得而不鲜欤朱子发曰君子之道仁知合体用一兼体隂阳而无累通乎昼夜之道而知君子者具仁知之成名得道之大全也
　　显诸仁藏诸用鼔万物而不与圣人同忧盛德大业至矣哉富有之谓大业日新之谓盛德生生之谓易成象之谓干效法之谓坤极数知来之谓占通变之谓事隂阳不测之谓神夫易广矣大矣以言乎远则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至德子曰易其至矣乎夫易圣人所以崇德而广业也知崇礼卑崇效天卑法地天地设位而易行乎其中矣成性存存道义之门
　　前章言易之书与天地准易之道与天地相似而终之以仁者知者鲜克全之百姓日用鲜克知之此章复言易该显絶忧累覆被万物则为德为业流行乎天地之中在易为干为坤在蓍为占在人为事在变化为神而终之以夫易圣人所以崇德而广业也夫圣人德之崇业之广以至于效天法地此即易之盛德大业也是理也非圣人孰能尽之夫易之为道天地所以鼓舞万物生成而不遗故曰显诸仁然其所以然而然者宻庸而无迹故又曰藏诸用仁与用即天地之德业也故其见于鼔舞万物也变化难名此下文所谓隂阳不测之神也惟其如是故化工之运行初无容心夫何忧云其生其杀咸其自取天地未尝加毫末于其间也程河南谓天不为尧存不为桀亡是也若夫圣人则成能于天地一物之不得其生则曰此吾之责也故不能无忧张横渠曰系辞之言或说天或说人率归一道鼔万物而不与圣人同忧则于是分出天人之道不可以混鼓万物而不与圣人同忧此言天徳之至也故圣人又賛之曰盛德大业至矣哉以言宻庸之化如此其至也圣人以是说而垂法于易之书故尽发其秘以示夫人惟恐此道之不明吾言之不尽而后学之不知抑以见圣人有忧也故以其富有则谓之大业以其日新则谓之盛德至于曰易曰干曰坤曰占曰事曰神此所谓尽发其秘以示乎人也吾故曰此圣人之有忧也张横渠曰富有者大而无外也日新者久而无穷也夫惟如是故其德业盛大也孰御焉是说也以其变易言之则为易观夫四序迭八卦相荡而万物之终始出入咸不外乎是故阳极生隂隂极生阳生生不穷循环无端此所谓易也经曰乾坤其易之门耶盖言万物自此出也夫万物之生有象有法法之始兆者谓之象象之既呈者谓之法亦非二物也相为隐显相为终始而已矣故成象者兆端自干初无不足至于坤则因其有是法也而效之亦非有所増益也易曰干知大始坤作成物是也法象既着则吉凶之变可以前知故极天地之数遂知来物此所谓占也如惠迪必吉从逆必凶消息盈虚之理不逃乎进退从违之间故变而能通者常得之穷而不知变者常失之所谓事者即吾之日用是也故曰通变之谓事此又易之在人也人能审此变化云为无一毫之有戾于易则易有不戻于我矣夫万物之生不外乎隂阳惟神也变化难明则运乎隂阳而莫知其然故曰隂阳不测之谓神自此以后又申言夫易夫干夫坤以言能尽乎此者惟圣人也故终之以崇德广业之说夫干为大矣坤为广矣合干与坤以为易则所谓广矣大矣云者必归之易故干以健久为用坤以静固为体以言乎逺盖谓干也以言乎迩盖谓坤也然则不御之功无有穷已干实以之静正之体未尝变易坤实以之此所以为坤之广干之大也广大之中化出万有盈乎天地之间靡所不备此又乾坤之功用也而易实该之故又曰备矣经曰易之为书也广大悉备有天道焉有地道焉有人道焉亦即此所谓广矣大矣备矣之谓也圣人言此又虑夫人未知所谓乾坤之所以广与大者何如也复以静专动直静翕动辟以详明乾坤之防夫阳动而隂静此乾坤之有常也乃若乾坤合德以成化育之功则未有干行而坤止也故干动也而坤亦与有焉坤静也而干亦与有焉此所谓合德也然其动静亦不无其辨焉故干之静也专谓其制命自我也及其动也直则干曰时乘六龙以御天是也故其大也生于专直坤之静也翕谓其载物自我也及其动也辟则坤曰含万物而化光是也故其广也生于翕辟此又圣人以乾坤之所以为广大者而详示夫人也然圣人又不独发明乾坤广大之义如此也其曰变通曰隂阳之义曰易简之善无非因此广大以发明乾坤之防使人即此以知彼也且人有不知乾坤之广大乎观诸天地足矣苟知天地之广大则知乾坤之广大无或异矣故曰广大配天地人有不知乾坤之变通乎观诸四时足矣苟知四时之变通则又知乾坤之变通无或异矣故曰变通配四时以至不知乾坤隂阳之义观诸日月亦足矣苟知日月之隂阳则知乾坤隂阳之义庸有异欤故曰隂阳之义配日月不知乾坤易简之善观诸至德亦足矣苟知至德之易简则知乾坤易简之善又有异欤故曰易简之善配至徳夫大而能覆广而能载兹非天地之广大乎而干之静专动直坤之静翕动辟其广大若是此之谓配天地生长揫敛循环不穷兹非四时之变通乎而干之始物于始坤之成物于终其变通若是此之谓配四时或显乎昼或显乎夜此日月之隂阳也而乾元用九坤元用六二者相与为用乾坤隂阳之义若是故配日月愚者与知不肖能行此至德之易简也而干以易知坤以简能易简之外初无难事乾坤易简之善若是故配至徳虽然易之理亦一而巳矣初无彼此之间又何配之云乎盖无有所配者理之一致也亦必有所配者将以致乎一也圣人欲人明乎一致之学也故即其所配者而示之欲其易晓焉尔故防之曰易其至矣乎以言乾坤之至理即易也是理也惟圣人为能尽之故继之以夫易圣人所以崇德而广业也夫德吾性也作此易以崇之业吾德之及物也作此易以广之则与天地同其髙明卑顺髙明知也卑顺礼也即知与礼以效法乎天地之崇卑此圣人之徳所以崇而业之所以广也夫天以髙明之体位乎其上地以卑顺之质位乎其下易以盛德大业流行乎天地之中圣人之德业乃能与天地较崇度广则是易也又在圣人矣故曰是理也惟圣人为能尽之原其所以然亦不过于即吾此性而以智礼成之故能存之而弗失是以或为徳或为业或效天或法地无所往而不当于道合于义则是道义又从吾性中而出也岂不犹易之行乎天地之中邪故曰成性存存道义之门何谓存存犹之曰存之至云尔惟存之至故足以配天地之设位而道义自此而出噫自非圣人其孰能与于此张横渠曰知极其高故效天礼着实处故法地又曰成性须是知礼存存则是长存知礼亦如天地设位斯可得之矣



</div>
    <div class="pagination">
<a href="童溪易传_page12.html">上一页</a><span>...</span><a href="童溪易传_page8.html">8</a><a href="童溪易传_page9.html">9</a><a href="童溪易传_page10.html">10</a><a href="童溪易传_page11.html">11</a><a href="童溪易传_page12.html">12</a><span class="current-page">13</span><a href="童溪易传_page14.html">14</a><a href="童溪易传_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
