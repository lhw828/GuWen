<!DOCTYPE html>
<html>
<head>
    <meta charset="UTF-8">
    <title>厚斋易学 - 第 54 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 54 页/共 103 页</h1>
    <div class="content">　　毛伯玉曰为山九仭功亏一篑夬之世实然圣人盖勉而进之则克终矣非谓进而不已不留余地也
　　右明卦象占
　　杨廷秀曰古者孰有不以存小人而伤君子不以去小人而伤国哉以其有乗五刚之大罪我是以声其罪而扬之于王庭以其有不可忽之危机我是以信其令而警之以惕厉
　　李季辨曰一阴在五阳之上众皆去而一独留小人之据尊位而在君侧善固结其君而未易动者也将诛君侧之小人辞虽直而势不顺自古寡谋浅虑轻举妄动身戮而国随以乱者皆不明夬决之理者也故处夬之道其为危惧警戒之辞者不一圣人之示后世者深矣小人弥缝之计密而君不以为疑必扬其过于王庭使人主明知其为小人也信号令于众谓将有危事使举朝皆知其为小人也又告令于其邑使举国皆知其为小人也不利即戎小人利在兴兵也
　　李子思曰上下无阴则一阴者众阳之所与也上六虽处至穷之然九五与之为比九三与之为应九四与之同体其与之敌者独初九九二耳又逺于上六虽欲决之其有所不及故曰有厉有戎有凶有之为言不必然之辞也五阳相信而不忘于号令知其危而戒之斯有万全之而无一跌之虞矣
　　郑少梅曰阴傅于五五于四皆属之是谓之兊卦所谓包阳之阴挟君子之小人所以难去尔右总明义
　　初九壮于前止往不胜为咎
　　赞曰不胜而往咎也
　　都圣与曰壮言其健也前言其进也止言其行也咎言其无应也
　　郭子和曰大壮初九壮于止而此曰壮于前止又欲速其进也
　　李氏曰壮于止征凶当壮之初而戒其用壮也壮于前止往不胜为咎当夬之初而戒其好胜也兰恵卿曰卦以夬名往则未必不胜然圣人之道于未决之初必圗万全虑胜而后动茍不胜而徒往则为咎有戒之之意非恶之也
　　毛伯玉曰胜在往前者兵法也必往之道也往不胜为咎者逺虑也所以戒其往也圣人于五阳之盛而有不胜之忧微矣哉
　　王景孟曰居夬之初倡决柔之谋者也先众而动之象也必有全胜之道而后往往而不胜咎将谁执
　　案初去敌最逺又逺于君欲鼓众而前以决在上之小人以刚居阳过于刚者也万一不胜则为咎矣为初九者听倡而动可也
　　右明象占
　　李子思曰大壮四阳也进而五阳夬也二卦者皆阳盛之卦下体皆干故夬与大壮在下三爻其义则同所以戒干阳之上进初无有二而初爻尤寓深戒
　　右明爻义
　　九二惕号莫夜有戎勿恤
　　赞曰有戎勿恤得中道也
　　程可久曰九五发号者也本爻奉号令而警惕者也上六应九三有见乗之理而不见其迹莫夜有戎之象以柔犯刚以危犯安故可勿恤况能惕惧者乎
　　李季辨曰二与五同德既信于君矣但谨惧而施号令于邑使小人无所容则其自衰小人罪彰利在为乱故莫有兴兵之意本爻不可启兵端但勿恤之则其计不行
　　林黄中曰易以下卦为昼上卦为夜本爻之视三四有莫夜之象犹干九三之夕惕也三与上为应四与上同体则有戎勿恤不亦宜乎
　　张舜元曰兊为兵戈故曰有戎本爻刚中而善断知其刚长而足以制之乃戒诸刚曰勿恤
　　毛伯玉曰警之则可应之则不可彼之计将出于徼幸而吾不为之动则其技穷矣
　　右明象占
　　郭子和曰初过于用刚而不知不胜之咎二处中居阴而无过焉是以有谨戒不虞之义
　　郑少梅曰圣人以阴阳明君子小人可谓谨严矣否次泰观次临遘次夬明小人之代君子复次剥大壮次遯明君子之代小人也然独于剥之一阳夬之一阴虽穷而深忧者何也以剥阳足以制二阴而为艮夬阴可以御二阳而为兊耳夬之一阴既可以御二阳而下卦之三阳其一为我应矣唯他位之阳为敌而又逺于上有三四五为屏翰岂不为之深忧乎
　　兰恵卿曰初九则夬胜于大壮九二夬亦当胜乃惕号莫夜有戎何也盖大壮则有六五之应而夬则九五不应反比上六故也
　　右明爻义
　　九三壮于頄有凶君子夬夬独行遇雨若濡有愠无咎赞曰君子夬夬终无咎也
　　王辅嗣曰頄谓上六也最处体上故曰权也权今颧
　　案或疑咸之象腓股脢辅未尝逆施今初为趾而四为臀何也曰是与咸异咸合六爻以为象犹剥艮之也夬则分二体以为象犹大过之也故三在下卦之上为頄四在上卦之下为臀六爻不相蒙也不然臀下体也上体乌得而象之此易之所以为易而不可以一説定也
　　李去非曰小人见其壮于顔面则思防之是以有凶也
　　都圣与曰有凶者不能必无之辞
　　王景孟曰圣人戒其过刚也頄刚物也居干健之极而疾恶之心见于顔面此凶之道也何者小人之或我疑也小人我疑则君子之祸至矣可不戒乎
　　王説得之大壮之阳进一歩则为夬故夬之初三两爻犹以壮为象盖阳自壮而浸长也右明壮頄之凶
　　李仲永曰君子夬夬与众偕行而我独往应于上六
　　九家曰独行谓一爻独上与阴相应为阴所施故遇雨也
　　兰恵卿曰遇者不期而会也【见谷梁】
　　程正叔曰易中言雨皆谓阴阳和也
　　张舜元曰兊为雨泽
　　程可久曰遇雨若濡犹诗人言厌浥行露也李子思曰五阳同决一阴而已独为之应则众阳焉得不愠【都圣与同】然而终以无咎者以和説为夬而不至伤暴则小人甘心于引退矣
　　右明君子夬夬独行遇雨之旡咎
　　张知常曰决小人之道当不恶而严壮于頄所以凶也反之则无咎
　　毛伯玉曰自重刚言之则有凶自有应言之则无咎圣人所以两言之　又曰雨者所以解也其徒必有愠之者终无以咎我何也在彼而吾以应从之是枉道也在我而我往怀之何求于彼也上六穷而无归也茍有所归将不为厉矣
　　冯当可曰夬决之壮见于外貌而中不能无应之之心阴阳之情不能无私九三不勇决者牵于欲也
　　此言爻之情
　　案众阳勇决一浸消垂尽之阴宜无难者易之卦爻之辞多凶咎艰难何也上六近比九五挟君之势以临下九三居干健之极比诸爻尤勇于决者也茍用其壮见于顔面不顾其君而勇于决君侧在已上之小人其取凶必矣故曰有凶有凶之理非谓其事之凶也惟不随众阳之决而独行以遇之与之和説则虽不免众阳之愠而可以无咎其赞所谓决而和者欤
　　右明爻义
　　九四臀无肤其行次且
　　赞曰其行次且位不当也
　　程可久曰臀上体之下肤阴柔也
　　耿睎道曰众刚皆以夬为事而爻乃居阴止而不行则三阳并进而见侵于下故曰臀无肤
　　朱子发曰四本大壮震震为足欲前而九五碍之又柔而少决则却而不前故其行次且
　　李氏曰离干而居兊则知説而不知健以刚而居柔则欲决而泥于和故止则不能安有臀无肤之象进则不能前有其行次且之象若是者不果于为决也
　　李季辨曰爻与上六同在君侧位望已重无意除乱欲止则众阳并进于下势不得安故曰臀无肤欲往则与上六同事心不能断故曰其行次且
　　牵羊悔亡闻言不信
　　赞曰闻言不信聪不明也
　　兰恵卿曰若能牵引诸阳以共决上六则非位之悔可亡然不中不正终不能听信此言
　　都圣与曰牵羊则在三阳之前率先以进者也张子厚曰牵羊者必让而先之则易为力
　　朱子曰当其前则不进随其后则可以行
　　程可久曰方孚号之时不赴事功有闻言不信之象
　　张舜元曰以兊居坎之变【本爻九六为坎】变兊为口舌坎为耳坎变故闻言不信
　　李仲永曰处众刚之间无应又不当位故闻言不信自用者也
　　冯当可曰闇弱之人利害之际中既无主谋亦不从盖常态也
　　右明象占
　　毛伯玉曰诸爻皆通大壮言之然则羊非兊也大壮所谓触藩者也大壮之三已触者也故不能退不能遂夬之四欲触而未果者也故臀无肤其行次且进退皇惑之间其象畧同
　　李氏曰下三爻与大壮同者同于为干也上三爻与大壮异者震兊之体殊也
　　案臀无肤则羊已触矣特大壮止九四一阳为藩故决之则角不羸本卦则九四之上有九五焉据大君之位未易进也故必牵之而后进大抵二卦相因为义故藩决则壮亦取夬象夫合六爻一体观之则壮四阳夬五阳上进而消阴此卦之所以为义也分上下二体观之则干之三阳本在上之物下非所居必上进不容有一阳爻之当其前故壮夬二卦干三爻率与上卦为敌其或相应者阴阳之情也
　　右明爻义
　　九五苋陆夬夬中行无咎
　　赞曰中行无咎中未光也
　　兰恵卿曰诸儒以苋陆为上六愚以为本爻若上六则当言夬夬苋陆而不当言苋陆夬夬也本爻以刚居阳故亦曰夬夬苋陆二物生于润泽今九五之夬如苋陆之不免外资上六兊泽之濡润为夬之主而不能决去小人内接四阳外比上六君子小人皆两存之中道而行止可免咎
　　冯当可曰九五率众阳以决一阴乃不能去岂非如苋陆之浸润而失其刚决者邪犹刚明之人久与小人处不能无惑者惟其居得中道故勉为夬决之事决之又决而决不足也五刚明之主也四阳同徳比义决去一阴而犹若是下于此者何如哉呜呼使小人得用而在上位据要虽当时士君子所守不固亦或助之虽人主刚明乐其説已亦或安之其去之之难观夬之象可为太息　又云决阴者阳也卦三阳位初九逺而在下位不能决者也然则居阳位者下卦惟三上卦惟五二爻当合力决之故于二爻言夬夬而三有相应之情上有相比之説故一阴之夬至于于王庭孚号有厉也
　　右明象占爻义
　　上六无号终有凶
　　赞曰无号之凶终不可长也
　　刘长民曰小人乗至尊虽无号令终必有凶况号令严信告自下邑而共决者哉
　　李季辨曰决而至此不假号令亦知其凶矣程可久曰柔处上穷之地下乗五刚宜有命令使知畏惧不然罪大恶积终于有凶不特凶于小人亦凶于时故以终为言
　　案卦有三号为孚号九二为惕号上六为无号兊之口自天而出令故为涣汗其大号之号之孚号者孚于五阳也二之惕号戒谨而布于下也上之无号者已于王庭矣虽无号小人终不免凶况孚号之大者哉
　　右明象占
　　冯当可曰初有志也下而无力惟二犯难而无恤三已牵于应四则闇于事五为阴所惑当夬之时五阳盛长以去一阴其中伦尚有不可倚仗如此去小人何其难哉
　　林黄中曰夬之君子不患其不能决而患其不能和故三阳位虽处得其道仅能无咎
　　李季辨曰五阳决一阴而五阳皆未善初不能决二未成决三与为应四与同体五有右之之意以见小人为计之密君子受其欺而不知觉圣人于爻时反复设谕独详于他卦君子处此可以自谨
　　案于剥见剥一阳之易于夬见决一阴之难盖君子明白洞逹难进易退而小人绸缪固结麾之不去也使君子者致谨于待小人之际不可以易心处之右明六爻
　　【巽下干上】
　　遘
　　赞曰遘遇也柔遇刚也【杂卦同】　又曰天地相遇品物咸章也刚遇中正天下大行也遘之时义大矣哉朱子曰决尽则为纯干四月之卦至遘然后一阴可见而为五月之卦以其本非所望而卒然值之如不期而遇者故为遘
　　林黄中曰一柔而遇五刚争乱之道也而何遇之云乎谓夫阴方来而始与阳遇是以谓之遘也李氏元量曰夬之一阴不为主者阴往而穷也故曰刚决柔遘之五阳不为主者阴来而信也故曰柔遇刚月建一阴律曰蕤賔则阴为主而阳已为之賔矣是遘主阴遇阳而言也
　　兰恵卿曰阴生于午与阳相遇于中途
　　林氏曰圣人内刚而外柔内君子而外小人以阳为主阴为客故阳来谓之复而阴来谓之遘也岂特圣人之心然哉亦天地自然之理而已矣赵氏曰一阳之生曰复谓本有而复来一阴之生曰遘则若始相遇然盖圣人内君子外小人之意集觧曰小人有不正之行而遇时
　　亦有此象
　　右明卦义
　　象赞曰天下有风遘后以施命诰四方
　　右明卦用
　　程正叔曰物之决判则遇合不合则何遇遘所以次夬也
　　林黄中曰遘之成卦夬之反也干反居上兊反为巽初上相易而成卦也阴阳相求物之情也刚柔相推时之运也穷于上必反于下决于此必遇于彼自然之理也
　　邵尧夫曰复次剥明乱中生治乎遘次夬明正中生乱乎时哉时哉未有剥而不复未有夬而不遘者是以圣人重未然之防
　　右明卦序
　　女壮勿用取
</div>
    <div class="pagination">
<a href="厚斋易学_page53.html">上一页</a><span>...</span><a href="厚斋易学_page49.html">49</a><a href="厚斋易学_page50.html">50</a><a href="厚斋易学_page51.html">51</a><a href="厚斋易学_page52.html">52</a><a href="厚斋易学_page53.html">53</a><span class="current-page">54</span><a href="厚斋易学_page55.html">55</a><a href="厚斋易学_page56.html">56</a><a href="厚斋易学_page57.html">57</a><a href="厚斋易学_page58.html">58</a><a href="厚斋易学_page59.html">59</a><span>...</span><a href="厚斋易学_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
