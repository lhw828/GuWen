<!DOCTYPE html>
<html>
<head>
    <meta charset="UTF-8">
    <title>易俟 - 第 23 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易俟 - 第 23 页/共 29 页</h1>
    <div class="content">　　莱按困井反对之卦也困之二上而为井之五改邑之象也在困二刚中在井五亦刚中不改井之义也
　　汔至亦未繘井未有功也羸其缻是以凶也
　　程传井以济用为功水未出则何功也缻所以上水而致用也羸败其缻无济致用之具矣是以凶也
　　象曰木上有水井君子以劳民劝相
　　本义木上有水津润上行井之象也劳民者以君养民劝相者使民相养皆取井养之义　建安丘氏曰古者井田之制葢取诸此
　　初六井泥不食旧井无禽【泥乃计反】
　　本义井以阳刚为泉上出为功初六以隂居下故为此象葢不泉而泥则人所不食而禽鸟亦莫之顾也进斋徐氏曰人品污下不能强于为善无用于世
　　为人所弃观此爻可知所勉矣
　　象曰井泥不食下【叶浒】也旧井无禽时舍【叶暑】也
　　莱按文言于干之初曰下也干之二曰时舍也以位与时言也井初小象亦同斯义
　　九二井谷射鲋瓮敝漏【射食亦反鲋音付】
　　程传井之道上行者也防谷之水则旁出而就下二居井而就下乃井而如谷也射注也井上出则养人济物今下就污泥注于鲋而已鲋或以为虾或以为蟇井泥中微物耳阳刚之才本可养人济物而上无应援故不能上而就下是以无济用之功如水之在瓮本可为用乃破敝而漏之不为用也
　　象曰井谷射鲋无与也
　　进斋徐氏曰在井而射鲋在瓮而敝漏皆无与之故也人才生世非果于暴弃者皆可与为善由上无应与而为之诱掖汲引故上达难下达易也
　　九三井渫不食为我心恻可用汲王明并受其福【渫息列反】中溪张氏曰九三以阳刚之才而居一井之半则泥者去注者深井之渫而可食者也可食而人莫食为我心恻也甘洁之泉苟上遇汲者之明则美泉见食而邑人皆被其井养之功犹下有阳刚之才而上遇王者之明则贤才见用而天下并受其利泽之福也
　　象曰井渫不食行恻也求王明受福也
　　诚斋杨氏曰行者恻之为有才徳之君子不见用于上者恻也井用一邑受其福君子用天下受其福三之恻也井云乎哉微尧之明则大舜雷泽之渔父微髙宗之明则傅说岩野之胥靡而已
　　六四井甃无咎【甃恻旧反】
　　中溪张氏曰井甃者甓而脩之也六四才柔虽未能施井养之用而近承井冽之主能甃而治之脩而洁之将有汲引上出之功而无污浊不食之咎矣
　　象曰井甃无咎脩井也
　　建安丘氏曰三在内卦渫井内以致其洁四在外卦甃井外以御其污葢不渫则污者不洁不甃则洁者易污此君子内外交相养之道也
　　九五井冽寒泉食【冽音烈】
　　沙随程氏曰水始达曰泉坎水之正性则寒坎北方也　泸川毛氏曰三与五皆泉之洁者也三居甃下未汲之泉也故曰不食五出乎甃已汲之泉也故曰食
　　象曰寒泉之食中正【叶贞】也
　　建安丘氏曰井六爻惟五曰泉葢九五为井之主位中而正泉冽而寒井之徳已尽美矣
　　上六井收勿幕有孚元吉【收诗救反又如字】
　　程传井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也　平甫项氏曰四未及物故自脩上已及物故勿幕莱按井之六爻专以自下而上取义其刚柔比应之类勿论也初最下曰泥二就下曰射曰漏三之渫五之冽皆可食也渫在甃下曰不食冽在甃上曰食至上则上出为功井道成而养之所及者普矣故勿幕元吉
　　象曰元吉在上大成也
　　【离下兑上】
　　程传革序卦井道不可不革故受之以革井之为物存之则秽败易之则清洁不可不革者也故井之后受之以革也为卦兑上离下泽中有火也火之性上水之性下若相违行则睽而已乃火在下水在上相就而相尅相灭息者也所以为革也又二女同居其志不相得故为革也
　　革已日乃孚元亨利贞悔亡
　　莱按革去故也人有恋旧之心何能遽信武王克殷而殷多未化之顽已日乃孚之义也先儒谓干为揖逊革为征诛故革必元亨利贞其悔乃亡
　　彖曰革水火相息二女同居其志不相得曰革
　　莱按既未济亦水上火下之卦也不取革之义何哉北方之水如长江大河非若泽之有时而涸也且男女有相济之义交则为既济不交则为未济二女无相得之情相违则为睽相畜则为革
　　已日乃孚革而信之文明以説大亨以正革而当其悔乃亡【説音悦当去声】
　　莱按革之义汤武之革命也先儒主改革命令而言谓盘庚之迁民久而安之已日乃孚也秦改井田为阡陌封建为郡县乡遂为兵农皆革之不当而可悔者以至四之改命五之虎变皆主改革命令而言大非
　　天地革而四时成汤武革命顺乎天而应乎人革之时义大矣哉
　　建安丘氏曰大而天地造化密运潜移革春而为夏革秋而为冬隂阳代谢而四时以成况古往今来世代更变则革夏而为商革商而为周非汤武强为之也不过顺天应人而已　中溪张氏曰夫时未当革圣人不能先时时而当革圣人不敢后时上顺天命下应人心革而当其可之谓时故彖辞赞之曰革之时大矣哉
　　象曰泽中有火革君子以治歴明时
　　临川吴氏曰此变革之至大者也歴谓日月五纬之躔次时谓春夏秋冬之代序推日月而后可定四时故治歴所以明时也　西溪李氏曰昼夜者一日之革晦望者一月之革分至者一嵗之革歴元者无穷之革
　　莱按治歴明时发于革者不独纪四时之变也改革之际歴数有归颁正朔之义存焉
　　初九巩用黄牛之革【巩力勇反】
　　莱按先儒谓黄中色牛顺物以中顺自守解遯之二爻已大悖卦防矣革之初九有何中顺之义而取黄牛之象耶王辅嗣曰知其为健何必干之为马知其为顺何必坤之为牛若按文责卦则有马无干今以中顺解黄牛则有黄牛而无革之初九矣黄牛中顺岂黄牛之革亦中顺乎葢取坚韧之义不取中顺之义也巩束之固也束之以坚韧之物俾不可有所为也犹之遯之二爻亦取君臣固结之义中顺何有焉革六爻畧同于干干之初九勿用革之初九岂可有为巩用黄牛象也不可有为意也得意忘象不其然耶
　　象曰巩用黄牛不可以有为【叶讹】也
　　六二已日乃革之征吉无咎
　　莱按已日革之彖辞也曷为于二见之曰二离之主也离为日由初而二已日也已日乃革不轻用其革也如是而往吉而无咎之道也
　　象曰已日革之行有嘉【叶歌】也
　　莱按行有嘉勉其行也
　　九三征凶贞厉革言三就有孚
　　泸川毛氏曰火居泽下能无危乎往则凶而居则危本爻适当其防也
　　莱按干至三而厉故革亦至三而厉也若进而革命非其时也退守臣节不自安也征则凶贞则厉也迟徊审顾至再至三人皆信其无利天下之心矣
　　象曰革言三就又何之矣
　　九四悔亡有孚改命吉
　　莱按革之九四与干之九四同此汤武革命之时也干九四曰乾道乃革是也曰悔亡革而当也有孚改命吉而孔子曰信志信其吊民代罪之志也旧説改易命令非
　　象曰改命之吉信志【叶芝】也
　　九五大人虎变未占有孚
　　莱按干之大人曰飞龙革之大人曰虎变先儒曰干之飞龙有虞夏揖逊之义焉革之虎变有汤武征诛之象焉而大人则一也三曰有孚四曰有孚五曰有孚天下重器王者大统非诈力所能致也四改命而吉三何以征而凶也曰非其时也四改而虎变三征而曷往乎汤居亳也武之十三年养晦也征则凶贞则厉也贞厉者固守臣节亦危道也迨迟之至再迟之至三不得已而革我信人人亦信我孔子曰又何之矣过此以往则改命矣彖传曰革而当其悔乃亡四之悔亡革而当也干之或跃在渊曰乾道乃革四革之位也曰或跃疑词也舜禹之避也曰改命决词也汤放桀武伐纣也信志者信其有吊民伐罪之志无富天下之志也五虎变而上豹变何哉豹隐于雾犹贤之隐于山泽也莘之尹渭之望也文炳文蔚切虎豹説制度文为礼乐政刑之类是也
　　象曰大人虎变其文炳【叶彬】也
　　上六君子豹变小人革面征凶居贞吉
　　莱按革至于上革道成矣其君子之髙隐者乘时利见有豹变之象焉其小人之顽梗者绍休臣附有革面之义焉当是时宜归马放牛一切与之休息故有征凶居贞吉之戒汉髙帝困于白登唐太宗败于鸭緑皆昩于征凶之戒者　又按此论革道之成取卦义不取爻义若指一爻而言岂上六又为君子又为小人耶本义上六之才亦不可有为也失之千里矣
　　象曰君子豹变其文蔚也小人革面顺以从君也【炳音彬与君叶蔚音郁与君字平入为韵】
　　【巽下离上】
　　程传鼎序卦革物者莫若鼎故受之以鼎
　　鼎元吉亨
　　程传以卦才言也如卦之才可以致元亨也文羡吉字彖止云元亨其羡明矣
　　彖曰鼎象也
　　子夏传云初分足也次实腹也中虚耳也上刚也故曰鼎象也
　　以木巽火亨饪也圣人亨以享上帝而大亨以养圣贤【亨普庚反饪入甚反】
　　程子曰以木入火所以烹饪也享上帝养圣贤极其用之大也
　　巽而耳目聪明【叶茫】柔进而上行【叶杭】得中而应乎刚是以元亨【叶滂】
　　莱按巽为耳离为目以二体言有耳目聪明之义聪无不闻也明无不照也以反对言革之二上而为鼎之五柔进而上行也以二五之应言五既有中徳又下应九二之刚受贤臣之助也兼此三者此其元亨也　又按彖辞止元亨两字者惟鼎与大有大有在累洽之后鼎在维新之时六十四卦之最盛者文王两元亨着其盛也孔子两是以元亨明其盛之非幸致也　又按易中柔进而上行皆取离之一隂曷故也巽一隂在下卦为初在上卦为四兑一隂在下卦为三在上卦为上惟离之一隂居二五之位上行者由反对之二上行而至于五也故皆取离之一隂
　　象曰木上有火鼎君子以正位凝命
　　东谷郑氏曰以象言之则其器为鼎以鼎言之则其用为烹饪以烹饪言之则其用为享上帝养圣贤然鼎之义不止是也革以改命鼎以定命知革而不知鼎天下之乱滋矣周公定鼎于郏鄏体国经野建中立极所以定民心而重国本也
　　初六鼎颠趾利出否得妾以其子无咎
　　云峯胡氏曰隂柔在下于鼎为趾象于人又为妾象颠趾而有出否之利是因败以为功也得妾而有得子之庆是因贱以致贵也　西溪李氏曰全体一鼎分上下二体为二鼎上体之鼎有两耳而无足故九四之鼎折足下体之鼎有足而无耳故九三之鼎耳革六爻皆取鼎象故曰鼎象也
　　莱按鼎继革之后其余风弊政未能尽除故于初发出否之义不然鼎重器也岂以颠为利哉
　　象曰鼎颠趾未悖也
　　程传鼎覆而趾颠悖道也曰未悖有倾出否恶之时也
　　利出否以从贵也
　　程传去故而纳新防恶而受美从贵之义也
　　九二鼎有实我仇有疾不我能即吉
　　云峯胡氏曰鼎诸爻与井相似井以阳刚为泉鼎以阳刚为实井九二有泉象下比初六则有射鲋之象鼎九二有实象下比初六则有我仇之象井初为泥二视之为鲋鼎初为否二视之为疾皆隂恶之象也井二无应故其功终不上行鼎二有应而能以刚中自守故初虽近不能就之而吉
　　莱按得中而应乎刚应二也二佐五以主鼎者以刚居中有实之象圣人爱之深也故设戒以示之初比二者也曷言乎仇也初有颠趾之疾能损我也损我者我仇也二不即初初欲即二逺之不能近之不可惟有道焉俾不我能即则吉矣
　　象曰鼎有实慎所之也
　　莱按人患无实耳有实而不慎所之圣人所深惜也
　　我仇有疾终无尤【叶怡】也
　　莱按人患不知小人之可仇也知其为仇终无尤矣
　　九三鼎耳革其行塞雉膏不食方雨亏悔终吉【行下孟反塞悉则反】
　　莱按以二鼎而言四在上卦之下为足三在下卦之上为耳以一鼎而言则四不可为足故折足三不可为耳故耳革耳通也革则塞矣此如井之三爻皆贤人在下位而未为时用者故井三有甘洁之泉而不汲鼎三有雉膏之美而不食也然贤才不遇于时非终不遇也以刚正自守待五之求将隂阳和而为雨亏其不遇之悔矣鼎三曰终吉井三亦曰食福其义一也
　　象曰鼎耳革失其义【叶俄】也
　　莱按耳之义在五三曰耳失其义矣故革
　　九四鼎折足覆公餗其形渥凶
　　中溪张氏曰初之颠趾即四之折足也初利而四凶何也曰初在鼎下未有实之鼎也鼎未有实则趾可颠颠之尚有出否之利四在鼎中已有实矣鼎既有实则足不可折折之则有覆餗之凶其时位不同故其吉凶亦异也又颠与折异颠则舍旧而图新折则器毁而用废也莱按中溪言象甚确而孔子之释兹爻也徳薄而位尊知小而谋大力小而任重发挥义理无一语及象者葢立象尽意欲人因象以求意也儒者求象而不求意圣人立象何为哉
　　象曰覆公餗信如何也
　　本义言失信也
　　六五鼎黄耳金利贞【典反】
　　莱按五鼎之主也于象为耳中也曰黄耳贯耳以举鼎者以金为之坚之至也措之则安举之则行利也贞也非利于贞也曷言非利于贞也文明之主得中应刚彖曰元亨爻岂有戒词乎　又按鼎象也而其意则天命既改正位方新一代之规模万年之纲纪俱于是而定焉鼎之为物也不可不坚贵也曰金不可不华美也曰玉卜险要以建都邑缮甲兵以固疆隅肃法纪以正朝廷治农桑以安艸野金之义也作礼乐以肃朝庙美制度以焕文章辨章服以别等威习诗书以移风俗玉之义也若魏晋宋齐梁陈隋之君能取天下不能治天下乃知革而不知鼎者此享国之不长而天下之乱所以日滋也
　　象曰鼎黄耳中以为实也
　　莱按二有实五用其中以受二之实即彖之得中而应乎刚也
　　上九鼎玉大吉无不利
</div>
    <div class="pagination">
<a href="易俟_page22.html">上一页</a><span>...</span><a href="易俟_page18.html">18</a><a href="易俟_page19.html">19</a><a href="易俟_page20.html">20</a><a href="易俟_page21.html">21</a><a href="易俟_page22.html">22</a><span class="current-page">23</span><a href="易俟_page24.html">24</a><a href="易俟_page25.html">25</a><a href="易俟_page26.html">26</a><a href="易俟_page27.html">27</a><a href="易俟_page28.html">28</a><span>...</span><a href="易俟_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
