<!DOCTYPE html>
<html>
<head>
    <meta charset="UTF-8">
    <title>易通 - 第 4 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易通 - 第 4 页/共 11 页</h1>
    <div class="content">　　风之洞穴多在大山深下之处风之作也怒号震动草木禽兽皆为之不宁其所以蛊坏于山者可知风俗之蛊有教化以鼓动之所以振民也人心之蛊有理义以涵养之所以育徳也下巽为风振民之象上艮为山育徳之象
　　初六干父之蛊有子考无咎厉终吉象曰干父之蛊意承考也
　　卦本泰下干为父初九之刚上而为艮父徃矣考也变干为巽父之蛊也用之而刚干父之蛊也巽复为干则考可以免咎矣复还其柔则为蛊而危故大畜之初九曰有厉利己有厉者变为蛊也知其危而不变焉则当位有应可保终吉矣父之在也而干其蛊可以几諌父之没也而干其蛊承之以意而已即继志述事之义也
　　九二干母之蛊不可贞象曰干母之蛊得中道也卦本泰上坤为母变坤为艮母之蛊也五以柔居尊二以刚应之干母之蛊也刚柔相孚乃得中道不可贞者干母之蛊与干父之蛊不同不宜专以刚为尚又当柔行巽入置母于无过之地可也此爻当贞而戒以不可贞者虑其过乎刚也
　　九三干父之蛊小有悔无大咎象曰干父之蛊终无咎也
　　上之刚自干而来父也三以刚居阳虽能干蛊然与上相直未免过刚非事父防谏有隠无犯之道小有悔者用柔以济之终可以无大过矣
　　六四裕父之蛊徃见吝象曰裕父之蛊徃未得也上为父诸爻皆以刚干其蛊四以柔居隂非能干者也当蛊坏之时以寛柔之道为正救之方裕父之蛊也用之而刚则柔徃矣于卦为鼎而曰见吝何也刚不当位上迫乎五不可得而徃安得不吝是此爻不宜变也
　　六五干父之蛊用誉象曰干父用誉承以徳也
　　上为父五用而刚干父之蛊也于卦为巽守贞则吉用誉者变为刚则有誉也承以徳者上既为刚五复为刚以从之也
　　上九不事王侯高尚其事象曰不事王侯志可则也王侯王公王臣皆臣也事变也以刚居上不变为柔以应乎三不事王侯也卦本泰刚自外来而为主于上不变焉高尚其事也贤者处世道蛊坏之极超然高蹈不屈道以求合而五之君能守柔以尊之岂非以其志之可则哉通变之谓事圣人借不事之辞以明不可变之义
　　【兊下坤上】临元亨利贞至于八月有凶彖曰临刚浸而长说而顺刚中而应大亨以正天之道也至于八月有凶消不乆也
　　临自坤来以二为主二阳浸长四隂渐消由内临外故谓之临下兊为说上坤为顺二以刚居中应乎五之柔说而能顺内外相孚临之为义无过乎此刚中而应指二五言也元亨者二用而柔临之变体也利贞者二刚不变临之本体也大亨虽吉而必以正者刚贵乎长有成干之势天道之当然也至于八月有凶者一阳始于复二阳临以至六阳而为干阳极矣一隂生于下为姤二隂遯一爻当一月自复至遯为八月圣人于二阳之方长而预言二隂之必至盖盛必有衰长必有消自然之理也一阳于辰为子二阳为丑二隂为未自丑至未歴时尚乆而曰消不乆者戒辞也日阳也月隂也复卦言阳之复故以日言临卦言隂之反故以月言临有二义自内临外谓之临自上临下亦谓之临故彖象分言之观之义亦然
　　象曰泽上有地临君子以教思无穷容保民无疆泽能容水地在泽上下临乎泽故谓之临兊曰讲习渐润之益其思无穷坤曰厚载包涵之广其容无疆君子临民以道岂徒以势位哉
　　初九咸临贞吉象曰咸临贞吉志行正也
　　初与四应隂阳相感故曰咸临卦自坤来初刚当位其志得行守正不变所以吉也
　　九二咸临吉无不利象曰咸临吉无不利未顺命也二应乎五亦曰咸临无不利者刚中而应二五皆利也当二阳方长之时为君子者所宜引类而进以道正君未可徒顺上之命以为容恱也未顺命者二刚而五柔也彖兼亨贞二义爻但言贞
　　六三甘临无攸利既忧之无咎象曰甘临位不当也既忧之咎不长也
　　三以柔居阳位既不当下乗二刚说以从之是谓甘临何利之有既忧之则柔用而刚于卦为泰可免咎矣
　　六四至临无咎象曰至临无咎位当也
　　四柔不变于位为当爻居坤之下兊之上临之切近者也故曰至临与初相应何咎之有
　　六五知临大君之宜吉象曰大君之宜行中之谓也五用而刚变坤为坎坎水为知聦明叡知足以有临与四相孚大君之宜也于卦为节行而得中所以为吉
　　上六敦临吉无咎象曰敦临之吉志在内也
　　上用而刚于卦为损变坤为艮敦之义也内孚乎五吉又何咎凡卦坤变艮艮变坤皆以敦言厚而加厚也
　　【坤下巽上】观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　观自干来以四为主大观在上指九五而言下恭顺而仰望乎上上谦巽而俯察乎下五以阳明位四隂之上居中守正以观天下观之义也巽为风风无形而能鼓舞万物故易中言神与庙多取象焉巽为手王入太室盥手执爵酌鬯于地主祭者之事也执事荐馔献腥献熟助祭者之职也四与五皆巽体同一祭祀之事然四虽卦主臣道也特助祭而荐者耳交神明之道当于祭主乎观之所观在五而不在四故曰观盥而不荐四比于五为孚率下之三隂同观乎五有颙然瞻仰之象故曰有孚颙若下观而化也天之神道风之所为也圣人之神道设教命之所为也教命行乎四方犹风之行乎四时也风应候而至则四时不忒敎命当于人心则天下服矣坤西南互艮东比四时也凡观字皆平声惟大观去声
　　象曰风行地上观先王以省方观民设敎
　　风本无迹行乎地上所加者偃所触者动人皆见之矣方民坤象也教巽象也周省四方观察民俗而为之设教君子之徳风也
　　初六童观小人无咎君子吝象曰初六童观小人道也初在羣隂之下而仰观乎五童观也以隂宗阳亦可无咎然居既失位志复卑下是特小人之道若用而刚于卦为益其道大光则转而为君子既为君子则吝于复还其柔矣
　　六二闚观利女贞象曰闚观女贞亦可丑也
　　大观在上二五相应而言闚观何也坤为阖户二居羣隂之中独由户隙以闚五是妾妇之道也虽利亦丑
　　六三观我生进退象曰观我生进退未失道也
　　我生我之身也三用而刚于卦为渐有四之孚是我身为人所观者也然大观在上为三者但当守柔以观五进而为刚不若退而为柔则不失从君之道矣
　　六四观国之光利用宾于王象曰观国之光尚宾也五居君位在坤之上坤为国阳为光四以柔从五观国之光也古者诸侯入见于王王以賔礼之忘势而尚贤乐只君子邦家之光阳为主则隂为賔利用者卦本否四用而柔则为五之賔矣
　　九五观我生君子无咎象曰观我生观民也
　　观我生者五之君子守刚在上为天下之所观何咎之有象言观民者君子之道本诸身徴诸民即彖所谓中正以观天下也
　　上九观其生君子无咎象曰观其生志未平也
　　上用而柔于卦为比观其生者观五之身也顺以从君亦可免咎志未平者当观之时众隂皆观乎五上守刚不比则为后夫于心终有未安是以贵乎变也



　　易通卷二
<经部,易类,易通>
　　钦定四库全书
　　易通卷三　　　　　　　宋　赵以夫　撰
　　【震下离上】噬嗑亨利用狱彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　噬嗑自否来以五为主凡卦皆以象人之身惟頥之六画象口而噬嗑则象頥中有物也頥肖离中虚外坚狱也人之有罪丽于刑狱亦頥中之物也齧而合之故曰噬嗑亨者指来卦言也刚柔分者分五之刚以居初分初之柔以居五也动而明者动于内而明于外也合而章者雷以震之电以烛之威明并用也柔来居五得中上行位虽不当用狱则利尚仁与明也全卦虽象乎口以人身论之则初爻为趾而上爻为耳也
　　象曰雷电噬嗑先王以明罚勑法
　　雷电皆至丰又曰雷电噬嗑大象无重复亦无倒置者按石经作电雷噬嗑疑此文互也丰折狱致刑威明两尽也噬嗑明罚勑法明于上以威乎下也轰轰熊熊天之动威不善者闻之而警君之用狱明示其罚勑正其法不善者见之而惧所以取噬嗑之义也明法离象勑法震象
　　初九屦校灭趾无咎象曰屦校灭趾不行也
　　卦本否初耦为趾刚自五来下居乎初为震之木加于其上屦校灭趾之象自失其应又将谁咎然四为噬嗑之间初又不宜为柔以应之不行者不变也邦无道求免于刑戮苟苟合焉则非君子矣
　　六二噬肤灭鼻无咎象曰噬肤灭鼻乘刚也
　　九四为頥中之物诸爻言噬者齧乎四也卦本否五为竒而在上鼻也易而为噬嗑刚来居初则五变竒为耦而鼻灭矣二噬四之否而上失五之应下乗初之刚安能免咎若用而刚则为之遇主于巷矣阳为肤隂为血
　　六三噬腊肉遇毒小吝无咎象曰遇毒位不当也四互艮为黔喙之属腊肉也頥中有物指此也三以柔居阳于位不当不能齧而合之故遇其毒柔牵于位而不知变焉是谓小吝无所归咎若用而刚则居当其位而无四之归矣
　　九四噬干胏得金矢利艰贞吉象曰利艰贞吉未光也胏肉之带骨者四互坎为豕离日烜之干胏也一刚贯乎众柔之中得金矢之象以刚居四为頥之间上下皆欲齧而去之用之而柔于卦为頥始既失位变乃得当可谓艰矣守柔为贞则为颠頥之吉未光者不为阳也诸爻言噬噬乎四也而四亦言噬何也正犹履卦六三履四之刚九四为三所履皆言履虎尾义与此同
　　六五噬干肉得黄金贞厉无咎象曰贞厉无咎得当也干肉亦指四也离为牛为日解牛而烜之以日干肉也五用而刚于卦为无妄则无四之间矣黄中也金刚也得黄金者噬而得之也贞者守刚为正也不能守刚为四所间则危矣知其危而不还其柔则可无咎当位有应也
　　上九何校灭耳凶象曰何校灭耳聦不明也
　　上为首以离之木加之于首有罪者用械之象没其两耳不能听也五以柔居尊而上以刚临之不畏其邻安得不凶位既不当而昧于变通之道是谓不明趾与耳皆耦为竒则灭矣
　　【离下艮上】贲亨小利有攸徃彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下贲自泰来以二为主柔本在上降而居二柔来而文刚故亨亨者指来卦而言贲之本体也刚本在二升而居上分刚上而文柔故小利有攸徃隂为小二用六小徃则大来上与五应何利如之于卦为大畜贲之变体也方其为贲离自干来及为大畜离复成干干天之上互震与兊日生于东朝彩焕发日没于西夜光陆离所谓天文者如此通昼夜之道知幽明之故时变之所由察也不变而但为贲离以丽之艮以止之君臣尊卑男女内外粲然有文礼为之节所谓人文者如此圣人向明而治天下之所由化成也天人皆有自然之文圣人观象所以通变而神化也
　　象曰山下有火贲君子以明庶政无敢折狱
　　艮为山山下有火互震于中日将出之时也东方未明光华已烂贲之象也圣人南面聼政用其明也离为狱折狱非明不可而曰无敢者离明于内艮止于外所宜审克不可轻于用其明也刚柔得中所以为贲
　　初九贲其趾舍车而徒象曰舍车而徒义弗乘也趾耦而在下以刚居之贲其趾也离为车艮为径路初用而柔变离为艮舍车而徒也初刚四柔当位有应而爻言变何也盖四虽应初而乘三之刚于义未安不若初变为柔为艮其趾则各止其所而无咎矣
　　六二贲其须象曰贲其须与上兴也
　　初为趾二反为须何也盖五乃辅颊之位以柔居之须之象也二用而刚徃合乎五贲其须也动而得应与上兴也彖言小利有攸徃此爻也壮于頄解而拇皆于应爻取义
　　九三贲如濡如永贞吉象曰永贞之吉终莫之陵也三用而柔应上之刚刚柔相错贲如也以柔变刚濡如也居失其位是为頥之贞凶永贞者以刚自守虽与上为敌而三当其位上终不得而陵之所以吉也易中言濡皆指隂爻
　　六四贲如皤如白马翰如匪冦婚媾象曰六四当位疑也匪冦婚媾终无尤也
　　四之柔应乎初之刚贲如也以柔居隂其质本白皤如也震为大涂于马为足为的颡驰骋康荘如飞如翰白马翰如之象四与初应婚媾也乘三之刚冦也若不为三所间则与初亲也匪冦婚媾也居虽当位下乗乎刚未免可疑待三之变竟配乎初何尤之有此爻亦以不变言变则为离之哭如矣
　　六五贲于丘园束帛戋戋吝终吉象曰六五之吉有喜也
　　二居地之上艮山震木之下丘园也五用而刚下应六二之柔陈菲币帛以礼聘之贲于丘园也变艮为巽巽为防互离为丝下体复离束帛戋戋之象吝者不复还其柔也终吉者当位有应其喜宜也
　　上九白贲无咎象曰白贲无咎上得志也
　　卦本防隂为白刚上文柔白而贲之也虽无三之应而有五之孚其志得行何咎之有
　　【坤下艮上】剥不利有攸往彖曰剥剥也柔变刚也不利有攸往小人长也顺而止之观象也君子尚消息盈虚天行也
　　剥自干来以柔长之卦言之主当在五然卦五隂而一阳则一阳为之主矣故剥以上为主也干纯刚也柔之变刚从下而上姤遯否观皆然至五隂则阳刚将尽故卦以剥名也一刚在五柔之上譬朝多小人而一君子尚居高位挽囘世变犹庶防焉若轻于引去则通国皆小人国非其国矣故曰不利有攸徃小人长也下坤顺也小人之进其势为顺上艮止也君子屹然不动以止其进故曰顺而止之观象也然剥之极必至纯隂一君子安能止众小人之进圣人惓惓于君子所以为世道计也阳为盈变则虚矣消于剥之上息于复之下天道运行终则有始君子尚其变夫岂终穷于剥哉
　　象曰山附于地剥上以厚下安宅
　　山在地上何取乎剥高山其頺下附于地乃有剥象君居民上损己以益民下既厚则上安其居矣厚下坤也安宅艮也艮为门阙有宅之象
　　初六剥牀以足蔑贞凶象曰剥牀以足以灭下也牀巽木也此卦无巽体而初二四三爻皆以牀言者卦本干体隂剥于下而巽体已具故为牀也牀者安居之位牀既剥则当借之以足足刚物也今乃不能蔑也是守正不变而凶矣以灭下者言无足也若用为頥则吉矣
　　六二剥牀以辨蔑贞凶象曰剥牀以辨未有与也辨牀箦也牀既剥则当借之以辨辨刚物也今乃不能蔑也守正而凶与初同义未有与者上无应也若用为防则吉矣
　　六三剥之无咎象曰剥之无咎失上下也
　　剥自干来以柔变刚自下而上故诸爻皆具巽体巽为牀初二四皆言剥牀而三独不言牀何也盖三剥则下体为坤于卦为否上下不交则无牀之象矣剥而至此又复谁咎故象但以失上下言之
　　六四剥牀以肤凶象曰剥牀以肤切近灾也
　　初在牀之下下剥则借之以足二在牀之中中剥则借之以辨四在牀之上上既剥矣顾以肤就之不凶何待四用而刚切近乎五君弱臣强灾及其身矣晋九四鼫鼠此爻之变也
　　六五贯鱼以宫人宠无不利象曰以宫人宠终无尤也五用而刚于卦为观中正以观天下止终变为柔以从之鱼隂物也宫人隂类也五以一刚居五柔之中有贯鱼之象君位得当群隂顺从以便嬖使令之道待之而不使与乎威福之柄以宫人宠也五既为刚上复为柔君刚臣柔两尽其道无所不利何尤之有若上刚不变则为比之后夫凶矣
　　上九硕果不食君子得舆小人剥庐象曰君子得舆民所载也小人剥庐终不可用也
　　干为木果艮之阳即干之阳也果之硕大者不食则犹在木杪一阳在上之巽生生之意已寓于其中君子以一阳居羣隂之上为得舆坤为舆自五而下皆坤体也故曰民所载也艮为门阙庐之象也若用而柔变阳为隂则庐为小人剥矣岂安宅之道邪是以终不可用也
　　【震下坤上】复亨出入无疾朋来无咎反复其道七日来复利有攸徃象曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　复自坤来以初为主阳剥尽为坤坤纯隂也阳无终穷之理穷则必复刚反于下所以为亨震动也坤顺也动而以顺循循而进莫之能遏变坤为复行也出入者隂出而阳入当位而安何疾之有朋来者五隂为朋皆宗乎初何咎之有干六阳之卦也一隂生于下为姤二隂遯三隂否四隂观五隂剥六隂坤反于下而复为阳自姤至复为七至所谓天行也自其为坤初爻隂也隂徃阳来然后为复刚长不已以至成干何不利之有一阳天气也动于地中生生之机实原于此故曰复其见天地之心乎
　　象曰雷在地中复先王以至日闭闗商旅不行后不省方
　　雷阳气也阳气濳萌于地中至隂肃肃生意已还故谓之复于时为冬至内卦震为足为大涂外卦坤为阖户为方坤在震上故至日闭闗商旅不行后不省方动以静养也
　　初九不逺复无只悔元吉象曰不逺之复以修身也卦本坤一刚始萌得其本位不逺之复也修身之道莫切于此当位有应不至于变无只悔也众隂朋来而宗乎初吉莫大焉
　　六二休复吉象曰休复之吉以下仁也
　　二用而刚于卦为临一阳复于下为仁二亦为阳与初同徳可谓美矣徳不孤必有邻安得不吉
　　六三频复厉无咎象曰频复之厉义无咎也
　　三用而刚是之谓复于卦为明夷志乃大得此爻也既变矣而又不变进退无常是之谓频失位无应危也知其危而但守其刚揆之于理可以免咎
　　六四中行独复象曰中行独复以从道也
　　四居五柔之中用之而刚行也初四皆刚未免敌应一阳生于下为独复四不宜变但守柔以从之所谓以从道也
　　六五敦复无悔象曰敦复无悔中以自考也
　　五用而刚下互艮体敦者坤变为艮厚而益厚也无悔者不必复还其柔也中以自考者威权已出下皆顺从自成其功也于卦为屯大贞则凶而此爻乃变为刚何也盖当屯之时初以刚居下而得民五虽守刚而亦凶当复之时五为刚以居上初当为柔以从五则于卦为比矣
　　上六迷复凶有灾用行师终有大败以其国君凶至于十年不克征象曰迷复之凶反君道也
　　上处隂之穷迷也用之而刚也迷而复也五以柔居尊上以刚临之君柔臣刚是谓反道安得不凶天灾人眚之必有者也用行师者卦一刚五柔皆具帅体复之主在初上又为刚是一师二主五之君不得制之必至大败俱受其凶至于十年不克征者乆而无功也坤数十变艮为坤是为十年顺以从初宜吉矣而曰不克征何也盖上逺于初兵难遥制与师之刚中而应不同也此爻变则为頥頥乃以吉言者盖頥五上相易有尚贤之义此卦上变刚以临五所以凶也
　　【震下干上】无妄元亨利贞匪正有眚不利有攸徃彖曰无妄刚自外来而为主于内动而健刚中而应大亨以正天之命也其匪正有眚不利有攸徃无妄之徃何之矣天命不祐行矣哉
　　无妄自遯来以初为主未为无妄犹是讼体刚本在二下而居初刚自外来而为主于内也下震上干动而健也五与二孚刚中而应也初用而柔大亨也复还其刚以正也震之一阳即干之刚天之命也元亨利贞指主爻也其匪正有眚指二也二以柔居隂上应乎五若不能守正而轻变焉于卦为履则灾眚之来理所必至不利有攸徃者二不宜变也变则徃矣何之者徃即安之也五居天位五不我应是谓天命不祐其可行矣哉此以卦体言无妄也以人道言之刚自外来而为主于内天命之谓性也动而健率性之谓道也刚中而应陟降左右天且弗违也大亨以正动以天静以天也其匪正有眚福善祸淫天道也不利有攸徃安其天也无妄者诚也诚者天之道至诚不息与天同运不诚则妄动与天违其何以行之哉
</div>
    <div class="pagination">
<a href="易通_page3.html">上一页</a><a href="易通.html">1</a><a href="易通_page2.html">2</a><a href="易通_page3.html">3</a><span class="current-page">4</span><a href="易通_page5.html">5</a><a href="易通_page6.html">6</a><a href="易通_page7.html">7</a><a href="易通_page8.html">8</a><a href="易通_page9.html">9</a><span>...</span><a href="易通_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
