<!DOCTYPE html>
<html>
<head>
    <meta charset="UTF-8">
    <title>大易择言 - 第 37 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 37 页/共 61 页</h1>
    <div class="content">　　大易择言卷二十一
　　钦定四库全书
　　大易择言卷二十二
　　上元程廷祚撰
　　【兑下艮上】
　　损有孚元吉无咎可贞利有攸往曷之用二簋可用享【正义】伊川程子曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所徃也人之所损或过或不及或不必皆合正理非有孚也非有孚则元吉而有咎非可贞之道不可行也损者损过而就中损浮末而就本实也损餙所以存诚也故二簋之约可用享祭言在乎诚而已诚为本也
　　【辨正】愚案繋辞云损徳之修也又曰损以远害然则损乃修治之义所以去物之不善以求其善者也凡人所为之器物必成于损非损则何以为方圆平直先王教学之事亦必成于损非损则何以长善去恶而就天下之材先儒徒见损非美名又见彖有损下益上之语至以为剥民奉君之象果尔则彖辞之奬不善亦甚矣有是理乎彖所谓损下益上者损下之干以益上之坤也即所谓损刚益柔也损刚益柔皆损也刚有余故谓之损柔不足故谓之益皆修治之义也孚实也所损实如其所求者而止谓之有孚如此则自获元吉以下之美矣未二句言损之未定则不可得而用必待损道既成刚柔皆得其中而始可用故曰曷之用二簋可用享二簋谓刚中柔中也卦义本明旧説多误不可以不辨
　　【余论】伊川程子曰损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取其下以増上之高则危坠至矣岂非损乎故损者损下益上之义益则反是【案程子此説以论损益之名则可非正防也】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　【正义】蜀才范氏曰阳徳上行故曰其道上行
　　伊川程子曰损之所以为损者以损于下而益于上也取下以益上故云其道上行损而有孚谓损而以至诚则有此元吉以下四者损道之尽善也夫子特释曷之用二簋可用享卦辞简直谓当损去浮餙曰何所用哉二簋可以享也厚本损末之谓也夫子恐后人不达遂以为文餙当尽去故复明之曰二簋之质用之当有时非其所用而用之不可也谓文餙未过而损之与损之至于过甚则非也损刚益柔有时损益皆损刚益柔也必顺时而行不当时而损益之则非也或损或益或盈或虚惟随时而已过者损之不足者益之亏者盈之实者虚之与时偕行也　【折中谓程所説施之贲卦则可】
　　愚案损下益上即损刚益柔曰其道上行者以艮卦在上秉成物之徳又卦中损刚则为刚中益柔则为柔中而无不底于成者此之谓其道上行也使如旧解以损为剥民奉君则剥民奉君固不可以谓之道矣如以自下奉上之事皆为损下益上夫自下奉上岂可以谓之损刚益柔乎易中固未尝以刚为民以柔为君也○末凡三言时皆主艮而言盖时止则止时行则行者艮之徳也非艮不能使刚柔之皆得其中如此即所谓其道上行者也
　　象曰山下有泽损君子以惩忿窒欲
　　【正义】会稽虞氏曰兑説故惩忿艮止故窒欲
　　衡水孔氏曰惩者息其既往窒者闭其将来惩窒互文而相足也
　　伊川程子曰山下有泽气通上润与深下以增髙皆损下之象在修己之道所当损者唯忿与欲故以惩戒其忿怒窒塞其意欲也
　　初九已事遄往无咎酌损之
　　【辨正】愚案卦之取义于损者非独损三以为上也初九则损之以为九二六四则损之以为六五而初九与六四不用也初九之当损者刚而未中已事遄往言当辍其所为而速去之则合于损刚之义而无咎然初九既知富损又当知惟以求中而裁抑过正亦非所宜故又曰酌损之此爻义之确然者旧解未知所当
　　【存疑】衡水孔氏曰损之为道损下益上如人臣欲自损己奉上然各有职掌若废事而往咎莫大焉竟事速往乃得无咎酌损之者以刚奉柔初未见亲也故湏酌而减损之
　　伊川程子曰损之义损刚益柔损下益上也初以阳刚应于四四以隂柔居上位頼初之益者也下之益上当损己而不自以为功所益于上者事既已则速去之不居其功乃无咎也若享其成功之美非损己益上也于为下之道为有咎矣四之隂柔頼初者也故听于初初当酌度其宜而损己以益之过与不及皆不可也
　　紫阳朱子曰初九当损下益上之时上应六四之隂辍所为之事而速往以益之无咎之道也故其象占如此然居下而益上亦当斟酌其浅深也
　　象曰已事遄往尚合志也
　　【辨正】愚案象于三阳爻皆言志谓有是心而后有是事也下二爻以九二为用损之王此言合志者以初能合于二用中之志乃得其道以明酌损之义也
　　九二利贞征凶弗损益之
　　【正义】广平游氏曰兑之情説而阳性好动故有利贞征凶
　　之戒也
　　愚案损刚益柔刚之所当损者刚之偏者也如己得其中则守正而已足矣复有所为则失其中故曰利贞正凶夫在已不失其中而后能致物于中外卦之柔而不过其中二之刚中有以成之也而谓二可损乎故曰弗损益之旧説虽有理者多然不切本卦之防
　　【存疑】伊川程子曰二以刚中当损刚之时居柔而説体上应六五隂柔之君以柔説应上则失其刚中之徳故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上若失其刚贞而用柔説适足以损之而已世之愚者有虽无邪心而唯知竭力顺上为忠者盖不知弗损益之之意也
　　紫阳朱子曰九二刚中志在自守不肯妄进故占者利贞而征则凶也弗损益之言不变其所守乃所以益上也
　　象曰九二利贞中以为志也
　　【正义】衡水孔氏曰言九二所以能居而守贞不损益之良由居中以中为志故损益得其节适也
　　伊川程子曰志存乎中则自正矣
　　六三三人行则损一人一人行则得其友
　　【正义】伊川程子曰损者损有余也益者益不足也三人谓下三阳上三阴三阳同行则损九三以益上三阴同行则损上六以为三三人行则损一人也上以柔易刚而谓之损但言其减一耳上与三虽本相应柔二爻升降而一卦皆成两相与也初二二阳四五二阴同徳相比三与上应皆两相与则其志専皆为得其友也三人则损一人一人则得其友盖天下无不二者一与二相对待生生之本也三则余而当损矣此损益之大义也
　　紫阳朱子曰下卦本干而损上爻以益坤三人行而损一人也一阳上而一阴下一人行而得其友也两相与则专三则杂而乱卦有此象故戒占者当致一也
　　【辨正】愚案兑为毁折而三当损刚之位三人行喻内本乾卦也则损一人喻损其不正之刚使刚常得其中也一人行喻刚之得中者刚而得中则柔信其能益于己故得其友此六三之所以来而成兑也上一人指偏刚下一人指刚之得中者友谓六三也以爻辞为全指六三则不可通若又以为通论刚柔升降损益之义易中又无是例今姑存程朱之説其余以俟知者
　　【余论】杨氏文源曰人之相与惟其心之同而已茍精神不孚意气不贯则羣党比周固三也即一人之异亦三也是皆不可以不损也苟精神相孚意气相贯则二人同心固两也即千百其朋亦两也是皆不可以不得者也
　　象曰一人行三则疑也
　　【正义】伊川程子曰一人行而得一人乃得友也若三人行则疑所与矣理当损去其一人损其余也
　　愚案三过刚矣过刚不损则必为柔之所疑而不足以成説故曰三则疑也
　　六四损其疾使遄有喜无咎
　　【存疑】衡水孔氏曰初九自损已遄往己以正道速纳同志斯来无复企予之疾故曰损其疾疾何可久速乃有喜故曰使遄有喜无咎
　　伊川程子曰四以隂柔居上与初之刚阳相应能自损以从刚阳者地损不善以从善也初之益四损其柔而益之以刚损其不善也疾谓疾病不善也损于不善唯使之遄速则有喜而无咎人之损过唯患不速速则不致于深过为可喜也
　　紫阳朱子曰以初九之阳刚益己而损其隂柔之疾唯速则善戒占者如是则无咎矣
　　愚案损之为义欲刚之不失中又欲柔之得其中也疾者速也损其疾言损此不可不速损之者速故能使四之柔速至于中而遄有喜矣有喜谓至于中也如是则无咎此爻言六四当损正为六五地也故六五不言损而言益矣
　　象曰损其疾亦可喜也
　　【通论】
　　折中曰案易多言有喜而此云亦可喜也则此喜不主己身乃主于使遄来而益我者有喜故变文曰可喜者他人之辞也
　　愚案用损俱主刚言
　　六五或益之十朋之龟弗克违元吉
　　【正义】紫阳朱子曰柔顺虚中以居尊位当损之时受天下之益者也两龟为朋十朋之龟大寳也或以此益之而不能辞其吉可知占者有是徳则获其应也
　　愚案六五柔而得中以其能受天徳之刚明为或益之十朋之龟之象益之者非他即上九也弗克违非真不能辞谓六五因受益而不失其柔中也此爻羣儒多以或益之为句十朋之龟弗克违为句视本义所解于理为短
　　【存疑】伊川程子曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下敦不损己自尽以益之故或有益之之事则十朋助之矣十众辞龟者决是非吉凶之物众人之公论必合正理虽龟策不能违也如此可谓大善之吉矣古人曰谋从众则合天心
　　白云郭氏曰益之至岂独人事而已虽元龟之灵弗能违此其所以元吉也洪范曰汝则从龟从筮从卿士从庶民从是之谓大同六五之元吉犹范之大同也
　　象曰六五元吉自上祐也
　　【辨正】愚案上即谓上九言六五受天徳而蒙其裁成以获
　　元吉之福也
　　上九弗损益之无咎贞吉利有攸往得臣无家
　　【正义】东海王氏曰得臣则万方一轨故无家
　　伊川程子曰得臣谓得人心归服无家谓无有远近内外之限
　　【辨正】愚案易所求于天下者不过一中时至上九为刚为柔已无不得其中者而上九秉艮止之徳无待于损而自足以益柔故弗损益之无咎贞吉利有攸往损之能事毕矣且如此则万物无不仰受裁成而舍其不中以至于中者得臣无家书之所谓防极归极古语所谓不识不知顺帝之则是也损卦非艮不成故曰艮者物之所成终而所成始也旧说恐未必然
　　【存疑】伊川程子曰九居损之终损极而当变者也以刚阳居上若用刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则宜有所往往则有益矣在上能不损其下而益之天下孰不服从从服之众无有内外地故曰得臣无家
　　紫阳朱子曰上九当损下益上之时居卦之上受益之极而欲自损以益人也然居上而益下有所谓惠而不费者不待损己然后可以益人也能如是则无咎然亦必以正则吉而利有所往惠而不费其惠广矣故又曰得臣无家
　　象曰弗损益之大得志也
　　【辨正】愚案中以为志求中之志也上九物无不得其中故
　　大得志矣
　　【余论】伊川程子曰君子之志唯在益于人而已
　　【震下巽上】
　　益利有攸往利渉大川
　　【正义】伊川程子曰益者益于天下之道也故利有攸往益
　　之道可以济险难利渉大川也
　　紫阳朱子曰益增益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有所往而利渉大川也
　　【通论】衡水孔氏曰损卦则损下益上益卦则损上益下得名皆就下而不据上者向秀云明王之道志在惠下故取下谓之损与下谓之益
　　吴县范氏曰益上曰损损上曰益者何也益上则损下损下则伤其本也损上则益下益下则固其本也
　　彖曰益损上益下民説无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　【正义】山阳王氏曰五处中正自上下下故有庆也【案易大例二与
　　五不得并为中正王氏説是】
　　伊川程子曰卦之为益以其损上益下也损于上而益下则民説之无疆为无穷极也自上而降已以下下其道之大显也阳下居初隂上居四为自上下下之义五以刚阳中正居尊位二复以中正应之是以中正之道益天下天下受其福庆也益之为道于平常无事之际其益犹小当艰危险难则所益至大故利渉大川也乃益道大行之时也卦才下动而上巽动而巽也其动巽顺于理则其益日进广大无有疆限也动而不顺于理岂能成大益也天施地生以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所则有限量无方所谓广大无穷极也天地之益万物岂有穷际乎圣人利益天下之道应时顺理与天地合与时偕行也
　　【通论】
　　折中曰案动巽取卦徳施生取卦象风者天施也故姤有施命之象雷者地生也故解有甲拆之象损之与时偕行者时当损而损也益之与时偕行者时当益而益也人事也造化也非气之至则不能强为益也
　　愚案损卦言损下益上而兼言损刚益柔益卦言损上益下而不复言损刚益柔者孔子之意正虑人误以损卦为剥民奉君而疑易中有是理象故特申明之以见损下益上之即损刚益柔也若益卦之损上益下与自上下下则人人皆知其为损刚益柔而不待言矣
　　象曰风雷益君子以见善则迁有过则改
　　【正义】山阳王氏曰迁善改过益莫大焉
　　伊川程子曰风烈则雷迅雷激则风怒二物相益者也君子观风雷相益之象而求益于已为益之道无若见善则迁有过则改也见善能迁则可以尽天下之善有过则改则无过矣益于人者无大于是
　　紫阳朱子曰风雷之势交相助益迁善改过益之大者而其相益亦犹是也
　　折中曰案雷者动阳气者也故人心奋而勇于善者如之风者散隂气者也故人心荡涤以消其恶者如之
　　初九利用为大作元吉无咎
　　【辨正】愚案初九乃益下之道非在下之人也经既言利用大作而复言元吉无咎者以爻属动体使奋无前而用之不以其方为之不以其渐则不得为元吉而且有咎矣岂所以为益乎故圣人特设戒辞以防其先儒见象有下不厚事之语遂以初九为在下之人而谓本不当任厚事云云俱属误会集解载侯氏行果之説甚为有理
　　【存疑】伊川程子曰初九震动之主刚阳之盛也居益之时其才足以益物虽居至下宜以其道辅于上作大益天下之事利用为大作也居下而得上之用以行其志必须所为大善而吉则无过咎小善不足以称也
　　紫阳朱子曰初虽居下然当益下之时受上之益者也不可徒然报效故利用为大作必元吉然后得无咎
　　象曰元吉无咎下不厚事也
　　【正义】侯氏行果曰初九利为大作若能不厚劳于下则大
　　吉无咎矣
　　【存疑】紫阳朱子曰下本不当任厚事故不如是不足以塞
　　咎也
　　又曰利用大作象曰下不厚事也自此推之则凡居下者不当厚事如子之于父臣之于君僚属之于官长皆不可以逾分越职纵可为亦须是尽善方能无过所以有元吉无咎之戒也
　　六二或益之十朋之龟弗克违永贞吉王用享于帝吉【辨正】愚案损取益上六五所谓十朋之龟即取象于上九也益取益下六二所谓十朋之龟即取象于初九也然损之六五以十朋为天徳益之六二以十朋为贤才取象微异此爻谓或益之以贤才而弗克违如梦赉良弼之类以见其受益之大也然虽以柔处中而居动体未必明于任贤勿贰之义故戒以永贞则吉至于郊祀之事百王所同然不用贤则治道废用贤则治道兴治道废而享于帝未必吉也如六二则享帝而吉矣○或疑六二何以言王者之事不知六爻取象变动不居惟其时义所在未尝定以五为君二为臣四为大臣如笺注家之所云也损取益上故言益者在上卦益取孟下故言益者在下卦益之大者孰有过于王者任贤事天之事六二不以此为言而反取他义可乎
　　【存疑】伊川程子曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而来告之以善夫满则不受虚则来物理自然也十者众辞众人所是理之至当也龟者占吉凶辨是非之物言其至是龟不能违也永贞吉就六二之才而言质本隂柔故戒在常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎
　　象曰或益之自外来也
　　【正义】衡水孔氏曰自外来者明益之者从外而来不召而
</div>
    <div class="pagination">
<a href="大易择言_page36.html">上一页</a><span>...</span><a href="大易择言_page32.html">32</a><a href="大易择言_page33.html">33</a><a href="大易择言_page34.html">34</a><a href="大易择言_page35.html">35</a><a href="大易择言_page36.html">36</a><span class="current-page">37</span><a href="大易择言_page38.html">38</a><a href="大易择言_page39.html">39</a><a href="大易择言_page40.html">40</a><a href="大易择言_page41.html">41</a><a href="大易择言_page42.html">42</a><span>...</span><a href="大易择言_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
