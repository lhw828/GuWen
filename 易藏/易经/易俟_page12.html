<!DOCTYPE html>
<html>
<head>
    <meta charset="UTF-8">
    <title>易俟 - 第 12 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易俟 - 第 12 页/共 29 页</h1>
    <div class="content">　　莱按舜之大知曰用中故知临曰行中五有中徳二亦有中徳宜其应也
　　上六敦临吉无咎
　　隆山李氏曰以厚接物未有不安者故易之爻辞敦复无悔敦艮吉敦临吉
　　象曰敦临之吉志在内也
　　莱按非小象之志在内不知敦临之为二阳也至临之终敦厚以临二阳则君子之道长矣此其由临而泰也
　　【坤下巽上】
　　程观序卦临者大也物大然后可观故受之以观凡观视于物则为观【平声】为观于下则为观【去声】如楼观谓之观者为观于下也
　　观盥而不荐有孚颙若
　　本义观者以中正示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊敬之貌言孚信在中而颙然可仰也此卦四隂长而二阳消名卦系辞更取他义亦扶阳抑隂之意
　　莱按四隂盛长乃小人凌逼君子之卦唯九五中正居尊非小人所敢犯者圣人不取凌逼君子之义别取观仰君子之义而名卦曰观虽卦中本有此象此义而扶阳抑隂之义见矣盥而不荐有孚颙若象也借致祭时诚敬之象以形恭已南面之盛而过化存神之妙在其中矣论语曰使民如承大祭亦其证也
　　曰大观在上顺而巽中正以观天下
　　莱按卦不取消长之义者以阳爻居尊位也故孔子传大书特书以揭斯义曰大观在上正其位也尊之也曰顺以巽藏其用也予之也曰中正备其徳也美之也曰以观天下大一统也庆之也当位之阳如此彼四隂者敢萌异志耶
　　观盥而不荐有孚颙若下观而化也
　　莱按下之四隂本非善者五徳盛化神革其面且革其心故曰下观而化
　　观天之神道而四时不忒圣人以神道设教而天下服矣
　　本义极言观之道也四时不忒天之所以为观也神道设教圣人之所以为观也
　　象曰风行地上观先王以省方观民设教【省悉井反】
　　风行地上周及庶物先王体之为省方之礼观视民俗设为政教如齐之末业教以农桑卫之淫风教以礼别奢如曹则示之以俭俭如魏则示之以礼之是也【集程子三山刘氏】
　　初六童观小人无咎君子吝
　　卦以观示为义指九五也爻以观瞻为义观九五也初在下民之象其观也如童子之无所知识也百姓日用不知可矣君子而不着不察良可羞已无咎不足咎也【集朱子项氏赵氏】
　　象曰初六童观小人道【叶斗】也
　　六二闚观利女贞
　　闚观从门中观如妇人之观所见者狭也妇无公事知蚕织而已女无是非议酒食而已在女不失为贞非所论于男子也【集赵氏项氏】
　　莱按观之二中正应五亦爻之最善者周公不取此义但以闚观丑之可见爻之吉凶悔吝皆从卦义看出中正不中正正应不正应未可一例拘也
　　象曰闚观女贞亦可丑也
　　汴水赵氏曰观水者必于海观都邑者必之洛师观天下者必登泰山观言者必游圣门门闚壁聴观之丑也
　　六三观我生进退
　　莱按五曰观我生三亦曰观我生尊卑之殊邪正之别岂三之辞可同于五乎曰非也称我者指成卦之主而言也之二小畜之四是已观以五为主我指五也三不中不正之小人在下卦之上其志欲进而逼阳五居尊位未敢遽进观五之得失以为进退小人之伺君子亦密已三方观五五可不自观乎故亦曰观我生项氏曰凡论全卦之义皆以主爻为我主九二辞称我者二也小畜主六四辞称我者四也观以九五为主三所称之我即五也小过以六五为我中孚以九二为我皆统言一卦之义者需三解三二旅四以本爻之吉凶称我不在此例
　　象曰观我生进退未失道【叶斗】也
　　平甫项氏曰临二阳逼四隂九二咸以临之不敢遽进者以隂方强盛未顺命也观四隂逼二阳六三观以伺之不敢必进者以阳方中正未失道也此两象辞指所敌而言诸儒但求之本爻所以未得其説也称未者临终当为泰观终当为剥当斯时也特未而已
　　六四观国之光利用賔于王
　　莱按王辅嗣曰辟险尚逺趋时贵近四之谓矣大观在上国之光也而四近之观国之光也既观国之制度典章光华盛美宜賔于王朝效其智力致主泽氓此懐才抱徳者得志于时之所为也
　　象曰观国之光尚賔也
　　莱按尚賔美五也五不尚賔四何以观焉【顾炎武曰真谆臻不与耕清青相通然古人于耕清青韵中字往往读入真谆臻韵者当由方音之不同未可以为据也诗三百五篇并无此音孔子传易于屯曰虽磐桓志行正也以贵下贱大得民也于观曰观国之光尚賔也观我生观民也观其生志未平也是平正皆从民字读矣于革曰天地革而四时成汤武革命顺乎天而应乎人于兑曰説以利贞是以顺乎天而应乎人于节曰天地节而四时成节以制度不伤财不害民于系辞传曰君不密则失臣臣不密则失身几事不密则害成是成贞皆从人民臣字读矣至屈宋亦多此音离骚以名从均读卜居以耕名生清楹从身读九辩以清平生声鸣征成从人读而秦汉之书亦时有之又如天渊二字古与真谆同韵者也而干传形成贞宁皆从天读文言正精情平皆从天读讼传成正皆从渊读大畜传正从贤天读又萃传临晋姤三象传正从命读今吴人读耕清青皆作真音以此知五方之音虽圣人有不能改者】
　　九五观我生君子无咎
　　莱按五中正以观天下者也曰观我生何哉我天下之所观也四隂在下闚伺朝廷但有过举衅蘖萌焉可不慎乎反躬内省乃无咎也五曰君子上亦曰君子卦唯二阳称君子者对小人而言也　平甫项氏曰观本小人逐君子之卦以九五中正在上羣隂仰而视之圣人取小人观君子之象象虽如此势实渐危五上二爻皆曰君子无咎言君子方危能如九五之居中履正上九之谨身在外仅可免咎不然九五中正以观天下虽元吉大亨可也岂无咎已哉明二阳向消道大而福小也如唐武宗之时内之宦者外之牛党皆欲攻李徳裕以武宗刚明在位仰视而不敢动一日事变万事去矣此观之变为剥也
　　象曰观我生观民也
　　莱按观民之义本诸身征诸庶民也
　　上九观其生君子无咎
　　平甫项氏曰上在卦外无名无位小人之进退下民之向背皆不由己但谨视其身思自免咎而已
　　象曰观其生志未平也
　　莱按上之君子与五同也当圣明在御之时独处无位之地而羣小浸长于下其志岂能平乎故周公曰无咎而孔子曰志未平也





　　易俟卷六
　　钦定四库全书
　　易俟卷七　　　　　　　翰林侍读乔莱撰
　　【震下离上】
　　程噬嗑序卦可观而后有所合故受之以噬嗑噬齧也嗑合也口中有物间之齧而后合也圣人以卦之象推之于天下事在口则有物隔而不得合在天下则强梗谗邪间隔其间不得合也小则惩戒大则诛戮以除去之然后天下之治成矣
　　莱按颐中有物曰噬嗑易之以象名卦者始此噬颐中之物象也锄奸去暴意也因象以求其意凡梗治而为暴者当锄而去之刑二帝三王治天下大法也二帝三王之道皆备于易故因噬嗑之象専论治狱之道或曰反对为贲亦颐中有物也赵氏曰颐之噬也下动也贲则震上为艮非其义矣
　　噬嗑亨利用狱
　　程噬嗑亨卦自有亨义也天下之事所以不得亨者以有间也噬而嗑之则亨矣利用狱噬而嗑之也
　　曰颐中有物曰噬嗑
　　瞿唐来氏曰颐中有物梗之象也冦盗奸宄治化之梗也苗蛮侵扰疆场之梗也以至君臣之际寮友之间离贰谗谤间于其中者皆梗也　东谷郑氏曰余尝论成卦之名取义不一不必泥二体而为凿説今观此卦尤可见也曰颐中有物曰噬嗑大象则曰雷电噬嗑使圣人不言之于则释经者必専指雷电而为噬嗑之説矣岂不晦全卦之义哉
　　噬嗑而亨【叶滂】刚柔分动而明【叶芒】雷电合而章柔得中而上行【叶杭】虽不当位利用狱也【上时掌反】
　　莱按噬嗑之所以亨者以卦画言之三隂三阳刚柔分也克寛猛也以卦徳言之震动离明不弛不惑也以卦象言之雷电皆至合而章也明且断也以反对言之贲之二得中上行而为噬嗑之五虽隂居阳位而利用狱也不当位而利用狱者不过刚也
　　象曰雷电噬嗑先王以明罚勑法
　　中溪张氏曰蔡邕石经本作电雷　进斋徐氏曰明罚者所以示民而使之知所避勑法者所以防民而使之知所畏
　　初九屦校灭趾无咎【校音敎】
　　莱按中四爻用刑者也初上二爻受刑者也罪非一也轻与重可以尽之人非一也上与下可以尽之初罪之轻人之下也位下曰趾罪轻曰屦校灭趾程子曰校木械也过小故屦之于足以灭其趾也然何以无咎也孔子曰小惩而大诫小人之福也其斯义矣
　　象曰屦校灭趾不行【叶杭】也
　　本义灭趾又有不进于恶之象
　　六二噬肤灭鼻无咎
　　临川吴氏曰肤者豕腹之下柔软无骨之肉古礼别实于一鼎曰肤鼎
　　莱按二比初治初之狱也初民之象易治噬者肤也然何以灭鼻也初刚也梗之强者反噬也鼻中而虚也中虚善治狱者灭鼻害其中虚之道也非二过也乌得咎之【山杨氏曰鼻息之出入也初应四灭鼻者俾其絶而不通也并记于此】
　　象曰噬肤灭鼻乗刚也
　　莱按旧説灭鼻者灭初之鼻也非也孔子曰乗刚乃受初之反噬者三亦曰遇毒则反噬之义明矣朱子曰以柔乗刚故虽甚易亦不免于伤灭其鼻指二也
　　六三噬腊肉遇毒小吝无咎【腊音昔】
　　莱按颐中有物何物也曰食物也若肤若腊肉若干胏若干肉是也腊肉噬之最难者肤噬之最易者干胏视腊肉而较易者干肉视肤而较难者象治狱者有难易浅深也鼻中而虚也金矢刚而直也黄金中而坚也皆善于治狱者三无是也应上治上之狱也难治噬者腊肉也且遇毒也亦小羞已然噬之难非刑之失也不得而咎之也
　　象曰遇毒位不当【平声】也
　　诚斋杨氏曰六三以柔弱之才居刚决之位弱于齿而噬夫坚者也能不遇毒乎故曰位不当也
　　九四噬干胏得金矢利艰贞吉【干音干胏美缁反】
　　莱按以卦象言之间于颐中者四也噬嗑噬四乃合也以爻言之四居大臣之位任除间之责何哉虽易之道变动不拘非论于成卦之爻也曰成卦之义不在爻也曷言乎不在爻也曰颐中有物在全体也故卦义以四为间而受噬者爻义噬初上而四主乎噬也四主乎噬所治益广所间益大噬干胏也肉而兼骨其噬难已而四之噬也刚也直也得金矢也虽然锄强除暴匪易事也二逢其易而伤三逢其难而吝四位髙权大虽不畏反噬之事必艰且贞焉乃获吉也六爻中惟四称吉先儒谓四善治狱也
　　象曰利艰贞吉未光也
　　莱按先儒谓治狱之道惟九四最善而小象未光何哉躬为大臣不能以徳化民俾天下无间迨有问焉而后噬之亦已晚矣艰且贞焉得吉幸已何光之有
　　六五噬干肉得黄金贞厉无咎
　　莱按彖传曰柔得中而上行虽不当位利用狱也是治狱之事専归于五也五君也君所噬者其间必大不若肤之易也又势尊也雷霆所击无不摧折者不若腊与胏之难也噬者干肉此其象已黄象其中也金象其坚也中当噬也坚必噬也四曰贞艰五曰贞厉何哉锄强诛暴正事也危道也为臣者不可不致其艰为君者不可不知其厉也四曰吉五不曰吉何哉刑者不得已而用之无咎足矣王者不以肃杀为吉也陈蕃之诛宦官臣而不致其艰者唐文宗之诛宦官君而不免于厉者圣人垂诫岂过计哉
　　象曰贞厉无咎得当【平声】也
　　莱按得当者得当其罪也当字之义如汉书日食之咎此人当之是已
　　上九何校灭耳凶【何何可反】
　　莱按斯爻之义系词备矣　蓝田吕氏曰灭耳为刵灭趾为剕刵轻刑也剕重典也初小惩不应重典上大罪胡用轻刑孔氏曰灭没也非刑也屦校桎其足也桎大而没趾也何校械其首也械大而没耳也莱按斯言是也趾既断矣屦校何施耳苟刵矣何校应脱是不可不辨　上作无位看亦不然如商鞅之车裂董卓之燃脐非罪大恶极而被刑者与
　　象曰何校灭耳聪不明【叶芒】也
　　本义灭耳盖罪其聴之不聪也若能审聴而早图之则无此凶矣
　　【离下艮上】
　　程传贲序卦嗑者合也物不可以苟合而已故受之以贲贲者饰也物之合必有文所以次噬嗑也为卦山下有火山者草木百物之所聚也有火则草木品彚皆被其光故为贲也
　　莱按贲之成卦在柔来文刚分刚上而文柔止二体非其义矣　平甫项氏曰古之圣人谓人之情不可以径行也因其羞恶辞逊之节而为之文以饰之其交也以礼其合也以义百拜而饮三辞而受六礼而防所以饰其情而养其耻也荀子不知而以为伪晏子不知而以为劳战国之君以为迂濶西晋之士以为鄙吝呜呼此伏羲文王周公孔子所以察天命之变成人伦之化者也可一日无乎故贲之六爻无一爻凶咎者疑者亦终于无尤吝者亦终于有喜圣人之贵文如此若之何以庸人之不便訾经世之大防也哉
　　贲亨小利有攸往【贲彼伪反】
　　莱按物相杂曰文故贲以柔文刚刚文柔成卦平甫项氏曰贲之卦辞微夫子彖传其谁通之
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　莱按柔来文刚者噬嗑之五来而为贲之二也分刚上而文柔者噬嗑之初上而为贲之上也质非文不行柔来文刚故亨柔不可大事刚来文柔故小利有攸往刚柔往来乃自然之文天文也日月五星之运错行于二十八宿经星之次舍是也卦徳之文明以止者人文也君臣父子兄弟夫妇朋友粲然有礼以相接截然有分以相守也观天之文而四时之代谢日月之薄蚀灾祥之倚伏皆可察其变焉观人之文而礼以坊其淫乐以导其和制度等威以定其志天下化而从风习而成俗矣贲道讵不大哉
　　象曰山下有火贲君子以明庶政无敢折狱
　　莱按庶政而无文饰虎豹之鞟犹犬羊之鞟矣故曰明庶政折狱则不可文饰也曰深文曰舞文曰文致其罪曰文法诛皆狱之所大忌也故曰无敢折狱【如张敞之案椽吏也曰一日一钱千日千钱绳锯木断水滴石穿深文也严嵩之杀杨椒山也曰假传亲王令防舞文也如汉宣之杀杨恽也曰日食之咎此人当之文致其罪也徐有贞之杀于忠肃也曰不杀于谦今日之举为无名以文法诛也】
　　初九贲其趾舍车而徒【舍音舍】
　　莱按传易者以初观初未以四观初遂不辨舍车而徒之曷故也卦之义柔文刚刚文柔四与初相应而相文者舍车而徒不受四之招也正应也曷为不受其招也孔子曰六四当位疑也祸从疑生甚且目为冦也可受其招乗其车耶圣人于贲之初设此象以告岩穴之士俾夷然髙蹈不入权贵之门以销文字之祸垂诫深矣使祢正平杨徳祖之徒达于舍车之义讵及于祸耶何云贲其趾也初在下趾之象若乗非义之车辱莫甚焉徒步而行众人以为羞君子以为贲也汉上朱氏喜论象于噬嗑之初曰震为足趾之象贲初曰趾岂亦震为足耶二体且未然求之互体者愚矣
　　象曰舍车而徒义弗乗也
　　本义君子之取舍决于义而已
　　六二贲其须
</div>
    <div class="pagination">
<a href="易俟_page11.html">上一页</a><span>...</span><a href="易俟_page7.html">7</a><a href="易俟_page8.html">8</a><a href="易俟_page9.html">9</a><a href="易俟_page10.html">10</a><a href="易俟_page11.html">11</a><span class="current-page">12</span><a href="易俟_page13.html">13</a><a href="易俟_page14.html">14</a><a href="易俟_page15.html">15</a><a href="易俟_page16.html">16</a><a href="易俟_page17.html">17</a><span>...</span><a href="易俟_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
