<!DOCTYPE html>
<html>
<head>
    <meta charset="UTF-8">
    <title>周易辨画 - 第 26 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辨画 - 第 26 页/共 30 页</h1>
    <div class="content">　　此释大过初六爻义凡事过则有失惟过于慎则无失如物置于地复承借以茅是慎之至也顾以茅之薄物而重用之如此天下更何物可以轻乎而尚至于有失乎拟议此爻知言动之贵慎矣【爻象见本爻之下】
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也【语鱼具切下遐稼切】
　　此释谦九三爻义人臣有劳不伐有功而不自以为徳此岂器量浅薄者所能葢厚之至而以其功下人也观地中有山之象徳之盛而充积如山焉礼之恭而接下如地焉徳盛礼恭如此人复谁与之争此所以长保其位而有终也拟议此爻知言动用谦之道矣
　　亢龙有悔子曰贵而无位髙而无民贤人在下位而无辅是以动而有悔也
　　此释干上九爻义拟议此爻知言动之不宜亢也此节已见文言今复续于谦三之后正是一正一反欲人观会通而行典礼之意贵而无位则位之不存可知髙而无民则民之不服可知贤人在下无辅则其不能下人又可知矣何也以其亢而不能徳言盛礼言恭也合而防之不更可得拟议之法哉
　　不出戸庭无咎子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也
　　此释节初九爻义此以言立训者以此章以拟议言动为主也下卦兑有口舌之象口舌不节犹人之门戸不闭故君则失臣臣则失身几事不宻灾祸立至【君谓五臣谓二几事谓三】此尤君子之所宜重也拟议此爻知言之不可不宻矣【爻象见本爻之下】
　　子曰作易者其知盗乎易曰负且乗致寇至负也者小人之事也乗也者君子之器也小人而乘君子之噐盗思夺之矣上慢下暴盗思伐之矣慢蔵诲盗冶容诲淫易曰负且乗致寇至盗之招也【乘也者绳证切】
　　此释解六三爻义子以作易者为知盗以其言负乗而致冦至也负乃在下小人之事乘为在上君子之噐茍处非其据适启觊觎之心而盗思夺之矣且上以名噐假人是为上慢下窃名噐以逞是为下暴上下皆失不但夺其位且思伐其国矣所以然者如人之慢蔵其所有是诲人以来盗冶容以自饰是诲人以来淫皆自招也易之所言亦九二之自招而已矣拟议此爻知居位者之不可妄动也【爻象已见本爻之下坎险震动以险而动有盗夺之象离兵坎马持兵乗马有伐之象离明坎隠隠而又明故象慢蔵离女震动女而好动故象冶容震为笑言象诲震为倒艮象手故招也此皆拟诸形容象其物宜之意】
　　右第八章










　　周易辨画卷三十四
　　钦定四库全书
　　周易辨画卷三十五
　　颍川连斗山撰
　　繋辞上下
　　天一地二天三地四天五地六天七地八天九地十上章言拟议以成其变化谓筮蓍而得其所值之卦爻也故此章遂言筮蓍之事言昔伏羲时龙马负图出河其背上旋文有自一至十之数其位一六居下二七居上三八居左四九居右五十居中以生数统成数各居于一方是数也其即天地之数乎葢天体阳其数竒而图之一三五七九皆竒是天也地体隂其数偶而图之二四六八十皆偶是即地也其数之相符如此【此节古本在第十章之首张子程子以为宜在大衍之　朱子从之故移置于此】
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　一三五七九属天是天数五也二四六八十属地是地数五也五数在图各有定位就其竒先偶后次序不紊俨然如兄弟之相得焉而竒偶之中又各相契应俨然似夫妇之有合焉此特其分数耳积天之竒数计之共二十有五积地之偶数计之共得三十总之凡五十有五自有此数而相得有合者妙用无穷矣葢相得则二气迭运四时顺布隂阳变化之理成乎其中有合则内外宾主互蔵其宅而鬼神不测之机行乎其内也
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂【衍延善切揲时设切扐郎得切】
　　大衍之名何也即河图中宫天五地十之数以五乗十而衍之一其十为十五其十为五十明其愈衍而愈大非若自一至五之小衍也其用止四十有九者以虚一则无极而生极所谓易有太极也既虚其一次取所用之防平分左右以象两仪也又次取右手一防挂于左手小指之间以象三才也左右互揲以四为节以象四时也又归所挂之竒于左右之余并以象闰也揲四者为正数竒零者为闰数故挂为积余之端扐为积余之总再扐之后而复起挂犹再闰之后而复起积也【此及下节前贤言之最悉故止释大防】
　　干之防二百一十有六坤之防百四十有四凡三百有六十当期之日二篇之防万有一千五百二十当万物之数也【当俱如字期音基】
　　干九坤六以四营之干则四九三十六坤则四六二十四干每一爻得三十六则六爻得二百一十六矣坤每一爻得二十四则六爻得一百四十四矣合乾坤两卦之防凡三百有六十与期年三百六十日之数适相当也【期年之数前人已悉言三百六十举正数也】若以上下经隂阳之防三百八十四爻总论之阳爻百九十二每一爻三十六得六千九百一十二防隂爻百九十二每一爻二十四得四千六百八防合之万有一千五百二十当万物之数也【独言乾坤以易用九六不用七八故设言卦若得干而六爻皆九得坤而六爻皆六则其防数如此尔】
　　是故四营而成易十有八变而成卦八卦而小成引而伸之触类而长之天下之能事毕矣【长知两切】
　　筮法成卦之序分二挂一揲四归竒凡四度经营然后或竒或偶始一变而成易由此积之三变成爻至十有八变则内外备贞悔全于是成卦夫当初得卦时三画已具卦非不成然一卦止成一卦特小成耳无济于用也唯合六画而大成则引而伸之自初至四互为一卦自初至五又互为一卦自二至五互为一卦自二至上又互为一卦如丝之愈抽而愈出又触类而长之错之为一卦覆之为一卦旁通之又为一卦而且一卦可变为八卦因类而触又因触而长由六十四卦并可至于四千九百六卦凡吉凶趋避之理纎悉俱备天下之能事尽于此矣
　　显道神徳行是故可与酬酢可与祐神矣子曰知变化之道者其知神之所为乎【行下孟切酬市由切酢左洛切】
　　夫所谓天下之能事者在易卦蕴之为道在人体之则为徳行但人未以蓍问易时其道犹隠而未显其行亦滞而未神及以蓍问易后吉凶之理判而趋避之情决道之隠者易有以显之行之滞者易有以神之是故易与人相隔而此问彼答可以与酬酢神与人同患而因蓍呈象并可以与祐神矣而要之神非他不过一隂阳变化之道而已矣人茍能于图数知其体于衍数知其用其即知神之所为乎故曰至诚如神
　　右第九章
　　易有圣人之道四焉以言者尚其辞以动者尚其变以制器者尚其象以卜筮者尚其占
　　此又总承上数章而言易能弥纶天地之道极之至于成变化而行鬼神几于莫可涯涘矣而究乎其要祗有圣人之道四焉仍不外前所云观象玩辞观变玩占而已葢圣人本乎道而系之辞是言之则也故欲以易而言者则尚卦爻之辞使浅深详畧无不宜焉圣人本道而裁之变是动之范也故欲以易而动者则尚其卦爻之变使卷舒进退无不适焉拟诸形容者圣人之象也故以易制器者则尚其象以尽创物之智【制器亦不专在器用上凡事有一定之理如器有一定之用皆由圣人之制作也】极数知来者圣人之占也故以易卜筮者则尚其占以穷先知之神
　　是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此【与音预下同】
　　以言何为尚其辞以易之辞有至精者耳是以卜筮君子将有为于一身将有行于天下挟蓍问易而以言易则受人之问如对面相向【作响者非】告语亲切无论逺而天下后世近而瞬夕几席幽而事几之潜蔵深而情伪之叵测遂能举将来之祸福一一周知而无遗非其辞之至精孰能与于此此以言者所以尚之也
　　参伍以变错综其数通其变遂成天地之文极其数遂定天下之象非天下之至变其孰能与于此【参七南切错七各切综宗统切】
　　以动何为尚其变以制器又何为尚其象以易之变与象有至变者耳葢天下之至变者无如分揲挂扐之事故当其四营成易之初由一挂而至一扐又由一扐而至一归如人之相离而防也迨夫四揲三变之后或为竒偶之分居或为竒偶之合处又如人之相杂而伍也是为参伍以变三变既成所余之防或为伍与九或为四与八如物之错然杂陈也九变既毕又将所错之防或由前而观夫后或由后而察夫前如物之综而会合也是为错综其数然参伍以变特一爻耳天地之文未成也由一爻而再参焉再伍焉是为通其变或为老阳少阳之卦或为老隂少隂之卦而天地之文成矣【天即干地即坤】错综其数特一卦耳天下之象未定也由是而再错焉再综焉是为极其数或为纯隂纯阳之卦或为杂隂杂阳之卦而天下之象定矣非象与变为天下之至变其孰能与于此此以动以制器者所以尚之也
　　易无思也无为也寂然不动感而遂通天下之故非天下之至神其孰能与于此
　　至于尚占之道则非人所能为矣葢天下之有心者方有思虑方有作为易何所思何所为当人未以蓍问易也易固寂然不动蔵万理于无形及人以分揲挂扐相感而易遂能举天下吉凶祸福之故无不通其当然而并通其所以然非至精至变为天下之至神孰能寂感不滞有如此此卜筮者所以尚之也
　　夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也【夫音扶】夫精变神皆具于易何以能然也以作易之圣人为之也如事物未来隠于无形何深也圣人以至精者繋之辞使之理尽泄于见闻之地是易乃圣人之所以极深也隂阳甫动浑于未剖是几也圣人以至变者形之象与变使微茫之理尽呈于耳目之间是易乃圣人之所以研几也唯深也故吉凶明而迷者开天下之志能通焉唯几也故趋避决而怠者奋天下之务能成焉唯至精至变而神也故志之通若或通之务之成若或成之有莫知其所以通且成者其不求疾而自速不必行而自至者乎夫精变神皆圣人之道而易之辞变象占胥有之故易谓有圣人之道四者凡以此也
　　右第十章
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑【夫俱音扶断丁乱切下同】
　　此又承上章精变神而言圣人既如此而复作为易何为者也圣人为物之蒙昩未明者示以吉凶之理欲其知所趋避将以开之也务之艰钜难举者酌以易简之理欲其有所适从将以成之也开之成之皆道之所在易之体具三极中该万有将以冒天下之道而包举无遗也易之所为必如斯而后已者也是故物未开则志未通圣人以易通其志使之不迷于所向务未成则业未定圣人以易定其业使之不摇于所往物未开务未成则疑难断圣人以易通其志以断其心之疑定其业以断其事之疑使之不滞于变化此易之所以作也
　　是故蓍之徳圆而神卦之徳方以知六爻之义易以贡圣人以此洗心退藏于宻吉凶与民同患神以知来知以蔵往其孰能与于此哉古之聪明睿知神武而不杀者夫【知来之知如字余音智与音预夫音扶下同】
　　是故蓍之数七七四十九象天之圆当其先祗有蓍未有卦隂阳之画未定也其徳则圆而神卦之数八八六十四象地之方【二説本崔氏憬】当其时既有蓍斯有卦吉凶之象已成矣其徳为方以智至揲蓍画卦之后六爻森列一位自为一时一时自为一义逐爻交易变易移易以贡献于人易有此三者是以圣人当无事之时若以三者之徳洗濯其心而一念不存退蔵于宻而一事不扰所谓无思无为寂然不动也及有事之时则以物我一体之心吉凶与民同患其将至而未至者为来圣心之神足以知其来其现在而可知者为往圣心之智足以蔵其往随感辄应所谓感而遂通天下之故也其孰能若此哉其唯古之聪明足以通志睿智足以定业神武足以断疑吉与民同趋凶与民同避而不事刑杀者方足以当之也【民知趋避自然不罹于刑杀向作譬喻解者非是】
　　是以明于天之道而察于民之故是兴神物以前民用圣人以此斋戒以神明其徳夫
　　唯其聪明睿智神武不杀是以明于天有隂阳消长之道察于民有爱恶情伪之故于是兴起蓍之神物以前民而用之为筮使其明于趋避之理而又恐民之防渎而弗敬也又斋戒而敬之以神明其徳葢神物之徳本神明圣人斋戒而使民尊奉之是神明神物之徳也【神物只以蓍言不必兼】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神【阖胡腊切辟婢亦切见贤徧切】
　　夫坤物之徳圣人何以神明之葢蓍之防数总出于乾坤是乾坤如易之戸也当蓍之未分如戸斯阖静无而含动有则谓之坤及蓍之既分如戸斯辟至微而蔵至蓍则谓之干一阖一辟而蓍之变一成则谓之变左右往来而蓍之数不穷则谓之通【左往而来右则左少右多右往而来左则右少左多多少之数无定故不穷】三变既成而老少之爻见乃谓之象三画既毕而竒偶之卦形乃谓之器【项氏安世曰蓍防未定为象卦爻已形为】六爻俱备相其时位之当否制为吉凶之辞而用之是谓之法【法如法律法度一定而不易者也】既有法可遵于是出而作外事用之而利入而作内事用之而亦利民皆因其利而用之鼓舞于其中而不自知是谓之神此所以为神物此所以为神明也蓍徳之圆而神如此
　　是故易有太极是生两仪两仪生四象四象生八卦八卦定吉凶吉凶生大业
　　由是卦之徳爻之义所谓方以智易以贡者亦生于其间矣是故四营而成之易当其未营之先有虚一不用之太极焉太者大也极者至也言有至大之理以为之主宰也而于是分之为二以象两则是太极生两仪也仪匹也言隂阳相匹配也而于是揲之以四以象四时两仪又生四象焉而于是一扐再扐再变三变而成八卦四象又生八卦焉八卦既成因而重之而六爻亦备或为刚柔之本位或为九六之互乗而吉凶即于此而定而大业亦于此而生所谓方以智易以贡者不于蓍而并见哉【向以太极两仪指天地与易有太极易字不合又以两仪四象为画卦是作卦非生卦矣中凡言生皆筮卦非画象也若谓是画卦非筮卦彼太极即能生两仪两仪即能生四象四象即能生八卦八卦能定吉凶乎能生大业乎学易者不可不深思之也】
　　是故法象莫火乎天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍【县同悬探吐南切索色曰切亹亡律切】卦爻皆本于蓍然则蓍之所闗岂小哉是故法以象器而制皆谓之法象而论法象之大者则莫大乎成象效法之天地事以变动而通皆谓之变通而论变通之大者则莫大乎分至启闭之四时天文焕皆悬象着明而语其大则莫大乎阳精之日与隂精之月爵位通显皆谓之崇髙而语其大则莫大乎富有四海与贵为天子至于聚备诸物广致民用立成器以为天下利【物乃天之所生者器乃人之所成者】智者剏之巧者述之不过一节而语其大则莫大乎制作之圣人凡此有其小即莫不有其大也【以上皆引起之辞如诗之兴也】而况物之赜者探其一几之隠者索其朕深而理数难窥者钩之使浅逺而时地难明者致之使近【事之烦者曰赜几之幽者曰隠理之难测者曰深地之难至者曰逺探者讨而出之索者寻而绎之钩者曲而取之致者推而极之】因以定吉凶而得失之报明成亹亹而趋避之勇生【亹亹犹勉勉人因吉凶之理昭然而勉勉于趋避是天下之勉勉易有以成之也】他端小道虽亦有之而极其大则莫大乎可以开物可以成务可以断疑之蓍与焉【此章专论蓍止带言详见下注】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也系辞焉所以告也定之以吉凶所以断也【见贤遍切】
　　蓍龟虽大而兴之者惟圣人然圣人岂勉强而自作哉蓍皆神物皆天之所生者本具有大衍之数【蓍草樷生百茎半之则应大衍之数五十背之文中五段旁四段周围二十四段腹之文十二段总四十九段应大衍虚一不用而用四十有九之数】圣人卜筮乃取其所本具者则之而已至天地有四时之变化圣人易中之变化乃效法天地之变化也天垂象有日月盈昃之吉凶圣人易中之吉凶乃取象天象之吉凶也若夫龙马负图出于河而数之体显灵载书出于洛而数之用彰圣人易中之体用其对待者乃则乎图之体其流行者乃则乎书之用也非勉强而自作也【图书相为表里图以五生数统五成数其位主于合而其序主于生书以五竒数统四偶数其位主于离而其序主于尅图着其方以象而存数之体对待之易也书着其圆以数而呈象之用流行之易也图书皆上古时所有考帝王世纪河出龙图洛出夐书郑氏易注亦云相传龙马出河负图九册神出洛负书六册而孔安国刘歆诸儒以洛书为禹治河时所出则夫子引以为义皇作易所则反大错矣考禹治河所得名为洪范不名洛书观书云天乃锡禹洪范九畴而不及洛书是可证也】夫神物变化吉凶图书皆象也圣人作易既则而效之又象而则之是四者皆为易之所有矣易之有此何也所以示人以可据而通其志也于象之中又系之以一卦之彖辞六爻之爻辞何也所以告人以可信而定其业也于辞之中又定之孰为吉而当趋孰为凶而当避何也所以教人以果决而断其疑也则信乎易为开物成务冒天下之道者也右第十一章
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　夫圣人之所示所告所断如此者岂徒然哉彼大有上九不云乎自天祐之吉无不利葢天之所助在巽顺人之所助在诚信六五于大有之终所践履者皆诚信所思虑者皆巽顺而又以此信顺尊尚乎贤人则上合天心是以自天祐之而吉无不利人茍能于易之所示所告所断亦如上九之诚信防顺而尊尚之则天人交应岂不如上九所云哉【此节本义以为错简宜在第八章之末侯氏果以为引此以作证按第二章及后神农节俱引此二句与此处大义相同侯氏説是也】
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪繋辞焉以尽其言变而通之以尽利鼓之舞之以尽神
　　此章总承上文而通论之而归重于人之徳行也两子曰者设问而自答之也书以纪言而言非书之所可尽言以逹意而意非言之所可尽然则圣人与民同患之意于何见之葢圣人仰观俯察见天地间不外一隂一阳于是本隂阳以画竒偶因竒偶而画八卦立为天地雷风水火山泽之象精粗钜细无所不包而圣人之意尽矣【诸家皆以竒偶两画为立象而不以八卦者以下有设卦句也不知设卦乃八卦各加八卦指六十四卦而言不相妨也】然八卦之象虽立而人世之情伪犹未尽情伪未尽即圣人所欲言者未尽也于是陈设八卦重之为六十四卦二卦有一名一名有一义刚柔错居淑慝杂呈而情伪尽焉情伪既尽于是随其卦之大小爻之刚柔而繋之以辞卦有情伪爻亦有情伪【即贞与不贞之谓】情系以吉辞伪繋以凶辞而其言亦尽矣【言不尽意言字乃著书明道之言此言字乃尽情伪之言也不然既曰书不尽言而又曰繋辞以尽言可乎】夫尽言尽意皆所以利天下神天下而要非胶于象而泥于辞也又于观象玩辞中教人以卜筮再观其变而更玩其占变者卦爻中之九与六也或隂变为阳或阳变为隂而刚柔不局于一体因即其变中或此通于彼或彼通于此而上下不滞于一方其法愈宻其用愈广而足以尽利矣占者卦爻中之吉与凶也事之得者报以吉事之失者报以凶既有以鼓之而不疑因即其占中吉者则趋事而赴功凶者则避祸而逺害自有以舞之而不倦若或辅之若或翼之而神亦尽矣【吴氏澄曰鼓者鼓声舞者舞容鼓声愈疾舞容亦愈疾所谓尽神也】项氏安世曰立象设卦繋辞作易之事变通鼓舞用易之事也
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣【緼纾粉切】夫立象设卦繋辞虽有三究之不外乾坤之两画而已葢易之有乾坤犹衣着之有絮乾坤乃易之緼也【緼衣中之絮易之緼谓乾坤緼于易六十四卦之中非谓易緼于乾坤两画之中也】易中凡阳爻皆为干凡隂爻皆为坤乾坤散布于八卦而象立乾坤散布于六十四卦而卦设是为成列成列则时地有当否位象有得失而交易变易移易之理乃立乎其中而辞可系假使乾坤不成列而毁则八卦不备重卦不全时地之当否位象之得失交易变易移易之理皆不可见则辞亦无从而繋而乾坤之用或几乎息尚能变通以尽利鼓舞以尽神耶
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业【上时掌切】
　　顾立象设卦繋辞皆有形者也变通鼓舞则无形者也有形者何以能使无形者尽利且尽神哉葢天下无形者即有形者之体有形者乃无形者之用其体与用原不相离也是故同一形也其超乎形而上者理也则谓之道其囿于形而下者质也则谓之器其实一形而已【此二句祗为下三句作引见得道器一贯立象设卦繋辞所以能尽利尽神耳不必太説逺】如象与卦与辞是器也而其中有至精至粹者存则道也惟有道以寓乎其中所以象卦之中有刚柔之当化者即因其化而裁制之则谓之变【爻位得当者则不必化爻位不当者则当化如既化矣位已当矣则不得更化所以曰化而裁之】卦中之爻有时位之当行者即相其行而推迁之则谓之通【如上下无常刚柔相易是也向俱説到人事上与下句碍】既变既通则其占皆利因举其利者而措于天下之事则事无不立业无不成斯谓之事业而神有不尽者乎
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其会通以行其典礼系辞焉以断其吉凶是故谓之爻【夫音扶】变通尽利鼓舞尽神所谓既如此矣而立象与设卦繋辞岂无谓哉是故夫象者圣人有以见天下事物繁赜而拟诸卦象之形容象其卦象之物宜是故谓之象圣人有以见天下人情之动作而观其聚会之通处以行其不易之典礼因繋辞以断其吉凶使知所趋避是故谓之爻【不曰辞而曰爻者辞于爻也】
　　极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行【徳行下孟切】
　　易之所谓如此吾于是而得学易之道矣圣人见天下之赜而立之象学者欲究极天下之赜则存乎卦之象圣人见天下之动而系之辞学者欲鼓舞天下之动则存乎爻之辞易有化裁之变学者于过有所当改欲化而裁之则存乎卦爻之变易有推行之道学者于善有所当迁欲推而行之则存乎卦爻之通若夫超乎象辞变通之外以吾心之神黙契乎圣心之神而明乎象辞变通之所以然则存乎学易之人何也书不可以尽言言不可以尽意不事于书与言而黙成其事深信其理自非与圣为一者未能神明若此此则存乎以干健坤顺之徳体易知简能之行而非他人之所能与矣
　　右第十二章











　　周易辨画卷三十五
<经部,易类,周易辨画>
　　钦定四库全书
　　周易辨画卷三十六
　　颍川连斗山撰
　　繋辞下上
　　八卦成列象在其中矣因而重之爻在其中矣刚柔相推变在其中矣繋辞焉而命之动在其中矣【重直龙切】此又承前篇之卒章言蓍卦之象辞变占也前言拟形容象物宜谓之象是象自文王始有也不知伏羲始画八卦当其成列时而文王之卦象已在其中矣【八卦以横图言成列者成干一兑二离三震四巽五坎六艮七坤八之行列也象者六十四卦之名象也】前言观防通行典礼谓之爻是爻自周公始备也不知伏羲设卦观象因而加重时而周公之爻义已在其中矣前言化而裁之谓之变是变自卜筮始见也不知六十四卦刚柔相推内【此刚柔相推以八卦相加时言如乾卦六爻皆刚姤卦一隂生则柔之推夫刚也坤卦六爻皆柔复卦一阳生则刚之推夫柔也他卦放此】而卜筮之变己在其中矣前言举而措之天下之民谓之事业事业即动也是由占而出者也不知文周繋辞命以吉凶时而占决之动已在其中矣
　　吉凶悔吝者生乎动者也刚柔者立本者也变通者趣时者也【趣七树切】
　　繋辞以命动何以在其中葢辞之所命者吉凶悔吝也占者因其所命之吉而趋之因其所命之凶悔吝而避之是动由吉凶悔吝之辞而生故曰动在其中也【向谓吉凶悔吝因人之动而生是卦在人动之后矣与在其中亦不合】刚柔相推变何以在其中葢卦爻之变不出刚柔两画是刚柔者所以立变通之本变通者因刚柔之不当而变之通之以趋时【时即道也】乃刚柔之用故曰刚柔相推变在其中也
　　吉凶者贞胜者也天地之道贞观者也日月之道贞明者也天下之动贞夫一者也【观宫换切夫音扶下同】
　　吉凶悔吝虽有四其实悔乃由凶而至吉吝乃由吉而至凶约之只有吉凶二者而吉凶二者约之又不过一贞葢六十四卦三百八十四爻贞者皆吉不贞者皆凶是贞胜者也唯其贞胜故天地之道无私覆载其观示于人者只一贞也日月之道无私照临其明烛于下者亦一贞也【二句乃引起下文之意不必又生枝节】况天下之动其变通以趋时者有不贞夫一乎葢时之所在即贞贞之所在即时一而已矣
　　夫干确然示人易矣夫坤隤然示人简矣爻也者效此者也象也者像此者也【确空各切易以防切隤大回切】
　　岂特动变贞夫一彼易之为书不外乾坤两画则干之所以为干宜乎难坤之所以为坤宜乎繁矣乃观于乾坤至刚至健其确然示人者易也至柔至顺其隤然示人者简也【确然健貌隤然顺貌】此乾坤之贞一也彼爻在其中之爻也者不过效此易简而已矣象在其中之象也者亦不过象此易简而已矣岂有他哉
　　爻象动乎内吉凶见乎外功业见乎变圣人之情见乎辞【见贤遍切】
　　爻象变动皆本于贞一故爻象虽未动而有贞与不贞则动之理已具其贞者示以吉不贞者示以凶爻象动乎卦画之内而吉凶即见乎卦画之外也【爻象在卦画本有故曰在内吉凶乃因卦画而系故曰在外】有吉凶斯有趋避有趋避斯有功业而功业则见乎爻象之变变也者所以变不贞以归于贞也而要之皆由于圣人与民同患之情葢圣人之情不可见而见之辞六十四卦一卦有一卦之辞三百八十四爻一爻有一爻之辞无非教人以贞而已学者即贞以求之而易之所以为易无余蕴矣【首节由象而爻而变与动顺説下来以下则由动而变而爻与象逆申上去此节则总结之】
　　右第一章【天地之大徳曰生一节原在此章之末但前节明系结上大徳节与此絶不相属先儒移作下章之首今从之】
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义【禁金鸩切】
　　此又承上章象爻变动而申言之而此一节则其总冒也葢下文十三卦其为象与爻不待言其所云前此未有而今兴及前此已有而今易之者即变也其所云教民以利而使民趋示人以患而使民避者即动也而总不过曰理财正辞禁民为非而已如易结绳以书契是正辞重门击柝弧剡矢是禁为非余十卦皆所以理财葢财者乃生民之躯命而圣人仁天下之要道也故将言圣人仁天下之道而先遡其原于天地之心曰生生不已者天地之大徳也然天地生人物必又生一与之合徳者命之居君师之位然后能使所生者得以各遂其生也故位为圣人之大寳也然有其位非仁以为心而位何以守有位斯有人非财以赡之而人何以聚故水火金木土谷凡所以养民之财者无不理也既养之又教之凡所为化民之辞者无不正凡所为格民之非者无不禁也皆当然之义也
</div>
    <div class="pagination">
<a href="周易辨画_page25.html">上一页</a><span>...</span><a href="周易辨画_page21.html">21</a><a href="周易辨画_page22.html">22</a><a href="周易辨画_page23.html">23</a><a href="周易辨画_page24.html">24</a><a href="周易辨画_page25.html">25</a><span class="current-page">26</span><a href="周易辨画_page27.html">27</a><a href="周易辨画_page28.html">28</a><a href="周易辨画_page29.html">29</a><a href="周易辨画_page30.html">30</a><a href="周易辨画_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
