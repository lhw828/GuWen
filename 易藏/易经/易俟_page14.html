<!DOCTYPE html>
<html>
<head>
    <meta charset="UTF-8">
    <title>易俟 - 第 14 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易俟 - 第 14 页/共 29 页</h1>
    <div class="content">








　　易俟卷七
<经部,易类,易俟>
　　钦定四库全书
　　易俟卷八　　　　　　翰林侍读乔莱撰
　　【震下干上】
　　程传无妄序卦复则不妄矣故受之以无妄　朱子曰史记作无望谓无所期望也据诸爻名义合作无望不知孔子何故説归无妄莱按序卦复则不妄矣则无妄是也建安丘氏曰唯其无妄所以无望也
　　无妄元亨利贞其匪正有眚不利有攸往
　　莱按卦取反对之义刚自外来而为主于内是主于巾者有理而无欲也曰无妄程子曰无妄诚也诚者天之道也动而健动以天也与天合徳故干之四徳具焉杂卦曰无妄灾也以灾之一字尽一卦之义何哉盖六十三卦之中曰凶曰悔曰吝皆自致也然岂无莫之致而致者故于无妄之明灾之自外来也彖曰有眚六三曰邑人之灾九五曰无妄之疾上九曰行有眚此杂卦之以灾尽卦义也白云郭氏曰自天致者曰灾由人致者曰眚三之灾五之疾无妄也自天致也上之眚因行而眚也不可谓之灾也孔子曰灾曷故也曰穷也非妄也眚而由于灾也彖之有眚匪正也由人致也或曰匪正非不正也正其所正而非正也程子曰虽无邪心苟不合于正理则妄也朱子曰佛氏亦岂有邪心者皆对无妄而言匪正也言之精也独平甫项氏不然其言曰否之时匪人得志不利君子贞无妄之时匪正之人讵有利乎故不利有攸往莱按项先生之説是也剥曰天行复曰天行临曰天道无妄曰天命又曰天命不祐此亦寓消长之几焉先儒悮看无妄之往何之矣遂有往则为妄之説不知从上文匪正来也匪正之人当无妄之时而往天命不祐尚何之耶如云往则为妄初何以往而吉二何以往而利耶盖正而往则利匪正而往则不利也若匪正而无邪心天命不祐説不去
　　彖曰无妄刚自外来而为主于内动而健刚中而应大亨以正天之命也
　　莱按以反对言大畜上九来为无妄初九成卦之主也上卦外卦也下卦内卦也刚自外来而为主于内是主于内者有天理无人欲也自外来者复之后继以无妄也以二体言震动也干健也动而健动以天不动以人也以二五之应言刚中而应应以正不应以私也此其大亨以正也临以消长言故曰天之道无妄以赋与言故曰天之命道与命皆天也故备干之四徳
　　其匪正有不利有攸往无妄之往何之矣天命不祐行矣哉
　　莱按无妄之时贞者利矣其匪正者尚能利耶天命不祐何以行哉曰何之矣曰行矣哉快之也诮之也
　　象曰天下雷行物与无妄先王以茂对时育万物本义天下雷行震动生是物物而与之以无妄也兼山郭氏曰天非人不因人非天不成先王之仁
　　徳被万物者在对时而已且日中星鸟以正仲春于是平秩东作宵中星虚以正仲秋于是平秩西成东作西成烝民乃粒万邦作乂先王之政也国君春田不围泽大夫不掩羣士不取麛卵则仁及于禽兽草木黄落斧斤入山林则仁及于草木獭祭鱼渔人入泽梁则仁及于鱼鼈凡以对时育物而已
　　初九无妄往吉
　　莱按初刚自外来而为主于内者成卦之主也周公直以无妄归之不假他辞焉无妄而往吉之道也初往而吉二往而利是无妄以往为贵也圣人之学重经世也彖不利有所往指匪正也于匪正之往不利知正而往者之利也先儒不合看窒而难通矣
　　象曰无妄之往得志也
　　诚斋杨氏曰九本干体初居震始动以天者也焉往而不吉何志之不得哉
　　六二不耕获不菑畬则利有攸往
　　莱按耕而获菑而畬是有所为于前有所冀于后也妄也不如是焉则利有所往矣无妄贵刚二柔也非无妄者中正也因设此象以勉之语意全在则字俾其择而处之瞿唐来氏曰二为田有耕获菑畬之象故干二曰见龙在田
　　象曰不耕获未富【叶废】也
　　平甫项氏曰未富不遽富也非终不富也与未顺命未失道义同
　　六三无妄之灾或系之牛行人之得邑人之灾
　　云峰胡氏曰六爻皆无妄三之时则无妄而有灾者六二得位而有无望之福时也六三失位而有无妄之祸亦时也行人牵牛以去而居人反受诘捕之扰其灾出于意料之外杂卦曰无妄灾也其此之谓乎莱玩灾之一字止有无妄之祸并无无望之福何则既无妄矣无得祸之道也而得祸焉是无妄之祸也苟无妄焉有得福之理矣而得福焉岂无望之福乎春申君传断章取义未可执以解易胡云峰通释初看觉有挥按之实多影响类如斯也无妄之灾见于三爻者亦三多凶之义与
　　象曰行人得牛邑人灾【叶兹】也
　　九四可贞无咎
　　莱按四干体非有妄者居柔也患不能守然阳刚之徳四所固有可贞固守之而无咎也岂俟外求乎
　　象曰可贞无咎固有之也
　　九五无妄之疾勿药有喜
　　莱按易于五言疾者二豫无妄是也豫之五溺于豫也又柔也乗刚是以疾也无妄之五刚健中正应二之柔顺中正无致疾之故也曷言乎疾也曰无致疾之故而疾焉此其为无妄之疾也药所以攻疾也不应药而药亦足召疾勿之有喜垂诫逺矣曷诫也后世之君饵丹药而致疾者多矣如唐宪宗以栁泌为台州刺史求长生药寻药暴崩穆宗复饵之不纳张臯之谏亦及于祸甚矣易之广大悉备也
　　象曰无妄之药不可试【叶持】也
　　上九无妄行有眚无攸利
　　莱按上干体非有妄者健而行不知止也初当行而行故往而吉上当止而不止故行而有眚尚复何所利哉兹爻之义如汉之马援垂暮之年功成身退角巾私第不亦善乎乃据鞍顾盼再征五溪援亦非有妄者行而不知止耳身死炎荒横遭谗谤眚由自致君子悲之
　　象曰无妄之行穷之灾【叶兹】也
　　莱按亢龙有悔曰穷之灾也无妄之行亦曰穷之灾也皆干之终也眚由于穷故亦曰灾
　　【干下艮上】
　　程传大畜序卦有无妄然后可畜故受之以大畜莱按旧説以隂畜阳所畜者小曰小畜以阳畜阳所畜者大曰大畜夫阴畜阳者巽畜干也阳畜阳者艮畜干也然小畜之义在一隂畜五阳所重不在巽也大畜之义在四五二隂畜初二二阳隂畜阳阳不畜阳也曷言乎阳不畜阳也上不畜三可据也大抵小畜之四臣道也大畜之五君道也四同乎君者也以君而止天下之健非小畜比也释褐杨氏曰大畜主四五四曰童牛之牿五曰豮豕之牙为畜者也初应四曰利已二应五曰脱輹受畜者也三良马逐上何天之衢畜道通矣他卦之相应相配合也大畜之相应相止畜也他卦偏隂偏阳为非应大畜二阳相遇为合志此又一例也东谷郑氏曰畜有三义以蕴畜言畜徳也以畜养言畜贤也以畜止言畜健也
　　大畜利贞不家食吉利涉大川
　　莱按大畜之义进徳也尚贤也止健也三者皆利也贞也非利于贞也阳盛之时可出而仕也曰不家食吉虽险亦济也曰利涉大川
　　彖曰大畜刚健笃实辉光日新其徳
　　平甫项氏曰刚健以主之笃实以充之辉光以之所畜愈富其徳愈新畜道之大未有大于畜徳者二体如是曰大畜也
　　刚上而尚贤能止健大正也
　　莱按大畜之时人君自畜其徳尚已其施于事业则尊贤致天下之治除暴销天下之乱其重也大畜无妄反对之卦也无妄初九上而为大畜上九刚上也五尚之尚者贤也下卦干体也健也上卦艮体也止也止健者销乱萌也皆大正事也或曰下文养贤兹曰尚贤岂一义耶曰养养在下之贤也尚尊而崇之也故孔子曰道大行
　　不家食吉养贤也利涉大川应乎天也
　　莱按养贤乃能得士应天乃能济险云峰胡氏曰卦有干体者多言涉川健故也
　　象曰天在山中大畜君子以多识前言往行以畜其徳建安丘氏曰风以气畜气息则散故气行天上为小畜山以形畜形畜则固故天在山中为大畜大畜言畜徳小畜言懿文徳畜徳虽同而文徳则徳之小者
　　初九有厉利已【已夷正反】
　　来按艮视干之健也为暴者也止之俾不得进干视艮之止也妨贤者也因其止而遂不进皆各自取义也初与四相应而相止者四相也相不欲其进有厉也而不已焉灾之所由生也故有利已之戒
　　象曰有厉利已不犯灾【叶兹】也
　　中溪张氏曰厉灾也惟已故不犯
　　九二舆説輹【説吐活反輹音服】
　　莱按二与五相应而相止者五君也君而不欲其进遯世无闷可也舆脱輹示不行也童溪王氏曰小畜之三见畜于四曰舆脱輹四脱其輹也大畜之二见畜于五亦曰舆脱輹自脱其輹也彼则制于人此则守于已优劣殊焉
　　象曰舆説輹巾无尤【叶怡】也
　　莱按中无尤乃不怨天不尤人之义身将隐矣心且甘之
　　九三良马逐利艰贞曰闲舆卫利有攸往【曰读为日】
　　莱按三健之极也极则当变与上无应不相畜者又皆阳也可进也良马逐之象曰马行也曰艮善行也曰逐非一马也三逐上以进二阳又逐三以进也何以信二阳之进也上爻辞曰何天之衢无不通也二阳岂终不通者故信其逐三以进也斯时也不可有易心焉戒以艰不可有过举焉戒以贞舆所以载也卫所以防也闲惧弗固也惧弗备也然犹惧其疎也更日闲之庶几其往而利也嗟乎初曰利已戒其进也二曰脱輹喜其不进也三曰良马逐又惧其进而蹶也养贤之时贤之难进如此可慨也已　坤为舆而象舆者皆见于干爻何也坤言舆象其载也干言舆象其行也项氏曰卫武卫也周人之舆有六等之备戈也人也殳也防也矛也轸也
　　象曰利有攸往上合志也
　　莱按贤之进也不有上之合志其亦何所往哉
　　六四童牛之牿元吉【牿古毒反】
　　程传四应初畜初者也初居最下阳之微者微而畜之则易制犹童牛而加牿也牛之性觝触以角始角而牿之使觝触之性不以象六四止恶于未之前大善之吉也【项氏曰告説文云牛角横木也引易童牛之告为证告从牿者别是一字説文云牛马牢也此告不当从牛】
　　莱按杂卦曰大畜时也曷言乎时也隂受制于阳者干阳之尊受畜于四五两隂何哉曰五居尊位四为大臣不得不聴其畜也时为之也
　　象曰六四元吉有喜【叶戏】也
　　程传天下之恶已成而止之则上劳于禁制而下伤于刑诛故畜止于未之前大善而吉故可喜也
　　六五豮豕之牙吉【豮符云反】
　　程子曰六五居君位止天下之邪恶者夫以亿兆之众欲力以制之虽密法严刑不能胜也圣人操得其要则不劳而治其用若豮豕之牙所以吉也莱按旧説豕躁物而牙猛利豮去其势也牙虽存躁自止也或曰豮牙不生也或曰牙非齿也埤雅云以杙系豕也项先生曰告以制牛则牙以制豕可知矣瞿唐来氏曰船系缆桩曰橜亦曰杙牙桩上杈牙也　汴水赵氏曰制天下之变贵静而不贵动回天下之势在机而不在力幅员至广人情不齐使大君不得执要御详之机物物而畜之事事而制之劳亦未有济也然五之吉不大于四者牿牛则制于初以养其性豮豕则因养其体而伤其肤犹之小人之为恶不威不惩五刑之用随宜而施虽曰遂吾并生之欲要非圣人之得已
　　莱按三言马干为马也四目初为牛五目二为豕二体中无此象也先儒曰干之初自坤变也曰牛干之二坎中爻也曰豕将无妄之或系之牛亦自坤而变睽之见豕负涂亦自坎而来耶吁何其凿也易之立象尽意也逺取诸物者何所不取非广八卦之象所能尽也且夫干为马者象其健也坤为马者象其顺也若善鸣若馵足若作足若的颡又有震之象焉若美脊若亟心若下首若薄蹄又有坎之象焉一物也四卦之义具焉则牛与豕岂坤与坎之所可拘耶又如遯之二曰黄牛之革先儒曰黄中色牛顺物指六二言也革之初曰黄牛之革先儒亦曰黄中色牛顺物于初九之义何取焉又如姤之初曰赢豕孚蹢躅纵索之互卦错卦变卦终不能得坎之义虽汉上朱氏瞿唐来氏之论象亦至此而穷已是故圣人因意而有象后人贵因象以见意黄牛之革意在坚靭不在中顺何也黄牛中顺黄牛之革不中顺也犹之童牛豮豕象也制之于早意也坤与坎何与焉而姤之言豕者贱之也忧之也不在坎也推之无妄之牛睽之豕又何必指为变离错坎以强求其合也来氏之易论反对者余所取也孔子所已言也以互卦变卦错卦论象者余不取也孔子所未言也朱子杂乱穿凿易之莠也
　　象曰六五之吉有庆【叶腔】也
　　平甫项氏曰喜者据已言之庆则其喜及人
　　上九何天之衢亨
　　本义何天之衢亨言其通达之甚也双峰胡氏曰衢路也艮为径路在上曰夫衢来按何讶之也曷讶也干阳被畜郁郁久矣畜极而通豁达无碍讶之者喜之也
　　象曰何天之衢道大行【叶杭】也
　　白云郭氏曰观童牛之牿则知有厉利已矣观豮豕之牙则知舆説輹矣观良马逐则知何天之衢亨矣汴水赵氏曰行于地者有彊域之限山川之阻行
　　于天者无畔无际唯其所之犹大贤而在髙位君臣一徳言聴计从道之大行者也
　　【震下艮上】
　　程传颐序卦物畜然后可养故受之以颐
　　颐贞吉观颐自求口实
　　本义颐口旁也口食物以自养故为养义为卦上下二阳内含四隂外实内虚上止下动颐之象养之义也贞吉者得正则吉观颐谓观其所养之道自求口实谓观其所以养身之术皆得正则吉也【莱按观其所养以养人言】
　　彖曰颐贞吉养正则吉也观颐观其所养也自求口实观其自养也
　　平庵项氏曰观其所养指上九言观其自养指初九言初上二阳上下两卦之主爻非夫子赞辞明白则后儒必不分作养人养已两条也
　　天地养万物圣人养贤以及万民颐之时大矣哉本义极言养道而赞之
　　象曰山下有雷颐君子以慎言语节饮食
　　本义二者养徳养身之切务
　　莱按言语口之所出饮食口之所入皆从颐义
　　初九舍尔灵观我朶颐凶
　　莱按颐以正为吉初正而凶何也曰初动体也在下而动动于欲也隂不能养人阳养人卦唯二阳上九在上足以养天下初九在下亦足自养乃动于欲而朶颐焉凶之道也周公设为上九之词曰舍尔灵观我朶颐诮之也朱子曰灵不食之物朶颐欲食之貌是有贵而不自珍也象故以不足贵薄之平甫项氏曰凡我字指成卦之主而言初上皆成卦之主也上言我指初为尔
　　象曰观我朶颐亦不足贵也
　　莱按二三之凶为小人戒也初之凶为君子惜也
　　六二颠颐拂经于丘颐征凶
　　莱按旧説释颠字为颠倒若然二颠而凶宜也四颠而吉何以称焉瞿唐来氏曰颠顶也指上九也玩四小象颠颐之吉上施光也则颠之指上九也明矣上九天下由之以养也颠颐也君不养人而臣养人拂经也东谷郑氏曰丘聚也言求养于上者之多也若六二者亦征而求贤于上凶之道也小象单提出征凶二字其义可见盖二五正应又皆隂也类也求养于上失其类矣安得不凶
　　象曰六二征凶行失类也
　　莱按小象提出六二二字犹之比之初六大有上九六四当位之类皆爻位便可取义不必论其词也二五正应二亦求养于上失类凶也
</div>
    <div class="pagination">
<a href="易俟_page13.html">上一页</a><span>...</span><a href="易俟_page9.html">9</a><a href="易俟_page10.html">10</a><a href="易俟_page11.html">11</a><a href="易俟_page12.html">12</a><a href="易俟_page13.html">13</a><span class="current-page">14</span><a href="易俟_page15.html">15</a><a href="易俟_page16.html">16</a><a href="易俟_page17.html">17</a><a href="易俟_page18.html">18</a><a href="易俟_page19.html">19</a><span>...</span><a href="易俟_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
