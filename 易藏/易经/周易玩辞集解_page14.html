<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 14 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 14 页/共 21 页</h1>
    <div class="content">　　【本义谓三止乎上不肯退而听乎二先儒或云三者二之所随三艮其限止所不当止二当腓之处不能以随时之学化其执一之弊而反随三而止故其心不快愚窃谓取象即在本爻腓足肚也有肉而无骨在趾之上股之下上随股而下随趾二阴柔居下卦之中故有此象腓不自动随足而动足亦不自动其权在心以心为制则全足皆止以腓为制趾动则腓随之矣二本欲艮其腓今腓随趾以动而不能敕止之君子艮止之学原是以我御物不以我随物今不能拯而反随之此心终日役役安能快然耶小象云未退听言未能退而听命于心也若心作得主则百体皆従矣中爻互坎为加忧不快之象张待轩曰后世之止只求息心大易之止却求快心快即自慊之学此心作得主凡情俗念俱退听矣易纂言以腓指二以随指三以心指五释爻义太破碎吾不取也】
　　九三艮其限列其夤厉熏心象曰艮其限危熏心也【虞仲翔云限束带之处王辅嗣云夤夹背月程沙随云限分上下夤列左右本义谓限即腰胯也夤膂也诸説不同愚窃按限乃夤之字义非腰胯之名乃上下之界限一阳在下卦二阴之上故曰艮其限本一物也有如夤之列而为二故曰列其夤夤则腰膂也两句似当相连説中爻互坎九三一阳坎中水也坎为心病心犹火也自四至上大象离离为火有熏象人身水下火上水欲其升火欲其降腰膂居其中屈伸所系中爻又互震宜动不宜止者也今上自上下自下彼此判隔水不升而火不降三欲遏炎上之势其势转炽本欲制心适以熏心此告子强制之学危而不安者也二三两爻皆提出心字心体固不可妄动亦不可以恶动而求静二之病在过柔三之病在过刚二役于有动之心三偏于有静之心不动心之学岂易易哉】
　　六四艮其身无咎象曰艮其身止诸躬也
　　【吴艸庐曰身谓腹以上膈以下呼吸之根气所从生也唐凝庵曰三分上下为两截四通上下为一体三以刚居刚而心危四以柔居柔而身安愚按身字従卦彖来身者人之全体言身则背与心在其中矣胡云峯曰咸四以心之动者言此不言心而言身兼动静也愚又谓六四爻位皆阴纯是静体身止则背止心亦得所止矣劳而逐物不如逸而证身故无咎此近里着己之学躬行君子也杨龟山云爻言身象言躬者伸为身屈为躬屈伸在我不在物王伯厚云偃身为躬见躬而不见面止诸躬即所谓艮其背也】
　　六五艮其辅言有序悔亡象曰艮其辅以中正也【正字当衍李隆山曰人所见于外者不过言行二者在下有腓趾以象其行在上有辅颊以象其言吴幼清以辅指上九愚窃谓即指本爻与咸卦不同辅者言之所従出也文王于卦辞单説行周公于爻辞补出言字咸取辅颊舌此单取辅释名云頥辅车其骨彊可以辅持其口在两颊之旁亦従背后见者艮其辅非不言也止在言前故出之有序序者义理之次第也多言则多悔有序故悔亡初艮趾止其行也五艮辅止其言也中者时而已时言时黙即时行时止发语有先后出令有缓急皆是也以阴居阳中而不正本义云正字羡文而语类载朱子之言则曰艮之六五以中正而言有序薛敬齐谓语类出门人之手多失朱子意此亦其一也】
　　上九敦艮吉象曰敦艮之吉以厚终也
　　【吴幼清曰上变为柔成坤胡云峯曰上独不言象乃取坤土象丘行可曰艮以人身取象艮止体身动体也六爻自趾至辅皆囿于一体未能尽止道之善独上为艮主于当止之地而能止焉所谓止于至善圣人以为非形之可拘故曰敦艮吉愚按上爻吉占无多而艮在上体者蒙蛊贲大畜頥剥损艮八卦皆吉圣人喜静而恶动也艮阴土也居兼山之上有敦厚之义故吉唐凝庵曰上之厚终与初之永贞相应盖末路易失故步难持上得止之终则通上下为一身合行止为一道矣止难于终其始皆暂止者也至于终止则真能止矣愚又谓人之气象动者多薄静者多厚厚非一朝一夕之故自艮趾以后二之心不快三之心危厉必也反躬无咎出言悔亡而后得敦艮之吉轻动之象至终乃得免焉人可不躬自厚哉朱子曰复卦静中有动艮卦又是动中要静复卦便是一个大翻转底艮艮卦便是两个翻转底复复是五隂下一阳艮是二阴上一阳在下便震动在上则没处去了只得止故曰艮止也愚又按系传卦位起于震而终于艮上下皆震独初为卦主动惟发于始也上下皆艮独上为卦主止必要其终也】
　　【艮下巽上】
　　渐女归吉利贞
　　【程传渐与归妹正相对女之归能如是则正而吉盖其固有非设戒也本义以利贞为戒辞愚窃按卦象长女在上将入而来归少男在下方止而未往女之于归必俟纳采问名纳吉纳征请期亲迎六礼备而后行天下之进以渐者无如女子之于归故曰女归吉咸取女吉取妇之卦也渐女归吉嫁女之卦也咸以正感男下女渐以正进女从男皆以贞为主利贞者其利乃在止而巽似非戒词当依程传王伯厚曰渐男方求女之事归妹女将归男之时以未成夫妇而名卦愚又按外卦本干内卦本坤三四互换而干变巽坤变艮中爻自二至五各得其正而女居外卦乃自外来归之象也】
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　【本义云渐之进也之字疑衍或是渐字愚按晋与渐同取进义本卦所重却在不遽进渐不是进渐乃所以进也渐之进之字与比之自内否之匪人句法相似言渐之进也如女归则吉也之字似不当衍彖传于卦辞不多添注脚只防缀几个虚字利贞之意已明进得位以下皆释利贞之故得位得中皆指九五一爻止而巽又从卦徳发渐进之义两进字従上渐之进也来进以正即是进得位正邦即是有功以正者得位之本正邦者有功之验卦之中四爻皆得位圣人恐人误认故复申之曰其位刚得中也所以别于六二之柔得中惟其止而巽所以动不穷下止则凝静不扰上巽则相时而动以此而进则得位以此而往则有功所谓渐之进者如此所谓贞之利者如此】
　　【进得位本义谓卦之变自涣来九进居三自旅来九进居五皆得位之象亦杂举两卦为卦变者也愚按渐与归妹反对归妹下卦之兑进而为渐上卦之巽则二三四五皆得位而五又得中乃反对之象若以卦变言成卦之主在三四两爻何不云渐三阴之卦自否来三进居四而刚柔得位五刚得中似不必云自涣来又自旅来】
　　象曰山上有木渐君子以居贤徳善俗【举正作善风俗】
　　【黄氏日抄云程传以山上有木其髙有因为渐晦庵谓木渐长则山渐髙似胜有因之説愚又窃谓地势平衍木之长也易见故谓之升山势髙峻木之长也不觉止于下而进于上故谓之渐本义疑贤字当衍或善下有脱字愚窃谓贤徳善俗犹云仁里也従来风俗之美恶视男女之贞淫入其乡而嫁娶以正婚姻以时则风俗之善可知君子居仁里则事贤友仁积日积月吾徳不觉渐成如山上有木不见其长以渐而髙也若衍却贤字则与夬大象居徳无别矣】
　　初六鸿渐于干小子厉有言无咎象曰小子之厉义无咎也
　　【本义鸿之行有序而进有渐始进于下未得所安上复无应故象如此愚窃按文王卦辞以渐为婚礼故周公爻辞多以鸿取象婚礼奠雁取其不再偶也鸿之飞翼次肩随成行而进渐之象中爻互坎为水水涯曰干鸿水鸟也初居最下渐干之象不独逺无应近亦无比离羣孤飞厉之象爻位皆阴小子之象与随卦阴爻称小子同鸿性多警失羣则呼厉而有言之象以其心知危惧故虽厉而无咎以义揆之宁有危惧而防于咎过者乎】
　　六二鸿渐于磐饮食衎衎吉象曰饮食衎衎不素饱也【程传磐石之安平者愚按二居艮体之中艮为石磐之象渐于磐视干稍进矣中爻互坎有饮食之象二柔顺中正与五本正应五云三嵗不孕则二犹为未嫁之女杂卦传所谓女归待男者正指此爻不急于进而从容自养以待时故吉有鸿渐于磐饮啄自如之象衎衎和乐也人见其饮食宴乐居中无事未必不蒙素餐之讥故象以不素饱释之以见二之従容有待非甘豢养而妄进者也又按汉书武帝纪引此文磐作般注云水中堆也易纂言云磐水旁石墩】
　　九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也
　　【尔雅髙平曰陆三居艮上视干磐渐髙矣郑刚中曰三上无应而亲四四下无应而奔三三务进而妄动故征则不可还四失守而私交故孕则不敢育吴幼清曰三往为六四四来为九三故否变成渐而九三得居正位三四男女之交也今九三刚躁不安其居又欲往四则渐复变为否而男女不交矣三往则四来因夫征不复故妇孕不育也愚按卦中夫妇之义于此爻发之卦辞之女归二五正应也爻辞之夫妇则指三四两爻四无归三之理以近比而成偶本失女归之正因两爻各得艮巽之正位故圣人亦许其为夫妇也中爻互坎陷而止之夫征不复象坎中满妇孕象自三至五互离中虚不育象又坎为盗寇象艮止也御寇象胡云峯曰三悦四之隂往不以正也四従三之阳合不以正也故一则征而不复一则孕而不育不复不育凶之极矣而云利御寇不可解或曰鸿宿处必有司夜以防掩捕遇警一号则举羣皆起乃御寇之象今据小象释之三本艮体去其俦类而比四故曰离羣丑三以私情与四相合故曰失其道四巽体而性顺与三既合物莫能夺故曰利御寇顺相保张彦陵曰御寇与婚媾相反此句正教三以待四之法盖夫妇而出于私情比昵匪媾也而实寇也惟以御寇之法御之庶几不受私情之累乃为利耳又是一解】
　　六四鸿渐于木或得其桷无咎象曰或得其桷顺以巽也
　　【四入巽体渐于木视陆又髙矣鸿骈趾岂能集本四与初无应绕树三匝无枝可依宜有咎矣程传本义皆以桷为平柯愚窃按诗疏桷榱也夏侯湛鸟赋衔泥结巢营居傅桷吴幼清云屋防之方者似非平柯之解或得木枝横平如桷者则可以托处而无咎九三一阳在下有桷象象曰顺以巽与前顺相保相应四以阴居阴巽顺者妇道也故于此再言之】
　　【愚又按爻象辞皆详于三而畧于四必两爻叅看始明似侧重在阴一边当夫征不复时一离羣之妇怀抱无儿外多强暴几几有不能自保之势于此而能守身御寇择木孤栖卒能婉娈相保以待征夫之复爻辞于三曰凶于四曰无咎嘉其得巽顺之道也】
　　九五鸿渐于陵妇三嵗不孕终莫之胜吉象曰终莫之胜吉得所愿也
　　【程传以陵为最髙处象君位之尊愚窃按尔雅大阜曰陵艮山在下渐于陵之象五与二正应妇指二中爻互离中虚不孕之象离位居三三嵗之象五以刚中正应柔中正非三四之比三云不育已孕而不育以合之不正也五云不孕未合而不孕以有待而合也终莫之胜谓五之心惟属于二视人世女归之正终莫有胜于二者虽于归有待到底是徳配故吉同人二五亦为三四两爻所隔故九五曰大师克相遇此曰终莫之胜其义相同胡云峯曰卦以巽为女艮为男而爻以五为夫二为妇者以二五相应为言取义不同也愚又谓天下之躁进者必骤退易合者亦易离二不轻进五不轻合相须之久相信之深至此始得所愿其进之正而得位如此】
　　上九鸿渐于陆【当作逵】其羽可用为仪吉象曰其羽可用为仪吉不可乱也
　　【愚按六爻之象上九为最吉渐道已成离羣髙举渐逵之象先儒或以渐陆为退飞之象或以三为南陆上为北陆皆従木字作解晁氏读书志陆作逵胡安国亦然程传逵云路也吴艸庐云陆当作逵字体相类传録误也愚按下五爻皆叶韵本爻逵与仪叶其义可见当従之渐于逵言其翺翔云路使人可望不可即吉光片羽留为世珍所谓进退可法者也仪字如凤凰来仪之仪亦当从程传纂言作仪刑解亦犹蛊上九不事王侯志可则也之义本义以仪为旌纛之饰似非正解可用用字当玩大抵无位者多无用上九乃贤人之髙致其用可以为仪虽髙而无位非无用者也鸿之飞成羣而不失次小象独于上爻言之者要其终而知其不可乱也乱者失次之谓只就鸿渐説不必説到不以富贵利达乱其心也吴艸庐曰鸿水鸟而乘风以飞下卦艮止而有坎水故下三爻之象曰干曰磐曰陆皆渐进而止于水际者也上卦巽为风为髙故上三爻之象曰木曰陵曰逵皆渐进而飞于风中者也此六爻之情】
　　【兑下震上】
　　归妹征凶无攸利
　　【程传归妹女之嫁归也男上女下有悦少之义以悦而动则不得其正矣故位皆不当愚窃按説文妹女之少者女少故字従未六子相配之卦凡十八咸恒渐归妹四卦皆取嫁娶之义三卦彖辞或吉或利惟归妹独凶咸二少相感恒二长相承渐以少男下长女此则以少女下长男本非匹敌不待父母之命媒妁之言明是妹自为政故曰归妹礼男子三十而娶女子二十而嫁女未有不少于男者女少则有待年之义今妹往而求夫故凶凶在征也吴幼清曰以三四两画言泰之三四本当位今三往四来则皆不当位故既曰征凶又曰无攸利深戒之也程敬承曰六十四卦中彖辞全无好处者惟否与归妹耳否是小人肆志之日归妹是小人进身之时】
　　彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乘刚也
　　【愚按卦彖极言归妹之凶夫子却従归妹二字先发天地之大义盖本卦从泰而变三四两爻互换而为兑震兑为少女乃女之终震为长男乃男之始上震乃干交于坤之始下兑乃坤交于干之终坎艮巽离皆包罗于中矣万物皆六子之变化出震见离悦兑劳坎所谓兴也天地不交二句乃反言以明天地之大义因交而生物也以下复説到人事夫妇原以人合前者有终后者有始与天地生生不已一般才完得天地之大义旧注以终属女始属生育似不必泥男女本是天地间大道理只为悦以动所以为归妹非恶其归恶其所归者妹也斥其为妹罪有専属矣三以阴居阳则位不当踞九二之上则柔乘刚説以动以下接连六句専指六三一爻卦彖因女悦以致男动所以云凶而无攸利也若依程传谓二三四五位皆不正三五皆柔乘刚则罪不独在一女子矣】
　　象曰泽上有雷归妹君子以永终知敝
　　【本义雷动而泽随归妹之象胡云峯曰泽随雷动来矣鲜曰雷震泽上水气随之而升似乎将悦以动多倒转看了愚窃谓泽上有雷上之雷声未动下之泽气先升方合悦以动之义夫妇之道欲其有终而无敝其始不以正者其终必有敝可知不独夫妇也君臣朋友亦然众人无终由于不知敝君子知敝是以能永终】
　　初九归妹以娣跛能履征吉象曰归妹以娣以恒也跛能履吉【句】相承也
　　【先儒多以三四两爻为成卦之主建安丘氏则指二五为主爻吴幼清以初爻统全卦之义惟陆庸成谓归妹六爻俱无夫象愚按本卦与渐反对渐是民间之嫁娶此是帝室之婚姻在全卦则兑従震以六三为主爻在六爻则不论阴阳又各有归妹之义古者天子一娶九女诸侯一娶三女有嫡有媵媵者曰娣侄归妹以娣盖妻之妹従嫡以适人者初无正应娣象居卦之下履象兑为毁折跛象以刚居刚本能履者也而托之于跛嫌并嫡也存此不敢上人之心何往不吉小象曰以恒以分言乃今古之常礼非説以动可知曰相承以徳言二承五初承二安于为娣非柔乘刚可知所以彖辞曰征凶爻辞曰征吉小象吉字当连上读相承也三字自为句】
　　九二眇能视利幽人之贞象曰利幽人之贞未变常也【本义眇能视承上爻而言愚窃据两爻合看二亦娣也以视承履其为娣所不待言居初之上中爻互离为日视象二刚中亦能视而托于眇者也幽人犹云静女本卦九二即履卦之九二故其占同象于初曰以恒于二曰未变常夫妇之道不可不久惟各安其常初所以吉二所以贞与履六三取象同而义则不同】
　　六三归妹以须反归【句】以娣象曰归妹以须未当也【须字先儒有三解程传作待字义或云须饰之须是为盛容饰以待归也朱汉上引天官书须女四星贱妾之称本义依之愚按六三不中不正居悦体之上为卦主爻所谓征凶无攸利者也盖婢仆之流非世家之女以色见售而不得列于娣者故以须名之归妹若以须従将来妬宠争妍祸有不可胜言者为六五计当去六三之须而以初二为娣反归者反须使归母家也二字似当属上句读以娣二字自为句指下二爻象曰未当幸三未当位尚在贯鱼之列宜及此时去之也以须为未当则反归之当可知若以须为待反归为娣则待年之女似与九四无别矣】
　　【愚又按内卦三爻亦当合看五为女君诸爻皆其媵也以象言兑为妾以位言上贵而下贱妾妇之道履不逾阈视不出户初二曰跛曰眇既不自多其能又见不尚色之意本义所谓女之贤者也至六三则娣中之匪人矣故加之以贱称従来并妻夺嫡之事多出帝王贵戚之家故圣人于内三爻惓惓垂戒谓归妹而以娣虽跛眇亦能履能视吉而且利归妹而以须何必更言凶言不利只有反归之一法耳】
　　九四归妹愆期迟归有时象曰愆期之志有待而行也【易纂言以九四震长男为归妹之兄五为妹二为壻似乎强生分别愚窃谓九四亦娣也婚姻宜有常期卦至四爻女犹在室愆期之象诗云士如归妻迨冰未泮今卦入震体则冰已泮矣由愆期故迟归时者婚姻之时愆期者数也有时者理也女无不嫁之理但迟早自有数耳时未至则当待故象中之曰愆期之志有待而行以见非人不我娶乃我不轻许人也九四以刚居柔盖女子之有志而能贞洁自守者摽梅之诗曰求我庶士迨其吉兮江沱之诗曰之子归不我以古者女未及筓有待年于国之义以诗证易理自相通】
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也【几平声】
　　【程传以五下应二为下嫁之象易纂言帝乙谓九四所归之妹谓六五杨止庵以三四得合五为主婚愚窃谓以卦论则三为成卦之主以爻论则五为众爻之主似难定所归之为某爻帝乙归妹与泰六五辞同必实有其事京氏易载有帝乙归妹之辞注详泰卦下今就爻辞释之未归则称妹已归则称君正其为小君所以别于诸娣也五柔中居尊以徳礼为贵不以衣服为容故君之袂反不如其娣之袂良袂者容饰也长袖善舞之意袂不如娣徳胜可知矣月几望为隂之盛徳足以俪阳故吉与小畜中孚抗阳者不同在中者五之徳也以贵者帝之妹也行者下嫁也小象节取爻辞以帝乙二句连合成文见得帝乙之妹地位尊重如此乃不如娣袂之良洗尽铅华独昭壸徳有王姬肃雍气象复申之曰其位在中以贵行也所贵在中则有容而不妬虽跛眇之娣亦得进御于君樛木垂仁而下逮小星援命以自安非圣女贤妃孰克当此】
　　上六女承筐无实士刲羊无血无攸利象曰上六无实承虚筐也
　　【苏子瞻曰天地之义正大而已大者不正其终必有名存实亡之象愚按上六震体本士也而爻位皆阴虚而无实之象又六三悦体在下两阴敌应亦无实之象震为苍筤竹筐之象内卦兑羊之象中爻互坎血之象女承筐以实苹藻士刲羊以取血膋皆祭礼也今不成夫妇以言乎女承筐则无实以言乎士刲羊则无血未尝告庙而成夫妇之礼也先言女而后言士其咎在于阴虚所以无攸利小象不言士女只従承筐无实句指出一虚字以结之上六以阴居阴无实则虚所谓名存而实亡咎在女不在士可知矣先儒或谓咎在士而不在女窃所未解】
　　【愚按六十四卦除乾坤纯阳纯阴外余卦凡取男象者为阳爻取女象者为阴爻独归妹不论爻位阴阳多取女象而以六五为主爻虽与九二正应却无以君归娣之理究不知妹之所归者何爻阙疑俟再考】
　　【离下震上】
　　丰亨王假之勿忧宜日中【假音格】
　　【程传格字作致字解吴艸庐以彖辞为天子适诸侯之义愚窃谓丰取满盈为义以天道言满盈之象以世道言正满盈之时丰之所以亨也王者至此时正当忧盛危明而曰勿忧非谓不必忧也盖当雷电交作时则日光失照日复其照则一切阴慝不得障蔽于吾前矣丰而宜日有不可过动之意日而宜中又有不可过明之意此保丰之道也】
　　【愚又按卦体离日在下惟恐失之闇赖火势炎上内三爻不论应否皆上适于震合而成丰虽云明动相资而以明为主观彖传宜照天下及爻辞言蔀言见其义晓然】
　　彖曰丰大也明以动故丰【疑当作亨字】王假之尚太也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　【先儒于彖传注释畧同愚又窃谓大当以规模气象言明动者卦徳也然必先明而后动不明而动防行将何之明以动自无不亨之理尚大者非谓王者至此有心好大也乃时尚所必至席丰履厚规模气象不期侈而自侈书曰无疆惟休亦无疆惟恤此其可忧者也卦辞勿忧宜日中彖传宜照天下两宜字是勿忧中之作用盖惟日中则光辉能徧照日昃则不能矣文王言日中夫子补其所未足可见日岂长中有中则必有昃徒忧何为哉月盈则食又従上句推言之离卦与坎反对彖传言日亦言月此其例也中昃盈食即盈虚消息之象皆时为之也天地且不能违时况人与鬼神乎甚言丰之不久也盈虚消息四字夫子于剥丰二卦言之一以见天下无常剥之时一以见天下亦无常丰之时又按照字为全卦要领照亦日中也昃亦日中也蔀亦日中也盈则必虚息则必消为昃以盈处盈以息处息为蔀知盈守虚知息持消为照王者不能使造化无日昃月食之时而常存此日中久照之心所谓善用其明也】
　　象曰雷电皆至丰君子以折狱致刑
　　【先儒谓雷者阴阳相薄之声电者阳光也雷之动物有声有光故大象于震离相遇多言电三画为电重离为日离上震下曰噬嗑震上离下曰丰两象皆取治狱一动而明一明以动噬嗑乃章程初设悬象魏以示人从立法者言丰则令甲久申据爰书以定罪从用法者言所谓国家闲暇及是时明其政刑也愚按雷发声之后五日始电雷电亦有不皆至者威至而明不至则片言何以折狱明至而威不至则姑息何以致刑故必皆至乃合丰义亦犹噬嗑之雷电合而章也始则法电之明以折狱是非曲直必得其情终则法雷之动以致刑大小轻重必当其罪天下岂有寃民乎】
　　【愚又按丰与旅反对离为兵戈中爻皆互兑为毁折故大象皆取刑狱】
　　初九遇其配主虽旬无咎往有尚象曰虽旬无咎过旬灾也
　　【易纂言以配主为六二愚窃据诸儒之説似当指四初与四敌应不相与谓之配主者两刚同徳而成匹偶之象程传所谓同舟则胡越一心是也劝初往从四故云虽旬无咎往有尚注疏以初四皆阳爻训旬为均程朱皆依之愚窃按书十旬勿反曲礼旬之外旬之内説文云编十日为旬文王卦彖以一日言曰日中周公爻辞以十日言曰旬爻居丰初乃一月上旬初宜及时而往与四明动相资共图保丰之道稍迟旬日虽亦无咎但须以往为尚耳象申之曰过旬灾恐其过时而不往也】
　　【焦弱侯曰初以四为配主四以初为夷主上下之词也自下并上曰配如妻之仰而配于夫自上并下曰夷如明之夷而入于地】
　　六二丰其蔀日中见斗往得疑疾有孚发若吉象曰有孚发若信以发志也
　　【广雅蔀草名注疏以蔀为障光明之物杨诚斋云日蔽云中称蔀玉篇云覆也愚按诸释不同总是蒙蔽之象丰其蔀者当丰时而有蒙蔽之患也二为离主居卦中爻日中之象斗为天枢指五见之者二也斗宜夜见今昼见则日无光矣二本至明之体而为五暗君所蔽于此之时若往而従之必因疑而得疾如杯中蛇影之类中爻互巽进退不果故有此象日中见斗几疑昼为夜矣而二之于五不以明暗二其心尽诚相孚以俟君心之悟迨至有孚发若则障去而疑消孚者在二发者在五故二曰往五曰来二字相应来章之誉岂独五有庆哉两爻所以皆吉信以发志象辞与大有六五同彼以五发二之志此以二发五之志其孚同也】
　　九三丰其沛日中见沬折其右肱无咎象曰丰其沛不可大事也折其右肱终不可用也
　　【沛苏氏易传作斾释为旛幔説木陆氏本义依之杨诚斋以日在云下为沛愚窃就字作解沛者沛然下两貌中爻自三至五互兑为雨丰其沛者大雨之象沬易纂言以为斗下小星愚窃按古本作昧昧者晦也大雨则昼晦矣晦则无所见而云见沬者昧在彼而见者在此也盖沛之蔽甚于蔀沬之见甚于斗三与上正应上以柔暗居卦终锢蔽方深如何可与共大事虽有股肱之用而不知三之所以宁折其右肱而不为上所用犹云无従措手也由其离体见事明故无咎丰与明夷下体皆离明夷六二去上逺故夷于左股伤之未甚犹可用也丰九三与上应故折其右肱伤之切而终不可用也又按本爻与大过九三同为上六之应爻彼以栋桡致凶此以折肱无咎小象于彼曰不可有辅于此曰不可大事终不可用皆谆谆告戒之辞】
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉【句】行也【举正行字上脱志字】
　　【易纂言夷字作伤字解谓四变而柔为明夷故四以二为夷主愚窃按四与初应初曰配主四曰夷主两刚相遇敌应等夷之象丰蔀见斗之象与九二同二当位而丰蔀四不当位而亦丰蔀二离明而见斗四幽不明而亦见斗当丰之时障蔽同也二上与五应而有孚发若四下与初应而遇其夷主刚与刚遇柔与柔应明动相资又同也故爻辞皆曰吉小象畧于二而详于四者二指六五为蔀斗故不可往往则入于暗而得疑四之蔀斗皆自谓也故利于行行则遇明而得吉象恐人以二爻同看亦以四之蔀斗归咎六五故九四之象最详】
　　六五来章有庆誉吉象曰六五之吉有庆也
　　【程传谓六五无虚已下贤之义圣人设此以为教本义亦云因其柔暗而设此以开之愚窃按上下四爻皆言丰五为卦主而不言丰人君以得贤为庆不以富有为丰者也来章与大蹇朋来同凡爻位自下而上曰往自上而下曰来以君位临之则下之往者皆来矣因二以来初因四以来二内三爻离明故曰章五柔顺得中又是动体能用下之明以为明向来丰蔀丰沛至此障蔽悉间明则资于人誉则归于己二自往五则得疑疾五能来二则有庆誉六五之吉未必非有孚发志之功也】
　　上六丰其屋蔀其家闚其户阒其无人三嵗不觌凶象曰丰其屋天际翔也闚其户阒其无人自藏也
　　【本义以阴柔居丰极处动终明极而反暗者也愚窃谓上六一爻关系全卦处丰之末已是日昃月食时矣以人事言之如富贵人末路身居华膴髙大门闾丰其屋之象门以内耳目相蒙蔀其家之象门以外众畔亲离阃户无人之象主人如帝谒者如鬼有经年伺其门墙不得一见者矣三嵗不觌之象爻辞既备言其凶小象复申之曰爻言丰屋非富润屋也谓其志满乐极飞扬跋扈如天际翔也爻言无人非无人迹也谓其深居髙拱只见有己不见有人是自藏也六五以谦接物六二敌应而必来上九以亢自居九三正应而不为用两爻互看吉凶之断在此苏子瞻曰丰者至足之辞足则余余则溢扬子云曰炎炎者灭隆隆者絶髙明之家鬼瞰其室上六之谓与】
　　【汉书五行志其在周易丰之离弗过三矣注云离下震上丰上六变而之离曰丰其屋蔀其家言无道徳而大其屋不过三嵗必灭亡也】
　　【张待轩曰国家之患莫大蒙蔽丰时特盛故曰宜照天下夫阶前万里人主何所用其明哉致治以人保治亦以人但使贤者在位何忧谗谄蔽明此卦五来章二有孚君臣一徳初遇四四遇初大小同心更何丰之足忧上六有一丸三而不能用以至阒其无人虽翺翔天际亦何益哉此六爻之防也愚按初四二五在他卦为敌应不相与在丰则取其明动相资曰遇曰见曰往曰来曰无咎曰吉三与上本正应而无往来之义一曰无咎一曰不觌惟上六一爻其占独凶者由其去明最逺而　丰之极盛也可以悟盈虚消息之理矣】
　　【象数论曰丰为日食之卦日防在朔而食亦在朔月盈在望而食亦于望初之配主月也此在日食前月之望故为过旬之灾离南方之卦五六月之交日在午未食于井栁则斗宿逺而得见日中见沬日食之既也其应在大臣故折其右肱震东方之卦日在戌亥日食于室壁则斗柄之在午未者逺而得见来章复圎也阒其无人日入而息也朱罍庵则于二爻言之谓天之变异日中见五纬者有矣未有见经星者丰其蔀日有食之也日食甚则斗可见矣以其居阴従阴故得疑疾以其离明得中故有孚其疑也如日之食其孚也如日之更郑孩如曰易虽假象亦须以意防之设蔀以自蔽何至日中见斗惟日食将既时浑天暗黒斗乃见于日中日食既者月掩之也则是月者日之蔀也奸臣蔽君亦犹月掩日蔀之丰也乃大臣壅蔽其君之象九四为之也易之道固无所不有存此三説以备叅考】
　　【艮下离上】
　　旅小亨旅贞吉
　　【程传为卦离上艮下山止而不迁火行而不居违去而不处之象临川王氏曰入而丽乎内所以为家人出而丽乎外所以为旅吴幼清曰凡家居者入而举火于内旅寓者出而举火于外愚又按旅者客寄之名周礼地官所谓羇旅也分内外二体看火在上动而不止旅人之象山在下止而不动旅舍之象公刘诗中所谓庐旅也与丰反对丰为大故旅为小先儒谓处旅之道切忌自大六五为卦主以其得中而顺乎刚小之所以亨愚又谓旅虽小道然必贞乃得吉道无往而不在事无微而可忽也再提旅字丁宁郑重之意吴艸庐以旅贞吉三字指九三而言似不必従】
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　【程传以彖传五句多为处旅之道愚窃按彖传不释卦名専释卦徳二五皆柔得中者曰外则专指外卦六五在外者为客所以合乎旅之义六五一柔在外乘承皆刚顺乎刚之象此句専属上卦止而丽乎明合上下卦徳言止者不能无所丽犹旅人不能无所依艮止则随寓而安离明则因不失亲是以小亨而贞吉也又按他卦彖传于释彖之后多推广言之以见时义之大此不加一辞者钱田间曰吾夫子辙环天下一生固旅人也尝筮易得旅商瞿氏曰子有圣知而无位子曰命也故于旅发深慨焉今窃合六爻论之人生天地间何在而非逆旅琐琐之灾固所自取即次之安其偶然耳人世之焚次焚巢丧资斧丧童仆者比比皆是而旅懐无厌或且得资而心犹不快惟二五柔顺得中庻几知止知足者然其道止于小亨而已若圣贤当此不遑家食岂徒曰桑弧蓬矢志在四方而已哉盖难处者旅之时难尽者旅之义夫子叹时义之大意或如此】
　　【以卦变之义推之则旅自否来否下卦之三来居旅上卦之五故云柔得中乎外而顺乎刚亦可谓之卦变本义顾不言】
　　象曰山上有火旅君子以明慎用刑而不留狱
　　【注疏火在山上逐草而行势不久留故为旅夫子亦取刑狱之象本义谓慎刑如山不留如火是已愚又谓留者淹滞之义不留二字従卦名得来旅人之就舍过而不留者也圣人之视有罪如羇客然视犴狴如邮传然其初无留牍其既不留狱惟明惟慎故能剖决如流】
　　初六旅琐琐斯其所取灾象曰旅琐琐志穷灾也【初以柔居刚而在下杨诚斋谓是小人之弃逐者胡云峯谓是道途负贩之旅两皆置勿论愚按初本止体恃与四应而不能自止艮为小石六为阴初又卑下诗疏云琐琐小也正合此象琐琐之状干求非止一端由君子观之争名于朝争利于市其为龌龊鄙细一也此等人于世则取贱于己则取灾灾即下文焚次之类如庆封奔吴而致富识者知其族殱亦是也爻辞贱其行象辞鄙其志天下未有志穷而途不穷者斯其所以取灾乎】
　　六二旅即次怀其资得童仆贞象曰得童仆贞终无尤也
　　【易纂言旅字指六五旅以应位为次五下就二既得中又得位愚窃谓义即在本爻处旅之道贵乎柔顺凡位阴爻柔者皆吉六二独兼之居艮体之中得阴之本位即次之象左传一宿为舍再宿为信过信为次是已资与赀同上承二阳以虚受实怀资之象纂言又云艮少男童也愚按二与初比得童仆之象贞字连上读程传谓虽童仆亦得其真信是已三者兼得旅之最善者小象单释末句而曰终无尤盖旅中所与处者童仆耳非得童仆之贞即次未必安怀资适为累矣无尤従贞字看出】
　　九三旅焚其次丧其童仆贞【句】厉象曰旅焚其次亦以伤矣以旅与下其义丧也
　　【吴防清云旅谓九三其次则上九也愚窃谓二柔顺中正三过刚不中两爻正相反二去离火逺故即次三与离火近故焚其次二去初近故得童仆贞三去初逺故丧其童仆贞三所居乃危地也故厉次既焚仆既丧则资之丧不待言矣小象若为感叹解慰之词曰旅至焚次情亦可伤矣但旅之时焉得人人皆遇顺境二在三之下凡即次懐资得仆种种好处若三推以与之者彼得则此丧义有固然无足怪也下当指六二语气与上爻以旅在上其义焚也相似先儒多将与下二字作御童仆解愚未敢谓然】
　　九四旅于处得其资斧我心不快象曰旅于处未得位也得其资斧心未快也
　　【吴幼清云此旅指六五也愚窃据本爻説四交离体自下而上非诸侯之寓公则人臣之载质出疆者旅于处之象旅者托宿处者久居旅于处有久留人国之意夫士君子或出或处各有初心今但云得其资斧而已所以我心不快我者四自我也齐宣欲养弟子以万钟而孟子谓久于齐非我志正与此爻合小象只添未得位三字四以刚居柔本非正位此邦其可久处乎三不言丧其资斧四言得其资斧者自二至四中爻互巽为近利市三倍也胡云峯曰得资足以自利得斧足以自防资以润身斧以断事愚又按汉书叙传资作齐应劭注云齐利也】
　　六五射雉一矢亡终以誉命象曰终以誉命上逮也【在卦则五六为旅在爻则五有主象文明中正旅中之贤主人也柔得中乎外而顺乎刚此爻当之离为雉又为兵戈矢象古人相见必有贽雉者士之贽也四与五比四未得位五则在位者四执雉以来见若五之射而获之者然非以利交可知亡一矢而获一雉得丧适足相当五无求多之念故与四之交有终中爻互兑为毁折亡矢之象誉命者推贤让能之事上互兑为口下互巽为命誉命之象四得信友之名五为声气之主虚怀延揽善则归人小象所以云上逮逮者及也上指五旅无君位五居四上誉命即自五而逮四所谓顺乎刚者此也本义云誉命闻于上似乎指上九矣与闻字逮字义难合】
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　【吴幼清谓上爻变成小过有飞鸟之象以鸟指九三愚又按中爻互巽为木上在木杪巢象鸟之有巢乃其归宿处旅至于上亦其倦飞思归时三艮体以近离火所焚者旅次耳巢犹在也上以刚居离极火炎上并其巢而焚之身如穷鸟欲归无所矣阳主笑阴主哭上九位柔而爻刚一笑一号之象离之牝牛变震又为丧牛之象三丧其童仆牛犹在也尚有可行之资今牛丧则欲行无资矣火性燥故笑变为号无非凶象初曰志穷至此真日莫途穷矣同人亲也故先号咷而后笑亲寡旅也故先笑后号咷羊性善触大壮中孚互兑故丧羊于易而无悔牛性本顺旅上九过则不中故丧牛于易而凶小象谓旅本非在上之人今以旅而在上则过髙而亢其焚巢也固宜六五亡矢而得雉离之中位故终有誉命上九焚巢而牛丧居离之极并誉命而失之故曰终莫之闻也】
　　【像抄曰丰旅之义随照随止丰四动体动于明上明动不相遇便蔀旅三止体止于明下止明不相丽便焚丰上逺二明穷于外动旅初逺五明穷于内止动之明主在内是谓丰家蔀则内无所归奚啻鬼幽止之明主于外是谓旅次焚则外无所往有同孤鸟】
　　【张待轩曰内卦三爻士庶人之旅其得丧不过资斧童仆之事外卦三爻卿大夫之旅故或以得而未快或以亡而誉命非区区于资斧童仆间论得丧者】
　　【易纂言此卦六画惟六五九三为旅人初言其时二四上言其地五本失位而以六二为次则得位三本得位而以上九为次则失位盖处旅之道宜柔不宜刚五柔而中三刚而过是以五得财得人而誉命三既无可居又不可行也苏氏易传与此又不同谓二五两阴爻据用事之地而九三九四上九三阳寓于其间所以为旅小者为主而大者为旅为主者以得中而顺乎刚为亨为旅者以居贞而不妄动为吉盖易象之义随人阐发无所不通初不必拘定一説也并存之以备攷】






　　周易玩辞集解卷七
<经部,易类,周易玩辞集解>
　　钦定四库全书
</div>
    <div class="pagination">
<a href="周易玩辞集解_page13.html">上一页</a><span>...</span><a href="周易玩辞集解_page9.html">9</a><a href="周易玩辞集解_page10.html">10</a><a href="周易玩辞集解_page11.html">11</a><a href="周易玩辞集解_page12.html">12</a><a href="周易玩辞集解_page13.html">13</a><span class="current-page">14</span><a href="周易玩辞集解_page15.html">15</a><a href="周易玩辞集解_page16.html">16</a><a href="周易玩辞集解_page17.html">17</a><a href="周易玩辞集解_page18.html">18</a><a href="周易玩辞集解_page19.html">19</a><span>...</span><a href="周易玩辞集解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
