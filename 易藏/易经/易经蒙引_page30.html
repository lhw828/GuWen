<!DOCTYPE html>
<html>
<head>
    <meta charset="UTF-8">
    <title>易经蒙引 - 第 30 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 30 页/共 37 页</h1>
    <div class="content">






　　右水居正北故为隂盛火居正南故为阳盛木东方也故为阳穉金西方也故为隂穉如是则水为太隂火为太阳金为少隂木为少阳也此一说也













　　右图解下句所谓水木阳也火金隂也阳始生为水尚柔弱到生木已强盛故水为阳穉木为阳盛也隂始生为火尚微到生金则已成质故火为隂穉金为隂盛也葢水生扵天一木生扵天三阳也火生扵地二金生扵地四隂也五行之生以微着为渐也又一说也如是则水当为少阳木为太阳火为少隂金为太隂矣








　　右墨画之为纵横文见五行之以隂阳而对待所谓以质而语其生之序也其旋圈文者见五行之以隂阳而流行所谓以气而语其行之序也此章本防是以质者言而气序之流行亦因之以可见葢只是这一个五行而已如同一个四方也曰东西南北则对待之义曰东南西北则流行之义何以证此章本意是以质者言朱子曰水隂根阳火阳根隂错综而生其端是天一生水地二生火天三生木地四生金到得运行处便水生木木生火火生土土生金金又生水【云　云】○以对待者而析言之则一六水为阳二七火为隂三八木为阳四九金为隂合言之则水火是气之方行者为阳木金是质之已成者为隂皆对待者也○以流行者而析言之则木传扵火木阳而火隂火传扵土土传扵金则上承阳之隂而下启隂之阳也金传扵水则金阳而水隂也合而言之则木火之位春夏发生之阳也金水之位秋冬收藏之隂也皆流行者也○水火木金土以质而语其生之序者方数也对待之易也以气而语其行之序者圆数也流行之易也方数如东西南北之相对圆数如东西南北之相承○五行有横有直横者只是其质之对待直者只是其气之流行横者即方数直者即圆数











　　右五者须错综看之葢天一生水之时连火木金土俱有了但彼时之火木金土亦只是其水而已夫水元也元统四徳资始之初其扵亨利贞亦只是亨之元利之元贞之元而巳犹未成也待水之本体既成乃以次成火成木成金成土土则分贴四徳不同其宫葢五行元为浑沦一物但须分段落与节耳○吾尝窃谓五行有横有直者○水火木金土本只是一气分而为二曰隂阳却以阳分太阳少隂而为水火以隂分少阳太隂而为木金土则于四行无不在而成其终矣五行只是一二三四五其六七八九十者乃一二三四五之配也亦截取一二三四五之后一半节序与之对而成配耳







　　此所谓不过一隂一阳一竒
　　一耦以两其五行而已者



　　天地元初只是一气天气之重浊者分凝而为地即以隂阳相配耳竒偶元只是一象阳竒之后半节分出为偶即以配竒耳故曰天对地不过又曰阳全隂半阳得兼隂隂不得兼阳又曰天地之间本一气之流行而有动静耳以其流行之体统而言则但谓之干而无所不包耳以其动静分之然后有隂阳刚柔之别也○天地河图之数本只是一二三四五而各截其下为六七八九十而已非一二三四五之外别有六七八九十也故一与六共宗而居北二与七为朋而居南三与八同道而居东四与九为友而居西五与十相守而居中然究其极则又是一与二而已非一二之外别有三四也葢一之下半即为三二之下半即为四故水木皆阳也水为阳之始木为阳之成火金皆隂也火为隂之始金为隂之成此理人多未会也○仁义礼智信位五者亦兄弟一气也

　　孟子所谓仁义者非畧乎礼智
　　也以仁足该礼义足该智而信
　　则无所不在一五行之礼也五
　　行一隂阳也
　　大传所谓仁智者非畧乎义礼
　　也有仁者自有礼智者自知义
　　而信亦无不在一五行之理也
　　五行一隂阳也
　　或问五行八卦震巽木兊干金坤艮土皆二卦离火坎水独一卦何也曰木阳穉金隂穉故二卦方足以生火水亦方足以配水火也若火阳盛水隂盛故止一卦足以当之矣土则四行之所以成始成终者故亦用二卦○十干起扵甲乙木由甲乙木而丙丁火○戊己土而庚辛金壬癸水此以气而语其行之序者也五行之气行扵天故曰天干十二支起扵子之水然后为寅卯木巳午火申酉金归扵亥水而以辰戌丑未四维为土此以质而语其生之序者也五行之质具扵地故曰地支亥子之皆为水亦成始成终之理也○成变化而行鬼神此变化分一变六化二化七变【云　云】者或未必孔子笔下之本意但据朱子之说亦自有发扵道理而不见病扵孔子也朱子之学本是析之极其精而不乱此类是也故曰义理微蚕丝牛毛○阳变隂合而生水火木金土有大阳变隂合焉谓阳变而生水木隂合而生火金此太极图之意也亦有小阳变隂合焉如一变生水六化成之二化生火七变成之之类是也成数虽阳固亦生之隂也鬼神谓凡竒偶之生成屈伸徃来者竒而生者神之来而伸也偶而成者鬼之徃而屈也葢物未成则其气日渐凝聚故为神既成则其气日渐耗散故为鬼如此分鬼神之义亦可北溪陈氏亦如此说但以五生数为神五成数为鬼恐扵朱子屈伸之意未切要之当说得圆活方是如一变生水来而伸也及六化成之则六化成为来而伸而一变生水者为屈而徃矣及其二化生火七变成之则此又为来而伸而一生于水六成之者又皆为徃而屈矣不可局定以生者为神成者为鬼须要认屈伸徃来字意故曰日徃则月来月徃则日来日亦有徃有来月亦有徃有来徃来无定在则鬼神亦无定位○又曰屈伸徃来仍依北溪陈氏所论葢中庸章句云鬼者隂之灵也神者阳之灵也又曰至而伸者为神反而归者为鬼如能为天一之生者为神能为地六之成者为鬼天一之生者为至而伸地六之成者为反而归至而伸者为来反而归者为徃一说反而归者即谓既徃者○行鬼神之说若依愚之管见却合大传但不合北溪氏大传曰日徃则月来月徃则日来【云　云】徃者屈也来者伸也屈伸相感朱子此谓竒偶生成之屈伸徃来者屈伸徃来字实本诸此若如陈说则生者即为神成者即为鬼不必谓竒偶生成之屈伸徃来者矣况于生为神成为鬼则来者在前徃者居后若如日徃则月来徃者屈也之义则徃者在前来者居其后此其不同明矣愚向者之说似更可思○程子尝曰所应复为感所感复为应此可以证徃来屈伸之义○鬼神谓凡竒偶之生成屈伸徃来者○依北溪说则所谓徃来者乃阳主进隂主退之义一说就是精气为物游魂为变之例依愚管见则所谓徃来者即徃者屈也来者伸也之义一则徃在来之前一则徃在来之后知此则扵二说知所折矣或曰此以其生之序言彼以其行之序言○天一至成变化而行鬼神也当作一片浑沦看葢自天一至地十既零碎说就继之以天数五地数五而着一句五位相得而各有合把前面数畧说出主意了然后又搃计而说出此所以成变化而行鬼神一句明说此是造化之秘也河图之数尽是天地之数也故搃注曰此言天地大衍之数不曰河图大衍之数也此既见圣人文章之妙一句当他人千百句者也
　　大衍之数五十
　　大衍之数五十谓蓍防五十之数起扵河图中宫以五乘十而得也不然五十字何所指若无个蓍衍河图中宫何为是则大衍之数五十一句正所谓蓍防之全数也本义搃注曰此章言天地大衍之数数字正谓蓍防也故继之曰其用四十有九其者非指蓍而何○衍者就母数起子数之谓也○天五乘地十乘者驾其上之谓也数法有乘除○谓之大衍者五个一衍之而各极其数以至扵十合之而为五十也语録又云一个衍成十个五个便成五十则本义正意所谓五其十也○又一说河图积数五十五其五十者皆因五而后得独五为五十所因而自无所因故虚之则但谓五十愚谓此说虽通然大衍二字似欠分明故次之○一说河图之数五十五而大衍只用五十者葢中宫之五为五行正数本该得在外之五十今既举五十则中宫之五亦在其中矣故止皆曰五十云○又一说五十五之中其四十者分为隂阳老少之数而其五与十者无所为则又以五乘十十乘五而亦皆为五十矣愚谓此亦中宫天五乘地十之义但以其四十者分为隂阳老少之数而其五与十者无所为则又以五乘十十乘五而亦皆为五十矣愚谓此亦中宫天五乘地十之意但以其四十者分为隂阳老少之数似方其大衍之时未暇及此必大衍之后方为此耳虽曰图中自具此数然扵本文大衍二字为稍逺矣亦不及前说为明故又次之而本义所以只取前一说也○又曰大衍之数五十只在河图中宫得者凡天地之数五十有五搃河图中外之数也二者自不相关非是去其中五而取五十也○程子曰数起扵一偹扵五小衍之而成十大衍之而为五十愚谓大衍者小衍之合也小衍大衍只是一起事○又曰五十数之成成则不动故损一而为用愚谓此邵子之学所以必扵动处起数也亦所谓起处起欤○又曰玉海七十六册三十六板小学绀珠曰生数自一二三四而极扵五成数自六七八九而极扵十故大衍之数五十取天地之极数以立本也布算者生数至四而止遇五则变而为一成数至九而止遇十则变而为一故其用四十有九取天地之变以起用也○愚谓由一而五而十而至扵五十此如登山自山麓以至扵山尖之极顶处也然后杀其一而为四十有九此如从山之极顶处一转歩时也动之端也变从此亦有自然之势也葢五十者数之成足处去其一则起变动矣犹既济之后有未济也此不是小关节
　　其用四十有九
　　必虚其一以象太极者葢气必有理大衍之数五十者气数也气不徒气而理存焉然气有为而理无为故虚其一以象太极之无为若不虚其一则有气而无理而数亦滞而不通矣故曰皆出扵理势之自然而非人智力所能损益也○既虚其一以象太极而其余四十九防之当用者则两仪体具而未分之象也葢启蒙此解葢对下句分而为二以象两仪而得之若本义只是虚其一以象太极不可以为又有象两仪未分之义也○启蒙以虚其一为象太极语録又以四十九防之未分者为象太乙葢太极以理言也太乙以气言也然象太极之意重象太乙之意轻其说已具上○每疑作易者所以虚一象太极之意亦不为不重而传文又独不言本义亦不解岂孔子之意以为既言其用四十有九则其一者自有所当而本义所以不解者以为自有启蒙在耶○要之太极无象启蒙之意葢出蔡氏朱子以其无定义姑存之○蓍生本满百茎今特取半用者岂以人事居造化之半故特取半用欤其用四十有九为人事用也此乃臆说未敢自以为然○闰积月之余日而成月者也葢一年十二月气盈六日朔虚六日共余十二日三年则余三十六日分三十日为一月又以六日为后闰之积其第四第五年又各余十二日以此二十四日凑前六日又成一闰月便是五嵗再闰也○积分二字谓积而分之也每年积余十二日至三年则分为一闰五年又分为一闰也挂一当一嵗揲左当二嵗扐左则三嵗一闰矣又揲右当四嵗扐右则五嵗再闰也故再扐而后挂蔡氏谓不言分二不言揲四独言挂一者明第二变不可不挂也愚谓既言挂则见其先已分二而揲四归竒亦随之矣○愚按本义之说自明白闰积月之余日而成月者也此闰字先一闰亦是此闰后一闰亦是此闰下句即曰五嵗之间再积日而再成月故五嵗之间凡有再闰然后别起积分如一挂之后左右各一揲而一扐故五者之中凡有再扐然后别起一挂也此再字犹云两也非专指第二次者也如子路问君子章集注云修已以敬夫子之言至矣尽矣而子路少之故再以其充积之盛自然及物者告之此再字非专指修已以安百姓一句也连修已以安人都说在见是两重意也则知古人用字之法矣○启蒙则曰遂以四揲左手之防以象四时而归其余数扵左手第四指间以象闰又以四揲右手之防而再归其余数扵左手第三指间以象再闰此说只是要再闰之象分明非谓上句归竒扵扐以象闰只是初一闰者若以为只是初一闰者则下句故再扐而后挂之上又须粘起右手之揲四以象四时然后及扵归扐以象闰如何只说故再扐而后挂废却揲右者不举耶可见本义精矣至扵筮仪亦知启蒙之说逐句分贴确不可移葢亦欲其明白而已初不害其意之同也○又曰气盈者以一年二十四气言之该三百六十五日有竒朔虚六日者以一年十二月朔言之该三百五十四日有竒举成数亦为六日是少了六日也○或问一年气盈余六日又谓朔虚余六日何也似乎只有气盈六日其日行则每日周天一度其数恰好也奈何又有余六日曰非日自余六日也是为月带累退就月而见余六日也故曰朔虚朔主月言也葢每月该三十日今被月行迟追日不及每年便有五六个月是小月了月小是月至廿九日而晦尽明日则再蘓而更为朔也日为月带累日之行虽自足其一周之数缘要凑成个月等不得他三十日而分为月也一年却是多余六日即朔之虚也而气又盈六日却是一年余十二日二年余二十四日三年余三十六日先且凑三十日为一闰又将零六日以后二年所余之二十四日再做一闰也○看来天自做天行日自做日行月又自做月行气盈者二十四气也若今年冬至至明年冬至决定三百六十五日也试以歴书查便见○气盈者天之数朔虚者月之数○又曰一年二十四气相去恰恰三百六十四日一年十二朔相去恰恰三百五十四日因是每月不能恰恰至三十日方置闰以定之也○四分度之一者天行每一度计九百四十分分为四分则计四个二百三十五分而得其四分之一也○天行过一度者天行健一日一夜周天三百六十五度四分度之一而又过一度也○朱子云日月皆从角起日则一日运一周依旧只到那角天则周了又过那角些子累将去到一年便与日会
　　干之策二百一十有六【云　云】当期之日
　　夫十者数之全也故太阳居一后面便连个九少隂居二后面便连个八后仿此○又曰在理自一至十之数是个浑沦的物也一则断然含九二则断然含八三四五皆然然今不曰含九含八而曰连九连八者葢但含九则元无个九只是就一上说含九耳曰二含八则元无个八只是就二上说含八耳今在河图则一之外实有个九在也故曰二连【云　云】○太阳居一【云　云】是横图来也○一六共宗为太隂水二七为朋为少阳火三八同道为少隂木四九为友为太阳金自是一様论也○太阳居一而连九少隂居二而连八少阳居三而连七太隂居四而连六者又自是一様论也葢隂阳无定在是活套字如太隂图火本为太阳而又为隂之穉水本为太隂而又为阳之穉也○太阳居一而连九【云　云】此理最妙天地人物之数徃徃有恰恰相凑处有一人庚子生父癸酉而贵母丁丑妻己亥曽抄得范围虚中数其语云金水双亲父得禄鸳帏木命年差长此理葢亦一含九二含八之类也但其数门目甚为烦细若有师根亦要费无限工夫故邵子欲以授二程明道曰某兄弟安得有许多工夫也大抵只是一分为二之理所谓一本双榦千儿万孙而已矣更有一说却要人事参会也○又云凡四为竒凡八为偶者以四对八则四为竒而八则两倍为偶也不必拘一二三四之例此只以三变之末去了初挂不四则八而分隂阳耳○竒圆围三耦方围四此以天地间凡物言皆隂阳之定数而无待扵安排也○三用其全四用其半亦是理数之自然阳饶而隂乏也所以然者只是一气之流行但裁取后一半是阳饶而隂乏也故朱子曰以其流行之统体而言则但谓之干而无所不包矣以其动静分之然后有隂阳刚柔之别也此亦可见阳全隂半之理○本义积而数之则为六七八九此以挂扐之数言也而第三变揲数防数亦皆符会此以挂扐之外过揲者言也其曰三变者通三变也不止谓末后一变○其揲亦九不承上余三竒则九者言只是下句防亦四九三十六者而以四揲之得九个四也若以九数之则为四个九矣即所谓四九三十六也○又云三竒则九者所归余者本三个四每四当一竒竒圆围三而用其全则三个三也故曰三竒则九其揲亦九者为三竒外之防以四揲之凡九个四也策亦四九三十六者谓更将此防以九数之又为四个九也三偶则六者本归余得三个八每八当一偶偶方围四而用其半则三个二也故曰三偶则六其揲亦六者谓三偶外之防以四揲之得六个四也防亦四六二十四者谓更将此防以六数之又为四个六也余仿此○变化徃来进退离合之妙此纯以蓍防之七八九六言所以搃括上文揲蓍之法则通计三变之余以下【云　云】者也○变化者六八隂变也七九阳化也徃来者得七九则阳来隂徃矣得六八则隂徃阳来矣进退自七而九是阳进也自八而六隂之退也离合者离谓揲余之数与揲数防数各自为数也合谓揲余之数与揲数防数亦皆符会也○变化者防数之七九为阳八六为隂或为七九或为八六此数无常此变化也不必谓老阳变为少隂老隂变为少阳也葢如此则七八为不变而此变化二字该不尽了○变化徃来即下传第一章本义云所谓刚柔相推而卦爻之变徃来交错无不可见之义变化者如得七与九则阳之化也如得八与六则隂之变也其变化皆出扵蓍防自然之动而无容乎人力也○又云徃者谓前之变者为徃后有继者为来如徃过来续之义承上变化言也○愚谓徃来者如阳化为隂则阳徃而隂来隂变为阳则隂徃而阳来故或遇七与九则不见六与八矣或遇六与八则不见七与九矣其交迭出没惟变所适亦皆无容乎人力也○又云进退者自七而九为进自八而六为退此言揲得八六者皆为退数不相混也○又曰进退者谓七九皆阳数也阳以七为少九为老是阳主进也八六皆隂数也隂数反以八为少六为老是隂主退也其进退蓍防自然之变也岂容人力之所増损哉离合离者为始也或三揲皆得竒或三揲皆得偶或二偶一竒或二竒一偶二变各自为变也合者谓其末也三竒合为九而揲数九其四防数又四其九也三偶合为六而揲数六其四防数又四其六也二偶一竒合为七而揲数七其四防数四其七也二竒一偶合为八而揲数八其四防数四其八也是皆出扵自然之妙又岂人力所能为哉○干之防二百一十有六一爻三十六二爻七十二三爻一百八四爻一百四十四五爻一百八十六六爻则二百一十有六也○坤之防百四十有四一爻二十四二爻四十八三爻七十二四爻九十六五爻百二十六爻则百四十有四矣○又曰干之防二百一十有六者以老阳之数计之也坤防亦然故承此而言二篇之防万有一千五百二十皆老数也本义曰凡阳爻百九十二得六千九百一十二防重老阳之数也隂爻亦然○此特以老隂老阳计乾坤之防数而得三百有六十者然也然少阳之防二十八积干之六爻皆少阳之防则一百九十二合之亦为三百有六十也葢只是四十九之数除挂扐之外老阳虽得三十六老隂则只是二十四矣少阳比老阳虽少八防少隂比老隂则又多八防矣故积之而数亦均为三百有六十
　　二篇之防万有一千五百二十当万物之数也
　　当万物之数葢万物之数至多也而二篇之防万有一千五百二十亦多之至也故以为当万物之数朱子曰此亦是取象之辞不是万物恰有此数也且其凡三百六十五日四分日之一而干之防只有三百六十亦不能恰当此数看圣人说道理有不如后世之谨宻处然后世学者谨宻虽若有余而意味则不足矣
　　是故四营而成易十有八变而成卦八卦而小成分而为二以象两仪一条以一变者言也干之防一条以六爻者言也二篇之防一条以三百八十四爻者言也把这六爻之防都计了又指实说出所以成卦者如此而遂及变占之例葢原其始而要其终也既言十有八变而成卦又言八卦而小成者所以明卦有内外体也○又云既曰十有八变而成卦则求卦之法偹矣乃从计之曰八卦而小成何欤曰上文四营而成易以一变者言也遂乘势说到十有八变而成卦处而中间有内体之卦一节未及发不容以暧昧也故翻足之以此句亦理势之宜然也此句实带上文其下句引而伸之乃更端向下文矣
　　引而伸之触类而长之天下之能事毕矣
　　据启蒙则引而伸之者自八卦而为六十四卦也触类而长之者则六十四卦可变为四千九十六卦也此说虽是明白条畅然引而伸之者自九变积而至扵十八变也触类而长之则非复有所变也不过因其卦之已成而视其爻之变与不变以为动静其类固不同也而乃谓之触类何耶据本义而遡其意则引而伸之者一卦变而为六十四卦也触类而长之者每一卦以此类推各变为六十四卦也故本义首句便云谓已成六爻而视其爻之【云　云】分明与启蒙不同非是去了引而伸之一句不解只解触类而长之者葢本义是晚年所定启蒙是早年所见而后来未及改耳若或强比而同之则非所同也且启蒙扵爻变例之后又云扵是一卦可变为六十四卦而四千九十六卦在其中所谓引而伸之触类而长之天下之能事毕矣是固亦以引而伸之为一卦变而为六十四卦者也然则启蒙后说自与前说不同葢后段已改前段未及改耳是益足以见本义之当从也○或疑据文公年谱则本义成扵四十八嵗启蒙成扵五十七嵗是启蒙是后来定见在所当从也大抵本义虽成扵四十八嵗然五十七嵗之后犹可以改定且大学章句之成乆矣待易箦之前三日犹解诚意一章岂本义既定后来遂不可改耶今按搃注启蒙偹言之一句则又似本义之成在启蒙之后而愈足以证本义为后来所改定而在所当从矣○大抵读书须要酌以真理不可全信耳目全凭故纸虽朱子之说亦不能无未尽善处且朱子之释注诸书据文集所载则其前后不同亦多据语録所载则其不同处尤多若理出扵至当归一则又安有不同者耶然则学者安得便以朱子之说而遂不敢有所异同耶蔡九峯书传序云生扵数千载之下而欲讲明扵数千载之上亦已难矣诚哉是言也然则其所以不能无彼此之说者理固宜然○今按此章本义与启蒙不同处凡数条大衍之数五十本义只取一说而启蒙则备三说而用四十有九本义只畧说过而启蒙则以为虚一以象太极其余四十有九者象两仪之未分然此犹有说也以为详见启蒙本义曰期周一嵗也凡三百六十五日四分日之一此特举成数而概言之耳而启蒙则曰当期之日每月三十日合十二月为三百六十日也葢以气言之则有三百六十五日以朔言之则有三百五十四日合气盈朔虚之中数而言故曰三百有六十也若此者果可以为同耶本义曰少隂退而未及乎虚少阳进而未及乎盈故以老阳老隂计乾坤六爻之防而启蒙则曰此独以老隂老阳之防为言者以易用九六而不用七八也若此者又果同耶又天下之能事毕矣一句本义无明解而启蒙则曰天下之事其吉凶悔吝皆不越乎此而见得天下之能事毕然此则下文显道神徳行可与酬酢可与佑神之意似亦未为穏惬本义所以不明解者愚意只是以一卦可变为六十四卦以定吉凶凡四千九十六卦为天下之能事毕也语意独云易卦之变至此则至矣尽矣无以复加矣尚未知是否也○凡本义与启蒙不同处尝细玩之则启蒙不若本义之精当
　　显道神徳行是故可与酬酢可与佑神矣
　　道即理凡易词所发明者皆是也徳行指事为之迹言如涉川攸徃之类此以隠显相对说葢至微者理也而易有辞以显之犹所谓阐幽也至著者事也而易有数以神之犹所谓微显也○显道只据易辞言神徳行只据易数言夫如是明有以酬酢乎人而决人之疑幽有以佑乎神而言神之所不能言者矣不必以显道为可与酬酢神徳行为可与佑神酬酢佑神通承显道神徳行言○道以理言不必拘是天道本义曰道因辞显则凡辞中所说皆道也若拘说天道则只有否泰剥复诸卦能显道而其余皆不能显道矣大抵如乾道大通而至正初阳在下未可施用之类此皆道之所在而有以阐之也○徳行只据事为而言神是易中有理以神之非是说人之一行一止皆为非人所能为也葢元亨利贞勿用利见之类却是使人之作事合理处却因数衍出来此便是易有以神其徳行也所谓行以数神者葢如此若说人之行止皆非人所能为了又安用易而易又安能佑神此决不通葢易以道义配祸福与后世防纬术数之书不同者正在扵此彼语録所谓须知得天理合着如此者最有味也道因辞显以辞占言也行以数神以象变言也变则象之未形者象则变之已成者此主变而未及象也然义类大概如此分别○行以数神数是方变之象数也徳行之所以得吉利而免凶害者皆自揲蓍之变来因卦之变而得所值之卦爻以知吾事之吉凶而趋避之数之所系重矣所谓惟几也故成天下之务○道因辞显行以数神辞则该占数则兼变象既如此认则不应以显道属酬酢神徳行属佑神矣葢辞变象占四者皆可以应人之求而助神之功○朱子曰此是说蓍卦之用○又曰道理因此显著徳行是人事却由取决扵蓍上句释显道下句释神行又曰既知吉凶便可以酬酢事变或曰是说显道可与酬酢○又曰神又岂能自说吉凶与人因有易后方着见便是易来扶助神也或曰是说神徳行可与佑神○愚谓所谓知吉凶者不但是辞之所显也所谓取决扵蓍者亦其吉凶也所谓能说吉凶与人者即蓍也然则显道岂但可与酬酢哉亦能佑神矣○所说神又岂能自说吉凶与人因有易后方着见者固为主佑神然说吉凶明白者辞也有易云者蓍卦兼也且所谓吉凶与人独非所谓酬酢乎葢酬酢佑神只是说易之用明能应人事幽能助神功兼幽明而言耳非必分应上文也徳行人事也道人事之理也故不必分酬酢与佑神○若依彼说亦无大害但究显道神徳行统为一事下句亦然
　　知变化之道者其知神之所为乎
　　神字对人言明非人之所能为也葢天地大衍之数揲蓍求卦之法无一不出扵理势之自然实宰物者之所安排也宰物者何心哉一气机之迭运一竒偶之积分若使之然而实非使之然者虽欲其不然而有不得不然者故曰神之所为也要之神亦无为也神本无心故自然惟自然故至妙○其知神之所为乎此神字即程子乾卦传所谓以妙用言谓之神者也其实即天之妙用张子所谓一神之神也一神而两化故成出许多数法来故彼此相当不合而合出扵无心而成而实非有心者所能成也○道字轻带变化字说此神字与上文神徳行及佑神之神不同神徳行神字活与神明之神同佑神之神字死以造化之功言之与幽賛扵神明之神同此所谓神之所为者言其变化之妙非人之所能为耳正前面本义所谓皆出扵理势之自然而非人之智力所能损益者也又曰是其变化徃来进退离合之妙皆出扵自然非人所能为也更以无思无为不疾而速不行而至两段来照看则神之义可得矣要之与佑神之神亦非有二也○此言天地大衍之数一句自天一地二起至大衍之数五十止也○揲蓍求卦之法一句则断自其用四十有九起至天下之能事毕矣止也或曰大衍之数宜该干之防及二篇之防一条且二条有当朞之日及当万物之数字曰不然也大衍字正说得河图中宫天五乘地十而得之至用以筮以后便是法也其曰干之防二百一十有六坤之防百四十有四曰干曰坤便无与扵大衍字只是卦也卦则自分二揲四归竒之法所得者而积数之也曰二篇之防便亦自揲蓍所求而来也故末节亦曰变化之道即上文数法也亦分数与法不谓数内有法也○朱子不是特故以大衍之数五十一句析出与天一地二条为一段也葢因数字与法字相对故从其类而分之中庸首章句曰道之大原出于天而不可易其实体备扵已而不可离【云　云】亦是此例




　　易经蒙引卷十上
<经部,易类,易经蒙引>
　　钦定四库全书
　　易经蒙引卷十下
　　明　蔡清　撰
　　系辞上传
　　第十章
　　易有圣人之道四焉【云】云以卜筮者尚其占
　　或问尚辞与尚占如何分别曰人之发言处事处自有两様有止议论道理不及吉凶泛应事物不关利害者则尚其辞以言而已矣亦有事关成败之两途而须用决择防渉善恶之两端而须为剖析者则当尚其占以断其疑矣如孔子之賛顔子曰不逺复无祗悔者则尚辞之类也其曰不恒其徳或承之羞则有利害从之矣此则尚占之类也然尚辞尚占一举而兼尚者固多如上章所谓君子居其室出其言以下七爻则有辞兼有占矣故下文君子将有为也一条亦兼辞占尚辞与尚占有别后章云系辞焉所以告也定之以吉凶所以断也扵此可见尚辞尚占之别矣○以动者尚其变是防处有善恶两端之分以制器者尚其象制器则动之有成者○譬如在官处事亦有常行事例不待思索裁度只管据见成之法而施者此是尚象以制器也亦有忽然一事来前是非利害两途未决须费商量裁度则当随机应变析理不期底扵是不纳扵非此是以动者尚其变也○下文发言处事内便有决疑在发言与处事俱兼得决疑意此卜筮不要实说是假借意义字様如上章之酬酢下节之参伍错综皆其例也又如君子经纶岂直指治丝之事哉乍说人多未信○大学顾諟天之明命章句曰顾谓常目在之也按明命是理无形者也岂可以常目在乎此借字法也故愚谓此之卜筮即是取占事之义下系传曰占事知来是说圣人据事而占之所谓无卜筮而知吉凶者亦非真以蓍占也○以卜筮者尚其占依上句以言以动以制器例则以卜筮只是以决疑之义亦不犯了尚占字葢言动制器卜筮当在尚辞尚占尚变尚象之外也故不必以问焉为即上文之卜筮如魏文侯卜相之类未必皆用卜也只是取决扵李克耳此葢六书假借之义○魏文侯卜相之卜非以卜也只是取决之意比卦原筮之筮非以蓍筮也亦只是审决之意信乎以卜筮者尚其占之卜筮只是取决疑之意也又曰占事知来者亦只是据事而占之非以蓍占也○以言者尚其辞谓取其辞以发言也以动者尚其变谓取其变以举动也以制器者尚其象谓取其象以制器也以卜筮者尚其占谓取其占以决所疑也决疑在占之外也若泥卜筮事则须卜筮后方得占如何乃取占以用之扵卜筮乎明者可以了然○辞变象占俱在言动制器卜筮之前○四者皆变化之道神之所为也有变须有象有象须有辞有辞则占随之矣四者不容相无故曰皆变化之道变如是则象如是象如是则辞占亦如是是变者又神之所都也而象辞占则神之所在也上章行以数神正扵其变处神之也上文言动制器卜筮不必俱以筮易言下文问焉而以言及参伍以变虽皆主筮易言然孔子上文寔是兼该动居两端下文只就筮易上发明耳葢君子居则观其象而玩其辞亦可用易也动则观其变而玩其占亦可用易也易之为书也不可逺若专主扵筮则其用狭矣况易之辞变象占可以穷理尽性至命可以崇徳广业岂必拘拘扵筮也哉若以下两条为据只就筮易上说固无得而非议之者只是若欠了一邉耳
　　是以君子将有为也【一条】
　　或问有为有行如何分曰为者本身心所为也行者出乎身而加乎民者也所施行扵外者也○行之扵身是有为措之事业是有行○辞占所以为天下之至精者以其体该本无都是假象之辞也用应始有则无有逺近幽深遂知来物矣此出易五賛首篇又曰稽寔待虚存体应用亦可见其精矣又曰洁净精微是之谓易
　　参伍以变错综其数【一条】
　　参伍以变四营而成变也谓分一挂二揲四归竒但一变成扵归竒故今人多以归竒取变谓归竒上见有多寡之数扵左右归竒上见其一先一后更相考覈以审其多寡之数也○多谓九与八寡谓五与四其明筮賛有曰四五为少八九为多以审其多寡之实○今人俱以一变之得五为少得九为多再变三变之得四为少得八为多固亦可通然实非本义多寡二字正意葢若拘多寡二字实则下句所谓一左一右一低一昂俱要明白有个左右明白有个低昂矣而又安得如彼明白乎毋亦是止取其义意而已耶○变者数之未定数者变之已成方其数之谓之变及其变之已定或为七为九或为八为六则谓之数矣○错综其数即所变归竒之数也旧说交而互之谓有一变者又有再变者又有三变者各不相混是一左一右之意也○搃而挈之旧说谓以第二变之余积扵初变者之上又以第三变之余积扵再变者之上是一低一昂之意也○按此说扵两个一字似未亲切○错综其数与通其变似略相混大抵变者数之未成数者变之已成通其变虽曰三揲两手之防以成隂阳老少之画然终主扵三次之方变者言有揲在内也错综其数虽曰亦通两手三揲之数然终主于既变成七八九六之数言不兼揲言也况自初变至二变亦可谓之错综而不可谓之通其变
　　参伍之义
　　朱子语类曰三五是相牵连之意如三要做五须用添二五要做六须用添一若要做三又须着减二○又问譬之三十钱以三数之为得几个三了又以五数之为得几个五两数相合方可看得个成数朱子曰是如此○又问如赵广汉欲问马先问牛便只是以彼数来参此数否曰是○又曰若是他数犹可凑参与伍两数自是参错不齐所以举以为言如这三个将五来比又多两个这是五个将三来比又少二个○又曰譬犹几个物在这邉逐三个数看是防个又逐五个数看是防个○又曰若三个两便多了一个【主于五而言故曰多一个】三个三是九个又少了一个【主于十而言两个五也故曰又少一个】三个四又是十二个也未是【这少不成二五为十多不成三五为十五】三个五方是十五个【谓凑成五数也】○大全载朱子曰参以三数之也伍以五数之也如云什伍其民如云或相什百非直为三与五而已也愚谓此说甚通畅然则若谓什伍以变亦不害其为更相考覈之意矣但什伍与什百字面数目太多故止用参伍耳○又曰葢数纪之法以三数之则遇五而齐以五数之则遇三而会愚谓此所谓齐亦会之义也假如有四十文钱在此以五数之得八个五为四十也又以三数之则十三个三又余其一亦为四十文也又如有四十二文钱在此以三数之得十四个三为四十二文也又以五伍之则八个五又余其二亦为四十二文也然此特取其参伍之浅浅者以示彷佛耳要之三五正义则不止是如本义所引荀子韩非汉书之言则三五之法常嘿行扵事为胶臈之中非智者亦未易臻其妙也○清又闻兵阵之法接战之余数十万之师顷刻之际不知所损及见在有防或随欲用多少扵东路用多少扵西路再用多少为正兵用多少为竒兵此须得知吾兵之数乃可裒益取用扵是主将发令即扵所顿地或十个为一朋又或令一百个做一朋又或令数百数千做一朋然后驰马一数或令队长凑报俄顷之间便知元数所损多少即惟主将随宜拨用也此虽非本义所引诸说之正义然亦一参伍之法可以开初学之蒙也○又老吏断狱徃徃有用参伍之法者如程明道先生初为京兆鄠县簿民有借兄之宅居者发地藏钱兄之子诉曰父所藏也令言无证佐何以决之先生曰此易辨耳问兄之子曰尔父藏钱防年矣曰四十年彼借宅居防何年曰二十年矣即遣吏取钱十千示之谓借宅者曰今官府铸钱不过五六年即遍天下此见二十年所藏决不止扵四十年前之钱也此钱皆汝未借居前所铸何也其人遂服是得三五之法矣又唐张鸾为河阳尉有吕元伪作仓督冯忱书盗粜仓粟忱不认而元执之坚张乃取元告状用纸贴两头惟留二字问是汝书曰非乃去贴即是元状先决五十又贴诈为冯忱书留二字问之乃曰是及去贴即诈书也元扵是伏罪亦得参伍之法矣○又曰所谓参伍以变者葢言或以三数而变之或以五数而变之前后多寡更相反覆以不齐而要其齐愚谓以不齐而要其齐此正三五之正义要指也○又曰如河图洛书大衍之数伏羲文王之卦歴象之日月五星章蔀纪元是皆各为一法不相依附而不害其相通也愚谓此亦如所谓河图洛书相为经纬八卦九章相为表里之意亦参伍法也○又曰此如三三为九五六三十之类虽不用揲蓍而推算变通未尝不用○又曰参伍不独是以数算大概是参合的意思○又曰兵家谓窥敌制变欲伍以参今欲觇敌人之事教一人探来恁的说又差一人去探来若说不同便将这两说相参看如何以求其寔所以谓之欲伍以参此说最为明白而至到当记晓○一说参伍以变前一变未见参伍必以第一第二变与第三变相对方为参伍此即是通其变也故本义曰葢通三揲两手之防以成隂阳老少之画以葢字贯下即连上句在中不得界断参伍以变错综其数两句也朱子又曰参伍所以通之其治之也简而疎○一说错综其数谓合十八变之数以观则七八九六之毕陈但见其数有七焉九焉有八焉六焉六则与九对八则与七对而有左右交互之义或阳上而隂下如注所谓阳上去做隂隂下来做阳亦得所谓六上生七为阳九下生八为隂亦得此谓错综其数只是究七八九六之数以定卦爻动静之象也亦皆冠扵葢字之下不复以别扵错综其数之句也是即朱子注中所谓错综所以极之其治之也繁而宻者也○按此后说似合本义又有小注一证似为穏扵前说当记取前说则与平庵项氏之注亦略有合○如后说扵本义为符合似无可疑者矣但孔子此节何缘都无一字言一变而直言通三变者都无一句言一爻之数而直言极六爻之数者似尚可疑耳然未易轻议姑置之
</div>
    <div class="pagination">
<a href="易经蒙引_page29.html">上一页</a><span>...</span><a href="易经蒙引_page25.html">25</a><a href="易经蒙引_page26.html">26</a><a href="易经蒙引_page27.html">27</a><a href="易经蒙引_page28.html">28</a><a href="易经蒙引_page29.html">29</a><span class="current-page">30</span><a href="易经蒙引_page31.html">31</a><a href="易经蒙引_page32.html">32</a><a href="易经蒙引_page33.html">33</a><a href="易经蒙引_page34.html">34</a><a href="易经蒙引_page35.html">35</a><span>...</span><a href="易经蒙引_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
