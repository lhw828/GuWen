<!DOCTYPE html>
<html>
<head>
    <meta charset="UTF-8">
    <title>汉上易传 - 第 7 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉上易传 - 第 7 页/共 23 页</h1>
    <div class="content">　　六五箕子之明夷利贞象曰箕子之贞明不可息也六五动则正正成离离明也不动成坤坤为晦自晦其明也五上同体迫于昏乱而不可去是以自晦其明以免祸箕子之明夷也自晦者不动而已未尝失正也明在其中失正则其明遂亡故佯狂者自晦也不受封去之朝鲜者正也圣人虑后世读易者以自晦即守正而垢爱生失其所守故曰箕子之贞明不可息也
　　上六不明晦初登于天后入于地象曰初登于天照四国也后入于地失则也
　　晋明出地上反为明夷则明入地中不明而晦上六极坤坤为晦故曰不明晦晋时离出坤登于干五下照坤六四坤在上为国故曰初登于天照四国也晋反则离入于坤后入于地也五者君之位以明徳居尊位者人君之则后入于地则失位失位者以不明晦而失为君之则也人君近君子逺小人兢兢焉唯惧不明乎善者所以守其则也得失无不自已为之者得之明失之晦昼夜之象故圣人举晋明夷二卦反复以释爻义原初惩后为人君万世之戒杂卦曰明夷诛也为明夷之主而不诛者鲜矣
　　【离下巽上】家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　外巽内离离明也易传曰外巽内明处家之道然卦以长女中女为象者女以男为家家人以女为奥主故曰家人此合两体言家人也家人自遯来无妄变也互巽变离六二正离为女女正位乎内也震变互坎六四正坎为男男正位乎外也女正位乎内然后男正位乎外女不正而能正其外者无有也天地坎正位乎北离正位乎南南北定位东西通气而天地化生万物故曰女正位乎内男正位乎外男女正天地之大义也此以六四而下言家人利女贞也五君之位也干九五者父也干为刚严无妄坤居四上配干五为母以坤变干为离归尊于父父母之于家人其严有君道家人犹臣妾也子之事父母妇之事舅姑鸡鸣而朝非君道乎易传曰无尊严则孝敬衰无君长则法度废故曰家有严君父母之谓也此以九五而下言家人正家之道也干为父坎为子父上子下父子正也巽为长女离为中女孟上仲下兄弟正也坎为夫离为妇夫上妇下夫妇正也干为天五爻各得其位天下定也故曰父父子子兄兄弟弟夫夫妇妇而家道正正家而天下定矣此以上九而下推广正家之道也夫正家之道始于女正女正而后男女正男女正而后父母严父母严而后家道正家正而后天下定家者天下之则也孟子曰天下之本在国国之本在家家之本在身故彖辞如此在卦气为五月故太准之以居
　　象曰风自火出家人君子以言有物而行有恒
　　巽风离火风自火出也说卦巽为木为风黄帝书曰东方生风风生木又曰火疾生风盖风火同生于木风自火出由内及外家人之象夫风缘火火缘木未始相离君子体之故言有事实行有常度自初至五体噬嗑颐中有物言有物也无妄震为行六四行不失正行有常也言行有法则家人化之
　　初九闲有家悔亡象曰闲有家志未变也
　　家道正则治不正则乱初九明于家道正以闲其初能有家者也初九动而与四相易则内外不正礼外内不共井不共湢浴不通寝席不通乞假男女不通衣裳内言不出外言不入防渎乱也初者家人之志未变之时于是闲之以法度内外各守其正何悔之有志动不正流宕无别然后闲之则悔矣失防患未然之道
　　六二无攸遂在中馈贞吉象曰六二之吉顺以巽也二主妇之位坤得位上从干五干夫道也地通无成妇人从夫无所遂事者顺也故曰无攸遂坎水离火而应巽木女在中当位亨饪而主馈事顺也故曰在中馈顺以巽者妇人之正也正则吉故曰贞吉六二不动而吉者以此故曰六二之吉顺以巽也诗曰无非无仪维酒食是议孟子之母曰妇人之礼精五饭羃酒浆养舅姑缝衣裳而已矣故有闺门之修而无境外之志
　　九三家人嗃嗃悔厉吉妇子嘻嘻终吝象曰家人嗃嗃未失也妇子喜嘻失家节也
　　三内之主也嗃嗃陆法言曰严厉貌易传曰有急速之意阳居三刚正过中巽为风为号离火炎上声大且急严厉之象骨肉之情望我以恩而治家太严伤恩矣能无悔乎拂其情矣能无厉乎然法度立伦理正小大祗畏以正得吉未为大失也故辞曰家人嗃嗃悔厉吉象曰未失也坎子离妇三动不正与二相易离成震兊离目也震动也兊说也坎兊为节坎动兊见失节也目动声出而说嘻嘻也喜乐无节其终必至于乱伦渎理荡而不反虽欲节之有不得而节者吝也故辞曰妇子嘻嘻终吝象曰失家节也二者治乱之别京房曰治家之道于此分矣
　　六四富家大吉象曰富家大吉顺在位也
　　六四本无妄之三进而在位巽体而顺三阳为实积其上富家也上有承下有应巽以事上则亲顺以接下则从夫奢则不逊而富者怨之府六四如此故能安处其位有家之实阳为大正则吉富家大吉也治家之道以刚正威严为善戒在于柔顺故家人初三五皆吉上九威如终吉二与四柔也于治家无取故二以柔顺卑巽者妇人之正也非男子所宜也四巽体而顺在位者满而不盈保其家者也非治家也
　　九五王假有家勿恤吉象曰王假有家交相爱也五干为王假至也王极乎有家之道正家以定天下则至矣故曰王假有家五刚而巽乎外二柔而顺乎内中正相应心化诚合则上下内外互相亲睦故曰交相爱也交相爱者相与于中之象也王假有家达之天下至于交相爱则天下不劳而治矣勿恤乎吉可也五动成离有伏坎坎为忧恤不动坎伏正则吉三代之王正心诚意修乎闺门之内不下席而天下治何所忧哉故辞曰勿恤吉象曰交相爱也
　　上九有孚威如终吉象曰威如之吉反身之谓也上三有孚之道以下未孚也故威如威如者九在上刚严之象上九动而正家人见信九三孚也始也威如终则正而见信威如终吉也上九卦之终坤为身九动反正反身之谓也威非外求反求诸身而巳反身则正正则诚诚则不怒而威夫诚所以动天地者也况家人乎圣人以治家之道莫尚于威严虑后世不知所谓威严者正其身也或不正而尚威怒则父子相夷愈不服矣安得吉故于上九之孟子曰身不行道不行于妻子石庆家人有过辄不食家人谢过而后复是亦反身也易传曰慈过则失严恩胜则掩义长失尊严少忘恭顺而家不乱者未之有也
　　【兊下离上】睽小事吉彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　离火动而上兑泽动而下火泽之睽也中少二女同居于家而所归之志各异二女之睽也故曰睽此以两体言睽也睽本同也离兑同为女而至于睽者时也故睽自家人反明本同也本不同则无睽惟本同故有合睽之道自离兑言之说而丽乎明自家人六二之五言之柔进而上行得中而应乎刚説则顺民丽乎明则择善柔得中则柔而不过应乎刚则取刚以济柔是以小事吉夫说而丽明柔得中而应刚不可以作大事何也以柔进上行而得尊位也睽之时人情乖隔相与者未固非刚健中正不能合天下之睽如睽之柔其才才足以小事吉也故曰説而丽乎明柔进而上行得中而应乎刚是以小事吉此合两体卦变而言处睽之道也天地男女万物一气也得其所同则睽者合矣刚上柔下天地睽也天降地升生育万物其事同也坎外离内男女睽也男上女下乃有室家其志通也坎见震毁万物睽也阳生隂成物无二理其事类也非本同也其能合乎大人以是能用天地能用男女能用万物乖者复合混而为一以至天下为一家中国为一人故曰天地睽而其事同也男女睽而其志通也万物睽而其事类也睽之时用大矣哉此推原一卦以论合睽之道也在卦气为十一月故太准之以戾
　　象曰上火下泽睽君子以同而异
　　离兊同为隂卦而未始不异君子之所同者人之大伦也然各尽其道亦不苟同以徇众人见其为异矣不知异所以为同中庸曰和而不流晏平仲曰同之不可也如是彖言异而同大象言同而异
　　初九悔亡丧马勿逐自复见恶人无咎象曰见恶人以辟咎也
　　睽之始刚而无应动则不正故有悔四坎马也四不与初以刚自守丧马不逐也睽诸爻皆有应四独无与安得不动而求初乎四动之初初往复成坎马勿逐自复也故悔亡四不正而险恶人也离目为见初往之四有离见恶人也之四虽不正以辟咎故无咎天下恶人众多疾之已甚人人与君子为敌是睽者既合而复睽斯亦君子之咎也然初守正四动而后初见之夫子见阳货阳货先也故不得不见若屈已而先见之睽非不合矣见之可也从之不可也易传曰古之圣人所以能化奸凶为善良绥仇敌为臣民由弗絶也
　　九二遇主于巷无咎象曰遇主于巷未失道也
　　九二以刚中之徳遇六五济睽之主人情睽离之时二五皆非正应五来求二兊变震艮睽者家人之反艮为门为径家门之有径者巷也二往应之离变巽巽东南主人位也五来求二二适往应是以相遇故曰遇主于巷遇者不期而会巷委蛇曲折而后达睽而欲合故如是之难然二五得中震为大途合睽者如是乃为得中未失道也易传曰巷者委曲之途也非邪僻由径也遇者逢会之谓非枉道诡遇也至诚以感动之尽力以扶持之明义理以致其知杜蔽惑以诚其意如是而已故云未失道也
　　六三见舆曳其牛掣其人天且劓无初有终象曰见舆曳位不当也无初有终遇刚也
　　六三于睽时处不当位介于二刚之间其柔不能自进上九之刚虽非正应欲往而遇焉二刚侵凌莫之与也三坤为舆为牛离目为见四前刚为角离火欲上坎水欲下见舆曳也离上角仰也坎下角俯也一仰一俯牛顿掣也郑康成作觢觢牛角踊也踊起而复下亦顿掣也见舆曵而不行其牛俯仰而顿掣言四扼于前者如此也二干为天三坎之柔为髪而兊毁之髠其首也马融曰刻凿其额曰天易传曰髠其首为天以象考之易传为是伏艮为鼻兑金制之刑其鼻也其人天且劓者言其人既为四扼于前犹力进而犯之又为二制于后出处不当位故人情上下恶之然动得其正睽极则通初虽艰厄终必遇之三遇上刚二四象毁坤舆进而上行矣故曰无初有终遇刚也曰遇者不期而会谓其非正应也君子于此不尤乎见恶者反身以正而已正则应应则恶我者説睽我者合易传曰不正而合未有久而不离者也合以正道则无终睽之理故贤者顺理而安行智者知几而固守
　　九四睽遇元夫交孚厉无咎象曰交孚无咎志行也九四睽时处不当位介二隂之间五应二三应上四独无应在睽而又孤故曰睽孤孤则危厉有乖离之咎初守正不援乎上处睽之善者也四变交初兊变坎四离为妇初坎为夫元始也善之长也故曰遇元夫四动正正则诚矣彼我皆诚有不约而自信者故曰交孚交孚则虽厉而无咎交则初四未正曰无咎者初志上行睽者通也易传曰卦辞言无咎夫子又从而明之云志行也盖君子以刚阳之才至诚相辅何所不济也唯有君则能行其志尔
　　六五悔亡厥宗噬肤往何咎象曰厥宗噬肤往有庆也六五柔得尊位宜有悔也能致九二在下之贤以刚辅柔故悔亡五离也二兊有离体同宗而为六五所宗噬肤者囓柔也五来下二兊变成艮艮为肤兊口囓柔噬肤也自二至上体噬嗑故曰厥宗噬肤二噬五柔而深之刚柔相入之意睽离之时非五下二三不可往非深入之则其久必离九二刚中不苟往者也五既下之往亦何咎往则有济睽之功成邦家之庆阳为庆谓五柔成刚也易传曰爻辞但言厥宗噬肤则可往而无咎象推明其义言人君虽已才不足若能任贤辅使以其道深入于已则可以有为往而有福庆也
　　上九睽孤见豕负涂载鬼一车先张之弧后说之弧匪宼防媾往遇雨则吉象曰遇雨之吉羣疑亡也
　　上与三应亦曰睽孤者睽离之时三未从上有四间焉而上疑之则人情不合而孤犹之人也畴类异处适有人参处乎两者之间则疑矣上九处极睽难合之地过刚而暴极明而察故疑于四者无所不至离目为见坎为豕兊为泽坤土坎水陷于兊泽豕在泽中汨之以泥涂见豕负涂也言恶其秽之甚也坤为鬼坎为轮坤在坎中载鬼一车也言以无为有妄之极也离矢坎弓先张之弧疑四为寇而见攻也三所以未应岂四之罪哉人情有未通尔睽极则通异极则同隂阳刚柔无独立之理六隂柔也九阳刚也刚来柔往则疑情涣然释矣故后説之弧知四匪宼也九刚六柔自防媾也故曰匪宼防媾此匪宼防媾与他卦言同而象异坎在下为雨上来之三三往遇之上三正则吉吉则向来羣疑亡本无是也故曰遇雨则吉羣疑亡也辞枝如此者疑辞也
　　【艮下坎上】蹇利西南不利东北利见大人贞吉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　蹇坎险难也艮止也坎在上险难在前止而不进故曰蹇难也险在前也此合两体言蹇也离目为见见险者明也知其不可进则止而不犯者行其所知也知者精神之防水火之合坎离之象故曰见险而能止知矣哉此兼互体以卦才言处蹇之道也蹇自临来小过变也九四往之五小过之五即临之坤也坤西南体顺而易坤众也五中蹇难不解天下思治九四能顺乎众而往上居于五处顺易以济险难以顺民心乃得中道所谓时中蹇之利也故曰蹇利西南往得中也艮止也东北方也见险而止非遂止不往也顺时而处以有待也若遂止于险则过矣过则道不行天下益蹇非中道乃蹇之所不利故曰不利东北其道穷也此以卦变四五相易言济蹇之道也大人九五也刚中而正量险而行其才足以济难利见大人者六二也非刚健中正在上则六二柔中未有功也故曰利见大人往有功也此以二五言济蹇也坤在四为邦国四诸侯位也故建侯康侯正邦无邦皆取此象蹇五爻皆正而初不正初不正者蹇之所由生也九五当位而正以正六四而邦国正邦国正则天下正而蹇难解矣正而吉也故曰当位贞吉以正邦也此再以九五六四言济蹇也蹇之时或可止或可往往而有功非大人不能尽其用故曰蹇之时用大矣哉在卦气为十一月故太准之以难
　　象曰山上有水蹇君子以反身修徳
　　山上复有险行者蹇也六五反四而正反身修徳之象易传曰君子之遇蹇难必自省于身有失而致之乎有所未善则改之无慊于心则加勉
　　初六往蹇来誉象曰往蹇来誉宜待也
　　蹇之初有险在前往则遇蹇知不可往来而止安时处顺待可动而动则有见几知时之誉初动而往离坎变兊兊口誉之往则蹇来则誉宜待也天下之险未有久结而不解者故伯夷太公居海濵以俟若先时而起则愈蹇矣郑氏本作宜待时也
　　六二王臣蹇蹇匪躬之故象曰王臣蹇蹇终无尤也五干王也二坤臣也二应五王臣也五在险中蹇也六二犯难济五之险蹇之又蹇故曰王臣蹇蹇坤为身三折之目视下为躬二履当其位而艮体有保其躬之意二往济五身任安危五坎变坤匪躬之故也蹇时非有才而刚上辅其君不能济难二柔济五才不足疑若有尤然志靖王室忘身以卫其上虽蹇之又蹇终无尤也易传曰圣人取其志义谓其无尤所以劝忠荩也
　　九三往蹇来反象曰往蹇来反内喜之也
　　往则犯难反则得位九三重刚为下卦之主初二柔爻恃之以拒外险故往蹇来反以内喜之而反也阳得位故喜易传曰反犹春秋之言归也
　　六四往蹇来连象曰往蹇来连当位实也
　　六柔无应往则犯难故往蹇来则当位承五下连九三故来连连牵连也九三刚实四牵连之共济五难当位而又得济之实也处蹇难不以刚实济之柔者安能独济乎阳为实
　　九五大蹇朋来象曰大蹇朋来以中节也
　　险者人情之所不敢犯也五在险中独安其险刚正足以任天下之难而不辞大者得位当蹇之时如是乃为得中阳与阳为朋朋谓九三也五下应二三来比之朋来也五为坎三来成兊水泽节之象节者处蹇之节也九五在险得中道应六二者有节则九三之刚不约而自来九三外应上六内为六二初六之所喜而又六四牵连而进同心协力斯可以济天下之难故曰大蹇朋来以中节也若九五前郤应于下者失刚柔缓急之节则九三招之不来矣仲虺賛汤曰天锡王勇智武王曰今朕必往济蹇大难者其要在于九五乎
　　上六往蹇来硕吉利见大人象曰往蹇来硕志在内也利见大人以从贵也
　　上六志在纾难然柔也才不足以柔犯难故往蹇柔自外来求助于九三三以刚济柔则难纾志乃大得故曰往蹇来硕志在内也阳为大艮为石硕刚大也离目为见大人九五也故曰利见大人九五贵而有位足以行其道九三其徳刚大佐五以济天下之难上六志在内因九三利见九五斯可以出难故曰以从贵也阳为贵蹇难未解人不知所从上六因九三以从九五之贵则君臣之分定矣
　　【坎下震上】解利西南无所往其来复吉有攸往夙吉彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉
　　坎险也震动也他卦名不再释解言解乎险难以是动动而出乎险之外则险难解矣故曰解险以动动而免乎险解此合二体言解也解者蹇之反解之九二乃蹇之九五也九四乃蹇之九三也坤为西南其体顺自艮反有平易之意坤又为众当蹇难之后人皆厌乱四以平易之道往顺乎众而众与之是以得众汤代虐以寛武王乃反商政是也故曰解利西南往得众也此以九三言处解之道也其者指二也难方在外二往济难则处乎险中以身任之而不辞当是时以往为中大难既解无所事于往也则五来复二乃为得中得中者合宜之谓也得中则吉易传曰天下国家必纲纪法度废乱而后祸乱生圣人解其难而安平无事矣则无所往也当正纪纲明法度反正理追复先王之治所谓来复也此天下之吉也自汉而下乱既除则不为可久可继之治不复有为姑随时维持而已故不能成善治盖不知来复之义也故曰无所往复吉彖曰其来复吉乃得中也此以九二言处解之道也大难虽解其间有未尽而当有为者不可不往有所往不可不早图之缓则难深而不可解荀爽曰据五济难是也解反为蹇则二先往夙也离为日震东方日出乎东夙之象也二之五正而吉解缓也宜以夙为戒故曰有所往夙吉此复以九二言终则有始之道也不有蹇则无解故反复爻义以明之震者天地之始交也天地始交物生之难雷动雨流天地难解则百果草木一瞬息间其甲皆坼无不解者所以如此其速者不失时也艮在木为果在草为蓏阳止也艮反为震阳动于草荄木根之时离为甲解者坼也故有百果草木甲坼之象以卦气言之解为春分雷始发声故太准之以释盖圣人因论天地始解之义而卦气在其中矣解之时大矣哉不言义者无所疑也不言用者其用见于蹇之时也
　　象曰雷雨作解君子以赦过宥罪
　　雷雨作天地之难解万物维新之时也内外有坎坎为狱九二九四皆不正九二未失中而陷之过也九四不中正罪也君子于是时过误者赦而不问有罪者宥而从轻与民更始则难解矣后世多赦轻重悉原刑罚不得其平失是义也
　　初六无咎象曰刚柔之际义无咎也
　　屯刚柔始交而难生故六二乗刚虽正而难解蹇难既解刚柔分矣初六刚柔之际以柔自处而下刚刚而能柔者也虽未正而无咎得其宜也得宜之谓义辞寡如此者吉辞也
　　九二田获三狐得黄矢贞吉象曰九二贞吉得中道也二为田自三至上有师象四艮坎为狐狐善疑惑春秋传卜徒父谓狐为蛊蛊亦惑也自二至四三爻不正皆具坎艮而近五小人惑其上者也二坎为弓三离为矢三动以正弓动矢发二刚上行歴三爻而坎毁田获三狐也二动离为坤黄地道之美坤之中色得黄矢也正则吉故曰九二贞吉九二刚中为五所任六五柔得尊位于刚断及明有不足难解之时小人乗之而惑其君则难复结矣小人不可不去也小人去则直道行而得中矣易传曰羣邪不去君心一入则中直之道无由行矣桓敬之不去武三思是也
　　六三负且乗致宼至贞吝象曰负且乗亦可丑也自我致戎又谁咎也
　　六三上负四下乗二坎为轮六为小人故曰负也者小人之事九为君子故曰乗也者君子之器四坎为盗故曰小人而乗君子之器盗斯夺之矣三正则乗象毁不正则盗斯夺之故贞吝车服所以昭庸宜负而反乗亦可丑也隂为丑辞曰盗象曰戎盗用众戎也致戎者以不正自我致戎又谁咎哉难解之时小人窃位则宼至矣六三一爻当内卦之上三公之位小人而在高位自二言之与四五为狐自三言之为负乗自上六言之为隼
　　九四解而拇朋至斯孚象曰解而拇未当位也
　　四震为足初在下体之下动而应足拇之象九四阳也阳与阳为朋刘牧曰朋谓二四当大臣之位下与初六小人相应则九二君子与我朋类者不信而去盖观近臣以其所主也故解其拇则九二自至为孚于五矣四阳处隂于正疑不足复比小人则与君子之诚有不至也其能为五得君子乎故拇不解则小人进小人进则君子去而难作
　　六五君子维有解吉有孚于小人象曰君子有解小人退也
　　难生之初刚柔交错小人道胜君子合内外之力以济其难非以胜小人也如理乱绳维有解其结而已九自二之五成巽巽为绳故曰君子维有解吉正故吉也解之者使刚者在上柔者在下不唯君子安之以信于小人小人退而不疑是以险去难解物莫之伤六五之吉孰大于是六下之二与九相应者孚也二之下小人退也故辞曰有孚于小人象曰小人退也譬之有疾本于隂阳揉错善医者导之各复其所释然解矣不善治者又从而纷乱之解天下之大难者亦然阳为君子隂为小人故二以物言之为狐以阳言之为君子五君位也以隂言之又为小人之在上者唯其时物也
　　上六公用射隼于高墉之上获之无不利象曰公用射隼以解悖也
　　三公位坤土坎险积土当内外之际墉也坎为弓离为矢上动之三弓动矢发巽为高离兊为隼六三之上公用射隼于高墉之上获之也六三小人之鸷害者当解之终离乎内而未去解道已成悖而未去其害坚强矣上六在上动不失时以解悖乱六三变则悖解悖解则天下之难解无不利者动而括也
　　【兊下艮上】损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　泰变也损九三以益上六也益上矣而谓之损上以下为基譬之筑墉损其基以增上之高则危矣非益也故曰损损下益上者以其下事上之道行乎上也故曰损下益上其道上行此以三上二爻言损也损六爻皆应有孚也凡损之道损抑其过以就理义则诚也诚则上下内外无不信乃可损以人情莫不欲损也泰九三正也其始损之以天下之正理非私心有所好恶而损之也故元吉元吉则于理义为无咎始出于正也上九宜有咎然而无咎者损之以正是以无咎自古有损之太过而人情不安或损之不及不足以为损暂行复止人不与之其始不正其终安得无咎故曰元吉无咎损之本出于正虽抑损其过而正理不动则可坚守其正勿失之矣上九不正动则正正则何所往而不利故曰可贞利有攸往此再以泰九三往上言处损之道也损之为用不可常也往而不已将何之乎之往也故曰曷之用此因上九之往以设问也兊为口有问之意损益相为用也损益二卦皆有簋象坤为腹为方震为足艮为鼻震巽为木木为方器有腹有足有鼻簋也以损益二簋论之四时之享春祠夏禴品物少时也其簋不可不损秋尝冬烝品物多时也其簋不可不益或损之或益之所应之时有不同可用之以享鬼神则一也上为宗庙艮为门阙为手震为长子升自门阙而荐之享也然则二簋可用享者特未定也时焉而已矣则损焉可往而不反哉故曰损刚益柔有时泰者阳息而盈否者隂消而虚盈则损之虚则益之一损一益循环无穷则二簋可用享岂不信乎三代之王所损益可知矣可损而损不为不足可益而益不为有余因时而行当理而止故曰消息盈虚与时偕行此反复二卦以明损益之用也在卦气为处暑故太准之以减
　　象曰山下有泽损君子以惩忿窒欲
　　山下有泽则山日以削泽日以壅有抑损之意君子观山之削也则惩忿观泽之壅也则窒欲艮止也震雷怒也惩忿也兊说也坤为土震为足土窒塞之窒欲也忿不惩则凌物欲不窒则溺人惩之然后平窒之然后清君子之所可损唯此二者
　　初九已事遄往无咎酌损之象曰巳事遄往尚合志也四体艮止也巳事者止其事也初九兊决往四成离飞鸟决起之象遄疾之意九居四宜有咎已事遄往故无咎四坎水艮手酌损之也志者动于中也事有当损于其初以刚正决断止之遄往乃无咎如救焚拯溺可也踌躇不往则事巳成而不可损于损为有咎损宜斟酌可损损之过则非四所堪不及则损之无益尚合乎六四之志而已盖事有当损彼或不损而至于败败岂其志哉已事遄往如鲁人欲以璠璵葬夫子厯阶而止之是已
　　九二利贞征凶弗损益之象曰九二利贞中以为志也九二刚中而説动则损刚为柔六五柔也二动以柔说应之枉道干时徒自失已不能益也无益则容悦致凶曰征凶者动而上行以柔为正也若五来下二二往应之弗损已之刚而五自益矣能益其上故曰弗损益之然则九二利贞者非谓动而以柔为正也以中为志守之用刚待上之求者也故曰中以为志也易传曰失其刚正而用柔说适足损之矣世之人愚者虽无邪心唯知竭力顺上为忠不知弗损益之之义也
　　六三三人行则损一人一人行则得其友象曰一人行三则疑也
　　损自泰变三阳并进三人行也九三一爻损而之上三人行则损一人也九二上行则上六下居三刚柔偶合一人行则得其友也三爻即上爻也故谓之友太曰二与七共朋三与八成友二七均火也三八均水也犹三即上也万物之理无有独立而无友者有一则有两得配也有两则有一致一也有两者益也有一者损也两则变一则化是谓天地生生之本非致一其能生乎三阳三进成巽巽为不果疑也故曰一人行三则疑也
　　六四损其疾使遄有喜无咎象曰损其疾亦可喜也六四下从初九初九以刚益柔九六离位而六四之疾见矣及其既益各复其所在六四为损其疾在初九为遄有喜遄者离为飞鸟疾之象也盖君子见人之不善者若在已也初九以刚益柔六四亟损其柔以受初之益初九岂不遄有喜乎使初九遄有喜者六四也然六四亟损其不善过咎未深而害巳去亦安得不自喜乎子路闻过则喜是也或曰九二损刚故戒以征凶初九益四非损刚乎曰六四下初九初九往益以刚非损初九之刚也益人而不失已故不戒也
　　六五或益之十朋之龟弗克违元吉象曰六五元吉自上祐也
　　六五得尊位而虚中上九以刚自上益五五忘其尊虚中而纳之受益者也五受益则天下之善皆愿益之或益之言益之者不一也天地鬼神人道以谦为贵五受益自天祐之获元吉复何疑哉上九益五正也故吉元吉者吉之至善始终吉也上九自泰九三变始吉也上九变五终吉也故曰元吉五有伏兊兊为右自上祐也泰一变归妹二变节皆有坎离龟象三变损坤数十四隂为朋十朋也崔憬曰元直二十大贝双贝为朋盖古者三人占则从二人之言未有用龟至于十朋者崔说是也三应上四应初五应二十朋之龟弗克违也
　　上九弗损益之无咎贞吉利有攸往得臣无家象曰弗损益之大得志也
　　上九损之极乃有弗损弗损于下反以益三故曰弗损益之上九如此何咎于损故无咎九在上宜有咎也夫益下必以正理正理者天理也益之以天理则取之愈有用之不竭人各自得于分量之内故正吉利有攸往者六三往也坤为臣二大夫位为家上九反三则六不比于二故得臣无家其益岂有穷哉又易外以内为家四以初五以二上以三外本于内也故虞仲翔解鼎九二曰二据四家言四以初为家也言上九益下则得人心之服从者无有逺近内外之限非适一家以六三之上则内外皆应五之所得不止于二也弗损益之其效至于得臣无家则上九之志大有得也无求于人益我也而人自益之上九益人之志岂不大有得乎
　　【震下巽上】益利有攸往利涉大川彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　益否之变损之反也损上之九四益下之初六损上益下也益之巽乃损之兊坤为众民也损上益下得民之心是以民说无疆者干上九益坤初也天无疆地与天合徳乃无疆无疆则民说无彼此之限故曰损上益下民说无疆此以初九言益之道也否自上而下一变渐二变涣三变益渐涣皆有坎离日月象以上之贵能下其下则益道光明文武之下下是也夫损者将以为益也损下益上其道上行至于自上下下其道乃大光明矣故曰自上下下其道大光此再以初九推原其变而言益也九五本损之九二反而上往得尊位以中正观天下六二复以中正应之君臣上下以中正益天下天下受其益是为九五一人之庆则益之道何往而不利哉故曰利有攸往中正有庆此以损之九二往五而言益也益道之行自上下下为渐为涣皆有涉坎之象巽为木坎为大川木在坎上乗舟之象上益其下百姓亲附乐为之用入可以守出可以战如子弟之卫父兄孰不致其死力以犯大难哉故曰利涉大川木道乃行此复以初九之变兼上五二爻言益也凡利涉大川言木者三益也涣也中孚也皆巽坎也涣曰乗木有功中孚曰乗木舟虚动者震也巽者巽也无疆者干合坤也否变渐有离日变涣变益日进而上行益动而巽于理则日进而无疆如寒暑之不停昼夜之有经日益一日莫之能御以动而巽也故曰益动而巽其益无疆此合震巽二体兼初九之变而言益也天地之益物者以动而巽也天施一阳于地地得之以生万物自坎至艮自艮至震其益至盈乎天地之间岂有方所分量哉益人者动而巽于理亦然辅其自然各足其分无方也坤为方干变之为无方系辞曰益长裕而不设是也故曰天施地生其益无方此因干降坤升以言益也天地之大损益有时益极则损损极则益其道与天地并是以能无疆故曰凡益之道与时偕行此再以损益二卦终言乎益之时也在卦气为立春故太准之以增
　　象曰风雷益君子以见善则迁有过则改
　　风行雷动相薄有声不知风之为雷欤雷之为风欤风雷相益也君子见人之善则迁之已有过则改之忘乎已与人也相益而已益自否来九四不正之初而正一变成离离为目见善则迁也初六不正过也初往之四得正有过则改也不迁善则无改过迁善者以改过为益
　　初九利用为大作元吉无咎象曰元吉无咎下不厚事也
　　阳为大震为作益之初利用有为而大作大作者作大事以益天下也事大且善元吉则动而无咎初九正得干之始元吉也坤厚也巽为事震有伏巽动则坤见震巽毁下不可厚事也先王用民之力岁不过三日唯田与追胥竭作其不可厚事如此为大作也非元吉则安得无咎
　　六二或益之十朋之龟弗克违永贞吉王用享于帝吉象曰或益之自外来也
　　益损之反益之六二即损之六五故其象同夫子曰辞也者各指其所之然异于损者六二受益者也虚中退托又顺其鞠矣五自外来而益之或益之者益之者不一天下之善皆归之也天地鬼神人道贵谦得人如此故十朋之弗克违受益者当守而不变愈久而不厌则来益者无穷矣故永贞吉言六二之虚中不可动也干五为王干五兼上九为巽巽为工帝者天之工宰故又为上帝象五自外来益二成兊有杀牛于宫象及复于五有外自门阙享于帝之象六二受益不已天人之助王者用此爻以享于上帝吉也况六二乎
　　六三益之用凶事无咎有孚中行告公用圭象曰益用凶事固有之也
　　易以正为吉不正为凶六居三不正上巽来益三巽为事益之用凶事也三震动之极为决躁巽其究为躁果于益民者也用之于凶事乃无咎以为不当故也凶事者患难囏阨非常之事唯此乃当奋身不顾如救焚拯溺果于益可也然非有诚心爱民见信于上中道而行亦不可三公位上干不变为玉震东方之卦交干为圭圭象春生者也三公以中道上行见孚于上故聘之用圭以达其诚及其既孚上九反三复以诚信与之用圭之礼卒事则反之告者上告下也伏兊为口告公用圭也夫益用凶事唯有孚中行上三交孚至于告公用圭乃能固有其孚不然公虽人臣之尊位也为善专辄有拊伛其民之嫌虽益犹有咎季路为蒲宰修沟洫不白于君以箪食壶浆与民而夫子止之者亦此类也易传曰礼大夫执圭而使所以申信也凡祭祀朝聘皆以达诚而已
　　六四中行告公从利用为依迁国象曰告公从以益志也
　　三四中位六四当位以益下四之初其中下行故曰中行益人者以中道行也三公位初九应四有伏兊兊口告公也兊口坤顺允从之象故曰告公虽益人以中道告公而不从亦不可行四诸侯位坤为国四之初迁国也依六三公位而后迁故曰依迁国苟利于吾力不足则依之以迁国可也衞文公依齐桓公而迁楚丘是也六四告公而从能迁其国者以益民为志公信之也志动于中也迁大事也曰吾不能定迁事有当迁而益者以迁为中不可惮也然非以益民为志虽有强国亦不可依之以迁迁则不利许子是也易传曰自古国邑民不安其居则迁迁国者顺下而动也
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　六二应九五有孚也中者心之象惠者顺人心而益之五有惠心二信之益人以诚也五之二成兊兊口问也问而后惠惠亦狭矣勿问则吉之至善故勿问元吉不失其始之吉也五不之二而守中正兊象隠勿问之吉也故曰有孚惠心勿问之矣六二中正孚于五者惠我中正之德也九五勿问六二自顺我徳而中正之徳自益以诚不费之惠也是以九五不动而大得志易传曰人君至诚于益天下则天下孰不以诚懐吾徳而为惠哉
　　上九莫益之或击之立心勿恒凶象曰莫益之偏辞也或击之自外来也
　　上九益之极有不益者矣上当益三而莫益之上三相益有雷风相与之象恒也巽股立也三中为心上九莫益之持其心不以相益为恒如是则凶矣人道彼我相益而后安莫益之有我而已一偏之辞不知道之大全也三往乗之艮手上击九损于下虽欲益之晚矣何以知或击之九自外来也伤于外者必反于内人之情也上九安能有我而忘彼哉











</div>
    <div class="pagination">
<a href="汉上易传_page6.html">上一页</a><span>...</span><a href="汉上易传_page2.html">2</a><a href="汉上易传_page3.html">3</a><a href="汉上易传_page4.html">4</a><a href="汉上易传_page5.html">5</a><a href="汉上易传_page6.html">6</a><span class="current-page">7</span><a href="汉上易传_page8.html">8</a><a href="汉上易传_page9.html">9</a><a href="汉上易传_page10.html">10</a><a href="汉上易传_page11.html">11</a><a href="汉上易传_page12.html">12</a><span>...</span><a href="汉上易传_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
