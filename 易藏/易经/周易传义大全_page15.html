<!DOCTYPE html>
<html>
<head>
    <meta charset="UTF-8">
    <title>周易传义大全 - 第 15 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 15 页/共 41 页</h1>
    <div class="content">　　象曰咸临贞吉志行正也
　　传所谓贞吉九之志在于行正也以九居阳又应四之正其志正也【建安丘氏曰当临之始初能固守其正以从二则阳刚浸长羣阴退听而得吉也以其未当临阴之任故曰志行正而已】
　　九二咸临吉无不利
　　传二方阳长而渐盛感【一作咸】动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也【厚斋冯氏曰以卦义言之以大临小初九九二临四阴也以爻位言之以上临下六四六五临初九九二者也惟其正应而阴阳相感故交相为临而谓之咸言其交相感而交相临也初与二同为咸临而初贞二无不利者葢初位卑而不中故取其正二得中而应君故无不利不言贞位不当也君臣正应以相与故阳之上进羣阴顺之所以无不利也】
　　本义刚得中而势上进故其占吉而无不利也【进斋徐氏曰初九曰咸临贞吉而九二则曰咸临吉无不利何也曰初未得中未当临阴之任故在初惟当固守其志以从二得贞而吉也二得中则势上进已当临阴之任矣在二不过率初之阳以同徃则柔不能拒是以吉而无不利也贞吉者戒初之辞吉无不利者勉二之辞也○云峰胡氏曰初刚得正未见其势之进故曰贞吉二刚得中势可以上进故不特曰吉又曰无不利至六三则曰无攸利扶阳抑阴之意可见矣】
　　象曰咸临吉无不利未顺命也
　　传未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗跖之所树欤是未可知也史记侯嬴曰人固未易知古人用字之意皆如此今人大率用对己字故意似异然实不殊也九二与五感应以临下葢以刚德之长而又得中至诚相感非由顺上之命也是以吉而无不利五顺体而二説体又阴阳相应故象特明其非由説顺也本义未详【节齐蔡氏曰命君命谓五也○进斋徐氏曰二刚咸临有进逼陵躐之势五柔二刚有君弱臣强之疑以此相临岂能遽合自二言之其初未顺命也然五以柔中用二二以刚中应五岂终不顺哉圣人以未顺命释之欲人知以道事君而不茍于从上也】
　　六三甘临无攸利旣忧之无咎
　　传三居下之上临人者也阴柔而説体又处不中正以甘説临人者也在上而【一旡而字】以甘説临下失德之甚无所利也兑性旣説又乘二阳之上阳方长而上进故不安而益甘旣知危惧而忧之若能持谦守正至诚以自处则无咎也邪説由已能忧而改之复何咎乎本义阴柔不中正而居下之上为以甘説临人之象其占固无所利然能忧而改之则无咎也勉人迁善为教深矣【朱子曰三近二阳也去临他如小人在上位却把甘言好语临在下之君子○节斋蔡氏曰爻柔而位不正兑体而迫于刚故以甘説邪佞而临乎二也然刚长以正又岂甘説邪妄之所利也能顺刚长之正理忧惧知变不为甘説之态则咎可无矣○平庵项氏曰六三以甘媚临而无攸利见君子之难悦也旣忧之无咎又见君子之易事也其处己也严故不受不正之媚其与人也寛故不治旣忧之人爻辞虽为六三言之然亦可以见二阳之用心矣○云峰胡氏曰彖惟取刚临柔爻则初二外皆上临下三兑体在二阳之上为以甘説临人之象节九五以中正为甘则吉此以不中不正为甘故无攸利忧者说之反能忧而改则无咎矣六三变则为泰九三能改而自新则旣忧之无咎即泰之艰贞无咎也彖以八月有凶警君子爻以旣忧之无咎戒小人易于君子小人之际用意深矣哉】
　　象曰甘临位不当也旣忧之咎不长也
　　传阴柔之人处不中正而居下之上复乘二阳是处不当位也旣能知惧而忧之则必强勉自改故其过咎不长也【临川呉氏曰以不正故为媚説之态先虽媚説而后能忧则始虽有咎而其咎不长故可无咎也】
　　六四至临无咎
　　传四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也
　　本义处得其位下应初九相临之至宜无咎者也【或问六四以阴居正柔顺临下又有正应临之极善故谓之至临朱子曰至临无咎未是极好只是与初相临得切至故谓之至○山杨氏曰六四初九皆当位诚意以相与至临也故无咎○云峰胡氏曰六四以阴居阴处得其正下应初九之正相临之至所以无咎又地附泽泽依地六四坤兑之间地与泽相临之至也】
　　象曰至临无咎位当也
　　传居近君之位为得其任以阴处四为得其正与初相应为下贤所以无咎葢由位之当也【建安丘氏曰三四皆阴柔三无攸利而四无咎者三乘阳而四应阳三位不当而四位当也】
　　六五知临大君之宜吉【知音智】
　　传五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃己以明知临天下大君之所宜也其吉可知
　　本义以柔居中下应九二不自用而任人乃知之事而大君之宜吉之道也【中溪张氏曰一人出而君天下自任者其智小任人而不自任者其智大况当二刚浸长之世六五在上与九二为正应不忌其进而以柔道接之则刚中而应反为吾用是兼众智以临天下大君之宜孰大于此吉可知矣此帝舜能用禹臯陶而临下以简谓之大智者欤○云峰胡氏曰六五自是柔闇之士何为以智称葢谓之临多是以己临人五虚中下应九二不任已而任人所以为知所以为大君之宜中庸曰聪明睿智足以有临又曰舜其大知也欤舜好问而好察迩言其皆出于此欤夫子释干四德言仁义礼不言智知光大言于坤周公爻辞独于临之坤体曰知临五常之德知藏于内坤以藏之故也】
　　象曰大君之宜行中之谓也
　　传君臣道合葢以气类相求五有中德故能倚任刚中之贤得大君之宜成知临之功葢由行其中德也人君之于贤才非道同德合岂能用也【南轩张氏曰六五知临者岂任察以为明挟暴以为刚乎立大中之道使天下得以共行之而已舜惟能用中于民此所以为大智也】
　　上六敦临吉无咎
　　传上六坤之极顺之至也而君临之终敦厚于临也与初二虽非正应然大率阴求于阳又其至顺故志在从乎二阳尊而应卑高而从下尊贤取善敦厚之至也故曰敦临所以吉而无咎阴柔在上非能临者宜有咎也以其敦厚于顺刚是以吉而无咎六居临之中而不取极义临无过极故止为厚义上无位之地止以在上言
　　本义居卦之上处临之终敦厚于临吉而无咎之道也故其象占如此【朱子曰上六敦临自是积累至极处有敦笃之义艮上九亦谓之敦艮复上六爻不好了所以只于五爻谓之敦复又曰临便是好卦不独説道理自是好读所谓卦有小大辞有险易此便是大底卦○临川呉氏曰敦厚也坤之上画地之最厚处天高而覆物者以上临下也地厚而载物者以下承上非临也上六阴柔居高临下然以坤厚载物之德临之以俟二阳之进而非敢以柔临刚也在上而不以高自居厚之至也故曰敦临此爻取义乃临卦之正意○云峰胡氏曰坤与艮皆土也有敦厚之象然皆于终见之复除上六迷复外六五为复之终曰敦复艮上九艮之终曰敦艮此曰敦临相与而厚于终者也故吉且无咎○隆山李氏曰以厚接物未有不安者故易之爻辞敦复无悔敦艮吉敦临吉】
　　象曰敦临之吉志在内也
　　传志在内应乎初与二也志顺刚阳而敦笃其吉可知也【朱子曰居临之时二阳得时上进阴不敢与之争而志与之应所谓在内者非谓正应只是卦内与二阳应也○云峰胡氏曰上六非与内之二阳应而其志在二阳斯其为厚之至也○进斋徐氏曰二刚浸长进逼于柔此虽成卦之体而杂卦又曰临观之义或与或求与者又言上下相与为临也爻辞初二咸临此下临上刚临柔也三甘临四至临五知临上敦临此上临下柔临刚也上下相临所谓与也○建安丘氏曰临有凌逼之义以下之二阳而凌乎上之四阴也然二当任而初不当任故二为临主是以在二曰咸临吉无不利而初曰咸临贞吉而已其上四阴则皆受阳之临者而远者吉近者凶三其最近者也故甘临无攸利四五则渐远矣故四至临无咎五知临吉也唯上去阳独远而志应乎内故有敦临吉无咎之辞焉岂非临之道利远而不利近者乎】
　　【坤下巽上】
　　传观序卦临者大也物大然后可观故受之以观观所以次临也凡观视于物则为观【平声】爲观于下则爲观【去声】如楼观谓之观者为观于下也人君上观天道下观民俗则为观修德行政为民瞻仰则为观风行地上徧触万类周观之象也二阳在上四阴在下阳刚居尊为羣下所观仰观之义也在诸爻则唯取观见随时为义也【朱子曰自上示下曰观自下观上曰观故卦名之观去声而六爻之观皆平声】
　　观盥而不荐有孚颙若【观官唤反下大观以观之观大象观字竝同】
　　传予闻之胡翼之先生曰君子居上为天下之【一无之字】表仪必极其庄敬则下观仰而化也故为天下之观当如宗庙之祭始盥之时不可如旣荐之后则下民尽其至诚颙然瞻仰之矣盥谓祭祀之始盥手酌郁鬯于地求神之时也荐谓献腥献熟之时也盥者事之始人心方尽其精诚严肃之至也至旣荐之后礼数繁缛则人心防而精一不若始盥之时矣居上者正其表仪以为下民之观当【一作常】庄严【一作敬】如始盥之初勿使诚意少防如旣荐之后则天下之人莫不尽其孚诚颙然瞻仰之矣颙仰望也【或问伊川以为灌鬯之初诚意犹存至荐羞之后精意懈怠本义以为致其洁清而不轻自用其义不同朱子曰盥只是浣手不是灌鬯伊川承先儒之误若云荐羞之后诚意懈怠则先王祭祀只是灌鬯之初犹有诚意及荐羞之后皆不成礼矣问若尔则是圣人在上视聼言动皆当为天下法而不敢轻亦犹祭祀之时致其洁清而不敢轻用否曰然】
　　本义观者有以中正示人而为人所仰也九五居上四阴仰之又内顺外巽而九五以中正示天下所以为观盥将祭而洁手也荐奉酒食以祭也颙然尊敬之貌言致其洁清而不轻自用则其孚信在中而颙然可仰戒占者当如是也或曰有孚颙若谓在下之人信而仰之也此卦四阴长而二阳消正为八月之卦而名卦系辞更取他义亦扶阳抑阴之意【或问盥而不荐是取未荐之时诚意浑全而未防否朱子曰祭祀无不荐者此是假设来説荐是用事了盥是未用事之初云不荐者言常持得这诚敬如盥之意常在若荐则是用出用出则才毕便过了无复有初意矣诗云心乎爱矣遐不谓矣中心藏之何日忘之楚词云思公子兮未敢言正是此意説出这爱了则都无事可把持矣惟其不説但藏在中心所以常见其不忘也○问有孚颙若承上文盥而不荐葢致其洁清而不轻自用则孚信在中而颙然可仰一説下之人信而仰之二説孰长曰从后説则合得彖辞下观而化之义问前説似好曰当以彖辞为定○山杨氏曰盥而不荐初未尝致物也威仪度数亦皆未举而已有孚颙若其所以交神明者葢有在矣又曰古人修身齐家治国平天下本于诚吾意而已诗书所言莫非明此者但人自信不及故无其效圣人知其效必本于此故于观曰盥而不荐有孚颙若○平庵项氏曰盥者祭之初歩方诣东荣盥手于洗凡祭之事百未一为也荐者祭礼之最盛四海九州之美味四时之和气无不陈也此但以盥而不荐象恭己无为耳非重盥而轻荐也先儒谓盥则诚意方专荐则诚意已防仁人孝子之奉祀岂皆至荐而诚防乎○云峰胡氏曰诸家谓盥者祭之始盥手酌郁鬯于地以求神之时也本义但以为将祭而盥手葢酌郁鬯之酒以降神灌也非盥也诸家谓荐则诚意已防不复如盥之时本义之意则谓盥岂有不荐者孝子之荐岂皆有至荐而诚防者独就观示上盥而不荐之义以喻二阳在上无为而化葢祭必先盥盥者未用事之时祭则荐而用事圣人至德之化如将祭而盥不待见于用事孚信在中已颙然可仰观之者见其盥未见其荐亦已信而仰之葢不待观其行事而化也不荐而孚葢与未占有孚畧同夫观四阴二阳八月之卦四阳之卦名曰大壮以阳之盛言也四阴岂不可以阴盛言卦名谓之观取二阳在上为四阴所仰且就观字上出示民神化之妙扶阳抑阴之义深矣】
　　彖曰大观在上顺而巽中正以观天下
　　传五居尊位以刚阳中正之德为下所观其德甚大故曰大观在上下坤而上巽是能顺而巽也五居中正以巽顺中正之德为观于天下也
　　本义以卦体卦德释卦名义【进斋徐氏曰大观在上以位言顺巽中正以德言有其位无其德不足以观天下有其德无其位亦不足以观天下○云峰胡氏曰四阳为大壮四阴不曰小者之壮而曰观取二阳示四阴也释彖且曰大观壮以下之四阳为大观以上之二阳为大释卦名义则以为大而在上释卦辞以为下观而化上下之分严崇阳抑阴之意可见矣】
　　观盥而不荐有孚颙若下观而化也【观如字下观天大象观民之观六爻观字竝同】
　　传为观之道严敬如始盥之时则下民至诚瞻仰【一作仰观】而从化也不荐谓不使诚意少防也
　　本义释卦辞【进斋徐氏曰下观而化以四阴观二阳言谓上有精洁诚敬之德颙然可仰则天下有所观感而化如舜恭己正南面而天下自治文王不大声以色而万邦作孚自然之感固如此也○云峰胡氏曰盥而不荐与神武而不杀朱子皆以为是圣人不犯手做底葢盥则必荐不荐是喻圣人致其洁清而不轻自用武则必杀不杀是喻圣人得其理而不假其物故彼谓之神武而此下文别以神道言之】
　　观天之神道而四时不忒圣人以神道设敎而天下服矣
　　传天道至神故曰神道观天之运行四时无有差忒则见其神妙圣人见天道之神体神道以设教故天下莫不服也夫天道至神故运行四时化育万物无有差忒至神之道莫可名言唯圣人黙契体其妙用设为政教故天下之人涵泳其德而不知其功鼓舞其化而莫测其用自然仰观而戴服故曰以神道设教而天下服矣
　　本义极言观之道也四时不忒天之所以为观也神道设教圣人之所以为观也【朱子曰盥本为荐而不荐是欲蓄其诚意以观示民使民观感而化之义有孚颙若便是防下观而化却不是説人君身上事圣人以神道设教是圣人不犯手做底卽是盥而不荐之义顺而巽中正以观天下谓以此观示之也又曰观天之神道只是自然运行底道理四时自然不忒圣人神道亦是説他有教人自然观感处○临川呉氏曰此广观义上文所言感应之速者观道之神也因言天道之神神者妙不可测之谓服者从而化也人观天道之神莫知其然而四时代谢终古如一无少差忒观道亦然常人以言设教则有声音以身设教则有形迹圣人之道如天之妙不可测以之设敎非有声音非有形迹不设而设不教而教天下一观感之余其应防如影响莫不从而化焉应其所感亦如四时之应乎天而无有差忒也葢所存甚神故所过卽笃恭而天下平如上天之无声无臭而万邦皆作孚此其所以为神道与】
　　象曰风行地上观先王以省方观民设敎【省悉井反】
　　传风行地上周及庶物为由历周覧之象故先王体之为省方之礼以观民俗而设政敎也天子廵省四方观视民俗设为政敎如奢则约之以俭俭则示之以礼是也省方观民也设教为民观也
　　本义省方以观民设教以为观【庸斋赵氏曰风行地上徧触万物有周观之象先王体之得风以动之教以化之之象故以省方观民设教○建安丘氏曰坤为土有土此有民省方观民乃坤之象巽以申命设教乃巽之象○三山刘氏曰观民设教如齐之末业教以农桑衞之淫风教以礼别奢如曹则示之以俭俭如魏则示之以礼之类是也】
　　初六童观小人无咎君子吝
　　传六以阴柔之质居远于阳是以【一作其】观见者浅近如童稚然故曰童观阳刚中正在上圣贤之君也近之则见其道德之盛所观深远初乃远之所见不明如童蒙之观也小人下民也所见昬浅不能识君子之道乃常分也不足谓之过咎若君子而如是则可鄙吝也本义卦以观示为义据九五为主也爻以观瞻为义皆观乎九五也初六阴柔在下不能远见童观之象小人之道君子之羞也故其占在小人则无咎君子得之则可羞矣【临川呉氏曰下之所观观九五中正之道也初最下去五最远如未有知识之童子而观不能有所见也○平庵项氏曰初六为下民日用而不知则其常也故无咎君子而不着不察则可羞矣○云峰胡氏曰童之象阳位而阴爻阳则男而阴则稚也故蒙六五亦曰童童观以近为明初六去二阳最远故为儿童之观又曰遯大壮皆四阳二阴之卦曰君子好遯小人否曰君子用壮小人用罔观亦四阴二阳故拳拳于君子小人之分葢以小人而可如此者君子愼不可如此也其爱君子之意至矣】
　　象曰初六童观小人道也
　　传所观不明如童稚乃小人之分故曰小人道也【朱子曰初六童观小人道也小人自是如此故无咎】
　　六二闚观利女贞
　　传二应于五观于五也五刚阳中正之道非二阴暗柔弱所能观见也故但如闚觇之观耳闚觇之观虽少见而不能甚【一悦尽】明也二旣不能明见刚阳中正之道则利如女子之贞虽见之不能甚明而能顺从者女子之道也在女子为贞也二旣不能明见九五之道能如女子之顺从则不失中正乃为利也本义阴柔居内而观乎外闚观之象女子之正也故其占如此丈夫得之则非所利矣【进斋徐氏曰闚门中视也阴柔居内而观外虽与五为应前为三四所蔽所见不明闚观之象○云峰胡氏曰闚坤阖户象柔居内而观乎外有闚观象初二皆阴故皆有幼稚象初位阳故为童二位阴故为女童观是芒然无所见小人日用而不知者也闚观是所见者小而不见全体仁者见之谓之仁知者见之谓之知也占曰利女贞则非大丈夫之所为可知也】
　　象曰闚观女贞亦可丑也
　　传君子不能观见刚阳中正之大道而仅【一有能字】闚觇其彷佛虽能顺从乃同女子之贞亦可羞丑也本义在丈夫则为丑也【平庵项氏曰妇人之目所闚者狭妇无公事所知者蚕织女无是非所议者酒食此在女德为不失女子而寡见謏闻则可丑矣○云峰胡氏曰小人而为儿童之观固其道也丈夫而为女子之观岂非可丑乎】
　　六三观我生进退
　　传三居非其位处顺之极能顺时以进退者也若居当其位则无进退之义也观我生我之所生谓动作施为出于己者观其所生而随宜进退所以处虽非正而未至失道也随时进退求不失道故无悔咎【一作吝】以能顺也本义我生我之所行也六三居下之上可进可退故不观九五而独观己所行之通塞以为进退占者宜自审也【朱子曰我者彼我对待之言是以彼观此观其生是以此自观六三之观我生进退者事君则观其言聼计从治民则观其政教可行膏泽可下可以见自家所施之当否而为进退○童溪王氏曰我生者吾身之动作施为也六三处进退之间宜谁从曰进退者时也可以进可以退者我也观我生以决其进退尔○杨氏曰观我生而进退所谓可以仕则仕可以止则止我无官守我无言责则进退之间岂不绰绰乎有余裕哉者是也○诚斋杨氏曰三五皆曰观我生辞同而德异六三察己以从人九五察人以修己六三似漆雕开○云峰胡氏曰三处上下之间有进退之象他卦三不中多不吉二居中多善而观以远近取义故如此诸爻皆欲观五惟近者得之六四最近故可决于进六三上下之间可以进退之地故不必观五但观我所为而为之进退本义谓占者宜自审葢当进退之际惟当自审其所为何如耳】
　　象曰观我生进退未失道也
　　传观己之生而进退以顺乎宜故未至于失道也【中溪张氏曰五为观之主近五者宜进远五者宜退若初二去五远则无可进之理四去五近则用宾于王矣可进可退唯三之特为然道观之道也观四阴爻惟四得观之道初二则失观之道三之进退在我故曰未失道也】
　　六四观国之光利用宾于王
　　传观莫明于近五以刚阳中正居尊位圣贤之君也四切近之观见其道故云观国之光观见国之盛德光辉也不指君之身而云国者在人君而言岂止观其行一身乎当观天下之政化则人君之道德可见矣四虽阴柔而巽体居正切近于五观见而能顺从者也利用宾于王夫圣明在上则怀抱才德之人皆愿进于朝廷辅戴之以康济天下四旣观见人君之德国家之治光华甚美所宜宾于王朝效其智力上辅于君以施泽天下故云利用宾于王也古者有贤德之人则人君宾礼之故士之仕进于王朝则谓之宾本义六四最近于五故有此象其占为利于朝觐仕进也【兰氏廷瑞曰九五阳明居上是有光华者也○童溪王氏曰观以远阳为晦近阳为明○汉上朱氏曰古者诸侯入见于王王以宾礼之士而未受禄者亦宾之○云峰胡氏曰观国之光四字下与童观闚观相反上与九五观我生相应葢国之光即九五所谓我生者也特五之自观则曰生方出于我者也自四观五则曰光已达于国者也不指君之生而曰国者观其达于国者则其出于君者可知矣】
　　象曰观国之光尚宾也
　　传君子怀负才业志在乎兼善天下然有卷怀自守者葢时无明君莫能用其道不得已也岂君子之志哉故孟子曰中天下而立定四海之民君子乐之旣观见国之盛德光华古人所谓非常之遇也【一无也字】所以志愿登进王朝以行其道故云观国之光尚宾也尚谓志尚其志意愿慕宾于王朝也
　　九五观我生君子无咎
　　传九五居人君之位时之治乱俗之美恶系乎己而已观己之生若天下之俗皆君子矣则是已之所为政化善也乃无咎矣若天下之俗未合君子之道则是已之所为政治未善不【一作未】能免于咎也
　　本义九五阳刚中正以居尊位其下四阴仰而观之君子之象也故戒居此位得此占者当观己所行必其阳刚中正亦如是焉则得无咎也【朱子曰九五之观我生如观风俗之媺恶民臣之从违可以见自家所施之善恶○瓜山潘氏曰九五居尊处正为观于下反观诸己所为而皆君子则可以无咎矣○进斋徐氏曰九五为大观之主巍乎在上乃天下之仪表在下四阴莫不仰之然民皆仰乎五矣五将何所观乎亦唯先观我身之所行揭其中正以观示于天下可也亦必我为阳明之君子乃能尽观我之道而无阴侵阳之咎○平庵项氏曰观本是小人逐君子之卦但以九五中正在上羣阴仰而观之故圣人取以为小人观君子之象象虽如此势实渐危故五上二爻皆曰君子无咎言君子方危能如九五之居中履正能如上九之谨身在上仅可无咎耳不然则九五居中正以观天下虽元吉大亨可也岂止无咎而已哉明二阳向消故道大而福小也此即唐武宗之时内之宦者外之牛党之徒皆欲攻李德裕者也但以武宗刚明在位故仰视而不敢动一日事变万事去矣○双湖胡氏曰知时识势学易之大方项氏深为得之当观之君知此所以自处者有道可也】
　　象曰观我生观民也
　　传我生出于己者人君欲观己之施为善否当观于民民俗善则政化善也王弼云观民以察己之道是也本义此夫子以义言之明人君观己所行不但一身之得失又当观民德之善否以自省察也【建安丘氏曰象言观民者葢观民正所以为观我之鉴欲观吾身所行之当否但观民俗之善恶而已此本诸身而征诸民者也书云当于民监亦此意也○云峰胡氏曰民德之善否生于我身之得失故观民即所以观我生乃以义言之非以象言也】
　　上九观其生君子无咎
　　传上九以阳刚之德处于上为下之所观而不当位是贤人君子不在于位而道德为天下所观仰者也观其生观其所生也谓出于己者徳业行义也旣为天下所观仰故自观其所生若皆君子矣则无过咎也茍未君子则何以使人观仰矜式是其咎也本义上九阳刚居尊位之上虽不当事任而亦为下所观故其戒辞略与五同但以我为其小有主宾之异耳【朱子曰上九之观其生是就自家视聼言动应事接物处自观九五上九君子无咎葢为君子有刚阳之德故无咎小人无此德自当不得此爻又曰观我是自观如视履考祥底语势观其亦是自观却从别人説易中其字不説别人只是自家如乘其墉之类○平庵项氏曰上在卦外无名无位小人之进退下民之向背皆不由己但谨视其身思自免咎而已○潜室陈氏曰观之时为观于天下者五也旣欲为的于天下须当观省我之所行上九虽无位乃是位高之人亦下之所观瞻故亦当自观其所行但避九五不得称我犹若他人之辞耳六三去九五相远又不为观于人止是自观其所行当进与不进故不嫌于同辞】
　　象曰观其生志未平也
　　传虽不在位然以人观其德用为仪法故当自愼省观其所生常不失于君子则人不失所望而化之矣不可以不在于位故安然放意无所事也是其志意未得安也故云志未平也平谓安宁也【程子曰上九以刚阳之德居无位之地是贤人君子抱道德而不居其位为众人仰观法式者也虽不当位然为众人所观固不得安然放意谓已无与于天下也必观其所生君子矣乃得无咎圣人又从而赞之谓志当在此固未得安然平定无所虑也观圣人教示后贤如是之深贤者存心如是之仁与夫素隐行怪独善其身者异矣】本义志未平言虽不得位未可忘戒惧也【或问观其生志未平也朱子曰其生谓言行事为之见于外者旣有所省便是未得安然无事○云峰胡氏曰五与上皆为下四阴所观五有位故当观民以观我之所为上虽无位亦不敢安然不自省其所为也○或问观卦阴盛而不言凶咎朱子曰此卦取义不同葢阴虽盛于下而九五之君乃当正位故只取为观于下之义而不取阴盛之象也○问观六爻一爻胜似一爻岂所据之位愈高则所见愈大邪曰上二爻意自别下四爻是所据之位愈近则所见愈亲切底意思○建安丘氏曰观有观示之义以上二阳而示乎下四阴也然九五得位而上九不得位故五为观主是以在五曰观我生而上曰观其生而已其下四阴则皆以阳为观者而近者吉远者凶初其最逺者也故曰童观君子吝二三则渐近矣故二曰闚观女贞三曰观我生进退也惟四去阳独近尽所观之美故有观光宾王之象焉岂非观之道利近而不利远者乎】
　　【震下离上】
　　传噬嗑序卦可观而后有所合故受之以噬嗑嗑者合也旣有可观然后有来合之者也噬嗑所以次观也噬齧也嗑合也口中有物间之齧而后合之也卦上下二刚爻而中柔外刚中虚人颐口之象也中虚之中又一刚爻为颐中有物之象口中有物则隔其上下不得嗑必齧之则得嗑故为噬嗑圣人以卦之象推之于天下之事在口则为有物隔而不得合在天下则为有强梗或谗邪间隔于其间故天下之事不得合也【一无也字】当用刑法小则惩戒大则诛戮以除去之然后天下之治得成矣凡天下至于一国一家至于万事所以不和合者皆由有间也无间则合矣以至天地之生万物之成皆合而后能遂凡未合者皆为间也若君臣父子亲戚朋友之间有离贰怨隙者葢谗邪间于其间也除去之则和合矣故间隔者天下之大害也圣人观噬嗑【一作囓合】之象推之于天下万事皆使去其间隔而合之则无不和且治【一作洽】矣噬嗑者治天下之大用也去天下之间在任刑罚故卦取用刑为义在二体明照而威震乃用刑之象也
　　噬嗑亨利用狱
　　传噬嗑亨卦自有亨义也天下之事所以不得亨者以有间也噬而嗑之则亨通矣利用狱噬而嗑之之道宜用刑狱也天下之间非刑狱何以【一作不可以】去之不云利用刑而云利用【一无利用字】狱者卦有明照之象利于察狱也狱者所以究察情伪得其情则知为间之道然后可以设防与致刑也
　　本义噬齧也嗑合也物有间者齧而合之也为卦上下两阳而中虚颐口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三阴三阳刚柔中半下动上明下雷上电本自益卦六四之柔上行以至于五而得其中是知以阴居阳虽不当位而利用狱葢治狱之道惟威与明而得其中之为贵故筮得之者有其德则应其占也【山杨氏曰噬嗑除间之卦也除间以刑为用故利用狱狱者所以治间而求其情也治而得其情则刑之而天下服矣故不言利用刑而曰利用狱也○隆山李氏曰噬嗑震下离上震雷离电天地生物有为造物之梗者必用雷电击之圣人治天下有为民之梗者必用刑狱断制之故噬嗑以去颐中之梗雷电以去天地之梗刑狱以去天下之梗也○云峰胡氏曰凡物不合由有间也必噬而后嗑嗑而后亨不曰利用刑而曰利用狱者先之以电之明而雷从之也电之明所以察狱也雷之威所以决狱也雷电有时狱之用亦有时不至如颐中有物强梗者为之间狱岂宜用哉旣明且威又柔且中治狱之道也不如是狱岂用哉】
　　彖曰颐中有物曰噬嗑
　　本义以卦体释卦名义【童溪王氏曰易之立卦其命名立象各有所指鼎井大过栋桡小过飞鸟若此类者远取诸物也艮背颐颐噬嗑颐中有物若此类者近取诸身也】
　　噬嗑而亨
　　传颐中有物故为噬嗑有物间于颐中则为害噬而嗑之则其害亡乃亨通也故云噬嗑而亨【建安丘氏曰颐卦初上二爻皆阳其间四爻皆阴有颐口之象噬嗑变六四而为九四则为颐中有物之象去其所谓物者合则无间矣故曰噬嗑夫噬嗑乃贲之反对皆颐中有物之象噬嗑得颐之下动则四九为梗贲得颐之上止则九三为梗上止而下不动则无可合之理上止而下动则有噬而合之之象噬嗑而亨乃噬去强梗无所间隔而自亨通也】
　　刚柔分动而明雷电合而章
　　传以卦才言也刚爻与柔爻相间刚柔分而不相杂为明辨之象明辨察狱之本也动而明下震上离其动而明也雷电合而章雷震而电耀相须竝见合而章也照与威竝行用狱之道也能照则无所隐情有威则莫敢不畏上旣以二象言其动而明故复言威照竝用之意【山杨氏曰刚在下则动柔在上则明动而明也初未章合而后章○进斋徐氏曰刚柔分未噬之象动而明方噬之象雷电合而章已噬之象犹噬物然噬则颐分嗑则颐合也】
　　柔得中而上行虽不当位利用狱也【上时掌反】
　　传六五以柔居中为用柔得中之义上行谓居尊位虽不当位谓以柔居五为不当而利于用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也以柔居刚为利用狱以刚居柔为利否曰刚柔质也居用也用柔非治狱之宜也【汉上朱氏曰六五柔中虽不当位施之用狱则无若柔中之为利矣或曰柔足以用狱乎曰为人君止于仁不以刚断称也○山杨氏曰古之治狱吏以狱成告于正正聼之正以狱成告于大司寇司寇聼之棘木之下大司寇以狱成告于王王命三公叅聼之三公以狱成告于王王三宥之而后制刑此以柔用之意也】
　　本义以卦名卦体卦德二象卦变释卦辞【朱子曰彖辞中刚柔分以下都掉了颐中有物只説利用狱爻各自取义不説颐中之物问易中言刚柔分两处一是噬嗑一是节此颇难解曰据某所见只是一卦三阴三阳谓之刚柔分分犹均也又问易中三阴三阳卦多独于此言之何也曰偶于此言之其他卦别有义又曰刚柔分语意与日夜分同○云峰胡氏曰卦辞云噬嗑亨彖传加一而字谓必噬嗑之而后亨也此以卦名释辞○临川呉氏曰刚柔分动而明言未嗑之前以噬而致亨雷电合而章言旣噬之后以嗑而致亨此二句解噬嗑亨也柔自六四上行至五虽不当位然以柔居刚为以刚济柔而不过于柔治狱所宜也结之以利用狱也四字者此两句解利用狱也噬嗑而亨何事不利而独利用狱者六五以柔在上才不当位不足以致大利独以柔得中利于用狱而已○云峰胡氏曰动不如雷不能断狱明不如电不能察狱不柔则失之暴柔而不中则失之纵甚言用狱之难也】
　　象曰雷电噬嗑先王以明罸勅法
　　传象无倒置者疑此文互也雷电相须竝见之物亦有嗑象电明而雷威先王观雷电之象法其明与威以明其刑罸饬其法令法者明事理而为之防者也本义雷电当作电雷【或问诸卦象皆顺説独雷电噬嗑倒説何邪朱子曰先儒皆以为倒写二字相似疑是如此○中溪张氏曰蔡邕石经本作电雷○临川呉氏曰明者辨别精审之意勅者整饬严警之意明象电光勅象雷威罸者一时所用之法法者平日所定之罸一时所用之允当者示平日所定之信必也故明其罸所以勅其法○进斋徐氏曰明罸者所以示民而使之知所避勅法者所以防民而使之知所畏此先王忠厚之意也未至折狱致刑处故与丰象异然罸之当避人犹有冐法而为之法之可畏犹有犯法不顾者先王不得已而后用刑焉】
　　初九屦校灭趾无咎【校音教】
　　传九居初最下无位者也下民之象为受刑之人当用刑之始罪小而刑轻校木械也其过小故屦之于足以灭伤其趾人有小过校而灭其趾则当惩惧不敢进于恶矣故得无咎系辞云小惩而大诫此小人之福也言惩之于小与初故【一有后字】得无咎也初与上无位为受刑之人余四爻皆为用刑之人初居最下无位者也上处尊位之上过于尊位亦无位者也王弼以为无阴阳之位阴阳系于竒偶岂容无也然诸卦初上不言当位不当位者【一作不言位当不当者】葢初终之义为大临之初九则以位为正若需上六云不当位干上九云无位爵位之位非阴阳之位也
　　本义初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也【汉上朱氏曰周官掌囚下罪桎桎足械也械亦曰校○临川呉氏曰屦谓着于其足如纳屦然校足械也○云峰胡氏曰趾乃人之所用以行者屦校灭趾惩之于初使不得行乃小人之福也小人受刑而所伤者尚小故曰无咎○诚斋杨氏曰屦校不惩必至何校灭趾不戒必至灭耳初九之小人能惩于薄刑止其恶而不行则不贻上九恶积罪大之凶祸矣】
　　象曰屦校灭趾不行也
　　传屦校而灭伤其趾则知惩诫而不敢长其恶故云不行也古人制刑有小罪则校其趾葢取禁止其行使不进于恶也
　　本义灭趾又有不进于恶之象【云峰胡氏曰下卦为震灭趾使其不敢如震之动也动则进于恶矣】
　　六二噬肤灭鼻无咎
　　传二应五之位用刑者也四爻皆取噬为义二居中得正是用刑得其中正也用刑得其中正则罪恶者易服故取噬肤为象噬齧人之肌肤为易入也灭没也深入至没其鼻也二以中正之道其刑易服然乘初刚是用刑于刚强之人刑刚强之人必须深痛故至灭鼻而无咎也中正之道易以服人与严刑以待刚强义不相妨【厚斋冯氏曰肤皮之表也噬者治狱之人肤肉腊胏肉也爻取噬为治狱之象又取肤为狱囚之象二之灭鼻无咎者指治狱也初之无咎囚可无咎也二三五之无咎囚不得而咎之也中四爻治狱者也初上囚之始恶怙终者也】
　　本义祭有肤鼎葢肉之柔脆噬而易嗑者六二中正故其所治如噬肤之易然以柔乘刚故虽甚易亦不免于伤灭其鼻占者虽伤而终无咎也【涑水司马氏曰噬嗑食也故以食物明之○临川呉氏曰肤者豕腹之下柔软无骨之肉古礼别实于一鼎曰肤鼎○云峰胡氏曰噬而言肤腊胏肉者取颐中有物之象也各爻虽取所噬之难易而言然因各爻自有此象故其所噬者因而为之象耳六二柔而中正故所治如噬肤之易入但初刚未服反不能无伤然始虽有伤终而无咎是初之刚终可服也】
　　象曰噬肤灭鼻乘刚也
　　传深至灭鼻者乘刚故也乘刚乃用刑于刚强之人不得不深严也深严则得宜乃所谓中也
　　六三噬腊肉遇毒小吝无咎【腊音昔】
　　传三居下之上用刑者也六居三处不当位自处不得其当而刑于人则人不服而怨怼悖犯之如噬齧干腊坚韧之物而遇毒恶之味反伤于口也用刑而人不服反致怨伤是可鄙吝也然当噬嗑之时大要噬间而嗑之虽其身处位不当而强梗难服至于遇毒然用刑非为不当也故虽可吝而【一无而字】亦小噬而嗑之非有咎也
　　本义腊肉谓兽腊全体骨而为之者坚韧之物也阴柔不中正治人而人不服为噬腊遇毒之象占虽小吝然时当噬嗑于义为无咎也【朱子曰六三噬腊肉遇毒是所噬者坚韧难合三以阴柔不中正而遇此所以遇毒而小吝然此亦是合当治者但难治耳治之虽小吝终无咎也○节初齐氏曰周礼腊人掌田兽之脯注薄物为脯小物全干为腊○云峰胡氏曰肉因六柔取象腊因三刚取象三至五互坎坎有毒象师有坎故释彖亦曰毒六二柔居柔故所噬象肤之柔六三柔居刚故所噬象腊肉柔中有刚三比之二难矣然三遇毒二亦灭鼻甚言刑之不可轻用也二三皆无咎而三小吝者中正不中正之分也】
　　象曰遇毒位不当也
　　传六三【一无三字】以阴居阳处位不当自处不当故所刑者难服而反毒之也【诚斋杨氏曰六三以柔弱之才居刚决之位比弱于齿而噬夫坚者也能不遇毒乎故曰位不当也】
</div>
    <div class="pagination">
<a href="周易传义大全_page14.html">上一页</a><span>...</span><a href="周易传义大全_page10.html">10</a><a href="周易传义大全_page11.html">11</a><a href="周易传义大全_page12.html">12</a><a href="周易传义大全_page13.html">13</a><a href="周易传义大全_page14.html">14</a><span class="current-page">15</span><a href="周易传义大全_page16.html">16</a><a href="周易传义大全_page17.html">17</a><a href="周易传义大全_page18.html">18</a><a href="周易传义大全_page19.html">19</a><a href="周易传义大全_page20.html">20</a><span>...</span><a href="周易传义大全_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
