<!DOCTYPE html>
<html>
<head>
    <meta charset="UTF-8">
    <title>大易通解 - 第 15 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易通解 - 第 15 页/共 24 页</h1>
    <div class="content">　　彖辞曰女壮勿用取女其意谓女壮而后勿用取也已壮之隂老隂也不宜室家取之不能生育如士夫得其老妇大过五爻是也乗隂未壮之时相遇而为婚姤人伦之首也如初隂即戒槩勿取女闗雎之诗可以不咏矣在诗则言好逑在易则言勿取岂太王好色百姓同之之家法乎且女壮之时取之有隂盛剥阳之虞女弱之时取之习于姑嫜之教相乎徳业之成皆为阳谋即当爱惜乎隂者至矣不然男女居室人之大伦于婚姤之卦开言即禁止之有此有男无女有阳无隂之天道乎无此天道圣人希天者也即无此圣训也试观彖传愈明【老少之义况不在齿隂柔顺则贞静隂乖厉则躁妄以此辨老少耳】
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　彖传释卦名义曰姤遇也不期而遇为賔主相见言至姤之遇乃有父母之命媒妁之言也即天地气化亦于剥时必知有复夬时必知有姤何尝不期隂至而隂至乎男子之生在襁褓中其父母皆为预计婚姤者也至于虽有素期临时变移莫定不期而遇者间有之耳期而后遇者多矣千古至今婚姤之道如此天地隂阳生生不已之道亦如此故彖传首言柔遇刚也刚柔相摩一部易经自此出焉是以无往不然也于姤言遇非不期而遇明矣不观之复卦之彖传乎反复其道七日来复天行也若独为阳言何有反复其道之説乎七日来复再过七日又当何如天行可以计日而知阳复可以计日而得反复之道为天行之一定者惟于隂生为不期而至即圣训不及亦不敢信况复姤二象传明切言之耶是姤传柔遇刚与复传刚长者同一义也何言不可与长贵刚柔相遇耳此圣人用阳以主隂之意坤不过顺承乎天女不过克配乎男自其初生以至极盛皆以顺承者为气化克配者为人事故言不可令隂柔独长也一言柔遇刚而和阳济阳之道见于天时宜于人事隂阳配偶以成化机不测之妙以立天地万物无终无始之命而谓隂可不养者吾不知于学易居何等也再观传云勿用取女不可与长也则壮不可取而弱可取长而盛不可取幼而柔正宜取也与卦辞曰女壮勿用取女同为宜时取之辞非絶取女义也再观传言天地相遇至阳盛而隂生方见云行雨施品物咸章之大化是阳必得隂生之后资始者方由齐巽而见离又必三隂盛满然后致役于坤悦言乎兊也天地气化如此圣人立训如此皆谓柔宜遇刚刚宜和柔即有违世儒之説不遑恤焉然圣人何以体姤乎以柔遇刚为用以刚主柔为体故必得中正乃能正其闺壸行为风化即至天下大行亦不外刚柔调和均平成教于家之道中正者修身也以此主柔遇刚齐家也天下大行治国平天下也孔圣见文王修身齐家合于姤之义故以周南召南之风行于江汉者为拟议焉姤之为时义岂不至大哉彖传之释卦辞如此较之时讲一隂生而即欲铲絶之不知身亦有父有母之人非生于空桒之伊尹也而且取妻育女皆不铲絶何也言姤之时义大者正见隂之时不可失宜取则取如诗所咏摽梅礼所载婚礼皆谓取女当以时也及时与否其义所闗甚大故曰时义大哉义生于时何事不以时为要也圣人亦不过时中耳如槩不取女遂无人道何大之有又出于何时何义乎
　　象曰天下有风姤后以施命诰四方
　　象传曰天下有风姤为巽言也帝出于震而雷动齐乎巽而风行四五月之间至今多东南风虞帝所歌解愠阜财之薰风也此时正是阳盛隂生之时故曰天下风行姤也论古人婚姤之期在春氷始泮而传言于夏至之候者为朝廷施命言也施命以沛恩惠如三夏之天地云行雨施较三时独多王者于春时必布徳行仁而于此时体天道行王政更为申命而不厌繁重也此所以散乎阳不使之亢也所以养乎隂而俾之渐盛以成厚徳于坤而能役养万物以各正性命也且风者阳之散乎隂也施命诰四方同于雨泽下降正隂之所以济乎阳而不亢也不观之夏月风行而雨来雨来而旱苏矣圣人之于隂阳毫无偏执之见吾愿天下后世学易者于此等卦三致思焉
　　初六系于金柅贞吉有攸往见凶羸豕孚蹢躅象曰系于金柅柔道牵也
　　初六变为干之初九在干初以阳变隂为姤系以潜龙勿用以变姤而阳微不可用耳
　　在本爻以隂变阳为干系以系于金柅干为金亦因隂初生变干徤故不能通行也贞吉者养微也若有攸往则见凶见凶者非真凶但有其象如羸豕之蹢躅羸豕弱豕弱豕不能动而孚于壮豕之蹢躅所以凶也盖隂微阳微俱宜静守贞悔二爻同义也象传曰系于金柅柔道牵也柔之为道原多牵滞能养隂于初生之时如系以金柅而不急廹得乎柔正之道攸往庶不致蹢躅矣
　　九二包有鱼无咎不利宾象曰包有鱼义不及宾也九二变为遯之六二在遯二以隂变阳为姤隂渐盛居中位而得遇刚有执用牛革莫能胜説之象小人之得君者也
　　在本爻以阳变隂为遯巽之阳爻原附于下爻之隂故系之包有鱼鱼隂物而在阳水中如初在下而与二鱼水不能离也隂微阳覆之以养隂故无咎但此隂方微不可进而干阳故曰不利宾宾如兵家言主客也守则为主进则为宾不可进有干犯但宜包此鱼于水养之济阳为得耳象传曰包有鱼义不及宾祗可自娱乐不堪持赠君之谓也言义者阳爻擕隂干阳非义之正也姤之为卦圣人重养隂以济阳初爻贞吉是也又不许隂类之牵连以干阳二三两爻是也亦不许阳之妒隂而失养四爻是也上爻亦是也深嘉阳能包隂和阳五爻是也盖阳之徳原大足以包隂如干之元统天而无不统如天之包地而无不包特徳薄量狭方以为圣人纯是扶阳抑隂矣试细玩夬姤两卦彖辞爻辞大小象传之训可以释然无疑知愚説之有据也
　　九三臀无肤其行次且厉无大咎象曰其行次且行未牵也
　　九三变为讼之六三在讼三以隂变阳为姤因变巽阳以随下隂不能遽进宜食旧徳许其安于隂也虽贞厉而无咎且终吉焉若从王事虽无成而有终则吉合隂地臣道之分义也
　　在本爻以阳变隂为讼变坎为巽在险进不能进故臀无肤其行次且臀者下隂之体无肤者变坎伤其下隂不能成巽体也厉者进退隂阳之间是以危而不安也然又云无大咎者当姤变隂委蛇其行而得姤所以系之无大咎焉象传曰其行次且行未牵也言变坎水为流行虽次且亦行矣迟回其行隂之道也
　　内卦三爻以初爻为初生之隂宜静以为养其二三两阳爻皆随乎初爻以成巽者二变为遯不失养隂故包有鱼而得鱼水共济三变为讼间于隂阳两则迟疑犹豫既不牵于隂亦不致牵隂为党以犯阳也是姤之微隂圣人固欲养之然不欲其进而干阳故于二三两爻立辞各见义焉○以上内卦三爻巽体以初爻之隂主内卦变干而系于金柅正示不可攸往养隂于微也二则以附隂为包有鱼但不利进而为宾以干阳三则宜附隂而变坎流行故其行次且不快而厉然水盈坎为进附隂迟迟不遽进为正故无大咎可见姤在内卦主初隂且为一卦之主爻矣
　　九四包无鱼起凶象曰无鱼之凶逺民也
　　九四变为巽之六四在巽四隂变阳为姤系以悔亡田获三品者重巽而变姤合于巽卦顺刚之义象故得遇而有获也进原有求求而得悔斯亡矣兼姤为义也
　　在本爻以阳变隂为巽姤而变巽则不遇矣四与初正应变而不应是不能畜在下之微隂为包无鱼之象初爻隂柔在下有民之义焉在上者不能包之怀保惠鲜者竭矣言起凶起而升者阳之性与隂泮散不能得姤如民之心日离也故凶象曰无鱼之凶逺民也初之逺于四由于四之起而升为亢阳不能抚绥乎隂如上之不能养民而逺弃之也凶何疑乎
　　九五以杞包含章有陨自天象曰九五含章中正也有陨自天志不舍命也
　　九五变为鼎之六五在鼎之五以隂变阳为姤有鼎黄耳金之系干体变离用中之虚明而得正如鼎之黄耳明而且健如鼎之金也以此鼎烹养臣民何弗济乎必利贞者离隂柔且变姤恐其隂私而示戒也
　　在本爻以阳变隂为鼎亦兼刚健中正以养下微隂之义也系以杞包含章有陨自天杞者如松栢之坚硬者如草木之委靡以杞包内隂而外阳隂体而阳用如坤徳之含章因变而得文明柔顺用于干五之爻得乎以柔济刚之道者也如是虽值隂盛之日有陨自天如霜如雪亦不复能披靡之矣盖五早已以阳包隂于内故隂盛而不为害也此见圣人养隂之微以济阳以静为体以御羣动体用既立虽值艰难丛脞亦能以刚健中正者为用以隂柔中正者为体何难不平何患不济乎盖隂微虽欲养之又未尝不虑其盛未至霜降氷坚久己思患预防也故能有偹无患以杞包含章内美所以不畏有陨自天之霜雪如松栢之嵗寒不凋也象传曰九五含章中正也正谓有中而且正之徳内含为美也有陨自天虽天行之常命然君子之志操之自己志既立而命虽难测皆以志立于早命亦可立非定谓取志弃命也故曰志不舍命也人定者胜天之説犹是也必能弥灾患消兵刑而天且弗违矣又岂气数之命所能夺其志乎言不舍者以志与命较有舍生取义之道此并命亦不舍焉正见志定于早也是志立而命亦能自我而造矣象传示人以志与命则尽性者以是至命者亦以是也志能尽性而天之命亦无不可囘也可见隂阳之盛衰往返者天行也圣人有调剂隂阳中正和平之道则天地聴圣人成能矣岂为扶抑一偏之説者自小其徳量功用乎然亦非为安不虑危存不知亡者得以借口谓可侈然怠斁无所检制也○志不舍命谓守志而并不弃命命即有不齐以贞之于志而已故有陨自天如霜露之降割亦不畏也但既以杞包而含章以阳健御侮以柔顺中正居心有如此而天陨灾害以伤之者乎故命亦必随是人之志不致于弃之矣天人同然道亦无不相协耳观于五爻之阳刚中正能养隂济阳且用阳包隂如此为一偏之説欲尽乎隂者尚不思返正见居徳不信道不笃耳
　　上九姤其角吝无咎象曰姤其角上穷吝也
　　上九变为大过之上六在大过上爻以隂变阳为姤当大过之极而仍处上欲过焉所以有灭顶之凶又云无咎者阳太过则将变姤隂必复生矣隂阳和而不过何咎乎故象传曰义无咎也
　　在本爻以阳变隂为大过隂方微而阳极思争胜所以有姤其角之象以角相姤是鬭也非姤也亦吝之道也然隂虽微而变大过阳有过隂之心乃阳之性也姤之隂自生何咎乎亦出入无疾之象义也系之以无咎贞悔二爻俱以隂阳终始正义立辞亦相同也象传曰姤其角上穷吝也阳至盛而隂不能不使之生于下阳穷极而必欲争胜非吝道乎观此贞悔二爻阳过隂生虽阳常思过隂但隂自生阳自不能过俱无咎孔圣未尝有一偏之意亦可见矣
　　以上外卦三阳爻四以不能包隂而凶五以能包隂而志定能造命上以阳盛极而不容隂为吝则姤之为卦贵隂主隂根于坤不待再辩而自明焉○三爻皆干健之体徳以五爻主外卦以杞包含章在内此能以阳根隂所以为外卦主爻以在姤用隂故养隂为贵也九四隣于内卦与初应而包无鱼不能养隂以变巽风能散隂也上则与隂姤角而鬭以其变大过阳大过盛则鬭和平斯不致穷吝矣此姤内外卦皆以初隂为主爻以见隂阳始生皆宜养之于微也
　　再绎解之卦辞所言亦是此义解乃雷雨作之后三四月之气候乃言利西南已将坤之致养万物六七月之后説到又云无所往非不可往乃不必往亦不能往也何也阳至于相见乎离隂生而顺承乎天便是隂司万物矣所以云其来复吉谓阳之来复者至此而隂又来复以隂济阳然后能云行雨施品物咸章以成夏末秋初之气化也此后又有攸往矣往而至西南之坤再往至兑而万物告成矣皆预生于微而驯至于着何非夙吉乎在解之言隂阳亦可观复姤之来复及震之出而兑之入也出者也入者敛也日月出入于夘酉故卯酉为震兑乃隂阳之道路也信然
　　下经五阳一隂之卦惟夬姤遂继乎上经五阳一隂履小畜同人大有四卦与上经五阳一隂之卦均矣用隂根坤亦归于既济又归根于坤以终易焉姤归根于坤正见隂之始终与上经五隂一阳六卦配合均平又见隂阳之平和也
　　彖辞明于女下加一壮字故圣传推言之谓不可长长则壮而变阳取之何益故示占者隂壮不可用用隂宜用其柔顺贞静少隂之理气也乃谓一槩勿用取女此殆知有父而不知有母知有天而不知有地也
　　或谓易为卜筮之书卦辞勿用取女为占者言非举世不可取女也即为卜筮言亦当体防壮字无槩女不可取之理无此理则圣人无此辞必矣
　　【坤下兑上】
　　萃萃升相综皆四隂二阳之卦继乎蹇解晋明夷而根于干也萃继明夷蹇者昏闇之主明入地中初升天后入地其君子贤人仕路蹇塞则天命别有所萃萃于有徳人心亦皆顺天命而为萃此殷纣之末季周之盛徳将兴之卦也虽不必指定殷周而凡一代将亡一代将兴皆不外天命人心顺逆必此乱而彼乃萃也故谓之继乎四隂二阳之明夷与蹇也至于根干之义阳少贵阳固然而九四之大吉为一卦之主爻乃天命人心所萃者虽兊为隂徳主乎上爻自是凡兊皆然但在萃卦泽上扵地以四五阳爻为主四犹近下卦故萃主四爻○自明夷火入地中山水之间隂气涸闭而成蹇矣乃郁塞之阳久必透隂气上升为泽故曰泽上于地泽之为泽以隂在上而阳在下也何也凡雨泽必地气上升而为云若天气不降则为宻云不雨固是隂微不能畜阳成雨亦是阳不得隂不能下降但上升将为风矣所以不能坠隂为雨今泽上于地是泽之被物皆四五二阳爻能坠隂为泽以及地也四爻之阳又在下引五爻之阳下降者萃卦以四爻为主此义象也故在三女卦兊为少女则主上爻之隂伏羲取象画卦名兊为泽原用上隂以畜二阳下降为泽也在萃之四爻则取阳能坠隂施雨及下为义虽各有象义其理亦相通耳
　　萃亨王假有庙利见大人亨利贞用大牲吉利有攸往彖辞曰萃亨萃乃必亨之道也天命人心俱去彼而聚此焉有不亨者乎大约亨皆本于元徳也有元即有亨矣王假有庙正是王徳之纯王心之一祭无不诚诚无不格言庙而郊坛可知未有礼祖而不本于敬天者也以此见天命有所萃矣利见大人者自明夷之世贤路蹇而不通矣四方之士扵是更思归于有道利见同扵干之首出物覩也此见人心之顺天命来萃矣亨之所以为亨也不作衍文亦可徳之昭而业之着已如此复何有利贞之辞乎此明文王自矢乎终身服事之诚以戒天下后世之受天命人心所萃者必利在贞正固守不可不精白乃心以终始扵臣节也用大牲吉借仪物之厚表诚敬之笃以是事天以是祀祖以是奉君之义俱在其中矣自必获吉可以利有攸往矣攸往者非谓进而有所图也不过顺乎天理之正尽乎人事之宜事上临民钦命保国无往而不利耳若有所为而为岂利贞之攸往哉观卦辞而全卦之义已括尽矣所谓观其彖辞思过半矣再绎彖辞其为凡占者前用则尽其诚以为萃之本见大人以萃之用又必利贞盖萃非苟合以为萃也用大牲者诚存扵中礼备其仪也所以利有攸往即亨耳
　　彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　彖传释卦名义曰萃聚也大学曰财聚则民散孟子曰为汤武敺民者桀纣也欲散而复敺之必有所聚矣由扵成萃者之主徳合卦徳之内顺而外悦也即顺之一字可知为天命人心所聚祗是大顺乎事上临民之常道并无有意招徕邀结一有私心便有矫强何能顺乎顺之为徳乃坤元之顺承乎天以资生万物者也以此致悦未有不悦者也如万物之致役扵坤而各得其养未有不悦言扵兑者矣王者之心徳事功原与天地无二论説至此方见顺而説不同扵后世权术功利私恩小惠之为也况以诈伪威力其间者乎盖内顺而外悦本扵刚中之徳故有大顺以为用足以能致乎逺迩心悦诚服之效也刚中自是指九五然玩爻辞象传似此刚中之徳虚言其理而萃卦之五有其位无其徳也然则四之象传曰位不当也乃有此徳而尚无此位者也既为天人所萃主乎萃者重徳不重位也以徳为聚自无不聚若言必九五之位乃萃焉有天人同心萃扵匪孚志未光之君位者乎惟有此徳称此位以成萃则天祖式凭不敢一刻怠斁扵是假庙之孝享必尽礼矢诚扵是声教之覃敷悉观风慕徳皆思利见大人逺至而迩安矣夫君心之诚上孚于至幽而人心之诚遂通扵无间其来利见者亦必各怀公忠共矢报効上以正建极下以正防极而归极也聚以心之至正方可谓之上下皆以刚中为感应耳是以更用大牲不少懈其升中告防之意以至攸往皆利不过动顺天命以为终始而已顺天命之顺仍是顺而説之顺心无二理道无二顺事天敬祖奉君临民一于顺而圣徳成王业基矣再者顺天命亦要軆防非是谓天命人心皆萃必王天下若有此心便为候天命非顺天命顺者有其具可以无其遇如孔子之不有天下亦天命也可见文王当日之心可存为后世积徳累仁不期获报者法也观乎此则知萃之为萃非可幸致也内必有是徳外斯有是效而偹徳之圣人即至扵位天地育万物亦不过自全其生顺死安之道耳未尝有慕于外也然天之所助者顺人之多助者得道也得乎大顺之道而天地万物胥托命扵圣人焉能不聚乎观聚而知天地万物之情情不外扵性是圣人以性通天地万物以为聚耳
　　象曰泽上于地萃君子以除戎器戒不虞
　　象传又申一义曰泽上于地萃泽已逮下及地而且上于地至深且渥湛恩汪濊矣斯时地固奠定泽复旁流民必安而物必阜徳日崇而化日行复何事扵即戎乎除戎器者修而偹之寓兵于被泽之农而不用也然地上之泽固宜深而地中之水亦宜制戒不虞者坚堤防通沟洫以慎载舟覆舟惟水之义耳王者之富民即以饬戎守国即以设险非于修已治人之外又有事也于是见萃之天命人心既集亦惟益修文徳于不息无借富强以侈盛大之私心也乐天者保天下保之为义逺矣大小之间且然况君臣之际乎此汤心之惭徳武乐之未尽善也
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　初六变为随之初九在随初以阳变隂为萃系以官有渝则失所守矣故必贞吉应正不渝乃得所守也出门交有功将以随五于外卦以成随也是兼萃为义矣
　　在本爻以隂变阳为随系以有孚不终亦即官有渝之意乃指上下之遇合终暌也乃乱乃萃必此孚不终乃乱乃萃扵彼之刚中以为应者焉若号者舍此就彼去国之难一握为笑者弃暴亲仁相合之易也勿以此为恤往而无咎亦出门交有功之义也象传曰乃乱乃萃其志乱也谓初之志始乱而终以正应得萃百里奚在虞而亡在秦而覇管仲辅公子纠而败相桓公而兴有贤不用且无救亡况从乱乎始従乱而能往萃于有徳亦王者所不弃故亦与之以无咎焉○初之有孚于昏主即明夷之四爻所谓入腹获心者也于出门庭或者亦往萃于他邦乎
　　六二引吉无咎孚乃利用禴象曰引吉无咎中未变也六二变为困之九二在困二以阳变隂为萃系以困扵酒食朱绂方来利用亨祀征凶无咎二变顺不能出险故困于酒食然应五而君命之朱绂方来以济困出险也利用亨祀者以诚求通也征凶而无咎征防者必待价沽也无咎者仕为士之义也
　　在本爻以隂变阳为困系以引吉无咎坤中爻变阳主坎可以引致羣类而萃扵刚中也故亦无咎孚乃利用禴者以孚为主扵已而后可利用禴扵君也以诚为求以禴为用方得出险以往萃矣象传曰引吉无咎中未变也中者孚也初则从乱矣二中未变乃当昏暴之世未从乱以守中者其出险得顺以往萃又何咎乎
　　六三萃如嗟如无攸利往无咎小吝象曰往无咎上巽也
　　六三变为咸之九三在咸三以阳变隂为萃系以咸其股执其随艮以上爻为卦主引下二隂为感动股动而下体皆动以相随也随本由人而执之所以往吝也
　　在本爻以隂变阳为随变顺为止虽将往萃而兴嗟不愿未出扵心悦诚孚也故无攸利然但往则亦无咎不过小吝耳象传曰往无咎上巽也三处内卦之上爻有顺之徳因变止所以止而不决于萃然既往必无咎者所往之君尚贤故不以嗟如为嫌耳以上内卦三爻坤体俱以往萃为吉初乃从乱而改过迁善者二乃得中而引类往萃者三乃迟疑观望然后萃者大约人心方萃有此三等举该之矣然既往萃则恶者无不予以自新善者无不更加奨劝矣故以二之得中为内卦之主爻所以引三隂而往萃初则已乱其志于昏主乃不终而往萃三虽嗟如不愿无攸利而亦往萃盖皆为二所引也
　　九四大吉无咎象曰大吉无咎位不当也
　　【缺】

<经部,易类,大易通解,卷九>







　　自无甲子之祸矣何悔乎即不专主纣凡为君者知时将为萃即当审势观变改易辙求天意之徐囘人心之转向也诗云天之方蹶无然泄泄其及也何尤哉象传曰萃有位志未光也徒有其位而无其徳志不光而履帝位何能无咎乎象传重言志所以固立位之本也辞曰何以守位曰仁何以聚人曰财人君不施仁而聚财两失之矣苟能固其志扵仁则徳立扵已天人之萃必不他适即已去者且复来矣○再观此爻可见文王当日事纣非是必待武然后行征诛也若纣能体元而永贞武王亦无所用吊伐即行之而已不顺岂能得悦而为天人所萃乎武王必亦服事终身以为继述焉继述必言吊伐不惟説坏了武王且説坏了文王此学易者不可不知
　　上六赍咨涕洟无咎象曰赍咨涕洟未安上也
　　上六变为否之上九在否上以阳变隂为萃处否极而变萃上虽不在其位亦同倾否而悦萃故有先否后喜之辞
　　在本爻以隂变阳为否处萃之极而变扵否是安扵否也赍咨者含怨扵心也涕洟者形愁扵外也然无咎者其为周之顽民乎周之顽民殷之忠臣也何咎之有象传曰未安上也伯夷叔齐义不食周粟岂安扵新君而以为上哉此亦不可不有以存君臣大义扵千古者无咎扵一时且元亨扵千载矣
　　以上外卦三爻兊悦之体徳四为萃主有徳而成萃之大人体萃之时势言之也五为有位无徳已失天人顺悦之心矣上乃感怀新故执固不囘未可与权焉者也然究以上爻为外卦主爻者存此大义扵千古可耳上兊悦体而不苟悦如此此义已足主全易之兊卦也
　　合观萃卦继乎蹇与明夷在天之日此已晦上地之泽彼方滋且火入地而亢旱万物必枯泽上地为时雨万物必蘓矣又必以蹇继明夷以萃继蹇者人心之萃自君子倡之庶民方和之明夷而君子仕进之途已蹇羣思出险就平必萃于有徳之处矣相继之义甚确至扵根干以四爻一阳为主虽刚而不中爻象传已明示位不当也然刚健之徳可以主卦而根干矣且九五之爻辞云元永贞元者干之刚徤中正也五有之而匪孚以失之也大学言明明徳明徳皆有而不明者多故五象传曰志未光也此刚中而应本在五五不能徳称有位故天命潜移而人心改归扵九四矣设九五怨艾改悔能元永贞则刚中而应何尝不依然在五乎如此讲刚中而应方合圣人作易示天命之靡常人心不易得之义也如指定九五则三代至今存矣不有废者其何以兴不有匪孚何以别萃惟其九五之阳失道而九四之阳所以主萃此乃变易无常交易不测之易即千古帝王有徳而受命有人无徳而命终人散一定不易之易也夫萃之泽上于地再绎之不同扵水上于地泽原在地上水应在地中禹贡所言滙为大泽即所谓震泽大陆诸泽也亦水而已泽乃天之雨积地上在天为泽在地故亦名之为泽水则有源有去流必入地中方得流通充畅也故泽在地上有蓄水之处不为害水在地上则淤塞溃决必为害矣此虽目前之物亦必知其义象方可学易再绎泽必有光色之义如万物之光彩皆是隂得阳而显明者为火若隠若现者为泽如人面上肤间之光润如古铜磁器上之斑彩俗所谓包浆者大而如天光水色小而如花红草碧丹黝之漆物朱粉之绘事皆泽也兊以一隂包二阳隂在外阳在内必有光色滋润扵外此皆兊为泽之义象焉术家以兑为金能生水与干之金分隂阳干金所生之水雨露也雨自天降也兊金所生之水泉源也泉自山出也亦各有义象然则所谓兊金之泽又生于干金者矣天之阳气透于地即兊与艮山泽通气所以泉泽生扵山而归扵兑金生之也至于説卦传有云説万物者莫説乎泽物成而至外光内方各正性命亦是隂包阳在内诚中形外之义也所以能存为坎中之复如果中有仁百谷中有实草木中有根荄皆自秋月结实成物所以谓之説言乎兑也植物如此飞潜动者则各以胎卵湿化为生意以不时为利以各得其时为贞各正乎性命各保乎太和遂各生生扵不已也知此则知战干劳坎成终始扵艮至震无不出者皆扵兑秋収之成乎説也物成则各説其成人又説物之成所以谓之説言乎兊也有一定之秋者亦有一定之春无一定之秋者亦无一定之春也万物举该扵此天主生用震以生之地主成用兑以成之天用长男地用少女取刚柔最有用者代父母也然震之生自坎之生阳生之也天之资始扵子半之阳也兊之成自离中之生隂成之也地之资生扵午半之隂也故隂阳不可偏废而复姤反复皆为道所必生也扵兊震看复姤更为明切
　　【巽下坤上】
　　升升综萃继晋解而根于干晋昼而明君在上其徳盛功髙之臣既已加恩晋爵矣其时险阻既平艰难已济为阳气宣通阳道将行之世则凡贤人君子俱相劝励而思进用所以以升继之为卦四隂二阳阳少贵阳根干固然但自晋解而来正因日在地上青天白日云行雨施万物生育其为俊乂劝驾者无不为阳道昌明是庆也然巽上坤下俱隂卦何以主阳不知卦之二阳夹于四隂之中以阳气鼓荡隂气则得宣通和畅此乃用阳于隂中主之以舒隂也隂敛而阳舒之乃合屈伸往来天地相交之义象耳且风在地下阳不久伏必升而上卦名殆取象义扵斯焉萃乃为明夷继蹇驱而他往升乃为晋继解引而竞前何以云乎引雷震出水为解所以引巽风齐万物也四卦确乎为继奚疑哉
　　升元亨用见大人勿恤南征吉
　　彖辞曰升元亨凡卦言元亨未有不本扵乾元者升主阳故首言元亨阳即元也升而自得亨焉用见大人不言利者升而见大人以求行道济民占者如此戒为利而进也勿恤者勿以不待弓旌自致其身为嫌应仕则仕非枉道干时也南征吉者君方莅位土中向明而治取象日丽于天故民臣莫不瞻云就日而献其诚荩也综晋火在地上故升者向日而征斯吉而叶其象义也○风在地上巽齐扵东南必将见乎离矣故见大人而南征也
　　彖曰柔以时升巽而顺刚中而应是以大亨用见大人勿恤有庆也南征吉志行也
　　彖传释卦名义曰升之为卦巽坤皆柔也然巽为风风阳物也阳处隂中必有升时时至而升所以莫阻其巽进也且巽进本日升之势而又兼坤之顺徳以顺为体以巽为用其进不可量也由于二爻刚中之徳具故感应之道通可以大亨而遂其志行其道也二虽在巽柔卦中而实兼乾元之刚徳以为中故能以乾元之健统坤元之顺以是而巽进升之所以大亨也愚谓卦辞元亨本扵干盖有据于彖传也以此内主刚中出而必应者用见乎大人故勿庸恤乎轻进而重在于遇合也斯有庆于君臣即有济于国民矣南征而获吉非为利禄而言吉为其幼学之志至此得行也观扵二之刚中为主卦之爻则卦之根干大明矣
　　象曰地中生木升君子以顺徳积小以髙大
　　象传曰地中生木另取一义不以天之成象象之而以地之成形象之木在地中以巽而升君子以之本乎至顺之徳谨身勤学进徳修业毫无矜张躁妄之念也扵是学日益优徳日益盛积乎萌芽之小驯致乎髙千寻而大百围如木之在深山养之千百年然后可以出而膺栋梁之任也君子体木之徳惟自尽其培养茂育之心耳至扵积小髙大则自然有诸中形诸外者也得其养无不长初不为升计而升在于是矣尤悔寡而禄在人爵修而天爵从亦必至之数根于一定之理者也○以顺为慎不如体坤言顺
　　初六允升大吉象曰允升大吉上合志也
　　初六变为泰之初九在泰初阳变隂为升系以拔茅茹以彚征得吉者兼升义而升于泰之时三阳运啓而升也
　　在本爻以隂变阳为泰泰而不升失其时矣允升大吉信乎升所宜升乃得卦辞所谓元亨之大吉也象传曰上合志也巽之所主初隂二阳附之乃成巽体然隂必随阳以上焉兼泰之义象谓之合志合于在上二阳爻同类共升防茅彚征之义何明切哉○论卦之内外象义风在地下必升而上所以为升上合志就外卦六五为主爻内三爻同升志合于外卦之上此义为正
　　九二孚乃利用禴无咎象曰九二之孚有喜也
　　九二变为谦之六二在谦二以隂变阳为升有鸣谦之辞隂变阳为谦有宣达扵外之义矣故戒之以贞吉谦不尚乎謏闻动众也
　　在本爻以阳变隂为谦系以孚乃利用禴者震动以为巽外虽进而内有未孚则升近扵冒进失利贞之义矣必自审其孚而后可以禴祭将诚以观其能感格否盖必下之忠荩既矢而后可望上信用无疑也如此而后升乃无咎象曰九二之孚有喜也孚存于中以自慰见信扵上而悦从皆喜义禴祭之薄者以孚为重也
　　九三升虚邑象曰升虚邑无所疑也
　　九三变为师之六三在师三以隂变阳为升有舆尸之防辞矣盖险变为巽在师中忘险而轻进者也在本爻以阳变隂为师系之以升虚邑巽变为险进而得险阻之地虚邑无人之境也不言凶吉而已有不得其所之象义矣象传曰升虚邑无所疑也其未熟思审处者正因不能疑而得信信而后进也明矣孔子之许漆雕开以其不能自信也今三无所疑则上反不深信甚矣学者求进而得位不患无位也患所以立也慎不可以轻言无疑以致有其遇无其具为人诮儒术之疎也
　　内卦三爻以巽体在坤下得巽而顺之道可以升矣然必如初之隂柔志巽行顺不轻升而自升为大吉也所以主乎内卦也如二爻者孚未裕而裕其孚乃无咎焉如三爻者无所疑虑而冒进虽升而得虚邑亦可以知戒矣内三爻本宜升且当升之世其难如此同于晋之内卦三爻致戒乎轻晋必谨也此干禄者所宜深知也
　　六四王用亨于岐山吉无咎象曰王用亨于岐山顺事也
　　六四变为恒之九四在恒四以阳变隂为升系以田无禽者四在恒外卦为震之主爻阳变隂而失动徳故因循为恒而田有无禽之象盖于田者怠隋无获也
　　在本爻以隂变阳为恒顺而变动动必先升中告防表其诚于川岳之神明格之无疑而后可升且得吉而无咎也象传曰王用亨于岐山顺事也在坤为顺徳变为震动仍本顺徳以行事事之至顺者也地道也臣道也至于以诚用亨则主乎阳以立体者矣观此爻象又似文王在西岐未受天命之时矣系辞传曰易之兴也其当殷之末世周之盛徳耶故卦爻之辞象周公多用耳目及见之时事系之虽未必执一事以言易而即一事以推之所谓引而伸之触类而长天下之能事毕矣圣人亦未尝不令人以一事言易也
　　六五贞吉升阶象曰贞吉升阶大得志也
　　六五变为井之九五在井五以阳变隂为升兼升义而系以井冽寒泉食井泉可食则人食而且致养如圣贤得升以仁恩及民也
　　在本爻以隂变阳为井如兼井而言升则圣人首出以美利利天下矣如自本卦言则为九二刚中而应之爻隂柔中正而行顺道以为巽升者也且为下三爻升而用见之大人也戒以贞吉终以隂柔又变顺为险恐其有隂险之计存扵内以为升之机械也必贞吉者正而中中以为升如阶之升至巽而至顺自下渐上従容自至斯合于卦辞之元亨焉象传曰大得志也升扵五之尊位由于有中正顺巽之徳得位以行其道在君在臣俱本扵志之素裕也升五大得志而凡用见大人者其志在辅世长民自无不各得矣
　　上六冥升利于不息之贞象曰冥升在上消不富也上六变为蛊之上九在蛊上爻以阳变隂为升蛊极而升扵何往乎不事王侯髙尚其事以是为升可矣在本爻以隂变阳为蛊升之极而成蛊仍思升焉则不明乎升之象义为防升而已防以为升何能常哉然能以此防升之心用之存诚立徳则不息之贞也以不息之贞为利徳日升扵不可量则防升非防而大明矣象传曰防升在上消不富也在升之上为防升则阳气之成风而行扵地中者已升扵至髙将消矣再升则消不能畜乎隂而成雨如小畜之风行扵天上虽宻云而不致雨必隂畜之盛至上爻乃有既雨既处之辞若风之升而上消隂不能和焉能富有其畜藏以为时雨而化育万物乎此孔圣扵升极明阳之为气升髙散隂不能云行雨施品物咸章以尽畜隂济阳之用也故必贵扵阳不极升而隂不致散所以畜隂也正为畜隂以和阳也观扵小畜之上爻则知消不富之象义为防升者戒也盖不富秪因不畜耳易多扵隂取富之义扵此又见之凡入仕进之途者防升而隂消则必阳亢同扵干之上九矣人多不知在防升之上六升而不止即为亢龙盖因变阳上六而有上九之辞既变阳而升而不止非知进而知退而何且爻辞明云利于不息之贞即君子之自强不息也若仍谓此升之上六也何以言干之上九乎此不可与言易者矣
　　以上外卦三爻坤顺之体徳也四之升诚孚而无咎象言亨山顺事不过尽其顺巽之道非求升也而升之理数具焉五爻之升贞吉而升阶乃晋位矣为君者修其徳以居其位升之君如此升之臣必不敢冒进矣徳有大小位有尊卑皆以有本者得用为主也中正而后兼巽顺所以以此爻主乎外卦而且主通卦焉上之防升升扵徳则可升扵位则不可即以隂阳气化言阳亦不可过升过升则亢况人事乎戒升而不知止之义也外卦三爻俱不许无所本而言升且不宜升而致亢则晋继以升而常升矣当升而不可轻升升又不可无据合晋升观之占晋占升者可得前用矣乎杂卦传云萃聚而升不来也萃聚得其所聚矣升极而亢亢而散矣风者以升为性也风之阳由地下升于地上极而升于天隂能畜之则成雨而阳又下降为泽以入地如风大行隂不能畜则不能坠之使降成雨隂即微弱而散矣隂既散而阳又无根以维之于是不雨而风自息此升不来之义象也知风不来之谓则知防升消不富也之説矣歴观时解皆未尝言及也○阳贵也隂富也言消不富谓隂消无畜阳之力阳因升极而散不复来也
　　【坎下兑上】
　　困困井二卦相综三阳三隂继乎损益而分根于乾坤困则继损而主阳根干也请言其义损上益下贵于能感感不足以致应则无诚信以喻下而徒欲损下以益上必致于困矣再玩之井有水以养人益下之道也困无水而不能自达矣损下所致也是二卦以水为主卦之象义明矣水之为物天一所生本扵阳而地六成之乃有天地后万物首出扵天地者有则足养万物无则不足以自养亦一定之理数也有而足养隂得乎阳而流通也无而致困阳涸扵隂而闭塞也观扵彖传曰刚揜也乃知困之所以得困之大防焉其卦上兑下坎二卦为泽为水而反为无水何也泽水用隂而体阳者也隂之自天降而为泽頼天之阳气下降坠隂而成雨露隂之自地出而为水亦頼天阳主内达外而成江河今隂揜阳而泽不下施水不外出则无水矣故卦虽泽水相合而竟无水如暴虐征敛之君神恫人怨雨泽不降饥馑洊臻贡赋无出诛求空急虽日以聚财为心究竟财源在下已竭国用终归不足扵是盗贼内起敌国外侵困之成也皆自损下益上之心肇其端也困之继损不已大明而为万世昭鉴乎所以然者要在君心先惑扵货利而逮下之仁已汨没于嗜好之私矣此是隂揜阳之根柢始谓多财足以快声色欲利者不知有人方有土有财方有用人心失而失则俱失矣以此言之有徳者又得人心之本也君心之徳下感天下之人心皆以诚孚为主诚孚者乾元之阳也君心之元阳已蔽于嗜欲民心之阳涣然离散遂成一隂涸阳闭之世道而君民交困矣圣人之言何其深切着明哉即一家一身之小一物一事之微凡致困者皆心之理先有所昧不能预计通达之义而用阳之刚徤以推行乎隂之柔顺耳久而隂之隂柔无阳以为振动必致扵凝固闭滞不能自得其顺承扵阳之道反能掩阳而愈滋其艰阻在天运之气化在人世之事务皆此象义也刚揜也诚困之要旨乎或曰世不有无妄之困乎然无妄之困究不足以成困卦辞之言困亨在贞而以大人得其吉不为无妄之困前用乎即有故而致困能以此亨道亨困尚可无咎焉然则无妄之困自无不出困得亨矣
　　困亨贞大人吉无咎有言不信
　　彖辞曰困亨困必思亨乃得亨也至亨之本则归于贞而已见困非私心小计可亨惟大中至正方得亨也大人独吉何也大人之遇困知必得吉焉孟子曰故天将降大任于是人也必先劳其筋骨饿其体肤空乏其身行拂乱其所为是以动其正心忍其私性斯能增益所不能亦未尝不以阳为主而开通乎隂也忍性就嗜欲之性言所谓性也有命焉之性也若义理之性率之成道何用忍之乎此乃无咎之道若以私计隂谋出困困虽得济恐咎亦未必能免也大人尚徳主贞以亨困必主乎内不借扵外者知处困若无实心徒以言语通达人多不信也故大人不尚言而尚徳也然岂无心果诚而言不信者乎所谓至诚而不动者有之矣但大人惟有愈笃其诚愈坚其贞而已久之心诚既纯则明着动变且能化矣化之为义兼人物而言至诚可格豚鱼是也况人类乎是诚未有不能动物者也何患于心诚而言不信乎故大人不以言语为有无而必以贞为贵乎
　　彖曰困刚揜也险以説困而不失其所亨其唯君子乎贞大人吉以刚中也有言不信尚口乃穷也
　　彖传释卦名义曰困柔揜刚也刚揜之义已明之其象何取乎兊以一隂掩二阳坎以二隂揜一阳若以此取象何卦之为兊为坎不可言而独言扵困卦耶盖困之为卦则兊泽坎水俱无水故云刚揜以兊下之阳坎中之阳皆不能振以宣畅流通乎隂而反为隂所揜以致上无降泽下不得水遂成困也困之为困在是则亨困之道非使刚不为柔揜必不得亨矣何以能使刚不为柔掩乎仍以卦徳之为説为险者軆之可也軆説之徳易明不过贞正为悦足以亨困矣軆险之徳难知险在事务为艰难在人心则为慎思而审处也临事而惧好谋而成圣人之与扵行军者如是师为至险而圣人軆之如此则险而悦軆是二徳以亨乎困亦不外于处险以贞正为防险济险以悦而出于贞正为通险而已矣非圣人令人内险于心而外悦于人设立城府苟悦取媚以欺世也所以必言利贞则軆险軆悦皆刚徤中正之道也此圣人训世困而不失其所以亨之义也故又云如此者其惟君子乎如小人之险之悦则虽得亨乎困果何以立则乎盖贞者刚徤中正在内为主而以柔顺为用是以兑之二阳足以镇奠上隂而为泽坎中一阳足以动荡乎二隂而成水皆以阳为主以隂济阳之用至正之道也故惟君子能之也大人者又有位足以行其道所以必获乎吉也非刚中为主之大人君子何以为立体制用之宜乎既主此刚中以立体无事于言而皆信矣深知尚口用言无以通人心之至理至情必至扵不得亨困也卦辞象传俱归扵刚中为主心之理以感通乎人心方能济困得亨则卦之根扵干而主阳自咸而损继之以困何其确切也耶卦以九二为主爻坎中之阳即乾元也而兊之二阳亦頼坎阳动于下二阳俱有助以成坠隂降泽之功义象俱在试玩之自得阳在水中透气以成云致雨阳在山中透气以通脉达泉天地之气化自然者在目前百姓日用而不知凡学易者能不一仰观俯察而求见乎
　　象曰泽无水困君子以致命遂志
　　象传又申一义为君子大人守贞而不能亨困者训也曰泽无水泽不降于天水必涸扵地矣此如天命已去而人心自不顺也黄河徙而殷迁三川竭而周亡水之闗于国家运祚至今为然也故暴虐甚则恒若而大旱聚敛甚则民逃散而川枯此时天灾人害杂然并至虽有善者无如之何惟有致命以遂志杀身以成仁而已但所谓致命亦有顺命之义在内如此贞固守之而不渝或得亨困命也不能亨而终困亦命也命已致而志遂则生死视之如一矣致命不致命归于遂志命无定顺乎天志有定决于已此君子之贞终始如一者也殆至志遂而命即致亦未尝不亨扵千古耳○致命与姤五爻象传曰志不舍命也两义而皆重在志志定可以致命亦可以不舍命致命不舍命虽撡自志然其间亦有命焉
　　初六臀困于株木入于幽谷三嵗不觌象曰入于幽谷幽不明也
　　初六变为兑之初九在兊初以阳变隂为困系以和兊吉能思险而悦乃和也故吉
　　在本爻以隂变阳为兑在险思悦所以不能亨而致其困矣故辞曰臀困于株木臀下隂之体株木者生扵水尚未髙大者皆未能亨通乎阳之象也遂致入于幽谷三年不觌初本随阳方得流行且待上泽而后有水今自变悦据险为悦故其困之甚如此象曰入于幽谷幽不明也无阳而隂固闭幽防之极何取明乎此爻乃不思出困而苟悦不得贞者
　　九二困于酒食朱绂方来利用亨祀征凶无咎象曰困于酒食中有庆也
　　九二变为萃之六二在萃二以隂变阳为困以隂变阳引乎二隂以为萃故无咎然萃二隂爻所不足者诚也孚而用禴乃得合上志亦重阳以主乎隂也在本爻以阳变隂为萃似亦安处扵险而困于酒食矣然待乎上之泽逮下则无水而有水朱绂方来以济困焉此时之二惟有培养其阳以待时而动利用亨祀者积诚以为通也外兊之泽原因坎中之阳上升而后能下降何二又待乎外卦之泽不知此乃就二之居下位而言必君命至而后能亨困然非诚何以上孚乎二之积诚振在下之阳也上通为泽之降朱绂之来也就卦徳言则二为一卦之主就卦位言则下待上命各有义象也然征则防而辞又无咎何也阳未能动不可妄思进而干上蘓困然在下而借名位之来以得时行道何咎乎况二既祭则受福矣其诚已足格鬼神岂人主不能感通乎言征凶者必待阳足动诚足感即干上苏困亦不为咎矣象曰困于酒食非安于困也中有庆则刚徤中正之徳备乎已斯荣名亨困之遇可必于外矣此爻贞悔俱以诚孚为主其义自相通○困于酒食即需于酒食之义
　　六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也
　　六三变为大过之九三在大过之三以阳变隂为困本末弱而变巽为险不能下培乎隂矣故栋桡之卦辞系于三爻以巽之主爻在初隂而三乗其上也在本爻以隂变阳为大过似乎助阳矣然不能培乎二之中阳则亦不得贞而不能亨困矣困于石据于蒺藜石乃水涸方见蒺藜亢旱乃生皆无水也无水者不附中阳以为流动则水涸矣既不从本卦之阳是入于宫而不见妻也防何如之三隂以二阳为妻易不可以为典要惟变所适此其一也象传曰据于蒺藜该石扵内矣乗刚也卦以揜刚为困三在二阳之上故以乗为阳正是其象也入宫失妻以为不祥也二有庆者以阳主乎隂也三不祥者以隂揜乎阳也义象俱晓然矣本义谓妻指上六上固隂而三亦隂且非其宫矣不如以彖传乗刚也三字贯下为明确也且不祥也正是有庆反言可谓妻为六乎如执阳不可为妻寜谓三为妻二入宫而三不能相合如不见然少可彖传曰揜刚象传曰乗刚愚不敢舍圣人言别从矣此爻贞悔或以阳不能滋下隂或以隂不能和下阳为义相通
</div>
    <div class="pagination">
<a href="大易通解_page14.html">上一页</a><span>...</span><a href="大易通解_page10.html">10</a><a href="大易通解_page11.html">11</a><a href="大易通解_page12.html">12</a><a href="大易通解_page13.html">13</a><a href="大易通解_page14.html">14</a><span class="current-page">15</span><a href="大易通解_page16.html">16</a><a href="大易通解_page17.html">17</a><a href="大易通解_page18.html">18</a><a href="大易通解_page19.html">19</a><a href="大易通解_page20.html">20</a><span>...</span><a href="大易通解_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
