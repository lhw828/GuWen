<!DOCTYPE html>
<html>
 <head>
  <meta charset="utf-8"/>
  <title>
   周易辨录 - 第 1 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易辨录 - 第 1 页/共 3 页
  </h1>
  <div class="content">
   《周易辨録》　（明）杨爵 撰
　　
　　钦定四库全书 
　　经部一 
　　周易辨録 
　　易类 
　　提要 
　　臣等谨案周易辨録四卷明杨爵撰爵字伯修富平人嘉靖己丑进士官至山东道监察御史以上疏极论符瑞下诏狱系七年始得释事迹具明史本传其书前有自序题嘉靖二十四年乙巳盖即其与周怡刘魁等在狱中讲论所作故取系辞困徳之辨一语为名明史本传作周易辨说其名小异然艺文志仍作周易辨録盖刊本字误也所释惟六十四卦每卦惟载上下经卦辞然其训解则六爻及彖传象传皆兼及之特不列其文耳其说多以人事为主颇剀切着明盖以正直之操处杌■〈揑，木代扌〉之会幽居远念寄托良深有未可以经生常义律之者然自始至终无一字之怨尤其所以为纯臣欤 
　　乾隆四十四年八月恭校上 
　　●周易辩録原序 
　　予久蒙幽系自以负罪深重忧患惊惕之念即夙夜而恒存也困病中日读周易以自排遣愚昧管窥或有所得则随笔之以备遗忘岁月既久六十四卦之说畧具矣因名曰周易辩録系辞曰困徳之辩也吾以验吾心之所安力之所胜何如耳若以为实有所见而求灋于古人焉则吾死罪之余万万所不敢也杨爵书 
　　●钦定四库全书 
　　周易辩録卷一 
　　（明）杨爵 撰 
　　■（乾下乾上） 
　　乾元亨利贞 
　　乾卦拟天纯阳不已之义也元亨利贞乾之徳也分而言之有四合而言之一元而已气始动为元流行为亨以变则变以化则化为利机藏于静其动而为元亨利者皆具于此为贞乾之四徳一诚可以尽之矣易有圣人之道四焉以言者尚其辞以动者尚其变以制器者尚其象以卜筮者尚其占然必尚辞尚变尚象而后可以语尚占也故筮者易中之一义必配之以道而后可用也系辞曰吉凶者得失之象也自坤而至未济虽情伪万变莫不以合此天道而为得为吉戾此天道而为失为凶也悔吝无咎亦即其得失浅深而言之也大哉乾元为万物所资以始匪特资之以始也非乾元则不能有终矣故亨也者亨此元也利也者利此元也贞也者贞此元也一理流行而用各不同随其所至之善而名之耳在人则为仁义礼智而仁则无所不包发而为恻隠羞恶辞让是非而恻隠则无所不贯云行雨施品物流形天命之不已而所以为亨也上天之载无声无臭云雨品物显于声臭形而下之器也必有形而上之道焉大明终始会乾道之一本也六位时成识乾道之万殊也生而知之也时乗六龙以御天非行六龙由六龙行安而行之也圣人穷理尽性以至于命乾卦性命之理画前之易圣人先得之矣乾道变化由动极而向于静之始利之义也万物各得其性命之正而保合太和为静之极贞之义也圣人之徳首出庶物以神道设教于上犹乾道变化也万国咸宁犹万物各正性命而保合太和也元亨者显诸仁也利贞者藏诸用也圣人过化存神上下与天地同流者也故配合而迭言之两乾相继天行健之象也君子法天行健之象而以自强不息焉以义理胜私邪而能要之以有终也所谓仁以为己任死而后已非天下之至强其孰能与于此即孔子叹所未见之刚者也为私邪所制而间隔其义理之心则懦夫而已矣自强不息君子入圣之功也勉勉循循持之以敬畏假之以岁月勿忘助之不已则与至诚无息之圣同归矣此欲从末由之际功夫也初九以乾刚得正处最下草泽中居仁由义之俊杰为龙之潜藏而未见之象也在国曰市井之臣在野曰草莽之臣皆谓庶人徳未上孚人未见知而欲求用则失身而无以正天下君子不为也故勿用舜之侧微伊尹耕莘说筑傅岩孔子待价孟子不见诸侯皆此道也乾之时固不可以言否而在君子一时一事未能遂所愿则亦否之义也象曰潜龙勿用阳在下也阳言龙而下言勿用之义也九二乾刚得中善莫善于此徳也位初九之上则离于潜隠而名实显著闻其风而兴起者宜亦多矣始脱深藏之迹未履明显之位为龙见在田而光泽耀世之象也以此徳而处此地君未尝不欲其辅己以有为也民未尝不望其兴道以致治也天之生此民也使先知觉后知使先觉觉后觉九二天民之先觉者也以斯道而觉斯民乃其责任也故利见九五之大人相与有为而成正大光明之业则性分之理尽而事天之道得矣九三乾刚得正之君子也知义理之所在而慷慨以为之者也以其过刚不中强毅果敢之气有余而从容委曲之风不足能以义为质而于礼行逊出之道或未尽也然质本乾刚识未尝不明也力未尝不强也知其性质之偏而勇于克励者又其所能也故终日乾乾而夕犹惕若几于自强不息矣下不在田则或疑于田矣上不在天则或疑于天矣好刚自是一念之差而不自克则或流于刚恶不自知所处之地所禀之资皆危厉之阶也而致曲之功罔敢自怠故得无咎惟其为九三也故不能无过惟其不安于九三也故能补过象言反复道无终食之间违仁造次必于是颠沛必于是也文言曰行事则无事而不乾乾也曰与时偕行则无时而不乾乾也用力之实则忠信以进徳修辞立诚以居业也不能先知之则未有能行之者也故曰知至至之可与几也知终终之可与存义也知义理之至而求以至之则察之极其精故可与几所谓始条理者智之事也知义理之终而求以终之则措之无不当故可与存义所谓终条理者圣之事也即大学格物致知诚意正心中庸明善诚身尧舜禹惟精惟一允执厥中也千古圣贤之学问圣人于此爻发之尽矣龙之在渊时未可出则蛰以潜身时可以出则跃而向天九四以乾刚之徳离下乾之上处上乾之下是龙不逺乎渊而出于渊矣未至于天而向乎天矣摄九五之事而未履其位可以跃而不遽跃故为或跃处跃之道四已曲尽之矣其以刚处柔而善用其刚矣象言进无咎以其能或而于进之之道为无咎也文言曰自试也试犹考验也验之于天而天与之验之于人而人归之非圣人先有姑试之心以天人交与验己于天位终不容以固辞也进无咎言其道之尽善也自试言其心之无私也乾道乃革言离下而上改革之际变而通之之时也义理所在顺适而一之辞一芥而不知其为小为轻受天位而不知其为大为重无意必固我之心也惟其下不在田中不在人故进而上亦可也惟其上不在天故退而下亦可也所以上下无常者非乾天位而有觊觎之邪心也所以进退无恒者非欲离羣类而出乎其上也葢君子进徳修业预察于义理之至精而所处契于时中之道也改革之际间不容发精微之极非圣人不能尽也舜避尧之子禹避舜之子皆或之义也舜禹之进斯无咎矣否则居其宫而逼其子为突如来如焚如死如而无所容矣咎孰大焉不欲遽进而终不能以不进事天之外无容心也或之一言所以立君臣之大防而为万世之虑深逺矣九五以乾刚中正之徳居上卦之中是圣人位乎天位因时立制以化成天下知龙飞于天腾云雨以泽润下土之象也其曰利见大人则辟四门明四目达四聪君道之作用势莫急于此矣圣人垂训之意逺矣哉尧以不得舜为己忧舜以不得禹皋陶为己忧皆是心也九二在下修身而见于世之大人也虽徳施巳普所过必化而未为时用九五见之而弘治化乃其利也人主以论相为职必虚巳忘势而君子始乐为所用也否则谓人莫巳若而不足以有为矣上九徳则乾之极也位则上之极也以此徳而处此地则过于上而不能下龙之亢飞于上而不知蛰以潜身之象也昧于消息盈虚之理进退存亡之道时已极而不知变则与时偕极矣盈满既久穷灾不免颠覆之凶其将至矣故有悔悔自吉而向凶也伊尹曰臣罔以宠利居成功周公曰兹予其明农哉知进退存亡而处之以道矣用九六阳皆变而为阴也首者先之义也阳刚不为物先则羣龙无首之象也如是而可吉也坤之义地道也臣道也妻道也用九之义天道也君道也夫道也特事有可以用柔者而乃为善用其刚也圣人以天下之才徳为才徳以天下之聪明为聪明其才徳聪明始高出于亿兆人之上矣以尧舜之至圣而用人施政必咨于四岳九官而舍己从人以为徳天道下际而光明必如是始合于天则而天下治矣否则自有肺肠自独俾臧自蔽其耳目而妄行以治乱矣元为善之长亨为嘉之会利为义之和贞为事之乾天命之谓性也体仁足以长人嘉会足以合礼利物足以和义贞固足以乾事率性之谓道也命与性一也降自天为命具于人为性性与道一也綂于心为性见于行为道体用一原显微无间也乾之元于时为春于人为仁而为众善之长仁义礼智皆善也而仁綂乎义礼智长之义也亨于时为夏于人为礼而为众美之会一事一节之合道可以言嘉而不可以言嘉之会礼则品节文章灿然秩然众理聚会而无不备说卦以离为南方之卦万物皆相见亦此义也利于时为秋于人为裁成断制所行合宜而从容中节也贞于时为冬至理归藏随在各足于人为智知正道而固守之也知正道而固守之智之实豫之义也事豫则立故为事之乾也体仁与天地万物为一体君徳备矣故足以长人嘉其所会好之既笃行之必至故足以合礼嘉犹书言惟予一人汝嘉之义也物各有则因物付物使之各得其所利物也利物则处得时措之宜而于义无所乖矣程子言处物为义者是也不贞固则不能信以成之而不诚无物矣安能立事故贞固足以乾事元亨利贞乾之四徳也非君子体仁义礼智之深者不足以行此四徳君子其可以配天乎故曰乾元亨利贞 
　　乾元綂天言元包乎亨利贞也乾元者始而亨言乾元与亨利贞流行而为一矣亨之后为利利之后为贞四徳一理也始而亨亦性情也必于利贞言性情主静者四徳之义天地万物之理皆如此复卦以一阳始生见天地之心则动而用也此以利贞为性情则静而体也其实心与性情贯体用动静而无不在也一理始动洋洋乎发育万物是乾始能以美利利天下矣然但言利而不言其何所利言何所利则有限而狭小矣不言所利见其无所不利矣乾始之功大矣哉大哉乾乎刚健中正纯粹精也刚健之徳其体不偏不倚其用无过不及则极于中正矣中正则纯然粹然而无不精矣非中正之外复有所谓纯粹精也七字之义中正二字可以尽之刚健中正纯粹精犹言大徳之敦化也六爻发挥犹言小徳之川流也葢时见而见时潜而潜此理也可上而上可下而下亦此理也无时无处而非刚健中正纯粹精之作用也其六爻之发挥曲尽而无余藴矣圣人时中之道与乾道脗合而无二者也其继天出治无非以六阳旁通之理而时出之所谓时乗六龙以御天也云行雨施而天下平则治化格天而万国咸宁也 
　　■（坤下坤上） 
　　坤元亨利牝马之贞君子有攸往先迷后得主利西南得朋东北丧朋安贞吉 
　　坤者顺而有常之意操顺而冇常之徳以应天下之故安往而不元亨牝马之贞即顺而有常之徳也故以为利君子之有所往也以先则迷能后则得而主乎利焉西南则得朋东北则丧朋必至于安贞而与道为一斯可矣此皆牝马贞之意而所以致元亨也故吉元亨者言其通变宜时而应用之不穷也吉则徳盛业广而事成矣坤之为用赞相乎乾而不自作地道也妻道也臣道也先则踰理失分凌犯于上而为天理所不容迷孰大焉臣无有作福作威玉食者而后则得孟子告滕文公为国之道兼举三代井田学校之制期以新其国而为王者师答毕战则告之以分田制禄之法而已主利者臣职之一事地道长养万物之义也主于利而应用当其可则亦利中之义也西南坤方居易俟命顺坤道也东北艮方行险徼幸反坤道也得道者多助故得朋失道者寡助故丧朋先迷后得主利以其职分所当为者而戒勉之也西南得朋东北丧朋以其性分所固有者而致丁宁之意也修其职而未能以义理用事者或有之故戒之勉之极其详皆词之不可已者也勉强而未至于安焉者非诚也安贞则顺适乎义理之中正而止于至善矣此一节深一节之义也至是则尽性命之理极精微之藴坤道葢自我而出之矣乾道则尧舜禹汤文武尽君道者之作用也坤道则稷契皋夔伊傅周召尽臣职者之事也引而伸之触类而长之则凡綂属之分才质之宜卷舒运用先后缓急之异施无非此道而天下之能事毕矣故曰神而明之存乎其人黙而成之不言而信存乎徳行 
　　乾元万物资始坤元万物资生此孔子之易也乾元天气之始坤元地气之始五行得天之气而各自以为气非有二也如鼓之以雷霆润之以风雨皆乾之事而坤不与焉故大可以包乎至而至则大中之一事以诣其极也乾元易知之始坤元简能之始施于天者为乾元而承之于地为坤元天地之气配合而无间也至哉坤元为万物所资以生非自生也以乾元之知大始顺承之而与之生也万物资生乃顺承天是坤厚载物而徳合于无疆矣以厚载物则含弘矣徳合无疆则光大矣含弘言其体光大言其用此品物所以咸亨也牝马为地之类则柔顺之义也行地无疆则贞之义也柔顺而必利于贞乃君子所行也柔顺而不能贞则失之不及流于柔恶而无所不至矣岂君子之道哉先之迷以凌分而失道也以先为失道则后为顺而得常道矣西南得朋则与君子之类同行而可相与以有为矣持此道以有终则国与民赖之而上下皆有福庆矣东北则反其常道颠乱迷谬为君子所不与而身不能以自保矣此未能有终所致也言此者见遵道有终则有庆矣安贞则与贞为一而非勉强纯乎义理而合于坤道之贞矣故曰应地无疆地势有高卑则重坤之象也重坤则至厚之义也君子体重坤之义而以厚徳载物焉宇宙间事皆吾分内物也民吾同胞物为吾与非仁者不能有此心也伊尹耻君不及尧舜匹夫匹妇不获其所若已推而纳之沟中真能以厚徳载物矣凡君子度量絶人犯而不校之类亦此义也反身而求以至之者惟精察其禀赋之偏蔽而勇克去之则高明广大可驯致而与天地同体矣初六于履霜之始而即知有坚氷之将至霜与氷同一阴气之凝也小人一念萌于利而志不在天理之公即不善之道也患得患失驯习不已而至于极则弑夺之祸所由生知微之君子当于霜未至而慎之焉孶孳为善者舜之徒也孳孳为利者跖之徒也早于辩而用舍之岂特免于坚氷之祸而且无霜之可虞矣六二柔顺中正有和而不流之徳存之于心而无私曲则直也措之于行而当于理则方也直其为方之体而方其所以行乎直者也直方而至于大特未化之而下圣人一等矣以此徳而应用焉则宜时通变之机前定于心而弛张盈缩之妙绰乎其有余不待习于作用而所施自能顺利矣此即牝马之贞后得西南安贞之义也六二之于坤卦可谓克肖之子矣其曰地道光者即安贞之吉应地无疆充实光辉之义也六三爻阴而位则阳阴中有阳为含章之象葢衣锦尚絅闇然日章之义也不言阴不中正者坤有顺徳内含章美而将之以顺多于阴不中正之义矣据三之才不患其终于不发也患其发之轻易而或流于躁妄也故圣人戒之而使其发之中于机会焉发之而中于机会则发之以时而斯为贞矣留侯之于高帝招四皓以羽翼太子因沙中之谋教之以平其宿憾而封功臣得此义矣才可作事而自以为功亦徳未纯者而其失易至于此也故复以从王事而无成有终致戒焉坤为土三居下之上有土诸侯之象也古者诸侯释位以间王政不常有也故曰或为王股肱心膂而从其事则鞠躬尽力代王以终其事而于成功则不敢自有而必归于君上焉葢代天理物者人君之责人臣之道主于赞襄辅弼而已几微有差则大恶基焉非有光大之智不能识也周公曰孺子来相宅其大惇典殷献民乱为四方新辟作周恭先予旦以多子越御事笃前人成烈答其师作周孚先召公曰予小臣敢以王之雠民百君子越友民保受王威命明徳王末有成命王亦显我非敢勤惟恭奉币用供王能祈天永命凡周召所履皆无成有终之义也六四乗六三阴之不得中者也应初六阴之不得正者也比六五虽以中徳居尊位然阴性易迷柔或不能持久况亦不得其正流而为反复颠倒不难矣所比所乗所应皆若是而四独以居阴得正与其间难乎其为处矣若四者衡门之下可以栖迟黙以求容而冀免于刑戮斯可焉以重阴而务晦藏圣人因其才质之宜而教以处身之义也茍轻自漏泄务为讥评撩虺蛇之首践虎狼之尾杀身不足惜而于世道益难矣此有道君子所深戒也若欲转移斯世使阳徳渐亨而向于治四虽居正而质阴柔亦非有拨乱反正之才也故无誉六五以柔顺之徳而位上卦之中是以中徳而居尊位也以中徳而居尊位则能以身心所得者而化成天下矣为黄裳之象黄也者不偏不倚之体天徳也裳也者无过不及之用王道也天徳王道所谓合内外之道也成功文章灿然秩然而本于心徳之敷措黄裳之义也裳为身之章取发外之义不曰衣而曰裳者上衣下裳为乾坤之象圣人取义之精如此所谓其词文其言曲而中者此亦一义也凡列爵分土井田学校所以裁成天地之道辅相天地之宜维持之以纪纲涵濡之以礼乐事业之大弥六合而无间者皆自一念之微所发越而亦非有所増益于性分之外也至是则君道尽而代天理物之任无歉矣故元吉上六阴盛之极与阳相搏击坤为地居卦之终则龙战于野之象也上六言龙非真龙也特以力强而敌乎龙故称龙焉初六言坚氷至亦于上六验之矣当小人类霜之始其势固甚微也使国有人焉制而去之不难矣及驯习积累而至于盛则假政柄以制君子之去留终于君子尽去小人独存而成天地闭塞之世至是则亦末如之何矣人之云亡邦国殄瘁未有国无君子而国不亡者也未有国亡而小人能保其富贵者也故君子小人同一伤也而君子则伤于当战之时小人则伤于既战之后既战之后国本已拨小人夷灭之祸即不旋踵而至矣其血玄黄圣人不独示君子以知几逺害之道而所以喻小人者亦明且切矣初六象言驯致其道上六则曰其道穷也上六已穷之道即初六驯致之道也葢至是则善类已空国势颠覆小人者虽欲容身保位而谋虑已穷无所施矣观两象之词见圣人扶阳抑阴为天地生民之虑深逺矣用六者六爻之阴皆变而为阳也阴柔之性见之不能明守之不能固变而为阳则愚可至于明柔可至于强而能长久于义理之正矣故利永贞变之之道无他焉博学审问慎思明辨笃行人一能之已百之人十能之已千之斯可矣剥尽为坤纯阴之卦于时为消于事为慝天理絶尽之世也然卦之徳为顺可以顺乎理卦之象为地可以配乎天顺理希天可以成大有为之业矣故圣人畧其消慝之迹尽神化鼓舞之道出其意料思虑之外而裁成之其有进善之才者则诱掖之欲其善之进而极于成焉有去恶之心者则防戒之欲其恶之去而至于尽焉不敢以清明之事业而絶望于昏浊之世也葢圣人视天下无不可为之时亦无不可变之人此有教无类之义与人为善之心也所谓化而裁之谓之变推而行之谓之通举而措之天下之民谓之事业也于其用六而复言利永贞见卦与诸爻皆不足于义理之纯粹变而为阳始可以进于有为焉则又正本之论也春秋战国之君不足以拟汤武之圣徳孔孟固已知之矣所以惓惓接引而与相周旋者欲其一变至道而以大终也不然则庸劣蔽锢之深岂可望以三代之治化而孔孟者顾席不暇暖而皇皇终身欲何为哉此皆用六永贞之义也 
　　■（震下坎上） 
　　屯元亨利贞勿用有攸往利建侯 
　　屯者不能伸舒之意坤之初交于乾之初得震刚柔之始交也刚柔始交方欲有为乃遇险而难生焉则不能伸舒矣震动在下坎险在上是能动乎险中矣动乎险中则操纵之机犹在我而不为人所尽制焉故得元亨在险则宜守正正者万世不易之常道处险处夷皆不可须臾离者在险而有不正焉则所以速其祸而险愈甚矣故尤所当戒雷雨之动满盈则晦冥震撼之势方殷而驱除平定之道诚难措手故勿用有攸徃当此天运草昧之初混乱漫散未有綂一英雄豪杰欲起而救之必利于建侯焉建侯则名分已定而恩威激劝者有其人矣济屯之道莫先于此自古有为之君当屯难之世披荆棘歴险阻至于不遑寝食而始克有济焉勿用有攸往则不可轻以有为而建侯则又不可安于无为焉先后缓急固有其几而不可失也经纶治丝之事君子拯屯顺时势相机宜而为之也初九当屯之初时方难为上应六四则险陷之爻而势又不可以轻动故有盘桓难进之象当屯初而遇险陷固不可不居贞而初九阳刚得正又有能居贞之象君子行一不义杀一不辜而得天下不为行一不义杀一不辜而得免于死亦不为何所往而可离于正乎以此得正方亨之阳徳而处卦之最下则能以贵下贱得民心而可以济屯矣故利建侯六二上应九五乃其正应之君也下乗初九乃强暴之寇也当屯之时事方难为五在险中力又不足以援二故二动不能伸舒邅回不进而乗马班如焉班如但列为班行定处而不能进之象初九非为二之害也求与为婚媾耳二柔顺中正女子守贞之象也守贞则不字于初矣至于十年之久则数穷理极而字于五字许嫁为臣服之义也窦融终舍隗嚣而归于光武其时其事皆类此六三阴柔不中不正无济屯之才徳者也上无应与而切近于险陷其时其势又难为也于是而不动可也三居动体之极而性又为轻动者也以如此之才徳当如此之时势而欲轻动以济屯焉则为逐鹿无虞人以导之而陷入林中之象君子见几舍之勿逐可也若往而逐之屡举而屡无成徒取羞吝而已殷浩北伐有类此爻六四居阴得正上承九五当济屯之责任者也阴柔才弱不能独济为乗马班如之象下应初九阳刚得正有过人之才徳者也求亲斯人与之同往则吉而无不利矣得人者昌失人者亡四知求初相与有为可谓明也已矣坎为水有膏泽之象九五坎体而陷于险中为屯其膏泽而不得下于民者也五之所为于道或未尽焉若能惇典庸礼命徳讨罪允合乎天命人心之正则一徳所及逺近协服小人安能陷之而使屯其膏乎故象言其施未光葢深不足于五也当是时若小贞之则可得吉若大贞之则凶立至矣小贞则小有所为而不失其正也大贞则必去小人之陷已而欲大有所为也鲁昭公自取出亡则凶之验也上六处屯之终险之极屯终则时可济险极有出险之理若以刚阳之才处之济之如反掌耳上六阴柔明不足以有见才不足以有为愈见其屯而险也故有乗马班如泣血连如之象至是而已不能济必有济之者矣若上六者将为人所有焉故曰何可长也 
　　■（坎下艮上） 
　　蒙亨匪我求童蒙童蒙求我初筮告再三渎渎则不告利贞 
　　蒙与明相反蒙昧而不明也山下有险则迷于所向矣险而止则懐险心而怠于问学矣皆所以为蒙也蒙之可亨理义之心开而可以至于明矣此由九二之道可以发人之蒙而所以发之者又得其时之中也九二以刚中之徳与六五之童蒙正相应非二求五乃五求二学者教者之志自相应也求之者其心虚以诚则应之者亦乐以成其美矣凡筮蓍求神其初筮则无有不诚者若再三则轻渎而失其诚矣五之求二有初筮之诚二则告之再三则为渎渎则二不告矣求之者其心专应之者当其可二之发蒙可谓得时中之道矣此蒙之所以亨也二可谓诲人不倦之圣贤五亦有希贤希圣之志者矣教之而不以正则所知所行差之毫厘谬以千里非圣贤以人事天之学问也尧舜之精一孔门之择善固执格致诚正程朱之居敬穷理知行并进皆圣贤大中至正之道也当童蒙之时而养之以正则可以至于圣人矣故为作圣之功山下出泉未有所归亦蒙之象也泉之出必放乎四海君子之果行似之必盈科而后进君子之育徳似之初六以阴居下禀赋之昏弱人品之卑下则蒙之甚而不可不发也又当发蒙之初法不可以不正故利用刑人用刑人书所谓扑作教刑也又当暂止其刑而涵育优柔使以渐而入于善焉为用说桎梏桎梏固刑之类也用刑之严而过于束缚亦桎梏之象也用说之则立法固为甚严而用法则又济之以寛使学之者既有严惮恐惧之心而又有乐于进修之志可谓善发蒙矣若一于严则情所难堪聒之以明之所难知驱之以力之所难行为教之失其道而无益于蒙者矣故往吝九二当发蒙之任刚而得中为包容众蒙之象包容之则往者不追来者不拒以是心至斯受之而已随才成就而不过求皆在其中矣以阳应阴来为纳妇吉以下任上事为子克家爻具此象关于世教之大故圣人歴言之凡卦爻取象善可为训者则详言之而畧其所次焉六三以阴不中正而应上九不正之阳刚是女之见金夫而不有其身之象也上九以不正居上是无徳善而徒以财自右者也为金夫之象女之从之则亷耻之道丧而同人类于禽兽矣天下之至蒙莫甚于此而可以为戒者也何利之有六四以阴居阴重阴而又不中则为蒙之甚矣下不应于二上不应于上远于阳刚而无以发其蒙为困于蒙矣自是其愚蒙而不亲近君子以开启之可吝之甚也圣人以困蒙之吝为独远实谓非其资禀之下而由其远贤以自弃也以见人性皆善圣人可学虽昏愚之至而善反之至于知之成功而为一焉则与生知安行者同归矣其垂训之意远矣哉六五虚中以应九二之阳刚是纯真之本质未散而委心听顺受教于君子也书所谓能自得师者也希贤希圣希天皆其所优为者也故吉上九以阳刚居上治蒙过刚为击搏于蒙之象进人不顾其安使人不顾其诚其施之悖求之拂反为害矣教者不利如此为寇但御学者之寇可也凡外诱之私蔽其明而乱其真皆寇也为去其私而使全其善御寇之义也学之教之固多术而皆所以御寇也上九非能御寇者圣人以其失在于为寇故以此义训之以此刚而御寇则教者学者皆得其道而顺矣 
　　■（乾下坎上） 
　　需有孚光亨贞吉利涉大川 
　　需须也待之义也坎险在前乾以刚健临之刚健则事有定见处有定力不遽进以陷于险待之义也其运用之机在我可不至于困穷矣陷于险中则为困穷需之所贵在于有孚以诚心而需则其心光明而道可亨通心或不诚安得光明何能致亨人之所需固有其心有孚而不得为贞者有孚而贞则诚心为礼而无非礼之礼诚心为义而无非义之义合于犬中至正之道矣如孔子之待价孟子之待招则贞之至也其它沮溺荷莜之类高尚之过而至于絶人逃世焉心固有孚而贞则未也卦之九五以中正之徳而居天位则徳与位称道可大行为有孚光亨贞吉之象也需之为用出处之节应机之宜其道广大精微非时中之君子未能与于斯焉需之以贞则有所不为矣利涉大川可以大有为也孟子言枉已者未有能正人者也况辱已以正天下乎又曰天下溺援之以道子欲手援天下乎此亦贞吉涉川之义也穷理守义之学至则可以用需矣云上于天亦需之象也待其自雨耳事固有当需者君子自养以待之而已如诸葛孔明隠于南阳非先主三顾之诚则有自养以待时而已此酒食宴乐之义也他事亦有当需者当需而不需焉则为过动不当需而需焉则为怠缓需之道未易言也初九需于郊则远于险难矣利用恒则终不变其所守矣郭林宗申屠蟠可以当之孔子之歴聘诸国仕止久速应以神化之道人莫之能测莫之能制则需郊用恒之大者也无咎不足言矣九二需于沙沙近水所有之物需于沙去坎险不远矣人臣以身任国家之利害其迹危厉者似之岂能免于言语讥谤之伤乎二以刚中之道处之以寛裕之诚则可以免于患害而终吉矣唐徳宗欲易太子李泌身当其事虽有危言之及卒能定天下之大计而得免于害此爻似之九三迫近坎水则需于泥之象已及于危难矣其时其地则切比于灾而三之过刚不中又所以速其灾也至恶者亦可反而为至善矣况三之刚正者乎若能敬慎则善之善者矣何寇之可忧乎三能敬修其徳是以过人之资而潜心于圣贤之学也但可不败而不能如二之终吉何也时甚难而为力不易者也六四已入于险而身处杀伤之地矣为需于血之象坎之阴爻有穴之象以柔居柔而得其正顺而听之终能免害者也是能出自穴矣四可谓几死而复得生者也处危难之道以过于刚而速祸君子不为也以过于柔而免祸君子不为也君子守吾之正而已守其正而免于害固其所也不幸而至于杀身焉君子不恤也九五以阳刚中正而居尊位是有君徳而尽君道者也君徳厚而君道尽至是则有自养以待天下之治安而已酒食自养之象也五之所当自养者非以逸豫而已也广求贤俊布诸左右论思启沃涵育气质熏陶徳性而已矣如五之中正若无待于自养矣禹之告舜曰无若丹朱傲惟慢逰是好舜之命其臣亦曰汝亦昌言又曰臣作朕股肱耳目此皆不自圣而汲汲于自养者也若一念怠惰则圣反为狂四海困穷天禄永终矣可不戒哉上六以阴柔居险极无出险之才已陷而入于穴矣不速之客不召之客也三人下三阳也乾三阳本在上之物以见险而需今需极相时而上进矣上六若能敬之则藉君子之拯而可以出险矣故终吉居卦之上无职位者也与九三居下之上为应似为失矣然志在出险而非侥幸以求进也故无大失言未大失则已有失矣君子之处险陷宁身被困辱而不狥人以非礼之恭上六敬之而免祸圣人亦未深许之也 
　　■（坎下乾上） 
　　讼有孚窒惕中吉终凶利见大人不利涉大川 
　　讼争辩也以恶逆相及者也尧言其子之恶曰嚚讼则讼为恶逆可知矣卦以坎遇乾上以刚暴制其下下以险机伺其上又已险而彼健皆以恶逆相加者也又内险而外健是习为恶逆者也讼之事或已是而直心不能以自白于是惕然省惧而处之以得中则吉所谓处之以得中者或天理民彝所不可已者则辩明其心迹而已其它所可已者则置之而勿校焉君子以仁礼存心而至于三自反焉横逆之加以禽兽视之而已又何讼焉卦之九二刚来而得中有孚窒惕中之象也若不处之以得中之道则必终极其讼而得凶矣此反其所为而戒之也上九过刚亦有终极其讼之象九五刚健中正以居尊位有大人之象讼之利见大人或启其息讼之心或处其所讼之事如以难得者兄弟易求者田土之数言感讼者之流涕相让则大人真可以利见矣讼之事不可以涉险难而为之要在可止而止矣上刚下险险而健非有涉川之用与涉川之才也天与水违行亦有讼之象作事谋始存仁让之心而慎守之犯而不较则讼可絶矣初六以阴居下其才其势皆不能为讼者但明辩其心斯已矣故为不永所事小有言而终吉也讼之事有容徳乃大其次则能忍亦不失为厚也初六能忍者也九二当讼之时与九五讼者也二知五之势不可敌乃归而逋窜不复与讼而自潜于三百户之小邑始得免于灾眚焉邑人三百户自处卑小之象也二有欲讼之心者以刚而又为险之主也能自卑而免于害以得中也乾之中交于坤之中为坎坤为邑九二居二阴之中潜于小邑之象也二可谓畏天之威以自保者也否则自下讼上而患自掇亡无日矣讼者皆攘夺于人以为己有者也六三阴柔非能讼者但食旧徳安其素分而无外求则可矣然讼之时以强凌弱以众暴寡者也三虽不能为讼而处强众凌暴之时虽自能守正而迹亦危矣居下之上有时事之责者也谨敕而免于为恶耳为善而成功则非所能也故从王事则无成九四阳刚本欲讼者然以阳居阴为能济以柔处上之下为能顺上命上之命下何尝欲其相讼而至于为恶乎四有欲讼之心几于犯王命矣不克讼则渝变其心安处正道而得吉矣九五当讼之时以阳刚中正之徳而居尊位有中天下而立定四海之民之责与道焉者也匪徒能听讼而已葢必以道化民使近天子之光而至于无讼者也故元吉不然则区区于折狱之间而治其末亦何足尚哉故象曰讼元吉以中正也谓感之以至徳而民寡过矣上九以刚居讼极而处最上是健讼终吉而能伸者也故有锡之鞶带之象鞶带命服之饰上锡下者也以无实之讼至惑上所听而遂其所欲焉即上之所与也未有得非其道而可常有者也故终朝三褫之终朝之间而至于三禠则辱已甚矣不如无所得之为愈也凡用势力机巧而幸有所得者亦此类也纵无三褫则亷耻之道丧矣 
　　■（坎下坤上） 
　　师贞丈人吉无咎 
　　师为兵众本义释之备矣兵者圣人不得已而用之有应敌之兵有问罪之兵用之以道皆为正否则强暴寇盗而已将在得人老成长者临事而惧好谋而成有平定安戢之功而无屠城掠地之失胤侯之征羲和殱厥渠魁胁从罔治旧染污俗咸与维新丈人所为葢如此汉之赵充国宋之曹彬皆其人也师出以正又得老成之人用之则吉而无咎彖以师贞合而释之故曰师众也贞正也能以众正可以王矣此汤武之师也齐桓公责楚包茅不贡王祭不供未为不正假之而已九二有刚中之徳上有六五之应是刚中而应也居坎之中上下五阴顺之为行险而顺也将以刚中则威克厥爱有应焉则钦承天子威命也战危事行险也东面而征西夷怨南面而征北狄怨曰奚为后我则人心之顺也毒天下毒其所当毒者除残去暴是也地中有水亦众之象也容民保民也所保之民即所畜之兵也无事则为服牛乗马之顺民有事则皆披坚执锐之勇士矣初六未取于阴阳应与而取其在师之初之义也出师之初在谨其律如严部伍禁侵掠皆是也以律行师之法当然而未必其吉也否臧则凶即至矣如孔明伐魏戎阵整齐号令严明合于以律之义马谡街亭之败违亮节制则以否臧而凶矣九二有刚中之徳上为五所应所谓王者遣将跪而推毂曰阃以内寡人制之阃以外将军制之任之専而委之重故九二得以尽其才徳而成功焉后世进止迟速率由中制之虽有贤将安能有为九二在师而得中道用师之贞出师以律皆是也故吉而无咎师有吉而有咎者冇无咎而未能得吉者吉且无咎善之善矣将能成功则王有报赏之典锡命至三宠赉之者至矣所以録其懐柔万邦之功而嘉之也六三不中不正居险之极非有为将之才徳而欲侥幸以成功者也故师或舆尸而凶将不知兵以其君与敌也君不择将以其国与敌也凶孰甚焉六四以阴居阴柔而得正是能整兵慎战而不轻进者也虽无克敌之功得以全师而归故无咎春秋伐楚而书次者以次为善师六四无咎之义也六五柔顺而得中柔顺则自不为兵端得中则侵暴之兵加于巳亦必起而应之是田有禽而利于搏执之也言语辞禽鹿豕之类所以害田者也又以其阴柔或不能専任君子而使小人参之则是使之舆尸而归虽应敌之正兵而亦不免于凶矣长子谓九二凡才徳为君子之类者皆是也弟子凡次于九二而为小人之类者皆是也上六用师之终天下大难皆已定矣则论功行赏之时也功之大者闻之以有国而为诸侯功之次者承之以有家而为大夫坤为邑有国与家之象焉军旅之际有谋有勇皆能成功而未必皆君子也若赏以国邑是使肆其毒以虐民也故戒其勿用大君以爵赏正人功之大小而复用小人则祸基于此而邦必乱矣 
　　■（坤下坎上） 
　　比吉原筮元永贞无咎不宁方来后夫凶 
　　比自有得吉之理比辅也辅则下顺从之义也安有下顺从以辅之而不获于吉乎当此比辅之时必推原考筮已有元永贞之徳然后可以当其比辅而无咎否则或以力驱之而已安得免于咎乎元者善之长君徳也君徳至于永贞则纯乎天矣不宁者不遑宁处有忧勤惕厉之心者也天之立君以一人治天下而劳之非以天下奉一人而逸之也君人者顷刻谨畏之不存则怠忽之所自起毫髪几微之不察则祸患之所自生有此不宁之心则下之比辅方感而来矣九五以刚中之徳居尊位而上下应之是有君徳存敬畏之心而得民之归赴之象也夫者丈夫之称左传曰是谓我非夫也后如先事后得之后怠缓之也于君子而怠缓之则贤者退处小人类进而人将离叛而不辅矣则道穷而凶矣地上有水比之象也建立万国之诸侯而定巡述之礼以亲之先王所以尽比之道也初六居下顺体是能比上者也比上而有信实之徳则终始无间而免于咎矣若有孚至于盈缶则不但无咎而已且有他吉也有孚盈缶则信之至也草泽之间有怀至信之徳者安能久在下乎此他吉也六二上比九五也柔顺中正则比之自内得正而吉矣内取由中之义事君以道而出于中心之诚也所谓责难于君谓之恭陈善闭邪谓之敬非尧舜之道不敢陈于王前者皆是也如此则仅可以免过而不自失也臣道之难尽也如此六三阴柔不中正处已非其道也君子小人类聚群分而所比皆非其人矣六四位在九五之下比之时皆以下比上也四柔而得正以是而比五则能以柔济其刚都俞吁咈皆以道而不离于正也则有引君当道志于仁之忠矣故吉九五阳刚中正以居尊位用大中至正之道而显以比天下者也如孟子所言王道皆为显比建万国亲诸侯以其一端也先王托股肱耳目于臣下以次承宣而达诸天下则为显比霸者用其私智小小补塞则晻昧而非显比也王者田猎用三驱之网去其一面不尽取之取其不用命而入者舜之班师振旅诞敷文徳而冇苗来格是也失前禽邑人不诫邑人之心亦上之心也知其以徳化民而不以威驱之也皆吉之道也上六居卦之上为首之象当比之时下无应与为比之无首之象比已终矣而独无所比则死亡无日矣故凶 
　　■（乾下巽上） 
　　小畜亨密云不雨自我西郊 
　　小阴也畜止之也六四以阴居阴为柔得位柔不得位则不能畜阳柔既得位则有以致上下之应而为其所畜矣小人而无才无位者亦安能制君子哉以巽畜乾亦为小畜又以阴畜阳亦不能大有所畜小人畜君子畜其不能用世耳于其道则无如之何所畜者区区之微末耳小畜之时阳犹可亨卦之内健外巽二五以刚得中而志犹得行君子之作用亦未尽为小人者所畜也故亨小人未能尽制君子之作用则所畜尚未遂也故有密云不雨自我西郊之象云为雨气阴物也阳气上升而云密畜之则相持为雨而下畜之未极则气犹腾往而不雨矣天地间东南为阳西北为阴凡阳唱则阳畜阴阴和而成雨阴唱则阴畜阳阳不和而不雨密云之不雨亦自我西郊之义也无小畜则无所谓密云无所谓西郊有小畜则有密云西郊之象不能遂其所畜则有不雨之象不雨与亨之义相反君子小人势不能以俱盛也若以为善言之凡臣不能止君之欲子不能止父之过皆此义也畜有止之之义有聚之之义止则聚矣风行天上则气即散往而不能聚有小畜之象君子以懿美其文徳而已美在其中为畜之大威仪文词之间而致其美则所畜者小矣小人畜君子必制之使不得遂其所为畜之未极则君子犹得以安其位而行其志君子者始焉若将失其所矣而终得以复其所此小畜之初二皆以复为言也初九乾刚得正虽与四为正应去之尚远不为所畜犹得进而上行则复之自道矣守正不变而卒得复则复自道矣若非礼求进则复不以道而为以邪媚乾泽矣自道而复则无咎而可以行所学以益世其义自当获吉也九二渐近于阴若将为其所畜矣以所处得中而不自失又与初同体皆阳刚之君子也相资相援进而有为则牵复之象而吉也葢初九结绶则九二弹冠其出与处同一道也九三迫近于四以过刚不中处之失当为四所畜而不能自行为舆说辐之象辐者舆之所以行者也说之则不能行矣夫谓三妻谓四四畜三使不得上进三不受其畜而与之争情不相得则夫妻反目之象也大丈夫处人而不为人所处非四之能畜三也乃三不能处乎四也故象言夫妻反目不能正室所以责君子不能自尽其处小人之道也处之之道何如谨于自治而不陷于失使小人无得以议之至诚以与之恭逊以接之彼小人者大则革心小则革面矣何能畜于君子乎六四为畜之主以畜道为尚者也柔得其正位近九五是能以诚心而畜五者也所谓以柔济刚以可济否者四之心也直道难容若四者懐恐惧之心而几不免于伤害也九五刚得中而又巽体于四之畜已见其为忠直而不见其为乖忤知求之以道不以非道而罪之焉故四得免于伤害忧惧为血去惕出之象而无咎也象谓上合志言其与九五相合也事君数斯辱矣六四之尚畜道比之以道事君不可则止者则有间矣故仅可无咎而未获吉九五居尊爵赏刑诛皆其所有人以实心效力而为巳用如以手把物挛固而不可解己之势力足以驱人而使为用如以富而以其邻则其邻孰不乐趋以为用乎九五之君臣同心如身之使臂如臂之使指投之所向无不如意者也然不言吉凶者未知其同心同徳而施之于畜道者何所用也若用之于畜小人畜己之私欲而不自肆则同心为善而元吉可致反是则流于恶而凶至矣小畜之时多小人畜君子而四之畜五则又用之于为善也九五势其所有法其自用而下无应与用其力以为恶未可知也阳刚中正而又巽体才亦足以为善矣故圣人但言其力足以有为而畧其善恶与吉凶直不欲以小人待九五其垂戒之意深矣上九以巽体居小畜之极巽顺于以阴畜阳积之以渐至于其极则畜道成而阴阳和矣为既雨既处之象以阴畜阳小人自以为徳而尚之以至于积满矣至是则诸阳与之相抗者或茍说富贵或仅期免祸而听其命矣以阴畜阳小人制君子妇人乗其夫皆此义也妇若贞固守此则危道也月阴象几望而抗阳将至自食而反伤矣安有小人畜君子而天下不乱者乎乱则小人岂能保其富贵哉此皆切戒小人之词也君子至是亦不可行行则凶矣此又喻君子以自处之道也易为君子谋不为小人谋可见矣 
　　■（兑下乾上） 
　　履虎尾不咥人亨 
　　以兑遇乾和说以蹑刚强之后和说有恭逊之义刚强有果确之义恭逊果确则严而泰礼也礼为人所当履故卦名履以和说履刚强则处已处人之道尽而不为所伤有履虎尾不咥人之象而可以致亨和说为处刚强之道非幸福免祸而为流荡者也九五以刚中正履帝位而不疚其徳光明人之所履当如此也人之所履宜随其分而修其所当为故上天下泽则上下之分定而为履也君子观此象则辩上下定民志民志未定由上下之分未辩也上下之分既辩则民安其所而不妄求其志定矣初九阳刚得正居履之初是以素所修者而为履之始格致诚正之学措而为治平之用未为物诱而变其所守者也执此道以往则无咎矣人之修己所愿者在行所学以治人也初九素履之往可谓不失所志而独行愿也九二阳刚得中上无应与有道君子未为世用而不求人知者也为履道坦坦之象坦坦平易也兑有和说之徳平易之义也幽隠守高之人能如此则正而吉矣眇不能视而强欲视跛不能履而强欲履才不足以有为而强欲为也六三阴不中正而处乎阳故有此象是才柔而志刚也以此履刚强之乾必见伤害为履虎尾咥人之象而凶也又以志刚而居下之上有武人为于大君之象武人无徳肆其刚暴以强力而为大君安能久乎以兑遇乾则乾为虎而兑有履虎尾之象四近五则五为虎而四亦有履虎尾之象九四刚而能柔者也是常存戒惧之心者也以此徳而履五之下则刚不至于取祸柔不至于取辱辅徳纳诲之志行于五而得终吉也以尧舜之聪明圣智君道之尽宜若易为矣然求贤任官必勤咨于下而不自専九五以乾刚居尊下以兑说应之有顺从而无矫拂则任意裁决而无留难为果决其履之象天位惟艰一念不谨或贻生民无穷之害而天禄永终矣守此夬履以为正则危之甚也上九以阳刚乾体而居履之终是所谓终日乾乾夕惕若履善道而能有终者也葢乾刚则以仁为己任有终则死而后巳曽子易箦而殁是也视其如此之履而考其所宜获之祥则周旋皆得元吉矣其旋元吉言无适而非元吉也斯人也进则有益于君徳退则有益于风俗盛徳大业人未易及故曰元吉在上大有庆也 
　　周易辩録卷一 
　　●钦定四库全书 
　　周易辩録卷二 
　　（明）杨爵 撰 
　　■（乾下坤上） 
　　泰小往大来吉亨 
　　泰通也通由于和和则通不和则否闭而不通矣坤为小往而居外乾为大来而居内天道下济地道上升之义也天地之道如此则为泰而在人事则为吉亨三才同一道也天地交而万物生息通也上下交而相与以有为其志同也以气言则内阳而外阴以徳言则内健而外顺以人言则内君子而外小人君子得志其道长小人不能肆恶而道消也皆所以为泰而吉亨也财成天地之道如厯象日月星辰之类是也辅相天地之宜谓顺时以有为因物以制用也先王之道因革损益与时偕行皆所以左右民也左右民所以严事天之诚也初九阳刚得正之君子也自宜见用岂独一身哉凡志同道合而有斯世斯民之心相与并起矣故为拔茅茹以彚之象而行则吉拔初九者必君相也明扬之道得而贤者有帝臣之愿矣拔之之道何如求之以礼任之以诚而已否则恭敬而无实者君子不可虚拘九二有刚中之徳上应六五当泰之责任者也所谓财成天地之道辅相天地之宜以左右民者九二以身当其事而燮理之矣有包举宇宙之量有坐定夷险之才有不废困穷之仁有不私亲昵之公是能以中行为尚者也若九二真可谓代天之相矣皋夔稷契伊傅周召之能事也诸葛孔明韩范之徒亦其流亚者也媢嫉求备则与包荒相反天下有事束手无策则与用冯河相反用冯河非勇决之义如周公言在今予小子旦若游大川惧不克济欲与召公共济之谓有拨乱反正之才也不言涉大川而言冯河冯如冯几之冯取其坐镇安危之义也抱明徳而类微者则忽之与不遐遗相反以天位天禄私亲故者与朋亡相反九三泰已极矣至此则将否之时也泰之时为平无有平而不陂者今将陂矣阴往在外无有往而不复者今将复矣可惧哉可惧哉处九三之地而以世道为己责者当有蹈虎尾涉春氷之心可也惟当艰难其心以守正道常思一念不谨祸即起矣一事有失世即乱矣如以千钧之重投之眇然之躬之上而为之负荷之一有颠蹶则载胥以亡而不可救矣始可谓艰难守正而得无咎矣如孔明相汉躬亲细务岂得已哉如此则勿忧所期之孚不我有而君臣上下常得以享其福矣孚所期之信也所期欲常泰而不否也泰之复否率以人谋之不臧而亦天运然也有圣人则可以救之圣人以天自处视天下无不可有为之时亦无不可有为之事故于否则即反为泰泰可以常不否然孔孟有徳而无位则亦天之运也六四泰已过中而否至矣四与类皆阴柔小人治平之时皆处之于外者也至是则相率而复于内如鸟之飞翩翩而至言其羣合而且迅疾也小人羣合以害君子而君子亦将尽矣不必用富之力以其邻而邻无不从不待相戒而自相信然所以主之者必有其人岂可尽归于天运哉六五者正所谓主乎泰者也以阴居上以顺徳而下应九二之阳为帝乙归妹之象以祉元吉者以此道致福祉而得元吉也五所以者何道也虚已以任贤才以保治安憸邪不得以间其心晏安不能以溺其志五以阴柔处过中之泰多所沈溺而未必能此圣人以其有造命之权而为之则甚易也欲治则治为乱则乱者五也开之以拨乱反治之机而望其大有作为而获元吉其忧世之心至矣哉以中徳而行其所愿也君之所愿者用贤以保治安也危乱非其本心之所愿也为小人所误而至此耳如徽宗北行泣于道曰王黼误我至此上六泰已否治已乱矣为城复于隍之象天下方以亲小人逺贤臣以致乱而怨上矣又欲毒民命以用师则所以自速其亡而已故勿用师惟当下哀痛之诏反躬自责陈在已致乱之由在于反道败徳喻天下图存之愿必欲迁善改过自其邑之近而达之于逺告之详而及之徧或可以收人心以延天命焉然此既否之后不得已而图免于亡之所为也不能谨之于始而守此以为正则可羞之甚也 
　　■（坤下乾上） 
　　否之匪人不利君子贞大往小来 
　　否之时匪人道也天理之在人心者未甞亡则人道无时而可泯也但在庙堂则治在田野则乱否之时在田野而不在于庙堂矣人道善道也天命有善而无恶人道合于天命者也君子之正道即人道也匪人道则不利君子之正道也乾为大而往居于外坤为小而来居于内则是天地不交万物之生意闭塞而不通也上下不交天下乱而无邦也以卦言则内阴而外阳内柔而外刚在人则为内小人而外君子小人得志肆恶以号令天下其道长君子则有隠居求志而已此岂人道哉君子虽退处林野小人犹欲害之故当俭徳以辟其难俭徳者隠晦其迹以潜处也如东汉党锢皆一时之君子也范滂辈不能潜晦其迹而速祸之惨可伤哉初六小人在下者联类并起亦拔茅连茹之象然否之初则小人者未至于残伤君子未至于大壊朝政犹可以改过迁善一变而为君子焉故圣人以贞吉戒勉之其为世道之虑深矣六二当否之时正所谓用事之小人也包承大人非其本心也以公论所在士望所属而残害之已亦难乎其为处矣如李林甫于张九龄虽恨犹曲意事之可以保富贵而不及于祸则小人之吉也包承者小人处君子之术也君子岂可为小人所处哉当于否之时求吾之亨道焉以身殉道大人之亨也岂可漫不知否而乱于小人之羣哉六三不中不正居下之上当否之时居髙位而享厚禄者也世之否者任其否漫不知所以处之吾之富贵吾自保之而已胡广冯道之徒是也岂不可羞之甚哉象言其位不当也以何功何能而得此位乎位者居下之上也九四否已过中气运渐至于亨通人事渐可以措手天命之否者至此有转而为泰之几矣四近九五有转否为泰之责任者也然以阳居阴处不得正而或不免于过咎焉则非尽人事以答天休者也若能克己为义使所行无咎则一时畴类君子赖其徳位皆得行所学以益世而获福矣不言吉者时未可以得吉而四之才尚有不满人意者焉九五阳刚中正以居尊位徳与位称道与时合世之否者可一变而为休美矣是大人明徳新民之道治隆于上而俗美于下矣故大人吉然又当戒惧于心自以为其亡矣其亡矣再言其亡者言无时无事而不戒惧也凡所施为必详审安固有久大之图如系于苞桑之固可也其亡其亡者有居安思危之心也系于苞桑者言所处之密也上九以阳刚居否之终能倾时之否者也物之贮于器中者多则渐去之而未可倾少则倾倒而尽去之否至于终则否无几矣上九以阳刚之才一倾之以收成功焉故先否后喜象言否终则倾何可长也否未终则图以渐去之终则直可倾之取义精矣 
　　■（离下乾上） 
　　同人于野亨利涉大川利君子贞 
　　同人与人相同之义六二以柔得位得中而应乎乾以柔应刚固有相同之义得位则应之以职分所当为得中则应之以事理所当然应之以职分所当为义理所当然上之人或不能即从或从之而中止亦不足以言同也二之所应者乃九五之乾也乾者至健而无息之义惟其至健也则于二之应乎已者即能行之而不失其几惟其无息也则行之有常要之以永久而不中止二之与五可谓同之以心同之以理不但形迹之相同而已也不曰应乎上应乎刚而曰应乎乾者上未必皆刚而刚不足以尽乾之义也圣人之笔如化工非但写其形像而精神尽见矣于野则与人同者旷逺而无私也不狃于崇卑不限于逺近而廓然与同则同人之心度极于广大无外矣此于野之气象也如是则天下皆其同心者也古今皆其同心者也岂不足以致亨而涉大川乎卦之以离遇乾为以健而行其所知者也以健而行其所知则所以与人同者刚毅果决不牵于私系不溺于近小而必至于广大无外之域矣是致亨涉川则由于野而于野之胷次非以乾行者不能也于野则相同者固广大无私矣然于精微之义或有未尽则所同者亦非君子之正道也君子之正道合于大同之理也时异势殊或有可同于昔而未可同于今者可同于彼而未可同于此者非精义入神者不能明此理非刚健克己者不能行此道卦之文明则能精义入神而明此理矣以健则能刚健克己而行此道矣如此则能以中正而应非中正则不应而不与之同是所同者皆广大精微之至理而为君子之正道也未至于文明者则格物致知求明诸心而知所往则虽愚必明矣未至于刚健者则勉强克己而力以求其至则虽柔必强矣天下之事不同而所同者心也天下之心不同而所同者理也君子之心所先得者天下同然之理也得天下同然之理自能通天下之志矣征诸庻民考诸三王而不谬建诸天地而不悖质诸鬼神而无疑百世以俟圣人而不惑此通天下之志而合大同之道也天在上而火炎上亦有同人之义类族则逺近亲疎各得其所君子小人各安其分辨物则精粗美恶各得其用皆以类而与同矣初九以刚在下上无应与又当同人之初则所交未私而所志未变为出门同人之象而得无咎初虽阳刚得正卦体本阴处离之下涉于小疵之躁而未会于文明之善特以同人之初未有私主涉世之久用物之多不知身心至此又何如也免于咎而已故不言吉六二虽得中正然有应于上则系于私小而非大同之道也故各卦所论者大同之道六二以中正而与人同则得其道矣爻则以相应相与而有公私广狭之异故六二在一卦则为善而在本爻则为恶也九三欲同于六二惧九五之见攻而欲与之敌故有伏戎于莽升其髙陵以窥伺之至于三岁之久不能兴势不相敌故也九三者心欲为恶而力不遂也九四欲攻六二与之同为九三所间二守正不与三墉之象也故四有乗墉之象乘墉则可以攻而有之矣然四以阳居阴能以柔济刚而不克攻也若四者力足以为恶心能自反而归于义者也故吉晋人纳捷菑于邾弗克纳赵宣子曰非吾力不能纳义实不尔克也合于此爻之义矣九五与六二以刚中柔中而相应焉则理直矣为三四所间而不得同故先号咷五之力足以胜三四故终得同而后笑也五之得同于二以大师克之而后遇也立贤无方君道当然初与三皆刚而得正九四则刚而能柔上九居事之外而不求与世同此九五居尊位而所当延揽者也舍皆不与同之而汲汲以求二则亦狭矣上九以阳刚居同人之终而无应众皆有同已则无求于世而不与人同孤介自守荒僻寂寞为同人于郊之象既无所同则亦无所系累故得无悔亲师取友则徳崇业广离群索居则孤陋寡闻上九所为非可尚之道也故象言其志未得 
　　■（乾下离上） 
　　大有元亨 
　　大有所有之大也六五以柔得尊位大中而上下应之以天下之大徳居天下之大位则人皆尊亲之矣故为大有乾之徳刚健离之徳文明以乾遇离为其徳刚健而文明刚健则为善有终文明则照物无遗六五应乾之九二为应乎天而时行典曰天叙礼曰天秩徳曰天命罪曰天讨君人者应天以时行而已何容心哉圣王徳与天合故能因时立制以尽其事天之诚是以元亨火在天上则所照者逺矣所照见者皆其所有矣故为大有之象遏恶讨有罪也扬善命有徳也讨罪命徳天之道也故为顺天休命此即所谓应乎天而时行为治所有之象之道也初九当大有之时以阳居下上无应与在事之初则事未悖谬未交于害者也若任事之久则耽其宠乐而患得患失之心生事有悖谬而害至矣初九未至于此亦未见其有咎故但曰匪咎者不敢遽以无咎许之也富贵宠利人视之以为喜已则思其有忧者在人视之以为安已则思其有危者在是能艰以处之也如此则于事之可否身之去就皆不敢茍而得无咎矣书曰居宠思危罔不惟畏艰则无咎之义也九二当大有之时阳刚得中上应六五才徳足以任天下之重者也五之所欲为者委之于二二足以承之而有为为大车以载之象以其才徳辅佐六五纲纪众事则家相之责尽矣故无咎不言吉者任事在二而成功则归于五此君臣之分也九三刚而得正当大有之时居下之上位髙徳正有方伯连帅之责者也为龙为光蕃屏王室天子之礼乐刑政四达而不悖矣用亨于天子用其才徳以亨通天子之威命明徳于天下也小人无此徳者则不能当此亨于天子之任也无此徳而当此任则挟上命以号令天下肆其暴虐而反为民害矣如曹操刘裕之徒征伐四出拜表辄行卒簒汉晋为害多矣爻有过刚不中之嫌故特以小人戒之九四位近六五当公辅之责赞六五以保大有之成业者也以阳居阴刚而能柔为严恭寅畏不极其盛之象如召公言我非敢勤惟恭奉币用供王能祈天永命者是也身劳力瘁则委效于君上功盖天下则守之以谦虚为恪尽臣道而得无咎矣六五以文明虚中之徳而居尊位文明则照物无遗虚中则专于委任推诚心于股肱心膂之寄是其孚心交于下而得臣工以赞助可以保大有之业矣然承平之世率以文教为尚而武备易于废弛况六五柔中而无刚徳威武尤其所不足也故必威如而后吉所谓威如者安不忘危振扬武烈使威徳加于天下则可以永保前人之成业如周公召公告成王克诘戎兵张皇六师觐文武之耿光而无壊其寡命者是也人主当大有之世抚盈成之运于事多忽易而无思患预备之心启之以威如为六五对病之药也上九以阳刚离体居大有之上是刚有终而明能极者也刚有终则能自振拔而不溺于晏安明能极则用贤使能而不至于混淆善保大有之业者莫过于刚明之徳故自天佑之吉无不利系辞所言又一义也大有上九自天佑之吉无不利象曰大有上九自天佑也系辞曰天之所助者顺也人之所助者信也履信思乎顺又以尚贤也是以自天佑之吉无不利人臣以道事君而成大有之业为成其事上之信也鼎象曰覆公餗信何如也凡臣职未尽而至于误国误民则失信矣四时之运功成者去于兼善天下之后奉身而退不以宠利居成功而致颠覆之祸则知进退存亡而处之以道为顺矣上九以刚明之才当大有之时是能左右六五以成大业者为履信矣位六五之上为所尊礼而非任事之地为思顺矣初九无交害九二大车以载九三亨于天子九四匪其彭则济济多士惇大成裕辅六五以成治化而已处无为之地是能推贤让能使国家复用一畨人才为尚贤矣其卷舒运用始终一于道而不茍焉者也此其所以天人交助获吉而无不利也象言大有上九自天佑者大有言其时也上九言其所抱之才与所处之地也以此人此徳当此时而处此地获天之佑为所宜也大有初九无交害匪咎艰则无咎象曰大有初九无交害也徳不足而行未成未可以涉世也初九以阳刚得正之才而处卦下是负其幼之所学而欲效用于大有之世矣内重而见外之轻也得深而知诱之小也始进而志足以帅气也迷于欲则入于害矣而履能以道则未与害交而不致咎矣圣人虑其希世取宠之念萌而天理之几易至于泯灭焉故复以艰则无咎致其戒能知人心操舍之无常而富贵利达易以惑人使之迷谬颠危至于殁齿不自悟自能察于所履而有难进易退之节矣夫何咎象谓大有初九无交害者盖言大有之时易于害交而处初则心未变为九则志能坚其才其时皆易免咎 
　　■（艮下坤上） 
　　谦亨君子有终 
　　谦者有若无实若虚之意也无为无虚为虚此有恒也已有而处之若无巳实而处之若虚此谦也山之髙者处于地之卑之下外示卑而自掩其髙则谦之象也止于理而不敢或过顺于道而从容谨勑则谦之义也未有尚谦徳而不亨通者矣谦者君子之美徳也有若无终不能掩其有实若虚终不能匿其实有终之谓也天道下济则天道谦矣下济而成生物之功则光明也地道卑而处下则地道谦矣承天以有为而时行则上升也光明上升则亨通之义也天道则亏其盈而益其谦寒暑往来日月盈昃是也地道则变其盈而流其谦髙者日颓而下者日平是也鬼神祸盈而福谦作善降之百祥作不善降之百殃是也人道恶盈而好谦去不仁而归于仁是也居尊位而能谦则盛徳至善愈为光显居卑位而能谦其徳之髙而人亦不可踰也此谦徳之君子所以有终也地中有山则髙者卑而卑者髙矣裒多益寡所以称物之多者宜裒寡者宜益以平吾之所施也所施裒之益之而得其当则为平矣此取地中有山之象初六以柔处最下谦而又谦之君子也有是美徳则人孰不相与以心乎得人心之与而用以涉险则无难矣故用涉大川吉牧者置身之处所也以卑为置身之处所则动静语黙无不在是矣六二柔顺中正柔顺则有能谦之质又能使所谦得乎中正合于至当不易之理矣故能以谦徳鸣世得正而吉也非其中心有得于至理者能若是乎九三居下之上刚而得正上下赖之其功大矣处止之极而又得正则止于理义道徳而不过焉为有功劳而能谦也书曰汝惟不矜天下莫与汝争能汝惟不伐天下莫与汝争功功能之实自不可掩则有终而吉也六四位近于五君臣皆有顺徳赞相辅弼其道大行无不利矣然上承六五柔中之君也下乘九三则有功之大臣也四居柔而得正顺体而能下其心若不敢以自安者为撝谦之象撝者施布之意犹言曲尽其谦徳也六五有柔中之徳而居尊位在上能谦则为众心所与谦则尚义而不殖货利上下二阴顺而从之为不富而能以其邻之象艮止在下有止而不服之象又六五谦徳之君不尚威武亦或有恃其桀傲而不来庭者则利用侵伐如汉文寛厚呉王不朝赐以几杖使当时有以处之则七国之叛可预消矣居尊能谦则人心所与征伐尚利为之而况于他事有不利乎上六居柔之极为顺之至能以谦徳有闻于人者也以谦有闻则所与者众矣亦有恃力而不可以徳化者上六之志未得也率其所与之众而往正之则为利也五君也利用侵伐则无逺近之间上六则可以征其邑国而已坤有国邑之象则上六为民社者也征邑国不得已而用师也非其邑国而征之则肆其侮夺而流于恶矣自四以下皆所以辅五也五则征伐自天子出故利用侵伐上虽属五而处其上亦有土之君也征其邑国则告于天子请于方伯在其中矣谦虽贤者之事比于刚中之作用则有间焉人之懐徳虽有之而畏威则未也故五上皆以征伐为言 
　　■（坤下震上） 
　　豫利建侯行师 
　　豫和乐也以一卦之体言九四以刚徳为上下所应而志得行则人心和乐以应九四矣以二卦之徳言以坤遇震为顺而动上能顺理而动则人心和乐以应之矣故卦名豫事莫大于建侯与行师非得人心之和不可以有为建侯即人心和乐以应之人而利建以为侯也行师则率其和乐以应之众而往正人之罪也如豫之顺以动则天地如之天地亦顺而应之矣况于建侯行师不可以有为乎天地惟其顺理而动也故日月之行有常度而不过四时之运有常候而不忒圣人惟其顺理而动也则刑罚不用而民自说服豫之顺理而动天地此道圣人亦此道天下古今不可易之道也其时义可谓大矣雷出地而奋其声则气和矣故为豫之象先王取其和之义而作乐以崇徳乐之用则斟酌饱满动荡血脉流通精神养其中和之徳而救其气质之偏者也孔子言成于乐书所谓典乐教胄子者亦崇徳之义也殷盛也荐上帝配祖考则用乐之盛也初六与九四为应九四居六五之下而上下应之得时主事者也初六阴柔小人资其势焰以作威福志得意满不胜其豫而自鸣凶之道也六二当豫之时众皆溺于豫而已独以中正自守其节介如石之坚而不可易所谓富贵不能淫贫贱不能移威武不能屈者六二有之事几之隠而难知者必安静之君子能察之而躁动者不能识也二之节介如石则自能精义入神不俟终日而见凡事之几微得正而且吉也六三不中不正位近九四仰视其富贵以豫乐而取悔者也三之悔由其悔之迟所以有悔也阴柔之质无见事之明无决断之才沈溺于豫而不知速悔所以至于有悔而不可追也自古权臣之败凡奔走门下而不能早自引决者安能自免九四由豫者天下人心之豫由于四也有能为之才遇可为之时而得以自尽其所为焉大有得也大臣至此必有至诚恻怛之心以忧国忧民则朋类君子合而聚之乐为所用则在已以人事君之道或可以少尽矣四以阳居阴而诚或未至故圣人以勿疑启之诸葛孔明开诚心布公道集众贤广忠益有类此爻六五当豫之时以阴居尊沈溺于豫乗九四之刚众心归于四五所处者危地也故为贞疾之象贞疾腹心之疾也以其得中故虽有贞疾而恒不死周赧汉献似之上六以阴柔处豫之极是昏冥于豫迷于沈溺而不知省悟则祸基成矣若能恍然而悟翻然而改以道义自树而不安于冥豫之失则无咎矣上六处动之极有能改过迁善之质故圣人期之以有渝无咎而与其进焉 
　　■（震下兑上） 
　　随元亨利贞无咎 
　　随相随之义初九以刚来下柔阳唱而阴必和以震遇兑为动而说说斯随之皆相从之义也刚来下柔又所以成其为动而说也凡诸卦言刚柔之变程传谓自乾坤而来易本义则变自他卦此易中之法象于义皆当自乾坤来者其说觉长彼此相从固可以致元亨然利于正则所从可以无咎所从不正则为茍合虽可以致亨而过多矣以相从致大亨贞而无咎则天下随之矣贞者尧舜禹汤文武周公相传之正道万古不易之定理也天下之人心不同而同于此理故贞则天下随之如所谓一日克己复礼天下归仁者亦此义也随之义贞也可谓大矣时当作之泽中有雷雷动而泽随也向晦入宴息取雷藏泽中动而静随时休息之义也初九官有渝官主守渝变也未随则为士已随则为官膺一事守一职之义也士则隠居求志官则行义达道视士之所尚则变矣然所随之人不可不择必信义足以系天下之望者而后随之如孔明不随曹孙之辈而随先主则所随得其正而可以获吉矣随既得其人而所以相交者必以公出门交公之义也从违可否必顺天下之公理忘一己之私情则能以道义相与而可以大有为矣故有功所随必择其人所交必慎其道此随之第一步也不可以不谨随之时易于茍随六二近于初九之小子为其所系而与之随则失九五所当随之丈夫矣即近而忘逺弃正而与邪也书曰逺耆徳比顽童正此义也邪正不能以两随未有随邪术而又能随正道说小人而又能说君子者也故象曰系小子弗兼与也其义深矣六三位近九四之丈夫为其所系而随之则失于初九同体之小子四居九五之下当时之任者也已既从之则随其所求而无不获矣然必利居贞随之必以正求之必有道内不失已外不失人则为正不然则权门之鹰犬也九四位近九五而权已重下应动体则动而随乎已也位髙权重而民随之故求无不获然势迫于君而得人心则嫌疑易生贞固守此凶之道也人臣处此惟存其有孚在道之明可也有孚在道所以为明者恻恻然以尽补衮之诚夔夔然以严事上之礼勤劳尽瘁四直任之而成功则归于五使人知恩威出于君而无与于己则为明之至而可无咎矣否则耽宠乐而忘祸机昏昧之徒也九五孚于嘉嘉善也谓六二之中正者也九五六二皆以中正为应则相随者能以道矣五以刚中正信二之柔中正所谓大亨利贞而天下随之者也故吉上六居随之极已能随人之心人则随己之动固结而不可解为拘系之又从而维之周王惟其得人心之随至固结而不可解则亨通于西山而王业之成肇于此矣 
　　随上六拘系之乃从维之王用亨于西山象曰拘系之上穷也上六居随之终悦之极人心悦己而已终随人文王以之羑里之囚拘系从维几至不免而终守天地之义终不改其臣节周之徳可谓至徳也人心归之天命与之三分天下有其二是文王以随之至徳而亨于西山也象言上穷文王遭时不臧而至拘系则亦穷矣遭此穷阨而终不改节非文王至徳不能也 
　　■（巽下艮上） 
　　蛊元亨利涉大川先甲三日后甲三日 
　　蛊壊乱之义事之壊乱者不可不求以治之故又为有事之义为卦艮刚在上巽柔在下刚柔各止其所而不相交也又为下卑巽则专于诡随上茍止则不能自强交之不以道也上下不交与交不以道皆足以致壊乱矣蛊之时则乱已极矣乱极复治循环之理故元亨而天下有治之机矣治一世之蛊者不可蹈袭旧弊当有非常之更张宏逺之作用而涉险难以为之故利涉大川为往而有事于治蛊也自古创业之君开国之臣所以拨乱世而反之正者必险阻艰难之备甞规模施为之先定皆涉川之义也甲取始之义也先甲者原之于始也后甲者要之于终也凡事之为思虑审而至于三则谨之至也先甲三日后甲三日谓凡治蛊之道必原始要终熟思审处而致其慎也书曰慎厥终惟其始终以不困不惟厥终终以困穷此之谓也天运至于蛊之时则向于治矣人之治蛊要之以有终者由慎之于始则维持世运之道尽而合于天之行也人谋之与天运未甞不相为流通者也山下有风则风回旋而物乱矣故为蛊之象未有风俗不壊而世乱者也世之乱者由于风俗之壊也振起其民而使皆趋于教典所以善风俗也育徳则自育其徳又所以端风化之本也未有己不正而能正人者也蛊者前人之失故诸爻之治蛊者皆以父母为言初六非有治蛊之才但在事之初蛊未深而为力易故有贤子则能乾父所壊之事而考得无咎父之过即子之过子之功即父之功见父子一体之义也事之成败存亡所系初六当蛊之时势已危矣所损未多赖有贤子而急治之故终吉象言意承考也承如书所谓丕承哉之承盖善继考之志善述考之事也考以失而致蛊岂无悔悟之心与补愆之志哉初六乾父之蛊乃承其考之志而非以自为也圣人以子之贤善归于父为训之义大矣九二以阳刚得中上应六五之阴柔而治其壊为乾母之蛊母既昏暗致蛊子以刚阳之才乾之宜委曲以成其几而不失于正若伸己之是正彼之非如此而贞则阴暗之主必反见疑而蛊益深矣狄仁杰之于武氏是也始终以姑侄母子配食于庙以启其心而济其事或曰仁杰若用贞当何如曰妇人不可居天位也嗣圣不可改为光宅也唐之天下不可革为周也先儒胡氏言当执武氏于唐宗庙前诛之则贞之大者也九三过刚不中而乾前人之蛊或有过于作用而失其几宜者故小有悔然刚正之才终可以有为而补其愆故无大咎六四以柔居柔为过于柔以此乾蛊则逡巡畏缩不自振拔蹈其因袭之弊以重既往之失而已矣故往则见吝象言往未得也言以寛裕治蛊则蛊不可得而治也六五以柔中居尊下应九二刚中之贤二能承之以徳承即意承考之承五之志在得贤治蛊二能以刚中之徳承其志而辅之以有为则成功归于五而有乾蛊之善誉矣上九视一时人才之所为皆其所不屑也故不事王侯而髙尚其事所谓天子不得臣诸侯不得友也隠居以求其志乐尧舜之道而嚣嚣自得者乃其髙尚之事也其清风髙节足以亷顽而立懦矣故象曰不事王侯志可则也胷次悠然超乎万物之上而不义之富贵则视之如浮云者此其志也岂不可以为法乎 
　　■（兑下坤上） 
　　临元亨利贞至于八月有凶 
　　临刚临柔也刚浸而长以消柔也凡临民者必有以正乎民临事者必有以处乎事君子临小人使小人革心向善否则去之此临之以道也正邪不容并立君子之道日长则小人之道日消临有元亨之理然临之不以正则涉于作恶而为血气之私非君子至公无我之道也卦之以兑遇坤为和悦而顺于理此天徳也九二刚中而有六五之应此王道也以此临小人而处之则大亨而得其正矣天道四时行百物生栽培倾覆无有不亨通而得正者故大亨以正为天之道也临十二月之卦君子之道方盛之时也至于八月为遯卦二阴方长则小人盛而君子有凶矣圣人言此非特以示循环之理也正欲君臣上下于方盛之时即知不久而有凶将至矣庶几安不忘危存不忘亡忧勤惕厉之心无时而可少懈则可以保其无凶矣故彖言至于八月有凶消不久也则情见乎辞而凛乎其可畏垂戒之意深逺矣泽上有地地临于泽上临下之象也君子临民之道教养两端而已泽之出于地者无穷君子教民之心而思欲尽之于无穷焉地之载乎物者无疆君子容保民之心亦无疆尽一世之民皆欲教之养之使无一夫不得其所者君子之心也初九阳刚得正有其才矣当临之时有其时矣才与时合视卦之羣阴皆其所当临之小人也而初则咸临之咸之义至为精约详逺而略近昵亲而忽疏皆非咸也无逺近亲疏皆以公平之道临之书所谓无偏党反侧而惟以荡荡平平正直为心孔子谓周而不比程子谓廓然而大公物来而顺应者皆咸临之义也初九之临下不以逺近亲踈二三其心而志在于行正正即王道也故吉九二以刚中之徳而临羣阴善莫善于刚中故尽咸临之道与初九同二应于五奉君命以临之者也其势尤便而处之尤易故吉而无不利所以咸临吉而无不利者以群阴之未顺君命也君也者奉天以安民者也臣也者受君之命而奉以行之者也小人所为惟有戕贼善类民之害而已于人君之命有未顺也九二上应六五正名其未顺命之罪而咸临之故吉而无不利也六三居下之上有临民之责者也阴不中正又兑为口舌说见于外为内无所有徒以巧言令色临民者也临之而失其道如此则何所利哉临之时二阳盛长以消诸阴三处二之上则势已迫而消已及矣亦自知忧之者也既忧之则改过迁善变为君子而无甘临之失矣何咎之有六四柔而得正下应初九刚而得正刚柔相应而又各以正则相临者非以面貌而以诚心恳恻切至而乐于相与也君臣朋友之交合吐忠赤而忘忌疑皆此义也如公孙述磬折以恭马援而援斥之光武岸帻简易而乐为用得至临之义也故无咎六五知九二为可用之贤委任之而行其道是能以智临下而得大君之所宜也五以诚任二二以道事五上下交而徳业成矣故吉上六居临之终以厚道临民则可持之以有终未有以薄道虐民而可以有终者也上处坤之极坤为地则至顺极厚者也故上为以厚道临民吉而无咎未有厚以临民而其志不欲得贤才以自辅者也初九之刚正九二之刚中皆贤人之有益于民者也四与初应五与二应而皆能行其道上虽居不相应之地而志未甞不欲资之以有为也故象曰志在内也位不相应不可言行故但以志为言圣人以上六之道惟欲厚民故度其志在于得贤 
　　■（坤下巽上） 
　　观盥而不荐有孚颙若 
　　大观在上以徳化下则观之义也以坤遇巽为顺而巽九五以中正居上而四阴仰之顺而巽中正以观天下则君师之道尽而徳与位称为大观在上观天下之道诚敬而已矣大祭方承盥而不荐礼文未举之际诚敬于斯为尤至也以是诚敬之徳观天下则不言而信不怒而威有孚颙若下观而化所谓笃恭而天下平也天之道阴阳而已阴阳不测则神道也天惟神道以为观故四时不忒圣人过化存神上下与天地同流民日迁善而不知为之者则以神道设教而天下服矣风行地上鼓动万物观之象也先王观风行地上之象而省方设教以观天下四方土俗不同人情亦异而先王施教恒因之故省方观民以设教则四方风动而教无不行矣初六以阴处最下去五逺甚于其阳刚中正观下之道无所见则童子之所观愚暗之小人也可使由之不可使知乃其常道若君子志道而所见如此可羞吝也六二虽与五为应然阴暗不能逺见于中正之道彷佛其疑似之迹而无所得为窥观之象女子者无非无仪惟酒食是议有闺门之修无境外之志能如此斯为正矣而岂丈夫之道哉六三与上九为应故观我生进退我生上九也古人于学士多以生称之如文帝于贾谊光武于邓禹皆目之曰生上九以阳刚居卦之上无时事之责任自三而称之曰我生我者亲之之辞上九进以礼退以义者也三居下之上有民社之责者也若观上九以为进退则天下有道以道殉身天下无道以身殉道而无以道殉人之失矣惜乎六三不足以语此杨素之于文中子类此爻之义六四居阴得正位近九五九五以阳刚中正之徳敷而为礼乐教化光辉发越而四达者也书所谓王道平平王道荡荡王道正直者是也四觌其光而有所得为观国之光也四之与五可谓见而知之者矣以其观而得之之道为王宾礼任使之乃为利也四于五以上下之分言之则为臣以道徳为其所钦崇则曰宾古人于臣下多以宾称之诗曰我有嘉宾是也象言尚宾尚髙尚之义戒人臣不以承顺奔走为恭敬而当以礼义亷耻自树立也九五切比上九上九以阳刚之徳而居无责任之地是尘视金玉铢视轩冕而为尊徳乐义之君子也九五观其徳而自成君子之徳斯无咎矣上九之徳足以膏泽斯民者也五能观之以自善其身施于有政达于天下而民俗善可谓与人为善之君子矣君仁莫不仁君义莫不义未有君徳隆盛而羣黎百姓不徧为尔徳者也象言观我生而直言观民者见上下之一体而上行下必效也五与三既以上九为我生则上九但当言其生文义可谓至明白矣刚阳之才足以益世而无用世之责巽性务入圣人虑其退处既久而或至失身以求用则所损多矣故戒其反观于己必道合君子斯无咎也君子者用之则行舍之则藏安于义命而无慕外之心也以六四之阴柔得以观国之光以六三之阴不中正而居下之上则独善其身如上九者志必不能平矣严于克己而达诸大观不怨天不尤人则志斯平矣此观其生之义也圣人期上九造就之意逺矣哉象言观其生志未平谓爻辞戒以观其生者为其志未平也平者有定而居之安也戒惧与志不平正相反能戒惧则心存不放而志常平不能戒惧则放逸倾倒丧其志而不平矣如遯世无闷不见是而无闷乐则行之忧则违之确乎其不可拔志平之意也孔子曰道之将行也欤命也道之将废也欤命也公伯寮其如命何孟子曰行或使之止或尼之行止非人之所为吾之不遇鲁侯天也臧氏之子焉能使予不遇哉则志无不平矣凡言志者多君子之类小人不足言志也上九之志达可行于天下而后行之者也圣人恐其动于外物而不能有终故戒之 
　　观者建极于上而足以表正乎下也卦之九五以大徳而居尊位为大观在上所谓大观者动皆顺理且潜隠而形迹之浑化以大中至正之道而观天下者也观天下犹书所谓表正万邦皇建其有极也故卦名观盥将祭而洁手也荐奉酒食以祭神也盥而不荐有穆穆之容而不假声色犹所谓笃恭修巳以敬自治威仪而俨若渊黙者也如此则人孰不诚心敬仰而归其极乎故曰有孚颙若下观而化也天之神道上天之载无声无臭也而四时之不忒圣人以神道设教则所过者化所存者神上下与天地同流矣故天下服言天与圣人皆有观之道也风行地上风被于物物随风靡有观之象先王观风行地上之象则岁时巡狩省其方岳观民俗之异宜而因以设教焉亦犹风之及物而物从乎风也卦之观读去声表率之义爻之观读平声观瞻之义九五为大观在上所谓神道设教者也自四以下皆观其道初六居下去五最逺又阴柔不能逺见为童稚之观小人之道也椎愚细民终身由之而不知圣人之大道乃其常也何咎之有若君子则可羞吝矣君子不待文王而兴起者也可以童观乎六二上应九五为观九五之道者也阴柔居内而观乎外为窥观之象自内观之而一于从所谓必敬必戒无违夫子者妾妇之道也女子守此以为正则利矣丈夫者当有吞吐宇宙之胷怀有达权通变之作用效妾妇之窥观而区区以从为道者可丑之甚也六三居下之上柔得正而顺之极进退能顺天下之正道者也故能观我生进退我生犹言此生此生者此身也观我此身作用之通塞合则进不合则退三可谓审于出处之道者矣故象言其未失道也六四所观之国光谓九五也九五大观在上顺而巽中正以观天下以其道徳为一国之光也四近于五观之以成其徳而可以辅世长民者也故利用宾于王九五居尊位而臣民所赖以作则者也宜自观其所行者何如耳必其阳刚中正足以表正天下而有君子之徳则无咎否则播恶于下而违于奉天子民之道多矣人君徳足以范世则羣黎百姓徧为尔徳而俗善矣尧舜帅天下以仁而民从之桀纣帅天下以暴而民从之民徳之善否系于君道之得失故九五观我生者当观于民焉观我生自观之也观其生人观之也上九以刚阳居一卦之上是道徳足以师世范俗而无位者也其清风髙节人未甞不仰之以为仪刑也必其有君子之徳真可以系天下之望者而后无咎焉若过中失正而欺世盗名者何足道哉行道济时圣贤之心也道不行而徒为国人之矜式岂圣贤之志哉如孔子浮海之叹孟子之不豫色其志固不能平矣圣人发此正欲为君者尊用贤才不可弃之不用而使人观其生也 
　　■（震下离上） 
　　噬嗑亨利用狱 
　　頥中有物曰噬嗑为卦上下两阳而中虚頥口之象九四一阳间于其中必啮頥中有物但可以言间而已卦名噬嗑者物在頥中则不可以不噬噬则必至于嗑噬之以道则嗑嗑则间去而亨通矣噬不以道或能强嗑之亨则未也大抵外藩为中国害小人为君子害异端为正道害凡人心之动于欲而为天理之本则累者皆间也皆頥中之物也去之则亨通矣噬嗑之义于宇宙间事尽之矣讼狱之事亦治化之间也听之得其当至于无讼可听而礼乐兴亦噬嗑而亨之义也卦之刚柔分动而明雷电合而章柔得中而上行皆听狱之才徳也故利用狱有雷则有电亦合之义也明罚勅法威明不可偏发也固取雷电之义然罚无不明则法无不正民俗善而治化隆亦噬嗑而亨之义也初上无位为受刑之象中四爻为用刑之象初在卦始罪薄过小有所惩戒而得改焉则小人之福也故无咎上居卦之终有怙终之义则恶极罪大而不可掩故凶初之阳刚得正亦有善反之才上则肆其刚恶而至于极矣若以阴阳上下之义言之初以阳居正而在下为懐刑之良民阳刚居卦之上者则超然于法网之外而免于刑戮矣不取此者易之取义不一小惩者可以大戒恶极者必至杀身于垂世立教之义为大耳六二柔顺中正有治狱之才徳故治人而人无不服如噬肤之易所治者乃健讼之刚恶则不免于灭鼻焉灭鼻之象因噬肤以及之耳二贤者也但可无咎若以圣人处之则无情者不得尽其辞不怒而民威于鈇钺其过化存神潜消黙夺之用岂特无咎而已哉六三居下之上有用刑之责者也阴不中正而且动体则动于轻躁才徳不足以治人而人不服腊肉乃难于噬者遇毒则苦其难而不敢轻噬矣故始小吝而终无咎者以动体则易于更改居阳应阳卒能振拔而不以恶自终焉耳九四之所噬者初九也故为噬乾胏之难四明体且以阳居阴而不过于刚为得金矢之象得刚直之义也不为威屈不为利诱也圣人虑其以徼为智而过于察以阳居阴则又疑于不正焉故戒以艰难守正则吉也不能以明觉为自然而涉于不正则徳未光矣六五居尊位而有中徳下有九四为刚阳之大臣辅之以噬天下之间者也为噬乾肉得黄金之象黄则已徳合中金则九四辅之以刚阳之义也君道以刚中为贵五虽得中而体本柔且以阴居阳疑于不正以滋天下之间而危甚矣故戒以守正而时存危厉之心惟恐一念不谨或以贻四海之忧一日不谨或以致千百年之患如此则无咎矣然以中徳离主知正可守而防微杜渐之惟谨亦其才徳可以勉而至故曰贞厉无咎得当也 
　　■（离下艮上） 
　　贲亨小利有攸往 
　　坤之中爻交乾之中爻为离成内卦之饰乾之上爻交坤之上爻为艮成外卦之饰他卦固皆物相杂而为文然内卦饰于内而文明外卦饰于外而光辉于贲之义尤切故名贲致饰者亦可以得亨亨其所饰之事也非实徳昭著不可大有所为小利有攸往而已柔来文刚故亨以刚为主而济之以柔则善用其刚矣分刚上而文柔则以柔为主虽济之以刚终于退歉而已此据卦之才徳而言也刚柔交错天之垂象自然之文也观之以察时变凡厯象授时裁成辅相皆其事也文明以止人文也六十四卦三百八十四爻此一言可以尽之此如诗之思无邪礼之毋不敬书之允执厥中之类也天文天之道也人文人之道也人道本于天道而天道所以为人道也天叙有典勑我五典五敦哉天秩有礼自我五礼五庸哉天命有徳五服五彰哉天讨有罪五刑五用哉皆观人文以化成天下之作用也山下有火物被而生辉亦贲也然不及逺折狱之事非明徳逺照者不能故但可以明庻政而已初九以阳刚得正而居下体当贲之时为贲其趾之象贲其趾则能舍非道之车而安于徒步矣伊尹耕于有莘之野而乐尧舜之道非其义也非其道也禄之以天下弗顾也系马千驷弗视也此爻可以当之六二贲其须须待也待上之人能用其道而后兴起以有为也二有中正之道当贲之时上无应与能以文明中正之道贲其身而不求人知焉初九有长往不反之志二有相时而动之徳用之则行舍之则藏二有之矣九三阳刚得正居下之上上比六四居阴得正各以阴阳之正相与为贲也四居上之下为六五所柄用三与之贲无求不得无欲不遂得其贲而至于濡如者也当贲之时君子以质直尚义为贲贲之诚也小人以色厉内荏为贲贲之伪也四虽居正而质阴柔或不能终以道事君而至于徇俗迁就焉三之守或不足而不为所变者鲜矣圣人示以求守正道则吉而终莫之陵其为戒之意深矣六四与初九为正应初九为草野之贤才六四为当位之大臣明扬俊民布列庶位以人事君而尽大臣之职分则四之责也初九守正于下疑四与九三相贲而不屑于自求负道徳之髙而不为世用四于此时禄位荣宠有余而大臣之功业则不足故皤如而不得其贲焉四之与初若白马翰如求之之急不以为宼仇而以为婚媾之亲则人终不得以尤之矣媢疾以恶之而使不能容则视之如宼雠矣人之有技若已有之人之彦圣其心好之此婚媾之心也圣人于六四戒以宼雠而勉以婚媾其垂戒之意逺矣哉六五居尊而位在上九之下能以礼下上九者也丘髙阜艮之象上九所止之处也古者束帛加璧以聘贤者五以礼下上九为贲于丘园束帛戋戋之象戋戋整齐之意初九九三上九皆刚阳之贤才当贲之时未有与五为应者上九犹白贲则五虽以礼下之而未能与之共天位治天职也此由五以阴居尊而质柔弱又艮之徳为止有茍止之心安于小康而无大有为之志故贤者未为所用而在五为可吝矣然以求贤之心如此则君子不患不至矣杕杜之诗圣人所以録之也燕昭礼郭隗而乐毅应聘晋睿宗躬诣顾荣贺循而温峤卞壸辈皆乐为之用卒能强小燕而保江东则终吉之义也上九以阳刚居贲之极脱然于致饰之外以真徳实行检其身而不假于外求能尽贲道者也故为白贲于立身之道可无愧矣故无咎象言其上得志亦思见有恒之意也贲之六五贲于丘园束帛戋戋吝终吉象曰六五之吉有喜也六五以柔中之徳当贲之时而居尊位比于刚中则有间矣贲之时虚文多于实徳也故卦言小利有攸往上九以刚阳之才居卦之上而不在事任艮为山为上是贤者止于丘园之象也六五切比其下而尊事之有以束帛先礼而往见之义为贲于丘园束帛戋戋之象束帛礼贤之物戋戋整齐之意为贲之象也五能如此斯亦可矣然初九以刚得正处卦之下舍车而徒所舍之车即五之车也九三以明体刚正而不与已应虽知尊礼上九而使其白贲不以禄位爵秩饰其躬而为己所用其亦五特致饰于礼文之末而诚意有未至欤不与贤人君子共天位治天职而君人之道犹未足则吝之道也然尊贤好士之心虽不足而于下贤之礼不敢废其去简贤弃礼訑訑自足而不足以有为者则逺矣贤者或仅取其长就之以行其志而成小康之事业故终吉云终吉言始虽未吉而终当吉则辞固有斟酌矣五中才之主可以上可以下者也光武之于严陵忘势叙交至与同寝然师保之位子陵不与而仅得白贲邓禹冯异诸贤与相周旋而卒成东京之治化则终吉有喜之义也 
　　■（坤下艮上） 
　　剥不利有攸往 
　　剥剥而去之也众阴剥一阳而去之小人欲空人之国而亡之也事至于此君子俭徳避难犹恐祸出不测而身不能以自保有攸往则杀身无益而国之危亡不可救矣何利之有以坤遇艮顺时而止则观其象而知所以处之矣君子尚消息盈虚则处剥之徳合于天道矣故谓之天行山附于地有颓剥之象然于下则厚矣上能厚下则所居安矣保国之道厚下而已矣厚下之道无他焉所欲与之聚之所恶勿施尔也卦体有床之象床者身之所安剥其床则身不能以自安矣小人剥君子使不能安其身为剥床之义足处最下人之所以行也初六自下而剥之为剥床以足之象剥其足则一步不可自行矣为君子者一步不可自行则一朝不能自安矣贞者扶持宇宙奠安国家之正道蔑之则上败君徳下贼民生引用凶险排摈中正凡国之所恃以为国者举毫末而扫除之则蔑贞之义也至是则国亡而小人亦安能独保其富贵哉如朱晦庵蔡西山真徳秀魏了翁诸贤禁锢摈斥不少轻贷宋之国势不可为而韩侂胄贾似道之徒终不免于杀身焉圣人以凶为小人之自祸其垂训之义至为明着而万世所当深戒也辨床上下之际取此象者亦有分辨限隔之义焉虽当群阴剥阳之时而有分辨限隔之不同焉自二以下皆剥君子以蔑贞三则不与其党而反为君子之助焉象言其未有与则辨之义而凶亦为小人之自祸也六二未有与则六三为剥之无咎矣三处羣阴之中上不与剥床以肤之六四下不与蔑贞之初二独与上九之阳刚为应去邪党而从君子卓然以独善自立而于处身之道为无咎矣三可谓善择所与矣而不言吉者剥之时羣狡汹汹国势消索而难于措手之际也上九为支将倾大厦之一木而三则羣枭中之孤凤也免于杀身之祸亦幸矣而何吉之敢望乎六四近于上九上九为踪迹孤危之君子而六四则得时得志之小人也剥床而及于人之肌肤则为切近之灾而国势至此亦决不可为矣裴延龄李林甫基李唐无穷之祸而张九龄陆贽辈知有退处贬窜而已呶呶然痛哭叫号如阳城者欲何为哉以五阴自相顺次言之为贯鱼之象以众阴在下一阳在上言之为宫人承事夫主之象五本率众阴以剥一阳而切近之灾比之六四则尤甚焉者也圣人忧之深而虑之逺于是略其稔恶之罪而开其迁善之几即其本心之所甚欲者告之谓小人剥君子求以利已而已不知君子尽去则国不可保而小人之祸亦不旋踵而至矣则何利之有若能饬心改行以忧国忧民为志而与君子同趋向则为君子所与如以宫人而受宠于夫主焉如此则乱而复治危而复安国可长保而凡效一旦之微劳者皆得与国咸休而无不利矣圣人于群邪破其肆欲之深蔽而歆以天理自然之利其扶世立教之心至深切矣故曰圣人之情见乎辞剥之将尽一阳独存于上且能复生为硕果不食之象至是则君子之危如一发之引千钧焉此一硕果天命之去留人心之离合世道之升降消长又一机会也乱极思治众心愿载于君子欲倚之以活生灵而拯将倾之国势则上九君子有得舆之象焉群小人必欲剥极于上而尽去之一阳居上覆庇于下有庐之象剥而去之为自剥其庐焉剥其庐则无所覆庇而身亦不能自存矣至是则小人之贼君子不惟祸及人之国亦自贼其身而已象言民所载而终不可用亦三年欲为东周之意也 
　　■（震下坤上） 
　　复亨出入无疾朋来无咎反复其道七日来复利有攸往 
　　复阳复生于下也本其固有非自外至特为阴所掩消而至此复见耳故谓之复天道之盈虚消息人物之生化盛衰凡人心肆恶之极而后天理复萌皆此义也天徳为主而义理用事自有可亨之理震之徳为动坤之徳为顺以震遇坤为动而以顺行也动而以顺行则动以天矣动以天则丕应徯志民之说之犹解倒悬而出入自无疾之者矣道义感招凡懐明徳新民之学而欲树尺寸以益世者孰不气求声应而相与以有为乎朋类之来为从所当从而非私比何咎之有自姤卦一阴始生消而蚀之至此更七爻而复见为反复其道七日来复而圣人欣幸之情溢于辞外矣阳徳方亨而向于治亦天运之循环耳凡壊乱之极君子无所用其道而至于不能自免者乃元气衰薄而未克有定耳非天欲使之乱也以纯王之心善纯王之政以新天下之耳目一天下之心志此其时也故利有攸往汤之缵旧服武之政由旧合此义矣商周而下皆以弊易弊茍且徇俗而不能复二帝三王之善政昧于利有攸往之义也生长收藏无非天地之心化工之妙无间可停息大而一气之运小而一物之微莫不皆然特于藏诸用之终显诸仁之始为易见耳恻隠羞恶辞让是非皆人之心特于见孺子入井而怵惕者为易见耳天人一理更不分别雷在地中亦有复之象先王以至日闭闗商旅不行后不省方以静为主也动而以静为主则动以天而动无不当矣亦人心之复之义也初九一阳复生在卦之初为不逺复之义失之逺而始复之则成其心之悔矣未逺而复可以不至于悔焉耳庶无罪悔文王所以同乎天有过不贰颜子所以几于圣故元吉斯义也以之修身则自此而可全乎天徳以之立政则自此而可纯于王道人品不同略有四等圣人无复者上也不逺而复者次也失之逺而后复之又其次也流于恶而不复者民斯为下矣人之禀赋不同刚徳胜者多君子之类柔徳胜者或流于憸邪而不自知矣六二有柔顺中正之徳于复道固为休美矣然言吉而不及于元比于初九则有间矣休复之吉亦近于初九熏其徳而善焉者也否则二之立身未可知也孔子答子贡曰居是邦也事其大夫之贤者友其士之仁者亦此爻休复之义也六三阴不中正当复之时上比六四则中行独复者也下近六二则休复下仁者也三居其间独无激劝思善之心乎盖知或及之而仁不能守之数有所失而数有所复质本动体动而为善则复之时居多焉去其不中正而卒归于中正则频复也此几于从欲惟危而与愚不肖同归矣故厉过而能改终立于无过之地焉故无咎无咎者善补过也六四位未得中而言中行得正可以求中矣下应初九以刚正而济已之柔正当复之时志复于道可无偏倚之失四于中行为独复矣言独复者异于六三之频复也气运初转阳徳尚微拨乱世而反之正非有阳刚之才不能也四坤体纯阴守身从道则有之而功业益世则未可必故不言吉上比六五不言同复而言独复五君位四臣职不敢以类相比拟严君臣之分也六五以柔中居尊当复之时无阳刚之应相与以大有所为故反之于中而自考焉量其才徳而不敢过于施为敦厚于复而可以无悔矣汉文帝谦让于礼乐光武以柔道理天下身求寡过俗期小康志成两汉之事业而已比于三代圣王以天徳达王道富而教之跻一世于仁义礼乐之盛而与天下同复于道者则大相逺矣上六迷复所谓安其危而利其菑乐其所以亡也盖阴暗无察理之智柔懦无体道之仁天徳灭息而至于尽矣当复之极则复道已矣蔽固之深而自省自新之念不复萌动矣故凶有灾眚逮其身而无自全之理矣以斯人而行师则终有大败以其国君凶所谓君不择将以其国与敌也坤为众有师之象此爻居上有统众之象国之大事在戎而尤不可以不慎焉贾似道江上一败宋人航海而至于亡圣人之戒明有验矣至于十年不克征则贻国无穷之祸终不可救矣 
　　■（震下乾上） 
　　无妄元亨利贞其匪正有眚不利有攸往 
　　真实之徳合于天道而无间断无妄之谓也乾之初交于坤之初得震为刚自外来而为主于内则真实之徳在我矣以震遇乾为动而健能不为私邪所间而要之以有终焉所谓仁以为己任死而后已者也九五刚中而下有六二之应以柔中正应刚中正为应所当应而非私比刚自外来而为主于内则体无不具动而健刚中而应则用无不当兼体用合内外而极于盛则无妄之义也有此实徳举而措之则何往而不大亨乎然必利于正焉正者天命人心之则时中至善之道无妄之本体也其或依稀于义理之彷佛似是而实非者为匪正于无妄之徳相逺矣故有眚而不利有攸往人道必本于天道而天道所以为人道也大亨以正天之道也匪正则反乎天道天不佑之故不可以有行也天下雷行天理时见所谓鼓之以雷霆润之以风雨日月运行一寒一暑四时行百物生皆无妄之道也先王法此大其建明对时育物代天理物之责尽而叅天地赞化育亦无妄之义也初九阳刚得正于无妄之徳体用具矣以是而往则合天而动者也故吉上则可以得君下则可以得民内则顺乎亲外则信乎友此象言得志之谓也六二柔顺中正顺适乎无妄之道者也于耕之时而即求获于菑之时而即求畬则有私意期望之心矣不于耕之时而求获不耕获也不于菑之时而求畬不菑畬也为所当为而无计利之心先难后获先事后得正其义不谋其利明其道不计其功此仁者之作用也故利有攸往象言未富则至明白矣六三当无妄之时失无妄之徳而有意外之灾为无妄之灾此如或系之牛为行人所得而邑人反被灾害矣三居下之上有民社之责为邑之象六二有顺徳居三之下而上应九五则牛系于邑为行人所得之象二以三不中正而应于五贤人君子舍已之近而逺附于人在三为失道者寡助寡助之至亲戚畔之此其灾也象言行人得牛邑人灾者言行人既得牛则邑人不能无灾行人自有得牛之理邑人自有失牛之理此归咎邑人失牛之由而灾为三所自取矣九四阳刚居不得正可与为善而亦易于为恶者也当无妄之时心之所存身之所行毫厘有差则流于妄而不自知矣上比九五以乾刚之资而勉励于中正之道固其所能焉下比六三以阳不中正而茍同于阴不中正亦为甚易也圣人盖虑之故勉之以心之所存身之所行可一于贞正之理而不易焉如此则无咎矣贞正之理我自有之非由外铄反而求之即此而在象言固有之亦道不逺人我欲仁斯仁至之意也九五乾刚中正以居尊位徳与位称道与时合无妄之至也此而有疾为无妄之疾焉九四以刚不中正六三以柔不中正一则列上之下一则居下之上肆其偏恶而妨政害治皆九五之疾也唐虞之驩兠共工三苗即其事也但知人安民之道兼举而至于尽则何忧何痊而自消化矣禹班师振旅舜诞敷文徳而有苗格勿药有喜之验也上九以阳不得位而居刚之极下应六三以阴不中正而居动之极当无妄之时以刚而至于动之极以动而至于刚之极皆穷之道而灾其所自招也君子度徳而进量时而动则机括在我而进退施为有余裕矣 
　　■（乾下艮上） 
　　大畜利贞不家食吉利涉大川 
　　刚健笃实辉光则有诸已矣故为大畜乾体刚健艮体笃实刚健则能力善而不屈于物欲笃实则不轻外而要之以有终实徳内藴光辉外着美大圣神可驯致矣故为大畜上九以刚居上其徳为止止其所而不为势位所动移自处之道上而不下有壁立万仞之气象非有圣贤大正之徳不能也六五居其下是能以礼下君子者也非君徳大正亦安能知有贤徳而尚之乎如孟子所言则上九为不召之臣六五为大有为之君而就之者也书曰王访于箕子非箕子之贤不能致武王之访而武王非大正之元后亦安能降礼于亡国之臣乎汉光武严子陵亦庶几此道矣健为天下之大害止之以徳而不以力成汤十一征而无敌于天下文武一怒而安天下之民皆大正之徳也大畜者必利于正不正则邪谋小道而非大畜矣明徳新民具体用之学当以天下事为己任而不家食则吉六五下于上九亦有养贤之象有大畜者必利于大有为一才一徳则各有所就而已以涉大川非所利也六五下应九二之乾为应乎天其徳为止应天而安所止则以义理用事而有保天下之气象自足以了一世之事务而成万世之规模矣天在山中有大畜之象多识前言往行以畜其徳君子所以大畜也前言往行之理即吾心之理也多识之所以畜吾心之徳也多识而不畜徳则所识者资口耳之陋而无实用矣故非多识不足以畜徳而多识者又不可以不畜徳也先明诸心知所往然后力行以求至焉格物致知诚意正心修身以为齐家治国平天下之本圣学功用之全即此一言尽之矣初九乾体得正鋭于上进六四在上以阴得位为窃位之匹夫妨贤病国者也初之乾刚锐进谓功业可立就者则有厉矣于是而能已焉则伸缩运用机在我而动不穷斯为利矣不言不利往而言利己者不利往则终不可往矣利己者以己为利而未遽巳也盖乾刚非在下之物大畜无终畜之理尺蠖之屈以求伸也龙蛇之蛰以存身也初九之利己所以为不巳之地也九二乾刚得中才徳足以任天下之重者也上应六五当大畜之时阴阳以非类而相畜五阴柔茍止不能任贤图治以成逺大之事业二有刚中之道不行于世为舆说輹之象舆任重致逺之物说其輹则不能行矣二欲以天下事为己任而五不能用则过在五矣于二之中徳何尤焉二当何如以处之以身殉道卷而懐之有义有命斯可矣九三以乾刚居健之极健极则鋭于进矣上九以阳刚居畜之极畜极则无所畜矣又畜之时以异类则相畜而以同类则相从焉故上九率之于前九三随之于后志同道合相与有为为良马逐之象焉如九三者不患其不能为也患其恃才力之健过于有为而谓天下无难为之事如此则非义理用事而为害反不细矣故戒其利于艰难守正而日闲舆卫焉艰难守正则常存不敢轻易之心日闲舆卫则熟其足以有为之才慎之于始要之于终相几而动行其所无事焉则利有攸往矣记曰推而放诸东海而准推而放诸西海而准推而放诸南海而准推而放诸北海而准此爻利有攸往之义也内卦为外卦所畜主内卦乾体之刚健而言为以不喜而畜其善也主外卦艮体之笃实而言为以善而畜不善也义系宾主词固各有攸归矣一则勉人为善一则戒人为恶易之不可以为典要者如此六四所畜者初九也初处最下未动于恶四以柔正即止之为童牛之牿之象也天下之事图之于微则为力易待其着则难矣古人所以制治于未乱保邦于未危也止于未恶则无恶可止矣故元吉在人则心过未萌而戒惧之亦此义也豕之牙刚而为害者豮之以败其势则牙虽刚而不为害矣九二之恶已着矣六五以柔中居尊治之得其要而有以潜消其恶焉则豮豕之牙之象也孟子曰君子反经而已经正则庻民兴庶民兴斯无邪慝矣先王止天下之恶导之而生养遂教之而伦理明膏泽浸渍民日迁善而不知为之者皆此义也消一分恶则长一分善恶尽消则善之本体全矣故吉而象言有庆见君道之所施者广矣上九以阳徳艮体当大畜之极为大有所畜而盛徳止于至善者也位一卦之上而下无所畜则道可大行而无所阻碍矣天衢天之路也何天之衢讶其得志有为之词而亨可知伊傅周召之际遇可以当之矣
  </div>
  <div class="pagination">
   <span class="current-page">
    1
   </span>
   <a href="周易辨录_page2.html">
    2
   </a>
   <a href="周易辨录_page3.html">
    3
   </a>
   <a href="周易辨录_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
