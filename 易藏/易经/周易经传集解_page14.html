<!DOCTYPE html>
<html>
<head>
    <meta charset="UTF-8">
    <title>周易经传集解 - 第 14 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易经传集解 - 第 14 页/共 20 页</h1>
    <div class="content">　　六二引吉无咎孚乃利用禴象曰引吉无咎中未变也六二艮也以隂居柔而在下卦之中应乎九五之兊故曰引吉无咎二之所孚者五也有艮兊之合焉然其萃于五也必涉乎四四引之而进斯为吉矣初六以其应在四故至于号六三以其比于四故至于嗟惟六二中正孚于九五虽为四之所引而不失其所萃又何咎之有哉故曰孚乃利用禴禴祭之薄者东邻杀牛不如西邻之禴是也传曰苟有明信涧溪沼沚之毛可以荐于鬼神若诚信未孚而用简薄之礼则有慢神之罚矣是故萃之用禴惟六二为可若初六六三则用大牲而后吉也子曰引吉无咎中未变也言六二居中其志未变是以引之而无咎矣若初六之号六三之嗟则九四之所不纳也
　　六三萃如嗟如无攸利往无咎小吝象曰往无咎上巽也
　　六三下体为坤上体为巽以隂居刚而在下卦之上上无其应而承于九四四震兊也故曰萃如嗟如无攸利三之遇四有震巽之合焉故曰萃如四不当其位避而弗纳故曰嗟如与初六之乃乱同也三萃于四既非其应用不克终不如利见大人而萃之徒自伤嗟亦无所利矣不若往萃于五为无咎也故曰往无咎小吝三应上而不答从四而不终然后往而萃五不亦吝乎以五为萃之主得元永贞之义故三之为吝也小而得其所萃为利也大矣故子曰往无咎上巽也三与上皆巽莫能以相萃是以往而萃五为无咎矣学者未明四象八卦之义观此象辞其少悟乎
　　九四大吉无咎象曰大吉无咎位不当也
　　九四下体为震上体为兊以阳居柔而在上卦之下应乎初六而乗乎六三二爻皆坤而三又巽也承乎九五五亦兊也故曰大吉无咎坤巽与兊皆柔也所谓方以类聚者也而四有震焉故能不接诸隂而上承九五也或曰然则九四曷不为萃之主欤曰以九居四不当其位能萃而不居非与九五争民者也此所以为大吉无咎者也若以九居三则当位而与五敌矣得为大吉乎得为无咎乎故子曰大吉无咎位不当也説者皆谓九四须大吉乃得无咎葢縁象辞有位不当之语不知九四之所以大吉无咎者以不当位故也大吉则无咎矣岂有大吉然后无咎乎若以不当位为四之咎然则四之所以大吉者何从而得之也或曰茍如所论既曰大吉何必复言无咎乎曰无咎者善补过也嫌其若有咎故以无咎明之也夫聚则有党有党必有争今萃以二阳而聚四隂是则争之形而乱之所起也九四不居其位使四隂皆萃于五然后能聚以致亨岂非善补过之云乎是以萃之六爻皆言无咎而四言大吉无咎者明萃之无咎皆九四之功也
　　九五萃有位无咎匪孚元永贞悔亡象曰萃有位志未光也
　　九五兊也以阳居刚而在上卦之中应乎六二之艮故曰萃有位无咎位也者圣人之大寳也以九居五可谓有其位矣然以谓吉之则五之所孚者不过六二而已以五萃二无咎可也非所以含洪博纳为大君之道也故曰匪孚元永贞悔亡元者始也永者终也匪其孚所以谓诸隂也五必不有其位使始终四隂皆贞于我则悔亡之道也是故萃于九五萃之正也无所不萃九五之正也无偏无党王道荡荡斯之谓悔亡矣故子曰萃有位志未光也由萃而比则光矣比之九五是谓显比比之言附也萃之言聚也聚则有未必附者矣比之曰元永贞无咎以刚中也其五曰显比之吉位正中也所以然者上下无阳惟五之比而已矣然则萃之九五茍有其位未光宜哉
　　上六赍咨涕洟无咎象曰赍咨涕洟未安上也
　　上六巽也以隂居柔而在一卦之上下无其应而乗乎九五之兊故曰赍咨涕洟无咎上配在三三亦巽也二爻皆巽有坎象焉而挟乎二刚皆兊体也坎为忧伤兊为口舌故三有嗟如之象而上有赍咨涕洟之象焉赍咨涕洟者不安其位而忧伤也夫上者萃人下者萃于人上六以隂柔居五之上处卦之穷是其无萃人之才物莫之与而不能萃乎人者也是以其穷至于赍咨而涕洟焉与比之上六无首同义然比之上六遂成于凶而此爻终于无咎何也曰比之世一阳正中天下莫不比矣而隂乗其上有后夫之罪固已不容于诛矣萃之世天下方聚以求息肩之所而上有二阳初六号而后笑六三嗟而后往六二之孚犹惧其变然则上六之非据宁可以深诛而亟絶乎茍能赍咨涕洟不安其位憣然而改斯可以无咎矣故子曰赍咨涕洟未安上也萃反为升而初六有允升之吉矣上之无咎不亦宜乎




　　序卦曰萃者聚也聚而上者谓之升故受之以升升之成卦萃之反也自萃之坤升反居上兊反为巽二五相易而成也坤本下也反而在上则必有升于其下者也兊上穷也反而为巽然后有升之象也坤土也巽木也木生于土中是以谓之升也夫众之所聚必有推戴而为上者是故谓之升然萃以九居五不可复升矣反而居下上遇三隂莫能御之故得遂其升也全卦之体有木升之象根干枝叶具焉或曰巽自为木未尝合坤何也曰巽入也言其根干而不言其枝叶也若夫震之为木则自干以上者见矣
　　升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也
　　下巽上坤成卦曰升者初为巽二为兊三为震四为坤巽巽也坤顺也巽而顺可以升矣然非兊以説之震以动之未有能升者也巽木也坤地也地中生木可以谓之升矣然非泽以润之雷以畅之未有能升者也夫沈滞者隂之质也升腾者阳之气也坤巽皆柔而所以为升者得其时而已矣何谓时兊震是也震者春也兊者秋也凡木之生嵗必再茂则震兊之时也是故巽兊震坤合而后升之象可见矣故子曰柔以时升升元亨用见大人勿恤南征吉何谓也子曰升萃二卦上下反复皆有震巽兊艮之象焉震为元巽为亨兊为利艮为贞四时之序也大人以此而能萃物以此而升为人上也升言元亨萃言利贞者互文也其为刚中而应则同也升以九居二故曰元亨萃以九居五故系之利贞也故子曰巽而顺刚中而应是以大亨也用见大人者用字恐或为利大人用此而利见也由小以至大自下而升高其可以勿恤乎巽东南也坤西南自巽升坤必涉离离南方也万物皆相见之时也自南而征斯为吉矣故子曰用见大人勿恤有庆也南征吉志行也以三配五是谓有庆以二升五是谓志行虞夏之帝商周之王应其义矣
　　象曰地中生木升君子以顺徳积小以高大
　　地者坤也木者巽也生乎地中而出乎地上此其所以为升也君子以顺徳积小以高大者如木之升而已矣木之升也以顺而地从之非逆理以求升也君子之升也以徳而众从之非悖徳以求位也不观乎象不知巽顺之为升矣昔者舜自耕稼陶渔以至为帝汤以七十里文王以百里而王天下积小以高大其是之谓乎
　　杂卦曰萃聚而升不来也
　　升之成卦以巽升坤而成其在六爻以自下而上往而不来为义何则升之言上也譬犹木焉有长而已不能退也上而有与则莫之咈是以吉亨上而无与其势不求则困而已矣是故初六上遇九二则为升九二上遇九三非其所与则不可以升矣为其应乎五故有用禴之利焉九三上遇六四则为升虚邑六四上遇六五非其所与则亦不可以升矣为其承顺于五故有岐山之亨焉六五上遇上六非其所与亦不可以升矣为其既达于五故有升阶之贞焉上六居五之上升而无降往而不反则为升而已矣是故萃之上六乗乎九五宜有后夫之凶然赍咨涕洟而卒于无咎者以其反而能聚也自西自东自南自北无思不服茍能不安于上而来聚于五又何咎之有哉故曰萃聚而升不来斯其义也
　　初六允升大吉象曰允升大吉上合志也
　　初六巽也以隂居刚而在下卦之下上无其应而承于九二之兊故曰允升大吉允信也巽兊皆柔也巽为木兊为泽木升于泽虽有滋润之益又有灭没之患焉信能升焉不没于泽斯为大吉矣故子曰允升大吉上合志也为其与九二合志而升则有滋润之益而无灭没之患矣谓之大吉不亦宜乎巽为进退为不果是以勉之云尔
　　九二孚乃利用禴无咎象曰九二之孚有喜也
　　九二兊也以阳居柔而在下卦之中应乎九五之艮故曰孚乃利用禴升之九二萃之九五也其应六五萃之六二也艮兊相与其为孚为禴均也然而不言于五而系于二者贵贱之位也九二之升五也涉乎三四未可以进茍能上下相与厯阶而升斯为可矣故曰无咎见可而进知难而止可以无咎矣子曰九二之孚有喜也有喜即所谓有庆是也或曰九二之谓大人也反不若九三之升乎曰升者巽也下三爻皆升者也总其彖而言之则刚中而应所以为升即其爻而别之则九二逺于六五虽欲升而未可也至三则无疑矣
　　九三升虚邑象曰升虚邑无所疑也
　　九三上体为震下体为兊以阳居刚而在下卦之上应乎上六承于六四二爻皆坤而四又巽也故曰升虚邑震巽配也震坤合也隂为虚坤为邑震为动故有升虚邑之象九也者可升之才也三也者可升之时也有其才而得其时逺近丕应前无阻阂如升虚邑入无人之境孰能御之哉故子曰升虚邑无所疑也隂柔之性多疑少决如九三之刚而体乎震是以不疑其所升也或曰言柔以时升而吾子乃曰九三有可升之才何也曰沈滞者隂之质也腾升者阳之气也言柔者总谓其巽体也而九二九三葢柔中之刚也柔而无刚则不足以自立况能升乎刚而不柔则不以顺道亦不能升也是故刚者升之才也柔者升之用也合而为巽进而遇坤是以升而莫之能御也故言柔以时升又曰刚中而应其可执一以求之乎
　　六四王用亨于岐山吉无咎象曰王用亨于岐山顺事也
　　六四下体为巽上体为坤以隂居柔而在上卦之下承于六五之艮故曰王用亨于岐山以六居四下巽上坤之所谓巽而顺者也然而上无所与亦不可以升矣巽而不争顺而不逆乃所以为升之亨也故曰吉无咎者昔太王居邠为狄所难不得已而去之邑于岐山从之者如归市不得已而居之不违时以妄动不悖理以求升巽乎人而顺乎天周之王业所由兴也迨于文王三分天下有其二以服事商而民之归周愈不可郤故诗曰彼岨矣岐有夷之行子孙保之吉又何咎矣子曰王用亨于岐山顺事也
　　六五贞吉升阶象曰贞吉升阶大得志也
　　六五艮也以隂居刚而在上卦之中应乎九二之兊故曰贞吉升阶贞犹止也升至于五不可以复升矣五天位也升之正也以六居之顺而升也以此为贞斯为吉矣为其体艮故有贞吉之象焉升之大人即萃之大人也在萃而居五故为有位在升而居二故为升阶然而不言于二而系于五者以其位之不同也五天位也二臣位也既已升五而犹系于二则何以着其升乎非常之事圣人有所难言焉是以互其辞且正臣之位也夫天位者不可以阶而升也此言升阶何也曰自二而升五自地而升天故有升阶之象也周之先王积功累仁以至于有天下其施设有本末其经营有先后不躐等不陵节如升乎阶焉斯之谓吉也故子曰贞吉升阶大得志也
　　上六升利于不息之贞象曰升在上消不富也上六坤也以隂居柔而在上卦之上乗乎六五之艮故曰升坤为夜故有升之象冥而求升目无所覩颠隮而已矣所以然者乗乎六五往而不能来然也故曰利于不息之贞息者生息蕃息也对消而言之也物之消息各以其时若逆以求升则揠而助之长上六之时纯坤用事以消为贞斯为利矣故子曰升在上消不富也隂为消阳为富以六在上当消而不富之时故其升为升也








　　周易经传集解卷二十三
　　钦定四库全书
　　周易经传集解卷二十四
　　宋　林栗　撰




　　序卦曰升而不已必困故受之以困
　　困之为卦升之变也自升之困防反为兊坤变为坎上下相宜而成防为木兊为泽木藏而泽见则泽灭之矣坤为地坎为水地藏而水见则水漫之矣是以谓之困也升之上六其彖为冥升者升而不已也升而不已其困必矣受之以困不亦宜乎
　　困亨贞大人吉无咎有言不信曰困刚揜也险以説困而不失其所亨其惟君子乎贞大人吉以刚中也有言不信尚口乃穷也
　　下坎上兊成卦曰困者初为坎二为离三为巽四为兊坎为水离为火巽为木兊为金火困于水水困于金是以谓之困也所以然者坎在其下兊在其上而离巽陥于其中故曰离明也坎险也巽顺也兊说也离巽为君子坎兊为小人君子见揜于小人是以谓之困也以爻考之九二之刚为初六六三之所揜九四九五为六三上六之所揜谓之困也不亦宜乎故子曰困刚揜也刚揜于柔困之象也困亨贞大人吉无咎何谓也曰坎险也兊说也在险而能说困不失其所亨也顔氏之子一箪食一瓢饮在陋巷人不堪其忧回也不改其乐兹其所以为亨欤贞正也固也困之六爻三隂揜刚者也三阳为柔之所揜也然三隂虽能揜刚而皆不得中据非其位三阳虽为柔揜而二五得中不失其正夫二五者困之所谓大人者也以此为正以此为困吉又何咎哉然而不曰大人贞吉而曰贞大人吉何也曰大人者以刚中为正者也小人者以过中为正者也贞乎大人则吉贞乎小人则凶举此以明彼也有言不信何谓也曰九四九五皆有兊軆为口舌故有言象当困之时所有言而不见信固其宜矣若尚口而争之则防我而逐物穷自招也夫惟君子刚中而守正居易以俟命斯为善处困矣或曰吾子言兊为小人而九四九五体之何也曰易者易也变通不穷之谓也由四象而言之则以坎兊而揜离巽是以谓之小人即六爻而论之则九四九五见揜而能说是以不失为君子也象曰困德之辨也困而不失其亨君子之所以辨于小人也又曰困穷而通即所谓不失其亨是也又曰困以寡怨下学而上达知我者其天乎夫何怨之有
　　象曰泽无水困君子以致命遂志
　　泽者兊也水者坎也水在泽下不曰泽中有水而曰泽无水何也曰水以流行为功在泽下泽不流无水之象也所贵乎泽者贵其说万物也水在泽下足以自润而不足以及物泽道困矣谓之无水可也水不及物岂泽之愿哉致其命之当然遂其志之所乐则在困而常亨矣富贵利达命也仁义道德志也
　　杂卦曰困相遇也
　　困之为卦以刚为柔揜而成其在六爻以刚柔相遇为义何则君子小人如水火之不同如薰莸之不并幸而不相遇则已若使薫莸同器而藏水火同釜而防则火必见揜于水薫必见揜于莸此困之所以为刚揜也是故九二与初六相遇者也九四与六三相遇者也九五与上六相遇者也此其所以为困也困之诸爻刚柔相半非多寡之不齐强弱之敌也然其所以为困者初六揜于下上六揜于上而三阳陥于其中故也其所以困而卒为亨者九二得下卦之中九五得上卦之中而三隂皆不当其位故也然初六心合六三然后能揜九二六三心合上六然后能揜九四九五譬如隂柔小人缔交合党以困君子而其君子能刚中而守正不失其所亨则小人自困矣故卦虽为困其实亨也困者三阳也困之者三隂也三阳爻言困于酒食困于金车困于赤绂者言相近而不相得也小人之困君子不过困其酒食车服而已而君子之道不为之困也三隂爻言困于株木困于石困于葛藟者言相与而不能相济也小人易合而难乆既已困君子矣及其势穷力尽视其党与无足恃以存者是以困穷而莫之救也即其相遇以求之六爻之义粲然矣
　　初六臀困于株木入于幽谷三岁不觌象曰入于幽谷幽不明也
　　初六坎也以隂居刚而在下卦之下应乎九四四离兊也故曰臀困于株木入于幽谷初六合六三以困九二者也有应在四而反交于三隂柔不中不当其位相与而不能以相济也三体巽为木立二阳之中株木之象也初与三皆坎坎为谷巽为入最防坎窞之下入于幽谷之象也三之不能庇初犹株木之孑立而不能庇物也初之不能助三犹入于幽谷而不能出也是以有臀困之象焉臀体之末初六是也自三视之为臀也求全处安而不能进者也望庇于株木其困不亦冝乎夬之九四姤之九三皆指上六初六为臀此独指本爻者易之互文皆如此也说者或谓六三为臀则失之矣故曰三岁不觌自初至四所歴三爻初为坎四为离离性炎上坎性趋下离明也坎幽也初六有应在四而乃入于幽谷至于三岁而不觌其配焉凶可知矣故子曰入于幽谷幽不明也言初六之不明故至于此也王弼曰幽者不明之辞
　　九二困于酒食朱绂方来利用亨祀征凶无咎象曰困于酒食中有庆也
　　九二离也以阳居柔而在下卦之中上无其应而介于初六六三之间二爻皆坎而三又巽也故曰困于酒食朱绂方来坎为酒离为食相近而不相得故有困于酒食之象离南方之卦其色赤二与四皆离故有朱绂方来之象故曰利用享祀夫酒食者享祀之所须也朱绂者享祀之所服也虽无酒食之丰而不失朱绂之服以之享祀何所不可夫岂以酒食之困而易其志哉此君子之所以亨也故曰征凶无咎向若困于酒食遂往而求之凶固宜矣又谁咎乎而子曰困于酒食中有庆者言二虽困而不失其中故有朱绂之庆也二言有庆五言有说即之所谓险以说系所谓穷而通者也
　　六三困于石据于蒺莉入于其宫不见其妻凶象曰据于蒺莉乘刚也入于其宫不见其妻不祥也
　　六三下体为坎下体为巽以隂居刚而在下卦之上上无其应而介于九二九四之间二爻皆离而四又兊也故曰困于石据于蒺防入于其宫不见其妻六三合初六以困九二合上六以困九四九五者也然皆隂柔不中不当其位相与而不能相济初入于幽谷故有困于石之象二刚而在下故有据于蒺防之象初之不足恃犹石之顽然而不能生物也二之不可揜犹蒺防之坚而不可据也木之遇石木之困也据于蒺防其伤必矣上六则其所位宫也三非阳也自以为阳阳而求配于上六上六非其配也是入于其宫而不见其妻也三既不得志于二又不得志于初反入其宫不见其配凶可知矣故曰凶子曰据于蒺防乘刚也入于其宫不见其妻不祥也又曰非所困而困焉名必辱非所据而据焉身必危既辱且危死期将至妻其可得见耶言六三不知初之无能为而挟之以取困其召辱矣不知二之不可乘而揜之以速祸其身危矣故初之不觌其配三之不见其妻皆谓小人不安其分而不行险以徼幸既失所图则颠沛失措无投足之地此圣人深见小人之情状而告戒之如此之明也
　　九四来徐徐困于金车吝有终象曰来徐徐志在下也虽不当位有与也
　　九四下体为离上体为兊以阳居柔而在上卦之下应乎初六而乘乎六三二爻皆坎而三又巽也故曰来徐徐困于金车四之见揜于二隂与二五同患者也然四不中不当其位故下应于初而比于三初既入于幽谷不能自出三又困于石据于蒺防四乃徐徐其来以从五焉兊为金坎为车相近而不相得故有困于金车之象夫金者祭祀之所陈也车者祭祀之所乘也祭而无金与车冝不可以祭矣然茍有明信则筐筥锜釜可以荐于神义弗当乘则舍车而徒所以贲其趾夫岂以金车之困而易其志哉此君子之所以亨也故曰吝有终当困之时君子为小人所困者也四不能亟从君子之朋而徐徐以待小人之配其为可羞吝冝矣然以其承于九五五为之与是以幸而有终也故子曰来徐徐志在下也虽不当位有与也
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　九五兊也以阳居刚而在上卦之中下无其应而承于上六连于六三二爻皆巽而三又坎也故曰劓刖困于赤绂劓刑其上也刖刑其下也兊为毁折故有劓刖之象九四虽与五比而下应于初是以九五上见劓于上六下见刖于六三夫二五皆见揜其为劓刖则同也不言于二而言于五者明其不获四之助也二离而五兊也二四皆以阳居柔独五以阳居刚则其见揜有甚于二四者矣是以系之劓刖也离为赤绂二四皆离而五独体兊相近而不相得故有困于赤绂之象在二谓之朱在五谓赤古之制服盖有其别矣郑康成云黻其色皆赤尊卑以深浅为异天子纯朱诸侯黄朱大夫赤而已盖互而言之与赤绂者祭之所服也祭而无服冝不可以祭矣然礼有弗获虽降服以祭可也夫岂以赤绂之困而易其志哉此君子之所以亨也故曰乃徐有说利用祭祀孟子有言不得不可以为说无财不可以为说五体兑为说九四不获于初然后反而从五故徐有喜说之道焉夫君子之所重莫重于祭酒食祭之所须也金车祭之所用也赤绂祭之所服也小人之肆志也初困其酒食中困其金车终困其赤绂而君子恬然不以动其心则其所以自处者可谓绰绰然有余矣彼小人者其能卒困之耶故子曰劓刖志未得也乃徐有说以中直也利用祭祀受福也夫酒醴牲牢金车赤绂固所以事神之具然君子刚中守道不为利害得防易其本心乃鬼神之所福也其曰祀曰亨曰祭者以言祀天神祭地祗享人鬼无所不可盖互言其文也或难愚曰孟子有言牺牲不成粢盛不洁衣服不备则不敢以祭唯士无田则亦不祭而此言困于酒食金车赤绂皆可以祭何也应之曰孟子固言仕如此其急也又曰古之人未尝不欲仕又恶不由其道然而孟子以谓士无田则不祭三月无君则吊若是则不由其道而得之者吾恐孟子有时而从之也且孟子既不肯枉道以事人不获牺牲粢盛以共祭祀然则独不祭其先乎圣人则有菜祭之语尊酒簋贰之文乌有所不祭哉传曰涧谿沼沚之毛苹蘩蕰藻之菜筐筥锜釜之器潢污行潦之水可以荐之鬼神此语盖本于诗之召南吾不敢以孟子之说而易圣人之经也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　上六巽也以隂居柔而在上卦之上下无其应而乘于九五之兊故曰困于葛藟于臲卼上六合六三以困二阳者也三体巽巽为蕃鲜而合于上六故葛藟之象五体兊兊为刚卤而在已之下也故有臲卼之象三之不可恃犹葛藟之不能自立也五之不可揜犹臲卼之难乘也按文当曰困于葛藟据于臲卼脱一据字三与上皆巽巽为木然自初视三则初为石而三为株木自上视三则上为水而三为藟葛木之有葛藟木之困也东坡曰以柔用刚则乘之者至以为蒺防以刚用刚则乘之者以为臲卼而已据于臲卼益不可也故曰动悔有悔征吉者为上六谋之之辞也谓动之有悔然而不动未尝无悔也盍改图乎征犹行也惟速去之乃为吉矣他爻揜刚者皆有凶象惟上六居卦之穷穷则能变下无其应行莫之系是以免于凶而获征吉之辞也故子曰困于葛藟未当也以隂居柔疑若当位矣然一卦之上岂隂柔之所冝居亦为未当也需之上六亦曰不当位与此同义动悔有悔吉行也吉字当读为句絶言既曰悔而又云吉者以其能行故尔【缺】






　　序卦曰困乎上者必反下故受之以井
　　井之成卦困之反也自困之井坎反居上兊反为巽上下相易而成也坎为水兊为泽巽为木水在泽下不足以及物是以谓之困水在木上则有及物之功矣取诸井象不亦宜乎所以然者兊已上穷其势必反下是以复入于坎而成井象也或曰离兊反巽而刚揜之象自若也乌在其不为困乎曰困之诸阴皆不当位而于九五无相无之情是以揜之而为困也井自九三以上皆有离下坎上既济之象谓之刚揜不已疎乎故杂卦曰井通而困相遇也
　　井改邑不改井无丧无得往来井井汔至亦未繘井羸其缻凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　下巽上坎成卦曰井者初为巽二为兊三为离四为坎巽入也坎防也入而陥焉溺人之象也为其有兊离之象焉兊说也离防也说而有所丽是以谓之井也巽木也坎水也木入乎水防水之象也为其有兊离之象焉兊上缺也离中虚也此木之所以受水也兊上行也离炎上也此木之所以上水也是以谓之井矣故子曰巽乎水而上水井井养而不穷也范谔昌曰巽乎水当作巽乎木愚谓不然巽自是木矣岂得云巽于木乎巽入也木入乎水而水在木上斯以为井之象矣井改邑不改井无防无得往来井井何谓也曰井者困之反也困反为井而二五不变是改邑不改井之象也井也者君子之德也邑也者众人之居也邑可改而井不可改者以其刚中也刚中也者泉在其中也改邑而亦改之则非是井矣人之见是美井而就之至于成邑则有之矣未有井忧不食迁而就邑也是故政教有时而污隆风俗有时而媺恶而君子之道终始如一曽不少变然后可以比德于井矣井之为德旱而不竭潦而不盈人之我取于我何得人不我取于我何防取者日来去者日往或往或来而为井者常自若也故曰往来井井若贪得而患防恶往而好来则随物而徙矣汔至亦未繘井羸其瓶凶何谓也曰汔几也繘绠也瓶汲器也羸败也巽为防故有繘井之象离为大腹兊为毁折故有羸其瓶之象焉几至而未至者其绠短也绠短而不及泉与未尝有绠同也瓶既败矣虽有绠安施乎故子曰汔至亦未繘井未有功也羸其瓶是以凶也绠短而不及泉是求之未至汲之未深贤人之不为我用致诚而尽礼焉可也未可以望其功也羸其瓶是无以受之者也内惑于声色外蔽于謟谀諌则不行言则不聼士将望望而去之虽得之亦必失之此其所以凶也传曰得士者昌失士者亡谓之凶也不亦宜乎
　　象曰木上有水井君子以劳民劝相
　　水者坎也木者巽也木上有水井之象也或曰古者汲用瓶瓮木上有水何义也曰木上有水辘轳桔槹之象也然谓古者汲用瓶瓮本无所据亦陋者之言尔彼以言羸其瓶爻言瓮敝漏故有是说不知爻之辞因羸敝而言瓶瓮耳耒耜舟楫弧矢杵臼之利皆圣人作盖中智之所不及也若夫汲用瓶瓮可以施于寻丈之间过此以往至于九仞而后及泉者非复瓶瓮之所能汲用木器不待智者而后知之也况天地自然之象已寓于制器之前乎君子以劳民劝相何谓也木上有水劳而后得之者也茍有以与之虽盛暑霑汗祁寒冻肤而抱瓮出灌者不以为劳茍无以与之则弃而莫之顾矣井之为德取之而不竭用之而不穷者也随其力之多寡而各得其所欲者也是以汲者四面而至焉君子之所以劳民劝相亦如是而已向使终岁勤动不得以养其父母育其妻子虽重赏以劝之严刑以驱之而民弗从矣
　　杂卦曰井通而困相遇也
　　不相遇则不能相困故困以相遇为义泉之在地其脉流通故井以通为义困以三阳为君子三隂为小人阳刚而隂柔阳贵而隂贱也井以三阳为泉三隂为井阳实而隂虚阳动而隂静也是故井之诸爻义皆相通而以中正上下为吉凶之决何也正且洁者井之正也清且寒者泉之正也何谓中邑居之防也何谓上汲引而出之也何谓下流浊之所钟也初六在下曰泥六四在中曰甃上六在上曰收曰幕此言井也九二不正则无与九三不中则不食九五中正则井洌泉寒而人食之矣此言泉也井之为通其是之谓欤故系曰井德之地也居防则清处秽则浊所以德为之地也又曰井居其所而迁即所谓改邑不改井往来井井者也又曰井以辨义泥之所不能侵鲋之所不能射敝漏之瓮所不能汲君子之所以辨义如斯而已
　　初六井泥不食旧井无禽象曰井泥不食下也旧井无禽时舍也
　　初六巽也以隂居刚而在下卦之下上无其应而承于九二之兊故曰井泥不食旧井无禽夫泉出于地中而井施于泉上初六之隂有井之象矣而下无阳爻是有井而无泉也处于最下不中不正则泥涂浊秽之所归也兊为泽巽为入故有井泥之象兊为口而与巽不相得故有不食之象旧井者泥之甚也无禽者不食之甚也夫以初六之无泉宜若不为井矣为其居于刚者是以犹有井泥之象焉是泉与泥相混者也井之有泥人之所弃禽之所食也旧井无禽则泥深而泉竭矣有井而无泉禽亦弃之也子贡曰君子恶居下流天下之恶皆归焉初六之谓矣故曰井泥不食下也旧井无禽时舍也此与干初九九二之象文同而防异矣初六以不中不正而居于下流其始见弃于人其终见弃于禽然则君子之所养与其所居者可不谨哉唐八司皆一时名士也如栁宗元刘禹锡犹欲自振于浊之中所谓井泥不食者也至若韦陆之徒则人禽皆舍之矣
　　九二井谷射鲋瓮敝漏象曰井谷射鲋无与也
　　九二兊也以阳居柔而在下卦之中上无其应而乗于初六之巽故曰井谷井谷坎井也兊为泽巽为入故有井谷之象井之道上行泉在下而井在上九二刚中有泉之象矣而上无隂爻是有泉而无井也为其居于隂而乗乎巽是以有井谷之象焉水之所钟而为谷人之所以汲为井也所以然者不正而中故也水之所钟而为谷非泉之正也人之所汲以为井得邑居之中也故曰射鲋瓮敝漏鲋小鱼也或曰虾蟇也瓮汲器也巽为入为鱼故有射鲋之象兊为口为毁折故有瓮敝漏之象泉居深井之中非汲则莫能致汲而用漏瓮未有能上之者也惟坎井之泉则虽用漏瓮而可以挹取之矣孔子曰清斯濯缨浊斯濯足矣自取之也然则九二之不正而得鲋与敝之漏瓮冝矣夫泉者君子之所受于天者也而井者君子之所修于身者也有泉而无井是自弃也有井而无泉则亡之矣故子曰井谷射鲋无与也言其上无隂爻莫与井之是以鲋得而射之也或曰吾子以不正为二之咎而夫子言其无与则岂二之咎乎曰惟其不正是以无与使九居初而六居二是正而有与也泉茍寒而在邑之中则井斯防矣岂有以之坎谷而反弃之也欤
　　九三井渫不食为我心恻可用汲王明并受其福象曰井渫不食行恻也求王明受福也
　　九三上体为离下体为兊以阳居刚而在下卦之上应乎上六而承于六四二爻皆坎而四又巽也故曰井渫不食为我心恻兊为泽离为明故有井渫之象离为食巽为不果故有不食之象坎为忧伤为心病故有心恻之象渫清也清者泉之正也九三正而有与是泉清而井洁矣然而不食者非邑之中矣我三自谓也行道之人见井渫而不食则为之恻然是为我之故而恻其心也夫以三四离坎相配而有不食之象者巽兊为之间也三自以应在上虽与四比而不相得是以恻之而已矣夫既恻之则曷为不食之欤曰是井也可用汲而得之也非若九二之谷可挹而取之也汲者非瓶与繘则莫能致瓶与繘非行道之所有也是以心恻而不得食也故曰可用汲可用汲者谁与其邑居之人也瓶与繘居者之所有也居者汲之则行者亦沾其赐矣故行者乐以告居者曰是井之渫也非汲则莫能致也苟从吾言吾与子皆得而食之矣故曰王明并受其福以九居五其体为离故有王明之象民之见贤而不用贤者又不求人之知则欲以告其王庻几吾王之明汲而用之则民与王并受其福其心岂不然也故子曰井渫不食行恻也求王明受福也行恻者行人之恻而非井之恻也求王明者人之求之而非井之求之也明者知渫之可食而贤之可用也此所以受福也司马迁乃曰王之不明岂足福哉是何言也王安石乃曰君子之于君也以不求求之异乎人之求之也恶是何言也君子之不求也岂以为要君之术也哉或曰防之象曰山下出泉蒙谓坎为泉也今吾子以泽为泉毋乃非欤曰泽止水也坎流水也山下出泉谓流水也故坎取之今井渫不食止水也而兊取之不亦宜乎哉若夫九五之泉上下皆坎则取诸左右逢其原且北方之气是以谓之寒泉也曰然则九二之兊谓之井谷何也曰水之所钟而为谷亦止水之象也曰九二之井注而为谷也九三之井渫而为清也吾子皆以为止水九五之井洌而泉寒也吾子乃谓之流水何哉曰九二九三之水兊也兊出于本爻则其止可知矣九五之水坎也坎在其上又在其下则谓之流水宜哉
　　六四井甃无咎象曰井甃无咎修井也
　　六四上体为坎下体为巽以隂居柔而在上卦之下下无其应而乘于九三二离兊也故曰井甃无咎三与四皆正是井洁而泉清矣然而不食者非邑之中也治其井甃使之无咎而已矣坎为水为劳巽为工为洁故有井甃之象井虽渫而不食乆而弗修亦为废井矣惟不忘于甃甓随其罅漏而修治之则泥之所不能混鲋之所不能射是以为无咎也顔渊曰夫道之不修是吾丑也夫道既已大修而不用是有国者之丑也井之自修如此然而不食则非井之咎也故子曰井甃无咎修井也井虽不食而不忘于甃然后为井也君子虽不见用而不忘于自修然后为君子也
　　九五井冽寒泉食象曰寒泉之食以中正也
　　九五离也以阳居刚而在上卦之中下无其应而介于六四上六之间二爻皆坎而四又巽也故曰井洌寒泉食洌洁也巽为洁故有井洌之象离为食为大腹故有食之象洌者井之正也寒者泉之正也食者邑之中也安有井洌泉寒在都邑之中而不见食者乎故子曰寒泉之食以中正也或曰吾子以阳为泉隂为井今谓坎为寒泉则六四当之矣而又系之九五何哉曰此杂卦之所谓通也泉之在地其脉流通故说卦坎为通今九五之泉在六四上六重坎之际则是左右逄其原也泉寒井洌不亦宜乎或曰坎为水离为火坎为冬离为夏若六四之坎为寒泉至于九五之离则当为温泉矣曰此则五之所谓食也其烹而食之义乎虽烹而食之犹谓之寒泉也九五则三之所谓王明者与
　　上六井收勿幕有孚元吉大成也
　　上六坎也以隂居柔而在上卦之上应乎九三而乘于九五二爻皆离而三又兊也故曰井收勿幕羃覆也本或作幂非也收辘轳也旧说为绠非也坎为轮故有收象又为隐伏故有羃象井道上行在一卦之上井之大成矣收与羃皆在井上欲其置収而患其施羃也收则一取而有余不羃则众汲而无穷所以然者以其逺应九三近乘九五泉源之富足以养而不穷故也故曰有孚元吉坎为有孚离下坎上既济之象是以谓之元吉也故子曰元吉在上大成也其言元吉之辞不于五而于上者井虽见食有羃而无收则所施不广未得为元吉矣夫以孔子用于一邑而一邑治用于一国而一国治可谓井洌寒泉食矣然而不得施之于天下而止于国邑岂得为元吉也哉

　　周易经传集解卷二十四
<经部,易类,周易经传集解>
　　钦定四库全书
　　周易经传集解卷二十五
　　宋　林栗　撰

</div>
    <div class="pagination">
<a href="周易经传集解_page13.html">上一页</a><span>...</span><a href="周易经传集解_page9.html">9</a><a href="周易经传集解_page10.html">10</a><a href="周易经传集解_page11.html">11</a><a href="周易经传集解_page12.html">12</a><a href="周易经传集解_page13.html">13</a><span class="current-page">14</span><a href="周易经传集解_page15.html">15</a><a href="周易经传集解_page16.html">16</a><a href="周易经传集解_page17.html">17</a><a href="周易经传集解_page18.html">18</a><a href="周易经传集解_page19.html">19</a><span>...</span><a href="周易经传集解_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
