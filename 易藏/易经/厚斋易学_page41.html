<!DOCTYPE html>
<html>
<head>
    <meta charset="UTF-8">
    <title>厚斋易学 - 第 41 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 41 页/共 103 页</h1>
    <div class="content">　　耿睎道曰不能有所养则动而无辅是以居贞则吉不可渉大川也
　　朱子发曰艮止也有居之象
　　陆希声曰不能养下民所不从不可渉难
　　刘氏曰五不利渉上利渉非刚健不能济大事可知矣
　　案居贞吉犹洪范用静吉谓自养可也不可渉大川犹洪范用作凶谓欲以养人则不可也
　　右明占
　　冯当可曰在五之经当下应二如辅之应车也五下无应遂不复颠颐乃仰而应上九亦为拂经是辅愈上而车愈下其将何以养故二与五俯仰不同而同于拂经也然以象取之五傅于颐而当中如人之前齿虽无功于噬囓但不动摇缺折斯足矣故曰居贞吉传谓顺以从上者五虽柔顺能傅于刚彊以自立如前齿虽不致用能傅于骨以自坚斯亦可久
　　毛伯玉曰五君也养人者其事也养贤者其道也而爻则阴也二者胥失之是拂其常者也无事犹可以分相縻故曰居贞吉欲有所为则难以济矣无臣无民而求成事未之有也故曰不可渉大川案上九居已上而众归之已以阴柔居天下之上而无辅初九逺而不我即六二柔而不我应是无臣也三四皆非所养是无民也凡君上臣民之大经已拂违矣当是时守正而无所事则尚得无咎有所事则不可济矣
　　右明爻义
　　上九由颐厉吉利渉大川
　　赞曰由颐厉吉大有庆也
　　冯当可曰颐之所以成颐由此一爻
　　李季辨曰如人之颐然上体不全则下虽动而不应饮食之道废矣
　　王辅嗣曰以阳处上四阴必宗之故莫不由之以得其养
　　杨中立曰卦惟二阳而爻居一卦之上众阴由之以养也
　　郭子和曰豫之由豫以九四之刚徳也颐之由颐以上九之刚徳也初九非不刚也在颐之初未足以自养况养天下乎此天下之养所以必由于上九也
　　右明象
　　王辅嗣曰贵而无位是以厉也髙而有民是以吉也为养之主物莫之违故利渉大川
　　兰恵卿曰六五阴柔不能养物而养物之权皆归于本爻所以危厉然六五顺从于我使物由已养吉孰大焉
　　刘氏曰以刚在五之上厉也而六五尊之故吉耿睎道曰辅之者众故利渉大川也
　　右明占
　　李氏曰养贤以及万民上九足以当之
　　程可久曰二五君臣之正位不能养物为拂经则由颐于上者亦危矣虽然君子居有为之地有可为之材岂惮于危而不任其重哉故厉吉而利渉大川也
　　李去非曰上九主乎颐者也伊周能使天下之大权在已而君不疑以退听然不免于危厉
　　毛伯玉曰六五不可渉大川而上九利渉大川此非常之事也而其端在于养民夫天下之势何常之有有以养之则君之矣五诚无以养之彼安得不归于上天下莫不与也虽欲不济不可得矣厉者非常之危吉者莫大之庆
　　案隂宗于阳之卦必在九五君位然后为正而安比之所以吉而后至者则凶也豫之九四所由以豫则六五为贞疾之主而朋盍簪于九四然而位在六五之下犹可以制也故其辞曰勿疑颐之上九所由以颐而位在六五之上居一卦之外不可得而制矣故六五为拂经为不可渉大川而由颐利渉皆归于上九而其辞曰厉盖天下之生久矣斯民生养之道实为人上者有以致之斯民苟得其养则归之矣此汤武之所以兴也故厉而吉渉大川而利其事可以想见为人上者盍知所谨哉右明爻义
　　李季辨曰口容止故颐贵止不贵动上三爻皆吉下三爻皆凶
　　赵氏曰虽其爻之当否为义不同然吉凶之大槩可决也
　　冯当可曰颐者养也养人亦所以自养也六爻之中动而从人以求养者皆凶静而受人之养者皆吉
　　李氏曰颠颐者上反养于下也由颐者天下由之而养也朶颐者动以致养也丘颐者止于上而养下也拂颐者失养之道拂经者失养之常此六爻之义也
　　毛伯玉曰颐之义凡三养心者君子之道也以初九明之养人者大人之事也以上九当之养于人者天下之势也以二三四发之
　　案卦以二阳养四阴六五之君反受养于上九而曾无养人之功故中四阴爻皆以颠拂为象初九位卑埶微未足道也上九有其位矣有其埶矣而又有其民而利渉大川故下体之动者皆以凶为戒盖动而从上以渉大川其事有难言者也上体虽止而四以应初为吉五以居贞为吉圣人之情睟然见乎辞矣
　　鲜于子骏曰六爻与象戾者上下不顺也凡颐之道以尊养卑以上养下今震下艮上长反动而求少少反止而养长故诸爻多以颠拂言之
　　右明六爻
　　【巽下兊上】
　　大过
　　赞曰大者过也
　　张舜元曰四刚之过二柔大过小之象也
　　李子思曰四阳居中而二五又居用事之方摈二阴于初上无位之地可谓阳大过而阴大弱也【大今太】
　　林黄中曰内柔而外刚者小人之道也内刚而外柔者君子之道也大过四阳自内而过小过四阴自外而过是皆君子之过也为其阴阳多寡之不同故有大小之辨非君子小人之谓也
　　案大小之过皆取阳居其中盖大过以大过为中小过以小过为中所谓时中之道而非常人之所谓过乃失中也
　　冯当可曰此卦人皆谓为非常之事误矣赞明言大者过也是阳过阴也天下之事唯两两相当则易为力苟有过圣人尚欲出力思有以救之安得谓非常之事
　　程正叔曰圣贤道徳功业大过于人凡事之大过于常者皆是也　又曰常事之大者耳非有过于理也
　　按四阳居于初上二隂之中在三画之卦似坎是阳为隂所陷也唯阳之数过倍于隂之数然后本末俱弱不为隂所陷而有大过之义焉则是大者不容不过而初非果有过当之事也若夫小过则隣于坎矣
　　杂卦曰大过颠也
　　此以栋桡取义
　　右明卦义
　　象赞曰泽灭木大过君子以独立不惧遯世无闷按此义取于实象又别一理
　　说卦曰古之葬者厚衣之以薪葬之中野不封不树防期无数后世圣人易之以棺椁盖取诸大过
　　按此谓过于厚也
　　右明卦用
　　序卦曰颐者养也不养则不可动故受之以大过程正叔曰凡物养而后能成成则能动动则有过大过所以次颐也
　　郭子和曰颐之中虚虚故受实实则刚刚而后过二卦之象相终始也
　　林黄中曰此变颐也震变为巽艮变为兊六画尽变而成也巽者震之配兊者艮之配也由震而之巽由艮而之兊将以从其配也
　　案天地之间理皆对立卦之画凡竒耦之不齐者以反对为序屯蒙需讼之类是也竒耦正停者以全体变为序乾坤六子之卦是也颐之竒耦上下正停故全体变而为大过此天地自然对立之理如此也序卦者乃因其象而推其义云尔非谓因养而可动故以大过次颐也若以为因养而可动为序胡不受之以震乎
　　右明卦序
　　栋桡利有攸往亨
　　赞曰栋桡本末弱也
　　朱子曰四阳居中过盛本末二阴不胜其重故有栋桡之象
　　朱子发曰天地之理刚柔不可以相无刚以柔为用柔以刚为体柔既不足刚亦无自而托譬之栋也中虽刚彊而两端柔弱岂能胜其任哉
　　胡翼之曰二阴居其初终是犹内外皆小人而朝廷纪纲败壊若栋已倾摧也
　　右明卦象
　　赞曰刚过而中巽而说行利有攸往乃亨大过之时大矣哉
　　吕与叔曰必大有为而后济故利有攸往乃亨兰恵卿曰亨出于有攸往也
　　程可久曰有攸往则刚长而终不为柔揜故利且亨焉
　　右明卦占
　　冯当可曰栋已桡屋将压矣圣人欲挈屋下之人而出之于外以避摧压之祸而尚有安于栋桡之下而不肯出者将奈何哉圣人唯以刚过之才以巽说行之为出之之术得其从则利有攸往即有亨理也
　　李子思曰四阳居中有栋之象而上下二阴柔而无力是上无所傅而下无所寄者也安得不桡大壮凡四阳而在下者亦壮故上栋下宇取诸其象者得所载也今大者过乎刚而无所傅小者过乎柔而不能载是栋将压而危之甚也杂卦曰大过颠也大厦之颠非一木所能支是必过而求济然后可故曰利有攸往乃亨
　　案四阳二隂在上者为大壮在下者为遯今二阴分于上下其义当自遯推之何则遯则阳虽众而其道消故象于遯今升二之六以往居上则阳居中而过于中矣此卦之所以名大过也然犹有栋桡之象焉又升大过初之六以往居五乃始为大壮而上栋下宇之象成阳道亨矣故曰利有攸往亨右明彖义
　　初六借用白茅无咎
　　赞曰借用白茅柔在下也
　　说卦曰苟措诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　案成卦以栋桡为象爻之三四亦取于栋使六爻不出乎栋桡之一说则爻无用立可也是故圣人于初见其以柔而承众刚刚易缺折而柔以借之则无伤故有取于置器而以茅借之之象所以使人于有过之初知所致谨则其过鲜矣
　　右明象占
　　九二枯杨生稊老夫得其女妻无不利
　　赞曰老夫女妻过以相与也
　　朱子发曰兊为泽巽为木杨泽木也
　　蜀僧曰四爻之刚同为木然或为杨或为栋栋负众榱则材之彊者也杨为早雕则木之弱者也此卦本末皆弱二近于本五近于末故均为木之弱也
　　程正叔曰杨者阳气易感之物也阳过则枯矣杨中立曰阳虽过而阴已感之生稊之象也林黄中曰枯而生稊书所谓若颠木之有由蘖也杨枯矣而更生稊夫老矣而更得妻衰者复盛絶者复续何不利之有哉
　　正义曰枯阳则老夫也稊则女妻也
　　吕与叔曰九二在初六之上老于初六故曰老夫九五在上六之下故曰士夫士未娶女未嫁者也案合六画全体言则中四阳为木析巽兊二体言之则各卦只以在上者为老在下者为少老少以相比二位取象不论全体也杨阳木也而枯则以耗于阴也
　　右明象
　　袁氏曰易之言利有攸往以攸往为利也利居贞以居贞为利也利渉大川以渉大川为利也唯无不利则其往其居其渉川无所不往而不利矣右明占
　　兰恵卿曰九二之下有一阴九五之上有一阴二与初五与上阴阳相近而各相比所以相对取义也九二阳爻也故谓之枯杨在上也故谓之老夫初六阴爻也故谓之生稊在下也故谓之女妻李氏曰下体之栋桡在初六而九二之刚过之上体之栋桡在上六而九五之刚不能过此生稊生华老夫老妇之所以异也老夫刚过也女妻微弱也以刚过拯微弱何往而不利
　　冯当可曰女嫁士夫相遇也不得已而遇老夫自古君臣过以相与者多矣吁可叹也
　　右明爻义
　　九三栋桡凶
　　赞曰栋桡之凶不可以有辅也
　　程可久曰三四居一卦之中又皆阳实栋之象也众材所恃以成室者也
　　李季辨曰下卦上实而下弱下弱则必上倾故三居下卦之上而曰栋桡凶言下弱而无助也　又曰上卦上弱而下实下实则可载故四居上卦之下而曰栋隆吉言下实也此二爻当分上下体案易之取象固不一而足也凡六爻之象或竖取或平取或纵或衡犹未也或合为一体或分为二体此卦二栋之象正如鼎卦分上下各自为象也鼎分为二则下一鼎有足而无耳故三言鼎耳革而初言鼎颠趾上一鼎有耳而无足故五言鼎黄耳而四言鼎折足也今分为二栋则上栋之下重刚借之故为栋隆犹今人之覆枅之象下栋之下一阴为足故为栋桡无有枅以为借也不然合而言之祗见其凿而不可通也是说也惟李季辨知之
　　右明象占
　　九四栋隆吉有它吝
　　赞曰栋隆之吉不桡乎下也
　　王景孟曰三四列之中爻之中譬如屋室众材咸集而栋则居中矣
　　石守道曰虽与初六为应而上傅九五之君不为初六所桡故得栋隆之吉
　　刘氏曰材过其位能上承刚明之君以扶颠持危故为栋隆
　　李去非曰隆者托乎君之辞也
　　案下有枅以借之故不桡九三九二重枅之象右明象
　　赵氏曰说者谓九四应初有它也殊不知易中未有以正应为它者
　　李季辨曰桡在上六非己之咎
</div>
    <div class="pagination">
<a href="厚斋易学_page40.html">上一页</a><span>...</span><a href="厚斋易学_page36.html">36</a><a href="厚斋易学_page37.html">37</a><a href="厚斋易学_page38.html">38</a><a href="厚斋易学_page39.html">39</a><a href="厚斋易学_page40.html">40</a><span class="current-page">41</span><a href="厚斋易学_page42.html">42</a><a href="厚斋易学_page43.html">43</a><a href="厚斋易学_page44.html">44</a><a href="厚斋易学_page45.html">45</a><a href="厚斋易学_page46.html">46</a><span>...</span><a href="厚斋易学_page42.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
