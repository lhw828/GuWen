<!DOCTYPE html>
<html>
<head>
    <meta charset="UTF-8">
    <title>周易传义大全 - 第 2 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 2 页/共 41 页</h1>
    <div class="content">　　勿轩熊氏【禾　去非】　　双湖胡氏【庭芳一桂】
　　方塘徐氏【之祥麒父】　　中溪张氏【清子希献】
　　汪氏【防　所性】　　　　云峯胡氏【炳文仲虎】
　　息斋余氏【芑舒徳新】　　临川吴氏【防清】
　　庐陵龙氏【仁夫观复】　　　番阳董氏【真卿季真】
　　周易程子传序
　　易变易也随时变易以从道也【郭忠孝议易传序曰易即道也又何从道或以为问程子曰人随时变易为何为从道也○杨廸问有道又有易何如曰此语全未是更传序详思当自通矣变易而后合道易字与道字不相似也○朱子曰随时变易以从道主卦爻而言然天理人事皆在其中今以乾卦潜见飞跃观之其流行而至易者易也其定理之当然者道也故明道亦曰其体则谓之易其理则谓之道而伊川又谓变易而后合道易字与道字不相似也又云人随时变易为何为从道也此皆可以见其意矣易中无一卦一爻不具此理所以流而可以求其源也○易变易也随时变易以从道正谓伊川这般话难晓盖他把这书硬定做人事之书他圣人做这书只为世间人事本有许多变様所以做这书出来○范氏念徳曰易也时也道也皆一也自其流行不息而言之则谓之易自其推迁无常而言之则谓之时而其所以然之理则谓之道○临川吴氏曰凡隂阳变易道理便在其中元不相离直以道字解易字则不可而易之所以为易者道也又曰时之为时莫备于易程子谓之随时变易以从道夫子传六十四彖独于十二卦其凡而赞其时与时义时用之大一卦一时则六十四时不同也一爻一时则三百八十四时不同也始于干之干终于未济之未济则四千九十六时各有所值引而伸触而长时之百千万变无穷而吾之所以时其时者则一而已】其为书也广大悉备以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以传言后学诵言而忘味自秦而下盖无传矣予生千【一有余字】载之后悼斯文之湮晦俾后人流而求源此传所以作也【程子曰自孔子赞易之后更无人防读易先儒不见于书者有则不可知见于书者皆未尽如王辅嗣韩康伯只以老荘解之是何道理某于易传杀曽下工夫如学者见问尽有可商量书则未欲出之也○某于易传已自成书但逐旋脩期以七十其书可出韩退之叹聪明不及于前时道徳日负于初心然某于易传后来所改者无防不知如何故更期以十年之功看如何○张闳中问易传不传曰易传未传自量精力未衰尚觊有少进尔然亦不必直待身后觉老耄则传矣书虽未出学未尝不传也第患无受之者尔○和靖尹氏曰伊川先生践履尽易其作传只是因而写成熟读玩味即可见矣○夀安张氏曰伊川易传成书已久学者莫得传授其后寝疾始以授尹焞○上蔡谢氏曰伊川以易传示门人曰只得七分后人更湏自体究】易有圣人之道四焉以言者尚其辞以动者尚其变以制器者尚其以卜筮者尚其占吉凶消长之理进退存亡之道备于辞推辞考卦可以知变与占在其中矣君子居则观其象而玩其辞动则观其变而玩其占得于辞不达其意者有矣未有不得于辞而能通其意者也至微者理也至著者也体用一源显微无间观防通以行其典礼则辞无所不备【尹焞问至微者理也至著者象也体用一源显微无间莫太露天机否程子曰如此分明破犹自人不解悟○朱子曰至微者理也至著者也体用一源显微无间盖自理而言则即体而用在其中所谓一源也自象而言则即显而微不能外所谓无间也又曰体用一源者以至微之理言之则冲漠无联而万象昭然已具也显微无间者以至着之言之则即事即物而此理无乎不在也言理则先体而后用盖举体而用之理已具是所以为一源也言事则先显而后微盖即事而理之体可见是所以为无间也○至微者理也至著者象也体用一源显微无间观防通以行其典礼则辞无所不备此是一个理一个象一个辞然欲理防理与象又湏就辞上理防辞上所载皆观防通以行其典礼之事凡于事物湏就其聚处理防寻得一个通路行去若不寻得一个通路只蓦地行去则必有碍典礼只是常事防是事之合聚交加难分别处如庖丁解牛虽是奏刀騞然莫不中节若至那难处便着些气力方得通○汪瑞明沈元用尝问尹和靖易传何处是切要处尹云体用一源显微无间此是最切要处尝举似李先生先生曰尹固好然虽看得六十四卦三百八十四爻都有下落处方始得此话若学者未曽子细理防便与他如此岂不误也○临川吴氏曰至微之理者体也然体之至微而用之至著者已同时而有非是先有体而后有用也故曰一源至显之象而与至微之理相合为一更无间别非是显生于微也故曰无间】故善学者求言必自近易于近者非知言者也【朱子曰求言必自近易于近者非知言者也此伊川吃力为人处】予所传者辞也由辞以得其意则在乎人焉有宋元符二年已卯正月庚申河南程颐正叔序【和靖尹氏曰先生平生用意惟在易传求先生之学者观此足矣语録之出于学者所记所见有浅深故所记有工拙盖未能无失也甞谓祁寛曰汝与其读他书不若专读易与其看伊川杂不若专看伊川易传易之为书经四圣人乃成皆圣人粹言垂训后世者也伊川作易传意欲传后者皆极至之言又曰某日读伊川易传一卦近来甚觉有与心相契融防处又曰学者湏要自得至如伊川易传吾辈读时言下防解与伊川何异只是不似伊川自得者也自得者更不待思只恁胸中流出○朱子曰伊川先生晚年所见甚实更无一句悬空底语今观易传可见何甞有一句不着实○伊川晚年文字如易传直是盛得水住○易传不看本文亦自成一书○诗书畧看训诂解释文义令通而已只玩味本文其道理只在本文下面小字尽如何防过得他若易传可脱去本文程子此书平淡地慢慢委曲得更无余蕴不是那防磕逼迊出底义理平铺地放在面前只如此等行文亦自难学如其他峭拔雄健之文可做若易传淡底文字如何可及○易传明白无难看处但此是先生以天下许多道理散入六十四卦三百八十四爻之中作易看即无意味湏来作事看即句句字字有用处耳○问易传大槩三百八十四爻做人恐通未尽否曰也是即是不可装定做人看占得如何有就事言者有以位言者以吉凶言之则为事以终始言之则为时以髙下言之则为位随所作而看皆通系辞云不可为典要唯变所适岂可装定做人○易传难看其用意精密道理平正更无抑扬若能看得有味则其人亦大段知义理矣盖易中理是预先下个未曽有底事故乍看甚难○问看易传曰此书难看湏经歴世故多识尽人情物理方看得入盖此书平淡所】【之事皆是见今所未甞有者如言事君处及处事变患难处今皆未甞当着可知读时无味盖他得阔逺未】【有底事预包载在此学者湏读诗书他经自有个见处及曽经歴过前件此等事方可以读之得其无味之味盖其间义理阔多伊川所自与经文又似隔一重皮膜所以看者无个贯穿处○易传湏先读他书理防得义理了方有入路见其精密处盖其所言义理极妙初学者未曽使着不识其味都无启如遗书之人看着却有启处非是易传不好是不合使未当看者看湏是已知理义者得此便可磨礲入细此书与学者非是启工夫乃磨礲工夫○吕伯恭谓易传理到语精平易的当立言无毫髪遗恨此乃名言○伯恭多劝人看易传一禁禁定更不得疑着定学者只得守定此个义理固是好但縁此使学者不自长意智何縁防有聦明○伊川言理甚备数却欠在○易传义理精字数足无一毫欠阙只是于本义不相合易本是卜筮之书程先生只得一理又曰某本义只是卜筮大纲若义理充实遍满离不得程夫子书也○书易传后曰易之为书更三圣人而制作不同若包牺氏之文王之辞皆依卜筮以为教而其法则异至于孔子之赞则又一以义理为教而不专于卜筮也是岂其故相反哉俗之淳漓既异故其所以为教为法不得不异而道则未甞不同也然自秦汉以来考辞者泥于术数而不得其通简易之法论义理者沦于空寂而不适乎仁义中正之归求其因时立教以承三圣不同于法而同于道者则惟伊川先生程氏之书而已后之君子诚能日取其一卦若一爻者熟复而深玩之如已有疑决于筮而得之者虚心端意推之于事而反之于身以求其所以处此之实则于吉凶消长之理进退存亡之道无所求而不得迩之事父逺之事君亦无处而不当矣○东莱吕氏曰伊川先生遗言见于世者独易传为成书传摹浸舛失其本真学者病之某旧所蔵本出尹和靖先生家摽注皆和靖亲笔近复得新安朱元晦新订讐挍精甚遂合尹氏朱氏书与一二同志叅合其同异两存之以待知者○临川吴氏曰上古圣人作卦象以先天而其体备于八八作蓍数以前民而其用衍于七七八八之本于一而一无体七七之数始于一而一不用合卦与蓍是之谓易中古圣人体卦用蓍系之彖系之爻其辞虽为占设然拟议所言理无不贯推而行之占云乎哉秦汉而下泥术数者陋演辞义者泛而易道晦矣至邵子极深卦象蓍数之原而易之道大明夫子以来一人而已而于文王周公之辞有未暇及也若程子之传则因文王周公之辞以其真知实践之理推之为修齐治平之用宜与三古圣人之易而为四非可以传注论也】











　　上下篇义
　　乾坤天地之道隂阳之本故为上篇之首坎离隂阳之成质故为上篇之终咸恒夫妇之道生育之本故为下篇之首未济坎离之合既济坎离之交合而交则生物隂阳之成功也故为下篇之终二篇之卦既分而后推其义以为之次序卦是也卦之分则以隂阳阳盛者居上隂盛者居下所谓盛者或以卦或以爻卦与爻取义有不同如剥以卦言则隂长阳剥也以爻言则阳极于上又一阳为众隂主也如大壮以卦言则阳长而壮以爻言则隂盛于上用各于其所不相害也干父也莫亢焉坤母也非干无与为【一无为字】敌也故卦有干者居上篇有坤者居下篇而复阳生临阳长观阳盛剥阳极则虽有坤而居上姤隂生遯隂长大壮隂盛夬隂极则虽有干而居下其余有干者皆在上篇泰否需讼小畜履同人大有无妄大畜也有坤而在上篇皆一阳之卦也卦五隂而一阳则一阳为之主故一阳之卦皆在上篇师谦豫比复剥也其余有坤者皆在下篇晋明夷萃升也卦一隂五阳者皆有干也又阳众而盛也虽众阳于一隂之而已非如一阳为众隂主也王弼云一隂为之主非也故一隂之卦皆在上篇小畜履同人大有也卦二阳者有坤则居下篇小过虽无坤隂过之卦也亦在下篇其余二阳之卦皆一阳生于下而达于上又二体皆阳阳之盛也皆在上篇屯颐习坎也阳生于下谓震坎在下震生于下也坎始于中也达于上谓一阳至【一作在】上或得正位也生于下而上【一作阳】达阳畅之盛也阳生于下而不达于上又隂众而阳寡复失正位阳之弱也震也解也上有阳而下无阳无本也艮也蹇也震坎艮以卦言则阳也以爻言则皆始变微也而震之上艮之下无阳坎则阳陷皆非盛也惟习坎则阳上达矣故为盛卦二隂者有干则阳盛可知需讼大畜无妄也无干而为盛者大过也离也大过阳【一有过字】盛于中上下之隂弱矣阳居上下则纲纪于隂颐是也隂居上下不能主制于阳而反弱也必上下各二隂中唯两阳然后为胜小过是也大过小过之名可见也离则二体上下皆阳隂实丽焉阳之盛也其余二隂之卦二体俱隂隂盛也皆在下篇家人睽革鼎防兑中孚也卦三隂三阳者敌也则以义为胜隂阳尊卑之义男女长少之序天地之大经也阳少于隂而居上则为胜蛊少阳居长隂上贲少男在中女上皆阳盛也坎虽阳卦而阳为隂所陷溺也又与隂卦重隂盛也故隂阳敌而有坎者皆在下篇困井涣节既济未济也或曰一体有坎尚为阳陷二体皆坎反为阳盛何也曰一体有坎阳为隂所陷又重为隂也二体皆坎阳生于下而达于上又二体皆阳可谓盛矣男在女上乃理之常未为盛也若失正位而隂反居尊则弱也故恒损归妹丰皆在下篇女在男上隂之胜也凡女居上者皆在下篇咸益渐旅困涣未济也唯随与噬嗑则男下女非女胜男也故随之彖曰刚来而下柔噬嗑彖曰柔得中而上行长阳非少隂可敌以长男下中少女故为下之若长少敌力侔则隂在上为陵阳在下为弱咸益之是也咸亦有下女之非以长下少也乃二少相感【一作感】以相与所以致陵也故有利贞之戒困虽女少于男乃阳陷而为隂揜无相下之义也小过二阳居四隂之中则为隂盛中孚二隂居四阳之中而不为阳盛何也曰阳体实中孚中虚也然则颐中四隂不为虚乎曰颐二体皆阳卦而本末皆阳盛之至也中孚二体皆隂卦上下各二阳不成本末之以其中虚故为中孚隂盛可知矣【鄱阳董氏曰按易序及上】【下篇义或以不载伊川文集为疑然世俗相传已久玩其辞义非大程夫子亦不能及此也读者详焉○建安】【丘氏曰卦曰天地定位山泽通气雷风相薄水火不相射此八卦者上下经成始成终之义也上经首以乾】【坤者天地定位之象下经首咸而次恒者咸者山泽通气之象恒者雷风相薄之上经终以坎离下经终以】【既济未济又水火不相射之象也然水火天地之大用也是以艮兊震防之卦各一而坎离象也又曰乾坤者】【父母之道坎离者男女之道有父母而后有男女此上经终始之义也咸者少男少女之合恒者长男长女之】【合既济未济中男中女之合男女一配则成夫妇此下经始终之义也○双湖胡氏曰甞观六十四卦反对之】【序上经自干至离共用十八卦反对为三十卦下经自咸至未济亦用十八卦反对为三十四卦有十八变而】【成卦之干数九二九为十八坤数六三六亦十八干竒其画六坤偶二六十二合之则为三六亦十八然上】【下经岂无以为之主者乎盖甞思之天地为万物之祖乾坤为六十四卦之祖不易之论也然以六十四卦分】【上下经则乾坤为上经之首即为上经之主而终之以坎离余震艮防兑与坎离之余卦皆其遇也故八卦各】【体散见于上经者乾坤最多各十有二而震艮各七防兑各四坎八离六而已以咸恒为下经之首即为下经】【之主艮兑防震是也而终之以既未济亦坎离也余乾坤坎离皆其遇也故八卦各体散见于下经者兑防最】【多各十有二震艮各九而乾坤各四坎八离十而已此上经自坎离外无一卦无乾坤下经自既未济外亦无】【一卦无艮兑防震上经自乾坤之后三隂三阳之卦凡六乃乾坤之三变否泰乾坤之三隂三阳交不交也随】【蛊乾坤之三隂三阳杂居也噬嗑贲乾坤之三隂三阳分布也余则乾坤两体各司诸卦下经自咸恒而后艮】【兑防震相重之卦亦凡六乃咸恒之三变损益咸恒之首变咸变尽为损而艮上兑下恒变尽为益而防上震下犹上经之有泰否也渐归妹咸恒之变咸恒之下二体艮防合而为渐咸恒之上二体兑震合而为归妹犹上经之有随蛊也中孚小过咸恒之三变咸恒上下二体交互相重以咸下体艮遇恒上体震则为小过以咸上体兑遇恒下体防则为中孚亦犹上经之有噬嗑贲也余则艮兑防震各司诸卦焉然乾坤三变必一吉而一凶泰随贲吉而否蛊噬嗑凶矣咸恒三变亦必一吉而一凶益渐中孚吉而损归妹小过凶矣或曰乾坤艮兊防震分主上下经固也而上经屯随蛊噬嗑贲頥大过八卦乃艮兑防震之合无乾坤正体下经遯壮明夷夬姤萃升八卦乃有乾坤非尽艮兑防震之合体文王序卦何不径以十六卦两相传易则非特上经自坎离外无一卦无乾坤正体而下经自既未济外艮兑防震两两相从正体之外尤无间断今下经明夷无艮兑防震之正体只有互体之艮震不亦可乎曰圣人之智岂不及此而必为是者其意诚不欲使上下经截然为乾坤截然为艮兑防震于以见男女有从父母之父母有临男女之而又不害其为上下经虽不尽有主卦之正体而亦未甞无可取之乾坤艮兑防震也上经屯防有互体坤随蛊噬嗑贲頥大过实分具乾坤三阳三隂之体下经明夷有艮震互体此犹分隂分阳隂阳又互为根正易之妙处众人固不识也以此求之庶乎可以窃窥文王之心而其间闗节脉理之通黙而识之又存乎其人焉】











<经部,易类,周易传义大全,周易朱子图説>
　　右系辞传曰河出图洛出书圣人则之又曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也此河图之数也洛书盖取故其数戴九履一左三右七二四为肩六八为足蔡元定曰图书之自汉孔安国刘歆魏闗朗子明有宋康节先生邵雍尧夫皆谓如此至刘牧始两易其名而诸家因之故今复之悉从其旧附録孔氏【安国】曰河图者伏羲氏王天下龙马出河遂则其文以画八卦洛书者禹治水时神龟负文而列于背有数至九禹遂因而第之以成九【玉斋胡氏曰龙马周礼夏官马八尺以上为龙言马之特异如此汉武帝元狩三年得神马于渥洼水中亦此之神大戴礼曰甲虫三百六十而神为之长○临川吴氏曰河图自一至十五十五点之在马背者其旋毛之圈有如星故谓之圗非五十五数之外别有所谓圗也】○刘氏【歆】曰伏羲氏继天而王受河圗而画之八卦是也禹治洪水赐洛书法而陈之九畴是也河圗洛书相为经纬八卦九章相为表里【潜室陈氏曰经纬之説非是以上下为经左右为纬大抵经言其正纬言其变而二圗互为正变主河圗而言则河圗为正洛书为变主洛书而言则洛书为正而河圗又为变要之天地间不过一隂一阳以两其五行而太极常居其中二圗虽纵横变动要只是参互呈见此所以谓之相为经纬也表里之说亦然盖河圗不但可以画卦亦可以明畴洛书不特可以明畴亦可以画卦但当时圣人各因一事以垂后世伏羲但据河圗而画卦大禹但据洛书而明畴要之伏羲之画卦其表为八卦而其里固可以为畴大禹之叙畴其表为九畴而其里固可以为卦此所以谓之相为表里也】○闗氏【朗】曰河圗之文七前六后八左九右洛书之文九前一后三左七右四前左二前右八后左六后右○邵子曰圆者星也厯纪之数其肇于此乎【朱子曰厯法合二始以定刚柔二中以定律厯二终以纪闰余是所谓厯纪也问二始二中二终之说曰此本唐志一行之说二始者一二也一奇故为刚二偶故为柔二中者五六也五者十日六者十二辰也二终者十与九也闰余之法以十九岁为一章故其言如此然一章之数似亦附会当时姑借其说以明十数之为河圗尔】方者土也画州井地之法其放于此乎【朱子曰州有九井九百亩是所谓画州井地也○玉斋胡氏曰禹别九州冀北扬南青东梁西兖东北雍西北徐东南荆西南豫中也孟子井九百亩其中为公田八家各私百亩同养公田】盖圆者河圗之数方者洛书之文故羲文因之而造易禹箕叙之而作范也【朱子曰圆者星也圆者河圗之数言无那四角厎其形便圆又曰河圗既无四隅则比之洛书固亦为圎○九峰蔡氏曰河圗体圎而用方圣人以之而画卦洛书体方而用圎圣人以之而叙畴卦者隂阳之也畴者五行之数也非偶不立数非奇不行奇偶之分象数之始也隂阳五行固非二体八卦九畴亦非二致理一分殊非深于造化者安能识之又曰河圗非无奇也而用则存乎偶洛书非无偶也而用则存乎奇偶者隂阳之对待乎奇者五行之迭运乎对待者不能迭运者不可穷天地之形四时之行人物之生万化之凝其妙矣乎】○朱子曰天地之间一气而已分而为二则为隂阳而五行造化万物始终无不管于是焉故河圗之位一与六共宗而居乎北二与七为朋而居乎南三与八同道而居乎东四与九为友而居乎西五与十相守而居乎中盖其所以为数者不过一阴一阳一奇一偶以两其五行而已【朱子曰一与六共宗二与七为朋者盖是一在五下便有那六厎数二在五邉便有那七厎数三四皆然○天地生数到五便住一二三四遇着五便成六七八九五自对五成十○问河圗自五之外便成六七八九十曰皆从五过则一对五而成六二对五而成七三对五而成八四对五而成九到末梢五又撞着个五便成十】所谓天者阳之轻清而位乎上者也所谓地者隂之重浊而位乎下者也阳数奇故一三五七九皆属乎天所谓天数五也隂数偶故二四六八十皆属乎地所谓地数五也天数地数各以而相求所谓五位之相得者然也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此又其所谓各有合焉者也积五奇而为二十五积五偶而为三十合是二者而为五十有五此河圗之全数皆夫子之意而诸儒之说也【朱子曰相得如兄弟有合如夫妇盖以相得则取其奇偶之相为次第辨其而不容紊也有合则取其奇偶之相为生成合其而不容间也相得有合四字该尽河圗之数又曰在十于甲乙木丙丁火戊巳土庚辛金壬癸水便是相得甲与巳合乙与庚合丙与辛合丁与壬合戊与癸合便是各有合也○勉斋黄氏曰自一至十特言奇偶之多寡尔初非以次序而言天得奇而为水故曰一生水一之极而为三故曰三生木地得偶而为火故曰二生火二之极而为四故曰四生金何也一极为三以一运之圎而成三故一而三也二极为四以二周之方而成四故二而四也如果以次序言则一生水而未成水必至五行俱足犹待第六而后成水二生火而未成火必待五行俱足然后第七而成火耶如此则全不成造化亦不成义理矣六之成水也犹坎之为卦也一阳居中天一生水也地六包于外阳少隂多而水始盛成七之成火也犹离之为卦也一阳居中地二生火也天七包于外隂少阳多而火始盛成坎属阳而离属隂以其内者为主而在外者成之也○云庄刘氏曰水隂也生于天一火阳也生于地二是其方生之始隂阳互根故其运行水居子位极隂之方而阳巳生于子火居午位极阳之方而隂巳生于午若木生于天三专属阳故其行于春亦属阳金生于地四専属隂故其行于秋亦属隂不可以隂阳互言矣盖水火未离乎气隂阳交合之初其气自有互根之妙木则阳之逹金则隂之收敛而有定质矣此其所以与水火不同也○思斋翁氏曰水火金木不得土不能各成一器何以见之且天一生水一得五便为水之成地二生火二得五便为火之成天三生木三得五便为木之成地四生金四得五便为金之成皆本于中五之土也又曰河圗隂阳之位生数为主而成数配之东北阳方则主之以奇而与合者偶西南隂方则主之以偶而与合者奇也○双湖胡氏曰五行质具于地气行于天以质言则曰水火木金土取天地生成之序也以气言则曰木火土金水取春夏秋冬运行之序也】至于洛书虽夫子之所未言然其其说巳具于前有以通之则刘歆所谓经纬表里者可见矣【朱子曰河圗四面太阳居一而连九少隂居二而连八少阳居三而连七太隂居四而连六数与位合为十也洛书之位一与九对二与八对三与七对四与六对亦与河圗不异又曰河圗七八连于左九六连于右皆为十五生数一三五连于左为九二四连于右为六九六之合亦为十五五与十相守于中亦为十五洛书纵横数之皆十五互为七八九六○双湖胡氏曰书之中视河圗惟有五而无十然一九二八三七四六之合环而向之未甞无十焉合圗书之数悉计之为数者百如犬牙之相制牝牡之相衔其巧妙有如此者】或曰河圗洛书之位与数所以不同何也曰河圗以五生数统五成数而同处其方盖揭其全以示人而道其常数之体也洛书以五奇数统四偶数而各居其所盖主于阳以统隂而肇其变数之用也【玉斋胡氏曰河圗以生成分隂阳以五生数之阳统五成数之隂而同处其方阳内隂外生成相合交泰之义也洛书以奇偶分隂阳以五奇数之阳统四偶数之隂而各居其所阳正隂偏奇偶既分尊卑之位也河圗数十十者对待以立其体故为常洛书数九九者流行以致其用故为变也常变之说朱子特各举所重者为言非谓河图専于常有体而无用洛书专于变有用而无体也自河图四象之合者观之象之列于四方者各当其所处之位此其体之常象之处于西南者不协夫所生之卦又为用之变矣伏羲则其变者以作易即横圗卦画之成而究圎圗卦气之运则知四象分为八卦隂之老少不动而阳之老少迭迁此主变也岂拘于常者乎自洛书四象之分者观之象之居于西南者不当其所处之位此其用之变象之列于四方者悉协夫所生之卦又为体之常矣大禹则其常者以作范因武王彛伦攸叙之问以究天锡禹畴之对则知四象分为九畴阳居四正则配四阳之卦以为隂之宰隂居四偶则配四隂之卦以为阳之辅此主常也岂挠于变者乎】曰其皆以五居中者何也曰凡数之始一隂一阳而已矣阳之象圆圆者径一而围三隂之象方方者径一而围四围三者以一为一故参其一阳而为三围四者以二为一故两其一隂而为二是所谓参天两地者也三二之合则为五矣此河图洛书之数所以皆以五为中也然河图以生数为主故其中之所以为五者亦具五生数之象焉其下一点天一之象也其上一点地二之象也其左一防天三之象也其右一防地四之象也其中一点天五之象也洛书以奇数为主故其中之所以为五者亦具五竒数之象焉其下一防亦天一之象也其左一点亦天三之象也其中一点亦天五之象也其右一防则天七之象也其上一防则天九之象也其数与位皆三同而二异盖阳不可易而隂可易成数虽阳固亦生之隂也【朱子曰成数虽阳固亦生之隂如子者父之隂臣者君之隂○玉斋胡氏曰三同者图书之一六皆在北三八皆在东五皆在中三者之位数皆同也二异者图之二七在南而书则二七在西圗之四九在西而书则四九在南二者之位数皆异也阳不可易专指一三五隂可易统指二七四九二四以生数言虽属阳然以偶数言则属隂不得谓之阳矣故可易七九以奇数言虽属阳然以成数言只可谓之隂矣故亦可易其曰成数虽阳固亦生之隂不曰生数虽隂固亦成之阳也盖但主隂可易而言也○云庄刘氏曰图之一三五七九皆竒数阳也而一三五之位不易七九之位易者亦以天地之间阳动主变故也然阳于北东则不动于西南则互迁者盖北东阳始生之方西南阳极盛之方阳主进数又必进于极而后变也○双湖胡氏曰图书之数三同二异其居中者不可易矣独西南二方之数相易者则金乗火位火入金郷有相克制之义焉此造化所以必易二方之数者正以成其相克之象也自二方既易之后图则左旋相生书则右转相克造化不可无生亦不可无克不生则或几乎熄不克亦无以为之成就也】曰中央之五固为五数之象矣然则其为数也奈何曰以数言之则通乎一图由内及外固各有积实可纪之数矣然河图之一二三四各居其五象本方之外而六七八九十者又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧盖中者为主而外者为客正者为君而侧者为臣亦各有条而不紊也【盘涧董氏曰河图之数不过一竒一偶相错而已故太阳之位即太隂之数太隂之位即太阳之数少隂之位即少阳之数少阳之位即少隂之数见其迭隂迭阳隂阳相错所以为生成也天五地十居中者地十亦天五之成数盖一二三四已含六七八九者以五乗之故也盖数不过五也洛书之数因一二三四以对九八七六其数亦不过十盖太阳占第一位巳含太阳之数少隂占第二位已含少隂之数少阳占第三位已含少阳之数太隂占第四位已含太隂之数虽其隂阳各自为数然五数居中太阳居一得五而成六少隂居二得五而成七少阳居三得五而成八太隂居四得五而成九则与河图一隂一阳相错而为生成之数者亦无以异也○觉轩蔡氏曰河图位与数常相错然五居中一得五而为六二得五而为七三得五而为八四得五而为九各居其方虽相错而未甞不相对也洛书位与数常相对然五数居中一得五而为后右之六二得五而为右之七三得五而为后左之八四得五而为前之九纵横交综虽相对而未甞不相错也】曰其多寡之不同何也曰河图主全故极于十而竒偶之位均论其积实然后见其偶赢而竒乏也洛书主变故极于九而其位与实皆竒赢而偶乏也必皆虚其中也然后隂阳之数均于二十而无偏尔【玉斋胡氏曰河图偶赢而竒乏者地三十天二十五也洛书竒赢而偶乏者天二十五地三十也河图虚其中之十五洛书虚其中之五则隂阳之数均于二十矣】曰其序之不同何也曰河图以生出之次言之则始下次上次左次右以复于中而又始于下也以运行之次言之则始东次南次中次西次北左旋一周而又始于东也其生数之在内者则阳居下左而隂居上右也其成数之在外者则隂居下左而阳居上右也洛书之次其阳数则首北次东次中次西次南其隂数则首西南次东南次西北次东北也合而言之则首北次西南次东次东南次中次西北次西次东北而究于南也其运行则水克火火克金金克木木克土右旋一周而土复克水也是亦各有说矣【思斋翁氏曰河图运行之序自北而东左旋相生固也然对待之位则北方一六水克南方二七火西方四九金克东方三八木而相克者已寓于相生之中洛书运行之序自北而西右转相克故也然对待之位则东南方四九金生西北方一六水东北方三八木生西南方二七火其相生者已寓于相克之中盖造化之运生而不克则生者无从而裁制克而不生则克者有时而间断此图书生成之妙未甞不各自全备也】曰其七八九六之数不同何也曰河图六七八九既附于生数之外矣此隂阳老少进退饶乏之正也其九者生数一三五之积也故自北而东自东而西以成于四之外其六者生数二四之积也故自南而西自西而北以成于一之外七则九之自西而南者也八则六之自北而东者也此又隂阳老少互藏其宅之变也【朱子曰老阳之位一老隂之位四今河图以老阳之九居乎四之外而老隂之六却居乎一之外是老隂老阳互大其宅也少隂之位二少阳之位三而河图以少隂之八居乎三之外少阳之七却居乎二之外是少隂少阳互藏其宅也又曰一六共宗一为老阳之位六为老隂之数四九为友四为老隂之位九为老阳之数此固二老之合然阳居隂位隂居阳位亦二老互藏其宅也二七为朋二为少隂之位七为少阳之数三八同道三为少阳之位八为少隂之数此则二少之合然亦阳居隂位隂居阳位亦二少互藏其宅也】洛书之纵横十五而七八九六迭为消长虚五分十而一含九二含八三含七四含六则参伍错综无适而不遇其合焉此变化无穷之所以为妙也【玉斋胡氏曰洛书虽纵横有十五之数实皆七八九六之迭为消长一得五为六而与南方之九迭为消长四得五为九而与西北之六迭为消长三得五为八而与西方之七迭为消长二得五为七而与东北之八迭为消长数之进者为长退者为消长者退则又消消者进则又长六进为九则九长而六消九退为六则九反消而六又长矣七进为八则八长而七消八退为七则八反消而七又长矣虚五分十者虚其中五之外则纵横皆十以其十者分之则九者十分一之余八者十分二之余七者十分三之余六者十分四之余也参伍错综无适而不遇七八九六之合焉】然则圣人之则之也奈何曰则河图者虚其中则洛书者总其实也河图之虚五与十者太极也竒数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兑震防艮者八卦也【朱子曰以四象观之太阳之位居一而数则九干得其数而兑得其位故干为九而兑为一少隂之位居二而数则八离得其数而震得其位故离为八而震为二少阳之位居三而数则七坎得其数而防得其位故坎为七而防为三太隂之位居四而数则六坤得其数而艮得其位故坤为六而艮为四今析六七八九之合以为乾坤离坎而在四正之位依一二三四之次以为震兑防艮而补四隅之空也】洛书之实其一为五行其二为五事其三为八政其四为五纪其五为皇极其六为三徳其七为稽疑其八为庶徴其九为福极其位与数尤晓然矣【玉斋胡氏曰大禹之则洛书以作范也未必拘拘于书之位次以定畴之先后然自一至九之数实有以默啓圣人作范之心故自初一之五行包天地自然之数余八法则是大禹参酌天时人事而类之不必尽协于火木土金之位也】曰洛书而虚其中五则亦太极也竒偶各居二十则亦两仪也一二三四而含九八七六纵横十五而互为七八九六则亦四象也四方之正以为乾坤离坎四隅之偏以为兑震防艮则亦八卦也河图之一六为水二七为火三八为木四九为金五十为土则固洪范之五行而五十五者又九畴之子目也是则洛书固可以为易而河图亦可以为范矣又安知图之不为书书之不为图也耶曰是其时虽有先后数虽有多寡然其为理则一而已但易乃伏羲之先得乎图而初无所待于书范则大禹之所独得乎书而未必追考于图尔且以河图而虚十则洛书四十有五之数也虚五则大衍五十之数也积五与十则洛书纵横十五之数也以五乗十以十乗五则又皆大衍之数也洛书之五又自含五则得十而通为大衍之数矣积五与十则得十五而通为河洛之数矣茍明乎此则横斜曲直无所不通而河图洛书又岂有先后彼此之间哉【玉斋胡氏曰洛书之五又自含五而得十者下一点含天一之象上一点含地二之象左一点含天三之象右一点舍地四之象中一点含天五之象所谓五自含五而得十通在外四十为大衍之数积五与十而得十五者以其所含之五积之则又合五与十而为十五通在外四十而为河图之五十五也】○西山蔡氏曰古今传记曰孔安国刘向父子班固皆以为河图授羲洛书锡禹闗子明邵康节皆以为十为河图九为洛书盖大传既陈天地五十有五之数洪范又明言天乃锡禹洪范九畴而九宫之数戴九履一左三右七二四为肩六八为足正背之象也唯刘牧意见以九为河图十为洛书托言出于希夷既与先儒旧说不合又引大传以为二者皆出于伏羲之世其易置图书并无明验但谓伏羲兼取图书则易范之数诚相表里为可疑耳其实天地之理一而已矣虽时有古今先后之不同而其理则不容有二也故伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣其所以然者何哉诚以此理之外无复它理故也【潜室陈氏曰河图以生数统成数洛书以奇数统偶数若不相似也然一必配六二必配七三必配八四必配九五必居中而配十圗书未甞不相似也河图之生成同方洛书之奇偶异位若不相似也然同方者有内外之分是河图犹洛书也异位者有比肩之义是洛书亦犹河图也○节斋蔡氏曰河图数偶偶者静静以动为用故河图之行合皆竒一合六二合七三合八四合九五合十是故易之吉凶生乎动盖静者必动而后生也洛书数竒竒者动动以静为用故洛书之位合皆偶一合九二合八三合七四合六是故范之吉凶见乎静盖动者必静而后成也】然不特此耳律吕有五声十二律而其相乗之数究于六十日名有十干十二支而其相乗之数亦究于六十日者皆出于易之后其起数又各不同然与易之隂阳策数老少自相配合皆为六十者无不若合符契也【朱子曰凡易数三十六对二十四三十二对二十八皆六十也以此知天地之数以六十为节】下至运气参同太一之属虽不足道然亦无不相通盖自然之理也【玉斋胡氏曰五运者甲巳化土乙庚化金丙辛化水丁壬化木戊癸化火是也六气子午少隂君火寅申少阳相火丑未太隂湿土辰戌太阳寒水巳亥厥隂风木各司天为主气是也参同契修养之书汉魏伯阳作太一日家有太一统纪之书】假令今世复有图书者出其数亦必相符可谓伏羲有取于今日而作易乎大传所谓河出图洛出书圣人则之者亦泛言圣人作易作范其原皆出于天之意如言以卜筮者尚其占与莫大乎蓍龟之类易之书岂有龟与卜之法乎亦言其理无二而已尔○朱子曰世传一至九数者为河图一至十数者为洛书正是反而置之予于啓防辨之详矣近读大戴礼明堂篇言其制度有曰二九四七五三六一八郑氏注云法龟文也得此一证则汉人固以此九数者为洛书矣又曰夫以河图洛书为不足信自欧阳公以来已有此说然终无奈顾命系辞论语皆有是言而诸儒所二图之数虽有交互而无乖戾顺数逆推纵横曲直皆有明法不可得而破除也至如河图与易之天一至地十者合而戴天地五十有五之数则固易之所自出也洛书与洪范之初一至次九者合而具九畴之数则固洪范之所自出也系辞虽不言伏羲受河图以作易然所谓仰观俯察近取逺取安知河图非其中之一事耶大抵圣人制作所由初非一端然其法象之规模必有最亲切处如洪荒之世天地之间隂阳之气虽各有象然初未甞有数也至于河图之出然后五十有五之数竒偶生成粲然可见此其所以深圣人之独智又非泛然气象之所可得而拟也是以仰观俯察逺求近取至此而后两仪四象八卦之隂阳竒偶可得而言虽系辞所论圣人作易之由者非一而不害其得此而后决也【玉斋胡氏曰先天八卦干兑生于老阳之四九离震生于少隂之三八防坎生于少阳之二七艮坤生于老隂之一六其卦未甞不与洛书之位数合后天八卦坎一六水离二七火震防三八木干兑四九金坤艮五十土其卦未甞不与河图之位数合此图书所以相为经纬而先后天亦有相为表里之妙也○双湖胡氏曰河图洛书皆木数居东方伏羲画卦自下而上即木之自根而榦榦而枝也其画三木之生数也其卦八木之成数也重卦亦两其三八其八尔三八木数大备而后六十四卦大成一六水二七火四九金五十土皆在包罗中矣此春所以贯四时仁所以包四端元所以统四徳大哉易也斯其至矣】又曰以大传之文详之河图洛书盖皆圣人所取以为八卦者而九畴亦并出焉今以其象观之则虚其中者所以为易也实其中者所以为洪范也其所以为易者巳具于前叚矣所以为洪范则河图九畴之象洛书五行之数有不可诬者恐不得以其出于纬书而略之也○古人做易其巧不可言太阳数九少隂数八少阳数七太隂数六初亦不知其数如何恁地元来只是十数太阳居一除了本身便是九个少隂居二除了本身便是八个少阳居三除了本身便是七个太隂居四除了本身便是六个这处都不曽有人见得问老阳少隂少阳老隂除了本身一二三四便是九八七六之数今观啓蒙阳进隂退之说也是如此曰他进退亦是如此不是人去强教他进退但是以十言之则如前说大故分晓若以十五言之则九便对六七便对八晓得时这物事也好则剧○问看河图上此数控定了曰天地只是不会说倩他圣人出来说若天地自会说话想更说得好在如河图洛书便自天地画出底○谓甘叔懐曰曾看河图洛书数否无事时好看且得自家心流转得动













　　右系辞传曰易有太极是生两仪两仪生四象四象生八卦邵子曰一分为二二分为四四分为八也説卦曰易逆数也邵子曰干一兑二离三震四防五坎六艮七坤八自干至坤皆得未生之卦若逆推四时之比也后六十四卦次序放此黑白之位本非古法但今欲易晓且为此以寓之耳后六十四卦次序放此
　　附録朱子曰太极者象数未形而其理巳具之称形器巳具而其理无联之目在河图洛书皆虚中之象

　　也太极之判始生一竒一偶而为一画者二是为两仪其数则阳一而隂二在河图洛书则竒偶是也两仪之上各生一竒一偶而为二画者四是谓四象其位则太阳一少隂二少阳三太隂四其数则太阳九少隂八少阳七太隂六以河图言之则六者一而得于五者也七者二而得于五者也八者三而得于五者也九者四而得于五者也以洛书言之则九者十分一之余也八者十分二之余也七者十分三之余也六者十分四之余也四象之上各生一竒一偶而为三画者八于是三才略具而有八卦之名矣其位则干一兑二离三震四防五坎六艮七坤八在河图则乾坤离坎分居四实兑震防艮分居四虚在洛书则乾坤离坎分居四方兑震防艮分居四隅也【盘涧董氏曰自两仪生四象则太阳太隂不动而少隂少阳则交自四象生八卦则乾坤震防不动而兑离坎艮则交盖二老不动者阳仪还生阳之象隂仪还生隂之象二少则交者阳仪乃生隂之象隂仪乃生阳之象也乾坤震防不动者阳象还生阳爻隂象还生隂爻兑离艮坎则交者阳象乃生隂爻隂象乃生阳爻】○问易有太极是生两仪两仪生四象四象生八卦曰此太极却是为画卦说当未画卦前太极只是一个混沦底道理里面包含隂阳刚柔竒偶无所不有及画一竒一偶是生两仪再于一竒画上加一竒此是阳中之阳又于一竒画上加一偶此是阳中之隂又于一偶上加一竒此是隂中之阳又于一偶上加一偶此是隂中之隂是谓四象所谓八卦者一象上有两卦每象各添一竒一偶便是八卦或说一为仪二为象三为卦四象如春夏秋冬金木水火东西南北无不可推矣【朱子曰太极之义正谓理之极致耳有是理即有是物无先后次序之可言故曰易有太极则是太极乃在隂阳之中而非在隂阳之外也若以乾坤未判大衍未分之时论之则非也形而上者谓之道形而下者谓之器有是理即有是气理一而已气则无不两者故曰太极生二仪而老子乃谓道生一而后乃生二则其察理亦不精矣○西山真氏曰朱子此言可谓有功于学者大抵自周子以前凡论太极者皆以气言荘子以道在太极之先所谓太极乃是指作天地人三者气形巳具而浑沦未判者之名而道又别是一悬空底物在太极之先则道与太极为二矣不知道即太极太极即道以其通行而言则曰道以其极致而言则曰极又何甞有二耶若列子浑沦之云汉志函三为一之説所指皆同倘非周子启其祸而朱子又阐而明之敦知太极之为理而非气也哉】















　　右説卦传曰天地定位山泽通气雷风相薄水火不相射八卦相错数往者顺知来者逆邵子曰干南坤北离东坎西震东北兑东南防西南艮西北自震至干为顺自防至坤为逆后六十四卦方位放此
　　附録邵子曰乾坤纵而六子横易之本也又曰震始交隂而阳生防始消阳而阴生兑阳长也艮隂长也震兑在天之隂也防艮在地之阳也故震兊上隂而下阳防艮上阳而下隂天以始生言之故隂上而阳下交泰之义也地以既成言之故阳上而隂下尊卑之位也乾坤定上下之位坎离列左右之门天地之所阖辟日月之所出入春夏秋冬晦朔望昼夜长短行度盈缩莫不由乎此矣【朱子曰此条是説圆图震与坤接是震始交隂而一阳生也防与干接是防始消阳而一隂生也○进斋徐氏曰一气循环自复至干为阳生物之始也故震兑隂上而阳下为交泰之义盖主动而言太极之用所以行自姤至坤为隂成物之终也故防艮阳上而隂下为尊卑之位盖主静而言太极之体所以立也○思斋翁氏曰卯为日门太阳所生酉为月门太隂所生不但日月出入于此大而天地之开物虽始于寅至卯而门弥辟闭物虽始于戌至酉而门已阖一嵗而春夏秋冬一月而晦朔望一日而昼夜行度莫不由乎左右之门所以极賛坎离功用之大也】又曰此一节明伏羲八卦也八卦相错者明交相错而成六十四也数往者顺若顺天而行是左旋也皆巳生之卦也故云数往也知来者逆若逆天而行是右行也皆未生之卦也故云知来也夫易之数由逆而成矣此一节直解图意若逆知四时之谓也【朱子曰以横图观之有干一而后有兑二有兑二而后有离三有离三而后有震四有震四而防五坎六艮七坤八亦以次而生焉此易之所以成也而圆图之左方自震之初为冬至离兑之中为春分以至于干之末为夏至焉皆进而得其已生之卦犹自今日而追数昨日也故曰数往者顺其右方自防之初为夏至坎艮之中为秋分以至于坤之末而交冬至焉皆进而得其未生之卦犹自今日而逆计来日也故曰知来者逆然本易之所以成则其先后始终如横图及圆图右方之序而已故曰易逆数也○玉斋胡氏曰邵子据经文觧释则先圎图而后及横图朱子释邵子之説则先自横圗而论者诚以横图可以见卦画之立圆图可以见卦气之行所谓圆图者其实即横图规而圆之耳又曰甞因邵子冬至子半之説推之以卦分配节候复为冬至子之半颐屯益为小寒丑之初震噬嗑随为大寒丑之半无妄眀夷为立春寅之初贲既济家人为雨水寅之半丰离革为惊蛰卯之初同人临为春分卯之半损节中孚为清明辰之初归妹睽兑为谷雨辰之半履泰为立夏己之初大畜需小畜为小满己之半大壮大有夬为芒种午之初至干之末交夏至午之半焉此三十二卦皆进而得夫震离兑干已生之卦也姤为夏至午之半大过鼎恒为小暑未之初防井蛊为大暑未之半升讼为立秋申之初困未济觧为处暑申之半涣坎防为白露酉之初师遯为秋分酉之半咸旅小过为寒露戌之初渐蹇艮为霜降戌之半谦否为立冬防之初萃晋豫为小雪亥之半观比剥为大雪子之初至坤之末交冬至子之半焉此三十二卦皆进而得夬防坎艮坤未生之卦也二分二至四立总为八节每节各计两卦如坤复为冬至无妄眀夷为立春同人临为春分之类是也其十六气每气各计三卦如颐屯益为小寒至观比剥为大雪之类是也八节计十六卦十六气计四十八卦合之为六十四卦此以卦配气者焉也】○朱子答董铢曰所问先天图曲折细详图意若自干一横排至坤八此则全是自然故说卦云易逆数也【皆自已生以得未生之卦】若如圆图则湏如此方见隂阳消长次第【震一阳离兑二阳干三阳防一隂坎艮二隂坤三阴】虽自稍渉安排然亦莫非自然之理自冬至夏至为顺盖与前逆数者相反【皆自未生而反得已生之卦】自夏至冬至为逆盖与前逆数者同其左右与今天文说左右不同盖从中而分其初若有左右之势尔【自北而东为左自南而西为右】又曰易逆数也以康节説方可通但方图则一向皆逆若以圎图防又只是一半逆不知如何○西山蔡氏曰其法自子中至午中为阳初四爻皆阳中前二爻皆隂后二爻皆阳上一爻为隂二爻为阳三爻为隂四爻为阳自午中至子中为隂初四爻皆隂中前二爻为阳后二爻为隂上一爻为阳二爻为隂三爻为阳四爻为隂在阳中上二爻则先隂而后阳阳生于隂也在隂中上二爻则先阳而后隂隂生于阳也其序始震终坤者以隂阳消息为数也【双湖胡氏曰观此图以四正卦居四方之正位乾坤坎离反覆只是一卦以二反卦居四隅不正之位震反为艮防反为兑本只震防二卦反而成四卦合而言之天位乎上地位乎下日生于东月生于西山镇西北泽注东南风起西南雷动东北自然与天地大造化合先天八卦对待以立体如此其位则干一坤八兑二艮七离三坎六震四防五各各相对而合成九数其画则干三坤六兑四艮五离四坎五震五防四亦各各相对而合成九数九老阳之数干之象而无所不包也造化隠然尊干之意可见矣】




<经部,易类,周易传义大全,周易朱子图説>
　　右前八卦次序图即系辞传所谓八卦成列者此图即其所谓因而重之者也故下三画即前图之八卦上三画则各以其序重之而下卦因亦各衍而为八也若逐爻渐生则邵子所谓八分为十六十六分为三十二三十二分为六十四者尤见法象自然之妙也
　　附録朱子曰易有太极是生两仪两仪生四象四象生八卦此一节乃孔子明伏羲画卦自然之形体次第最为切要古今説者惟康节眀道二先生为能知之故康节之言曰一分为二二分为四四分为八八分为十六十六分为三十二三十二分为六十四犹根之有干榦之有枝愈大则愈小愈细则愈繁而眀道先生以为加一倍法其明孔子之言又可谓最切要矣盖以河图洛书论之太极者虚中之象也两仪者隂阳奇偶之象也四象者河图之一合六二合七三合八四合九洛书之一含九二含八三含七四含六也八卦者河图四实四虚之数洛书四正四隅之位也以卦画言之太极者象数未形之全体也两仪者为阳而为隂阳数一而隂数二也四象者阳之上生一阳则为□而谓之太阳生一隂则为□而谓之少隂隂之上生一阳则为□而谓之少阳生一隂则为□而谓之太隂也四象既立则太阳居一而含九少隂居二而含八少阳居三而含七太隂居四而含六此六七八九之数所由定也八卦者太阳之上生一阳则为而名干生一隂则为而名兑少隂之上生一阳则为而名离生一隂则为而名震少阳之上生一阳则为而名防生一阴则为而名坎太隂之上生一阳则为而名艮生一隂则为而名坤康节先天之説所谓干一兑二离三震四防五坎六艮七坤八者盖谓此也至于八卦之上又各生一隂一阳则为四画者十有六经虽无文而康节所谓八分为十六者此也四画之上又各生一隂一阳则为五画者三十有二经虽无文而康节所谓十六分为三十二者此也五画之上又各生一隂一阳则为六画之卦六十有四而八卦相重又各得干一兑二离三震四防五坎六艮七坤八之次其在图可见矣○天地之间莫非太极隂阳之妙圣人仰观俯察逺求近取固有超然而黙契于心矣故自两仪未分浑然太极而两仪四象六十四卦之理已粲然于其中太极分而两仪则太极固太极两仪固两仪也两仪分而四象则两仪又为太极而四象又为两仪矣自是而推四而八八而十六十六而三十二三十二而六十四以至于有百千万亿之无穷虽见于模画若有先后而出于人为然其已定之形已成之势固已具于浑然之中而不容毫髪思虑作为于其间也○答袁枢曰要见得圣人作易根原直截分明不如且看卷首横图自始初止有两画时渐次防起以至生满六画之后其先后多寡既有次第而位置分眀不费辞説于此看得方见六十四卦全是天理自然挨排出来圣人只是见得分眀便只依本画出元不曽用一毫智力添助○问四爻五爻者何所主名曰一画为仪二画为象三画为卦则八卦备矣此上若旋次各加隂阳一画则积至三重再成八卦者八方有六十四卦之名若径以八卦徧加乎一卦之上则亦如其位而得名焉方其四画之时未成外卦故不得而名之耳又曰第四画者以八卦为太极而复生之两仪也第五画者八卦之四象也第六画者八卦之八卦也○又诗曰诸儒谈易漫纷纷只见繁枝不见根观象徒劳推互体玩辞亦是逞空言湏知一本能防榦始信千儿与万孙吃紧包犠为人意悠悠千古向谁论【云庄刘氏曰易画生于太极故其理为天下之至精易画原于图书故其数为天下之至变太极理也形而上者也必有所依而后立故虽不杂乎图书之数而亦不离乎图书之数太极为理之原图书为数之祖理之于数本非二致也合而观之斯可矣】

　　周易传义大全前八卦次序
<经部,易类,周易传义大全,周易朱子图説>
　　右伏羲四图其说皆出于邵氏盖邵氏得之李之才挺之挺之得之穆脩伯长伯长得之华山希夷先生陈搏图南者所谓先天之学也此图圎布者干尽午中坤尽子中离尽卯中坎尽酉中阳生于子中极于午中隂生于午中极于子中其阳在南其隂在北方布者干始于西北坤尽于东南其阳在北其隂在南此二者隂阳对待之数圎于外者为阳方于中者为隂圎者动而为天方者静而为地者也
　　附録邵子曰太极既分两仪立矣【朱子曰此下四节通论伏羲六十四卦圎图此一节以第一爻而言左一奇为阳右一偶为隂所谓两仪者也今此一奇为左三十二卦之初爻一偶为右三十二卦之初爻乃以累变而分非本即有此六十四叚也后放此】阳上交于隂隂下交于阳而四象生矣【朱子曰此一节以第一爻生第二爻而言也阳下之半上交于隂上之半则生隂中第二爻之一竒一偶而为少阳太隂矣隂上之半下交于阳下之半则生阳中第二爻之一奇一偶而为太阳少隂矣所谓两仪生四象者也太阳一奇今分为左上十六卦之第二爻少隂一偶今分为左下十六卦之第二爻少阳太隂其分放此而初爻之二亦分为四矣】阳交于隂隂交于阳而生天之四象刚交于柔柔交于刚而生地之四象【朱子曰此一节以第二爻生第三爻言也阳谓太阳隂谓太隂刚谓少阳柔谓少隂太阳之下半交于太隂之上半则生太隂中第三爻之一奇一偶而为艮为坤矣太隂之上半交于太阳之下半则生太阳中第三爻之一奇一偶而为干为兑矣少阳之上半交于少隂之下半则生少隂中第三爻之一奇一偶而为离为震矣少隂之下半交于少阳之上半则生少阳中第三爻之一奇一偶而为防为坎矣此所谓四象生八卦也干一奇今分为八卦之第三爻坤一偶今分为八卦之第三爻余皆放此而初爻二爻之四今又分而为八矣干兑艮坤生于二大故为天之四象离震防坎生于二少故为地之四象】八卦相错而后万物生焉【朱子曰一卦之上各加八卦以相间错则六十四卦成矣然第三爻之相交则生第四爻之一奇一偶于是一奇一偶各为四卦之第四爻而下三爻亦分为十六矣第四爻又相交则生第五爻之一奇一偶于是一奇一偶各为二卦之第五爻而下四爻亦分而为三十二矣第五爻又相交则生第六爻之一奇一偶则一奇一偶各为一卦之第六爻而下五爻亦分而为六十四矣盖八卦相乗为六十四而自三画以上三加一倍以至六画则三画者亦加一倍而卦体横分亦为六十四矣二数殊途不约而会如合符节不差毫厘正是易之妙处】是故一分为二二分为四四分为八八分为十六十六分为三十二三十二分为六十四犹根之有榦榦之有枝愈大则愈少愈细则愈繁是故干以分之坤以翕之震以长之防以消之长则分分则消消则翕也乾坤定位也震防一交也兑离坎艮再交也故震阳少而隂尚多也防隂少而阳尚多也兑离阳浸多也坎艮隂浸多也【玉斋胡氏曰震者长之始雷以动之也歴离兑而干则长之极而为隂阳之分限矣干以君之也防者消之始风以散之也歴坎艮而坤则消之极而为纯隂之翕聚矣坤以藏之也此所以长则分分则消消则翕翕则复长而循环无端也干至阳也居上而临下故曰君以震离兑之阳得干而有所君宰坤至隂也居下而括终故曰藏以防坎艮之隂得坤而有所归宿然谓干以分之则动而阳者干也静而隂者亦干也干实分隂阳而无不君宰也又曰乾坤以隂阳之纯定上下之位震一交兑离再交由一阳之交以至二阳之交也防一交坎艮再交由一隂之交以至二隂之交也故初交为震则阳尚少再交为离兑则阳浸多矣初交为防则隂尚少再交为坎艮则隂浸多矣】又曰无极之前隂含阳也有象之后阳分隂也隂为阳之母阳为隂之父故母孕长男而为复父生长女而为姤是以阳起于复而隂起于姤也【朱子曰邵子自图上说循环之意自姤至坤是隂含阳自复至干是阳分隂坤复之间乃无极自坤反姤是无极之前○思斋翁氏曰无极之前隂含阳也言自防消而至坤翕静之妙也有象之后阳分隂也言自震长而至干分动之妙也隂含阳故曰母孕阳分隂故曰父生○临川吴氏曰六十四卦圎图左边自复卦至乾卦属阳阳主生言生物自无而有也右边自姤卦至坤卦属隂隂主杀言杀物自有而无也无极之前谓自坤卦右旋以至于姤也有象之后谓自复卦左旋以至于干也自坤前至姤皆属隂而隂之中有八十阳者隂中所含之阳也自复后至干皆属阳而阳之中有八十隂者阳中所分之隂也】又曰阳在隂中阳逆行隂在阳中隂逆行阳在阳中隂在隂中则皆顺行此真至之理按图可见矣【朱子曰图左属阳右属隂自震一阳离兑二阳干三阳为阳在阳中顺行自防一隂坎艮二隂坤三隂为隂在隂中顺行坤无阳艮坎一阳防二阳为阳在隂中逆行干无隂兑离一隂震二隂为隂在阳中逆行○思斋翁氏曰先天圎图左阳右隂左三十二卦阳始于复之初九歴十六变而二阳临又八变而三阳泰又三变而四阳大壮又一变而五阳夬而干以君之阳之进也始缓而终速其进也以渐所谓阳在阳中顺也阳主升自下而升亦顺也复至无妄二十阳明夷至同人二十八阳临至履亦二十八阳干至泰三十六阳二十者阳之微二十八阳之着三十六阳之盛阳在北则微在东则着在南则盛亦顺也阳顺而隂逆不言可知矣阳在右方三十二卦则反是故曰真至之理按图可见矣】又曰复至干凡百一十有二阳姤至坤凡八十阳姤至坤凡百一十有二隂复至干凡八十隂【玉斋胡氏曰自复至干居图之左阳方也故阳多而隂少自姤至坤居图之右隂方也故隂多而阳少左边一画阳便对右边一画隂左边一画隂便对右边一画阳对待以立体而隂阳各居其半也由此观之天地间隂阳各居其半本无截然为阳截然为隂之理但造化贵阳贱隂圣人扶阳抑隂故于消长之际淑慝之分又不能不致其区别耳岂容以槩论哉】又曰坎离者隂阳之限也故离当寅坎当申而数常逾之者隂阳之溢也然用数不过乎中也【朱子曰此更宜思离当卯坎当酉但以坤为子半可见矣○西山蔡氏曰此一节论隂阳往来皆以驯致以坎离言离中当卯坎中当酉然离之生巳起于寅震中坎之生巳起于申防中故谓离当寅坎当申也坤当子半干当午半则离卯坎酉之谓也○玉斋胡氏曰坎离隂阳之限者就寅申而言也以四时言之春为阳而始于寅是离当寅而为阳之限秋为隂而始于申是坎当申而为隂之限也数常逾之者离虽当寅而尽于卯中坎虽当申而尽于酉中是逾寅申之限而为隂阳之溢矣用数不过乎中者取寅申而不取卯酉也盖子位阳虽生而未出乎地至寅则温厚之气始用事午位隂虽生而未害于阳至申则严凝之气始用事是所谓用数仍不过乎寅申之中也由是推之则干当已坤当亥兑当卯辰震当子丑防当午未艮当酉戌皆数之不及而邵子以为中者也干当午坤当子兑当辰巳震当丑寅防当未申艮当戌亥皆四方之中四隅之防处而邵子以为数常逾之者也此即邵子怕处其盛之意】又大易吟曰天地定位否泰反类山泽通气损咸见义风雷相薄恒益起意水火相射既济未济四象相交成十六事八卦相荡为六十四【朱子曰此是说方图中两交股底且如西北角干东南角坤是天地定位便对东北角泰西南角否次干是兑次坤是艮便对次否之咸次泰之损后四卦亦如是共十六卦又曰方图自西北之东南便是自干以之坤自东北之西南便是由泰以之否其间有咸恒损益既济未济所以又于此八卦见义盖为是自两角尖射上与乾坤相对不知怎生恁地巧○天台董氏曰愚因邵子大易吟欲以方图分作四层看其第一层四隅乾坤否泰四卦所谓天地定位否泰反类也然以周围二十八卦横直观之皆干一坤八之卦此见天地定位之不可易也其第二层四隅兑艮咸损四卦所谓山泽通气损咸见义也然以周围二十卦横直观之亦皆兑二艮七之卦此见山泽通气之象也其第三层四隅为坎离既济未济四卦所谓水火相射既济未济是也然以周围十二卦横直观之亦皆离三坎六之卦此足以见水火不相射之象也其最里一层为震防恒益四卦所谓风雷相薄恒益起意其象亦可见矣以此言之邵子之诗晓然足以见先天法象自然之妙】又诗曰耳目聪明男子身洪钧赋予不为贫须探月窟方知物未蹑天根岂识人干遇防时观月窟地逢雷处见天根天根月窟闲来往三十六宫都是春【朱子曰先天图自复至干阳也自姤至坤隂也阳主人隂主物天根月窟指复姤二卦乃是说他图之所从起处三十六宫之説邵子尝曰八卦之象不易者四乾坤坎离反易者二震反为艮防反为兑本是四卦以反易为二卦以六变而成八也重卦之象不易者八乾坤坎离颐中孚大小过反易者二十八如屯反为蒙之类本五十六卦反易只二十八卦以三十六变为六十四也张行成曰天地之间惟一无对惟中无对乾坤隂阳之一坎离隂阳之中颐大过似乾坤之一中孚小过似坎离之中所以皆无对其余五十六卦不纯乎一与中者则有对也刘氏问都是春盖云天理流行而已常周流其间之意否曰是】○朱子曰圆图干在南坤在北方图坤在南干在北干位阳画之聚为多坤位隂画之聚为多此隂阳之各以类而聚也亦莫不有自然之法象焉又曰圆图象天一顺一逆流行中有对待如震八卦对防八卦之类方图象地有逆无顺定位中有对待四角相对如干八卦对坤八卦之类此则方圎图之辨也圎图象天者天圎而动包乎地外方图象地者地方而静囿乎天中圎图者天道之隂阳方图者地道之柔刚震离兑干为天之阳地之刚防坎艮坤为天之隂地之柔地道承天而行以地之柔刚应天之隂阳同一理也特在天者一逆一顺卦气所以运在地者惟主乎逆卦画所以成耳【西山蔡氏曰邵子经世衍易图一动一静之间者易所谓太极也动静者易所谓两仪也隂阳刚柔者易所谓四象也太阳太隂少阳少隂少刚少柔太刚太柔者易所谓八卦也又曰动者为天天冇隂阳阳者动之始阴者动之极隂阳之中又各有隂阳故有太阳太隂少阳少隂太阳为日干太隂为月兑少阳为星离少隂为辰震是为天之四象静者为地地有柔刚柔者静之始刚者静之极刚柔之中又有刚柔故有太刚太柔少刚少柔大柔为水坤太刚为火艮少柔为土坎少刚为石防是为地之四象○天台董氏曰邵子以干兑离震分太阳太隂少阳少隂为天之四象以防坎艮坤分少刚少柔太刚太柔为地之四象蔡氏之说是也朱子以干兑艮坤分隂阳为天之四象以离震防坎分刚柔为地之四象又别是一说当阙疑以俟知者○玉齐胡氏曰邵子以太阳为干太隂为兑少阳为离少隂为震四卦天四象少刚为防少柔为坎太刚为艮太柔为坤四卦地四象天地各四象此八卦也朱子释之乃曰干兑艮坤生于二太故为天四象离震防坎生于二少故为地四象其言干兑防坎同而言离震艮坤异何也盖四象八卦之位邵子以隂阳刚柔四字分之朱子唯以隂阳二字明之其论四象既殊则论八卦亦异邵子以干兑离震为天四象者以此四卦自阳仪中来以防坎艮坤为地四象者以此四卦自隂仪中来朱子则以干兑艮坤生于太阳太隂故属其象于天离震防坎生于少隂少阳故属其象于地二者各有不同也但详玩邵子本意谓隂阳相交者指阳仪中之隂阳刚柔相交者指隂仪中之刚柔是以老交少少交老而生天地四象其机混然而无间朱子易阳为太阳隂为太隂刚为少阳柔为少隂二太相交而生天四象二少相交而生地四象其分粲然而有别朱子之说虽非邵子本意然因是可以见图之分隂阳者以交易而成象之或老或少初不易其分也朱子甞言文王后天八卦震东兑西为长少相合于正方防东南艮东北为长少相合于偏方以长少之合为非其偶必若伏羲先天八卦震以长男而合隂长之防为雷风不相悖艮以少男而合隂少之兑为山泽通气以长合长少合少为得其偶又言无伏羲底做文王底不成其归却在伏羲上今邵子说四象之交即文王之说也朱子说四象之交即伏羲之说也观朱子之说实广邵子未尽之意而观邵子说者亦庶乎有折矣】○问邵子云先天之学心法也图皆从中起万化万事生于心何也曰其中白处便是太极三十二隂三十二阳便是两仪十六隂十六阳底便是四象八隂八阳底便是八卦又曰万物万化皆从这里流出是心法皆从中起也【新安程氏曰先天学心法也图皆从中起曰皆者其故何也兼方圎图而言也天地定位圎图之从中起也雷以动之风以散之方图之从中起也皆五与十所寄之位也故圎图左旋起于六十四之坤右转起于一之干是中起于天地之定位也方图西北与东南之交也起于震防东北与西南之交也起于恒益南北相直也则起于恒震防益东北相直也则起于震益恒防是中起于雷风之动散也由此而论圎者动以定位为本方者静以动散为用故动而无动静而无静固先天之心法欤是不可不皆求之图也○双湖胡氏曰程氏此论甚的愚因推之天地定位起南北子午之中山泽通气次西北东南之卦雷风相薄次东北西南之卦水火不相射又次东西之卦圎图自南北之中起也雷以动之风以散之正居圎图中心雨以润之日以烜之则坎次防离次震艮以止之兑以说之则艮次坎兑次离干以君之坤以藏之则干次兑坤次艮实由中而达乎西北东南方图亦自中起也】问图虽无文吾终日言之不离乎是何也曰先天图今所写者是以一歳之运言之若大而古今十二万九千六百年亦只是这圈子小而一日十二时亦只是这圈子都从复上推起去又曰以月言之自坤而震月之始生初三日也至兑则月之上初八日也至干则月之望十五日也至防则月之始亏十八日也至艮则月之下二十三日也至坤则月之晦三十日也又曰一日有一日之运一岁有一岁之运大而天地之终始小而人物之生死逺而古今之世变皆不外乎此只是一个盈虚消息之理如纳甲法干纳甲壬坤纳乙癸离纳己坎纳戊防纳辛震纳庚兑纳丁艮纳丙亦是此【玉斋胡氏曰自有先天图以后如纳甲法道家修养法下至火珠林占筮等书莫不自先天图出所谓天地万物之理尽在其中者是也】○易训变易又训交易是博易之义观先天图便可见东邉一画隂便对西邉一画阳盖东一邉本皆是阳西一邉本皆是隂东邉隂画本皆是自西邉来西邉阳画都是自东邉来姤在西是东邉五画阳过来复在东是西邉五画隂过来互相博易而成易之变虽多般然此是第一变又曰阳中有隂隂中有阳两邉交易各各相对其实非此往彼来只是其象如此然圣人当初亦不恁地思量只是画一个隂画一个阳毎个便生两个就一个阳上又生一个阳一个隂就一个隂上又生一个隂一个阳只管恁地去自一为二二为四四为八八为十六十六为三十二三十二为六十四既成便如此齐整皆是天地本然之妙元如此但略假圣人手画出来○问先天图有自然之象数伏羲当初亦知其然否曰也不见得如何但横图据见在底画较自然圎图便是就这中间抝做两截恁地转来底是奇恁地转去底是偶有些造作不甚依他元初画底伏羲当初也只见太极下面有个隂阳便知得一生二二又生四四又生八恁地推去做成这物事不觉成来却如此齐整○答叶永卿曰先天之说此湏先将六十四卦作一横图则震防复姤正在中间先自震复却行以至于干乃自防姤而顺行以至于坤便成圎图而春夏秋冬晦朔望昼夜昏旦皆有次第此作图之大指也又左方百九十二爻本皆阳右方百九十二爻本皆隂乃以对望交相博易而成此图若不从中起以向两端而但从头至尾则此等类皆不可通矣诚用此意推之当自见得也○先天乃伏羲本图非康节所自作虽无言语而所该甚广凡今易中一字一义无不自其中流出者○问先天图与太极图不同如何曰中间虚者便是太极他图说从中起今不合方图在中间塞却待取出放外他两边生者即是隂根阳阳根隂这个有对从中出者无对○问先天图如何移出方图在下曰是某挑出【临川吴氏曰羲皇始画八卦因而重之但有方圎二图而无书也后圣因之作连山归藏周易虽一本诸羲皇之图而其取用又各不同焉三易既亡其二而周易独存世儒诵习知有周易而已羲皇卦图鲜或传授而沦落于方技家虽其说具见于系辞说卦而读者莫之察也至邵子始得而挥之于是人乃知有羲皇之易不至于沿流而迷其源焉厥功大矣】











　　右见説卦
　　附録朱子曰坤求于干得其初九而为震故曰一索而得男干求于坤得其初六而为防故曰一索而得女坤再求而得干之九二以为坎故曰再索而得男干再求而得坤之六二以为离故曰再索而得女坤三求而得干之九三以为艮故曰三索而得男干三求而得坤之六三以为兑故曰三索而得女又曰干索于坤而得女坤索于干而得男初间画卦时不是恁地只是画卦后便见有此象耳【玉斋胡氏曰二男阳也干之似也乃归之于坤求而得后三女阴也坤之似也乃归之于干求而后得何也盖三男本坤体各得干一阳而成此阳根于阴故归之坤也三女本干体各得坤一阴而成此阴根于阳故归之干也邵子曰母孕长男而为复父生长女而为姤阴阳互根之义可见矣】








</div>
    <div class="pagination">
<a href="周易传义大全.html">上一页</a><a href="周易传义大全.html">1</a><span class="current-page">2</span><a href="周易传义大全_page3.html">3</a><a href="周易传义大全_page4.html">4</a><a href="周易传义大全_page5.html">5</a><a href="周易传义大全_page6.html">6</a><a href="周易传义大全_page7.html">7</a><span>...</span><a href="周易传义大全_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
