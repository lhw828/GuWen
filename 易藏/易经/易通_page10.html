<!DOCTYPE html>
<html>
<head>
    <meta charset="UTF-8">
    <title>易通 - 第 10 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易通 - 第 10 页/共 11 页</h1>
    <div class="content">　　四以柔居隂为当位悔亡者不可轻变也初在地之位为田初变为刚以从乎四田而获禽也竒数三三品也于卦为小畜柔得位而上下应之宜有功也于此爻而言初变者正彖之义也
　　九五贞吉悔亡无不利无初有终先庚三日后庚三日吉象曰九五之吉位正中也
　　五居天位守正在中悔亡不轻变也无不利者上巽宜正下巽宜变也无初有终者未变则上下敌应既变则刚柔皆孚也震纳庚初爻庚子二爻庚寅三爻庚辰先庚三日也下体未变震伏于巽之下故曰无初下体既变则反巽为震后庚三日故曰有终于卦为益则勿问元吉矣
　　上九巽在牀下丧其资斧贞凶象曰巽在牀下上穷也丧其资斧正乎凶也
　　上以刚居隂于位不当失其所安巽在牀下与二同也阳为富资也刚能断斧也当巽之穷所当用之而柔丧其资斧则当位有应为井之有孚元吉其可守刚而不变乎其凶宜也
　　【兊下兊下】兊亨利贞彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　兊自干来亨也以上为主二五以刚居中三上以柔居外柔皆比刚为说三上皆不变为利贞兊之本体也然上下皆柔未免敌应故变必其来卦之一爻然后卦有其主上用而刚变兊为干上天位三人位三以柔顺乎上上以刚应乎三上顺天而下应人兊之变体也以本体言之兊之在上者为君兊之在下者为民以佚道使民虽劳不怨民忘其劳也以生道杀民虽死不怨杀者民忘其死也说道之大至此民不期劝而自劝矣彖辞不言变文王自明其心也夫子释彖乃繋以是以之辞明卦之变体者盖言武王卒文王之功也又申以先民犯难之义明卦之本体者盖言文王显于西土经始勿亟庶民子来王赫斯怒爰整其旅人心归之可以王矣犹终其身事殷而不变此周之所以为盛徳欤
　　象曰丽泽兊君子以朋友讲习
　　二泽相丽日渐月润有相资益之义学而时习之不亦悦乎有朋自逺方来不亦乐乎兊为口两兑胥説有讲习之象
　　初九和兊吉象曰和兊之吉行未疑也
　　初用而柔上与四应以和为説行而得吉又何疑焉
　　九二孚兊吉悔亡象曰孚兊之吉信志也
　　二用而柔上与五应相孚以心何吉如之悔亡者当位有应不可复还为刚也
　　六三来兊凶象曰来兊之凶位不当也
　　三以柔居阳于位不当上无其应安得不凶来兊者兊自干来也若变为夬则为君子夬夬之无咎矣
　　九四商兊未宁介疾有喜象曰九四之喜有庆也商者度其可用与不可用四居二兊之间互巽为不果欲不用而但为兊又欲用而为节所以未宁疾者失位无应也喜者得位有应也疾与喜一介之分疾徃则喜来上与五孚有庆宜也
　　九五孚于剥有厉象曰孚于剥位正当也
　　孚者刚柔相应也剥者柔变刚也五以刚居阳于位为当守正不变则二当变柔以从乎五故曰孚于剥若五不能守正用之而柔以从乎二则失位而危矣有厉戒辞也
　　上六引兊象曰上六引兊未光也
　　柔道牵为引上为主爻守柔不变彖言利贞者此也为隂则未光变则于卦为履元吉在上其道光矣而爻不言变者明文王之心也
　　【坎下巽上】涣亨王假有庙利渉大川利贞彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　涣自否来以二为主二四相易所以为亨否则穷矣刚来居二不穷也四以柔居隂得位乎外上比乎五王五也假大也上巽为风神也互艮为门阙庙也王者既大立宗庙以安祖考四之大臣相予肆视然后入于太室亲行祼礼故曰乃在申也震木得风行乎水上利涉大川也五在互震之上与四相孚共济险难乘木有功也利贞指五而言萃之假庙取其一人心之天涣之假庙取其开人心之天
　　象曰风行水上涣先王以亨于帝立庙
　　方其为否闭塞成冬巽为风坎为水风自艮方而来水泉浮动冻结融解涣之义也上下不交天理湮晦亨否而涣人心开明亨于上帝配以祖考尊尊而亲亲谁独无是心哉先王所以示化天下则凡颛蒙而蔽固者皆涣然氷释矣上爻为天帝也互艮庙也五君位介乎二者之间亨帝立庙也
　　初六用拯马壮吉象曰初六之吉顺也
　　初用而刚上与四应以刚济柔用拯也方其未用下坎为马以刚易柔马壮也当位有应是之谓顺所以获吉
　　九二涣奔其机悔亡象曰涣奔其机得愿也
　　二用而柔于卦为观五居巽木之中王者凭几之象二趋而应之奔其机也悔亡者当位有应既得所愿不可复还为刚也
　　六三涣其躬无悔象曰涣其躬志在外也
　　三用而刚失上之应不与五孚惟知有己躬之谓也复还其柔与五相孚志在乎外去其有己之私涣其躬也无悔者虽不当位不可轻变变则为巽之志穷矣
　　六四涣其羣元吉涣有丘匪夷所思象曰涣其羣元吉光大也
　　四用而刚变巽为干三阳为羣虽有初之应然于位不当复还其柔涣其羣也上同乎五是以元吉光大者指五言也五互艮为丘故曰涣有丘志不在初故曰匪夷所思
　　九五涣汗其大号涣王居无咎象曰王居无咎正位也巽为风为号令五在巽体之中阳为大大号也用之而柔防其号令于四方所谓涣汗也令出惟行不惟反犹肤之有汗也与二相应则令孚于下矣复还其刚居尊守正王乃在中百神尔主矣何咎之有卦辞所谓王假有庙此爻也
　　上九涣其血去逖出无咎象曰涣其血逺害也
　　上用而柔变巽为坎隂为血失道而凶安能无咎复还其刚涣出血也去逺出险何咎之有故象以逺害言之
　　【兊下坎上】节亨苦节不可贞彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　节自泰来以五为主柔本在五分而居三刚本在三分而居五五刚居尊四柔比之亨而得中节之本体也苦节指三言也柔来居三失位无应其道既穷是之谓苦不可贞者三不宜守柔为正也用而为需则不穷矣节之变体也以本体言之下兊为説上坎为险说以行险节之义也九五之君为节之主当位以节也居中守正有孚挛如中正以通也阳自干徃隂自坤来中互震艮万物出震成艮天地节而四时成也损三之刚以益乎五损下益上宜若伤财而害民然五刚得中取民有制节以制度也上之取民中而不过民之奉上説而顺从不伤财不害民也
　　象曰泽上有水节君子以制数度议徳行
　　泽上有水易至泛溢艮山在中以为之防节之象也卦本泰损三益五乃以节名何也世当泰盛之余取诸下以奉上者易至无艺故贤君立为中正之法俾万民惟正之供什一以定供赋九式以均财用动守法度惟恐有过徳失行则为伤财害民矣内以谋度诸心外以咨访诸人皆议也上坎互艮制数度也下兊互震议徳行也
　　初九不出户庭无咎象曰不出户庭知通塞也
　　三四五互艮为门阙初与二皆位艮之下初守刚不变不出户庭也知通塞者不变则有应为通变则无应为塞初知此理而不变焉是以无咎
　　九二不出门庭凶象曰不出门庭失时极也
　　二在艮阙之下守刚不变不出门庭也无五之应又不当位失时而穷安得不凶
　　六三不节若则嗟若无咎象曰不节之嗟又谁咎也三用而刚于卦为需节若与上相应刚柔节也不节若不用也居不当位又无其应徒然自嗟又将谁咎兊为口嗟之象也
　　六四安节亨象曰安节之亨承上道也
　　卦本泰亨而为节刚自三而居乎五四以柔比之守而不变安其节之亨也虽与初应志舍乎下以从乎君故曰承上道也
　　九五甘节吉徃有尚象曰甘节之吉居位中也
　　五刚当位近于四符甘节之吉也卦本泰刚来居五行而得配徃有尚也释彖所谓当位以节中正以通者此爻也
　　上六苦节贞凶悔亡象曰苦节贞凶其道穷也
　　卦本泰三五相易而为节五与四孚是之谓甘三无上应是之谓苦岂惟三哉上无三应其道亦穷苦则一也守正必凶而又戒以悔亡者上柔当位不可轻变也三既失位所宜变刚以应上也于此爻而言悔亡盖上变为中孚不若三变为需也
　　【兊下巽上】中孚豚鱼吉利涉大川利贞彖曰中孚柔在内而刚得中说而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也中孚自离来以三为主下离以二之柔易三之刚而为兊上离以五之柔易四之刚而为巽二柔皆在刚之内二刚皆得位之中下説以顺乎五上巽以应乎三信由乎中是之谓孚三四互震为诸侯五以君临之乃化邦也巽下一隂为豚兊上一隂为鱼五以阳感之信及豚鱼也隂受阳施安得不吉震木巽风行乎兊泽外坚中虚有舟之象五乘其上涉大川也共济险难何所不利三为主爻守柔不变与四同心以从乎五五为天位乃应乎天也损变中孚则二簋可用亨井变习坎则王明并受其福皆以三四之柔从五之刚故也
　　象曰泽上有风中孚君子以议狱缓死
　　泽上有风风入乎水风防则波生风厉则浪作有感斯应中孚之义也兊为正秋风自西起肃杀之气也故司冦为秋官巽为号令兊为泽当用刑之时而有施泽之令议狱缓死也狱成而孚输而孚求以尽人之心而使之无憾也兊为口议也巽为不果缓也
　　初九虞吉有它不燕象曰初九虞吉志未变也
　　虞者安乐之谓初处于下当位有应安而不变何吉如之有它则用之而柔于卦为涣失四之应其能安乎知其不可变故象以志未变言之虞燕皆取兊说之义
　　九二鸣鹤在隂其子和之我有好爵吾与尔靡之象曰其子和之中心愿也
　　五互艮一阳在二隂之上艮为黔喙鸣鹤也二用而柔上应乎五其子和之者阳倡而隂和也我五也尔二也君臣相孚天位天禄与贤者共中心愿者五以诚感乎二也
　　六三得敌或鼓或罢或泣或歌象曰或鼓或罢位不当也
　　三用而刚与上为敌或鼓而前用也或罢而止不用也或泣而悲用而无应也或歌而喜不用而有应也位既不当则可以变而彖言利贞何也全卦之义三与五孚守正则利应乎天也逐爻之义三与上应位俱不当所以小畜用为此爻则夫妻反目也
　　六四月防望马匹亡无咎象曰马匹亡絶类上也巽纳辛为生魄月防望巽不用也用则为干矣马干刚也匹俦类也马匹亡者不用为刚絶其类也但守其柔上与五孚何咎之有
　　九五有孚挛如无咎象曰有孚挛如位正当也
　　此爻与小畜皆以五孚四上体巽为手为绳故爻辞皆曰挛如挛者亲宻而固结之义居位守正既得其当又与四孚何咎之有
　　上九翰音登于天贞凶象曰翰音登于天何可长也巽为鸡上居中孚之极故曰翰音登于天虽下与三应然居失其位犹鸡虽能鸣安能登于天也信不由中何可以乆不变必凶变为柔以孚乎五可也
　　【艮下震上】小过亨利贞可小事不可大事飞鸟遗之音不宜上宜下大吉彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　小过自坎来以三为主下坎以二之刚易三之柔而为艮上坎以五之刚易四之柔而为震二刚在柔之内二柔得位之中柔过乎刚小者过而亨也利贞者三为主爻利于守正也来卦二为刚而三为柔今柔来居二刚徃居三各当其位与时偕行也柔得中指五也可小事者五之柔可变为刚则于卦为咸是以吉也刚失位而不中指四也不可大事者盖五已为刚若四之刚复变为柔则于卦为蹇是以不可也飞鸟之象二阳为腹四隂为翼上震为声下艮为黔喙鸟飞而遗之音阳倡则隂和倡者在上和者在下于势为顺反是则逆矣圣人取此象以明二五之变不变五以柔居阳为逆不宜乎上故当变二以柔居隂为顺宜乎下故不当变五刚二柔上下交孚吉孰大焉
　　象曰山下有雷小过君子以行过乎恭丧过乎哀用过乎俭
　　雷之发声当在仲春大壮四阳之卦乃其时也今山上有雷在艮震之交先惊蛰而发故曰小过歴法卦气小过在立春候行以恭为主丧以哀为主用以俭为主三者惟恐其不及虽防有过焉不害也上震为足行也互巽恭也万物终乎艮丧也震为号哀也巽为利市用也艮为止俭也
　　初六飞鸟以凶象曰飞鸟以凶不可如何也
　　小过六画有鸟衡飞之象四隂为左右翼初变则又翼不可飞矣以用也用之则凶如之何而可也
　　六二过其祖遇其妣不及其君遇其臣无咎象曰不及其君臣不可过也
　　卦本坎坎以干为父则干于小过为祖也二用而刚互三四为干过其祖也妣者祖之配指五也于卦为恒隂上阳下其理则逆大过九五亦变为恒而曰老妇士夫之可丑也故二但当守其柔在五则可变为刚以应之是二不及其君而五遇其臣也于卦为咸阳上隂下其理则顺大过九二亦变为咸而曰老夫女妻之相与也君柔臣刚是谓过之臣柔君刚是谓不及臣承君者也不敢过焉何咎之有彖言不宜上宜下正谓此也
　　九三弗过防之从或戕之凶象曰从或戕之凶如何也弗过者不为隂也防之者防隂之为害也若用而柔以从乎四之刚则三上皆柔必至相敌上当位而三失位则三为上所胜凶所必至其如之何
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　卦本坎四以柔居隂本自当位易而为小过以刚居隂上迫乎五又复谁咎弗过者不为隂也遇之者与初遇也位既不当宜往而为柔也所以宜徃者五柔四刚未免有危必当戒也不可长者不宜乆为刚也勿用永贞者不可守刚以正也彖言刚失位而不中是以不可大事而爻乃言变何也盖彖先言五之变既变为咸则四不宜复变爻言必变者五但为柔则四不宜为刚也
　　六五宻云不雨自我西郊公弋取彼在穴象曰密云不雨已上也
　　卦本坎五居天位坎水在上无不雨之理易而为小过下坎变艮上坎变震三四五互兊泽气虽升有密云之象然而不雨者互巽之风自兊方而来吹使离之也已上者隂先于阳是以不雨也自我西郊者兊为西五在互兊之上也用之而刚下应乎二二处艮山之中有穴居之象自公取之犹弋者之获禽是聘岩穴之贤以为用而后泽及于下也彖言可小事此爻也自我西郊与小畜义同以柔居五而不敢为刚者文王之心也以刚变柔于卦为咸感人心而天下和平者武王之事也周公系辞所以两存其义也
　　上六弗遇过之飞鸟离之凶是谓灾眚象曰弗遇过之已亢也
　　上用而刚弗与三遇是为过之于象为飞鸟之左翼变则不可飞矣变震为离离丽也不惟不可飞又离于罔以刚居上下无其应已亢而凶天灾人眚之毕至者也于卦为旅故旅之上亦曰鸟焚其巢者当变为小过也
　　【离下坎上】既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也
　　既济自泰来以二为主二五相易亨也二守柔不变小利贞也彖但言亨而释彖言小者亨何也盖柔本居五下而居二为卦之主也彖但言小利贞而释彖兼言刚柔何也盖已为既济则刚柔各当其位皆宜守正也此变例以发明彖辞未尽之防也初吉者二得中而应也终乱者上但为柔止而不变配三乘五其道则穷所以乱也
　　象曰水在火上既济君子以思患而豫防之
　　水润下火炎上今水在火上坎离交【阙】为既济也天下
　　不能无患当【阙】　　　　患离火在下患也而互坎之水防【阙】　　在中患也而上坎之水防之中爻复互离【阙】　　　之象焉豫之义也坎离之中皆为心思之义
　　初九曵其轮濡其尾无咎象曰曳其轮义无咎也离为车刚在其下轮也初为竒尾也用之而柔则轮曳而尾濡矣变则失位无应自取其咎理固然也
　　六二妇丧其茀勿逐七日得象曰七日得以中道也离为车为中女茀所以蔽车者也五下应二以阳蔽隂茀之义也二用而刚变离为干失五之应是为妇丧其茀复还其柔七日而得本爻是为勿逐七日得彖言初吉柔得中者此爻也
　　九三高宗伐鬼方三年克之小人勿用象曰三年克之惫也
　　三以刚居阳本与上应用之而柔反【阙】　　坎位乎北幽隂之地上在坎之外鬼方也五君位高宗也三承五之命代夷狄之小国至三年之乆求以胜之可谓劳矣当既济之时中国盛强小夷在外不治可也
　　变而为【阙】　　　　　　高宗伐鬼方之事岂有屯
　　【阙】　　　　　　而能制夷狄于外者乎勿【阙】可变为隂也三年歴三爻也
　　六四繻有衣袽终日戒象曰终日戒有所疑也
　　繻者缯【阙】也衣袽者缯【阙】　　　　刚柔相文繻也初本应四衣之旧者也故曰繻有衣袽为三所间未免有疑既有所疑是以当戒舎初孚五则三不得而间之四居互离之中离体不变终日之象离为丝繻之象
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　五用而柔于卦为明夷明夷之君纣也既济之君文王也变则坤为牛用大牲之象也不变则坎为水荐明水之象也杀牛至丰禴祭至薄纣之杀牛不如文王之禴祭殷东而周西也天已厌殷牲牷肥腯惟曰不亨帝方眷周潢污行潦【阙】　　神曰实曰大曰福曰吉皆指坎中之阳也皇天无亲惟徳是辅不在物也易之兴也其当殷之末世周之盛徳邪
　　上六濡其首厉象曰濡其首厉何可乆也
　　【阙】



　　【坎下离上】未济亨小狐汔济濡其尾无攸利彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　未济自否来以五为主二之柔进而居五得中而应所以为亨小狐指三也三处二坎【阙】　　狐在下坎之上汔可以济互坎当其前未能出【阙】而济险也尾指初也初在坎下为濡其尾既不克济何利之有上爻为终若以初之柔续于上刚之后于卦为既济则利矣今乃不然不续终也二以刚居阴五以柔居阳位虽不当而有其应是坎离不交之中有不能不交者存处未济之时未【阙】不可济之理易道之无终穷也如此哉
</div>
    <div class="pagination">
<a href="易通_page9.html">上一页</a><span>...</span><a href="易通_page5.html">5</a><a href="易通_page6.html">6</a><a href="易通_page7.html">7</a><a href="易通_page8.html">8</a><a href="易通_page9.html">9</a><span class="current-page">10</span><a href="易通_page11.html">11</a><a href="易通_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
