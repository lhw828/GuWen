<!DOCTYPE html>
<html>
<head>
    <meta charset="UTF-8">
    <title>易翼宗 - 第 10 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 10 页/共 21 页</h1>
    <div class="content">　　离与坎对待自然之象隂丽阳中离离然明也为日为火光明之象凡象之明者偏则蔽中正则通故利贞以卦体观之二五两爻皆中而二尤中正如日之中天而光无不通亨之实也离坤道坤牝马离牝牛二五其体也故有畜牝牛之象柔中而至顺故吉

　　初九【句】履错然【句】敬之【句】无咎
　　传履错之敬以辟咎也
　　阴方厯阳初九承之则阳亦厯阴火性炎上而刚明在下阴阳相厯如履之交错者然夫履之错咎之归也然敬以直内则义足以方外而错者定矣定则行克由礼斩无咎之道

　　六二【句】黄离【句】元吉
　　传黄离元吉得中道也
　　坤五曰黄裳元吉文言曰黄中通理离自坤来而六二尤为中正故其爻象似之黄中色黄离言中之丽也即柔丽乎中正也明体柔顺而中正则不失于苛察者亦不失于偏蔽牝牛之吉在焉故元吉

　　九三【句】日昃之离【句】不鼓缶而歌【句】则大耋之嗟【句】凶【鼓郑作击耋京房作绖蜀本作咥又郑本无凶字】
　　传日昃之离何可久也
　　离惟六二中正过此而九三则日之昃矣当前明将尽后明方继之时过刚不中昏瞀乱喜戚不常鼓缶而歌既忘其时之有尽大耋之嗟又昧乎命之在天不可久存凶之道也
　　梁氏寅曰三居下离之终乃日昃之时也夫持满定倾非中正之君子不能三处日之夕而过刚不中其志荒矣故不鼓缶而歌则大耋之嗟其歌也乐之失常也其嗟也哀之失常也哀乐失常能无凶乎君子值此之时则思患之心与乐天之诚并行而不悖是故不暇于歌矣而亦何至于嗟乎

　　九四【句】如其来如【句】焚如【句】死如【句】弃如
　　传突如其来如无所容也
　　火性焦燥歘忽九四不中不正上逼五而君怒下凌三而党絶前火既在下后火又复来祸起不测无所容于其中弗戢自焚势所必至殄絶生机理所必至终成灰烬事所必至刚烈之际有如是者其凶可知章氏潢曰明之于人犹火之于木火宿于木而能焚木明本于人而能害人顾用之何如耳九四不中不正刚气躁暴其害如此

　　六五【句】出涕沱若【句】戚嗟若吉【戚子夏传作嘁】
　　传六五之吉离王公也
　　位尊得中前明已息后明正起感已徃之不追忧来者之未继至于出涕沱若而戚且嗟若则悔悟深切以处尊位扶衰振靡不难也故吉离火烦忧六五柔中继明之主力救前蔽其象如此所谓忧以天下者人君之所有事也故传曰离王公言其能丽尊位也蔡氏渊曰坎离之用在中二五皆卦之中也坎五当位而二不当位五为胜离二当位而五不当位故二为胜

　　上九【句】王用出征有嘉【句】折首【句】获匪其丑【句】无咎传王用出征以正邦也
　　上九阳刚光明在外离为兵戈变为震动而六五柔中倚而任之故为王用出征之象有嘉云者犹言实嘉赖之也首渠魁也丑胁从者也折取之也谓歼厥渠魁获执之也获不及丑则胁从防治也葢离明之极继照四方故威伐盛而平允成邦赖以正非黩武也故无咎







　　易翼宗卷三
<经部,易类,易翼宗>
　　钦定四库全书
　　易翼宗卷四
　　湖北巡抚晏斯盛撰
　　下经
　　
　　咸【句】亨【句】利贞【句】取女吉
　　传咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣大象山上有泽咸君子以虚受人序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错杂卦咸速也
　　乾坤刚柔之大分咸恒刚柔之交气恒之刚上柔下得内外之常理而咸之柔上刚下则阴阳之交情此其所以为下经之首也阴阳交故感兑柔艮刚兑女艮男而兑上艮下大象之感也初与四二与五三与六彼此相应艮止兑説彼此倡和体德之相感也以理而言感则通亨也以情而言两少相宜而得正利且贞也以事而言阴阳男女情理相交婚姻之善取女吉也刚柔本乾坤而该万物王道本乎人情此心此理有应皆感然感非有心也故咸之为文感而无心六爻之动皆有心也故以浅深为得失
　　大象君子以虚受人故六爻皆宜静不宜动繋辞传所谓寂然不动感而遂通天下之故程子所谓廓然而大公物来而顺应周子所谓主静朱子所谓鉴空衡平皆所谓无心之感也

　　初六【句】咸其拇【子夏传作跚荀爽作母误】
　　传咸其拇志在外也
　　咸之最切莫如一身故诸爻皆以身取象拇足之大指最居下体咸之初爻感之最下者所感最浅故以取象拇动身不必动也而意已相属初六之动志在九四所感尚浅未有实事故不言吉凶然吉凶亦槩可知矣

　　六二【句】咸其腓【句】凶【句】居【句】吉【腓荀爽作肥误】
　　传虽凶居吉顺不害也
　　腓足肚也不动者也下体之中也感及其腓则不动者欲动矣六二至静而感及焉气壹动志也妄也此所以凶然艮体而六二柔中还其静几居守其中不为挠动则仍不感干物矣故吉先儒俱以上应九五不待求而感谓即凶义于其腓之文不协六二在静正之中正顺而不害之实居吉之理甚明无庸别生意义

　　九三【句】咸其股【句】执其随【句】徃【句】吝
　　传咸其股亦不处也志在随人所执下也
　　三居下体之上股象也九以阳刚居偏逼之地欲动者也然不能自主也必随上体而动葢感于上兑之説者也程子所谓阳好上而説阴者正得其情执持也主也主于随上也卦象男下女三上其最切者故传曰所执下且夫倡妇随礼也所执者在随则不自为政非夫妇之道故徃吝
　　本义三随初二而动失咸感之义程传随上从应得卦意

　　九四【句】贞吉悔亡【句】憧憧徃来【句】朋从尔思【憧京房作】传贞吉悔亡未感害也憧憧徃来未光大也系辞易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而岁成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此已徃未之或知也穷神知化德之盛也
　　爻当两感之交人心之位为咸之主故直言感应之理而不言咸其心所以别于诸爻也贞正而固也静也静则虚以受人百感虽纷而中自一也寂然不动感而遂通天下之故廓然大公物来顺应如鉴之空如衡之平也九四以刚为主而不豫期于初六之应未尝以感为心害此所以吉而悔亡也此其本然也徃来感而不已以本爻在交感之际又申言之憧憧犹言营营系心于徃来也不贞也朋同类也从牵附也犹言纷扰失其心之本体皆客感也悔之所由生也九四刚而不中下应初六则隂私之感亦不能免故传曰未光大光大者心之体精义入神而利用安身以至穷神知化乃为光大光大者贞夫一者也

　　九五【句】咸其脢【句】无悔
　　传咸其脢志末也
　　脢马融云背也郑康成云脊肉也王肃云在背而夹脊孔頴达云大体皆在心上葢切近于心之处九五中正上比上六而乘四是柔説者在上而五之心有定向也是徃来者在四而五固安然也志在上六二虽相感不为之动故无悔切问而近思其犹愈于逺乎不尤愈于憧憧乎

　　上六【句】咸其辅颊舌【颊孟喜作侠误】
　　传咸其辅颊舌滕口説也
　　兑为口上六正其开合之处而位居卦外是感之在外者也感之在外者言语而已辅口辅顿齿颊舌在中皆口之所以言者感人以言感之无实者居咸之末不足以成感矣仁言不如仁声之入人深也美言其可市乎
　　
　　恒【句】亨【句】无咎【句】利贞【句】利有攸徃
　　传恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸徃终则有始也日月得天而能久照四时变化而能久成圣人久于其道而天下化成观其所恒而天地万物之情可见矣大象雷风恒君子以立不易方系辞恒德之固也恒杂而不厌恒以一德序卦夫妇之道不可以不久也故受之以恒恒者久也杂卦恒久也咸之覆也艮刚上而为震兑柔下而为巽男女内外尊卑之常震雷巽风象之常巽入震动德之常初柔四刚二刚五柔三刚上柔应之常四者皆恒理也故名恒以恒之体言则天道久而不已之诚也故亨通无过咎而皆利于贞贞正也所以为恒也以恒之用言则天地终始不息之运也故健行而利有攸徃恒得天地之大用故其行亦似之

　　初六【句】浚恒【句】贞【句】凶【句】无攸利【浚郑作濬】
　　传浚恒之凶始求深也
　　浚深也恒常也定也不苟动者而初动焉不已早乎犹所谓交浅而言深者也求亲愈疎事所必至以刚柔之交言之巽女也其性入震男也其性动方结褵而即责以夫妇之常道反目之势也若必徃而从之必不宜矣初与四虽为正应而情不应也故凶而无攸利

　　九二【句】悔亡
　　传九二悔亡能久中也
　　浚恒不逺宜有悔矣然九二刚而得中则恒之能以中而久于其道者悔之所以亡也本爻独得恒理若初之浚三之不恒四之羞上之振皆失中也
　　程氏逈曰大壮九二解初六及此爻皆不着其所以然则以爻明之也

　　九三【句】不恒其德【句】或承之羞【句】贞吝【或郑作咸大误】
　　传不恒其德无所容也
　　恒之为德中而已矣无过分者九三刚而不中在恒上下之界是不恒也志在上进动辄得咎二四既不能比上虽应亦不能合也或者不一之辞

　　九四【句】田【句】无禽
　　传久非其位安得禽也
　　震动之象最常者莫如田猎田非其地安所得禽以恒之理言则以阳刚之性处交接之地与不恒其德者同也

　　六五【句】恒其德【句】贞【句】妇人吉【句】夫子凶
　　传妇人贞吉从一而终也夫子制义从妇凶也
　　恒之德在中六五得中故亦曰恒其德然柔而得中固正也夫恒久之道惟刚健斯为不已不息之常五位虽尊而六则已柔是葢以顺为正者妇人之恒也丈夫而徒为柔顺则不恒矣故凶此其所以不如九二之刚也

　　上六【句】振恒【句】凶【振説文作搘虞张作震俱误】
　　传振恒在上大无功也
　　恒已可久矣而上六以阴僻之才震动之体当恒之终则是欲举常理而振挠之非徒无益于天下反有祸于生人凶之道也语曰害不什不变法利不百不更制可不慎与
　　
　　遯【句】亨【句】小利贞
　　传遯亨遯而亨也刚当位而应与时行也小利贞浸而长也遯之时义大矣哉大象天下有山遯君子以逺小人不恶而严序卦物不可以久居其所故受之以遯遯者退也杂卦遯退也
　　咸恒隂阳感应之交遯壮阴阳盛衰之际故遯壮次咸恒遯退避也阴浸长阳避隂也然当遯之时亦有亨理以卦体观之九五刚正得中当乎尊位而六二柔正得中与之为应才足有为随时补救当不至于否塞也苐隂势方长欲大声疾呼行其直道得无激小人之怒而失时中之道乎小利贞则权而得正此嘉遯之所以为贞吉也

</div>
    <div class="pagination">
<a href="易翼宗_page9.html">上一页</a><span>...</span><a href="易翼宗_page5.html">5</a><a href="易翼宗_page6.html">6</a><a href="易翼宗_page7.html">7</a><a href="易翼宗_page8.html">8</a><a href="易翼宗_page9.html">9</a><span class="current-page">10</span><a href="易翼宗_page11.html">11</a><a href="易翼宗_page12.html">12</a><a href="易翼宗_page13.html">13</a><a href="易翼宗_page14.html">14</a><a href="易翼宗_page15.html">15</a><span>...</span><a href="易翼宗_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
