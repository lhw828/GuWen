<!DOCTYPE html>
<html>
<head>
    <meta charset="UTF-8">
    <title>周易传义合订 - 第 9 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义合订 - 第 9 页/共 22 页</h1>
    <div class="content">　　【谨按感贵无心稍存意见且不可况任口说乎曰辅曰颊曰舌口之官竭矣传曰滕口说谓喋喋翻翻如风飙水沸令人惊心动魄兑为口舌上六主兑又居感极故有此象】
　　恒【巽下震上】
　　恒亨无咎利贞利有攸往○彖曰恒久也刚上而柔下雷风相与巽而动刚柔皆应恒○恒亨无咎利贞久于其道也天地之道恒久而不已也○利有攸往终则有始也○日月得天而能久照四时变化而能久成圣人久于其道而天下化成观其所恒而天地万物之情可见矣
　　【程传恒序卦夫妇之道不可以不久也故受之以恒恒久也咸夫妇之道夫妇终身不变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为亲切论尊卑之序则长当谨正故兑艮为咸而震巽为恒也男在女上男动于外女顺于内人理之常故为恒也又刚上柔下雷风相与巽而动刚柔相应皆恒之义也谨按卦自泰来刚上柔下尊卑一定之分也风起雷动感应一定之机也动必巽顺常道也六爻刚柔相应常理也故谓之恒恒之道可以亨而无咎矣然久必于正亦惟正可久未有不正而能久者也莫正于天地之道天地惟正故能恒久不已此恒道之所以利于贞也恒之义有二不迁也不息也迁而之他非恒怠而终止非恒止不必暴弃偶有间断絶而复续亦非恒迁不必改图兼营旁骛志力不专亦非恒然恒必以贞而贞无一定小人恒于恶君子恒于善善固正矣而非执一以为善也夏则葛冬则裘恒葛恒裘可乎昼则作夜则息恒作恒息可乎方不容易也苟时势顿殊不得不舍此而他适功不宜间也而事机偶阻又当暂置以俟后图事终则变变则复始有终有始者无始无终也此攸往之所以为贞利贞故利往也日月之往来四时之代谢圣人之化成天下皆此道也彖传于日月曰得天四时曰变化互文也龚氏曰利贞久于其道体常也利有攸往终则有始尽变也体常而后能尽变尽变亦所以体常天地万物所以常久者以其能尽变也故曰观其所恒而天地万物之情可见矣】
　　象曰雷风恒君子以立不易方
　　【谨按立与咸象虚对无着之谓虚有据之谓立虚则人任来立则我不往惟不迎故不拒咸恒原无二道也】
　　初六浚恒贞凶无攸利○象曰浚恒之凶始求深也【谨按浚是用力字如浚井之浚六在下主巽巽为入其象为浚初不可以言恒初之恒浚恒也浚恒者欲以躐等之功致恒久之效也象曰始求深深即恒也惟恒乃深不深不可谓恒为学而穷神达化为治而时雍风动恒久而致之道也始求深者欲以深造久道之事致之一旦势必进鋭退速旋作旋辍浚恒即不恒也贞固如此其凶必矣易言贞兼正固二义然有专言正者卦辞利贞是也有专言固者爻辞三贞字是也固即恒也初之贞恒于浚恒三之贞恒于不恒犹上之以振为恒也五之贞恒于恒也卦名恒而爻多示人以改悟所谓利有攸往也】
　　九二悔亡○象曰九二悔亡能久中也
　　【谨按恒卦六爻皆恒九恒于二虽不当位而得中不当宜有悔以得中而悔亡随时变易之谓中恒于中则非执一以为恒矣四传久非其位兼不正不中言】
　　九三不恒其德或承之羞贞吝○象曰不恒其德无所容也
　　【谨按九三之不恒本义谓志从于上不能久于其所程传谓志在上六不惟阴阳相应风复从雷于恒处而不处愚意不恒只缘过中中常道也未有不中而能常者而过中之害又甚于不及故六爻以三上为最劣贞谓固守不恒以为恒犹之上之振恒也象曰无所容岂惟人不容我我亦不能自容羞辱之难受甚于凶祸也○又按巽为进退三居巽终德之不恒非偶一变迁也其作辍者屡矣而圣人犹望其悔悟也故又戒之曰贞吝羞自人承吝由己生也】
　　九四田无禽○象曰久非其位安得禽也
　　【谨按九居四位不正不中恒久如此安所得乎四位髙近君以不中不正之人久处髙位素餐碌碌一无所为犹上传云大无功也故曰田无禽非其位虽兼不中不正重在不中上恒六爻皆恒久之恒于二与四不待言也所异者中与不中耳中则利有攸往不中则执而不变矣○又按四与初应初求深矣招之不来犹姤四之包无鱼也坤为田泰变为恒而坤田之象失矣震为涂互兑为泽求禽于涂泽之间犹缘木求鱼也】
　　六五恒其德贞妇人吉夫子凶○象曰妇人贞吉从一而终也夫子制义从妇凶也
　　【谨按其德谓六之柔德六以柔顺处五位而得中是其恒也恒于顺也如此而贞固不变是以顺为正之妇道耳故占者妇人吉夫子凶○又按二与五皆中二中而无悔五中而为夫子凶者柔中非刚中也义者宜也因事制宜即彖传所谓终则有始也以义制事权衡在我从义不从人夫子之道也若妇人从夫一与之齐终身弗二从一以为义者也】
　　上六振恒凶○象曰振恒在上大无功也
　　【谨按圣人系爻俱从本卦起义咸六爻皆咸恒六爻皆恒通易皆然而恒更多一转折盖卦辞原有恒久不已利有攸往两义初三五爻贞字与往字对往则变通贞则执一也二传曰能久中四传曰久非其位上传曰在上因爻辞不言贞故特补足其义震之终为振恒震者振也振动不恒也在恒之上是恒于振恒也】
　　遯【艮下干上】
　　遯亨小利贞○彖曰遯亨遯而亨也刚当位而应与时行也○小利贞浸而长也○遯之时义大矣哉
　　【谨按此卦旧解多误悲天悯人者圣贤不忍斯民之心当滔滔皆是之时犹辙环不息况二隂始长四阳在位岂君子不可为之时乎遯谓隐忍逊避婉转以求有济非引身而退也求济而终不济何尝不去去非恝然髙蹈也孟子三宿而后出昼犹以为速其皇皇救世之苦衷可想而知矣至如范滂称郭泰隐不违亲贞不绝俗与李杜齐名而党祸不及是又遯中之遯也婉转以求有济是此卦正义而去国缱绻明哲保身之意亦在其中矣大象曰君子以逺小人不恶而严严即卦辞所谓小利贞也小人之势既已浸长当思所以正之正之之道或潜移黙化使之自新或去其太甚使不为大害如是则小人利君子亦利矣若峻厉急迫使不能容势必激而为祸程子所谓新法之行吾党激成之是也传曰遯而亨惟遯乃亨也九五阳刚中正不但众阳辅之二阴亦与为正应刚则有为众应则多助行之以中正而不徐不疾动与时宜此所谓遯此所谓遯而亨也以遯致亨君子行道济世之大用故曰遯之时义大矣哉若一不当意即飘然逺引孟子所谓悻悻小丈夫也可言大乎○又按遯止也为卦上干健而下艮止大畜传曰止健遯则健而止矣健行而止非不行也时行而行也】
　　象曰天下有山遯君子以逺小人不恶而严
　　【程传天下有山山下起而乃止天上进而相违是遯避之象也君子观其象以避逺乎小人逺小人之道若以恶声厉色适足以致其怨忿惟在乎矜庄威严使知敬畏则自然逺矣】
　　【兪氏琰曰君于观象以逺小人岂有他哉不过危行言孙而已孙其言则不恶不使之怨也危其行则有不可犯之严不使之不孙也此君子逺小人之道也】
　　【谨按君子之于小人絶之则我仇近之则我狎不恶而严君子逺小人之道也观大象可知遯非隐退之义矣】
　　初六遯尾厉勿用有攸往○象曰遯尾之厉不往何灾也
　　【蔡伯静曰遯刚退也以柔居下见刚遯亦从而遯凡从物者必居后故曰尾不当遯而遯故厉谨按初虽阴柔而在下无位小人渐染未深可与为善者也初与四为正应四遯矣而初应之是欲附于遯者之后也故曰遯尾然君子易事难说应之未必得其欢心徒滋小人之忌岂不厉乎圣人为之戒曰勿用攸往但能勉为正人便是四之知己何必往而附之乎四应初而好遯故吉初应四而不往故无灾当遯之时能免于灾是即吉也】
　　六二执之用黄牛之革莫之胜说○象曰执用黄牛固志也
　　【王辅嗣曰居内处中为遯之主物皆遯己何以固之惟有中和厚顺之道可以固而安之也焦弱侯曰剥卦阴剥阳也而取宫人之宠以顺上遯卦隂驱阳矣而取黄牛之革以留贤老氏曰圣人善救人是以无弃人】
　　【谨按六二柔顺中正而与五应小人和顺而未为恶者也圣人为之计曰君子遯矣尚其执留之尔自有中顺之道以此待君子则可固其志而不去尔矣黄中也牛顺也革所以包物而固之也○又按初二两爻小人也然初在下而应四二得中正而应五此时小人尚未与君子为难及其未长而正之小人皆化为君子矣】
　　九三系遯有疾厉畜臣妾吉○象曰系遯之厉有疾惫也畜臣妾吉不可大事也
　　【谨按九三与二隂同体王导所谓不意近出臣族是也身既与俱情亦系焉矣不恶而严者遯之道也系则不恶并不严矣而君子之心犹自以为遯也曰吾且怀之以思使不我背耳夫使小人而可以恩怀必其为臣妾而后可若以待在位渐长之小人是养奸贻患也九三有不断之疾疾而不去必至于惫故曰厉大事谓遯以济时事之大者非系而不断者所能任也以遯为天事可知非隐退之义矣卦为大巽二三四又互巽三居互巽大巽之中巽为绳直为进退系象艮少子臣象巽长女妾象】
　　九四好遯君子吉小人否○象曰君子好遯小人否也【谨按九四下与初应应而能遯遯而不系遯之所以好也盖九以阳居隂又下互巽上互干干则能断巽复能顺刚柔兼济不恶而严者也好与恶反不恶故好也君子如此则吉非褊急小人所能为也否字承好遯不承吉字故曰君子好遯小人否也此小人谓硁硁之君子】
　　九五嘉遯贞吉○象曰嘉遯贞吉以正志也
　　【谨按遯以逺小人为义故自四至上一爻胜一爻九五彖辞所谓刚当位而应者也嘉者防合众美之谓九五居尊众阳夹辅二隂亦洗心涤虑以应之人君能任用贤臣则不动声色而不仁者逺如姤五之含章阴邪自化是能以其正正天下之不正也此贞之所以吉遯之所以嘉也象传曰嘉遯贞吉以正志也万化皆本于君心君心正则无不正矣遯六月卦于时为夏于德为亨亨斯大矣卦言小利贞二阴之贞九五贞之也】
　　上九肥遯无不利○象曰肥遯无不利无所疑也【谨按上九不与阴应去阴复逺干体刚断在卦之外遯之充大寛裕者也孟子在齐不受禄进退绰绰然斥陈贾之佞正王驩以礼其有裨于齐不少矣象曰无所疑谓见真守定故能绰有余裕也】
　　大壮【干下震上】
　　大壮利贞○彖曰大壮大者壮也刚以动故壮○大壮利贞大者正也正大而天地之情可见矣
　　【谨按阳长过中为大壮阳大也长而过中壮也大者壮壮则益大矣然大者正也未有不正而可言大者故曰利贞卦体下干上震干刚不屈于物欲正也以干刚之道动动以正也谁得而挠之此大之所以壮亦壮之所以大也彖传刚以动推明卦才之善以起下文】
　　【朱子语类问如何见天地之情曰正大便见得天地之情天地只是正大未尝有些子邪处胡氏曰心未易见故疑其辞曰复其见天地之心乎情则可见矣故直书之孟子养气之论自此而出大者壮也即是其为气也至大至刚大者正也即是以直养而无害】
　　象曰雷在天上大壮君子以非礼弗履
　　【谨按礼者履也纳身于轨物之中视听言动无一毫之非礼斯肌肤固筋骸束庄敬自强之道也孟子言浩然之气集义所生亦即此意】
　　初九壮于趾征凶有孚○象曰壮于趾其孚穷也【程传初阳刚干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行况在下乎故征则其凶有孚孚信也谓以壮往则得凶可必也谨按壮趾之凶以凶为壮也其凶也其孚也荆轲易水歌曰壮士一去不复还彼以为还而后去非壮士也故乐得不还而甘心焉此暴虎冯河之勇亦匹妇匹夫之谅其穷也非壮之故孚之故也卦言大壮而爻义皆贵用柔故阳居阴位吉阳居阳位凶】
　　九二贞吉○象曰九二贞吉以中也
　　【谨按当大壮之时以刚处柔而得中刚而不过传所谓大者正也故其占为贞吉九四亦以刚处柔而有悔亡之戒者二中而四不中其德异也二之时未甚壮四则壮之至其时又异也】
　　九三小人用壮君子用罔贞厉羝羊触藩羸其角○象曰小人用壮君子罔也
　　【谨按九三过刚不中当壮时而用其壮者也用壮于壮时何尝非贞然不免触藩羸角之厉矣又言君子用罔者明用壮之为小人也不曰防用而曰用防嫌于不用刚而或用柔君子顺理而行刚柔俱无所用也若小人以刚处壮敢作敢为事未尝不是而激昂太过灭裂卤莽所伤实多此由涵养未到气质用事犹夬三之壮于頄也比之用防之君子不啻牀上下之别矣夬三爻曰君子独行遇雨则壮頄之为小人可知矣三重刚羝羊象承四触藩象互兑羸角象】
　　九四贞吉悔亡藩决不羸壮于大舆之輹○象曰藩决不羸尚往也
　　【谨按二四皆以刚处柔其占贞吉一也然四壮极而不中不有悔必贞吉而后悔可亡也三承四阳故曰触藩四之藩阴也决矣四之决五犹夬之决上也壮于大舆之輹申上不羸意髙大之车轮辐强壮壮于进者也九四承阴故不嫌其进○干大舆象震木輹象震乗干而壮在四壮于大舆之輹象】
　　六五丧羊于易无悔○象曰丧羊于易位不当也【谨按五阳位也当大壮之时以六阴居之暂寄焉耳于易言容易也大壮进而为夬瞬息间事耳羊谓五位虽为六所有终必失之谓将变为阳爻也变则无悔矣旧解与象传不合】
　　上六羝羊触藩不能退不能遂无攸利艰则吉○象曰不能退不能遂不详也艰则吉咎不长也
　　【谨按羝羊谓九三上与三应者也三触藩而上婚媾邪寇邪退之不能欲与合则隔于四五而不得遂何所利哉然艰贞如此则亦吉矣象曰不详详当为祥咎不长谓当变也上变则为火天大有矣先儒以兑为羊卦为大兑五上俱取此象然易言刦羊牵羊俱指阳言不应此独异也】
　　晋【坤下离上】
　　晋康侯用锡马蕃庶昼日三接○彖曰晋进也○明出地上顺而丽乎大明柔进而上行是以康侯用锡马蕃庶昼日三接也
　　【谨按卦自观来六柔进居五位为一卦之主故卦名晋晋者进也卦体上离下坤明出地上进而益盛也卦德上明下顺忠顺而丽乎大明之时进而得行其道也柔进而上行者侯也明出地上顺而丽乎明者侯之得时得君以康其国也占者能如卦才之善则用康时之功膺锡予晋接之隆遇而无愧也卦象有山有川有土地甲兵彤弓玈矢有赋有社有庙有众主之者侯也大明涖众康侯象坤众蕃庶象离日象位地之中画日象离三爻日三象明顺相际晋接象】
　　象曰明出地上晋君子以自昭明德
　　【谨按日初出地风霾顿息云翳尽敛天心来复物欲退听之象也因而明之以止于至善而复其全体斯明德明而民可新矣】
　　初六晋如摧如贞吉防孚裕无咎○象曰晋如摧如独行正也裕无咎未受命也
　　【本义以阴居下应不中正欲进见摧之象占者如是而能守正则吉设不为人所信亦当处以寛裕则无咎也】
　　【谨按进退大节所关况初六在下进身之始尤不可茍士君子秉礼度义难进易退虽悲悯迫于怀而抱道守贞优游自得若将终身贞也即裕也惟贞乃能裕亦惟裕始可贞贞而不裕硁硁耳悻悻耳若孔子之侍贾孟子之绰绰其贞而裕之谓欤○又按晋如摧如谓欲进而畏摧也推不必折辱稍有屈节即是摧此初六所以守正而不进也象曰未受命谓不为命所困命自穷而志自伸也】
　　六二晋如愁如贞吉受兹介福于其王母○象曰受兹介福以中正也
　　【本义六二中正上无应援故欲进而愁占者如是而能守正则吉而受福于王母也王母指六五盖享先妣之吉占而凡以阴居尊者皆其类也】
　　【谨按愁如与初爻摧如同君子未尝不欲进而迟囘审愼一若以进为愁苦而退然自沮者盖五皆阴爻非正应故二欲进复却而晋如愁如也然虽非正应而位皆得中二能守其中正之道则中与中相孚五必为之应援故曰受福于王母康侯有庆寮佐偏裨皆得树立功名以享锡命之荣汾阳部曲多名将若仆固怀恩軰不贞而凶者也】
　　六三众允悔亡○象曰众允之志上行也
　　【本义三不中正宜有悔者以其与下二阴皆欲上进是以为众所信而悔亡也】
　　【谨按坤三爻皆顺乎明者也三尤近离其上行在前而二初随之三爻之志同也】
　　九四晋如鼫鼠贞厉○象曰鼫鼠贞厉位不当也【谨按卦自观来六进居五功隆望重享锡命晋按之荣九退居四才不当位尸位素餐自顾已不能安而初二三爻复奋起而彚进于下惟恐见夺贪而畏人如鼫鼠然贞固守此其危可知艮为黔喙之属内互艮鼫鼠象外互坎盗象鼠以昼伏不以昼进四互艮为坎鼠窃髙位而上承大明之主晋如鼫鼠象】
　　六五悔亡失得勿恤往吉无不利○象曰失得勿恤往有庆也
　　【本义以阴居阳宜有悔矣以大明在上而下皆顺从故占者得之则其悔亡又一切去其计功谋利之心则往吉而无不利也然亦必有其德乃应其占耳】
　　【谨按六五康侯也而爻多戒辞功髙宠厚未易居也曰悔亡惟恐其有悔也曰勿恤惟恐其恤也惟勿恤乃悔亡也彼伐功而亢恃宠而骄者小人之所为何足为六五虑惟是保全身名之念重或以疑畏而损其忠或以退避而倦于勤退避则不往疑畏虽往无利矣失得关心悔吝随之可不戒欤爻曰往也勿恤也象曰往有庆也又何恤之有】
　　上九晋其角维用伐邑厉吉无咎贞吝○象曰维用伐邑道未光也
　　【谨按角刚而居上上九刚进之极躁急失中之甚者也若此者何所用之维用以自治庶虽厉亦吉可无咎耳然以阳刚之才止用自治贞固守此不免羞吝○又按晋卦与坤义同坤地道也臣道也离得坤之中昼为坤之嫡胍离二爻曰黄离即坤五之黄中通理也坤卦泛言地道臣道坤遇离则大地阳春发生臣子功成宠锡时矣故卦以柔为主六爻四阴皆吉而四上二阳虽贞亦厉而吝也】
　　明夷【离下坤上】
　　明夷利艰贞○彖曰明入地中明夷○内文明而外柔顺以蒙大难文王以之○利艰贞晦其明也内难而能正其志箕子以之
　　【谨按卦自临来二上三下内卦变兑为离离明也上卦坤阴夷明者也离明为坤阴所掩其象为明入地中故曰明夷卦德内文明而外柔顺寓明于顺人但见其顺不见其明一若以顺蔑其明者此道也文王以之蒙大难矣卦辞利艰贞谓当明夷之时不可自其明明而用晦即以晦为明而后夷可免明可保也此道也箕子曾以之当内难矣观文王与箕子而卦义卦辞显然矣内明外顺即是晦其明文王亦可言晦明箕子亦可言外顺彖传但随举其一耳六爻初与三为阳明二同体二阳虽阴亦明上三爻皆暗也旧解因五爻言箕子遂以上为纣初为夷齐二为文王三为武王四为微子窃意六十四卦皆以五为君五不为君则六爻无君象未有以五为臣上为君者此卦六五本君象箕子王叔休戚一体故爻辞不言君而言箕子箕子之夷即纣之夷也至卦传引箕子乃释全卦彖辞非为六五一爻言之也或云上爻谓飞亷恶来之徒然爻曰登于天传曰照四国则非臣子之象可知盖以上爻终五爻之义也】
　　象曰明入地中明夷君子以涖众用晦而明
　　【孔氏颖达曰冕旒垂目黈纩塞耳无为清静民化不欺若运其聪明显其智慧民即逃其密网奸诈愈生岂非藏明用晦反得其明也】
　　【吕东莱曰用晦而明者君子养明之道不有虞渊之入焉有旸谷之升】
　　【谨按黄老之清静晦而不明也申韩之苛察明而不晦也不刚不柔敷政优优君子用晦而明之道欤晋象自昭明德自新也明夷用晦而明新民也】
　　初九明夷于飞垂其翼君子于行三日不食有攸往主人有言○象曰君子于行义不食也
　　【谨按阳刚不安于下飞而上进者也飞而夷则垂其翼矣离鸟象初与三为鸟冀君子抱道而来志切匡世不合而去行矣穷途羇旅更无饭王孙之漂母望门投止安得留张俭之孔融君子至此困已极矣然吾守吾义不敢枉道以求合也当明夷之始见几而作众人不识也故主人有言阳刚在下而志行虽伤由自取然见几明决终能以义自守故其象占如此二承互震行象离空腹不食象离三爻三日不食象干离同宫主人象】
　　六二明夷夷于左股用拯马壮吉○象曰六二之吉顺以则也
　　【谨按二为明主柔顺中正故受夷而能拯二与三皆股肱之臣二阴柔不如三之阳刚有为犹人之左股不若右之便于用也夷及左股不可不拯夷仅分于左股犹可及马壮谓三九三阳刚有为二托之以拯则顺而则矣钱氏曰救祸莫若顺顺不以则茍且幸免而已惟柔故能顺惟内文明故不失其则临下卦为倒巽临变为明夷夷股象坎水陷离用拯象三四五互震马壮象出震则见入地则陷用拯马壮象】
　　九三明夷于南狩得其大首不可疾贞○象曰南狩之志乃大得也
　　【谨按以刚居刚又在离明之上二爻所谓马壮也坤为田狩所以去田害也九三虽夷其明而志切匡君南狩以除君害所谓拯用马壮也得大首谓去其太甚恶党如崇如密恶政如炮烙刳断之类得谓伐而去之也止去其太甚若狩者得其大首即止若欲尽去而归于正须待徐图未可亟也象曰乃大得谓志在得大首而已○又按南狩而得大首厥功着矣而明之夷亦于是者不贞不可谓文明也】
　　六四入于左腹获明夷之心于出门庭○象曰入于左腹获心意也
　　【谨按入于左腹言四之位近于五也四坤体坤为腹五腹中四则腹之左也当明夷之时入于左腹危矣哉犹幸可以去也去非忘国将以悟君也君悟则社稷可保身虽夷而心则获矣故曰获明夷之心于出门庭六四柔顺得正故受夷而能获其心与初九之守义而去不同出入二字意相承谓入于左腹犹可出于门庭出不必果能悟君但欲求获其心意不得不如是耳时论曰坤为腹医书谓心在左腹明夷之心纣之心也出门庭微子之去也盖入其腹而得其心故舍而决去也此论亦通四心位腹心象互震为倒艮门象自内而外出门象】
　　六五箕子之明夷利贞○象曰箕子之贞明不可息也【谨按六五居尊位而为夷主无不夷而因以自夷者也箕子王室至亲宗庙社稷与君共之箕子之明夷国事尚可问乎然于箕子固无伤也箕子之明不可息也明可夷而不可息惟其贞耳占得此爻者君能贞则虽闇必明臣能贞明夷而不失其明五为主爻故占辞与卦同】
　　上六不明晦初登于天后入于地○象曰初登于天照四国也后入于地失则也
　　【谨按不明晦谓不明而晦也天道昼夜循环上六则长夜矣此亦以上爻终五爻之义五君位也爻辞不言君道而言箕子之明夷以箕子之圣而受夷其君可知矣因于上爻极言君德之昏暗以见其终归于伤夷之甚也】
　　家人【离下巽上】
　　家人利女贞○彖曰家人女正位乎内男正位乎外男女正天地之大义也○家人有严君焉父母之谓也○父父子子兄兄弟弟夫夫妇妇而家道正正家而天下定矣
　　【谨按家人谓一家之人男有室女有家不曰室而曰家重在女也为卦上巽下离皆女象故曰利女贞最难正者女女贞则男之贞可知矣彖传男正位乎外谓九五女正位乎内谓六二二五得中且正传不言中者得位乎内外中可知也中正者天地之大义天地以中正为万物之父母男女以中正为一家之父母亦即为一家之严君国有君主治一国家有君主治一家家者国之本父母正而一家父子夫妇兄弟皆正定国之道不外是矣父子兄弟只泛说不必指定何爻○又按父母曰君治家如治国也曰严君即上九所谓威如也母亦云严者谚云慈母养骄子若上谷郡君之教程子跬歩必谨斯不愧严君之义矣】
　　象曰风自火出家人君子以言有物而行有恒
　　【谨按庸德之行庸言之谨君子所以修其身而施于有政也】
　　初九闲有家悔亡○象曰闲有家志未变也
　　【本义初九以阳刚处有家之始能防闲之其悔亡矣戒占者当如是也】
　　【谨按卦自遯来六上而九下当其为遯下艮也艮为门九下横而门塞矣故曰闲闲字从门从木木所以塞门也门何以塞女在中也离两刚对峙一柔在中九自遯下初之闲二之在中两象俱见矣礼曰深宫固门初九之谓也向使关键不宻内外罔别是市门也非家也闲而后得有其家矣然闲者闲于未然也妇敎初来谓其未变也初居家人之始故有此象】
　　六二无攸遂在中馈贞吉○象曰六二之吉顺以巽也【谨按六二得中而正与五为正应女正位乎内者也遂者专擅自遂也妻道无成何遂之有惟在闺中主馈而已○又按六二离体离畜牝牛顺之至也顺故无攸遂上卦为巽巽之德入为能审察周详愼之又愼以此主馈在中闺门整肃而家正矣一爻而备全卦之德故曰顺以巽传所谓女正位乎内卦辞所谓女贞也郑氏谓卦体离上互坎饪馈之象也】
　　九三家人嗃嗃悔厉吉妇子嘻嘻终吝○象曰家人嗃嗃未失也妇子嘻嘻失家节也
　　【谨按九三过刚不中难于持久者也离三爻不鼓缶而歌则大耋之嗟忽嗟忽歌离之本性然也此爻又在两离之间互二四为坎火烈水懦兼而有之是故时而呵叱嗃嗃也时而笑谑嘻嘻也吉厉悔吝得失参半吉而悔厉但无失耳犹未为得况失节而吝乎】
</div>
    <div class="pagination">
<a href="周易传义合订_page8.html">上一页</a><span>...</span><a href="周易传义合订_page4.html">4</a><a href="周易传义合订_page5.html">5</a><a href="周易传义合订_page6.html">6</a><a href="周易传义合订_page7.html">7</a><a href="周易传义合订_page8.html">8</a><span class="current-page">9</span><a href="周易传义合订_page10.html">10</a><a href="周易传义合订_page11.html">11</a><a href="周易传义合订_page12.html">12</a><a href="周易传义合订_page13.html">13</a><a href="周易传义合订_page14.html">14</a><span>...</span><a href="周易传义合订_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
