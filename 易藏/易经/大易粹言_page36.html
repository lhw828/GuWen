<!DOCTYPE html>
<html>
<head>
    <meta charset="UTF-8">
    <title>大易粹言 - 第 36 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 36 页/共 42 页</h1>
    <div class="content">　　山杨氏曰明则诚矣未有诚而不动动而不变也鸣鹤在隂其子和之非动乎曲能有诚诚在一曲也明则诚矣无物不诚也【中庸解】○禇遂良修起居注唐太宗曰朕有不善亦当记之乎或为之言曰借使遂良不记天下亦当记之曰此语亦善但人主好名则可以动之耳未尽也夫君子居其室出其言善则千里之外应之出其言不善则千里之外违之故言行君子之枢机不可不慎纵使史官不记而民之应违如此虽欲自掩其不善其可得乎【语录】
　　白云郭氏曰自此以下皆言拟议爻象之道也且鸣鹤在隂其子和之我有好爵吾与尔靡之初非有及于言行也圣人拟议之则见言行之不可不慎既得其道则言行之间所以成其变化也同人先号咷而后笑初非有及于出处语黙也圣人拟议之则见其同心之利同言之臭既得其道则出处语黙之际所以成其变化也圣人忧患后世不知爻象之用故明拟议之道如此而已【易说】
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也愼斯术也以往其无所失矣劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也亢龙有悔子曰贵而无位髙而无民贤人在下位而无辅是以动而有悔也不出户庭无咎子曰乱之所生也则言语以为阶君不密则失臣臣不宻则失身几事不宻则害成是以君子慎密而不出也子曰作易者其知盗乎易曰负且乗致宼至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲滛易曰负且乗致宼至盗之招也
　　伊川先生曰茅之为物虽薄而用可重者以用之能成敬慎之道也慎守斯术而行岂有失乎大过之用也系辞云苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣言敬慎之至也茅虽至薄之物然用之可甚重以之借荐则为重慎之道是用之重也人之过于敬慎为之非难而可以保其安而无过苟能慎斯道推而行之于事其无所失矣○有劳而不自矜伐有功而不以为徳是其徳厚之至也言以其功劳而自谦以下于人也徳言盛礼言恭以其徳言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故髙而不危满而不溢是以能终吉也夫君子履谦乃其常行非为保其位而为之也而言存其位者盖能致恭所以能存其位言谦之道如此如言为善有令名君子岂为令名而为善哉亦言有令名者为善之故也○亢龙有悔九居上而不当尊位是以无民无辅动则有悔也○不出户庭无咎系辞所解独以言者在人所节惟言与行节于言则行可知言当在先也○圣人于系辞明其致冦之道曰作易者其知道乎盗者乗衅而至苟无衅隙则盗安能犯负者小人之事乗者君子之器以小人而乗君子之器非其所能安也故盗乗衅而夺之小人而居君子之位非其所能堪也故满假而陵慢其上侵暴其下盗则乗其过恶而伐之矣伐者声其罪也盗横暴而至者也货财而轻慢其藏是教语乎盗使取之也女子而夭冶其容是教语滛者使暴之也小人而乗君子之器是招盗使夺之也皆取之之谓也【并易传】白云郭氏曰此五者当与鸣鹤在隂同居爻象拟议之终盖皆拟议之道也或别为一章非也拟议者圣人用易之道盖观象玩辞所以反诸其身也然不曰用而曰拟议者爻象必先拟议而后可用方拟诸形容象其物宜必从其事物象类以探作易圣人之意是以必至于拟议而后可也古之君子以拟议为学易之要务而世多略而不言或言之复失拟议之道是以易终不用于世也且玩易之辞有曰借用白茅无咎则知无所失之慎有曰劳谦君子有终吉则知以功下人之恭有曰亢龙有悔则知贵髙不可以无辅有曰不出户庭无咎则知言语不可以不密有曰负且乗致冦至则知非所乗而招盗是皆拟议而知其变化也五者之下各系以孔子之言盖孔子拟议之辞所谓拟之而后言者也能触类而长之则三百八十四爻能事毕矣天地之间备矣圣人存其大法得此七者已足用盖难尽为之言也圣人初已尽言于彖象文言以谓拟议之学未明故复系于此其忧后世所以垂教至矣尽矣后世欲务空言夸世则不必深明其说苟欲为力行之学归于君子之儒则拟议之道宜先尽心焉其言作易者其知盗乎者盖圣人叹易之道无不备也盗之情不必知也宜其无所见于易也尚且深明于此则天地之间举无遗矣拟议之道其可忽乎故惊而叹之有是言也观此则知崇礼卑又无足疑者系辞自天尊地卑之后至此章终凡言重卦设卦易道易辞爻位彖象乾坤神圣及圣贤之所法则君子之所观玩与夫学者拟议之道略尽于斯其所未言者数所未详者变化之道故继之于后也【易说】









　　大易粹言卷六十六
　　钦定四库全书
　　大易粹言卷六十七　　　宋　方闻一　编
　　繋辞上三
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　伊川先生曰有理则有气有气则有数行鬼神者数也数气之用也大衍之数五十数始于一备于五小衍之而成十大衍之则为五十五数之成也成则不动故损一以为用天地之数五十有五成变化而行鬼神者也变化言功鬼神言用【经説】
　　横渠先生曰大衍之数五十其用四十有九天地之数也一固不为用天一地二天三地四天五地六天七地八天九地十夫混然一物无有终始首尾其中何数之有然言者特示有渐耳理须先数天又须先言一次乃至于十也且天下之数止于十穷则自十而反一又数当止于九其言十者九之耦也扬雄亦曰五复守于五行者盖地数无过天数之理孰有地大于天乎故知数止于九九是阳极也十也者姑为五之耦焉耳
　　极【两两】是谓天参数虽三其实一也象成而未形也【两　地两效刚　七离九两　柔之法也　六坎八】
　　参天两地此但天地之质也通其数为五乾坤正合为坎离之数当六七精为日月粗为水火坎离合而后万物生得天地最灵为人故人亦参为性两为体推其次序数当八九八九而下土其终也故土之为数终于地十过此以往万亿无穷不越十终反一而已阳极于九隂终于十数乃成五行竒耦乃偹过此周而反始滋至无筭不越于是阳用其极隂不用极而用六者十者数之终九之配也地无逾天之理终于其终而已焉参天两地五也
　　【一地两二也　三地两六也坤用　五地两十也一天三三也　三天三九也干用　五天三十五也凢三五乗天地之数揔四十有五并三天两地者数之五共五十虚太极之一故其用四十有九】
　　挂一象三象天地之三也揲象四时四时揲之数不过十十时乃三嵗半举三揲多之余也直云五嵗再闰者尽遇多之极也揲余九则揲者四十而已四十乃时之数也
　　竒所挂之一也扐左右手四揲之余也再扐后挂者毎成一爻而后挂也谓第二第三揲不挂也闰常不及三嵗而再至故曰五嵗再闰此归竒必俟于再扐者象闰之中间再嵗也
　　六【七八九十五四三二】一　此相间循环之数也
　　五位相得而各有合一二相间是相得也各有合以对相合也如一六二七三八四九各有合神也位相得化也○成变化行鬼神成行隂阳之气而已矣【并易説】
　　兼山郭氏曰有天地之数有大易之数天地之数五行之数是也大易之数八卦之数是也五行之数始于天一终于十二辰周十二辰凡十七万七千一百四十七化生万物者也八卦之数始于太极终于二篇之防二篇之防凡万有一千五百二十当万物之数也河图合二者之数故纵横列之为十五小衍之数也天五潜运于中统而用之大衍之数天有三防地有八方是故五行之初自青气始八卦之运自帝出乎震始此气数有异同之别也独人之气不然天统以子为始地统以丑为始人统以寅为始而人气起于申是则不同也按十二部经法曰人气起于中焦注乎太隂漏水下百刻周行五十度而复防于手太隂太隂者金也是天地之气起于震木而人之气起于坤金而谈道者方且谓干为气坤为形为我生之固有也见其絪緼者故谓之龙虎见其变化者故谓之男女于是呼吸以求精按蹻以练形谓可以长生未足以语此也老子曰人法地地法天天法道道法自然知者能知乾坤之所以然则道可一言而尽也【易説】○凡数有母有法有实蓍之母四十九是也蓍之法四是也蓍之实三十六二十四二十八三十二是也数有是母必有法以用之然后得是实三者阙一则蓍道絶矣此圣人幽賛神明之道也○蓍数之母必用四十九者惟四十九即得三十六二十四二十八三十二之防也何惟四十九得之盖四十九之数去其十三则得三十六而去其十三者是初揲余五再揲余四三揲又余四也去其二十五则得二十四而去其二十五者是初揲余九再揲余八三揲又余八也至于其数二十八则去其二十一而得之也其数三十二则去其十七而得之也凡得者防数也去者所余之扐也防数皆自四十九数而得非四十九则不可得故四十九为蓍数之母○蓍之法必用四者以蓍之象本皆四也三十六二十四二十八三十二是也九八六七亦四也名曰老隂老阳少隂少阳亦四也故蓍之法非四不可用○蓍之实必三十六二十四二十八三十二者以四法而得之也四其九三十六也四其六二十四也四其七二十八也四其八三十二也○四象之数必曰九八七六何也曰三十六二十四二十八三十二之防再以四揲而得之也以四揲而得之何九六为老而七八为少也曰九六天地之数也乾坤之防也七八出于九六者也六子之防也乾坤相索而成者也【并揲蓍説】
　　白云郭氏曰圣人易数之学不传久矣今粗能通者天地之数大衍之数乾坤二篇之防而已舍揲卦之外亦莫知其用也世人言易数者皆出于纬书星歴灾异之学流为隂阳末技非圣人之道也然大衍天地谓之数乾坤二篇谓之防则数者防之所宗而策为已定之数也孔頴达谓于二篇之防万有一千五百二十之中独取五十防为用是则数反出于防大衍反出于二篇其倒置甚矣岂不思积数之揲而后有策由大衍而后有二篇乎京房以十日十二辰二十八宿为五十马融以太极两仪日月四时五行十二月二十四气为五十荀奭以八卦六爻加乾坤用九用六为五十皆妄相傅防非学者所宜言至郑康成姚信董遇皆取天地之数以减五六义虽近之而郑氏谓五行减五为五十姚董谓六画减六为四十九五六当减则减又何必傅防五行六画此儒者之蔽也韩氏取王弼之言曰演天地之数所頼者五十夫何頼焉顾懽云立此五十数以数神又何立焉夫数本于自然数之所始圣人能知而明之耳安能以私意加毫末于是也故大衍之数五十是为自然之数皆不可穷其义穷之愈切其失愈逺唯毋意毋必斯得之矣故曰至诚如神自其用四十有九之后圣人得以用之也若是则大衍之数五十犹数之天也其用四十有九犹数之人也天人之道既立则用与不用生焉此之谓易之数也然近世歴家多称出于大衍盖傅防其数于其始名是而实非及一变用则其数支离终不可复得何大衍之有皆妄人之説也歴数之説傅防甚易且以五十为始四十九为始五十五为始八十一六十四皆可首数至其窒不能通则小小迁就亦无大失是知顾懽之言可立之数也儒者往往不明乎此肆为术士所欺然自汉以来太初四分犹为近古故其数多本乎自然是以歴家有言曰古之六术并同四分以迁史考太初亦四分也而亡失特甚歴之踈缪有古以来莫甚于三统班氏不复讨论太初而备载三统至其傅防欺妄之言一语不遗良可叹也后世皆谓一行王朴之术出于大衍二者亦皆术士之学第能文饰之耳欲如太初四分近古之数尚未之有况易乎故易数与歴不可同论也○五十者数之本也四十有九者数之用也此圣人用数揲蓍之法也揲蓍之法自四十有九分而为二以象两仪就两仪之间于天数之中分挂其一而配两仪以备三才之象故曰挂一以象三也揲之以四象四时也竒者所挂之一也扐者左右两揲之余也得左右两揲之余寘于前以竒归之也归竒象闰也五嵗再闰非以再扐象再闰也盖闰之后有再嵗故归竒之后亦有再扐也再扐而后复挂挂而复归则五嵗再闰之义矣凡一竒再扐三变而成一爻十有八变则一卦成矣然并竒与扐计之初揲非余五则余九再揲三揲皆非余四则余八世俗以八九谓之多四五谓之少故有三多三少之言其数虽不差而其名非矣且初揲余五再揲余四三揲余四以四十九数计之去此十三数则左右两手之中得四九三十有六老阳之数也故阳爻为九而其防为三十六初揲余九再揲余八三揲余八以四十九数计之去此二十五数则左右两手之中得四六二十有四老隂之数也故隂爻为六而其防为二十四至于世俗所谓两少一多者去其十七则得四八三十有二少隂之数八也俗所谓两多一少者去其二十一则得四七二十有八少阳之数七也揲蓍之法本无二致因或者误以扐为竒又好以三多三少论隂阳之数故异説从而生焉○一三五七九天数之五也二四六八十地数之五也一与六二与七三与八四与九五与十皆合也故曰五位相得而各有合积一三五七九之数凡二十五故曰天数二十有五积二四六八十之数凡三十故曰地数三十合天地之数五十有五天地所以能成变化而行鬼神者莫不有数存焉成变化行鬼神所谓幽明之故也变化见于万物者也鬼神运于四时者也易数以大衍为宗天地之数大衍之所合也故先大衍而天地次之【并易説】○世俗皆以三多三少定卦象如是则不必四十九数以四十五四十一皆初揲非五则九再揲三揲非四则八矣岂独四十五四十一为然哉自三十以上论之则三十三三十七五十三五十七六十一六十五六十九七十三七十七八十一八十五八十九九十三九十七皆可得五九四八多少之象与十九数为母者无以异独不可得三十六二十四二十八三十二之防数故蓍数四十九为不可易之道可易者非圣人之法也○杨子云太元以三揲取三象其法盖仿此○是三者之数莫知所立之后先谓四十九为先乎则非法之四亦不用四十九矣谓法之四为先乎则非三十六二十四二十八三十二亦不用法之四矣故三者之数一有一无则蓍之道不立一先一后则蓍之用不成惟同有同立莫知后先故其数一本于自然如镮之无端虽圣人不能加毫末于是矣○归竒合扐之数谓不用之余数也防数谓所得之正数也初揲余数得五再揲余数得四三揲余数又得四世所谓三少者也其数凡十有三于四十九蓍之中去此不用之余数十有三则所得正防数四九三十有六故为老阳○不用之余数初揲余九再揲余八三揲又余八世所谓三多者也其数凡二十有五于四十九蓍之中去此不用之余数二十有五则所得正防数四六二十有四故为老隂○三揲不用之余数得五与八八九与四八其数皆二十有一也于四十九蓍之中去此二十一数则所得正防数皆四七二十有八故为少阳○三揲不用之余数得九与四四五与四八其数皆十有七也于四十九蓍之中去此十七数则所得正防数皆四八三十有二故为少隂○揲法先以右手揲左次以左手揲右故曰两揲之余今人或止揲一手即以余数足之者非法也自唐初以来以竒为扐故揲法多误至横渠先生而后竒扐复分揲法于是明矣○凡一挂再扐为三变乃成一爻此言毎成一爻又言第二第三揲不挂者正所以明正义之失也君子之言防而显如此○古歴十九分为一闰而闰余之法嵗得十九分之七三嵗当得二十一分是一闰有余二分也五嵗即得三十五分是两闰不足三分也故一闰常不及三嵗再闰常五嵗有余观横渠先生之言至简而正昔人之误无遗矣○凡卦爻所得之数独谓之防自余虽天地大衍亦皆谓之数隂阳有九六七八数也蓍之四十九亦数也挂之竒耦盖谓画也非防非数也○扐者数之余也如礼言祭用数之仂是也或谓指间为扐者非也大衍之扐盖两手之余数故其字亦从手如揲之从手也扬子云作艻亦谓蓍之余数岂以草间为艻邪○正义云四四揲天之数最末之余归之合于扐挂之一处是一揲也又以四四揲地之数最末之余又合于前所归之扐而緫挂之是再扐而后挂也详正义言天之数谓左手之蓍也地之数谓右手之蓍也言扐挂者是以初为竒也盖以左手之蓍为一揲右手之蓍为再揲以再揲为再扐是六揲六扐而成一爻三十六揲三十六扐而成一卦与十有八变而成卦之文异矣○正义以左右两手之余为再扐而前复云竒谓四揲之余者则是既以竒为余又以扐为余竒与扐异名而同一事矣繋辞言归竒于扐则竒与扐为二事也又言再扐而后挂则扐与挂亦二事也由是知正义误以竒为扐又误以左右两揲为再扐如曰最末之余归之合于扐挂之一处则是又以扐为竒而扐为挂亦不复为二事也其説自相抵牾莫知所从惟当从横渠先生之説曰竒所挂之一也扐左右两揲之余也以此为正○繋辞言归竒于扐是归挂一于余数也如正义言是归余数于挂一也○繋辞以两扐一挂为三变而成一爻是有三嵗一闰之象正义以每一揲左右两手之余即为再扐是一变之中再扐一挂皆具则一嵗一闰之象也正义所论归余数于挂一则是緫挂指间故毕中和因之有第一指第二指第三指之言此皆误以扐为指间不知其为两手余数也指间之説本于马氏故后人因之○凡揲蓍第一变必挂一者谓不挂一则无变所余皆得五也惟挂一则所余非五则九故能变第二第三揲虽不挂亦有四八之变盖不必挂也故圣人必再扐后挂者以此○或言旧法初揲用四十九而挂一第二与第三揲或挂或不挂而止用四十八数者皆非是今三揲皆用四十九数而挂一俱不在竒耦数中某按书法第二第三揲皆除挂与扐而揲未尝用四十八数也若三揲皆用四十九数而挂一则每揲皆得四十防或四十四防其余扐皆非五则九一揲足矣何用三变为如是则终无四九四六四七四八之防此盖不知所谓防数也盖防数因论多少而失之多少又因论竒耦而失之圣人之法扫地矣○大衍之法自唐以竒为扐以扐为挂以正防数为余数逮今五百年矣虽名既不正义亦难通而其为数尚未失也至取三多三少之数以辨隂阳老少虽画卦未至异同而弃防数不用则四十九之蓍已似可废至传一行之学又直取三多三少之象以画竒耦不复问其数此与掷钱代蓍无以异四十九蓍于是真可废也究其始盖不明防数之又重之以毕中和再揲三揲非三则七于是毎变必挂而古法更张人亦不以为非矣况掷钱代蓍亦自唐始是蓍已可不用安知揲蓍之道不遂絶乎百世之下康节先生出而后明言防数横渠先生出而后明正竒扐伊川先生出而后其法大偹学者于是复知圣人生蓍立法之意斯道不可得而絶矣岂小补哉【并蓍卦辨疑】
　　干之防二百一十有六坤之防百四十有四凡三百有六十当期之日二篇之防万有一千五百二十当万物之数也
　　兼山郭氏曰何谓九六天地之数乾坤之防曰天一地二天三地四天五此天地之生数也天之生数凡三一三五是也合一三五之数是为九地之生数凡二二与四是也合二与四之数是为六故曰九六天地之数也干之防二百一十有六六之则为三十六又四之则九也坤之防百四十有四六之则为二十四又四之则六也故曰九六乾坤之防也九六本于天地之数得于乾坤之防故干所以称九而为老阳坤所以称六而为老隂也○何谓七八出于九六六子之防乾坤相索而成曰由上所言则隂阳止于九六而已何七八之有由震巽六卦考之然后得七八之数盖震坎艮之三卦皆干画一坤画二干画一其防三十六坤画二其防四十八合之为八十四防复三分之则一爻之防二十八也又以四之法揲之是为七巽离兑之三卦皆坤画一干画二坤画一其防二十四干画二其防七十二合之为九十六防复三分之则一爻之防三十二也又以四之法揲之是为八由是言之七八由九六之变而成故曰七八出于九六者也六子之防也以干之防索于坤而为震坎艮之防八十四以坤之防索于干而为巽离兊之防九十六故曰乾坤相索而成者也如是则七安得不为少阳而八安得不为少隂乎故圣人幽賛神明之道无非本于神明自然独能賛以明之而已夫何容心焉○或曰乾坤称九六而六子不称七八何也曰九六有象也七八无象也以卦言之则六子之卦七八隠于其中而无其象以画言之则虽六子亦皆乾坤之画无六子之画也如震之初干画也干防也震之二三坤画也坤防也在震初无是画无是防也干画不得不称九坤画不得不称六也故惟乾坤有用九用六之道诸卦之得竒画者皆用干之九也得耦画者皆用坤之六也终无用七用八之道故曰九六有象而七八无象也【并揲蓍説】
　　白云郭氏曰防者揲而所得之数也乾坤之防皆取老隂老阳之数老阳之数三十有六六之则干之防故二百一十有六老隂之数二十有四六之则坤之防故百四十有四二篇之防凡阳爻百九十有二皆干之九也隂爻百九十有二皆坤之六也合为防万有一千五百二十以象万物之数也乾坤之防三百六十而曰当期之日者三百六十中数也二十四气过之故曰气盈十二月不及焉故曰朔虚气盈朔虚积而为闰者也圣人举中道言之故曰当期之日乾坤二篇之防皆一定之数出于大衍者也故大衍之序先天地而乾坤之防又次之【易説】○一三五七九天数也二四六八十地数也自天一至天五为天地之生数自地六至地十为天地之成数此见于天地者然也其用于易者则以生数成数故一三五成而为九二四成而为六自九变而成七自六变而成八至于十则复变而为一者也天地于是无余数矣易有兼天地之道故曰与天地凖人在其中故曰兼三才○大衍揲蓍之法系辞言之虽详独不载九八七六隂阳老少之数而学者相传谓九为老阳七为少阳六为老隂八为少隂及观干爻称九坤爻称六则九六为隂阳盖无疑也而六子皆称九六不言七八则少隂少阳未有所据及考乾坤之防曰干之防二百一十有六坤之防百四十有四六之一则干爻得三十六坤爻得二十四是则老隂老阳之数也又考二篇之防阳爻百九十有二以三十六乗之积六千九百十有二隂爻百九十有二以二十四乗之积四千六百八合之为万有一千五百二十则二篇之防亦皆老隂老阳之数也而少隂少阳之数又无所见再置阳爻百九十有二以少阳二十八乗之积五千三百七十六再置隂爻百九十有二以少隂三十二乗之积六千一百四十四合之亦为万有一千五百二十以是知少隂少阳之数隠于老隂老阳之中如是则七九皆为阳六八皆为隂其画为竒为耦皆同圣人画卦初未必以隂阳老少为异然卜史之家欲取动爻之后卦故分别老少之象与圣人画卦之道已不同矣然七九为阳六八为隂盖谓隂阳各有二道与説卦言立天之道曰隂与阳立地之道曰柔与刚其义皆同是道也以圣人不明载之繋辞故后世纷纷互相矛盾至有大失圣人之意者大率多主卜史之论不知所谓防数遂妄为臆説也究其原盖自唐毕中和之误亦有由来然犹能通其数而其误有四论余不论防以多少为言一误也误认扐之义置余于三指间二误也揲左不揲右三误也每扐必挂一四误也因此四误故后人之弊有不胜言者夫揲蓍在易为无可疑之事尚且多误如此则易道之难明难言可知己○凡挂扐之数为余数三十六二十四二十八三十二为防数盖本于繋辞言干之防坤之防也故邵康节先生以余数为归竒合扐之数以四九四六四七四八为防数而正义云归此残竒于所揲之防则以竒为余数又以余数归之防矣如是则竒扐与防混殽莫辨故毕中和言三指俱遇少通计十三防三指俱遇多通计二十五防此不当名防者皆称防也殊不知防者卦之所得之定数也干得二百一十有六坤得百四十有四是也非卦中所得之防虽天地大衍皆谓之数则蓍之余数正义既误归于所揲之防而毕中和又不当名防而名之曰防也【并蓍卦辨疑】
　　是故四营而成易十有八变而成卦八卦而小成引而伸之触类而长之天下之能事毕矣
　　白云郭氏曰四营谓分而为二挂一象三揲之以四归竒于扐其营有四也四营而后有爻爻而后有卦故云成易也一卦再扐共为三变而成一爻六爻则有十八变矣自八卦小成引而伸之触类而长之重为六十四卦合三百八十四爻为防万有一千五百二十则天地之间无不矣乾坤防数之后复继以四营成易之道者以明易之作始于数也【易説】
　　显道神徳行是故可与酬酢可与祐神矣
　　伊川先生曰显明于道而见其功用之神故可与应对万变可賛祐于神道矣谓合徳也人为顺理以成功乃賛天地之化育也【经説】
　　横渠先生曰示人吉凶其道显隂阳不测其徳神显故可与酬酢神故可与祐神受命如响故可与酬酢知来蔵往故可与祐神○示人吉凶其道显矣知来蔵往其徳行神矣语蓍之用也○显道者危使平易使倾惧以终始其要无咎之道也神徳行者寂然不动防防于万化之感而莫知为之者也受命如响故可与酬酢曲尽鬼谋故可与祐神显道神徳行此言蓍之徳也【并易説】
　　白云郭氏曰道至难显徳行难神使道之显犹易简而天下之理得是也盖由易之有书也使徳行之神犹圣人之崇徳是也亦由易之有书也唯显道神徳行故可与酬酢而应天下之变可与祐神而賛天地之化育矣上言四营成易以至天下之能事毕矣皆谓易之成书天下万事无不故此言圣人因其书用其道以显道神徳行酬酢祐神也由是知易之为书始于数而终于圣人之用明矣【易説】
　　子曰知变化之道者其知神之所为乎
　　伊川先生曰知变化之道者其知神之所为乎与上文相连不合在下【经説】
　　横渠先生曰化之于己须臾之化则知须臾之顷必显一日之化则知一日之化有殊易知变化之道则知神之所为又曰知几其神乎○惟神为能变化以其一天下之动也人能知变化之道其必知神之为也○圣人之进岂不自见今在学者区别是非有化于神者犹能知之况圣人乎易言穷神知化又言知变化之道安得不知【并易説】
　　广平游氏曰春作夏长秋敛冬蔵皆神之所为也神之所为异于人为者以其从道而已此四时所以不忒也【易説】○变者革汚以为清革暴以为良然犹有迹也化则其迹泯矣日用饮食而已至于化则神之所为也【中庸觧】
　　白云郭氏曰变化即尽神也故由变化可以知神天下之变化或不得而知则由易之变化以知之知神之所为者知神之所谓也【易説】
　　易有圣人之道四焉以言者尚其辞以动者尚其变以制器者尚其象以卜筮者尚其占
　　伊川先生曰言所以述理以言者尚其辞谓于言求理者则存意于辞也以动者尚其变动则变也顺变而动乃合道也制器作事当体乎象卜筮吉凶当考其占【经説】○吉凶消长之理进退存亡之道于辞推辞考卦可以知变象与占在其中矣【易传序】
　　横渠先生曰辞变象占皆圣人之所务也易道具焉【一本无易道具焉四字有故曰神而明之存乎其人十字】○尚辞则言无所苟尚变则动必精义尚象则法必致用尚占则谋必知来四者非知神之所为孰能与于此○知徳之难言知之至也孟子谓我于辞命则不能又谓浩然之气难言易谓不言而信存乎徳行又以尚辞为圣人之道非知徳逹乎是哉学未至于知徳语皆有病形而上者得辞斯得象矣故变化之理须存乎词言所以显变化也易有圣人之道四曰以言者尚其辞辞者圣人之所以圣○人言命字极难辞之尽理而无害者须出于精义易有圣人之道四曰以言者尚其辞必至于圣人然后其言乃能无敝盖由精义所自出也故辞不可以不脩【并易説】
　　白云郭氏曰言则用其辞动则用其变制器用其象卜筮用其占圣人用易之道又有是四焉故言易有圣人之道四焉也【易説】
　　是以君子将有为也将有行也问焉而以言其受命也如响无有逺近幽深遂知来物非天下之至精其孰能与于此
　　伊川先生曰受命如响遂知来物非神乎曰感而通求而得精之至也【经説】○蓍虽无情然所以为卦而卦有吉凶莫非有此理以其有是理也故以是问焉其应也如响若以私心及错卦象而问之便不应盖没此理今是理与前日已定之理只是一个理故应也【附吕与叔东见録】
　　横渠先生曰有不知则有知无不知则无知是以鄙夫有问仲尼叩两端而空空易无思无为受命乃如响○无有逺近幽深遂知来物非天下之至精孰能与于此言易之为书也至精者谓圣人穷理极尽精微处也【并易説】
　　白云郭氏曰君子有为有行问言受命盖言求其道于易中如问之以言求而得其道如响应以见易之无乎不备可与酬酢也无逺近幽深见几知来非易为天下之至精孰能如此【易説】
　　参伍以变错综其数通其变遂成天地之文极其数遂定天下之象非天下之至变其孰能与于此
　　横渠先生曰既言参伍矣参伍而上复如何分别【易説】○气之聚散于太虚犹冰凝释于水知太虚即气则无无故圣人语性与天道之极尽于参伍之神变易而已诸子浅妄有有无之分非穷理之学也【正蒙】白云郭氏曰凡天下之变皆变也凡天下之数皆数也而易又参伍之错综之盖变与数之所自出又制其变数不可穷尽者也虽天地之文必成于其变天下之象必定于其数则知易之变数不可穷尽如此故为天下之至变也凡天地之道显而可见者皆曰文天下之物可见者皆曰象如日月星辰山川草木皆为天地之文或隂阳昼夜以变而运或生长融结以变而成皆是也或谓天地之文如青赤之文非也【易説】
　　易无思也无为也寂然不动感而遂通天下之故非天下之至神其孰能与于此
　　明道先生曰寂然不动感而遂通者天理具备元无少欠不为尧存不为桀亡父子君臣常理不易何曽动来因不动故言寂然虽不动感便通感非自外也【吕与叔东见录】
　　伊川先生曰喜怒哀乐之未发谓之中中也者言寂然不动者也故曰天下之大本发而皆中节谓之和和也者言感而遂通者也故曰天下之逹道【畅潜道录】○老子曰无为又曰无为而无不为当有为而以无为为之是乃有为为也圣人作易未尝言无为惟曰无思也无为也此戒夫作为也然下即曰寂然不动感而遂通天下之故是动静之理未尝为一偏之説矣【防定夫録】○寂然不动感而遂通此已言人分上事若论道则万理皆具更不説感与未感○寂然不动万物森然已具在感而遂通感则只是自内感不是外面将一件物来感于此也【并入关语録】○喜怒哀乐未发之际此心即赤子之心即天地之心即孔子之絶四即孟子所谓物皆然心为甚即易所谓寂然不动感而遂通天下之故此心所发纯是义理与天下之所同然安得不和○心一也有指体而言者【寂然不动是也】有指用而言者【感而遂通天下之故是也并答吕大临论中书】○感而遂通天下之故以其寂然不动小则事物之至大则无时而不感【谢显道记平日语】
　　横渠先生曰易言感而遂通者盖语神也虽指暴者谓之神然暴亦固有渐是亦化也○圣人通天下之志虽愚人与禽兽犹能识其意有所感则化感亦有难専以化言感而遂通者神又难専谓之化也【并易説】广平游氏曰不勉而中无为也不思而得无思也【孟觧】○三月不违仁者其心犹有所操也至于中心安仁则纵目之所视更无乱色纵耳之所聴更无奸声无思也无为也寂然不动感而遂通天下之故则发育万物弥纶天地而何克己复礼三月不违之足言哉【语解】
　　山杨氏曰正心到寂然不动处方是极致以此感而遂通天下之故其于平天下也何有【语録】○自至神而下盖未能无思也惟无思无为足以感通天下之故而谓无思土木可乎此非穷神知化未足与议也【语解】○中也者寂然不动之时也无物不该焉故谓之大本和也者所以感通天下之故故谓之逹道【中庸解】白云郭氏曰易无思无为宜其不能与人事相感而反能通天下之故者是易为天下之至神也至于圣人用易以易简之道得天下之理亦可谓通天下之故矣【易説】
　　夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　明道先生曰唯神也故不疾而速不行而至神无速亦无至须如此言者不如是不足以形容故也【刘绚师训】横渠先生曰易非天下之至精则辞不足待天下之问非深不足通天下之志非通变极数则文不足以成物象不足以制器几不足以成务非周知兼体则其神不能通天下之故故不疾而速不行而至也○非至精至变至神不能与故曰神而明之存乎其人无知者以其无不知也若言有知则有所不知也惟其无知故能竭两端易所谓寂然不动感而遂通也无知则神矣苟能知此则于神为近无知亦以其术素备也道前定则不穷一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也物形乃有小大精粗神则无精粗神即神而已不必言作用譬之三十辐共一毂则为车若无毂与辐亦何以见车之用感皆出于性之流也惟是君子上逹小人下逹之为别【并易説】○义理之学亦须深沉方有造非浅易轻浮之可得也盖唯深则能通天下之志只欲説得便似圣人若是则是释氏之所谓祖师之类也【语录】
　　白云郭氏曰上言至精至变至神皆谓易之道也此言圣人用易之道以极深而研几也天下之事至深难测也几微难见也用易之道则能极其不测之深研其难见之几矣然极易之深则天下之志无不通是能得其至精也研易之几则天下之务无不成是能得其至变也又尽易之神故得不疾而速不行而至所谓感而遂通者也○前言圣人之道四四者本于人事由人而言之也继以至精至变至神三者易之道由易而言之也又继以唯深唯几唯神言虽圣人犹极深研几如此也复以圣人之道四焉终之者盖易之道其精变神如此圣人用易极深研几又如此则天下后世于言动制器卜筮之间岂可任其私智以它求哉必当尚易之辞变象占也此众人当尚之事而曰圣人之道者以言圣人犹尚此道也圣人尚此者以易为至精至变至神天下无以加焉故也此之谓者犹言谓是故也【并易説】
　　大易粹言卷六十七
　　钦定四库全书
　　大易粹言卷六十八　　　宋　方闻一　编
　　繋辞上四
　　天一地二天三地四天五地六天七地八天九地十伊川先生曰自天一至地十合在天数五地数五上简编失其次也天一生数地六成数才有上五者便有下五者二五合而成隂阳之功万物变化鬼神之用也【经説】○或问张横渠有云隂阳之精互藏其宅此説然否曰此两句甚有味由人怎生看水离物不得故水有离之象火能入物故火有坎之象凡物之生各随气胜处化曰何以见得曰如木之生根既长大土却何处去曰克也曰既克则是土化为木矣曰不是化只是克五行只古人説迭王字説尽了只是一个盛衰自然之理也人多言木得土方得生火火得土方得生金某以为不然木生火火生土土生金金生水只是迭盛衰也或曰五行是一气曰人以为一物某道是五物既谓之五行岂不是五物也五物备然后能生且如五常人谁不知是一个道理既谓之五常安可混而为一也天之生数地之成数才有上五者便有下五者【语録】
　　横渠先生曰此语恐在天数五地数五处然圣人之于书亦有不欲并一説尽虑易知后则不复研究故有易有难或在此説或在彼説然要终必见但俾学者潜心【易説】
　　白云郭氏曰前言天数五地数五者此也汉志言天以一生水地以二生火天以三生木地以四生金天以五生土故或谓天一至天五为五行生数地六至地十为五行成数虽有此五行之説而于易无所见故五行之説出于歴数之学非易之道也此二十字当在天数五之上错简于此【易説】
　　子曰夫易何为者也夫易开物成务冒天下之道如斯而已者也
　　明道先生曰开物成务有济时之才【游定夫所録】
　　横渠先生曰开物成务物凡物也务事也开明之也成处之也事无大小不能明何由能处虽至麄至小之事亦莫非开物成务譬如不深耕易耨则稼穑乌得而立唯深也故能通天下之志唯几也故能成天下之务是则开物成务者必也有济时之才【易説】白云郭氏曰易之道难穷不可以一言尽故此章又明其开物成务冒天下之道也以言乎天地之间则易无不备故能冐天下之道盖言天下之道无不具于其中也【易説】
　　是故圣人以通天下之志以定天下之业以断天下之疑
　　横渠先生曰能通天下之志者为能感人心【易説】白云郭氏曰孔子言易道于上必继以圣人用易于下以见圣人无适而非易也此章先言开物成务冒天下之道继之以通天下之志本乎易之开物也以定天下之业本乎易之成务也以断天下之疑本乎易之冒天下之道也故圣人有为有行未尝不本于易【易説】
　　是故蓍之徳圆而神卦之徳方以知六爻之义易以贡横渠先生曰圆神故能通天下之志方知故能定天下之业爻贡所以断天下之疑易书成三者备民患明圣人得以洗濯其心而退藏于宻矣【易説】
　　白云郭氏曰蓍卦六爻各言其徳固非易道之大全圣人用之亦所以通志定业断天下之疑也圆而神故能通志方以知故能定业易以贡故能断疑圣人之于易也取而用之左右逢其原矣【易説】
　　圣人以此洗心退藏于宻吉凶与民同患神以知来知以藏往其孰能与于此哉古之聦明叡智神武而不杀者夫
　　伊川先生曰安有识得易后不知退藏于宻宻是用之源圣人之妙处【河南语録】○离了隂阳更无道所以隂阳者是道也隂阳气也气是形而下者道是形而上者则是宻也○退藏于宻宻是甚○知不专为藏往知来藏往主蓍卦而言【并入关语录】
　　横渠先生曰吉凶可以正胜非圣人之患也○开物于几先故曰知来明忧患而弭其故故曰藏往○示人吉凶其道显矣知来藏往其徳行神矣语蓍之用也○神武不杀神知之大者使知惧而不犯神武者也【并易説】
　　山杨氏曰六经不言无心惟佛氏言之亦不言修性惟雄言之心不可无性不假修故易止言洗心尽性记言正心尊徳性孟子言存心养性【语录】
　　白云郭氏曰以此洗心者以易洗心也圣人之用易也随用随取随取随足故能无思无虑以涤其心盖其酬酢应变在易不在心则心无留事亦无应变之方非洗心而何故其脩身齐家治国治天下之道莫不一本于易微而至于耒耜舟楫臼杵弧矢之用亦必取诸益取诸涣取诸小过取诸睽圣人皆无容心焉是所以能洗心而退藏于宻也彼愚而好自用者虽竭精神逞智力而天下之志未必能通天下之业未必能定天下之疑未必能断又安知圣人通天下之志者用易开物之道也定天下之业者用易成务之道也断天下之疑者用易冒天下之道也天下之事不过于志业疑三者而已圣人用易亦不过三者之道也所谓洗心用易者如此虽圣人吉凶之患不得不与民同然无心受之亦无妄之道也夫何患焉若是者非神之妙足以知方来非知之崇足以藏已往又安能与于洗心之道哉古之聦明叡知之君神武不杀而天下治者盖得洗心退藏之道也是知心之为物用之则尘滓不用则清明众人不知不用之术而圣人独明不用之道故圣人洗心在此而众人莫之知也【易説】
　　是以明于天之道而察于民之故是兴神物以前民用圣人以此齐戒以神明其徳夫
　　明道先生曰圣人齐戒敬也以神明其徳恶人齐戒亦敬也故可事上帝【朱公掞问学拾遗】○易要玩索齐戒以神明其徳夫【刘绚师训】
　　横渠先生曰言天之变迁祸福之道由民之逆顺取舍之故故作易以先之○民患除忧疑亡用利身安故可退藏于宻穷神知化以崇髙其徳也自此而下又歴言其徳之出而异名也【并易説】
　　白云郭氏曰圣人明天之道察民之故无或不通故兴神物以前民用则无有逺近髙深遂知来物圣人初无与焉是以能齐戒其心休休然以神明其徳也神物易也前言圣人用易而不自用其心故曰洗心此又追本而言圣人作易之时亦无容心焉因神物固有独能兴之而已故既兴神物以前民用是乃所以齐戒神明其徳夫齐戒所以洗心也洗心所以神明其徳也【易説】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　明道先生曰阖辟便是易一阖一辟谓之变【罗氏拾遗】伊川先生曰凡物之散其气遂尽无复归本原之理天地间如洪鑪虽生物销铄亦尽况既散之气岂有复在天地造化又焉用此既散之气其造化者自是生气至如海水潮日出则水涸是潮退也其涸者己无也月出则潮水生也却非是将己涸之水为潮此是气之终始阖辟便是易一阖一辟谓之变【入关语録】横渠先生曰阖户静宻也辟戸动逹也形开而目覩耳闻受于阳也一动一静是道之常専于动静则偏也一阖一辟谓之变人之有息盖刚柔相摩乾坤阖辟之象也○因其变而裁制之以教天下圣人之法也○用之不穷莫知其乡故名之曰神【并易説】○物之所以相感者利用出入莫知其乡一万物之妙者欤○虚明【一作静】照鉴神之明也无逺近幽深利用出入神之充塞也【并正蒙】
　　白云郭氏曰繋辞论变通最为易之要道而人多略之变通者易之道也用易之道也故孔子于繋辞三致意焉盖其义微而难知也因其微而难知故以阖户辟户言之盖圣人举近人而易晓者莫若户之为用也固非乾坤之道止于阖户辟户而己也因阖戸辟户以明变通则又并及象器法神而言者以见乾坤变通以至制法尽神之妙举一户之义足以兼明之则圣人所以探赜索隠钩深致逺者如是其至也然一户至末也犹必尽此道而后可用于天下后世则圣人所以治天下者其可不尽变通之道乎故易曰神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利然则变通之道是乃黄帝尧舜氏得之以治天下者也可不务乎且坤隂物也故有阖戸之象干阳物也故有辟戸之象既能阖复能辟是所谓变也朝辟之暮阖之日复一日往来阖辟不穷是所谓通也通也者通其变也至于其户之可见则曰象也其有形则曰器也制而用此者则曰法也利于出入之用而天下之民无不用之者又其所以为神也如是则一戸之设岂偶然哉故治天下之道无它焉如制一户之法使之变通可久斯得之矣虽黄帝尧舜之治不过于此【易説】
　　是故易有太极是生两仪两仪生四象四象生八卦八卦定吉凶吉凶生大业
　　伊川先生曰范文甫问四象曰左右前后杨中立问四象曰四方【时氏拾遗】
　　横渠先生曰四象即干之四徳四时之象故下文云变通莫大乎四时尽吉凶之理则能尽天人之助而成位乎其中矣故下云崇髙莫大乎富贵有吉凶利害然后人谋作大业生若无施不宜则何业之有【易説】山杨氏曰问易有太极莫便是道之所谓中否曰然若是则本无定位当处即是太极耶曰然两仪四象八卦如何自此生曰既有太极便有上下有上下便有左右前后四方有左右前后四方便有四维皆自然之理也【语录】
　　白云郭氏曰太极者三才未分之名统三才之道者也两仪犹曰二象也谓有乾坤天地之二象而未为乾坤天地也四象者九八七六隂阳老少之象此与大衍之序同大衍太极也分而为二两仪也揲之以四四象也四象既生然后太极分而为三才两仪定而名乾坤八卦以成吉凶以定而大业生焉吉凶者八卦之所有而非八卦之所生大业者圣人之所造吉凶定则易道成矣易道成故圣人用之以崇徳广业也【易説】
　　是故法象莫大乎天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍
　　白云郭氏曰自论乾坤变通至天生神物四事皆首以是故为言盖因洗心齐戒用易而有是四事明文义相属也圣人洗心齐戒用易以应天下之务盖用易不用心故用乾坤变通而至于利用出入之神用太极两仪之道而至于生大业由圣人用易备物致用为天下利故与天地四时日月蓍同为莫大神明之徳终言圣人效象天地神物皆不自用其心皆有所则象亦洗心用易之道也且天下物理有形名气象者固不可概举也然有法象者非一而莫大于天地变通者非一而莫大于四时县象着明者非一而莫大于日月崇髙者非一而莫大于富贵备物致用者非一而莫大于圣人探赜索隠者非一而莫大于蓍富贵者人君之势位道必假此而后行也故位为大寳圣人亦人也以能用易故莫大也然法象变通着明崇髙备物致用探赜索隠皆易之道而天地四时日月富贵者与圣人蓍得之皆成莫大之徳又以见易之开物成务冒天下之道无乎不备如是之大也【易说】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　伊川先生曰孔子感麟而作春秋然麟不出春秋岂不作大抵须有发端处如画八卦因见河图洛书果无河图洛书八卦亦须作【入关语録】○因见卖兔者曰圣人见河图洛书而画八卦然何必图书只看此兔亦可作八卦数便此中可起古圣人只取神物之至着耳【刘元承手编】
　　横渠先生曰天生蓍圣人则之以占兆【一云占之以兆】天地变化圣人作易以着效之故曰圣人效之作易以示人犹天垂象见吉凶作书契效法犹地出图书【一云犹河洛出图书易説】○造化所成无一物相肖者以是知万物虽多其实一物无无隂阳者以是知天地变化二端而己万物形色神之糟粕性与天道云者易而已矣【正蒙】
　　白云郭氏曰圣人用易无它焉欲不自用其心耳盖自用其心则是有心于成败好恶皆私心也不自用其心则酬酢万变皆取诸易成败好恶圣人无容心焉此所谓洗心也圣人不独用易以酬酢万变也凡天地万物可则象者皆则而象之故天生神物则则之天地变化则效之天垂象则象之河图洛书则则之以见洗心之道皆有则象未尝自用其私智如此河图洛书先儒之説多不同至于取纬为证者尤非学易之事也然河出图而后画八卦洛出书而后定九畴故河图非卦也包羲画而为卦洛书非字也大禹书而为字亦犹箕子因九畴而陈洪范文王因八卦而演周易其始则肇于河图洛书书画于八卦九畴成于洪范周易其序如此【易説】
　　易有四象所以示也繋辞焉所以告也定之以吉凶所以断也
　　白云郭氏曰四象所以示变繋辞所以告得失吉凶所以断行事自易有四象以下与前文不相属又非别章疑其错简【易説】
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
</div>
    <div class="pagination">
<a href="大易粹言_page35.html">上一页</a><span>...</span><a href="大易粹言_page31.html">31</a><a href="大易粹言_page32.html">32</a><a href="大易粹言_page33.html">33</a><a href="大易粹言_page34.html">34</a><a href="大易粹言_page35.html">35</a><span class="current-page">36</span><a href="大易粹言_page37.html">37</a><a href="大易粹言_page38.html">38</a><a href="大易粹言_page39.html">39</a><a href="大易粹言_page40.html">40</a><a href="大易粹言_page41.html">41</a><span>...</span><a href="大易粹言_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
