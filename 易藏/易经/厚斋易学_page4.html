<!DOCTYPE html>
<html>
<head>
    <meta charset="UTF-8">
    <title>厚斋易学 - 第 4 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 4 页/共 103 页</h1>
    <div class="content">　　六三系丈夫失小子随有求得利居贞
　　九四随有获贞凶有孚在道以明何咎
　　九五孚于嘉吉
　　上六拘系之乃从维之王用亨于西山
　　【巽下艮上】
　　巽风作于艮山之下有落叶之象又下巽上止事之所以败也故巽下艮上成卦曰蛊
　　蛊元亨利涉大川先甲三日后甲三日
　　蛊声古蛊壊之名元亨象物之蛊败者其元气尚存故亨盖蛊以元而亨也利涉大川先甲三日后甲三日占事壊必求其济故利于涉大川日取甲者造事之始之义先后各三者周天之运凡六甲也先后并如字
　　初六干父之蛊有子考无咎厉终吉
　　初六干父之蛊修饬尊者所壊之事之象有子考无咎厉终吉占有子能干其蛊则事虽蛊于考而修饬之可以无咎也有拂人情或更张则危而终归于吉
　　九二干母之蛊不可贞
　　九二干母之蛊修饬家事之壊之象不可贞占谓不可以为正也
　　九三干父之蛊小有悔无大咎
　　九三干父之蛊象同初六小有悔无大咎占
　　六四裕父之蛊往见吝
　　六四裕父之蛊缓以修饬尊者所壊之事之象裕寛缓也或曰益之也往见吝占谓不可以有行也
　　六五干父之蛊用誉
　　六五干父之蛊象同初六用誉占誉去声用有声誉之臣以干其父之蛊
　　上九不事王侯髙尚其事
　　上九不事王侯遗去有事之象髙尚其事占蛊者有事之卦饬蛊则有事也上在卦外又蛊之终可饬者已饬之矣不可饬者无所自饬也故不事而其事为髙尚
　　【兑下坤上】
　　以爻之序而言则二阳偪四隂而临之以卦之象而言则地临乎泽之上故兑下坤上成卦曰临
　　临元亨利贞至于八月有凶
　　临有二义偪也覆也临偪之临去声临覆之临平声元亨利贞大者亨通而利于正之象至于八月有凶占八月详见辑传
　　初九咸临贞吉
　　初九咸临与物相交相感而相临之象去声九二同咸感而临之也贞吉占
　　九二咸临吉无不利
　　九二咸临象吉读无不利占
　　六三甘临无攸利既忧之无咎
　　六三甘临以甘言媚説临下之象上四爻临皆平声无攸利既忧之无咎占临非其正本无所利知其非正而忧之能改则无过咎矣
　　六四至临无咎
　　六四至临临之尽道之象至当也尽也无咎占
　　六五知临大君之宜吉
　　六五知临知髙天下而足以统临之象知今智大君之宜吉占
　　上六敦临吉无咎
　　上六敦临以笃厚之道临下之象敦笃厚也林黄中曰増培之义吉无咎占临之以厚故得其道而免咎
　　【坤下巽上】
　　以巽成坤下之四隂仰乎上之二阳二阳在上以示乎下故坤下巽上成卦曰观
　　观盥而不荐有孚颙若
　　观去声示也盥而不荐有孚颙若以象为占譬之临祭盥涤器浣手荐或作祭也言有孚于下下之观者见其盥已信敬不待荐而后知也故有孚颙鱼恭反仰望貌若语辞
　　初六童观小人无咎君子吝
　　初六童观卑逺而观不能见之象下四爻观皆平声童稚矮小在众人之后相去又逺所观不及谓观九五也小人无咎君子吝占君子小人以位言也五上两爻同小人位卑不能有见乃其分也故无咎君子而在下位亦无所观君子之羞也
　　六二闚观利女贞
　　六二闚观自内觇外之象闚窥通苦圭反窃闚也如闚豹一班之闚女贞占释文一本有利字以初爻例之无利字为当
　　六三观我生进退
　　六三观我生下观上而可见之象我主九五本爻为客阳主生育故曰我生进退占谓进可观五退可自保
　　六四观国之光利用賔于王
　　六四观国之光近天子之光之象国指九五利用賔于王占王九五也如作宾于王家之宾谓以客礼见王者乃利也
　　九五观我生君子无咎
　　九五观我生人君中正以示天下之象观二爻并去声我爻自我也示我之所以生育天下之道君子无咎占言如此而后君子无咎
　　上九观其生君子无咎
　　上九观其生推戴大君以示天下之象其指五也君子无咎占
　　【震下离上】
　　合六画有颐中有物之象物丽于頥必动而噬之颐乃合故上离丽下震动成卦曰噬嗑
　　噬嗑亨利用狱
　　噬嗑噬市制反齧也嗑胡腊反合也亨象卦有亨义頥噬其物而嗑之乃得亨也利用狱占用狱所以去间去间而后合故利
　　初九屦校灭止无咎
　　初九屦校灭止惩恶于其初之象屦纪具反校爻教反以木绞校者也即械也校者通名屦校所谓桎也灭没也止今趾足指也桎其足而没其止也无咎占告在狱者
　　六二噬肤灭鼻无咎
　　六二噬肤灭鼻恶之寖长而深治之之象肤方于反皮之表也无咎占告狱者三五同
　　六三噬腊肉遇毒小吝无咎
　　六三噬腊肉遇毒恶坚而不服之象腊声昔小物全干之名毒肉有毒者也小吝无咎占
　　九四噬干胏得金矢利艰贞吉
　　九四噬干胏得金矢恶虽寖坚而得其情之象干声干下同胏缁美反肉傅骨之名説文作子夏作脯郑作箦于爻义无取干胏最难于噬者钧金束矢详见辑传利艰贞吉占利于艰贞乃吉盖非易噬之物
　　六五噬干肉得黄金贞厉无咎
　　六五噬干肉得黄金以中道治恶而罪疑从轻之象干肉轻于腊胏黄金赎刑也贞厉无咎占存贞厉之念谨刑而不轻决乃得无咎
　　上九何校灭耳凶
　　上九何校灭耳惩恶于怙终之象何今荷校枷也何之于首者也没其耳重枷也凶占长恶不悛故凶
　　【离下艮上】
　　坤之一隂自上而来二以文干成离之明干之一阳自二而往上以文坤成艮之止故离下艮上成卦曰贲
　　贲亨小利有攸往
　　贲彼伪反文饰也或甫寄符文反或谓古班字并非亨小象因其质而贲文之无其质则文无所施故所亨者小小谓六二文干也利有攸往占天下有自然之文不容但已故以有攸往为利往谓上九往文坤也
　　初九贲其止舎车而徒
　　初九贲其止致饰于其初之象止同噬嗑初九舎车而徒占舎今舍车今舆古居与余二声通用郑张作舆徒行也
　　六二贲其须
　　六二贲其须致饰于其上之象占在象中须今须
　　九三贲如濡如永贞吉
　　九三贲如濡如致饰润泽之象如语辞濡声儒永贞吉占
　　六四贲如皤如白马翰如匪宼昬冓
　　六四贲如皤如白马翰如未致饰而人求之之象皤白波反或声烦髪白貌或作燔波皆非翰户旦反叶声寒董黄曰马举头髙卬貌谓所贲髪白而犹未加饰有乘白马翰飞而来贲之者谓初九也匪宼婚媾初九正应也
　　六五贲于丘园束帛戋戋吝终吉
　　六五贲于丘园束帛戋戋饰致于幽隠而以物将之之象丘园隠逸者之所居束帛聘币戋戋委积貌薛虞云礼之多也在千反或声牋或作残残者非吝终吉占
　　上九白贲无咎
　　上九白贲终于致饰成文之象白贲即绘画之事后素功也无咎占谓能以白贲五采则无咎
　　【坤下艮上】
　　上艮一阳在上二隂在下下坤三隂凡五隂消去一阳故坤下艮上成卦曰剥
　　剥不利有攸往
　　剥普卜反读如八月剥枣之剥击也又邦角反割也裂也诸爻以割裂为义不利有攸往无象有占往则剥阳矣
　　初六剥牀以足蔑贞凶
　　初六剥牀以足毁下之象足牀之最下以象初也以谓欲剥牀先剥其足也下以同蔑贞凶占蔑荀作灭今文贞正也灭正道故凶
　　六二剥牀以辨蔑贞凶
　　六二剥牀以辨毁渐近上之象辨皮苋反説文判也正义足与牀分辨之处崔云牀梐或作办古通辨故误蔑贞凶占义同初六
　　六三剥无咎
　　六三剥无咎不随众以毁上之象象意寄于占今本作剥之无咎京刘荀一行皆无之字释文一本有之字非后人以赞有之字遂疑经脱此一字増入也
　　六四剥牀以肤凶
　　六四剥牀以肤毁及其身之象肤或作簠非凶占
　　六五贯鱼以宫人宠无不利
　　六五贯鱼羣隂相次而进之象鱼隂物贯之则不乱以宫人宠无不利占以宫人之宠宠之无有不利者矣宠今文古龙
　　上九硕果不食君子得车小人剥庐
　　上九硕果不食阳实不剥之象硕大也食式亦反君子得车小人剥庐占车从董遇晁曰古文今舆羣隂上载之象庐上覆下本爻之象
</div>
    <div class="pagination">
<a href="厚斋易学_page3.html">上一页</a><a href="厚斋易学.html">1</a><a href="厚斋易学_page2.html">2</a><a href="厚斋易学_page3.html">3</a><span class="current-page">4</span><a href="厚斋易学_page5.html">5</a><a href="厚斋易学_page6.html">6</a><a href="厚斋易学_page7.html">7</a><a href="厚斋易学_page8.html">8</a><a href="厚斋易学_page9.html">9</a><span>...</span><a href="厚斋易学_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
