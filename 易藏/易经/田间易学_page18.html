<!DOCTYPE html>
<html>
<head>
    <meta charset="UTF-8">
    <title>田间易学 - 第 18 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>田间易学 - 第 18 页/共 36 页</h1>
    <div class="content">　　六二剥牀以辨蔑贞凶　象曰剥牀以辨未有与也程传　辨分隔上下者牀之干也　凶指蔑贞者言葢剥人者之凶无异于受剥者之凶两爻重言之者伤之深也【丘行可曰凡隂阳相应为有与咸六爻皆应则谓之感应以相与艮六爻皆不应则谓之敌应不相与爻之时羣隂在下使其间有一君子与之为应犹足以沮其害正之心如六三之于上九是也未有与则莫为挽囘以致君子受害而小人未尝得免故初二皆予以凶辞】
　　六三剥之无咎　象曰剥之无咎失上下也
　　程传　如东汉之吕强是也　本义　众隂方剥阳而已独应之去其党而从正无咎之道也　上下谓四隂【胡仲虎曰剥之三即复之四复六四在五隂中独与初应而不许以吉剥六三在五隂中独与上应而许以无咎何也复君子之事明道不计功不以吉许之可也剥小人之事小人中独知有君子不以无咎许之无以开其补过之门也　赵汝楳曰三以失上下而无咎犹坤以丧朋而有庆见易曰三与上应有保全君子之意使羣隂觉之三危矣上益危矣故三亦随众以剥之而所以保之者上下皆不觉也传曰失上下也谓三不以上下之心为心也此失上下之三即复时中行独复之四也】
　　六四剥牀以肤凶　象曰剥牀以肤切近灾也
　　【郭子和曰六四上体居床之上则肤矣　崔憬谓肤荐席也若兽之有皮毛也　胡仲虎曰本义于初二两爻曰蔑贞则凶葢犹许其不蔑贞则犹未至于凶也剥而及肤小人岂不欲蔑贞哉然正道终不可得而蔑故不言蔑贞而直言凶亦岂独君子之凶哉】
　　【大传曰以隂剥阳阳之灾即隂之灾】
　　六五贯鱼以宫人宠无不利　象曰以宫人宠终无尤也
　　本义　五为众隂之长当率其类受制于阳故有此象
　　【见易曰贯鱼隂以类聚也以宫人宠宠无所专也小人满朝而宠无所专此君子之利也】
　　【火传曰五居君位而为羣隂之长惟隂是宠此岂犹有保全孤阳之意乎而上九硕果不食实赖有此曰无不利上利之也葢小人所重者君宠也宠多则必争小人之争君子之利也阳势既孤又不与君同德非其所忌则上九免矣传曰终无尤也言五之宠隂本宜有尤而因以保阳故无尤也】
　　上九硕果不食君子得舆小人剥庐　象曰君子得舆民所载也小人剥庐终不可用也
　　程传　诸阳消剥已尽独上九一爻尚存上九亦变则纯隂矣然阳无可尽之理变于上则生于下无间可容息也以卦配月则坤当十月十月谓之阳月恐疑其无阳也隂亦然圣人不言耳隂道盛极之时其乱可知乱极则思治故众心愿载于君子君子得舆也诗匪风下泉所以居变风之终也【饶仲元曰十月虽当纯坤之月而介于剥复二卦之间以言乎前半月则有剥而木尽之阳为小雪以前以言乎后半月则有复而方生之阳为小雪以后剥之阳方尽于上而复之阳已生于下矣知十月之非无阳则四月之非无隂可知朱子曰当以一爻分三十分隂阳日进退一分剥之阳剥于九月之霜降而尽于十月之小雪复之阳则生于小雪而成于卜一月之冬至夬之隂决于三月之谷雨而尽于四月之小满姤之隂则生于小满而成于五月之夏至然后知隂阳絶续之际果无一息之间防也　象正曰剥烂也时之已过君子不能留也君子失于君顺而求之民小人失于民逆而求之君故坤者君子之与剥者小人之庐也　倪鸿寳曰独阳居上必至于剥独阳居下犹可以复世道之丧皆由有君无臣吾道不亡所恃贤人在野　时论曰剥至上将为坤即上九亦变为隂不食云者浑身藏于坤六之中人见以为变而阳正于此完固譬之果烂而仁独存也】
　　【见易曰君子在上未有不厚下者也小人之剥君子亦未有不剥民者也当君子用事之日民与相忘而已及至小人满朝而君子将尽然后人心共载君子惟恐其去也彼小人方剥之不止既不为民心所与其能久安于上乎亦自剥其庐而已】
　　【火传曰上九当剥之终而吉凶不著者天若祚唐来俊臣决不能杀狄仁杰天欲覆汉中常侍决不能容膺滂也】
　　【震下坤上】
　　复亨出入无疾朋来无咎反复其道七日来复利有攸往
　　本义　复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复又自五月姤卦一隂始生至此七爻而一阳来复乃天运之自然故为反复其道至于七日当得来复【李子思曰于临曰八月有凶于复曰七日来复阳消而数月者幸其消之迟阳长而数日者幸其长之速也　王伯厚云易毎以初爻为七日举前卦而言也故震与既济言七日得皆在初爻　胡仲虎曰前此自姤而剥隂在内为主阳行逆境今自剥而复阳在内为主阳顺行故亨出入而得无疾者一阳顺而亨也朋来亦得无咎众阳顺而亨也反复其道统言隂阳往来其理如此也七日来复专言一阳方来其数如此利有攸往则言一阳之长可往而为临为泰以至于干也　订诂云出入无疾以下皆主初九一爻言出者刚长也入者刚反也疾者遽迫也无疾即临之刚浸而长之説也一阳生则诸阳以渐而生故曰朋来乃自其未然之势言】
　　【见易曰出入是阳气将出而转入不肯一往遽出也守之固之始畅故无疾朋者偶画隂也朋来谓隂党虽众然阳已得气隂皆顺从故无咎也　凡数无不十二者举其半为六爻周而复之则为七自子至午成七犹姤月至复为七也】
　　彖曰复亨刚反　动而以顺行是以出入无疾朋来无咎　反复其道七日来复天行也　利有攸往刚长也复其见天地之心乎
　　王注　入则为反出则刚长故无疾疾犹病也　孔疏　反复者出入之义反谓入而倒反复谓既反之后复而向上也　天地养万物以静为心不为而物自为不生而物自生寂然不动此天地之心也　本义　积隂之下一阳复生天地生物之心几于灭息而至此乃复可见【程子谓天地以生物为心　朱子谓复卦下一画便是动安得谓之至静先儒谓静见天地之心惟某言动见天地之心三阳之时万物蕃新只见物之盛大天地之心郤不可见惟一阳初复万物未生冷冷静静而一阳初动生物之心阖然而见虽在积隂之中自掩藏不得所以必于复见天地之心也　若是三阳发生万物之后天地之心尽散在万物不能见得如此端的发防曰周子于坤上説静专言静也邵子以坤复两卦言动静兼乎一动一静之间也程子则以为动之端为天地之心　潘天锡曰剥以顺而止复以顺而行君子处道消之极至道长之初未尝一毫不以顺也　王伯厚曰复以自知必自知然后能见天地之心有不善未尝不知自知之明也】
　　【见易曰刚反阳囘于下也震坎艮为阳卦常主七日言之刚反言方复之初刚长言已复之后　植物根先生动物首先生其生皆反故震曰反生复曰刚反】
　　象曰雷在地中复先王以至日闭闗商旅不行后不省方
　　孔疏　雷是动物复卦以动息为主故曰雷在地中本义　安静以养防阳也月令是月斋戒掩身以
　　待隂阳之所定【张横渠曰剥之与复间不容线适尽即生更无先后之次一嵗则转闗于子月而月月有阳一日则转辟于子时而时时有阳在转辟处见此一阳为主而形色皆天矣　蔡虚斋曰雷在地中一阳初动但未离乎地耳故为复要知不是收声之雷　象正曰闭闗返照出入自知象魏布和乃告以时】
　　初九不远复无祗悔元吉　象曰不远之复以修身也本义　一阳复生于下复之主也祗抵也又居事初失之未远能复于善不抵于悔大善而吉之道也【胡仲虎曰春秋公孙敖如京师不至而复公如晋至河乃复皆以不极其往为复复善贵早故易以不极其往者言之　卦辞以气数言爻辞专以人事言】
　　【见易曰诸卦言悔亡者悔之已见而能亡也言无悔者本宜有悔而无之也此称无祗悔谓其有不善未尝不知知之未尝复行不至于悔而待亡待无也此顔子之庶几吉之先见者也故为元吉火传曰吾心即天地之心天地之心见于冬至人心亦无时不有冬至有一念之悔即冬至也故六爻俱言人心之复而不言天地】
　　六二休复吉　象曰休复之吉以下仁也
　　本义　柔顺中正近于初九而能下之复之休美吉之道也【王介甫曰以卦言阳反为复以爻言阳以进为复隂以退为复阳以进为复初九是也隂以退为复六二六三六四是也惟隂以退为复故六二乘初有下初之意　订诂曰初九已自为复者也顔子克己复礼之仁似之六二依人而复者也曽子之从事吾友似之　邹泗山曰人心所以不纯乎天者以驰而不休也一休即复当下休即当下复】
　　【火传曰仁即剥上硕果中之仁反而在下为初者以下谓培之极深不令漏泄其生机也故为休休休养也】
　　六三频复厉无咎　象曰频复之厉义无咎也
　　程传　复贵安固频复频失不安于复也圣人开迁善之门与其复而危其屡失故云厉无咎【杨诚齐曰频复非危频过为危危其频过故厉以警之訚其频复故无咎以劝之】
　　【见易曰频复者葢频悔也悔而频终于悔矣高顺谓吕布举动不肯谛思动輙言误误岂可数乎不咎其误咎其数误也】
　　六四中行独复　象曰中行独复以从道也
　　本义　四处羣隂之中而独与初应为与众俱行而独能从善之象当此之时阳气甚防未足以有为故不言吉然理所当然吉凶非所论也【胡仲虎曰泰二夬五曰中行二五上下之中也益三四曰中行三四在一卦之中也此中行六四在五隂之中也】
　　【见易曰惟独复然后谓之中行行其所独是者而已所谓举世非之而不顾也若牵顾依傍以求合于中去中愈逺　从道者惟道是从不系于其类也】
　　六五敦复无悔　象曰敦复无悔中以自考也
　　【丘行可曰二四待初而复故曰以下仁也以从道也五不待初而自复故曰自考本义云考成也见易曰复惟初九一阳二之休所以深藏之于下五之敦所以増厚之于上皆培养此一阳也初无祗悔则五亦无悔矣】
　　【火传曰五本中位得坤五之黄中其自考者殆于不覩不闻之后更加省察之功耳　系传曰复以自知五中以自考亦近之矣】
　　【今按复曰敦复临曰敦临复为一阳之卦以初为主而敦之者六五临为二阳之卦以初二为主而敦之者上六皆取应之上一爻也葢阳气甫萌于下而上有应之者则其机易动而气不全敦者于应爻之上从而加厚焉不令非时早出若锢之实所以成之也】
　　上六迷复凶有灾眚用行师终有大败以其国君凶至于十年不克征　象曰迷复之凶反君道也
　　【胡仲虎曰十年不克征亦七日来复之反干无十坤无一隂数极于六而七则又为干之始阳数极于九而十则自为坤之终故几言十年者坤终之象也屯十年乃字颐十年勿用皆互坤　剥上九民所载也一阳在上指众隂之为民复上六反君道也众隂之极表一阳之为君　倪鸿寳曰圣人惧否而犹惧泰惧剥而犹惧复病愈曰复病反亦曰复天下之病愈于复天下之人死于复也故申否而系之曰亡者保其存者也则知存者之不保亡矣申复而系之曰知之未尝复行也则知又有复之害复者矣否终则喜以倾否复终则凶以迷复以其否故倾否以其复故迷复也天下皆归命于泰终之曰城复于隍天下皆待尽于剥终之曰硕果不食此虑君子之力未必荡邪亦度小人之才不能灭正也　夫处否剥则君子甚完处泰复则君子必罅否剥之世必得君子泰复之世必失君子否剥之世小人用事而君子逃责泰复之世君子乘权而小人抵巇也圣人观世危泰而防复是故殷道之泰终于帝乙帝乙而后无泰是泰之危也孔门之复几于顔子顔子而外无复是复之防也】
　　【火传曰世儒以君位皆指五若剥则宜以上九为君复则宜以初九为君矣】
　　【震下干上】
　　无妄元亨利贞其匪正有眚不利有攸往
　　本义　无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄【冯厚斋曰史记作无望自文王以来多为无妄之义马季长郑康成王子雍皆同斯义古人字同声者义亦通之如豫之为预履之为礼噬嗑之为市合不一而足序卦定义非可如此推也动出于人则为之而期其成有所妄也动而听命于天非可期望也　焦弱侯曰目病生翳曰眚人心本无妄其有妄如目有眚眚非实有妄也　方野同曰程子谓动以天故无妄动以人则妄又曰虽无邪心不合正理亦妄也今知动以天者之无妄不知恃天动者之为妄也不知舍人而求天者之为妄也不言日用之何以得正不言使天下之何以各正但曰人即天也妄亦诚也是灾眚天下者也故惟大畜以学问而后时措之宜见易曰大学之诚意先以致知知之不致其所为诚者皆妄诚也匹夫匹妇以情痴而殉身盗贼凶人以信誓而共命此亦无妄而匪正者匪正之无妄乃大妄也若申生之孝荀息之忠虽非至正犹未可以匪正目之是谓无妄之灾不谓无妄之眚】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　【朱子谓内外二字以六画之卦言之下三画为内上三画为外以三画之卦言之则下画为内上尽为外今以讼二之九来居于初为自外而内　按比卦以四比五谓之外比此一证也　订诂曰诚者天道何妄之有不正从妄生以为不止于无妄而欲更有所往是于本无妄中自生妄也故告之曰无妄之往何之矣】
　　【见易曰朱子以实理之自然解无妄自然者无所期望因乎时而已程子谓无妄动以天则因时顺理之谓也以外来之刚而为主于内时为之也时之所在天之所命当其时谓之正夫四时之气有过不及即为不得其正而况吾人恃其无妄之性动与时违可为正乎匪正者违其时之正也与时违者即天命之所不祐也是故六爻皆无妄也初往吉二利往时当动而动也四可贞五勿药上行有眚时当静而静也以时动静所谓动以天也】
　　象曰天下雷行物与无妄先王以茂对时育万物本义　先王法此以对时育物因其所性而不为私焉【湛原明曰雷动而万物生勾萌甲折蛰启藏洪纎高下物各付物而天不与焉不与者动以天也无妄也先王对时育物因其时而施因其物而付亦无与于时与物圣人所以体天而无妄也见易曰雷行物与防句读六十四卦未有以卦名粘大象读者独此卦象与干天行健粘读谬乾象辨详前　物与属上雷行为句与犹应也从也张希献曰天雷而物应胡旦曰物物相与以应雷行】
　　初九无妄往吉　象曰无妄之往得志也
　　本义　以刚在内诚之主也如是而往其吉可知【李子思曰两刚相遇不牵于系应之私是之谓无妄初所以吉四所以无咎也若夫六二九五应六三上九应而三不免于灾五不免于疾上不免于眚有应者反不若无应者之为愈此可见矣　订诂曰无妄卦爻中所取者三其一以刚实为无妄其一以当位为无妄其一以不系应为无妄初九全此三者彖之元亨初九是也九五刚而当位九四刚而不当位与上九同然上有应而四无应六二当位而柔六三与上九皆不当位而应故皆不免于灾】
　　【见易曰凡无所为而为者谓之无妄有所为而为者虽正亦妄也初九上无系应其往也往其所不得不往者而已传曰得志也葢以往为志无所为而往也】
　　六二不耕获不菑畬则利有攸往　象曰不耕获未富也
　　本义　柔顺中正因时顺理而无私意期望之心故有不耕获不菑畬之象言其无所为于前无所冀于后也　富如非富天下之富言非计其利而为之也【苏子瞻曰夫必其所耕而后获必其所菑而后畬充其操必蚓而后可也故曰于义可获不必其所耕也于道可畬不必其所菑也不害其为正而后可以通天下之情　订诂曰不耕获不方耕而即望其有获不菑畬不方菑而即望其成畬也】
　　【见易曰六二为无妄之富六三为无妄之灾九五为无妄之疾而二心无富三心无灾五心无疾此之谓大亨以正不然则不耕而获不菑而畬子綦所谓吾未尝为牧而牂生于奥吾未尝好田而鹑生于突索然出涕而以为大惟也】
　　【火传曰夫耕而得获菑而得畬本非有妄然以获而耕以畬而菑即谓之妄彖戒以不利有攸往此朂以则利有攸往亦论其攸往之心而已传曰未富也言未有富之心也】
　　六三无妄之灾或系之牛行人之得邑人之灾　象曰行人得牛邑人灾也
　　【胡仲虎曰六爻皆无妄三之时则无妄而有灾者也六二得位而有无妄之福时也六三失位而有无妄之祸亦时也杂卦曰无妄灾也其此之谓乎】
　　【见易曰不与福期而福至者为无妄之福不与灾防而灾至者为无妄之灾系牛得牛邑人之灾灾岂邑人所自致乎非所致而至者虽灾不为眚传曰行人得牛邑人灾也似以其灾为应得者庄子所谓知其无可奈何而安之若命也灾而能安乃见无妄】
　　【火传曰六三系牛而牛失失其牛于此而必欲求之于此此其意自以为无妄也而卒至于灾执一之过也刻舟求劒者也】
　　九四可贞无咎　象曰可贞无咎固有之也
　　本义　阳刚干体下无应与可固守而无咎不可以有为也【订诂曰初九之无妄往吉行乎其所当行者也九四之可贞无咎止乎其所当止者也象正曰谓可贞似犹有不可者而后可之可者谓不利往而利往者也】
　　【见易曰无妄之道行止惟时非贞夫一者也初与四皆无系应初为震主震动也故往吉四互为艮艮止也故曰可贞言在四之时位为可贞也传曰固有之也言其时可贞即宜固守其贞不必更言变通之道矣】
　　九五无妄之疾勿药有喜　象曰无妄之药不可试也本义　阳刚中正以居尊位而下应亦中正无妄之至也如是而有疾勿药而自愈矣　既已无妄而复药之则反为妄而生疾矣
　　【见易曰九五阳刚中正下应亦中正本无致疾之道而有疾焉此无妄之疾也惟守正安常以听之疾且自去而试之药焉则必以吾之常者为非而悉反其道斯纷纷召疾之方至矣故曰无妄之药不可试也火传曰五有刚中之德而有柔中之应有俞无咈疾之所由来乎齐桓公多内宠而不害霸汉高祖嗜酒色而帝业成子瞻所谓小不正无害其大正也齐宣有疾孟子谓用之可以兴王是勿药之喜也　易于疾言喜者三曰勿药有喜曰介疾有喜曰损其疾使遄有喜喜者治病之良方也人有喜神则不用药而病自去矣】
　　上九无妄行有眚无攸利　象曰无妄之行穷之灾也本义　上九非有妄也但以其穷极而不可行耳【时论曰无妄中正而已圣人无可无不可而言行庸谨是无妄之正也以任放为自然以礼法为拘牵径情率意自为天真似无妄而非也其害必至以无忌惮为无妄而以多识前言往行为妄也故圣人受之大畜见易曰彖传刚自外来而为主于内专指初九其匪正有眚以下即指上九也以刚居上处卦之终自以为无妄之极任天而行而不知其入于邪也虽至于行有眚亦所不惜谓其本无妄也则匪正害之也所谓无妄之往何之矣】
　　【火传曰无妄上九即干上之亢恃其无妄而行至于亢也故干上曰穷之灾此亦曰穷之灾也】
　　【干下艮上】
　　大畜利贞不家食吉利渉大川
　　本义　大阳也以艮畜干又畜之大者也【胡仲虎曰大畜大壮皆四阳卦故皆谓之大其占皆曰利贞大壮而不贞其壮也刚而无礼大畜而不贞其畜也慱而寡要不家食是贤者不畜于家而畜于朝涉大川又有畜极而通之意】
　　彖曰大畜刚健笃实辉光日新其德　刚上而尚贤能止健大正也　不家食吉养贤也　利渉大川应乎天也
　　孔疏　尚贤谓上九也制健谓艮体也大正应天者谓艮也应天者上体之艮应下体之干故称应天此取上卦下卦相应非谓一隂一阳相应也【朱子云笃实便有辉光艮止便能笃实　邹汨山曰畜者畜之以成其德也何畜乎干惧其过鋭而或躁过刚而或折过大而或简故畜焉以裁之】
　　【见易曰小畜以巽畜干六四之隂为主大畜以艮畜干上九之阳为主夫阳非隂不畜曰大正者指上九阳大也不以止健之功归之于隂小也】
　　【火传曰本义以卦变言卦自需来九自五而上以卦体言六五尊而尚之是谓刚上而尚贤则尚贤六五之事也养贤上九之事也六五尊尚上九凡造士用人惟上九是任始而止其躁进以成就人才既而广开贤路以其食天禄进止之道各有其时所谓应乎天也皆上九之刚上为之然非五之尊尚之不能也】
　　象曰天在山中大畜君子以多识前言往行以畜其德【苏子瞻曰孔子论干九二之德曰君子学以聚之问以辨之是知干之健患在于不学汉高帝是也故大畜之君子将以用干必先厚其学　时论曰观天在山中之象即知虚在实中一在万中德在言行中故孔子不言悟而言学子思曰吾尝深有思而莫之得也于学则悟焉此多识以畜德之説也见易曰泽山为咸以山虚而能受泽也自地以上皆天则山中之有天非假象也　凡健者多恃其才智而不肯学而德亦因以不能大成黜材智以潜心于多识此即止健之功固是畜德之要】
　　初九有厉利己　象曰有厉利己不犯灾也
　　本义　干之三阳为艮所止故内外之卦各取其义【胡仲虎云他卦取隂阳相应此取相畜内卦受畜以自止为义外卦能畜以止之为义　苏子瞻曰小畜之畜干也顺而畜之故始顺而终反目大畜之畜干也厉而畜之故始厉而终亨君子爱人以德细人爱人以姑息见德而愠见姑息而喜过矣初九之欲进无已遇六四厉而止所谓德也使我知戒而终身不犯于灾者六四也　方药地曰邴原闻潜龙之训即还郁州文中子献防不用即归河汾见防即止秪是急流勇退耳未可言不犯也】
　　九二舆説輹　象曰舆説輹中无尤也
　　本义　九二亦为六五所畜以其处中故能自止而不进有此象也【朱子曰初刚正也二刚中也四五柔也柔能畜刚刚知其不可遽犯而安之时也夫气雄九军者或屈于賔赞之仪才力葢世者或听于委裘之命故曰大畜时也　王景孟曰小畜之九三见畜于六四曰与説辐四説其辐也大畜之九二受畜于六五曰舆説輹是自説其輹也蔡虚斋曰輹车上伏兔所以承辐者也辐车轮之轑三十条者也小畜説辐为隂所止所説者重乆住之计也六畜説輹自止不进所脱者防蹔止而可旋行者也　象正曰舅犯载璧以辞于河介之推辞禄而入于山蘧瑗卷怀以出关夷齐采薇以不食夫苟有尤则必有负其輹而驰者矣】
　　九三良马逐利艰贞曰闲舆卫利有攸往　象曰利有攸往上合志也
　　本义　三以阳居健极上以阳居畜极极而通之时也又皆阳爻故不相畜而俱进有良马逐之象然过刚鋭进必戒以艰贞闲习乃利于有往也曰当为日月之日【程传曰舆者用行之物卫者所以自防　考工记周人上舆有六等之数戈也人也殳也戟也矛也轸也皆卫名】
　　【见易曰上九原未止三阳之进特三阳见在上者以艮止为德因皆详审不进以自畜其德此即上之所以畜之也】
　　六四童牛之牿元吉　象曰六四元吉有喜也
　　本义　童者未角之称牿施横木于牛角以防其触诗所谓楅衡也止之于未角之时为力则易学记曰禁于未发之谓豫正此意也【冯厚斋曰小畜之畜干者六四也九居五为之助者也大畜之畜阳者六四六五也九居上为之助者也夫外无阳爻则坤顺而不能畜内无隂爻则同类而不相畜然则成大畜义在艮之上九而能畜干之义在艮之六四六五也】
　　【见易曰牛为纯隂豕隂而躁牿牙皆于本爻艮止取义自牿自牙者惟能自止所以止下　按牿牛马圈也所以防牛马之逸者书云牿牛马是也】
　　六五豮豕之牙吉　象曰六五之吉有庆也
　　本义　阳已进而止之不若初之易矣然以柔居中而当尊位是以得其机防而可制【徐子与曰牡豕曰豭攻其特而去之曰豮所以去其势也二阳已壮而难制五得其要领而能制也此用柔畜刚之道　尔雅云豕子猪豮豮者豕子也　陆农师云牙者所以畜豮豕之也今海岱之间以系豕谓之牙】
　　【见易曰豕为隂躁之物即指六五上九欲止下之躁进之念必先絶上之躁动之萌以躁召躁寜可禁乎防然一刚以止于上而上下之躁妄皆消五既自畜因以畜人故有庆也】
　　【火传曰牛为纯隂豕为隂躁之物即指四五牿之牙之者制之自上九也惟上九以刚居上而四五受制同体之中无有躁妄逾防者此三阳之所以止而不敢遽进也惟能制隂所以畜阳　又四与初应牿四之牛所以止初五与二应牙五之豕所以止二止健之功总归上九】
　　上九何天之衢亨　象曰何天之衢道大行也
　　本义　何天之衢言何其通逹之甚也
　　【见易曰三阳初见上之艮止不容遽进以为仕路之艰如登天然及至畜极而通德成而见用始知向所为天路之艰者甚不然也何也者葢诧而喜之之辞也】
　　【震下艮上】
　　颐贞吉观颐自求口实
　　本义　颐口旁也为卦上下二阳内含四隂外实内虚上止下动为颐之象养之义观颐谓观其所养之道自求口实谓观其所以养身之术皆得正则吉也【胡仲虎曰程传谓观颐为所以养人之道自求口实为所以自养之道于上体则观其所以养者于下体则观其所以自养者　李子思曰颐中有物曰噬嗑有物则害其所以为养故不取颐养之义惟颐虚而元未有物当于未受物之先择其所养观所养之正不正其吉凶判在自求耳】
　　【见易曰颐卦上下两体二与三随初而动四与五从上而止动则凶而止则吉】
　　彖曰颐贞吉养正则吉也观颐观其所养也自求口实观其自养也　天地养万物圣人养贤以及万民颐之时大矣哉
　　程传　贞吉所养者正则吉也所养谓所养之人与养之之道自求口实谓其自求养身之道皆以正则吉也【项平庵云观其所养指上九言观其自养指初九言初上二阳上下两卦之主爻也见易曰古人不肯轻食人禄正详于观所养耳禄既可食又必自审其受禄不诬是观其自养也是之谓养正】
　　【火传曰天地养万物圣人养万民皆以养为道者也圣人养民必先养贤而养之所及者始慱圣人求养民之贤必先求能自养之贤未有自养以正而不能养民者也观者自贤人观之也观上之所养果皆能自养者否观已之自养果能为上所养者否古贤人不肯轻受人养正惟详于观耳是之谓养正】
　　象曰山下有雷颐君子以慎言语节饮食
</div>
    <div class="pagination">
<a href="田间易学_page17.html">上一页</a><span>...</span><a href="田间易学_page13.html">13</a><a href="田间易学_page14.html">14</a><a href="田间易学_page15.html">15</a><a href="田间易学_page16.html">16</a><a href="田间易学_page17.html">17</a><span class="current-page">18</span><a href="田间易学_page19.html">19</a><a href="田间易学_page20.html">20</a><a href="田间易学_page21.html">21</a><a href="田间易学_page22.html">22</a><a href="田间易学_page23.html">23</a><span>...</span><a href="田间易学_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
