<!DOCTYPE html>
<html>
<head>
    <meta charset="UTF-8">
    <title>易原就正 - 第 18 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易原就正 - 第 18 页/共 29 页</h1>
    <div class="content">　　刚遇中正天下大行也
　　姤之时义大矣哉
　　卦名姤其义何也不相期而卒然遇也以卦体言之则又巽之一柔遇干之同类五刚也然复而临刚浸而长姤而遯柔不浸而亦长乎勿用取女者虽不能禁其不长不可与之以长也若夫即姤以论姤而姤之时义亦大矣一隂岂无端而至哉巽本干体坤交于干而一索得女非天地相遇耶故巽从父而代母事万物出震必至巽而后齐品物流形不于此咸章乎而且以九五之刚遇中正之位干至徤而巽善入天下莫不遇之矣不亦化理大行乎即天地而知姤之时即中正而知姤之义一隂之生虽微姤之时义大矣哉
　　象曰天下有风姤后以施命诰四方
　　月令以夏至之日施命令诰四方正取与天下相遇之义也天之大无物不有风之行无物不入使有天而无风万物何以洁齐抑使风在天之上与在地之下又未可以物物而遇之也兹干上天也巽下风也其天下有风之象乎是明明示人以物无不遇之为姤也惟后观象而知所以法之矣有阳不可以无隂有君不可以无民君民相遇厥惟命令施命诰四方其究也至日闭闗后不省方
　　初六系于金柅贞吉有攸往见凶羸豕孚蹢躅【之干】巽隂自坤来坤为大舆故巽亦有舆象舆必系柅于前所以止之也以九二为柅刚在前也非金柅耶又巽为风有往象隂柔汚浊有豕象初生犹弱有羸象蹢躅则隂躁之象也干之四徳人所皆备君子存之小人去之理欲之介善恶之分也小人而知恶之不可为坚以自止则有吉而无凶不然则凶自此见矣然既为小人其恶必不可止君子可不严为之防哉
　　象曰系于金柅柔道牵也
　　一隂始生一小人始进也未必便能为害可弗系柅岂须金柅耶殊不知柔之为道不富以隣不戒以孚始进虽孤正恐其连类而相牵也
　　九二包有鱼无咎不利宾【之遯】
　　巽隂善于潜伏故象鱼二止初于内故象包初则成卦之主也五阳皆其宾之遯小利贞小人而能守正君子容之则制之在我安得为害无咎之道也若令其遯而与众遇则隂为主而阳为宾小人壮而君子遯矣利乎不利乎
　　象曰包有鱼义不及宾也
　　不利初之遇宾也固矣鱼既包而有之揆之于义虽之遯岂能遯乎制我者以及宾哉义不及宾也
　　九三臀无肤其行次且厉无大咎【之讼】
　　巽为股股之上者臀也变巽为坎伤其臀非无肤耶又之讼水违行而不利渉大川其行不次且耶而况孚窒者居不安惕中者行不进乎只一初隂也二乗之而包有鱼四应之而包无鱼三处不中之位臀无肤不安于二也行次且不进于四也不亦厉乎然既无所遇虽有终凶之戒亦自无见凶起凶之大咎
　　象曰其行次且行未牵也
　　五阳同类而遇一隂四与初为正应惟四可以牵连而遇之者乃初因二之不利宾而系金柅四则包无鱼矣凶且自此起引类何为哉三与初虽有同体之爱不得不行奈四未之牵也其行所以次且
　　九四包无鱼起凶【之巽】
　　四与初为正应而曰包无鱼何也巽象鱼至四而防体尽矣初已遇二系金柅而不利宾非无鱼耶人不为我容谁其容我凶将自此而起矣且之巽而小亨九阳也大也当姤而女壮小者亨大者不又宜乎其凶耶
　　象曰无鱼之凶逺民也
　　鱼隂物以喻小人无鱼何以凶哉小人而臣也逺之则吉小人而民也逺之则凶初守正奉法之小民而四逺之凶不宜乎
　　九五以杞包含章有陨自天【之鼎】
　　巽为木为长为髙至五以阳刚主卦于上则髙大坚实之木也故象杞者蔓生于地隂物中之甘美者也初在下而隂美故象之变干为离则章美在内非含章耶离为日而在干上日落于西北之干位则亥矣不为日而为星干天也天道将变则星陨不有陨自天耶五以干刚制巽柔杞髙防大包于下即蔓延必不能实而满女虽壮容之自不致逞意而为害然不可令其测我也含章其要矣天运循环隂阳迭胜有陨自天姤必为复也亦之鼎元亨之义也
　　象曰九五含章中正也有陨自天志不舍命也
　　徳刚而位亦刚何以能含章哉五中也九居五中而正也既中且正内含章美其谁能测是以隂长阳消虽天之命而挽回气运则人之志也志可以舍命耶有陨自天无谓天道不可以人力为也
　　上九姤其角吝无咎【之大过】
　　卦以一隂遇五阳而独上言姤何也勿用取女矣不遇则已遇则包之夫谁敢与壮女姤哉上则以为大过矣栋且桡矣云女壮乎而何妨于姤乃变兑为羊刚乎上而坼焉则角也角岂可以遇物耶是絶物也不亦吝乎然虽有絶物之吝而无伤于隂邪之咎亦利有攸往之义也
　　象曰姤其角上穷吝也
　　姤徒以其角也而致吝上岂乐有此吝哉包容小人已至于再难姑息之地矣穷矣穷则不得不姤其角吝亦何足惜故予之以无咎也
　　萃【坤下兑上】
　　萃亨王假有庙利见大人亨利贞用大牲吉利有攸往姤而继之以萃何也姤遇而萃聚物相遇而后聚也为卦泽在地上说万物者莫说乎泽而地又万物皆致养焉萃聚之象也既萃矣九五刚健中正大人者王者也天下之聚虽为王者所归往可不推本于祖功宗徳乎兑为巫以说神王假之不有庙耶然六二柔顺应与连类臣民又必聚于大人而后可以亨大人者正已而物正者也故利见所以得亨而利贞所以保其亨也若夫坤为牛有大牲象假庙者用之吉地上之泽流行无滞有往象利见利贞者亦何往而不利哉
　　彖曰萃聚也顺以说刚中而应故聚也
　　王假有庙致孝享也利见大人亨聚以正也用大牲吉利有攸往顺天命也
　　观其所聚而天地万物之情可见矣
　　卦名萃其义何也萃之为言聚也而所以聚者则卦徳卦体之故也徳维何坤顺也兑说也聚固由于顺顺则因其说也体维何五刚中也二连类而应之也聚固以其应应则本于刚中也顺以说刚中而应故聚也既聚矣惟孝可以承祖考而摄人心王假有庙岂非致孝享耶亦惟正可以久安而长治利见大人亨岂非聚以正耶大牲益以昭孝思利往适以明至正虽人事之当然亦天命之有在顺之者昌逆之者亡非以顺天命耶于是而知天地之大万物之多虽各有其情未有乐于离羣而不乐于类族者也故置干于西北所以聚三男也置坤于西南所以聚三女也万物于焉聚而生聚而长聚而收藏而始终终始循环无端皆不拂乎其情也观其所聚而天地万物之情可见矣
　　象曰泽上于地萃君子以除戎器戒不虞
　　泽犹水也水地比而泽地萃何也坎下流而水有所归兑下塞而泽无所散也兹兑上泽也坤下地也非泽上于地之象乎是明明示人以聚而不散之为萃也君子观象而知所以法之矣众聚则变易生不虞不可以不戒武备则患豫防戎器不可以不除除戎器戒不虞其究也多识前言往行以畜其徳
　　附余
　　再合临萃而观之泽上有地其象修文地上有泽其象修武又何以说也泽上有地则泽在地中百流归往无穷无疆故君子以为教思容保文徳出焉盛明之时也地上有泽则泽冒于地百流泛溢如戎可虞故君子以为戎器不虞武事出焉忧危之时也
　　初六有孚不终乃乱乃萃若号一握为笑勿恤往无咎【之随】
　　一握犹一班众人团聚之称坤众也号兑为口也又为说则笑而勿恤萃之随备四徳不有孚乎然初不正而随人以为萃岂能终乎夫如是则今日随此而明日又随彼非乃乱乃萃乎四为正应宜号也即为同体之一握所笑断不可因人为从违而恤之利往而往从我正应何咎之有
　　象曰乃乱乃萃其志乱也
　　当萃而萃何致于乱志在随人不亦乱乎动而说又安得不乱
　　六二引吉无咎孚乃利用禴【之困】
　　禴祀蒸尝也彖用大牲而爻用禴相因推致而有此象亦兑为巫以说神之义也萃而至于困也非其咎乎大人吉无咎二固大人也而又利见大人以中正应中正三隂连类牵引以萃非引吉无咎乎大人与大人相孚孚则可以不必用大牲即薄祀如禴也而用之亦利
　　象曰引吉无咎中未变也
　　最莫难于处困惟恐其困穷而变也二之困而引吉无咎何也以其中也若此中一变则乃乱乃萃矣虽牵引以萃安得吉无咎哉中未变也坎水中实水在地中与泽在地上无异也
　　六三萃如嗟如无攸利往无咎小吝【之咸】
　　咸感也感人以为萃宜乎其相得而萃也而曰萃如嗟如何也不中不正我以坤顺感而彼不以兑说应非萃如嗟如乎且假庙见大人用大牲非女子事也而取女何所利乎然而有利往者在也既无咎而犹小吝仍不离乎取女之义也两利贞是以勉咸而戒萃
　　象曰往无咎上巽也
　　上虽兑说而非三正应往何以得无咎哉三互兑体而为巽上兑亦综巽是我以巽而上乎巽也两相巽何咎之有
　　九四大吉无咎【之比】
　　萃而比得其萃矣然假庙用牲利见利往而有后夫在焉比固吉也之比者以阳居隂非大吉而能无咎耶亦原筮不可以不元永贞也
　　象曰大吉无咎位不当也
　　四必大吉而后无咎何也以其非萃主也而天下比之若无伊周之志而徒有伊周之位当乎不当乎故五言萃有位以别于四也
　　九五萃有位无咎匪孚元永贞悔亡【之豫】
　　五中正而当萃居尊非有位耶于萃固无咎矣然萃而豫也前为四比而后为上否建侯行师恐不足以信天下不匪孚耶匪孚者有否之匪人比之后夫在也上之不利君子贞无论矣亦若四之元永贞可也乌得有匪孚之悔哉假庙用牲利见利往无不可
　　象曰萃有位志未光也
　　五当萃而居尊固有位者也何必更言萃有位哉既为四所比又为上所否比我者坎水而塞其下流否我者兑泽而说以柔媚而况蔽志者莫如豫岂能光被天下而使天下奉吾君哉
　　上六赍咨涕洟无咎【之否】
　　赍咨者愁叹之声涕洟者悲泣之状说极则忧生故有此象萃聚之世不无孤臣孽子之否而匪人不利君子贞则假庙用牲利见利往俱不可得矣不赍咨涕洟耶然不利君子贞仍不失为君子也何咎之有
　　象曰赍咨涕洟未安上也
　　说极忧生何至于赍咨而且涕洟上盖之否矣否终则倾岂能安然于上耶不安于上则安于下兹以兑而安下则巽矣三象故曰上巽也
　　附余
　　初三五言萃二四上不言萃何也主萃者阳得位也故独五为萃有位初则乱而三则嗟也
　　升【巽下坤上】
　　升元亨用见大人勿恤南征吉
　　萃而继之以升何也升为萃之综卦也所谓反易之卦二十八此又其一也萃也者聚之于其上也聚于上非升耶而况卦变自解来三四刚退而柔进进得正而居乎人之上又巽木得坎水而坤地当震动有木生于地中之象乎皆所以升也升则未有不元亨者然中爻约象为归妹征凶无攸利不当恤乎乃九二刚中原是坎主则大人也若用六五柔中而见之刚柔相济可以勿恤矣征何伤何征乎巽东南而坤西南由巽至坤总防于南面南则背北凡前进者皆谓之南也南征不亦巽顺而吉乎用也者隂为阳所用柔为刚所用小人为大人所用也
　　彖曰柔以时升
　　巽而顺刚中而应是以大亨
　　用见大人勿恤有庆也南征吉志行也
　　卦名升何以升也卦变自解来天地解而雷雨作未作以前阳结为雷隂凝为雨既作以后阳降而下隂升而上以观三四人道也非柔以时升而谓之升耶则元亨者可知矣卦徳之内巽巽也而外又坤顺卦体之九二刚中而六五以柔中应得乎柔升之道者也安得不大善而亨故中爻约象虽云征凶无攸利用见大人而可勿恤不但无凶而且有庆也由巽至坤而南征吉不但无不利而且志行也
　　象曰地中生木升君子以顺徳积小以髙大
　　物未有不资生于地者也自今观之或生于地外或生于地中其始也即地外所生之物亦未有不自地中而出者也兹坤上地也巽下木也非地中生木之象乎是明明示人以生则必长之为升也君子观象而知所以法之矣人生之有徳也犹树艺之有种也茍得其养无物不长顺徳积小而髙大其究也茂对时育万物
　　附余
　　注顺作慎似不必作慎盖地中生木正是顺不顺之如何髙大世之违心而拂性者皆非所以顺徳也
　　初六允升大吉【之泰】
　　升柔升也而刚岂允耶初巽主而之泰以一隂巽于二阳之下兹正小往而大来矣大来而用见大人不允升耶南征吉泰且吉而亨不大吉耶亦元亨之义也
　　象曰允升大吉上合志也
　　初何以允升而得大吉哉若隂不合于阳之志阳必不容隂进而上也之泰而三阳同类非初以巽主一隂上而合二阳之志耶
　　九二孚乃利用禴无咎【之谏】
　　二在解本坎主今卦变而不变刚中非其孚耶然当升而之谦则是谦而不升矣不升则亦不用见矣孚何用乎互兊为巫诚信可以格鬼神而况正应之柔中耶孚乃利用禴君子有终夫何咎
　　象曰九二之孚有喜也
　　九二之孚岂特无咎而已哉二孚以刚中而五应以柔中刚柔相济何喜如之不但无咎而且有喜也喜亦因其互兊为说耳
　　九三升虚邑【之师】
　　三以刚正当升时而临于坤坤有国邑之象而中虚之师丈人而南征如入无人之境矣非升虚邑乎不言吉凶悔吝者正以其虚也用见勿恤无与焉
　　象曰升虚邑无所疑也
　　升虚邑何以独系象而不系占哉阳信而隂疑故信则系信疑亦系疑兹以阳实而升隂虚无所疑也占在象中矣复何定占之可系
　　六四王用亨于岐山吉无咎【之恒】
　　四为卦变成卦之主也所谓柔以时升者也乃之恒而利往又利贞焉当升而不升恒以自守矣非我文王不足以当之然何所用其恒徳乎不用见而用享互兑为巫以说神王用享于岐山所以昭其敬亦以昭其恒也不失为升之义耳臣道如此吉又何咎乎
　　象曰王用亨于岐山顺事也
　　岐山王之山也用享亦王之事也三分天下有其二以服事殷此外不容有他事有他事吾恐其逆矣岂若享山之为顺事哉
　　附余
　　卦惟二四不言升何也五君也四近五而五应二其位不可升也故二爻言孚而四象言顺其义可见
　　六五贞吉升阶【之井】
　　柔居五位非正也然而中矣中未有不以正自守者非贞耶之井则贞如井之不改而往来井井不亦吉乎其升也繘至而瓶不羸何啻升阶之易乎坤为地为文五变坎而刚实当其间地上成文而刚实者则阶之象也
　　象曰贞吉升阶大得志也
　　升上也井下也升而井不几几乎失志耶乃能贞而得吉升之易也如阶是至繘之井无羸瓶之凶岂惟得志而且大得志也
　　上六防升利于不息之贞【之蛊】
　　当无可升之地而犹升焉阳明而隂暗是防然昏昧而不息于升者也非冥升耶之蛊而变艮艮止也能止则蛊之元亨虽无与而究卦无妄之利贞尚可勉不利于不息之贞耶亦先甲后甲之义也盖不息于升必息于贞不息于贞自息于升矣
　　象曰冥升在上消不富也
</div>
    <div class="pagination">
<a href="易原就正_page17.html">上一页</a><span>...</span><a href="易原就正_page13.html">13</a><a href="易原就正_page14.html">14</a><a href="易原就正_page15.html">15</a><a href="易原就正_page16.html">16</a><a href="易原就正_page17.html">17</a><span class="current-page">18</span><a href="易原就正_page19.html">19</a><a href="易原就正_page20.html">20</a><a href="易原就正_page21.html">21</a><a href="易原就正_page22.html">22</a><a href="易原就正_page23.html">23</a><span>...</span><a href="易原就正_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
