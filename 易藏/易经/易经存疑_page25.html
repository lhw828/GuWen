<!DOCTYPE html>
<html>
<head>
    <meta charset="UTF-8">
    <title>易经存疑 - 第 25 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 25 页/共 42 页</h1>
    <div class="content">　　象只解入于幽谷遗了困于株木
　　九二困于酒食朱绂方来利用亨祀征凶无咎
　　此爻本义极难看其云有刚中之徳以处困时虽无凶害而反困于得其所欲之多故其象如此其文势似皆以困于酒食朱绂方来只云上应之也不为之困且以朱绂方来为困未免牵强故今只逐句讲解于本义之文势姑且畧之耳
　　九二刚中之徳以处困时亦不免有困处然其困也不以凶事而以好事其困于好事也为困于酒食之象然有刚中之徳而上应之故有朱绂方来之象其占利用亨祀盖至诚亨神神之亨之锡以多福也时当困处故征行则有凶然乃时之不偶非其才之不足也故元咎
　　二困于酒食实事如何如周公亲遭大变破斧缺斨之时曲折调心劳力瘁杜诗咏诸葛孔明云运移汉祚难恢复志决身殱军务劳可见其困处
　　困于酒食就困上説朱绂方来利用亨祀泛説不带困征凶无咎又就困上説
　　九二爻辞可与益六三反对看六三当得益以其阴柔不中正故不益以好事而益以凶事虽益之而以凶事虽凶事而实益之也九二在困之时槩当有困以其有刚中之徳故不困以凶事而困以好事虽困之以好事虽好事而实困之也九二朱绂方来如文王遇太公于渭水刘先主见孔明于隆中是也
　　象曰困于酒食中有庆也
　　此当与泰九二象同看只举困于酒食一句朱绂方来利用亨祀二句俱兼举故曰中有庆也庆指朱绂方来利用亨祀説
　　六三困于石据于蒺藜入于其宫不见其妻凶
　　六三上无正应而处二四二阳之间其徳阴柔而不中正若求上进则四之刚在其上为所压而不好进是困于石也九二之阳刚在下而三居其上则不能以自安如据于蒺藜也上六本居相应之位犹吾妻也然彼此俱阴不为吾应如入于其宫不见其妻也占者如此必无所利故凶
　　石坚重难胜之物以比九四之刚也三以阴柔不中不正居四之下而欲推乎四则四坚不可动是困于石也蒺藜刺不可据之物以比九二之刚也三以阴柔不中不正居二之上而欲借二以为安则二岂能承伏于其下乎是据于蒺藜也夫四固石不可犯二固蒺藜不可据然何以知六三之欲犯四而前欲据二以安三阴柔而不中正理固应然程所谓不善处困而益以困耳
　　象曰据于蒺藜乗刚也入于其宫不见其妻不祥也乗刚指九二不祥明其凶也只解据于蒺藜入于其宫二句困于石不解
　　九四来徐徐困于金车吝有终
　　初六是九四正应其来从四也乃徐徐然而不能进为何益九二之刚间乎其中其才足以制初而九四之不中正其才不足为之援故初四相应其理虽正而二强四弱其不敌故不免为之困是于车金也夫以正应隔于豪强而已之才不足以相援在四者亦可羞矣然邪不胜正道不终屈卒之妄求者去正应者合是有终也
　　象曰来徐徐志在下也
　　言九四虽才不足以拯初而致其来徐徐然其志则在于初而必欲拯之也
　　虽不当位有与也
　　言虽以不当位而不能相遇然邪不胜正终相得遇也
　　九五劓刖困于赤绂乃徐有説利用祭祀
　　九五当困之时上为阴掩则见伤于上是劓其鼻也其下乗刚则见伤于外是刖其足也夫赤绂蔽膝以行之物也足既受伤则不能行而赤绂之服于膝反为之困矣如崇髙莫大乎冨贵本所以荣身也一受制于权臣而不能自振则冨贵适足为身累如汉献之迁于曹操髙贵郷公之受制于司马是也
　　夫五之被困时命使然也然其刚而得中又居説体刚中则有善处之术説则有困亨之义故一时虽未有出困之功终乆有出困之效故曰乃徐有説占者有刚中之徳是能积诚意上交于神而神必锡以多福矣故利用祭祀
　　他卦刚中有应不取祭祀之占独于升困取之者升之説既明意刚中有应在困他无所利独于祭祀犹冝与然曰乆当获福则一时亦有未通者矣
　　象曰劓刖志未得也乃徐有説以中直也
　　本刚中也不曰刚中而曰中直何也中以心言直以理言语曰人之生也直是以理言也惟其中直故终能济困而出乎困
　　利用祭祀受福也
　　解利字
　　上六困于葛藟于臲卼曰动悔有悔征吉
　　上六以阴柔处困极终不能出于困故有困于葛藟于臲卼之象困于葛藟纒缚而不得解也于臲卼危动而不能安也若此者动辄有悔故曰动悔然物穷则变故其占若能有悔焉则可以征而吉矣
　　象曰困于葛藟未当也动悔有悔吉行也
　　以阴柔处困极故曰未当
　　【巽下坎上】
　　井改邑不改井无丧无得徃来井井汔至亦未繘井羸其瓶凶
　　井者穴地出水之处言是成穴之地出水之处而其所以成穴则人凿之也不曰凿地掘地而曰穴地者就既凿掘成穴之后言不是初凿掘也
　　以巽木入乎坎水之下而上出其水先儒多作水桶汲水説今不用者以卦辞羸其瓶是古人以瓦器汲水未尝用木桶也以巽木入乎坎水之下而上出其水是水气乗木而升出于木末此犹井水本在下被人汲而上出也故其卦为井大象木上有水津润上行即是此象木根着地非水气上升则无以润其枝叶而木枯矣凡栽种树木必根本着地而活方能引水若根不着地不生活亦不能引水也
　　邑可改而之他而井则不可改邑可迁改则有得丧井不可迁改则无得丧徃来井井井之用也此三句就井上説
　　繘绠也汲水之索也汲水几至亦未尽其绠于井由是而羸败其瓶则水不及物人不得用是凶也此四句就人之汲井上説卦辞只就井上説道理人事在言外本义曰其占为事仍旧无得丧而又当敬勉不可几成而败是其义也
　　曰巽乎水而上水井井养而不穷也
　　巽乎水而上水説见卦辞养而不穷是言井之功用盖既为井便养物而不穷也
　　改邑不改井乃以刚中也
　　改邑不改井当就人事上説不可只就井上説不刚则无立过则又难乆是不能居其所而不变也此卦二五皆阳各居一卦之中是刚中也刚则不懦中则不过故能卓然立于斯道之中而不为事物之所摇夺所谓居天下之广居立天下之正位行天下之大道冨贵不能□贫贱不能移威武不能屈者是矣故曰改邑不改井乃以刚中也
　　汔至亦未繘井未有功也羸其瓶是以凶也
　　未有功未有成功也羸其瓶则不但未有功也故防
　　象曰木上有水井君子以劳民劝相
　　木上有水即巽乎水而上水之义本义津润上行蒙引曰本义不解于而解于象者以巽乎水而上水于井之义已明木上有水于井之义有稍晦尔
　　劳民者以君劳民劝相者使民相养自家既又以养民又劝之使以其而相食飬之道始尽矣不然犹未也
　　劳民者慰劳安存之意制田里教树畜老者衣帛食内黎民不饥不寒是也劝相者使民相养出入相友守望相助疾病相扶持之是也
　　六井泥不食旧井无禽
　　井以阳刚为泉初六阴柔则不泉井以上出为功初六居下则功不上出其不泉也则是淤泥而已故其象为井泥其功不上出则无以养人矣故其象为不食其井既泥则为旧井矣人既不食则禽鸟亦莫之顾矣此爻纯是象占在象中
　　此是徳不足以及物而为所弃者
　　象曰井泥不食下也
　　象只取居下意不见阴柔不泉意此是孔子之易但得依之
　　旧井无禽时舎也
　　只是解无禽略了旧井时舎只就井上説如比九五舎逆取顺失前禽也例
　　九二井谷射鲋瓮敝漏
　　九二阳刚本有泉也上无正应下比初六则上无当路为之汲引下与鸟兽同羣而已故以井言则为井谷射鲋以汲井言则为瓮敝漏
　　井谷之泉仅下射于鲋无能及人也井谷者井旁穴出之水也鲋是鱼属吹沫相即曰鲫相附曰鲋详引
　　象曰井谷射鲋无与也
　　只言上无正应不兼下比初六
　　九三井渫不食为我心恻可用汲王明并受其福井以阳刚为泉九三以阳居阳乃泉之不停汚而洁者也不幸居下之上未离乎下而未为时用故虽井渫不为人之食夫以有用之才而放弃于无用之地在人寕无伤痛之心乎故虽行道之人见之亦曰斯井也功不上行泽不及物实使我心恻夫此井可汲矣而莫有汲之者何耶汲之者其王明乎王明则汲井以及物而施者受者并受其福矣
　　此爻纯是象占在象中我者行人自我也非指九三也乐则行之忧则违之在九三本无恻特他人见之而恻尔故曰行恻也
　　象曰井渫不食行恻也
　　明非三自恻也若三自恻则鄙矣
　　求王明受福也
　　言求之而得王明则受福也见贤人君子若不遇明君未必能行其志也圣人之意深矣
　　六四井甃无咎
　　以六居四而得其正故能甃治其井以阴柔无泉故虽能甃治其井而无及物之功以其但能甃治而无及物之功故其象为井甃以其虽无及物之而犹能修治故其占为无咎六四所谓宗族称孝焉乡党称弟焉抑亦其次者也
　　凿井九仭而不及泉犹为弃井井甃而得旡咎何也要在得意而忘象若就井而观之则有不通者矣
　　象曰井甃无咎脩井也
　　脩井是解无咎言六四之柔顺得正但能修治其井也即无及物之功而亦不至于自弃矣此其所以无咎也与
　　九五井冽寒泉食
　　凡才徳足以养人皆井之有泉者也九五阳刚中正则才徳兼茂故为井冽寒泉食
　　蒙引欲以中正当时位盖欲见上出食字意如此则井冽寒泉之义反晦盖其所以为井冽寒泉者以阳刚又且中正尔若専就阳刚説则与九三之井渫何异意本义不言者岂以九五自是得时位者无待于言耶且既以中正当时位又以小象中正为兼徳位益纽揑破碎矣
　　蒙引曰不取君位是贤人非君人是矣但不当以中正当时位尔今当为之説云九五一爻是得时得位者阳刚中正功及于物以养道言之是道成于已而功覆斯民徳修于身而泽被天下其象为井冽而其寒泉为人之食也纯以象言
　　象曰寒泉之食中正也
　　但言寒泉则井冽在其中但言中正则阳刚在其中言五之为井冽寒泉食由其阳刚而得中正也阳刚中正则道足以济苍生功足以覆斯民故为井冽寒泉食之象
　　上六井收勿幕有孚元吉
　　井收勿幕言井为人汲取而无覆蔽也葢井以上出为功上六居卦之上井收之象也坎口不揜上六适居坎口勿幕之象也夫上六之井收勿幕是有孚也是井之有源而出不穷也占者若有其徳而其施不穷则物无不济天下之匹夫匹妇皆被其泽矣大善之吉也
　　象曰元吉在上大成也
　　在上即上出为功之象以在上释元吉如元吉在上大有庆也例言井之元吉者以其在上也葢井以上出为功上六在卦之上是有上出之功也夫在上而得元吉则泽无不被而物无不济井道之大成也




　　易经存疑卷六
<经部,易类,易经存疑>
　　钦定四库全书
　　易经存疑卷七
　　明　林希元　撰
　　【离下兑上】
　　革已日乃孚元亨利贞悔亡
　　火燃则水干火灭水也水决则火灭水灭火也故曰水火相息少上中下伦序乖矣衅隙之所由生相灭之祸起于此矣如唐高宗宠武才人而皇后王氏废其事可见也
　　人情习于茍安乐于因循惮于更改当改革之初但见目前之可安纷更之可厌不见圣人更改之深意鲜有不以为害成而病巳者及夫更革之后劳事过而逸事来宿弊革而新利兴然后民始知向之所以更革者非劳也我逸也非害也我利也不惟无怨叹之言而且有感徳之思矣故曰已日乃孚郑子产为政民歌之曰孰杀子产吾其与之其政既成民思之曰子产而死谁其嗣之此其验也已日乃孚以所革之当言也若所革不当有终身不能孚者矣况已日乎王安石是也已日乃孚以理言也元亨利贞悔亡以卦言也此卦内离其德为文明外兊其德为和说内文明则能灼乎理而其革也不茍外和恱则能顺时势而其革也不骤故凡所更革皆大通而得其正其悔乃亡凡革便有悔改革之初人未之信是其悔也
　　曰革水火相息二女同居其志不相得曰革
　　说见卦辞下
　　本义息灭息也又为生息之义依此则息有二义火燃则水干水决则火灭灭息之义也火燃则水干水灭而火炽水决则火灭火没而水存生息之义也
　　巳日乃孚革而信之
　　言已日乃孚者是更革至是而人信之也其源本自巳日来不可以革字当已日
　　文明以说大亨以正革而当其悔乃亡
　　解在卦辞下
</div>
    <div class="pagination">
<a href="易经存疑_page24.html">上一页</a><span>...</span><a href="易经存疑_page20.html">20</a><a href="易经存疑_page21.html">21</a><a href="易经存疑_page22.html">22</a><a href="易经存疑_page23.html">23</a><a href="易经存疑_page24.html">24</a><span class="current-page">25</span><a href="易经存疑_page26.html">26</a><a href="易经存疑_page27.html">27</a><a href="易经存疑_page28.html">28</a><a href="易经存疑_page29.html">29</a><a href="易经存疑_page30.html">30</a><span>...</span><a href="易经存疑_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
