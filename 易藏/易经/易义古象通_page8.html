<!DOCTYPE html>
<html>
<head>
    <meta charset="UTF-8">
    <title>易义古象通 - 第 8 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易义古象通 - 第 8 页/共 20 页</h1>
    <div class="content">　　用以也干父之蛊而用誉推本先德归善于亲而潜行干旋之术干之最善者若云以此得誉则蛊归于父被父以不美之名考何以无咎承以德之意必不如是玩象自见元祐之改新法谓以母改子非以子改父其辞已舛故再变而绍圣祗为不知用誉之道六子皆是代父母干事的后天干退居西北得艮之位坤退居西南得巽之位自北而东而南以生育长养为事自南而西而北以收敛归藏为事乾坤用事已过退往收藏一邉却将艮推过东北巽推过东南幇着长子干事故劳之后成乎艮见之前齐乎巽盖乾坤生长之事一任艮巽代之以此取干父干母之象
　　上九不事王侯髙尚其事象曰不事王侯志可则也人心受蛊只为世情太重遂惑溺而不能返上居卦之外蛊极止极蛊不及己已亦不任蛊事但以遗谢世芬之节为世所仪如风之自山而下欢然中于人之体而入于人之心黙化人心之蛊其闗于世道者更重
　　易叅曰世道之蛊只因在位者无为而在野者无志故舜禹干蛊箕颍养髙各事其事而天下治已父母之事人子无可不事者言王侯则苟非其时君子有所不事正其髙处
　　【兑下坤上】临
　　临元亨利贞至于八月有凶彖曰临刚浸而长说而顺刚中而应大亨以正天之道也至于八月有凶消不乆也
　　八月之说不同虞翻以临消于遯六月之卦于周正为八月文王未革殷命即以六月为八月此义非正郑康成谓是周改殷正之兆尤为附防朱义因谓自复至遯为八月以临而反起数于复亦不似荀慈明曰兑为八月八月正秋之位义亦难通按观为八月之卦与临反至八月而四隂反壮盛于下二阳反退朒于上故有凶主此为当
　　二为卦主居中四隂所应故曰刚中而应临有亨义而处非正故大亨以正而本之天道天道长则必消如八月之凶是已故须正以持之
　　临是用行遯是舍藏临刚浸长戒以八月有凶遯柔浸长戒以小利贞使君子之防不踈小人之情不肆扶阳抑隂之意于此最着
　　君子培植难而摧残易善端充长难而消亡易故曰苟得其养无物不长苟失其养无物不消
　　复言刚反如反手之迅临言浸长如渐渍乃成一阳之回反易而二阳之长反难复如华之吐临如实之成世道人心迟速之故无不然者
　　像抄曰临惧消以下体兑观尚生以上体巽兑正秋消位巽东南生位也
　　象曰泽上有地临君子以教思无穷容保民无疆地容泽泽又容水无所不容故容保民无疆
　　王龙溪曰地之临泽以土制水宜若易然迫之以险隘则奔溃四出坏而后已若寛以居之则畜而为泽君子之于民亦然故三代之民不忘先王之泽教之无穷泽润物也容之无疆坤容物也
　　初九咸临贞吉象曰咸临贞吉志行正也
　　咸无心之感也以咸而临无逼隂之意有以黙感乎隂者而隂自退无心之感只是一贞故曰志行欲正天下须先正身枉己未有能正人者
　　九二咸临吉无不利象曰咸临吉无不利未顺命也二为卦主得中多誉四隂尽受其临九进尚居于二四隂犹懐拒命之意二以无心之感感之吉利自至复主初临主二与复初爻同体复初不逺之复功在脩身临二以咸而临志存动物
　　正义曰未顺命是献可替否之义谓如虞廷之有吁有咈与有言逆于汝心必求诸道同意
　　六三甘临无攸利既忧之无咎象曰甘临位不当也既忧之咎不长也
　　三下背阳志在求隂兑为口坤为土土爰稼穑作甘兊口御坤象甘临三动变干居惕位象能忧
　　易因曰甘悦者将求以利我也既无所利则忧生转悦为忧回甘作苦斯得我临者之心矣故曰咎不长
　　六四至临无咎象曰至临无咎位当也
　　初临四是以正临正两正相应故曰至临初刚方长四不忌刚之长而返应之相与之意直入底里非浮情所致
　　至与敦何别至是直到穷尽去处竭其底里无复隠
　　藏不尽之意敦是积累而髙厚中加厚恳到之懐冇加无已
　　六五知临大君之宜吉象曰大君之宜行中之谓也五与二应二方临隂而五受之度其势之方张即收之以为吾用故曰知临此惟以上临下为宜若临上与彼此相临则为甘临而无利矣
　　王辅嗣曰刚长而能任委物以能而不犯焉则聪明者竭其视听智力者尽其谋能不为而成不行而至矣是谓大君之宜
　　行中犹言用中故曰知行中在上所行临之所及皆为吾用所谓用其中于民者
　　初行正小人无所伺其隙五行中小人亦欲效其长
　　上六敦临吉无咎象曰敦临之吉志在内也
　　敦土之髙也尔雅云如覆敦者江东谓地髙为敦六居坤极有敦象在艮体之上不震不骞与敦艮之敦同防
　　四隂为二阳所临皆欲应阳四应初五应二上独无应志亦在于初二隂以阳为主故曰在内
　　【坤下巽上】观
　　观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　观阙也卦艮体艮为门阙象观五实二虚各得其位象孚二阳在上四隂所仰象颙若
　　二阳横亘于上是大观在上九五得位是中正以观四隂上从于阳是下观而化
　　观神道也故取象于祭神无声无臭与人感应只是精气之通上之观下下之上观细思之欲摸索其处而不可得动于声臭之表而莫知其然此便是神道与天不言而四时行同一功用是谓不疾而速不行而至
　　礼之可观者莫如祭祭之可观者莫如未荐初盥神降俨然如在若过此而荐则将事已了诚意以渐懈弛故曰既灌而往吾不欲观之矣若常持诚敬如盥时之意炯然常在恶在其不欲观
　　蘓传曰无器而民趋不言而物喻者观之道也圣人以神道设教则爵赏刑罚有设而不用者矣盥而不荐盥者以诚荐者以物
　　百姓不亲只为五品不逊圣人设教不过教之以此因是而有刑赏之用然民何因而有五品逊于品者何因而加之五服又加之以五章弗逊于品者何因而施之五刑又施之以五用空虚中自有此等一定分数圣人从空中做出全非勉强凑合民之由者亦自不识不知故曰神道若别求神道则将以愚民非以明民非观义也观者明明德于天下明之也非愚之也
　　象曰风行地上观先王以省方观民设教
　　风有八方而风则一神无方者风也故风有上下两义坤为方风行地上先王省方所观之风民风也风行草偃过之即化所象之风先王之风也
　　风俗沿则渐移纪纲乆则浸坏独人心不容泯灭设教所以提其缘染习心归之中正故有时廵歳巡之典上观下下观上此时最为真切
　　初六童观小人无咎君子吝象曰初六童观小人道也隂居初失位在卦下处卑童穉之见于大人经济之学一无所知在饮食日用之民犹可若君子而不着不察岂不为吝
　　幼冲而有大人之志良难但羞恶之心未涉歴者更真初学而不志孔顔初仕而不蕲伊周总是童心未改
　　六二闚观利女贞象曰闚观女贞亦可丑也
　　坤阖戸互艮为宫在坤体之中象闚初二皆隂爻在卦下体初位阳故象童二位隂故象女
　　女之所知者蚕织所议者酒食丈夫志在四方而为戸内之闚宁不可丑不出戸知天下何遽作戸内之窥只缘志卑识陋未能有闳伟之见故即目力所至便以为观止此矣此真闺阁中事目营四海者肯作此解杨敬仲曰子夏以有若似圣人欲以所事孔子事之曽子独不可若曽子者乃可以免闚观之丑童观见小而不见大闚观见似而不见真故曰自细视大者不明
　　六三观我生进退象曰观我生进退未失道也
　　三前巽巽为进退又居两卦之间进得巽体退即于坤
　　念头萌动处为生有从正念生者有从妄念生者正则宜进妄则宜退三不中正而居下之上有妄进之意观生则欲进而寜安于退故未失道观生即是慎独
　　六四观国之光利用賔于王象曰观国之光尚賔也四隂皆欲观阳至四始与五近坤为国晋四之五象国之光
　　观利近不利逺初童观二闚观是草莽市井之臣三进退亦在出处之界皆不足以当宾礼宾礼惟四为称
　　出门如见大宾使民如承大祭此是观法故卦言盥荐爻言尚宾
　　九五观我生君子无咎象曰观我生观民也
　　涵育天下生机伏藏于内动处自观极真要须真真实实是个长人意念方能中正以观故王道本于诚意观民者生意之动无不与民相闗痛痒休戚只在动念间分别若不在生处观得真切则伯者之事何尝无功于民汲长孺曰陛下内多欲而外施仁义欲效尧舜之治得乎
　　上九观其生君子无咎象曰观其生志未平也
　　治成观止故曰观其生观其生观民之生也其生君子则宇宙内浑然一君子世界而比屋可封观道成矣世道不治只为民志不平机辟相乗竒衺互胜坦夷世路做出许多磊砢崄必志平而后见王道之荡荡观至此而后尽
　　朱子云观上二爻自别下四爻一爻胜一爻所观渐髙所见渐异予谓观宜上不宜于下故下体至三始有观意上体三观乃为全吉
　　观以四隂逼二阳前否后剥本是隂长阳消之卦圣人却谓二阳在上翻成一段好事正扶阳抑隂之意
　　【震下离上】噬嗑
　　噬嗑亨利用狱彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　自否初隂上居于五曰柔得中而上行分下卦初爻之五故曰分贲分二之上亦曰分刚上文柔
　　頥中有物吞吐俱难只索噬之使嗑方得通泰人有化之不能纵之不得者其势亦然如四夷交攻一夫作难君臣父子兄弟友朋之谗搆中起皆是间隔独谓利用狱者盖除凶平乱放流投畀大而征讨小而鞭笞皆刑之用也罚明法勅使无容奸之地小奸不作大奸亦止间无从兴何有不合
　　利用狱须从其间处噬之方称利手如利刀快斧相似蘓氏传曰道之衰也至于相噬以求合教化则已晚矣故利用狱
　　治狱家欲得人之情实自有一畨运量一段明防如辔在手如镜在握众喧不乱私意不挠使各各肖其是非曲直以去语于靡争之世似乎尚逺要使狱清刑简还诸无讼之初其道卒无逾于此者柔得中与刚柔分如何分别刚柔分是治狱妙用柔得中言其德性自然如此以柔中治狱自能从容不迫推穷到底上行者所谓堂上人辨堂下曲直者也
　　动而明尚似分为两截雷电合则动中有明明中有动明合动是要得辨别黑白明了不肯安受黮闇放过动合明是穷到幽隠疑似之处不必拘滞成案总归之于作新斯民非仅仅以断狱为长者也
　　章字从音从十十终数也乃乐之一阕有节奏段数通为文理之章又通为别白之章在用狱则人情自然之段数非文致罗织而成者书五服有章又平章百姓章字之义俱同
　　去间之法不但是去其间之妨于人世者人心本自空虚只为此一防横着心上不肯消释以故欺诈变幻百穷百出必须去得这件方为噬嗑人固有千敲百錬五毒备尝而不肯抵承者亦有诚心黙感片语单词而甘心俛首者盖欺诈之实尽则智讫情枯虽死不怨杀者所谓无情者不得尽其辞是也卦中应噬一画在四四居心位又互卦为坎作过之人惟心受病去其心上之病则大畏民志而合之易矣
　　象曰雷电噬嗑先王以明罚勅法
　　电忽闪忽收雷忽轰忽止天威不测有噬嗑之象明罚以离勅法以震震主生刑法者王者所以生天下也
　　初九屦校灭趾无咎象曰屦校灭趾不行也
　　中爻艮坎坎为桎梏艮为趾初居艮下又趾位也故灭趾坎为耳上居坎上又耳位也故灭耳初一竒横于下上一竒横于上皆有校象
　　出门举步便错便蹈刑宪自此一步不敢行即为免咎之路故知谨行不如少行少行不如不行
　　六二噬肤灭鼻无咎象曰噬肤灭鼻乗刚也
　　互卦艮艮为鼻鼻面之山也
　　灭鼻依灭趾灭耳之灭当为受刑者之象胎形初结惟鼻最先今画家传神亦自鼻始鼻乃作过之最初一事继此而节节生去不过抵掩前事之失耳噬肤而至灭鼻则深穷发难之始非止掠其皮肤刚心之人必有悍气非皮肤之治所能服也惟二中正故能无咎
　　六三噬腊肉遇毒小吝无咎象曰遇毒位不当也凡筋骨刚属阳皮肉柔属隂上体离三乃肉之近火者故曰腊肉九四骨附于肉六五肉附于骨又居离体在火之内骨肉之得火而干燥者故有干胏干肉之象
　　厚味实腊毒但有遇不遇耳狱情最毒之物下以毒伺上上亦以毒迫下必有返噬之虞故吝
　　九四噬干胏得金矢利艰贞吉象曰利艰贞吉未光也互坎坎为矢干为金坎得干中爻象金矢
　　噬干胏则噬愈难矣惟中直可以胜之金性坚而情决矢深中而直入故以金矢取象艰则无草菅人命之意贞则得一成不变之宜君子之所尽心更无他术
　　未光者四以阳居隂阳生隂杀恐生机不胜杀性故以艰贞为戒
　　六五噬干肉得黄金贞厉无咎象曰贞厉无咎得当也本干金体得中上行
　　五之噬弥深而嗑弥难以为难于肤而易于腊与胏者人君无自决狱之理祗是制令人臣奉而行之正在难易之际人主执中则人臣守中百姓至中贞者法之正厉者心之危故五听三刺之令行焉所以罚丽于事而无不辜不经之失
　　睠言顾之澘焉出涕哀其不闻礼教而就刑僇也四之艰五之厉总是此意治狱者有此意自不至于失入
　　上九荷校灭耳凶象曰荷校灭耳聪不明也
　　荷校而至灭耳只为听之不聪听之不聪只为见之不明灭耳非窒塞其耳正提其耳而使之醒古人必明明德于天下以此
　　上至耳鼻下至趾中及皮肤无有不受噬者伤肌肤之事尽矣终未及格心之法故诸爻类无全吉德礼盛世之事易恶至中不免借于刑政故曰刑期于无刑
　　一云中四爻为治狱者二乃治狱之始不过噬及其肤便至灭鼻所谓狱贵初情初情既得覆质应无疑滞若三四则多年况积之狱乆而未决如腊与干胏噬之甚难治此不免费手五为断狱之主狱至人主之前三覆已周情已九分真了此时惟执中用中两端不剖决自无寃滥人臣以执法为良人主以好生为德此断狱初终难易之别也
　　【离下艮上】贲
　　贲亨小利有攸往彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　泰二之上上来居二柔来文刚在两刚之中故亨刚上文柔在两柔之中故小利往
　　凡传皆先释卦次释辞此却举刚柔交错释亨小利往之义方及天文与明止之为人文遂极言圣人尽此观文之用见贲义只起于刚柔交错而又有文明以止之德乃宇宙间自然烂熳文章非圣人铺缀妆防成此世界也然贲者饰也不言文而言贲者此文一着人身不免增多减少致有雕琢伤残不能如天地浑然之旧取义甚大而名止于饰虑其终也刚柔各成一段文理因交错而文始见卦以文为义不复言及质矣柔文刚是性本刚毅却举动从容有节次所谓义为质而礼行孙出者刚文柔则性本柔驯欲勉为矫亢激昂之事近于义袭而取故不概许以亨刚可裁而柔难振也然犹曰小利有攸往贵能变也以故佩韦佩君子咸有取焉
　　寒暑晦明之濳易谓之错天之文不在正而在错观天文者观其错而变可定矣上下尊卑之定序谓之止人之文不在文明而在止观人文者观其止而化成矣圣人于错处定其序于止处植其防
　　象曰山下有火贲君子以明庶政无敢折狱
　　山下幽林宻菁火照之煜煜有光贲之象明庶政庶政畧加润饰可以新发人之观听若狱情而用贲则有深文周内之过而失其本情矣无敢者所谓众疑汜与众共必察大小之比以成之是也
　　明庶政即亨义无敢折狱即小利往义
　　初九贲其趾舍车而徒象曰舍车而徒义弗乘也中爻坎坎为车初在坎下居趾位不及坎故贲趾舍车趾曰贲即缓步当车之意蘓传曰初之应在四二之文初之所不肯受也按初体离明刚决不入世路盖避世之繁华而自甘淡素安步当车虽文茵重较复何羡焉
　　坎于车为多眚乗之亦自不稳不如徒步之安非制于义而不得乗实安于义而弗肯乗也义与不义而富且贵之义同防
　　六二贲其须象曰贲其须与上兴也
　　须柔而颏刚二以柔顺中正附三之刚正中正则无妄附刚正则不受妄附相须之义殷矣招世之士兴朝同升附骥此其时乎
</div>
    <div class="pagination">
<a href="易义古象通_page7.html">上一页</a><span>...</span><a href="易义古象通_page3.html">3</a><a href="易义古象通_page4.html">4</a><a href="易义古象通_page5.html">5</a><a href="易义古象通_page6.html">6</a><a href="易义古象通_page7.html">7</a><span class="current-page">8</span><a href="易义古象通_page9.html">9</a><a href="易义古象通_page10.html">10</a><a href="易义古象通_page11.html">11</a><a href="易义古象通_page12.html">12</a><a href="易义古象通_page13.html">13</a><span>...</span><a href="易义古象通_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
