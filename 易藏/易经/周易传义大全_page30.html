<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 30 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 30 页/共 41 页
  </h1>
  <div class="content">
   九三鸿渐于陆夫征不复妇孕不育凶利御宼
　　传平高曰陆平原也三在下卦之上进至于陆也阳上进者也居渐之时志将渐进而上无应援当守正以俟时安处平地则【一无则字】得渐之道若或不能自守欲有所牵志有所就则失渐之道四阴在上而密比阳所説也三阳在下而相亲阴所从也二爻相比而无应相比则相亲而易合无应则无适而相求故为之戒夫阳也夫谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育葢非其道也如是则凶也三之所利在于御宼非理【一作礼】而至者宼也守正以闲邪所谓御宼也不能御宼则自失而凶矣【进斋徐氏曰夫谓三妇谓四与小畜同义三四位皆不中相比而无应相比则相亲而易合无应则无适而相求征往也孕得阳也○郑氏刚中曰三上无应而亲四四下无应而奔三三务进而妄动故征则不可还四失守而私交故孕则不敢育○双湖胡氏曰尝合卦爻辞观之卦辞女归吉者以三四两爻也爻辞夫妇凶者亦三四两爻也卦以两体论巽女有归艮男之象爻以应否论当相应之位者为正不当相应之位者为邪四女无归三男之理也特相比而相得为私情之相合耳此卦但言女归不言取女不得与咸例论其谨始之意已可见于言外矣】
　　本义鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御宼【朱子曰渐九三爻虽不好夫征不复妇孕不育却利御宼今术家择日利婚姻底日不宜用兵利相战底日不宜婚姻正是此意葢用兵则要相杀相胜婚姻则要和合故用有不同也○中溪张氏曰三处艮体之上犹鸿自于干于磐而进至于高平之陆也○云峯胡氏曰夫征不复者三恱四之阴往不以事也妇孕不育者四从三之阳合不以正也其凶也宜矣爻因彖言女归之吉故又以此明为夫妇之所以凶者以为戒也然以九三之刚而比六四之柔则为夫妇不正之象九三倘能以其刚而遏六四之柔则又自有御宼之象也或曰鴈羣不乱止则相保亦有御宼象○进斋徐氏曰此爻占凶凡皆不利唯利御宼谓情好相比可济患难也】
　　象曰夫征不复离羣丑也妇孕不育失其道也利用御宼顺相保也【离力智反】
　　传夫征不复则失渐之正从欲而失正离叛其羣类为可丑也卦之诸爻皆无不善若独失正是离其羣类妇孕不由其道所以不育也所利在御宼谓以顺道相保君子之与小人比也自守以正岂唯君子自完其己而已乎亦使小人得不陷于非义是以顺道相保御止其恶故曰御宼【朱子曰顺相保也言须是上下同心协力相保聚方足以御宼】
　　六四鸿渐于木或得其桷无咎
　　传当渐之时四以阴柔进据刚阳之上阳刚而上进岂能安处阴柔之下故四之处非安地如鸿之进【一作渐】于木也木渐高矣【一无矣字】而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也如鸿之于木本不安或得平柯而处之则安也四居正而防顺宜无咎者也必以得失言者因得失以明其义也本义鸿不木栖桷平柯也或得平柯则可以安矣六四乗刚而顺巽故其象如此占者如之则无咎也【云峯胡氏曰巽为木而处艮山之上九三之前三以一阳画衡于下有桷之象鸿渐于此则愈高矣鸿之掌不能握木木虽高非鸿所安也然阴居阴得正如于木之中或得平柯而处之则亦安矣故无咎○临川呉氏曰鸿水鸟而乗风以飞下卦艮止而有坎水故下三爻之象曰干曰磐曰陆皆鸿之渐进而止于水际者也上卦防为风为高故上三爻之象曰木曰陵曰逵皆鸿之渐进而飞于风中者也】
　　象曰或得其桷顺以防也
　　传桷者平安之处求安之道唯顺与巽若其义顺正其处卑防何处而不安如四之顺正而防乃得桷也
　　九五鸿渐于陵妇三歳不孕终莫之胜吉
　　传陵高阜也鸿之所止最高处也象君之位虽得尊位然渐之时其道之行固亦非遽与二为正应而中正之徳同乃隔于三四三比二四比五皆隔其交者也未能即合故三歳不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久其能胜乎本义陵高阜也九五居尊六二正应在下而为三四所隔然终不能夺其正也故其象如此而占者如是则吉也【沙随程氏曰二五当位非三所能抗终莫之胜是以吉也○开封耿氏曰刚上柔下是以物终莫之胜○中溪张氏曰鸿渐于陵陵为高阜下视于磐于陆则于陵为最高此人君处九五位之象也况五与二为正应则二乃五之妇二渐进以归于五也虽三欲塞之四欲间之歴三歳而不孕然二五以中正之道相应必得遂其室家之愿彼不中不正者终莫能夺而胜之宜其吉也卦以防为女艮为男而爻以五为夫二为妇者葢以二五阴阳相应而言取义不同此其所以为变易也○云峯胡氏曰三与五皆言妇五以二为妇正也三与四为妇非正也三四相比而为夫妇妇虽孕而不敢育女归之不以渐者也故凶二五相应而为夫妇妇虽孕而三四莫能胜女归之以其渐者也故吉周公于三五二爻言妇之吉凶而卦辞所谓女归吉者愈明矣】
　　象曰终莫之胜吉得所愿也
　　传君臣以中正相交其道当行虽有间其闲者终岂能胜哉徐必得其所愿乃渐之吉也【临川呉氏曰中正相应乃二五所愿其合虽迟终得其所愿也】
　　上九鸿渐于陆其羽可用为仪吉
　　传安定胡公以陆为逵逵云路也谓虚空之中尔雅九逹谓之逵逵通逹无阻蔽之义也上九在至高之位又益上进是出乎位之外在他时则为过矣于渐之时居防之极必有其序如鸿之离所止而飞于云空在人则超逸乎常事之外者也进至于是而不失其渐贤逹之高致也故可用为仪法而吉也羽鸿之所用进也以其进之用况上九进之道也本义胡氏程氏皆云陆当作逵谓云路也今以韵读之良是仪羽毛旌纛之饰也上九至高出乎人位之外而其羽毛可用以为仪饰位虽极高而不为无用之象故其占为如是则吉也【郑氏刚中曰鸟羽皆有用而各有所取雉取其防鹭取其白鸿取其知时取其羽以为仪则则君子进退去就之义亦孰得而乱之可观以为法矣○建安丘氏曰上九居渐之极犹鸿自江干渐进于此而云飞也羽乃鸿所用以进者而其进莫不有渐可以为仪也贤逹之人进处高洁不累于位非外物之所能屈其心而乱其志斯亦足以为天下之仪表矣何吉如之○云峯胡氏曰鸿进以渐而不失其时翔以羣而不失其序所谓进退可法者也而独于上爻言之者要其终而不可乱也大抵无位者多无用上九犹贤逹之高致其用可以为法虽高而无位然不为无用也故其象占如此或曰自子午以东为阳子午以西为阴由艮逹防子午以东阳气之地也立春以后鸿雁来故六爻皆系以鸿鴈随阳之鸟也然龙为阳物干至上则亢渐至上则吉何也干以六阳之极故过高而亢渐三阴三阳之进有序故致高而吉也】
　　象曰其羽可用为仪吉不可乱也
　　传君子之进自下而上由微而着跬歩造次莫不有序不失其序则无所不得其吉故九虽穷高而不失其吉可用为仪法者以其有序而不可乱也本义渐进愈高而不为无用其志卓然岂可得而乱哉【云峯胡氏曰本义独释二与上两爻象传葢以二居有用之位有益于人之国家而非素饱者上在无位之地亦足为人之仪表而非无用者二志不在温饱上志卓然不可乱士大夫之出处于此当有取焉○建安丘氏曰六爻皆以鸿为象鸿水鸟也初言于干进之始也二言于磐则进于干矣三言于陆则又进于磐矣至四于木五于陵则鸿之渐愈高而无可进之地故以鸿飞为象言逵者以其在天位之外也然渐卦以女归为义故中四爻有夫妇之象五与二应夫妇之正配也故以妇三歳不孕终莫之胜为象三与四比夫妇之邪匹也故以妇孕不育失其道也为象葢夫妇之交亦当以渐夫苟患正配之难合而乐邪匹之易从则亦失渐之义矣】
　　【兑下震上】
　　传归妹序卦渐者进也进必有所归故受之以归妹进则必有所至故渐有归义归妹所以继渐也归妹者女之归也妹少女之称为卦震上兑下以少女从长男也男动而女説又以説而动皆男説女女从男之义卦有男女配合之义者四咸恒渐归妹也咸男女之相感也男下女二气感应止而说男女之情相感之象恒常也男上女下防顺而动阴阳皆相应是男女居室夫妇唱随之常道渐女归之得其正也男下女而各得正位止静而防顺其进有渐男女配合得其道也归妹女之嫁归也男上女下女【一无女字】从男也而有说少之义以説而动动以説则不得其正矣故位皆不当初与上虽当阴阳之位而阳在下阴在上亦不当位也与渐正相对咸恒夫妇之道渐归妹女归之义咸与归妹男女之情也咸止而说归妹动于说皆以说也恒与渐夫妇之义也恒防而动渐止而防皆以防顺也男女之道夫妇之义备于是矣归妹为卦泽上有雷雷震而泽动从之象也物之随动莫如水男动于上而女从之嫁归从男之象震长男兑少女少女从长男以説而动动而相说也人之所说者少女故云妹为女归之象又有长男说少女之义故为归妹也【双湖胡氏曰渐以长女归少男归嫁也长女嫁少男而归之也主六四一爻言故曰女归女之归男则女自内而外也归妹以长男归少女归取也长男取少女而来归也主九四一爻言故曰归妹男之归女则女自外而内也】
　　归妹征凶无攸利
　　传以説而动动而不当故凶不当位不当也征凶动则凶也如卦之义不独女归无所往而利也本义妇人谓嫁曰归妹少女也兑以少女而从震之长男而其情又为以说而动皆非正也故卦为归妹而卦之诸爻自二至五皆不得正三五又皆以柔乗刚故其占征凶而无所利也【丹阳都氏曰男女之相从正则吉而中爻之才刚柔杂居非所谓正如是而有行非礼法之所容也故征凶夫妇之相与顺则利而六爻之才柔上刚下非所谓顺如是而有为非室家之宜也故无攸利○云峯胡氏曰彖辞唯临与井言凶否与剥言不利言凶者未尝言不利言不利者未尝言凶归妹既曰征凶又无攸利何也以説而动非情之正恣情肆欲何所不至故六十四卦中其不吉未有若是之甚者圣人着之以为世戒也然随亦动而説者而曰元亨利贞何也易以内卦为贞随贞震此动而彼説归妹贞兑女说而男动故不同也】
　　彖曰归妹天地之大义也
　　传一阴一阳之谓道阴阳交感男女配合天地之常理也归妹女归于男也故云天地之大义也男在女上阴从阳动故为女归之象
　　天地不交而万物不兴归妹人之终始也
　　传天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也本义释卦名义也归者女之终生育者人之始【朱子曰两终字伊川説未安○双湖胡氏曰天地不交万物不兴反其辞也卦自泰来干九三交坤而为九四坤六四交干而为六三是天地交也出震见离説兑劳坎是万物兴也兑为少女岂非女之终乎震为长男岂非男之始乎是归妹人之终始也○中溪张氏曰女子之嫁子道终于此母道始于此】
　　説以动所归妹也
　　本义又以卦徳言之【朱子曰归妹未有不好只是说以动带累他】
　　征凶位不当也
　　传以二体释归妹之义男女相感说而动者少女之事故以说而动所归者妹也所以征则凶者以诸爻皆不当位也所处皆不正何动而不凶大率以说而动安有不失正者
　　无攸利柔乘刚也
　　传不唯位不当也又有乘刚之过三五皆乘刚男女有尊卑之序夫妇有唱随之礼此【一无此字】常理也如恒是也苟不由常正之道徇情肆欲唯说是动则夫妇渎乱男牵欲而失其刚妇狃说而忘其顺如归妹之乘刚是也所以凶无所往而利也夫阴阳之配合男女之交媾理之常也然从欲而流放不由义理则淫邪无所不至伤身败徳岂人理哉归妹之所以【一有征字】凶也本义又以卦体释卦辞男女之交本皆正理唯若此卦则不得其正也【嵩山晁氏曰以爻位推之二四以阳居阴有男以不正从女之象三五以阴居阳有女以不正从男之象行皆失正故为征凶上卦以六五乘九四下卦以六三乘九二有夫屈于妇妇制其夫之象故为无攸利也○进斋徐氏曰位不当则紊男女内外之正柔乘刚则悖夫妇唱随之理所以征凶而无攸利也○双湖胡氏曰尝合随卦观之随与归妹兑震易位者也动而说为随此阳倡而阴和男行而女随得男女之正故元亨利贞说以动为归妹则是阴反先倡而阳和女反先行而男从失男女之正故征凶无攸利柔乘刚柔谓三五刚谓二四皆阴阳失位也○云峯胡氏曰渐归妹相反在三四两爻渐之六自三之四为进得位归妹之六自四之三为位不当渐自三至五皆得位之正归妹自二至五皆不得位渐止而防其动也不穷归妹说以动其征也必凶渐以九五为刚得中归妹六五亦柔得中也不书抑阴也渐刚乘柔不书归妹柔乗刚则书亦抑阴也渐之女归亦天地之大义而人之终始亦不书止而防者其常也说以动者非常也彖传之意若曰归妹天地之大义人之终始也本非凶也本无所谓不利也惟阴之说而阳动焉所以征凶所以无攸利也故抑之又抑之】
　　象曰泽上有雷归妹君子以永终知敝
　　传雷震于上泽随而动阳动于上阴说而从女从男之象也故为归妹君子观男女配合生息相续之象而以永其终知有敝也永终谓生息嗣续永久其传也知敝谓知物有敝壊而为相继之道也女归则有生息故有永终之义又夫妇之道当常永有终必知其有敝壊之理而戒慎之敝壊谓离隙归妹说以动者也异乎恒之防而动渐之止而防也少女之说情之感动动则失正非夫妇正而可常之道久必敝壊知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也本义雷动泽随归妹之象君子观其合之不正知其终之有敝也推之事物莫不皆然【建安丘氏曰雷震泽上水气随之而升女子从人之象也永终知敝谓婚姻之道欲其永逺而有终也必预有以知其不终之敝女子从人以説而动至于失身败徳不能永其所终者多矣所谓华落色衰复相弃背者是也而原其所以则由奔诱而为夫妇徇情肆欲之所致而不知其敝之过也向使于说动之时而为永终知敝之戒则无此失矣○中溪张氏曰物生必有终有以永之则不终事久必有敝有以知之则不敝然永之非艰而知之唯难苟能知其敝斯可以永其终而君子偕老矣○云峯胡氏曰泽中有雷雷随泽止君子向晦宴息取其止也泽上有雷泽随雷动君子永终知敝戒其动也】
　　初九归妹以娣跛能履征吉
　　传女之归居下而无正应娣之象也刚阳在妇人为贤【一作坚】贞之徳而处卑顺娣之贤正者也处説居下为顺义娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也本义初九居下而无正应故为娣象然阳刚在女子为贤正之徳但为娣之贱仅能承助其君而已故又为跛能履之象而其占则征吉也【兰氏廷瑞曰跛者不能以专行依人乃可娣妾之道承正室以行则吉○节斋蔡氏曰无应不行故跛居位当而近二故能履适三而媵五得娣之正故征吉○隆山李氏曰古者诸侯一娶九女嫡夫人及左右媵皆以侄娣从圣人制礼必以侄娣充媵者所以广国嗣使所自出者一同而无他异也○进斋徐氏曰三爻同处于下有娣从之象○云峯胡氏曰卦辞征凶初爻之辞征吉何也以一卦论则以説而动故其征也凶即此一爻论初以刚居刚是女子而有贤正之徳者故征吉然为女而在下无应非匹也媵也为媵虽贤正仅能承助其君不能大有所行也故有跛能履之象象如此而占吉以有徳故也】
　　象曰归妹以娣以恒也跛能履吉相承也
　　传归妹之义以説而动非夫妇能常之道九乃刚阳有贤【一作坚】贞之徳虽娣之微乃能以常者也虽在下不能有所为如跛者之能履然征而吉者以其能相承助也能助其君娣之吉也本义恒谓有常久之徳【建安丘氏曰卦辞言归妹征凶者葢归妹以説而动故征则凶也初九归妹以娣反言征吉者葢初九以常徳承君故征则吉也】
　　九二眇能视利幽人之贞
　　传九二阳刚而得中女之贤正【一作贞】者也上有正应而反隂柔之质动于説者也乃女贤而配不良故二虽【一作之】贤不能自遂以成其内助之功适可以善其身而小施之如眇者之能视而己言不能及逺也男女之际当以正礼五虽不正二自守其幽静贞正乃所利也二有刚正之徳幽静之人也二之才如是而言利贞者【一无此五字】利言宜于如是之贞【一无之贞字】非不足而为之戒也本义眇能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也【诚斋杨氏曰诸爻言归妹二独不言者以二下卦之尊即妹之身也幽人贤徳之称言少妹之幽贞也幽则至静而不可动贞则至洁而不可渝皆阳刚中正之徳也○厚斋冯氏曰二以其阳明居兑体故以眇能视为象刚中而位阴故以利幽人之贞为占言有望于君而未偶守正于内而未行宜固守其正者也○双湖胡氏曰九二以阳爻居阴位又为兑体而居下卦之中故有幽人之象以其不正故又戒之以利贞○云胡氏曰初曰跛能履此曰眇能视承初而言也九二阳刚得中女之贤者也上有正应则非初之娣矣在娣则不能有行非娣而亦眇能视何也九二刚中而上应六五隂柔不正是女之贤而不遇其夫如丰之六二文明而上应六五之柔暗臣之贤而不遇其君者也故丰曰日中见斗此曰眇能视其见其视由于彼而不由于此也履亦下兑六三眇能视跛能履刺之也此分言于初二悯之也履九二曰幽人征吉此亦曰利幽人之贞皆以近于三故也六三隂柔不中正二独以刚中自守履之三武人为于大君不贞者也然后见二为君子之幽贞归妹之三反归以娣不贞者也然后见二为女子之幽贞】
　　象曰利幽人之贞未变常也
　　传守其幽贞未失夫妇常正之道也世人以媟狎为常故以贞静为变常不知乃常久之道也【满氏曰守其幽静之正以奉承乎五可谓贤矣幽女徳也未变女徳之常也世之悍妇庸奴其夫者由有才而不知道也○建安丘氏曰娣之从嫡必当如跛者之履而不足以与行则无僭上之疑而嫡妾之分明妻之従夫必当如眇者之视而不足以有明则无反目之嫌而夫妇之伦正是妾妇之常道也释象于初曰以恒于二曰未变常唯各安其常此初之所以吉二之所以利欤】
　　六三归妹以须反归以娣
　　传三居下之上本非贱者以失徳而无正应故为欲有归而未得其归须待也待者未有所适也六居三不当位徳不正也柔而尚【一作上】刚行不顺也为说之主以说求归动非礼也上无应无受之者也无所适故须也女子之处如是人谁取之不可以为人配矣当反归而求为娣媵则可也以不正而失其所也本义六三阴柔而不中正又为说之主女之不正人莫之取者也故为未得所适而反归为娣之象或曰须女之贱者【进斋徐氏曰须待也三本非贱者无应宜待而急于従人不得为人配而反归为娣是自贱也夫人志在禄位而不自重欲速好进而甘于卑下卒为人所贱者何以异此哉○汉上朱氏曰天官书须女四星贱妾之称织女三星天女也陆震云天文织女贵须女贱则须贱女可知○云峯胡氏曰初九居下娣也六三居下之上非娣也阴柔而不中正又为兑说之主无徳之女也无徳之女人无取之者故本宜须而反归以娣也初之吉二之利皆以徳取六三无徳彖所谓征凶无攸利不言可知矣】
　　象曰归妹以须未当也
　　传未当者其处其徳其求归之道皆不当故无取之者所以须也【建安丘氏曰六三阴柔不正而上无正应无受之者故以须而从二然二刚中而应五小君之贵也而已乗之如此则是以卑贱之妾骄而上僭其为二所弃必矣在三不若反归于下如初之为以娣媵之礼事之则为当位而无骄僭之患象言未当者以六居三柔乗刚贱陵贵皆未当之义】
　　九四归妹愆期迟归有时
　　传九以阳居四四上体地之高也阳刚在女子为正徳贤明者也无正应未得其归也过时未归故云愆期女子居贵高之地有贤明之资人情所愿娶故其愆期乃为有时葢自有待非不售也待得佳配而后行也九居四虽不当位而处柔乃妇人之道【一有也字】以无应故为愆期之义而圣人推理以女贤而愆期葢有待也本义九四以阳居上体而无正应贤女不轻从人而愆期以待所归之象正与六三相反【节初齐氏曰九四正归妹者也而曰归妹愆期刚履柔而能从容俟时以全其妹之正者也诗曰士如归妻迨氷未泮故家语云霜降多婚氷泮杀止震则氷泮矣而犹曰遟归有时非愆期乎○隆山李氏曰三四虽无应而震兑终相合故曰遟归有时○云峯胡氏曰六三九四皆失位无应三以其无应也急于从人而反归以娣四虽无应不轻从人而愆期遟归何其相反如此之甚哉三阴柔不中正为无女徳者四刚健在女则为贤明有徳者也士之自贱自贵如之】
　　象曰愆期之志有待而行也
　　传所以愆期者由己而不由彼贤女人所愿娶所以愆期乃其志欲有所待待得佳配而后行也
　　六五帝乙归妹其君之袂不如其娣之袂良月几望吉传六五居尊位妹之贵高者也下应于二为下嫁之象王姬下嫁自古而然至帝乙而后正婚姻之礼明男女之分虽至贵之女不得失柔防之道有贵骄之志故易中阴尊而谦降者则曰帝乙归妹泰六五是也贵女之归唯谦降以从礼乃尊高之徳也不事容饰以说于人也娣媵者以容饰为事者也衣袂所以为容饰也六五尊贵之女尚礼而不尚饰故其袂不及其娣之袂良也良美好也月望阴之盈也盈则敌阳矣几望未至于盈也五之贵高常不至于盈极则不亢其夫乃为吉也女之处尊贵之道也本义六五柔中居尊下应九二尚徳而不贵饰故为帝女下嫁而服不盛之象然女徳之盛无以加此故又为月几望之象而占者如之则吉也【朱子曰易中言帝乙归妹箕子明夷高宗伐鬼方之类疑皆当时帝乙高宗箕子曽占得此爻故后人因而记之而圣人以入爻也如汉书大横庚庚余为天王夏啓以光亦是啓曽占得此爻也火珠林亦如此○月几望是説阴盛○丹阳都氏曰月者至阴之精而羣阴之主女君之象也几望言女君之谦盛而未盈也望则盈矣吉宜家之谓也○节初齐氏曰袂衣袖君小君尧降二女于沩汭而后世一称湘君一称夫人嫡例为君而余皆媵也○云峯胡氏曰娣以容饰为事五君也岂假容饰以悦人者故曰其君之袂不如其娣之袂良良在徳而不在袂也下三阳皆以女徳称六五柔中居尊下应九二是帝之女而下嫁者也而不盛其服饰徳之盛无以加于此矣故又取月几望之象月几望在小畜中孚以位言阴盛而与阳亢也在归妹以徳言阴盛而可与阳对也本义于二与四皆以女之贤称于初则曰在女则为贤正之徳于五则曰女徳之盛无以加此其旨深哉】
　　象曰帝乙归妹不如其娣之袂良也其位在中以贵行也
　　传以帝乙归妹之道言其袂不如其娣之袂良尚礼而不尚饰也五以柔中在尊高之位以尊贵而行中道也柔顺降屈尚礼而不尚饰乃中道也本义以其有中徳之贵而行故不尚饰【云峯胡氏曰本义于渐独释二与上之象于归妹独释初与五之象归妹渐之反渐之上以无应为高尚之贤归妹之初以无应为贤正之娣渐之二为臣志不在于温饱即归妹之五为君徳不在于饰本义谓二有恒久之徳五有中徳之贵提出两徳字真足为女之説以动者戒矣士大夫之轻动当如何哉】
　　上六女承筐无实士刲羊无血无攸利【刲苦圭反】
　　传上六女归之终而无应女归之无终者也妇者所以承先祖奉祭祀不能奉祭祀则不可以为妇矣筐篚之实妇职所供也古者房中之俎葅歜【一作醯】之类后夫人职之诸侯之祭亲割牲卿大夫皆然割取血以祭礼云血祭盛祭也女当承事筐篚而充实无实则无以祭谓不能奉祭祀也夫妇共承宗庙妇不能奉祭祀乃夫不能承祭祀也故刲羊而无血亦无以祭也谓不可以承祭祀也妇不能奉祭祀则当离絶矣【一无矣字】是夫妇之无终者也何所往而利哉本义上六以阴柔居归妹之中而无应约婚而不终者也故其象如此而于占为无所利也【隆山李氏曰三上二爻皆阴不能相合为夫妇故止以士女称之古者妇助祭必有筐篚实苹藻之类而诸侯卿大夫躬割牲所以重宗庙之祀尽继承之道今三上无应承筐无实刲羊无血是夫妇之礼不成而祭祀无主矣○云峯胡氏曰震有虚筐象兑羊象上与三皆隂虚无应故有承筐无实刲羊无血之象程传以为女归之无终本义以为约婚而无终葢曰士曰女未成为夫妇也先女而后士罪在女矣故无攸利之占与卦辞同而有不同者卦以六来居三失夫妇之正故无攸利爻以三上不相应是约婚而不终故无攸利然其归罪于兑之阴则一也】
　　象曰上六无实承虚筐也
　　传筐无实是空筐也空筐可以祭乎言不可以奉祭祀也女不可以承祭祀则离絶而已是女归之无终者也【董氏曰象不及刲羊无血者卦为归妹设也○建安丘氏曰震长男也兑少女也以少女从长男归妹之象也合六爻论之五言帝乙于归妹之上则归妹之主也二与五应居内卦之中而不言归妹者则正妹之身也初三乃妹之娣媵皆称娣于归妹之下初在二下即娣之以吉相承于妹者三在二上即娣之以贱而躐居于贵者二以少女之身幽静之节体阴而性阳质柔而徳刚皆常徳之不可变者其妹之贤者乎而五以帝乙之贤居柔履谦而归其妹以徳礼为光华而不以衣服为容饰故曰其君之袂不如其娣之袂良也初以阳明安分为美三以柔邪上僭为嫌二又能不矜其才自逊其美何吉如之在九四为二五正应之间则言归妹之愆期上阴柔处一卦之极则泛言夫妇之无终而不言归妹】
　　【离下震上】
　　传丰序卦得其所归者必大故受之以丰物所归聚必成其大故归妹之后受之以丰也丰盛大之义为卦震上离下震动也离明也以明而动动而能【一无能字】明皆致丰之道明足以照动足以亨然后能致丰大也
　　丰亨王假之勿忧宜日中【假庚白反】
　　传丰为盛大其义自亨极天下之光大者唯王者能至之假至也天位之尊四海之富羣生之众王道之大极丰之道其唯王者乎丰之时人民之繁庻事物之殷盛治之岂易周为可忧【一作患】虑宜如日中之盛明广照无所不及然后无忧也本义丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也【朱子曰须是王假之了方且勿忧宜日中若未到这个田地更忧甚底王亦未有可忧○汉上朱氏曰丰大之时所宜忧者不在乎日之未中而在乎日之既中也明动不已未有能保其大者也保此道者其唯中乎○童溪王氏曰六五以柔居尊位而属震体有震动忧惊之象圣人则戒之以勿忧离明在下又勉之以宜日中○双湖胡氏曰丰下离上震正日未出东之天其光亨之势未已何忧之有岂非以柔中之主履丰亨之防故不能无忧重烦圣人致戒致勉耳然不勉以日进但勉以日中母亦康节怕处其盛之意欤○云峯胡氏曰卦辞称王者三涣草曰王假有庙丰曰王假之假至也唯王者为能至此丰之大有亨道焉大则必通也亦有忧道焉大则可忧也不必过于忧如日之中斯可矣泰晋夬家人升皆曰勿恤此曰勿忧皆当极之时常人所不忧而圣人所深忧其辞曰勿深切之辞非谓无忧也于此有道焉可不必忧也】
　　彖曰丰大也明以动故丰
　　传丰者盛大之义离明而震动明动相资而成丰大也本义以卦徳释卦名义【朱子曰明以动故丰以明心应事物非明则动无所之非动则明无所用】
　　王假之尚大也
　　传王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也【朱子曰王假之尚大也只是王者至此一个极大底时节所尚者皆大事】
　　勿忧宜日中宜照天下也
　　传所有既广所治既众当忧虑其不能周及宜如日中之盛明普照天下无所不至则可勿忧矣如是然后能保其丰大保有丰大岂小才小知之所能也本义释卦辞【或问宜日中宜照天下人君之徳如日之中乃能尽照天下否朱子曰易如此看不得只是如日之中则自然照天下不可将作道埋解他日中则昃月盈则食天地盈虚与时消息而况于人乎况于鬼神乎自是如此物事到盛时必衰虽鬼神有所不能违也○问此卦后面诸爻不甚好曰是他忒丰大了这物事盛极去不得了必衰也人若于此之时当如捧盘水战兢自持方无倾侧满溢之患若才有纎毫骄矜自满之心即败矣所以此处极难】
　　日中则昃月盈则食天地盈虚与时消息而况于人乎况于鬼神乎
　　传既言丰盛之至复言其难常以为诫也日中盛极则当昃昳月既盈满则有亏缺天地之盈虚尚与时消息况人与鬼神乎盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易也哉本义此又明卦辞外意言不可过中也【朱子曰天地是举其大体而言鬼神是举其中运动变化者通上彻下而言如雨风露雷草木之类皆是○丰卦彖许多言语其实只在日中则昃月盈则食天地盈虚与时消息数语上这盛得极常须谨保守得日中时候方得不然便是偃仆倾壊了又曰这处去危亾只是一间耳须是兢兢如捧盘水方得须是谦抑贬损方可保得人曰这便是康节所谓酩酊离披时如何不忧危谨畏宣政间有以奢侈为言者小人都云当丰亨豫大之时须是恁地侈泰方得所以一向放肆如何得不乱物事到盛时必衰虽鬼神有不能违也○问鬼神者造化之迹然天地盈虚即是造化之迹矣而复言鬼神何邪曰天地举全体而言鬼神指其功用之迹似有人所为者○泸川毛氏曰丰大也亦盈也唯有道者明徳若不足未尝中故不昃未尝盈故不食日新则为大反是则为盈知日中之宜则知日昃之可戒○西溪李氏曰极弊大壊之形常出于丰亨豫大之后天地盈虚与时消息此理也虽天地如之人与鬼神安得而违也卦言宜日中故赞此意而为玩治者之戒○云峯胡氏曰盈虚消息唯剥与丰言之剥则君子之道已消而虚故有息之几丰则天下之势已息而盈故有消之几天地鬼神乾卦后唯谦与丰言之谦则有虚可以持盈丰则自盈必至于虚此固天地鬼神之常理也此本义所谓不可过乎中者也】
　　象曰雷电皆至丰君子以折狱致刑【折之舌反】
　　传雷电皆至明震竝行也二体相合故云皆至明动相资成丰之象离明也照察之象震动也威断之象折狱者必照其情实唯明克允致刑者以威于【一作其】奸恶唯断乃成故君子观雷电明动之象以折狱致刑也噬嗑言先王法丰言君子折狱以明在上而丽于威震王者之事故为制刑立法以明在下而丽于威震君子之用故为折狱致刑旅明在上而云君子者旅取慎用刑与不留狱君子皆当然也本义取其威照竝行之象【或问雷电噬嗑与雷电丰亦一同朱子曰噬嗑明在上是明得事理先立这法在此未有犯底人畱待异时之用故云明罸勅法丰威在上明在下是用这法时须是明见下情曲折方得不然威动于上必有过错也故云折狱致刑此是伊川之意其说极好○节斋蔡氏曰折狱离明象致刑震惧象震者阳破阴刑者君子所以惧小人○云峯胡氏曰折狱象电之照致刑象雷之威威照竝行象雷电皆至○兰氏廷瑞曰折者折其至当之理致者自此而致之于彼○中溪张氏曰君子体电之明可以折断狱情体雷之威可以致用刑杀苟威至而明不至则片言何以折狱明至而威不至则姑息何以致刑必威明皆至而后可以成丰亨之功】
　　初九遇其配主虽旬无咎往有尚
　　传雷电皆至成丰之象明动相资致丰之道非明无以照非动无以行【一作亨】相须犹形影相资犹表里初【一无初字】九明之初九【一无九字】四动之初宜相须以成其用故虽旬而相应位则相应用则相资故初谓四为配主已所配也配虽匹称然就之者也如配天以配君子故初于四云配四于初云夷也虽旬无咎旬均也天下之相应者常非均敌如阴之应阳柔之从刚下之附上敌则安肯相从唯丰之初四其用则相资其应则相成故虽均是阳刚相从而无过咎也葢非【一有刚字】明则动无所之非动则明无所用相资而成用同舟则呉越一心共难则仇怨协力事势使然也往而相従则能成其丰故云有尚有可嘉尚也在他卦则不相下而离隙矣本义配主谓四旬均也谓皆阳也当丰之时明动相资故初九之遇九四虽皆阳刚而其占如此也【或问动非明则无所之明非动则无所用朱子曰徒行不明则行无所向防行而已徒明不行则明无所用空明而已○节斋蔡氏曰初四爻皆刚则相敌理势之常也唯丰盛之时事物至多其明易惑故以刚明同徳而相遇虽均无咎往有尚谓应四也○云峯胡氏曰初不言丰初未至丰也五亦不言丰者阴虚歉然方赖在下之助不知有其丰也凡卦爻取刚柔相应丰则取明动相资初当离体之初四在震体之初同徳而相遇虽两阳之势均敌往而从之非特无咎且有尚矣或曰离纳已震纳庚至已十日为旬】
　　象曰虽旬无咎过旬灾也
　　传圣人因时而处宜随事而顺理夫势均则不相下者常理也然有虽敌而相资者则相求也初四是也所以虽旬而无咎也与人同而力均者在乎降己以相求协力【一作心】以从事若懐先【一作先懐】己之私有加上之意则患当至矣故曰过旬灾也均而先己是过旬也一求胜则不能同矣本义戒占者不可求胜其配亦爻辞外意【建安丘氏曰两刚相遇势已均等不可复过矣过则偏胜之患生是有灾也初爻位俱阳徳盛于四倘或过旬能无灾乎○云峯胡氏曰需九三致宼至而象曰敬慎不败也本义以为占外之占丰初九曰虽旬无咎而象曰过旬灾也本义以为爻辞外意葢旬则配而与之均过旬则胜而出其上处丰之下而有欲上人之心可乎哉】
　　六二丰其蔀日中见斗往得疑疾有孚若吉
　　传明动相资乃能成丰二为明之主又得中正可谓明者也而五在正应之地阴柔不正非能动者二五虽皆阴而在明动相资之时居相应之地五【一作乃】才不足【一有耳字】既其应之才【一无才字】不足资则独明不能成丰既不能成丰则丧其明功故为丰其蔀日中见斗二至明之才以所应不足与而不能成其丰丧其明功无明功则为昏暗故云见斗斗昏见者也蔀周匝之义用障蔽之物掩晦于明者也斗属阴而主运乎上五以阴柔而当君位日中盛明之时乃见斗犹丰大之时乃【一作而】遇柔弱之主斗以昏见言见斗则是明防【一作防明】而暗矣二虽至明中正之才所遇乃柔暗不正之君既不能下求于己若往求之则反得疑猜忌疾暗主如是也然则如之何而可夫君子之事上也不得其心则尽其至诚以感发其志意而已苟诚意能动则虽昏防可开也虽柔弱可辅也虽不正可正也古人之事庸君常主而克行其道者已之诚意【一无意字】上达而君见信之笃耳管仲之相桓公孔明之辅后主是也若能以诚信发其志意则得行其道乃为吉也本义六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昏也往而従之则昏暗之主必反见疑唯在积其诚意以感发之则吉戒占者宜如是也虚中有孚之象【涑水司马氏曰六二处下而在内以隂居阴如蔀屋幽暗不见知于人也故往得疑疾君子居中守正久幽不变人将信之然后可以发其蔀而行其志也○厚斋冯氏曰离日方中而阴蔽其上此丰之蔀也○李氏曰居中守正人臣之盛位卦体为离而处震下为掩覆之象○云峯胡氏曰日中岂有见斗之理谓之疑疾犹睽之载鬼一车也凡言往者多自下而进上初之往上而从四也初以阳居阳而四又阳故往有尚二之往上而从五也二以阴居阴而五又阴故往得疑疾然二有居阴从阴之象固足以致疾有离明中虚之象亦足以致吉所以占辞两及之丰其蔀外也有孚发若内也外有疑内有孚孚疑之反也发蔀之反也】
　　象曰有孚发若信以发志也
　　传有孚发若谓以己之孚信感发上之心志也苟能发则其吉可知虽柔【一作昏】暗有可之道也【中溪张氏曰臣之事君不可以君之明暗而异其心一于孚信终可以感发六五之志而行其道顾不吉欤】
　　九三丰其沛日中见沬折其右肱无咎【沬作昧兦大反】
　　传沛字古本有作斾字者王弼以为幡幔则是斾也幡幔围蔽于内者丰其沛其暗更甚于蔀也三明体而反暗于四者所应阴暗故也三居明体之上阳刚得正本能明者也丰之道必明动相资而成三应于上上阴柔又无位而处震之终既终则止矣不能动者也他卦至终则极震至终则止矣三无上之应则不能成丰沬星之微小无名数者【一有是字】见沬暗之甚也丰之时而遇上六日中而见沬者也右肱人之所用乃折矣其无能为可知贤智之木遇明君则能有为于天下上无可赖之主则不能有为如人之折其右肱也人之为有所失则有所归咎曰由是故致是若欲动而无右肱欲为而上无所赖则不能而已更复何言无所归咎也本义沛一作斾谓幡幔也其蔽甚于蔀矣沬小星也三处明极而应上六虽不可用而非咎也故其象占如此【进斋徐氏曰三与上应上柔暗极甚于二四所见益小故取见沬为象折毁也右肱谓上也前为右右肱人之所用而最便者三欲用上之切如右肱也上暗益甚失其所应如折其右肱无所赖矣○云峯胡氏曰蔽愈大则见愈小沛之蔽甚于蔀故沬之见甚于斗三刚正又居明之极可以有为上幽暗不足以有为故有折右肱之象然非三之咎也】
　　象曰丰其沛不可大事也折其右肱终不可用也传三应于上上应而无位阴柔无势力而处既终其可共济大事乎既无所赖如右肱之折终不可用矣【中溪张氏曰九三丰其沛则不可以出任大事至于断折其右肱则虽有左在而只其手亦终不可以有所用也如此则无所措手又何所归咎乎】
　　九四丰其蔀日中见斗遇其夷主吉
　　传四虽阳刚为动之主又得大臣之位然以不中正遇阴暗柔弱之主岂能致丰大也故为丰其蔀蔀周围掩蔽之物周围则不大掩蔽则不明日中见斗当盛明之时反昏暗也夷主其等夷也相应故谓之主初四皆阳而居初是其徳同又居相应之地故为夷主居大臣之位而得【一作徳又有同字】在下之贤同徳相辅其助岂小也哉故吉也如四之才得在下之贤为之助则能致丰大乎曰在下者上有当位为之与在上者下有贤才为之助岂无益乎故吉也然而致天下之丰有君而后能也五阴柔居尊而震体无虚中防顺下贤之象下虽多贤亦将何为葢非阳刚中正不能致天下之丰也本义象与六二同夷等夷也谓初九也其占为当丰而遇暗主下就同徳则吉也【或问九四近幽暗之君所以有丰其蔀日中见斗之象亦是他本身不中正所致故象云位不当也朱子曰也是如此○进斋徐氏曰夷主谓四与初皆刚同徳相应故初以四为配主四以初为夷主也○双湖胡氏曰配者配合之义彼来为我配也夷者等夷之义与我为等夷也皆阳故皆曰主○东谷郑氏曰初视四为配以下偶上也四视初为夷降上就下也○建安丘氏曰六五暗主在上二应而四承之所覩均也故皆曰丰蔀见斗夷等夷也初四皆刚故曰夷处丰盛之时四以刚明之才上承暗主欲有所发则已亦居阴明不足也故不若资人以同往初刚在下而离体至明之才上与己应可以助己四若资之以辅五则昏蔽之主可开而丰盛之治可保宜其吉也】
　　象曰丰其蔀位不当也
　　传位不当谓以不中正居髙位所【一作非】以闇而不能致丰【一有乎字】
　　日中见斗幽不明也
　　传谓幽暗不能光明君阴柔而臣不中正故也【临川呉氏曰丰蔀见斗之象六二爻辞已有象传不于六二释之而于九四释之者葢二象由九四而成四为蔀故二见斗二爻之象同而所重在四也】
　　遇其夷主吉行也
　　传阳刚相遇吉之行也下就于初故云行下求则为吉也
　　六五来章有庆誉吉
　　传五以阴柔之才为丰之主固不能成其丰大若能来致在下章美之才而用之则有福庆复得美誉所谓吉也六二文明中正章美之才也为五者诚能致之在位而委任之可以致丰大之庆名誉之美故吉也章美之才主二而言然初与三四皆阳刚之才五能用贤则彚征矣二虽阴有文明中正之徳大贤之在下者也五与二虽非阴阳正应在明动相资之时有相为用之义五若能来章则有庆誉而吉也然六五无虚己下贤之义圣人设此义以为教耳本义质虽柔暗若能来致天下之明则有庆誉而吉矣葢因其柔暗而设此以开之占者能如是则如其占矣【进斋徐氏曰来谓来之也以六五柔中之君而能来六二中正之臣资其开导之益则有庆且有誉矣此二五同徳相照得处丰之道故吉○临川呉氏曰阴下从阳是庸愚从贤智既有福庆归于己而又有名誉开于人有庆有誉所以吉也○建安丘氏曰二之应五未信则不可往往则反召其疑唯积诚以感之而后五之蔽可开故曰有孚若吉四之比五无助则不可行行则未必见信唯求初九同徳之贤以助己而后五之昏可辅故曰遇其夷主吉此人臣事暗君之训也六五阴暗在上处丰之时本无庆誉以在下有二四刚明之臣可以辅己上若屈意下之资人之明以为明则不唯有庆有誉而且得吉也此暗主用臣之训也○云峯胡氏曰四爻称丰皆无善道初与五不言丰独为可尚三爻称日中皆有所蔽六五不称日中葢宜日中无蔽也自二之五则曰往互暗主也往则得疾自五致二则曰来二文明者也来之则有庆誉而吉柔暗之主未必能如此本义从程传谓因其柔暗而设此以开之真得圣人作易之旨矣】
　　象曰六五之吉有庆也
　　传其所谓吉者可以有庆福及于天下也人君虽柔暗若能用贤才则可以为天下之福唯患不能耳
　　上六丰其屋蔀其家闚其戸阒其无人三歳不觌凶【阒苦防反】
　　传六以阴柔之质而居丰之极处动之终其满假躁动甚矣处丰大之时宜乎谦屈而处极高致丰大之功在乎刚健而体阴柔当丰大之任在乎得时而不当位如上【一无上字】六者处无一当其凶可知丰其屋处太高也蔀其家居不明也以阴柔居丰大而在无位之地乃高亢昏暗自絶于人人谁与之故闚其戸阒其无人也至于三歳之久而不知变其凶宜矣不觌谓尚不见人葢不变也六居卦终有变之义而不能迁是其才不能也本义以阴柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣【路氏纯中曰居一卦之上而位极其高故曰丰其屋体阴柔之质而材蔽于暗故曰蔀其家无刚明之才以用下而且穷大以失其居焉九三虽应于下彼孰肯为之应哉此所以闚其戸阒其无人而三歳不觌也○诚斋杨氏曰自古小人揜其君之明者不过欲丰乎己之屋而已不知丰其屋者适以揜其家而不光又不过欲高其位而天飞而已不知高其位者适以空其门而自遁家之揜也门之空也自此三歳而熠燿行于室麋鹿游于台矣岂复觌汝家之有人迹乎凶莫大焉○沙随程氏曰六五以谦接物故虽九三非应而必来上六以亢自居虽九三正应而不为用此吉凶之断也○云峯胡氏曰六以阴柔居丰极处动终明极反暗故蔀其家动极必静故闚其戸阒其无人阒静也卦辞曰勿忧宜日中二下卦之中日中之象五上卦之中日中之位初与四未及乎中三与上已过乎中者也况上又处丰之极其凶宜矣】
　　象曰丰其屋天际翔也闚其戸阒其无人自藏也传六处丰大之极在上而自高若飞翔于天际谓其高大之甚闚其戸而无人者虽居丰大之极而实无位之地人以其昏暗自高大故皆弃絶之自藏避而弗与亲也本义藏谓障蔽【张子曰处上之极而居动之末故曰天际翔也○朱子曰丰其屋天际翔也似説如翚斯飞样言其屋高大到于天际却只是自蔽障得阔○九三爻觧得便顺九四上六二爻不可晓看来圣人曽得九四上六爻文义人与三爻不同○童溪王氏曰自藏则非人之逺己乃已逺人也○云峯胡氏曰辞与明夷上六相似皆暗之极但彼之暗足以伤人卒至于自殒厥命此之暗秪自障蔽耳○建安丘氏曰丰大也以卦体言则明动相资而成丰然卦以丰名而爻彖反多戒辞者杂卦曰丰多故是也六五为丰盛之主其诸爻皆从五者也五以柔居君位而言来章者乃来二四刚明之臣也四比五而二应五以五之暗也故二四皆有丰蔀见斗之象二言有孚若者乎五也四言遇其夷主者欲得初以共辅乎五也初去五最逺不能自致则遇四之配主而同往焉此四爻所以吉也独九三不知从五而逺应上六故有折肱之患上处丰盛之极障蔽之甚亦卒至自蔀其家而阒其无人也丰其可恃乎哉○节斋蔡氏曰丰大也又曰多故极天下事物之多难于尽见也惟以刚遇刚以柔遇柔则所见同而可以无疑以刚遇柔则刚者明而柔者暗终不能相信也初与四皆刚也故有配主之无咎夷主之吉然四位居柔又不免有丰蔀见斗之象二与五皆柔也故有有孚来章之喜然二位居柔又未免有往得疑疾之事惟三与上以刚遇柔故三折右肱而上至于三歳不觌也】
　　【艮下离上】
　　传旅序卦丰大也穷大者必失其居故受之以旅丰盛至于穷极则必失其所安旅所以次丰也为卦离上艮下山止而不迁火行而不居违去而不处之象故为旅也又丽乎外亦旅之象【临川王氏曰入而丽乎内所以为家人出而丽乎外所以为旅○呉氏应囘曰旅非商贾之谓凡客于外者皆是也天子有天子之旅天王出居于郑是也诸侯有诸侯之旅公在楚是也大夫有大夫之旅崔子之去他邦是也圣贤有圣贤之旅孔子之辙环孟子之歴聘是也旅岂一槩哉】
　　旅小亨旅贞吉
　　传以卦才言也如卦之才可以小亨得旅之贞正而吉也本义旅覉旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可苟者然道无不在故自有其正不可须臾离也【平庵项氏曰旅小亨就旅之卦才言之可以小亨不可以大用旅贞吉者旅于贞则吉不贞则凶乃处旅之道也○中溪张氏曰以卦变言则旅自否来六本居三今往居五而丽于外犹人失其所居而客于外乃旅之象也凡人处旅本无大通之理覉旅而亨者虽大亦小也所贵者守正则吉尔○云峯胡氏曰止而丽乎外旅之义也山上之火去其所止而不处旅之象也或曰山止而不动旅馆之象火动而不止旅人之象丰为大则旅为小在旅而亨亨之小者也然事有大小道无不在大亨固利于贞慎不可以旅亨之小而失其贞也道果可须臾离哉】
  </div>
  <div class="pagination">
   <a href="周易传义大全_page29.html">
    上一页
   </a>
   <span>
    ...
   </span>
   <a href="周易传义大全_page25.html">
    25
   </a>
   <a href="周易传义大全_page26.html">
    26
   </a>
   <a href="周易传义大全_page27.html">
    27
   </a>
   <a href="周易传义大全_page28.html">
    28
   </a>
   <a href="周易传义大全_page29.html">
    29
   </a>
   <span class="current-page">
    30
   </span>
   <a href="周易传义大全_page31.html">
    31
   </a>
   <a href="周易传义大全_page32.html">
    32
   </a>
   <a href="周易传义大全_page33.html">
    33
   </a>
   <a href="周易传义大全_page34.html">
    34
   </a>
   <a href="周易传义大全_page35.html">
    35
   </a>
   <span>
    ...
   </span>
   <a href="周易传义大全_page31.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
