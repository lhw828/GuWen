<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 36 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 36 页/共 41 页
  </h1>
  <div class="content">
   天一地二天三地四天五地六天七地八天九地十程子曰【自天一至地十合在天数五地数五上简编失其次也天一生数地六成数才有上五者便有下五者二五合而成阴阳之功万物变化鬼神之用也】
　　本义此简本在第十章之首程子曰宜在此今从之此言天地之数阳竒隂偶即所谓河图者也其位一六居下二七居上三八居左四九居右五十居中就此章而言之则中五为衍母次十为衍子次一二三四为四象之位次六七八九为四象之数二老位于西北二少位于东南其数则各以其类交错于外也【朱子曰自大衍之数五十至再扐而后挂便接干之策二百一十有六至可以佑神矣为一节是论大衍之数自天一至地十却连天数五至而行鬼神也为一节是论河图五十五之数今其文间断差错不相连接舛误甚明○卦虽八而数须十者八是阴阳数十是五行数一阴一阳便是二以二乗二便是四以四乘四便是八五行本只是五而有是十者葢一个便包两个如木便包甲乙火便包丙丁土便包戊巳金便包庚辛水便包壬癸所以为十○南轩张氏曰阳数竒一三五七九是也阴数偶二四六八十是也故生于天者成于地生于地者成于天而天地五十五之数所以成变化行鬼神○东坡苏氏曰水至阴也必待天一加之而后生者阴不得阳则终不得而成也火至阳也必待地二加之而后生者阳不得阴则无所得而见也五行皆然莫不生于阴阳之相加阳加阴则为水为木为土阴加阳则为火为金苟不相加则虽有阴阳之资而无五行之用○节斋蔡氏曰天地者阴阳对待之定体也一至十者阴阳流行之次序也然对待非流行则不能变化流行非对待则不能自行而五十五者则流行之细分也○平庵项氏曰姚大老云天一至地十班固律歴志及衞元嵩元包运蓍篇皆在天数五之上程朱皆用此说今从之为是】
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　程子曰【有理则有气有气则有数行鬼神者数也数气之用也大衍之数五十数始于一备于五小衍之而成十大衍之则为五十五十数之成也成则不动故损一以为用天地之数五十有五成变化而行鬼神者也变化言功鬼神言用○南轩张氏曰天地自然之数盈虗消息徃来不停变化虽妙而数有以成之若月令所谓鸠化为鹰雀化为鸽草木乃茂草木黄落可以歴数推而迎之此天地之数有以成其变化也鬼神虽幽而数有以行之若其神勾芒其神祝融其神蓐収其神防各司其时各治其职者此天地之数有以行乎鬼神也】
　　本义此简本在大衍之后今按宜在此天数五者一三五七九皆竒也地数五者二四六八十皆偶也相得谓一与二三与四五与六七与八九与十各以竒偶为类而自相得有合谓一与六二与七三与八四与九五与十皆两相合二十有五者五竒之积也三十者五偶之积也变化谓一变生水而六化成之二化生火而七变成之三变生木而八化成之四化生金而九变成之五变生土而十化成之鬼神谓凡竒偶生成之屈伸徃来者【朱子曰五位相得而各有合是两个意一与二三与四五与六七与八九与十是竒偶以类相得一与六合二与七合三与八合四与九合五与十合是各有合在十干甲乙木丙丁火戊己土庚辛金壬癸水便是相得甲与巳合乙与庚合丙与辛合丁与壬合戊与癸合是各有合○所以成变化而行鬼神也程子曰变化言功鬼神言用张子曰成行鬼神之气而已数只是气变化鬼神亦只是气天地之数五十有五变化鬼神皆不越于其间○潘氏曰洛书之数天地自然之数也以天之一三五七九总之则为二十五此天数二十有五也以地之二四六八十总之则为三十此地数三十也又以天之二十五地之三十总之则为五十有五成变化而行鬼神不逃乎此数也天数二十有五五其五也地数三十六其五也莫不自五数之○云峯胡氏曰河图有自然之数所以成大易之象天地有自然之象又所以成河图之数奇圆围三偶方围四三用其全四用其半此天地间自然之象也本义以论乾坤之防愚谓即此以论河图之数可也一圎而三水生木也二方而四火克金也阳之一进而用三隂之四退而用二合二与三则为五此河图之生数也一生水而六成之三生木而八成之生数一进而用三成数则八退而用六二生火七成之四生金九成之生数四退而用二成数则七进而用九十八九六各为十五阴阳进退互藏其宅进即为变退则为化鬼神屈伸徃来皆进退之妙用也】
　　大衍之数五十其用四十有九分而为二以象两挂一以象三揲之以四以象四时归竒于扐以象闰五歳再闰故再扐而后挂【揲时设反奇纪宜反扐郎得反】
　　本义大衍之数五十葢以河图中宫天五乘地十而得之至用以筮则又止用四十有九葢皆出于理势之自然而非人之知力所能损益也两谓天地也挂悬其一于左手小指之间也三三才也揲间而数之也奇所揲四数之余也扐勒于左手中三指之两间也闰积月之余日而成月者也五歳之间再积日而再成月故五歳之中凡有再闰然后别起积分如一挂之后左右各一揲而一扐故五者之中凡有再扐然后别起一挂也【朱子曰河图洛书之中数皆五衍之而各极其数以至于十则合为五十矣河圆积数五十五其五十者皆因五而后得独五为五十所因而自无所因故虗之则但为五十又五十五之中其四十者分为阴阳老少之数而其五与十者无所为则又以五乗十十乗五而亦皆为五十矣洛书积数四十五其四十者散布于外而分阴阳老少之数唯五居中而无所为则亦自含五数而并为五十矣中数五衍之而各极其数以至于十者一个衍成十个五个便是五十圣人说这个不只是说得一路他说出这个物事自然有许多様通透去如五奇五偶成五十五又一说六七八九十因五得数也○河图五十五是天地自然之数大衍五十是圣人去这河图里靣取那天五地十衍出这个数大槩河图是自然底大衍是用以揲蓍求卦底○问大衍之义曰天地之数五十有五虗其中金木水火土五数便是五十又虗天一故用四十有九此一说也三天两地便是虗去天一之数只用天三对地二耳又五为生数之极十为成数之极以五乘十以十乗五亦为五十此一说也又数始于一成于五小衍之成十大衍之成五十此又一说也数家之说虽多不同某谓此说却分晓○问窃谓大衍之数不过五而已五者数之祖也河图洛书皆五居中而为数祖宗大衍之数五十者即此五数衍而乗之各极其数而合为五十也是五也于五行为土于五常为信水火木金不得土不能各成一器仁义礼智不实有之亦不能各成一德此五所以为数之宗也不知是否曰此说是○奇者左右四揲之余也扐指间也谓四揲左手之防而归其余于无名指间四揲右手之防而归其余于中指之间也○圣人下字皆有义挂者挂也扐者扐于二指之中也○挂一一歳揲右二歳扐右三歳一闰揲左四歳扐左五嵗再闰也○一挂之间凡再扐即五歳之间凡再闰之象也○大衍之数五十其用四十有九者五十之内去其一但用四十九防合同未分是象太一也分而为二者以四十九防分置左右两手象两者左手象天右手象地是象两仪也挂一者挂犹悬也于右手之中取一防悬于左手小指之间象三者所挂之防所以象人而配天地是象三才揲之以四者揲数之也谓先置右手之防于一处而以右手四四而数左手之防又置左手之防于一处而左手四四而数右手之防也象四时者皆以四数是象四时也归奇于扐者奇零也扐勒也谓既四数两手之策则其四四之后必有零数或一或二或三或四左手者归之于第四第三指之间右手者归之于第三第二指之间而扐之也象闰者积分而成闰月也五歳再闰故再扐而后挂者凡前后闰相去大略三十二月在五歳之中此挂一揲四归奇之法亦一变之间凡一挂两揲两扐为五嵗之象其间凡两扐以象闰是五歳之中凡有再闰然后置前挂扐之防复以见存之防分二挂一而为第二变也○大衍之数五十蓍之筹乃其防也防中乘除则直谓之数耳○蓍卦当初圣人用之亦须有个见成图算后自失其传所仅存者只有这几句其间已自是添入字去说他了想得古人无许多解须别有个全文说○系辞言蓍法大抵只是解其大畧想别有文字今不可见但如天数五地数五此是旧文五位相得而各有合是孔子解文天数二十有五地数三十凡天地之数五十有五此是旧文此所以成变化而行鬼神此是孔子觧文分而为二是本文以象两是解挂一揲之以四归竒于扐皆是本文以象三以象四时以象闰之类皆是解文也干之防二百一十有六坤之防百四十有四孔子则断之以当期之日二篇之防万有一千五百二十孔子则断之以当万物之数于此可见○看系辞须先看自大衍之数以下皆是说卜筮若不是说卜筮却是说一个无头底物今人诚不知易○节斋蔡氏曰天参地两合而为五位每位各衍之为十故曰大衍○丹阳都氏曰天地之数五十有五而大衍之数五十者葢数备于五而五十所宗者五也大衍之数五十而其用四十有九者葢数始于一而四十有九数之所宗者一也○建安丘氏曰大衍之数五十者取河图中五参天两地之数以为衍母也大衍之用止四十九者又就河图五十数之在外者虗其天一之数而不用也葢一者数之始天下之数无穷而一无为故无为之一以象太极○西山蔡氏曰五歳再闰者一变之中自有五莭挂为一节揲左为二节归左竒于扐为三节揲右为四节归右竒于扐为五莭一节象一歳三节一归奇象三歳一闰五节再归奇象五嵗再闰天地之数三百六十毎歳气盈六日朔虚六日一歳余十二日三歳余三十六日以三十日为一月更余六日又二歳余二十四日合前所余六日为三十日为再闰再扐而后挂者再扐之后复以所余之蓍合而为一为第二变再分再挂再揲也不言分二不言揲四独言挂一者明第二变不可不挂也或曰揲蓍之法虚一分二挂一揲四归竒其第一揲不五则九第二揲不四则八计其竒数以定阴阳老少去其初挂之一何也曰虚一分二挂一揲四归奇乃天地四时之生万物也其竒数防数以定阴阳老少乃万物正性命于天地也生蓍以分二挂一为体揲四归竒为用立卦以竒数为体防数为用在天地则虚其一而用四十九在万物则挂其一而用四十八此圣人所以知变化之道也又曰第一揲挂一以四十九其竒一也第二揲非四十四则四十第三揲非四十则三十六不复有竒矣其挂何也曰人与天地竝立为三天地非人则无以财成辅相故分二必挂一也初挂者人极所以立天地因乎人也再揲三揲之挂者人因天地以为用也○云峯胡氏曰歴法再闰之后又从积分而起则筮法再扐之后又必从挂一而起也】
　　干之防二百一十有六坤之防百四十有四凡三百有六十当期之日【期音基】
　　本义凡此防数生于四象葢河图四面太阳居一而连九少阴居二而连八少阳居三而连七太阴居四而连六揲蓍之法则通计三变之余去其初挂之一凡四为奇凡八为偶竒圆围三偶方围四三用其全四用其半积而数之则为六七八九而第三变揲数防数亦皆符防葢余三竒则九而其揲亦九防亦四九三十六是为居一之太阳余二竒一偶则八而其揲亦八防亦四八三十二是为居二之少阴二偶一竒则七而其揲亦七防亦四七二十八是为居三之少阳三偶则六而其揲亦六防亦四六二十四是为居四之老阴是其变化徃来进退离合之妙皆出自然非人之所能为也少阴退而未极乎虚少阳进而未极乎盈故此独以老阳老阴计乾坤六爻之防数余可推而知也期周一歳也凡三百六十五日四分日之一此特举成数而槩言之耳【朱子曰防者蓍之茎数曲礼所谓防为蓍者是也大传所谓乾坤二篇之防者正以其挂扐之外见存蓍数为言耳葢揲蓍之法凡三揲挂扐通十三防而见存三十六防则为老阳之爻三揲挂扐通十七防而见存三十二防则为少阴之爻三揲挂扐通二十一防而见存二十八防则为少阳之爻三揲挂扐通二十五防而见存二十四防则为老阴之爻大传专以六爻乘二老而言故曰干之防二百一十有六坤之防百四十有四凡三百有六十其实六爻之为阴阳者老少错杂其积而为干者未必皆老阳其积而为坤者未必皆老隂其为六子诸卦者或阳或阴亦互有老少焉葢老少之别本所以生爻而非所以名卦今但以干有老阳之象坤有老阴之象六子有少阴阳之象且均其防数又偶合焉而因假此而明彼则可若便以干六爻皆为老阳坤六爻皆为老阴六子皆为少阳少阴则恐其未安也但三百六十者阴阳之合其数必齐若乾坤之爻而皆得于少阴阳也则干之防六其二十八而为百六十八坤之防六其三十二而为百九十二其合亦为三百六十此则不可易也○大凡易数皆六十三十六对二十四三十二对二十八皆六十也以十甲十二辰亦凑到六十也钟律以五声十二律亦积为六十也以此知天地之数皆至六十为节○兼山郭氏曰或曰乾坤称九六而六子不称七八何也曰九六有象七八无象也以卦则六子之卦七八隐于其中而无象也以画则虽六子亦皆乾坤之画而六子无画也唯乾坤有用九用六之道诸卦得竒者皆用干之九得偶者皆用坤之六终无用七用八之道故曰九六有象七八无象也○莭斋蔡氏曰天地之运大小皆极于三百六十大衍乾坤之防当期之日真所谓与天地相似也○白云郭氏曰天地谓之数乾坤谓之防则数者防之所宗而防为已定之数也】
　　二篇之防万有一千五百二十当万物之数也
　　本义二篇谓上下经凡阳爻百九十二得六千九百一十二防阴爻百九十二得四千六百八防合之得此数【朱子曰二篇之防当万物之数亦是取象之辞不是万物恰有此数○二篇之防当万物之数不是万物尽于此数只是取象自一而万数万数来当万物之数耳○正义曰干之防二百一十有六者以干老阳一爻有三十六防六爻凡有二百一十有六防也干之少阳一爻有二十八防六爻则有一百六十八防此经据干之老阳之防也坤之防百四十有四者坤之老阴一爻有二十四防六爻故一百四十有四防也若坤少阴一爻有三十二防六爻则有一百九十二此经据坤之老阴之防也凡三百有六十当期之日者举合乾坤两策有三百六十当期之数三百六十举其大畧不数五日四分日之一也二篇之防万有一千五百二十当万物之数者二篇之爻总有三百八十四爻阴阳各半阳爻一百九十二爻爻别三十六总有六千九百一十二也阴爻亦一百九十二爻爻别二十四总有四千六百八也阴阳总合万有一千五百二十当万物之数也今攷凡言防者即谓蓍也礼曰为卜防为筮又曰到策侧皆以防对而言则可知矣仪礼亦言筮人执防尤为明验故此凡言防数虽指挂扐之外过揲见存之蓍数而言然不以挂扐之内所余之着不为防也疏义及其解说皆已得之且其并以乾坤二少之爻为言则固不专以乾坤为老六子为少矣但乾坤皆少而其合亦为三百六十两篇皆少而其合亦为万一千五百二十则数有未及而学者不可不知耳○云峯胡氏曰前则挂扐之数象月之闰此则过揲之数象歳之周葢揲之以四已合四时之象故总过揲之数又合四时成歳之象也独曰乾坤之防者犹用九用六三百八十四爻之通例而独于乾坤言之也○白云胡氏曰圣人画卦初未有以阴阳老少为异然卜史之象欲取动爻之后卦故分别老少之象与圣人画卦之意已不同矣】
　　是故四营而成易十有八变而成卦
　　本义四营谓分二挂一揲四归竒也易变易也谓一变也三变成爻十八变则成六爻也【朱子曰四营而成易易字只是个变字四度经营方成一变若说易之一变却不可这处未下得卦字亦未下得爻字只下得易字○四营而成易者营谓经营易即变也谓分二挂一揲四归竒凡四度经营蓍防乃成一变也十有八变而成卦者谓既三变而成一爻复合四十九防如前经营以为一变积十八变则成六爻而为一卦也其法初一变两揲之余为挂扐者不五则九第二变两揲之余为挂扐者不四则八第三变两揲之余为挂扐者亦不四则八五四为少九八为多若三变之间一五两四则谓之三少一九两八则谓之三多或一九一八而一四或一五而一八则谓之两多一少或一九而二四或一五一四而一八则谓之两少一多葢四十九防去其初挂之一而存者四十八以四揲之为十二揲之数四五为少者一揲之数也八九为多者两揲之数也一揲为竒两揲为偶竒者属阳而象圆偶者属阴而象方圆者一围三而用全故一奇而含三方者一围四而用半故一偶而含二也若四象之次则一曰太阳二曰少阴三曰少阳四曰太阴以十分之则居一者含九居二者含八居三者含七居四者含六其相为对待而具于洛书者亦可见也故三少为老阳者三变各得其一揲之数而三三为九也其存者三十六而以四数之复得九揲之数也左数右防则左右皆九左右皆防则一而围三也三多为老阴者三变各得两揲之数而三二为六也其存者二十四而以四数之复得六揲之数也左数右防则左右皆六左右皆防则围四用半也两多一少为少阳者三变之中再得两揲之数一得一揲之数而两二一三为七也其存者二十八而以四数之复得七揲之数也左数右防则左右皆七左右皆防则方二圆一也方二谓两八圆一谓一十二两少一多为少阴者三变之中再得一揲之数一得两揲之数而二三一二为八也其存者三十二而以四数之复得八揲之数也左数右防则左右皆八左右皆防则圎二方一也圎二谓两十二方一谓一八○多少之说虽不经见然其实以一约四以竒为少以偶为多而已九八者两其四也阴之偶也故谓之多五四者一其四也阳之竒也故谓之少竒阳体圎其法径一围三而用其全故少之数三偶阴体方其法径一围四而用其半故多之数二归竒积三三而为九则其过揲者四之而为三十六矣归竒积三二而为六则其过揲者四之而为二十四矣归竒积二三一二而为八则其过揲者四之而为三十二矣归竒积二二一三而为七则其过揲者四之而为二十八矣过揲之数虽先得之然其数众而繁归竒之数虽后得之然其数寡而约纪数之法以约御繁不以众制寡故先儒旧说专以多少决阴阳之老少而过揲之数亦防防焉初非有异说也○平庵项氏曰此一节以是故发辞葢接上文二篇之防而论揲蓍求卦之法于以总括夫一章之事也自下文八卦小成以下乃言得卦之后占象推演之法而一章之事备矣】
　　八卦而小成
　　本义谓九变而成三画得内卦也
　　引而伸之触类而长之天下之能事毕矣【长丁丈反】
　　本义谓已成六爻而视其爻之变与不变以为动静则一卦可变而为六十四卦以定吉凶凡四千九十六卦也【朱子曰引而伸之触类而长之是占得这一卦则就上面推看如干则推其为圜为君为父之类是也○双湖胡氏曰按四千九十六卦乃焦延夀变卦之法详见啓防原卦画篇】
　　显道神德行是故可与酬酢可与祐神矣【行下孟反】
　　程子曰【显明于道而见其功用之神故可与应对万变可赞祐于神道矣谓合德也人唯顺理以成功乃赞天地之化育也】
　　本义道因辞显行以数神酬酢谓应对祐神谓助神化之功【或问显道神徳行朱子曰道较微妙无形影因卦辞说出来道这是吉这是凶这可为这不可为德行是人做底事因数推出来方知得这不是人硬恁地做都是神之所为也又曰须知得是天理合如此○此是说蓍卦之用道理因此显著徳行是人事却由取决于蓍既知吉凶便可以酬酢事变神又岂能自说吉凶欤人因有易后方着见便是易来佑助神也又曰易唯其显道神德行故能与人酬酢而佑助夫神化之功也○神徳行是说人事麤做底只是人为若决之于鬼神德行便神○酬酢者言幽明之相应如賔主之相交也○平庵项氏曰天道虽幽可阐之以示乎人人事虽显可推之以合乎天明可以酬酢事物之宜幽可以赞出鬼神之命○云峯胡氏曰道在天德行在人在天者幽显道阐幽也在人者显神徳行微显也蓍与卦可与酬酢其在人者可与赞助其在天者】
　　子曰知变化之道者其知神之所为乎
　　程子曰【知变化之道则知神之所为也合与上文相连不合在下】
　　本义变化之道即上文数法是也皆非人之所能为故夫子叹之而门人加子曰以别上文也【磐涧董氏曰阳化为隂阴变为阳者变化也所以变化者道也道者本然之妙变化者所乘之机故阴变阳化而道无不在两在故不测故曰知变化之道者其知神之所为乎○南轩张氏曰变者不能自变有神以变之化者不能自化有神以化之故知变化之道者疑若窥测其妙也○云峯胡氏曰本义曰变化之道即上文数法是也皆非人之所能为葢为河图大衍之数揲蓍求卦之法有变有化非人之所为也皆神之所为也】右第九章
　　本义此章言天地大衍之数揲蓍求卦之法然亦畧矣意其详具于太卜筮人之官而今不可考耳其可推者启蒙备言之【双湖胡氏曰此章首论天地之数次论蓍防之数末论卦画之数天地数之原也蓍防数之衍也卦画数之钟聚也葢至于卦画足以济生人之用矣故始之以成变化而行鬼神明数之体段原于天地者将必有如是之功用终之以变化之道神之所为明数之功用逹于蓍卦者原其初已有如是之体段也变化之道即成变化之事揲蓍中老阳变为少阴老阴变为少阳是也神之所为即行鬼神之事卦画既立吉凶祸福皆可得而前知所谓定天下之吉凶成天下之亹亹是也简编厘正之功大矣】
　　易有圣人之道四焉以言者尚其辞以动者尚其变以制器者尚其象以卜筮者尚其占
　　程子曰【易有圣人之道四焉止非天下之至精其孰能与于此○言所以述理以言者尚其辞谓其言求理者则存意于辞也以动者尚其变动则变也顺变而动乃合道也制器作事当体乎象卜筮吉凶当考乎占受命如响遂知来物非神乎曰感而通求而得精之至也】
　　本义四者皆变化之道神之所为者也【朱子曰易有君子之道四至精至变则合做两个是他里面各有那个○问以言以动以制器以卜筮这以字是指以易而言否曰然又问辞占是一类变象是一类所以下文至精合辞占说至变合变象说曰然占与辞是一类者晓得辞方能知得占若与人说话晓得他言语方见他胷中底蕴变是事之始象是事之已形者故亦是一类也○问以言者尚其辞以言是取其言以明理断事如论语上举不恒其德或承之羞否曰是○问以制器者尚其象曰这都难说葢取诸离取诸益不是先有见乎离而后为网罟先有见乎益而为耒耜之属圣人亦只是见鱼鼈之属欲有以取之遂做一个物事去拦截他欲得耕种见地土硬遂做一个物事去剔起他却合于离之象合于益之意有取其象者有取其意者○问以卜筮者尚其占卜用亦使易占否曰不用只是文势如此○南轩张氏曰易有圣人之道四焉故指其所之者易之辞也以言者尚之则言无不当矣化而裁之者易之变也以动者尚之则动无不时矣象其物宜者易之象也制器者尚之则可以尽创物之智极数知来者易之占也卜筮者尚之则可以竆先知之神○庐陵龙氏曰四者皆是用易然有言动时取用者有制器卜筮时取用者四句唯尚变难通变虽在辞象占之外实不出辞象占之间凡举动必合易之变唯心与理防者能之○云峯胡氏曰辞占是一类变象是一类辞以明变象之理占以断变象之应故四者之目以辞与占始终焉】
　　是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此【向许两反古文响字与音预下同】
　　【程子曰卜筮之能应祭祀之能享亦只是一理蓍虽无情然所以为卦而卦有吉凶莫非有此理以其有是理也故以是问焉其应也如响若以私心及错卦象而问之便不应葢没此理今日之理与前日已定之理只是一个理故应也不容祭祀之享亦同鬼神之理在彼我以此理向之故享也不容有二三只是一理也】
　　本义此尚辞尚占之事言人以蓍问易求其卦爻之辞而以之发言处事则易受人之命而有以告之如向之应声以决其未来之吉凶也以言与以言者尚其辞之以言义同命则将筮而告蓍之语冠礼筮日宰自右赞命是也【或问君子将有为也将有行也问焉而以言其受命也如响朱子曰此是说君子作事问于蓍言是命受命如向受命也抱南面是也○张子曰易无思无为受命乃如响又曰此言易之为书也至精者谓圣人竆理极尽精防处也○开封耿氏曰物之来者逺自八荒之上深在六极之下吾能知之此则天地之鉴也万物之照也所谓至精者也○云峯胡氏曰君子言动必拟于易但言在行先故将有为有行必先问焉而以之发言然后以之行事也易受人之命其应如响未来之事无幽深逺近皆知之此尚辞尚占之事而曰天下之至精者言辞占至精之道其精无以加也】
　　参伍以变错综其数通其变遂成天地之文极其数遂定天下之象非天下之至变其孰能与于此【参七南反错七各反】本义此尚象之事变则象之未定者也参者三数之也伍者五数之也既参以变又伍以变一先一后更相考覈以审其多寡之实也错者交而互之一左一右之谓也综者总而挈之一低一昂之谓也此亦皆谓揲蓍求卦之事葢通三揲两手之防以成阴阳老少之画究七八九六之数以定卦爻动静之象也参伍错综皆古语而参伍尤难晓按荀子云窥敌制变欲伍以参韩非曰省同异之言以知朋党之分偶参伍之验以责陈言之实又曰参之以此物伍之以合参史记曰必参而伍之又曰参伍不朱汉书曰参伍其贾以类相准此足以相发明矣【朱子曰参以三数之也伍以五数之也如云什伍其民如云或相什伯非直为三与五而已也葢纪数之法以三数之则遇五而齐以五数之则遇三而防故荀子韩非汉书所云皆其义也所谓参伍以变者葢言或以三数而变之或以五数而变之前后多寡更相反覆以不齐而要其齐如河图洛书大衍之数伏羲文王之卦歴象之日月五星章蔀纪元是皆各为一法不相依附而不害其相通也○揲蓍本无三数五数之法只言交互参考皆有自然之数如三三为九五六三十之类虽不用以揲蓍而推算变通未尝不用○荀子说参伍杨倞解之为详汉书所谓欲问马先问牛参伍之以得其实大抵阴阳竒偶变化无穷天下之事不出诸此成天地之文者若卦爻之陈例变态者是也定天下之象者物象皆有定理足以经纶天下之事也○问参伍者是既三以数之又五以数之譬之三十钱以三数之看得几个三了又五以数之看得几个五两数参合方看得几个成数曰正是如此又问不独是以数算大槩只是参合底意思如赵广汉欲问马先问牛便只是以彼数来参此数否曰是又曰若是他数犹可凑三与五两数自是参差不齐所以举以为言如这个是三个将五来比又多两个这是五个将三来比又少两个兵家谓窥敌制变欲伍以参今欲觇敌人之事敎一人探来恁地说又差一人去探来若说得不同便将这两说相参看如何以求其实所以谓之欲伍以参○问错综之义曰错是往来底综是上下底古人下这字极子细又曰错是彺来交错之义综是织底综一个上去一个下来阳上去做阴阴下来做阳又曰错综其数便只是七九八六六对九七对八便是东西相错六上生七为阳九下生八为阴便是上下为综○错综是两様错者杂而互之也综者条而理之也参伍错综又各自是一事参伍所以通之其治之也简而疎错综所以极之其治之也繁而密○汉上朱氏曰参伍以变者纵横十五天地五十有五之数也错之为六七八九综之为三百六十通六七八九之变则刚柔相易遂成天地之文极五十有五之数则刚柔有体遂定天下之象非成文不足以成物非定象不足以制器变之又变谓之至变○南轩张氏曰三五天也参而伍之人也○平庵项氏曰凡占之法有数有变每爻三揲为三变有揲有象两象三象四时象闰再闰为五小变此参伍以变也三揲之竒分而计之则得三少三多一少两多一多两少之数去三揲之竒以左右手之正防合而计之则得四九四六四七四八之数此错综其数也错谓分而间之综谓合而综之此两句止论一爻之法通六爻之变得十有八遂成初二三四五上以为刚柔相杂之文极六爻之数得七八九六遂定重单交拆以为内外两卦之象此两句成卦之法○云峯胡氏曰上文曰尚辞尚占之事此独曰尚象而不曰尚变参伍以变此变字象之未定者也参伍以一变而言错综合十八变而言本义以参伍为一先一后更相考覈以究其多寡之实筮法四五为寡九八为多五九为先四八为后五九四八之中又各自有先后焉除挂一外余九者先后皆四余八者或先三而后四或先四而后三是三以变也余五者或先后皆二或先三而后一或先一而后三余四者或先二而后一或先一而后二是伍以变也参伍以变葢三揲两手之防也通三揲两手乏防而阴阳老少之画遂成矣三变方成阴阳老少之画杂十有八变乃见阴阳老少之数故谓之错综三变之数成一爻总十有八变成一卦故谓之综错综七八九六之数而卦爻动静之象遂定矣天下至变言易之有象其至变之道天下无以加之也○双湖胡氏曰按杨倞荀子注伍参犹杂也使间谍或参之或伍之于敌间而尽知其事史记引周书曰必参而伍之注三卿五大夫欲更议也】
　　易无思也无为也寂然不动感而遂通天下之故非天下之至神其孰能与于此
　　【程子曰老子曰无为又曰无为而无不为当有为而以无为为之是乃有为为也圣人作易未尝言无为惟曰无思也无为也此戒夫作为也然下即曰寂然不动感而遂通天下之故是动静之理未尝为一偏之说矣○寂然不动感而遂通者天理具备元无少欠不为尧存不为桀亡父子君臣常理不易何曾动来因不动故言寂然虽不动感便通感非自外也○寂然不动万物森然已具在感而遂通感则只是自内感不是外面将一件物来感于此也○寂然不动感而遂通此只言人分上事若论道则万理皆具更不说感与未感○答与叔书曰心一也有指体而言者寂然不动是也有指用而言者感而遂通天下之故是也○感而遂通天下之故以其寂然不动小则事物之至大则无时而不感○山杨氏曰惟无思为足以感通天下之故而谓无思土木可乎此非竆神知化未足与议也○蓝田吕氏曰寂然之中天机常动感应之际木原常静洪钟在簴叩与不叩鸣未常已寳鉴在手照与不照明未尝息○张子曰一故神譬之人身四体皆一物故触之而无不觉此所谓感而遂通不疾而速不行而至也】
　　本义此四者易之体所以立而用所以行者也易指蓍卦无思无为言其无心也寂然者感之体感通者寂之用人心之妙其动静亦如此【朱子曰易无思也无为也易是个无情底物事故寂然不动占之吉凶善恶随事着见乃感而遂通又曰感而遂通感着他卦卦便应也如人来问底善便与说善来问底恶便与说恶所以先儒说道洁静精微这般句说得有些意思又曰凡言易者多只指蓍卦而言蓍卦何尝有思有为但只是叩着便应无不通所以为神耳非是别有至神在蓍卦之外也○寂然不动感而遂通天下之故与竆理尽性以至于命本是说易不是说人诸家皆是借来就人上说亦通○寂然是体感是用当其寂然时理固在此必感而后发如仁感为恻隐未感时只是仁义感为羞恶未感时只是义○易无思也无为也寂然不动忠也敬也立大本也感而遂通天下之故恕也义也行达道也○问无思也无为也寂然不动感而遂通天下之故者何也曰无思虑也无作为也其寂然者无时而不感其感通者无时而不寂也是乃天命之全体人心之至正所谓体用之一源流行而不息者疑若不可以时处分矣然于其未发也见其感通之体于已发也见其寂然之用亦各有当而实未尝分焉故程子曰中者言寂然不动者也和者言感而遂通者也然中和以性情言者也寂感以心言者也中和葢所以为寂感也○平庵项氏曰蓍之变防之数爻之文卦之象皆寂然不动之物物不能如人之有思亦不能如人之有为皆纯乎天者也及问焉而以言则其受命也如响无有逺近幽深遂知来物则感而遂通天下之故皆同乎人者也○潘氏曰易无思虑无作为寂然不动若无与于物然一有所感则天下之故无不通者感于离则通乎纲罟之故感于夬则通乎书契之故大而天地防而鸟兽近而一身远而万物苟有感焉无不通者然非极天下之至神者不能也○云峯胡氏曰象在画辞在防蓍未变占在椟皆无思无为寂然不动人心之寂也如是揲蓍以求卦则天下之故无有不通者矣人心之感也如是非至精至变之外他有所谓至神神即精与变之至妙至妙者也】
　　夫易圣人之所以极深而研几也【几音机下同】
　　本义研犹审也几微也所以极深者至精也所以研几者至变也【或问如何是极深朱子曰圣人都晓得至深难见底道理都就易中见得问如所谓幽明之故死生之说鬼神之情状之类否曰然问何如是研几曰便是研磨出那几微处且如一个卦在这里便有吉凶有悔吝几防毫厘处都研出来又问如此说正与本义所谓所以极深者至精也所以研几者至变也正相发明曰然○易便有那深有那几圣人便用极出那深研出那几研是研磨到底之意诗书礼乐皆是说那已有底事惟是易说那未有底事研几是不待他显著只在那芒昩时都处置了○知至如极深能虑便是研几又曰知至能虑与极深研几句略相似○平庵项氏曰至精至变至神者易之体也惟深惟几惟神者易之用也故曰夫易圣人所以极深而研几也立此一句以承上体起下用也】
　　惟深也故能通天下之志唯几也故能成天下之务唯神也故不疾而速不行而至
　　【程子曰神无速亦无至须如此言者不如是不足以形容故也】
　　本义所以通志而成务者神之所为也【朱子曰深是幽深通是开通人所以闭塞只为他浅若是深后便能开通人志道理若浅如何开通得人所谓通天下之志亦只是开物相似所以下一句也说个成务易是说那未有底六十四卦皆是如此○深就心上说几就事上说几便是有那事了虽是微毕竟是有深在心甚奥几在事半徼半显通天下之志犹言开物开通其闭塞也故其下对成务○极出那深故能通天下之志研出那几故能成天下之务○问唯深也唯几也唯神也此是说圣人能如此否曰此是说圣人亦是易如此若不深如何通得天下之志又曰他恁黑窣地深疑若不可测然其中却事事有又曰事事都有一个端绪可寻又曰各有个络脉线索在里面所以曰唯几也故能成天下之务研者便是研竆他问如何是几曰这便是周子所谓动而未形有无之间者也○通天下之志通是开通之意葢当时之民遇事多闭塞不知所为故圣人作易示以此理敎他恁地做便防吉如此做便防凶必恁地则吉而可为如此则凶而不可为所谓通天下之志开物亦只是如此○临川呉氏曰本义云极深者至精也研几者至变也唯辞之能极深也故以辞为占则可以前知而开通天下人之心志唯变之能研几也故以变得象则可以制作而完成天下人之事务然辞占变象所以能如此者皆妙不可测之神为之唯其妙不可测故不待疾之而自速不待行之而自至谓自然而然非人所能为也○诚斋杨氏曰天下之理唯疾故速唯行故至未有不疾而速不行而至者也葢不如是不足以为神也然则圣人之神果何物也心之精也岂惟心之能神哉物理亦有之铜山东倾而洛钟西应岂唯物理哉人气亦有之其母齧指而其子心动此一物之理一人之气相应相同有不疾而速不行而至者也况圣心之神乎是故范围天地而一念不逾时经纬万方而半武不出户岂假疾而后速行而后至何为其然也心之神也】
　　子曰易有圣人之道四焉者此之谓也
　　【朱子曰变化之道莫非神之所为也故知变化之道则知神之所为矣易有圣人之道四焉所谓变化之道也观变玩占可以见其精之至矣玩辞观象可以见其变之至矣然非有寂然感通之神则何以为精为变而成变化之道哉此变化之道所以为神之所为也所以极深者以其精也所以研几者以其变也极深研几所以不疾而速不行而至者以其神也此又覆明上文之意复以易有圣人之道四焉者结之也或曰至精至变皆以书言之矣至神之妙亦以书言之可乎曰至神之妙固无不在详考之文意则实以书言之也所谓无思无为寂然不动云者言在册防在画蓍在椟而变未形也至于玩辞观象而揲蓍以变则感而遂通天下之故矣推而极于天地之大反而验诸心术之微其一动一静循环终始之妙亦如此而已矣呜呼此其所以不疾而速不行而至也欤○平庵项氏曰四者虽云辞变象占而自君子将有为也以下则皆论占也至此又以易有圣人之道四焉终之者葢占则有辞变则有象举其一则四事在其中矣】
　　右第十章
　　本义此章承上章之意言易之用有此四者
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑【冒莫报反断丁乱反】
　　本义开物成务谓使人卜筮以知吉凶而成事业冒天下之道谓卦爻既设而天下之道皆在其中【朱子曰此言易之书其用如此又曰易本为卜筮而言古人淳质初无文义故画卦爻以开物成务故曰夫易何为而作也夫易开物成务冒天下之道如斯而已也是故以通天下之志以定天下之业以断天下之疑是故蓍之德圆而神卦之德方以知六爻之义易以贡圣人以此洗心退藏于密此易之大意在此又曰易本欲定天下之志断天下之疑而已不是要说道理也○古之时民淳俗朴风气未开于天下事全未知识故圣人立与之卜作易与之筮使之趋吉避害以成天下之事故曰开物成务物只是人物务只是事务冒只是罩得天下许多道理在里出不得他个○问易开物成务冒天下之道是易之理能恁地而人以之卜筮又能开物成务否曰然○读系辞者须见得如何是开物如何是成务如何是冒天下之道须要就卦中一一见得许多道理然后可读系辞也葢易之为书大抵皆是因卜筮以设敎逐爻开示吉凶包括无遗如将天下许多道理包藏在其中故曰冒天下之道系辞自大衍数以下皆是说卜筮事若不晓他尽是说爻变中道理则如所谓变动不居周流六虚之类有何凭着今人说易所以不将卜筮为主者只是怕小却这个道理故凭虚失实茫昩臆度而已殊不知由卜筮而推而上通鬼神下通事物精及于无形粗及于有象如包罩在此随取随得居则观象玩辞者又不待卜而后见只是体察便自见吉凶之理○临川呉氏曰开物谓人所未知者开发之成务谓人所欲为者成全之冒犹韬尸之冒谓天下之道悉包裹于其中也通志开物也定业成务也断疑谓易于天下之道包裹无遗故于天下之疑事皆能决之也○云峯胡氏曰学者以为易专言卜筮易至于小吾易殊不知未有卜筮以前人无以知吉凶而成事业有卜筮则可开示吉凶而天下事事物物之理无不包括在此故曰冒天下之道开示天下以吉凶所以通天下之志成务所以定天下之业冒天下之道所以断天下之疑下文凡六节各有是故二字皆以言卜筮之妙也】
　　是故蓍之德圆而神卦之德方以知六爻之义易以贡圣人以此洗心退藏于密吉凶与民同患神以知来知以藏徃其孰能与于此哉古之聪明叡知神武而不杀者夫【方以知之知音智下知以叡知竝同易音亦与音预夫音符】
　　【程子曰生生之谓易天地设位而易行乎其中乾坤毁则无以见易易不可见乾坤或几乎息矣易毕竟是甚又指而言曰圣人以此洗心退藏于宻圣人示人之意至此深且明矣终无人理防易者此也密也是甚物人能至此深思当自得之○又曰安有识得易后不知退藏于密密是用之原圣人之妙处知不专为藏徃易言知来藏徃主蓍卦而言○张子曰圆神故能通天下之志方知故能定天下之业易贡故能断天下之疑易书成三者备忧患明圣人得以洗濯其心退藏于密矣】
　　本义圆神谓变化无方方知谓事有定理易以贡谓变易以告人圣人体具三者之徳而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓【朱子曰此言圣人所以作易之本也蓍动卦静而爻之变易无穷未画之前此理已具于圣人之心矣然物之未感则寂然不动而无兆朕之可名及其出而应物则忧以天下而圎神方知者各见于功用之实聪明叡知神武而不杀者言其体用之妙也又曰蓍之徳三句蓍与卦以徳言爻以义言但只是具这个道理在此而已所谓以此洗心者心中浑然此理别无他物退藏于密只是未见于用所谓寂然不动也下文说神以知来便是以蓍之德知来知以藏徃便是以卦之徳藏徃洗心退藏言体知来藏徃言用然亦只言体用具矣而未及使出来处到下文是兴神物以前民用方发挥许多道理以尽见于用也然前段必结之以聪明叡知神武而不杀者只是譬喻蓍虽未用而神灵之理具在犹武虽是杀人底事圣人却存此神武而不杀也又曰圣人以此洗心退藏于密是以那易之理来洗濯自家心了更没些私意小知在里许圣人便似易了不假卜筮而知吉凶所以说神武而不杀这是有那神以知来知以藏徃又说个斋戒以神明其德皆是得其理不假其物又曰退藏于密时固不用这物事吉凶与民同患也不用这物事用神而不用蓍用知而不用卦全不犯手退藏于密是不用事时到他用事也不犯手事未到时先安排在这里了事到时恁地来恁地应○蓍以七为数故七七四十九而属阳是未成卦时所用未有定体故其德圎而神所以知来卦以八为数故八八六十四而属阴是因蓍之变而成已有定体故其徳方以知所以藏徃○一卦之中凡爻辞所载皆具已见底道理此藏徃也占得此爻却因已见底道理以推未来之事便是知来○易以贡是变易以告人贡字只作告字说但上面神字知字下得重不知此字又却下得轻却晓不得○建安丘氏曰四十九蓍分挂揲扐阴阳老少变化无方故其德圎而神六十四卦象辞森列吉凶得失一定不易故其徳方以知贡犹告也三百八十四爻刚柔迭用九六相推其理又变易以告人故其义易以贡○孔氏曰吉凶与民同患者凶虽民之所患吉亦民之所患也旣得其吉又患其凶老子曰宠辱若惊也○云峯胡氏曰此以蓍卦爻之理而言也理无一定之用故曰圆而神事有一定之理故曰方以知易以六爻之理敎人有定体而无定用故曰易以贡圣人一心蓍卦爻之理具焉具此三者之理而无一尘之累故无事则退藏于密莫窥其际即蓍卦爻之无思无为寂然不动者也有事则吉凶与民同患其神自足以知来其知自足以藏徃即蓍卦爻之感而遂通天下之故者也易开物成务是使人以卜筮而知吉凶与民同患而知来藏徃是圣人无卜筮而知吉凶也本义谓神武不杀得其理而不假其物之谓葢谓理必有资乎蓍卦爻之为物而圣人得其理而不假其物便如武必有资乎杀而圣人则存此神武而不假乎杀也○平庵项氏曰自子曰夫易何为者也至定之以吉凶所以断也朱子合为一大章专言卜筮之事而其间节目有四第一莭自夫易何为者也至神武而不杀者夫统言易中有蓍卦爻三德章首先设问答次以是故发辞开物者知其未然也阳之始物也成务者定其当然也阴之终物也天下之始终皆备于此书之内矣是故圣人用之以通人之志所谓开物也以定人之事所谓成务也以决人之疑即志与事之决也此三者皆蓍卦爻之所能也是故蓍用七故其徳圎卦用八故其德方爻用九六故其义易贡蓍开于无卦之先所以为神卦定于有象之后所以为知爻决之先者也所以为贡圣人以此三者洗心以存其神退藏以定其体同患以赞其决故其知几即神之开物也其畜德则知之成务也此所谓聪明叡知也其断吉凶即神武之决也其与民同患即不杀之仁也古之人有能备是徳者即伏义圣人是也故自此以下始言建立卜筮之人焉】
　　是以明于天之道而察于民之故是兴神物以前民用圣人以此斋戒以神明其德夫
　　【程子曰圣人以此退藏于密以此斋戒以神明其德夫要须玩索○张子曰言天之变迁祸福之道由民逆顺取舍之故故圣人作易以先之】
　　本义神物谓蓍湛然纯一之谓斋肃然警惕之谓戒明天道故知神物之可兴察民故故知其用之不可不有以开其先是以作为卜筮以敎人而于此焉斋戒以考其占使其心神明不测如鬼神之能知来也【朱子曰是以明于天之道而察于民之故是兴神物以前民用此言作易之事也圣人以此斋戒以神明其徳夫此言用易之事也斋戒敬也圣人无一时一事不敬此特因卜筮而言尤见其精诚之至如孔子所慎斋战疾之意湛然纯一之谓斋肃然警惕之谓戒玩此则知所以神明其德之意也又曰斋较详于戒到湛然纯一时肃然警惕也无了○是以明于天道以下言敎民卜筮之事而圣人亦未尝不敬而信之以神明其徳也○明于天之道而察于民之故是兴神物以前民用葢圣人见得天道人事都是这道理蓍之灵都包得尽于是作为卜筮使人因卜筮知得道理都在里面○是兴神物以前民用此言有以开民使民皆知前时民皆昬塞吉凶利害是非都不知因这个开了便能如神明然此便是神明其徳又云民用之则神明民徳圣人用之则自神明其徳○问圣人斋戒以神明其徳曰显道神徳行便是这神字犹言吉凶若有神明阴相之相似这都不是自家做得都若神之所为○问明于天之道而察于民之故天之道便是民之故否曰论极处固只是一个道理看来须做两处看方看得周匝无亏欠处问天之道只是福善祸淫之类否曰如阴阳变化春何为而生秋何为而杀夏何为而暑冬何为而寒皆要理防得问民之故如君臣父子之类是否曰凡民生日用皆是若只理防得民之故却理防不得天之道便即民之故亦未是在到得极时固只是一理要之须是都看得周匝始得○洗心圣人观象玩辞理与心防也斋戒圣人观变玩占临事而敬也○圣人以通天下之志以定天下之业以断天下之疑此只是说蓍若不指蓍如何通之定之断之到蓍之徳圎而神以下却是从源头说却未是说卜筮葢圣人之心自有易之三德故浑然是此道理不烦用一毫之私便是洗心即是退藏于密所谓密者只是他人自无可捉摸处便是寂然不动处吉凶与民同患神以知来知以藏徃皆已具此理但却未用于蓍故曰古之聪明叡知神武而不杀者夫神武不杀之言只是譬喻谓圣人已具此理却不犯手耳明于天之道以下方说蓍乃是发用处是兴神物以前民用葢圣人既具此理又将此理就蓍龟上发明出来使民亦得前知而用之也圣人以此斋戒以神明其徳德即圣人之徳又即卜筮以神明之圣人自有此理亦用蓍之理以神明之○南轩张氏曰丈蓍植物也足以揲天地之数动物也足以见天下之象故天能生之而不能兴之惟圣人用其四十九而幽赞鬼神者所以兴其蓍也钻之七十二而置之前列者所以兴其也天下之民其终不倦而乐于有为亹亹不忘而勇于有行者以其有蓍以前之也然后圣人深居简出利用安身齐以去其不一之思戒以防其不测之患神明自得有莫知其所以然者矣○李氏曰以为神耶则既物于物以为物矣则神所寄焉夫是之谓神物均是物也而蓍为神者以知象数是也○云峯胡氏曰上文谓蓍卦爻之理不假于物而皆具于圣人之心此则谓蓍卦爻之用不能不假于物而亦不能外乎圣人之心故彼曰圣人以此洗心者此心至静而理之体具也此曰圣人以此斋戒者此心至敬而理之用行也葢圣人明天道而知神物之可兴察民故而知其用之不可以不开其先然圣人非斋戒无以神明圣人之徳敎人卜筮人不斋戒亦无以神明人之徳也○平庵项氏曰此第二节言始立蓍筮之人以是以发辞惟其聪明叡知也是以明于天道之逺而察于民事之近惟其神武不杀也是以建立蓍防以开斯民占决之用圣人又以卜筮之法所以斋心而戒事问之于神而贡之以明者以自斋戒以自神明其斋则洗心也其戒则藏密也其神明其徳则与民同患也自此以下遂言画爻布卦之法以见神明其徳之事也】
　　是故阖戸谓之坤辟户谓之干一阖一辟谓之变徃来不竆谓之通见乃谓之象形乃谓之器制而用之谓之法利用出入民咸用之谓之神【见贤遍反】
　　本义阖辟动静之机也先言坤者由静而动也乾坤变通者化育之功也见象形器者生物之序也法者圣人修道之所为而神者百姓自然之日用也【朱子曰阖辟乾坤理与事皆如此书亦如此这个则说理底意思多○问易中多言变通之意如何曰处得恰好处便是通问徃来不竆谓之通如何曰处得好便不竆不通便竆○见乃谓象只是说动而未形有无之间者几底意思几虽是未形然毕竟是有个物了○问阖户谓之坤一段只是这一个物以其阖谓之坤以其辟谓之干以其阖辟谓之变以其不竆谓之通以其发见而未成形谓之象以其成形则谓之器圣人修明以立敎则谓之法百姓日用则谓之神曰是如此又曰利用出入者便是人生日用都离他不得又曰民之于易随取而各足易之于民周徧而不竆所以谓之神所以谓之活泼泼地便是这处○汉上朱氏曰坤自夏至以一阴右行万物由之而入故曰阖户干自冬至以一阳左行万物从之而出故曰辟户又曰无阖则无辟无静则无动此归藏所以先坤欤○进斋徐氏曰天道流行有动有静犹户之阖辟也阳之嘘也户之辟也羣蛰由是而作也是谓之干阴之翕也户之阖也羣动由是而息也是谓之坤先坤后干阴阳之义也○息斋余氏曰户一而已阖斯为坤辟斯为干且阖且辟为变可徃可来为通见此户之象也户则器也制之于栋宇之初者法也千万世由之而不能离者神也皆言戸也知戸之说则知乾坤之说圣人偶有触于一物而发明乾坤之妙如此知此者谓之知易观天地则图书与得诸此户无异也先儒观及断公事之说亦然○云峯胡氏曰此章本义以为专言卜筮此叚若从卜筮说阖户谓之坤者四十九防之合也辟户谓之干者四十九防之分也一合一分是谓蓍之变分合进退之中有往来不竆之妙是谓蓍之通见而为七八九六之数谓之象形而为刚柔动静之爻谓之器此乃圣人制为卜筮以敎人是为揲蓍之法民一出一入咸用之以为利则为用蓍之神○平庵项氏曰第三节言画卦布爻之法以是故发辞阖户谓之坤言画偶爻也凡偶皆属隂辟户谓之干言画竒爻也凡竒皆属干一阖一辟谓之变六爻既成刚柔相杂言成卦也徃来不穷谓之通九六之动交相徃来言之卦也皆自神而明之也按其迹而言见于蓍防谓象形于卦爻谓器制用之谓卜筮之法可谓明矣究其用言之枯茎败叶而内外静作之务皆资于利用王公皂之人皆用以决疑极深研几其妙如此岂非天下至神乎此自明而神也此下复推明制作之本】
　　是故易有大极是生两仪两仪生四象四象生八卦【大音泰】
　　本义一每生二自然之理也易者隂阳之变大极者其理也两仪者始为一画以分隂阳四象者次为二画以分太少八卦者次为三画而三才之象始备此数言者实圣人作易自然之次第有不假丝毫智力而成者画卦揲蓍其序皆然详见序例启蒙【朱子曰天地之间只有动静两端循环不已更无余事此之谓易而其动其静必有所以动静之理焉是则所谓太极也○易有太极便是下面两仪四象八卦自三百八十四爻总为六十四自六十四总为八卦自八卦总为四象自四象总为两仪自两仪总为太极以物论之易之有太极如木之有根浮图之有顶但木之根浮图之顶是有形之极太极却不是一物无方所顿放是无形之极故周子曰无极而太极是他说得有功处然太极之所以为太极却不离乎两仪四象八卦如一隂一阳之谓道指一隂一阳为道则不可然道不离乎隂阳也○易有太极是生两仪即所谓易也但先倒说此一句故曰易有太极○太极十全是具一个善若三百八十四爻中有善有恶皆隂阳变化后方有○邵子康节说太极是和隂阳衮说易中便擡起说周子言太极动而生阳静而生隂动时便是阳之太极静时便是隂之太极葢太极只在阴阳里如易有太极是生两仪则先从实理处说若说其生则俱生太极依旧在阴阳里但言其次序须有这实理方始有阴阳也其理则一虽然自见在事物而观之则阴阳函太极推其本则太极生阴阳○问一阴一阳上又各生一阴一阳之象以图言之两仪生四象四象生八卦节节推去固容易见就天地间着实处如何验得曰一物上自各有阴阳如人之男女阴阳也逐人身上又各有这血气血阴而气阳也如昼夜之间昼阳也夜阴也而昼阳自午后属阴夜阴自子后又是阳此便是阴阳各生阴阳之象○南轩张氏曰易者生生之妙而太极者所以生生者也】
　　八卦定吉凶吉凶生大业
　　本义有吉有凶是生大业【朱子曰卦画既立便有吉凶在里葢是阴阳徃来交错于其间时则有消长之不同长者便为主消者便为客事则有当否之或异当者便为善否者便为恶即其主客善恶之辨而吉凶见矣故曰八卦定吉凶吉凶既决定而不差则以之立事而大业自此生矣○云峯胡氏曰易有交易之义上文所谓阖辟徃来者易也故承上文而言其所以阖辟徃来而不竆者以其有是太极之理也此章所谓两仪四象八卦即易也又原其始而言者惟其有太极之理所以生仪生象生卦而谓之易也以画卦则始为一画以分阴阳而谓之两仪次为二画以分老少谓之四象又次为三画而谓之八卦以揲蓍则一揲而有两仪之象次二揲而有四象之象又三揲而有八卦之象自一生两皆有太极之理存焉吉凶生大业有理必有用也○临川呉氏曰易谓阳竒阴偶互相更换而为四象八卦也大者大之至也极者屋栋之名天地间之有此理犹屋之有极也易有太极谓一阴一阳之相易有理而为之主宰也仪匹也一隂一阳相匹配而为两卦之第一画也是谓两仪两仪之上各加一阴一阳则倍二而为四卦之第二画也是谓四象四象之上又各加一阳一阴则倍四而为八卦之第三画也是谓八卦有此八卦则其别有六十四而可用之占筮以定吉凶俾民无所疑而勇于趋事赴功故曰生大业此葢申言方以知之卦因及卜筮者所尚之占二四而八卦之方也定吉凶生大业者其知也○平庵项氏曰自太极以至末章为第四节极言圣人制作之本然制作之本有三易有太极以下六句言爻象之所由生法象莫大乎天地以下六句言成器之所由立天生神物以下四者为易书之所由作】
　　是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致远以定天下之吉凶成天下之亹亹者莫大乎蓍【县音探吐南反索色白反】本义富贵谓有天下履帝位立下疑有阙文亹亹犹勉勉也疑则怠决故勉【朱子曰探赜索隐若与人说话时也须听他杂乱说将出来底方可索他那隐底○问以定天下之吉凶成大下之亹亹曰人到疑而不能决处便放倒了不肯向前动有疑阻既得卜筮知其吉凶自然勉勉住不得则其所以亹亹者是卜筮成之也○易占不用而毎言蓍皆具此理也○进斋徐氏曰法谓效法象谓成象万物之生有显有防皆法象也而莫大乎天地万化之运终则有始皆变通也而莫大乎四时天文焕烂皆悬象着明也而莫大乎日月崇髙以位言而贵为天子富有四海者为尤大智者创物巧者述之皆足以为利而物无不备用无不致立成器以为天下利者惟圣人为大赜隐以物象言深逺以事理言探之索之则赜者陈而隐者显矣钩谓曲而取之致谓推而极之则深者出而逺者至矣卦爻示人者明若观火则有以决其吉凶而勉其有成也故曰成天下之亹亹者莫大乎蓍上三言以易之在造化者言也下三言以易之在人事者言也天地有自然之法象非崇髙富贵位与天地竝何以修道而立教四时有自然之变通非圣人作易变通尽利何以神化而宜民日月之明旁烛幽遐非易之示人本隐之显何以开物成务是三言者各有所合也○云峯胡氏曰此六者之功用皆大也圣人欲借彼之大以形容蓍功用之大故以是终焉○节斋蔡氏曰经文立字下当有象字】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之【见贤遍反】本义此四者圣人作易之所由也河图洛书详见启蒙【双湖胡氏曰神物谓蓍则之而四十九之用以行变化谓阴阳效之而卦爻之动静以备象谓日月星辰循度失度而吉凶见象之而卦爻有以断吉凶图书则金木水火土生成克制之数则之而卦画方位以定皆作易之本也○南轩张氏曰通于天者河也有龙马负图而出此圣人之德上配于天而天降其祥也中于地者洛也有神戴书而出圣人之德下及于地而地呈其瑞也圣人则之故易兴于世然后象数推之以前民用卦爻推之以前民行而示天下后世也○云峯胡氏曰四者言圣人作易之由而易之所以作由于卜筮故又以天生神物始焉】
　　易有四象所以示也系辞焉所以告也定之以吉凶所以断也【断丁乱反】
　　本义四象谓阴阳老少示谓示人以所值之卦爻【钱氏藻曰有其象无其辞则示人以其意而已圣人惧后世不能与知也于是系之辞以告之定其辞以断之曰示则使人有所见曰告则使人有所知曰断则使人无所疑○汉上朱氏曰圣人所以示人吉凶也易于吉凶有以利言者有以情迁者有义命当吉当凶当亨当否者一以贞胜而不顾非圣人不能定之也定之者所以断之○云峯胡氏曰示四象所以开物系辞断吉凶则可以成务而天下之道无不在其中此葢总一章专言卜筮之意也】
　　右第十一章
　　本义此章专言卜筮【双湖胡氏曰此章凡八称圣人皆指伏羲只系辞以告是文王周公事首揭夫易何为者也一句为问辞唤起一章大意而以夫易开物以下为答辞尽说归卜筮其下六个是故一个是以皆发明卜筮之事第一个是故说圣人以通以定以断总言卜筮之纲也第二个是故言圣人以此洗心第三个是以言圣人以此斋戒此即卜筮以用卜筮也第四个是故分言阖户为坤辟戸为干以明画卦布爻之法第五个是故提起易有太极以论生仪象卦之法亦揲蓍求卦之象第六个是故虽论天地四时日月实归重圣人有富贵之位能致用立器以利天下而必以蓍亹亹者结之亦圣人之事也至第七个是故四致意于圣人则之效之象之则之而未及文王周公之辞焉故本义谓此章专言卜筮而伏羲画卦之法其纲领已备见于是而图书为作易之原亦因是而发焉此皆不可不知也】
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　本义释大有上九爻义然在此无所属或恐是错简宜在第八章之末【汉上朱氏曰天之所助者顺也人之所助者信也六五履信而思乎顺又自下以尚贤是以自天祐之吉无不利言此明获天人之理然后吉无不利圣人明于天之道而察于民之故合天人者也○柴氏中行曰圣人兴易以示天下欲居则观其象而玩其辞动则观其变而玩其占舍逆取顺避凶趋吉而已六十四卦中如大有上九爻辞之顺道而获吉者多矣夫子于此再三举之者以自天祐之吉无不利之辞深见人顺道而行自与吉防之意】
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　本义言之所传者浅象之所示者深观竒偶二画包含变化无有竆尽则可见矣变通鼓舞以事而言两子曰字疑衍其一葢子曰字皆后人所加故有此误如近世通书乃周子所自作亦为后人毎章加以周子曰字其设问答处正如此也【或问书不尽言言不尽意一章朱子曰立象尽意是观竒偶两画包含变化无有竆尽设卦以尽情伪谓有一竒一偶设之于卦自是尽得天下情伪系辞焉便断其吉凶变而通之以尽利此言占得此卦阴阳老少交变因其变便有通之之理鼓之舞之以尽神未占得则有所疑既占则无所疑自然使得人脚轻手快行得顺便如大衍之后言显道神德行是故可与酬酢可与祐神定天下之吉凶成天下之亹亹皆是鼔之舞之之意○问书不尽言言不尽意是圣人设问之辞曰也是如此亦是言不足以尽意故立象以尽意书不足以尽言故因系辞以尽言又言书不尽言言不尽意是元旧有此语○立象以尽意不独见圣人有这意思写出来自是他象上有这意设卦以尽情伪不成圣人有情又有伪自是卦上有这情伪但今晓不得他那处是伪如下云中心疑者其辞支诬善之人其辞游也不知如何是支是游看来情伪只是个好不好如剥五阴只是要害一个阳这是不好底情便是伪如复如临便是好底卦便是真情○欧公谓书不尽言言不尽意者非葢他不曾看立象以尽意一句惟其言不尽意故立象以尽之学者于言上防得者浅于象上防得者深○问立象设卦系辞是圣人发其精意见于书变通鼔舞是圣人推而见于事否曰是○变而通之以尽利鼔之舞之以尽神立象设卦系辞皆谓卜筮之用而天下之人方知所以避凶趋吉然有所兴作不知手之舞之足之蹈之之意故曰定天下之吉凶成天下之亹亹者莫大乎蓍犹催迫天下之人勉之为善相似○问变而通之如礼乐刑政皆天理之自然圣人但因而为之品节防范以为敎于天下鼔之舞之葢有以作兴振起之使之迁善而不自知否曰鼓之舞之便无所用力自是圣人敎化如此政敎皆有鼔舞但乐占得分数较多自是乐防如此而不自知○问鼓之舞之以尽神又言鼔天下之动者存乎辞鼓舞恐只是振扬发明底意思否曰然葢提撕警觉使人各为其所当为也如初九当潜则鼔之以勿用九二当见则鼔之以利见大人若无辞则都发不出了○临川呉氏曰立象谓羲皇之卦画所以示者也尽意谓无言而与民同患之意悉具于其中设卦谓文王设立重卦之名也尽情伪谓六十四各足以尽天下事物之情其情之本乎性而善者曰情情之拂乎性而不善者曰伪辞谓文王周公之彖爻所以告者也羲皇之卦画足以尽意矣文王又因卦之象设卦之名以尽情伪然卦虽有名而未有辞也又系彖辞爻辞则足以尽其言矣此三句答上文不尽言不尽意二语设卦一句在立象之后系辞之前葢竟尽意之绪启尽言之端也尽意尽情伪尽言者皆所以为天下利又恐其利有所未尽于是作揲蓍十有八变之法使其所用之策往来多少相通不竆而其所得之卦一可为六十四亦相通不穷其象其辞皆可通用而不局于一则其用愈广而足以尽利矣因变得占以定吉凶则民皆无疑而行事不倦如以鼔声作舞容鼓声愈疾而舞容亦愈疾鼔声不已而舞容亦不已自然而然不知其孰使之者所谓尽神也项氏云立象设卦系辞三尽者作易之事变通鼔舞二尽者用易之事愚谓立象设卦象也系辞辞也变通变也鼔舞占也】
　　乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣【几音机程子曰干健坤顺人亦不曾果是体认得乾坤毁则无以见易】
　　本义緼所包蓄者犹衣之着也易之所有阴阳而已凡阳皆干凡阴皆坤画卦定位则二者成列而易之体立矣乾坤毁谓卦画不立乾坤息谓变化不行【朱子曰乾坤其易之緼耶乾坤成列而易立乎其中这又只是言立象以尽意设卦以尽情伪易不过只是一个阴阳竒偶千变万变则易之体立若竒偶不交变竒纯是竒偶纯是偶去那里见易易不可见则阴阳竒偶之用亦何自而辨问在天地上如何曰闗天地什麽事此是说易不外竒偶两物而已○自易道统体而言则干阳坤阴一动一静乃其緼也自乾坤成列而观之则易之为道又不在乾坤之外唯不在外故曰乾坤毁则无以见易然易不可见则干自乾坤自坤故又曰易不可见则乾坤或几乎息矣○乾坤其易之緼緼如緼袍之緼是个胎骨子又曰易是包着此理乾坤即是易之体骨○易之言乾坤者多以卦言易立乎其中只是言乾坤之卦既成而易立矣又曰乾坤成列易立乎其中乾坤只是说二卦此易只是说易之书与天地设位而易行乎其中之易不同行乎其中者却是说易之道理又曰天地设位而易行乎其中以造化言之也乾坤成列而易立乎其中以卦位言之也○乾坤成列便是干一兑二离三震四卦都成列了其变易方立乎其中若只是一隂一阳则未有变易在又曰易有太极则以易为主此一段文意则以乾坤为主○问乾坤成列是说两画之列是说八卦之列曰两画也是列八卦也是列○乾坤毁则无以见易易只是阴阳卦画没这几个卦画凭个甚写出那隂阳造化何处更得易来这只是反覆说易不可见则乾坤或几乎息只是说揲蓍求卦别更推不去说做造化之理息也得不若前说较平○潜室陈氏曰本义云乾坤毁谓卦画不立乾坤息谓变化不行此据先天图言谓落笔之初阳画在右阴画在左只此二画分左右成行列而一部易书已在其中设若当时分此两画不成则易书无自而见便是乾坤毁无以见易设若当时作此易书不成则二画几于歇灭无用便是易不可见则乾坤息此意虽主说易书然天地大化亦只如是○诚斋杨氏曰六十四卦其阳爻皆干之自出其阴爻皆坤之自出乾坤二卦乃六十四卦之奥府三百八十四爻之寳藏乾坤立则易立乾坤隐则易隐非乾坤有毁息之理也言易与乾坤不可以相无也○建安丘氏曰易未尝无乾坤亦未当息特以卦画不立无以见其变易之理而并于乾坤之功用不可得而见尔○云峯胡氏曰乾坤即是竒偶二画易以道言画以两而相竝故曰列道以一而隐乎其中故曰立乎其中画不立则道无由而自见道不着则画不能以自行】
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业【程子曰有形皆器也无形为道○形而上为道形而下为器须着如此说器亦道道亦器也○系辞曰形而上者谓之道形而下者谓之器又曰立天之道曰阴与阳立地之道曰柔与刚立人之道曰仁与义又曰一阴一阳之谓道阴阳亦形而下者也而曰道者唯此语截得上下最分明元来只此是道要在人黙而识之也○如形而上者谓之道不可移谓字在之字下此孔子文章○形而上者谓之道形而下者谓之器若如或者以清虚一大为天道则乃以器言而非道也○佛氏不识阴阳昼夜死生古今安得谓形而上者与圣人同乎○张子曰形而上者是无形体故谓之道形而下者是有形体故谓之器无形迹者即道也如大德敦化是也有形迹者即器也见于事实是也又曰圣人因天地之化裁节而立法使民知寒暑之变故为之春夏秋冬亦化裁之一端尔○朱子曰形而上者谓之道形而下者谓之器形而上者指理而言形而下者指事物而言事事物物皆有其理事物可见而其理难知即事即物便见得此理只是如此看又曰形而上底虚浑是道理形而下底实便是器这个分说得极精切故明道云唯此语截得上下最分明又曰道是道理事事物物皆有个道理器是形迹事事亦皆有个形迹有道即有器有器须有道物必有则又曰可见底是器不可见底是道理是道物是器○问形而上下如何以形言曰此言最的当设若以有形无形言之便是物与理相间断了所以谓拦截得分明者只是上下之间分别得一个界至分明器亦道道亦器有分别而不相离也○问伊川云形而上谓道形而下谓器须着如此说曰这是伊川见得分明故云须着如此说形而上者是理形而下者是物如此开説方见得分明如此了方说得道不离乎器器不违乎道处如为君须止于仁为臣须止于敬为子须止于孝这皆是道理合如此若不恁地索性两边说怎生说得通又曰器亦道道亦器也道未尝离乎器道只是器之理这人身是器语言动作便是人之理理只在器上理与器未尝相离○问明道云阴阳亦形而下者而曰道只此两句截得上下分明截字莫是断字误曰正是截字形而上形而下即就形处离合分别此正界至处若只说作在上在下便是两截矣○南轩张氏曰道不离形特形而上者而已器具于道以形而下者也易之论道器特以一形上下而言之也然道虽非器而道必托于器礼乐刑赏是治天下之道也礼虽非玉帛而礼不可以虚拘乐虽非钟鼓而乐不可以徒作刑本遏恶也必托于甲兵必寓于鞭朴赏本扬善也必表之以旂常铭之以钟鼎故形而上者之道托于器而后行形而下者之器得其道而无弊故圣人悟易于心觉易于性在道不溺于无在器不随于有也○潜室陈氏曰一物必有一理道即器中之理器既有形道即因而显此是分开不得底事先圣欲悟后学不余何指开示人所以具言形者见得本是一物若除了此字止言上者谓之道下者谓之器却成二片矣】
　　本义卦爻阴阳皆形而下者其理则道也因其自然之化而裁制之变之义也变通二字上章以天言此章以人言【或问形而上者谓之道形而下者谓之器如何分形器朱子曰形而上者是理才有作用便是形而下者问阴阳如何是形而下者曰一物便有阴阳寒暖生杀皆见得是形而下者事物虽大皆形而下者理虽小皆形而上者○问形而上者谓之道一段只是这一个道理但即形器之本体而不离乎形器则谓之道就形器而言则谓之器圣人因其自然化而裁之则谓之变推而行之则谓之通举而措之则谓之事业裁也行也措也都只是裁行措这道曰是○化而裁之谓之变推而行之谓之通这是两截不相干化而裁之属前项事渐渐化去裁制成变则谓之变推而行之属后项事谓推而为别一卦了则通行无碍故举而措之天下谓之事业便只是定天下之吉凶成天下之亹亹者○化而裁之方是分下头项推而行之便是见于事如尧典分命羲和许多事便是化而裁之到敬授人时便是推而行之○化而裁之谓之变推而行之谓之通裁是裁截之义谓如一歳裁为四时一时裁为三月一月裁为三十日一日裁为十二时此是变也又如阴阳两爻自此之彼自彼之此若不截断则岂有定体通是通其变将已裁定者推行之即是通谓如占得干之履便是九三变如干干不息则是我所当行者以此措之于民则谓之事业也又曰化而裁之化是因其自然而化裁是人为变是变了他且如一年三百六十日须待一日日渐次进去到那满时这便是化自春而夏夏而秋秋而冬圣人去这里截做四时这便是变又曰只在那化中裁截取便是变如子丑寅卯十二时皆以渐而化不见其化之之迹及亥子时便截取子属明日所谓变也○问易中多言变通通字之意如何曰处得恰好处便是通问徃来不竆谓之通如何曰处得好便不竆通便不竆不通便竆问推而行之谓之通如何曰推而行之便就这上行将去且如亢龙有悔是不通了处得来无悔便是通变是就时就事上说通是就上面处得行处说故曰通其变只要常敎流通不竆问如贫贱富贵夷狄患难这是变行乎富贵行乎贫贱行乎夷狄行乎患难至于无入而不自得是通否曰然○诚斋杨氏曰此一节所以别言易道之体极言易道之用也何谓体曰道曰器是也何谓用曰变曰通曰事业是也○云峯胡氏曰形者谓动而可见之时自此而上则无体故谓之道即上文所谓易也自此而下则有体故谓之器即上文所谓乾坤竒偶之画也理一而神气两而化圣人因其自然之化而裁制之故谓之变理无竆画之生也亦无竆圣人则裁制之为六画裁为上下为内外裁有定体行无定用如干之变当潜而行潜之事则潜为通当见而行见之事则见为通事者业之未成业者事之已着】
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻
　　本义重出以起下文【临川呉氏曰象其物宜谓文王之象申设卦以尽情伪一句系辞以定吉凶谓周公之爻申系辞焉以尽其言一句】
　　极天下之赜者存乎卦鼔天下之动者存乎辞
　　本义卦即象也辞即爻也【朱子曰极天下之赜者存乎卦谓卦体之中备阴阳变易之形容鼔天下之动者存乎辞是説出这天下之动如鼔之舞之相似卦即象也辞即爻也大抵易只是一个阴阳竒偶而已此外更有何物○云峯胡氏曰竆天地万物之象而归诸卦故曰极发天地万物之理而见乎辞故曰鼓】
　　化而裁之存乎变推而行之存乎通神而明之存乎其人黙而成之不言而信存乎德行【行下孟反】
　　【程子曰易因爻象论变化因变化论神因神论人因人论徳行大体通论易道而终于黙而成之不言而信存乎徳行○问系辞自天道言中庸自人事言似不同曰同系辞虽始从天地阴阳鬼神言之然卒曰黙而成之不言而信存乎徳行中庸亦曰鬼神之为德其盛已乎视之而不见聴之而不闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫是岂不同】
　　本义卦爻所以变通者在人人之所以能神而明之者在德【或问化而裁之谓之变化而裁之存乎变如何分朱子曰上文化而裁之唤做变下是就这变处见得化而裁之○变化字多相对说化裁之变又说得来重如云幽则有鬼神鬼神本皆属幽然以鬼神二字相对说则鬼属幽神又自属明变化相对说则变是长化是消○神而明之一段却与形而上谓之道相对说自形而上谓之道说至于变通事业是自至约处说入至粗处自极天下之赜者存乎卦至神而明之又自至粗上说入至约处黙而成之不言而信则说得又微矣○建安丘氏曰上文五谓者皆圣人作易之用此六存者则圣人之用夫易也前言变通而归之事业推易道于民也此言变通而归之德行存易道于己也○云峯胡氏曰自形而上之道至事业由至微推出至着自极天下之赜至徳行由至者収归至微上系凡十二章末乃曰书不尽言言不尽意葢欲学者自得于书言之外也自立象尽意至鼓天下之动者存乎辞反覆见之书言可谓尽矣末乃曰黙而成之不言而信存乎徳行然则易果书言之所能尽哉得于心为徳履于身为行易之存乎人者葢有存乎心身而不徒存乎书言者矣】右第十二章【诚斋杨氏曰此章言圣人作易之意其散在六十四卦之爻象其聚在乾坤之二卦圣人用易之道其散在天下之事业其聚在一身之德行也又曰易有三一曰天易二曰竹易三曰人易天尊地卑乾坤定矣天易也书不尽言言不尽意竹易也存乎其人存乎德行人易也有圣人焉能行易之道神而明之黙而成之则易不在天不在竹而在人矣】







　　周易传义大全卷二十二
&lt;经部,易类,周易传义大全&gt;
　　钦定四库全书
　　周易传义大全卷二十三　明　胡广等　撰系辞下传
　　八卦成列象在其中矣因而重之爻在其中矣【重直龙反】本义成列谓干一兑二离三震四巽五坎六艮七坤八之类象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也【朱子曰八卦所以成列乃是从太极两仪四象渐次生出以至于此画成之后方见其有三才之象非圣人因见三才遂以己意思维而连画三爻以象之也因而重之亦是因八卦之已成各就上面节次生出若旋生逐爻则更加三变方成六十四卦若并生全卦则只用一变便成六十四卦虽有迟速之不同然皆自然渐次生出各有行列次第画成之后然后见其可尽天下之变不是圣人见下三爻不足以尽天下之变然后别生计较又幷画上三爻以尽之也此等皆是作易妙处方其画时虽是圣人亦自不知里面有许多巧妙竒特直是要人细心体认不可草草立说○问八卦成列只是说干兑离震巽坎艮坤先生解云之类如何曰所谓成列者不止只论此横图若干南坤北又是一列所以云之类○问象只是干兑离震之象未说到天地雷风处否曰是然八卦是一项看象在其中又是逐个看又问成列是自一竒一耦画到三画处其中逐一分便有干兑离震之象否曰是○南轩张氏曰谓在其中者言非自外至也○童溪王氏曰圣人因象以设卦则象在卦先设卦以立象则象在卦中】
　　刚柔相推变在其中矣系辞焉而命之动在其中矣夲义刚柔相推而卦爻之变徃来交错无不可见圣人因其如此而皆系之辞以命其吉凶则占者所値当动之爻象亦不出乎此矣【或问变字是总卦爻有徃来交错者言动字是专指占者所值当动底爻象而言否朱子曰变是就刚柔交错而成卦爻上言动是专主当占之爻言如二爻变则占者以上爻为主这上爻便是动处如五爻变一爻不变则占者以不变之爻为主则这不变者便是动处也○节斋蔡氏曰刚柔爻之体相推谓刚推柔柔推刚也唯其相推故能成其变系辞爻象之辞即其变而命之故能鼔其动也】
　　吉凶悔吝者生乎动者也
　　夲义吉凶悔吝皆辞之所命也然必因卦爻之动而后见【柴氏中行曰吉凶悔吝生乎动者主动爻而言也如情伪相感远近相取好恶相攻皆是动也○云峰胡氏曰八卦成列即先天八卦横图也因而重之六十四卦横图也象非特天地山泽之类即八卦之画成列而象即在画矣未动之先有八卦之画而未见八卦之交也因而重之爻在其中者爻之为言交也有交则有变故刚柔相推而变在其中变统指卦爻而言动专指所值之变爻而言也系辞焉而命之则文王周公之易也○临川吴氏曰此承前篇卒章言蓍卦之象辞变占曰在其中者凡四一象二爻三变四动爻者辞也动则有吉凶悔吝之占焉前篇动者尚其变而此以动属占者动因变而得占也】
　　刚柔者立本者也变通者趣时者也【趣七树反】
　　夲义一刚一柔各有定位自此而彼变以从时【朱子曰此两句亦相对说刚柔者隂阳之质是移易不得之定体故谓之夲若刚变为柔柔变为刚便是变通之用又曰变通便只是其徃来者○节斋蔡氏曰刚柔者变通之夲体变通者刚柔之时用○云峰胡氏曰上系曰刚柔者昼夜之象即此所谓立夲曰变化者进退之象即此所谓趣时卦有卦之时爻有爻之时立夲者天地之常经趣时者古今之通义○临川吴氏曰刚柔之画其体一定如木本之植立因蓍之变其用相通随时所遇趋而就之刚或化柔柔或化刚此承刚柔相推变在其中之语而言蓍之变也】
　　吉凶者贞胜者也
　　夲义贞正也常也物以其所正为常者也天下之事非吉则凶非凶则吉常相胜而不已也【朱子曰贞只是说他体处常常如此○贞常也隂阳常只是个相胜如子以前便是夜胜昼子以后便是昼胜夜○吉凶者贞胜者也这一句最好看这个物事常在这里相胜一个吉便有一个凶在后面来这两个不是一定往在里底物各有其所正为常正是说他当然之理○进斋徐氏曰先言变动而后独言吉凶悔吝生乎动者以动详于变故也此言吉凶悔吝而后止言吉凶者以吉凶者悔吝之积也】
　　天地之道贞观者也日月之道贞明者也天下之动贞夫一者也【观官唤反夫音扶】
　　【程子曰天地之道常垂象以示人故曰贞观日月常明而不息故曰贞明】
　　夲义观示也天下之动其变无穷然顺理则吉逆理则凶则其所正而常者亦一理而已矣【朱子曰吉凶常相胜不是吉胜凶便是凶胜吉二者常相胜故曰贞胜天地之道则常示日月之道则常明天下之动贞夫一者也天下之动虽不齐常有一个是底故曰贞夫一○云峰胡氏曰上系于吉凶悔吝无咎之义发之详矣独贞字未发故于下系发之贞者正而固也本义曰正而常何哉固者人事之当然常者天理之必然天下之动非吉胜凶则凶胜吉二者常相胜而不已然亦天下之正理也人之所为正则吉不正则凶虽其动也不一而常有至一者存亦不外乎此至正之理而已天地日月之道亦犹是也】
  </div>
  <div class="pagination">
   <a href="周易传义大全_page35.html">
    上一页
   </a>
   <span>
    ...
   </span>
   <a href="周易传义大全_page31.html">
    31
   </a>
   <a href="周易传义大全_page32.html">
    32
   </a>
   <a href="周易传义大全_page33.html">
    33
   </a>
   <a href="周易传义大全_page34.html">
    34
   </a>
   <a href="周易传义大全_page35.html">
    35
   </a>
   <span class="current-page">
    36
   </span>
   <a href="周易传义大全_page37.html">
    37
   </a>
   <a href="周易传义大全_page38.html">
    38
   </a>
   <a href="周易传义大全_page39.html">
    39
   </a>
   <a href="周易传义大全_page40.html">
    40
   </a>
   <a href="周易传义大全_page41.html">
    41
   </a>
   <a href="周易传义大全_page37.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
