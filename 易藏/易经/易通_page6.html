<!DOCTYPE html>
<html>
<head>
    <meta charset="UTF-8">
    <title>易通 - 第 6 页/共 11 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易通 - 第 6 页/共 11 页</h1>
    <div class="content">　　九三咸其股执其随徃吝象曰咸其股亦不处也志在随人所执下也
　　三用而柔变竒为耦有股之象居本当位可处而亦不处乃以一柔随二刚之后所执卑下利可知矣柔宜徃而吝遂至于此徃则无咎矣或以三为主彖言利贞此爻不宜变也
　　九四贞吉悔亡憧憧徃来朋从尔思象曰贞吉悔亡未感害也憧憧徃来未光大也
　　诸爻皆言咸四独不言者不求感也守刚为贞自可获吉悔亡者不轻变也未感害者寂然不动何害之有若以其失位徃而为柔复以其无应来而为刚或徃或来憧憧靡定不能安于为刚必至变而为柔于卦为蹇上负五下乗三中无所主胶胶扰扰只自惑耳未光大者不为阳也朋从尔思者不变则互干三阳为朋初以柔应之从尔之思也
　　九五咸其脢无悔象曰咸其脢志末也
　　兊之上爻为口脢居口之下胷鬲之间与心同位不曰心而曰脢者刚中以正寂然不动不求感于人而人自感之上为卦之末志末者五与上孚心口相应也无悔者不宜变也五居心位而四言朋从尔思何也盖以六爻象人之身四也犹姤之三为臀夬之四亦为臀咸之三为股明夷之二亦为股也
　　上六咸其辅颊舌象曰咸其辅颊舌滕口説也
　　兊为口辅颊舌皆口也上以柔比五之刚是之谓辅然本与三应未免有疑欲明其心能无言乎是以滕口説也
　　【巽下震上】恒亨无咎利贞利有攸徃彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸徃终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　恒自泰来以四为主刚本在初上而居四柔本在四下而居初刚上柔下所以为亨震以长男位乎外巽以长女位乎内内外有别何咎之有雷阳气也风隂气也阳倡而隂和雷风相与不相悖也内巽而外震顺乎理而动也方其为泰刚柔本应亨而为恒其应亦同刚柔皆应也乆于其道主爻不变利贞也天地所以能长乆者隂阳不差歳时无易此恒之本体也利有攸徃指初也下体本干变干为巽初柔失位用之而刚巽复为干柔徃刚来终则有始于卦为大壮刚健以动何利如之此恒之变体也以本体言之日出于震月生于兊在互体干天之上日徃则月来月徃则日来日月得天而能乆照也震兊居春秋之中巽干居夏冬之孟寒徃则暑来暑徃则寒来四时变化而能乆成也天徳而出宁日月照而四时行若昼夜之有经圣人乆于其道也巽在互干之下为风为命令天下化成也天地之大万物之多自其情之动者而观之一阖一辟出机入机不恒能如是乎
　　象曰雷风恒君子以立不易方
　　雷风鼓舞若不可测然发声于春收声于秋雷之恒也上震为东互兊为西方也天有八风行乎四时风之恒也下巽东南互干西北方也君子素其位而行不愿乎其外处世之变不更所守君子之恒也
　　初六浚恒贞凶无攸利象曰浚恒之凶始求深也卦本泰柔居四为当位易而居初入乎三阳之下是谓浚恒自卑其身以应乎四始求深也女而下男安得不凶守柔为贞必无所利大壮用为此爻则其孚穷矣彖言利贞而继以利有攸徃者指初爻当变也
　　九二悔亡象曰九二悔亡能乆中也
　　悔亡者二以刚居隂虽不当位不可轻变也能守其刚上与五应居中而能乆常道也若用而柔虽为当位然无五之应而随二刚之后则非恒矣
　　九三不恒其徳或承之羞贞吝象曰不恒其徳无所容也
　　初浚恒五恒其徳皆不变三不恒其徳上振恒皆变也三用而柔于卦为解居二坎之中进退皆险故无所容二承其下亦以为羞故解之三曰负且乗致冦至也贞吝者守柔为正居既失位上又无应不能复还其刚吝也还其刚则为恒其徳矣
　　九四田无禽象曰乆非其位安得禽也
　　初为田虽应乎四而不为刚无禽也与比九五失前禽义同初以柔居阳既失其位遂为浚恒之凶又安得禽哉明泰不宜易而为恒也
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　恒其徳刚柔应也贞不变也六五老妇九二士夫大过变为此爻其义同也夫一而已妇人守正从之终身安得不吉制事以义夫子也惟妇是从安得不凶盖柔居五而刚居二妇上于夫故设此戒
　　上六振恒凶象曰振恒在上大无功也
　　上用而刚变震为离振动也失位无应安得不凶大无功者为阳则无功也于卦为鼎而上九乃以吉言者盖鼎卦五上相易有亨帝之义此卦上六变为刚以临五所以凶也
　　【艮下干上】遯亨小利贞彖曰遯亨遯而亨也刚当位而应与时行也小利贞浸而长也遯之时义大矣哉遯自干来以二为主未为遯时犹是姤体刚徃柔来遯而亨也方其为姤九五刚居中正虽为当位而下无其应及其为遯二用而柔乃孚乎五时之当行不可违也小利贞者二柔浸长得位得时不宜复变也由二言之固得臣道之正由卦言之则为二隂渐进君子见防而作之时也当遯则遯适时之宜其义岂不大哉
　　象曰天下有山遯君子以逺小人不恶而严
　　天之与山势本辽絶山虽崒然而起似有陵上之意而天穹然盖高自不可干遯之义也彼小人者近之则不逊逺之则怨惟君子为能处之上干为君子下艮二隂为小人互巽于中巽而止之有不恶而严之象
　　初六遯尾厉勿用有攸徃象曰遯尾之厉不徃何灾也初用而刚变耦为竒尾也失四之应安得不危勿用有攸徃者言但守其柔不可用之而有所徃柔既不变上与四孚又何灾焉
　　六二执之用黄牛之革莫之胜説象曰执用黄牛固志也
　　二柔得位利于守正执之也卦自姤来下体本巽用而为艮艮土居丑黄牛也柔来变刚革也心与五孚固志也莫之胜説者君臣交际不胜其喜也
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　三用而柔牵于上之应系遯也居位不当于卦为否上下不交有疾而危安得不惫惟当以刚自守下止二隂畜之以臣妾之道然后获吉不可大事者刚不宜变也艮为阍寺臣妾之象凡言遯者皆刚变而徃也
　　九四好遯君子吉小人否象曰君子好遯小人否也阳为君子四不用也下与初应中心相好所以为吉隂为小人用而柔也失初之应所以为否遯指初也
　　九五嘉遯贞吉象曰嘉遯贞吉以正志也
　　嘉昏礼也五刚二柔有孚于嘉之义守正不变志与之合何吉如之释彖言刚当位而应此爻也遯指二也
　　上九肥遯无不利象曰肥遯无不利无所疑也
　　干体刚健肥也上用而柔则肥遯矣于卦为咸居当其位顺以从君何疑之有无不利者上与五皆利也
　　【干下震上】大壮利贞彖曰大壮大者壮也刚以动故壮大壮利贞大者正也正大而天地之情可见矣
　　大壮自坤来以四为主未为大壮犹是泰体六四用之而刚干刚震动刚以动故壮也阳为大主爻守贞不变大者正也守之以正则阳刚益大内卦干外卦本坤干一索于坤而得震由静而动大本于正也天地之情于此可见矣
　　象曰雷在天上大壮君子以非礼弗履
　　四阳为大壮时当中春雷乃发声逺迩皆闻其壮可知先期而震则为小过君子浩然之气刚大以直其动以天然后为壮苟非礼而履则犹雷之非时而震又何足以为壮乎
　　初九壮于趾征凶有孚象曰壮于趾其孚穷也
　　趾耦而在下初以刚居之壮于趾也用之而柔征也于位不当何能免凶上与四孚虽有其应然当大壮之初岂宜变刚为柔若必欲其孚则穷矣此浚恒所以贞凶也凡言壮者刚也明夷涣之马壮夬之壮于頄皆变柔为刚也
　　九二贞吉象曰九二之吉以中也
　　二刚得中上应乎五守正不用所以吉也
　　九三小人用壮君子用罔贞厉羝羊触藩羸其角象曰小人用壮君子罔也
　　三变刚为柔小人用壮也守刚不变君子用罔也贞者守刚为正也若不能守于卦为归妹之征凶危也知其危则不变矣羝羊触藩羸其角此形容小人用壮之状变干为兊羊也变竒为耦角也四以刚居兊上为藩羊欲进而藩当其前是以羸角
　　九四贞吉悔亡藩决不羸壮于大舆之輹象曰藩决不羸尚徃也
　　四为大壮之主守贞则吉悔亡者不轻变也三用九则变干为兊兊为羊四当其前为藩三但守其刚四用而柔藩虽决去无羊角之可羸矣然当四阳壮盛之时岂宜用而为柔尚徃者所贵复还其刚也坤为大舆輹者轮下之木变坤为震壮于大舆之輹也
　　六五丧羊于易无悔象曰丧羊于易位不当也
　　五互兊为羊变柔为刚丧羊也舍危即安于易也以柔居阳位本不当是以贵乎变也无悔者于卦为夬不可复还其柔也
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　上用而刚藩也五互兊为羊由下而进有触藩之象藩为羊所触反为柔而不及不能退也但为刚则无成不能遂也两皆不能何利之有皆由自不详审而轻于变所以致此艰则吉者惟当于艰难之中复还其柔斯可免咎当位有应何吉如之
　　【坤下离上】晋康侯用锡马蕃庶昼日三接彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　晋自观来以五为主方其为观柔本在四进而居五所谓晋也离为日大明也下体坤上体离明出地上也下卦三隂同附乎五顺而丽乎大明也柔进居五是谓上行晋之本体也柔虽居尊而下无其应必三隂俱变于卦为大有然后上下应之也康安也侯四也用变也锡予也马蕃庶干之三阳也四为大臣位既不当在所当变然变则为剥小人长矣故五之君安四之侯俾之勿变而使下三隂皆用为刚以从乎四则是四之侯得三刚以为之助者皆五以蕃庶之马锡之也五居离明之中而孚其志于下之三刚焉故曰昼日三接鼎之变体也是以云者推言四不可变而下三爻可变也释彖言柔进而上行者三晋与鼎睽皆用为大有也
　　象曰明出地上晋君子以自昭明徳
　　日之体本明虽入地中其明固存出乎地上其明益着非有二明也明徳者已之所固有特患人自晦之耳大学之道在明明徳自明也由脩身齐家以至治国平天下皆明徳之着见者也干曰自强晋曰自昭皆自己求之也
　　初六晋如摧如贞吉罔孚裕无咎象曰晋如摧如独行正也裕无咎未受命也
　　初用而刚以从乎五晋如也与四相敌摧如也守刚为正贞吉也初先诸爻而变焉独行也罔孚者戒其勿应乎四也安于其位不受四之命而丽乎君岂不绰绰然有余裕哉何咎之有
　　六二晋如愁如贞吉受兹介福于其王母象曰受兹介福以中正也
　　二用而刚以应乎五晋如也为四所间愁如也守刚为正贞吉也五以柔居尊王母也二以刚居中实受其福上与五孚于其王母也介大也
　　六三众允悔亡象曰众允之志上行也
　　当晋之时五柔上行群隂之志皆欲变为刚以应之三亦为刚是谓众允悔亡者不可复还其柔也释彖所谓昼日三接者下三爻皆当变也
　　九四晋如鼫鼠贞厉象曰鼫鼠贞厉位不当也
　　四以刚居大臣之位上孚乎五晋如也若专权擅利贪而不顾鼫鼠也贞者守刚不变也位既不当又戒以勿变何也盖变则于卦为剥何能免危为大臣而处权利之地戒之哉鼫与硕同互艮为鼠
　　六五悔亡失得勿恤徃吉无不利象曰失得勿恤徃有庆也
　　悔亡不可轻变也失者下三爻皆柔不应乎五也得者下三爻用为刚以应乎五也勿恤者君位离明天下利见失得在彼于五何忧徃者三柔既徃于卦为大有厥孚交如吉无不利彖言昼日三接正指此也
　　上九晋其角维用伐邑厉吉无咎贞吝象曰维用伐邑道未光也
　　上用而柔变竒为耦有角之象于卦为豫利用行师有伐邑之象一刚五柔有师之义维可用之伐邑然于豫为防其道未光可谓危矣知其危而不变焉则明出地上吉又何咎守柔为贞不还其刚是之谓吝
　　【离下坤上】明夷利艰贞彖曰明入地中明夷内文明而外柔顺以防大难文王以之利艰贞晦其明也内难而能正其志箕子以之
　　明夷自临来以二为主离在坤下为明入地中明伤之象也内文明而外柔顺离内坤外也防大难者二在互坎之下也三分天下有其二以服事殷囚于羑里文王之事也于艰难之中守正不变处明以晦文王之心也内难而能正其志指五而言纣不明厥徳失为君之道犹日没于地内难之象能正其志而不少变焉箕子也明夷一卦其当文王与纣之事邪
　　象曰明入地中明夷君子以涖众用晦而明
　　日没于西入乎地中日生于东出乎地上入则必出晦则必明君子涖众而用晦所以为用明之地坤为众为晦离为明
　　初九明夷于飞垂其翼君子于行三日不食有攸徃主人有言象曰君子于行义不食也
　　内卦离为飞鸟初用而柔则垂其翼而不能飞矣复还其刚君子于行也离为日数三三日也三在互坎之中为酒食初不从三而食者柔有攸徃也主人指武王也此伯夷义不食周粟之事也离为言主人虽有言初之君子不暇顾也
　　六二明夷夷于左股用拯马壮吉象曰六二之吉顺以则也
　　二居限之下趾之上为股离为戈兵伤于左股也用之而刚上与五应以刚济柔所谓用拯方其未用互坎为马以刚易柔所谓马壮于卦为泰得尚中行所以为吉顺帝之则文王以之彖言利艰贞守柔不变文王自明其心也爻言用拯马壮吉用柔为刚周公明时之当变也
　　九三明夷于南狩得其大首不可疾贞象曰南狩之志乃大得也
　　三居互坎之中坤当其前有师象坎居北坤西南有南狩象以刚居上为大首今乃上为柔而三为刚是其大首为三所得矣守贞不变隂不能害之不可疾也上体坤隂晦之极大明将升人心背昏而就明武王以之
　　六四入于左腹获明夷之心于出门庭象曰入于左腹获心意也
　　坤为腹入于左腹四不用也以柔居隂虽为当位然明夷之君难与有为四为近臣盖得其心意矣用之而刚变坤为震坤阖户也震动也户阖而动于出门庭也防子以肺附之亲知纣之不可諌而去之也
　　六五箕子之明夷利贞象曰箕子之贞明不可息也五君位也圣人不系之纣而系以箕子盖为殷讳此变例也当殷之末世箕子为同姓之卿諌而不从自处于晦内难而能正其志也不可息者消其明也尽臣之道是为箕子之贞
　　上六不明晦初登于天后入于地象曰初登于天照四国也后入于地失则也
　　明夷与晋反对晋明出地上明夷明入地中晋为明明夷为不明初登于天晋也后入于地明夷也此爻言纣不明厥徳诞罔显于天也知文王以顺则而兴则知纣以失则而亡矣晋离日在上下坤西南互艮东北照四国也
　　【离下巽上】家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　家人自兊来以二为主下兊以三之柔易二之刚而为离上兊以上之柔易四之刚而为巽下卦为内上卦为外六二以柔居隂女正位乎内也九五以刚居阳男正位乎外也利女贞主爻守正不宜变也天秉阳居上地秉隂居下天地大义不过如此家人有严君者五为父四为母父母一家之尊居上卦也父子夫妇皆指二五以尊卑言之也五为兄四为弟三为兄二为弟以大小言之也各顺其序各尽其道而家道正正家而天下定为九五王假有家言之也
　　象曰风自火出家人君子以言有物而行有恒
　　内卦离外卦巽巽风自离火而出内明而外巽所以明人伦而风天下家人之象也离为言言发于内巽风有行之义行见于外二居离中有五之应言必顾行有物也四居巽下有初之应行之顾言有恒也言行相应而不相违脩身齐家之道也
　　初九闲有家悔亡象曰闲有家志未变也
　　离外坚中虚有家之象二为家人之主初以刚居其下得防闲之道谨其始也悔亡者当位有应何以变为若变为柔则防闲缺矣故象以志未变言之
　　六二无攸遂在中馈贞吉象曰六二贞吉顺以巽也妇人从夫者也故无遂事惟酒食是议妇人之事也二居离中互坎为酒食在中馈之象贞吉守正不变则吉也五居巽体二以柔顺从之故曰顺以巽也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　家人以九五为严父嗃嗃之象也悔变也三变刚为柔为嗃嗃而悔也悔而失位不能无厉而能同二四之柔上从乎五于卦为益安得不吉何失之有三若不用则以一刚防二柔之中无上之应而相比以为悦妇子嘻嘻之象也终于执吝而不知悔焉家节之失莫大于此
　　六四富家大吉象曰富家大吉顺在位也
　　四以柔居隂母道也五以刚居阳父道也阳为富而隂比之富其家也五居尊位四能顺从吉孰大焉
　　九五王假有家勿恤吉象曰王假有家交相爱也刚居尊位下应乎二为王假有家假大也家二也家既齐矣推而大之天下之人莫不亲其亲子其子交相欢爱何忧之有其吉宜也
　　上九有孚威如终吉象曰威如之吉反身之谓也家人以五为尊刚复居上家之相也用之而柔应三比五均曰有孚然家相之道以严为尚不宜为柔也但还其刚是谓威如复其本体反身之谓终于不变所以获吉故既济之濡其首厉者欲用为刚也
　　【兊下离上】睽小事吉彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　睽自巽来以三为主下巽以初之柔易三之刚而为兊上巽以四之柔易五之刚而为离离柔居五火动而上兊柔居三泽动而下火性炎上水性趋下火泽之睽也方其为巽巽长女上下皆巽二女同居也二柔相直无配合之理其志不同也下巽变兊上巽变离行也下兊上离以説丽明五柔得中进而上行下应乎刚睽之本体也是以小事吉者隂为小变为事柔居乎三为卦之主位既不当不容不变用之而刚于卦为大有柔得尊位大中而上下应之所以为吉睽之变体也天地男女万物皆不外乎隂阳方其为睽则隂阳间隔及为大有则睽者合矣以天地言之天位乎上地二生火火性炎上所以同者以三之变也以男女言之二五相孚各得其志所以通者以三之变也以万物言之大明当天万物相见所以类者亦三之变也睽之时而得为大有者以其能用也凡卦之变大有者皆称吉鼎元吉亨初用六也黄离元吉二用六也睽小事吉三用六也大畜童牛之牿元吉四用六也
　　象曰上火下泽睽君子以同而异
　　离兊皆隂卦而火炎上泽润下同而异之象君子周而不比和而不同群而不党盖取诸此也
</div>
    <div class="pagination">
<a href="易通_page5.html">上一页</a><a href="易通.html">1</a><a href="易通_page2.html">2</a><a href="易通_page3.html">3</a><a href="易通_page4.html">4</a><a href="易通_page5.html">5</a><span class="current-page">6</span><a href="易通_page7.html">7</a><a href="易通_page8.html">8</a><a href="易通_page9.html">9</a><a href="易通_page10.html">10</a><a href="易通_page11.html">11</a><a href="易通_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
