<!DOCTYPE html>
<html>
<head>
    <meta charset="UTF-8">
    <title>周易传义附录 - 第 15 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 15 页/共 48 页</h1>
    <div class="content">　　传以天行而言盈者则亏谦者则益日月隂阳是也
　　地道变盈而流谦
　　传以地势而言盈满者倾变而反陷卑下者流注而益增也
　　鬼神害盈而福谦
　　传鬼神谓造化之迹盈满者祸害之谦损者福祐之凡过而不损不足而益者皆是也
　　人道恶盈而好谦【恶乌路反好呼报反】
　　人情疾恶于盈满而好与于谦巽也谦者人之至徳故圣人详言所以戒盈而劝谦也
　　谦尊而光卑而不可逾君子之终也
　　传谦为卑巽也而其道尊大而光显自处虽卑屈而其徳实高不可加尚是不可逾也君子至诚于谦恒而不变有终也故尊光
　　本义变谓倾坏流谓聚而归之人能谦则其居尊者其徳愈光其居卑者人亦莫能过此君子所以有终也
　　朱氏附録亏盈益谦是自然之理○变盈流谦扬子云言山杀瘦泽增髙此是说山上之土为水漂流下来山便瘦泽便髙○鬼神言害言福是有些造化之柄又曰如言与鬼神合其吉凶到鬼神便说个吉凶字○问天道亏盈而益谦地道变盈而流谦鬼神害盈而福谦夫鬼神是造化之迹既言天地之道又言鬼神何邪曰天道是就寒暑往来上说地道是就地形髙下上说鬼神是就祸福上说各自主一事而言耳○谦之为义不知天地人鬼何以皆好尚之盖太极中本无物若事业功劳又于我何有观天地生万物而不言所利可见矣○问谦尊而光卑而不可逾曰恐程先生之说非周易本文之意尊字是对卑字説言能谦则位处尊而徳愈光位虽卑而莫能逾如古之贤圣之君以谦下人则位尊而愈光若骄奢自大则虽尊而不光
　　象曰地中有山谦君子以裒多益寡称物平施【裒蒲侯反称尺证反施始豉反】
　　传地体卑下山之髙大而在地中外卑下而内蕴髙大之象故为谦也不云山在地中而曰地中有山言卑下之中蕴其崇髙也若言崇髙蕴于卑下之中则文理不顺诸象皆然观文可见君子以裒多益寡称物平施君子观谦之象山而在地下是高者下之卑者上之见抑髙举下损过益不及之义以施于事则裒取多者增益寡者称物之多寡以均其施与使得其平也
　　程氏附録谦者治盈之道故曰裒多益寡称物平施
　　本义以卑蕴髙谦之象也裒多益寡所以称物之冝而平其施损髙増卑以趋于平亦谦之意也朱氏附録裒多益寡便是谦称物平施便是裒多益寡○问裒多益寡看来谦虽是若放低去实是损髙就低使教恰好不一向低去曰大抵人多见得在巳者髙在人者卑谦则抑已之髙而卑以下人便是平也
　　初六谦谦君子用渉大川吉
　　传初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与也虽用渉险难亦无患害况居平易乎何所不也初处谦而以柔居下得无过于谦乎曰柔居下乃其常也但见其谦之至故为谦谦未见其失也
　　本义以柔处下谦之至也君子之行也以此渉难何徃不济故占者如是则利以渉川也
　　象曰谦谦君子卑以自牧也
　　谦谦谦之至也谓君子以谦卑之道自牧也自牧自处也诗云自牧归荑
　　六二鸣谦贞吉
　　传二以柔顺居中是为谦徳积于中谦徳充积于中故于外见于声音顔色故曰鸣谦居中得正有中正之徳也故云贞吉凡贞吉有为贞且吉者有为得贞【一有正字】则吉者六二之贞吉所自有也本义柔顺中正以谦有闻正而且吉者也故其占如此
　　象曰鸣谦贞吉中心得也
　　传二之谦徳由至诚积于中所以发于声音中心所自得也非勉【一有强字】为之也
　　九三劳谦君子有终吉
　　传三以阳刚之徳而居下体为众隂所宗履得其【一作正】位为下之上是上为君所任下为众所従有功劳而持谦徳者也故曰劳谦古之人有当之者周公是也身当天下之大任上奉防弱之主谦恭自牧夔夔如畏然可谓有劳而能谦矣既能劳谦又须君子行之有终则吉夫乐髙喜胜人之常情平时能谦固巳鲜矣况有功劳可尊乎虽使知谦之善勉而为之若矜负之心不忘则不能常乆欲其有终不可得也唯君子安履谦顺乃其常行故乆而不变乃所谓有终有终则也九三以刚居正能终者也此爻之徳最盛故象辞特重
　　本义卦惟一阳居下之上刚而得正上下所归有功劳而能谦尤人所难故有终而吉占者如是则如其应矣
　　象曰劳谦君子万民服也
　　传能劳谦之君子万民所尊服也系辞云劳而不伐有功而不徳厚之至也语以其功下人者也徳言盛礼言恭谦也者致恭以存其位者也有劳而不自矜伐有功而不自以为徳是其徳厚之至也言以其功劳而自谦以下于人也徳言盛礼言恭以其徳言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故髙而不危满而不溢是以能终吉也夫君子履谦乃其常行非为保其位而为之也而言存其位者盖能致恭所以能存其位言谦之道如此如言为善有令名君子岂为令名而为善也哉亦言其令名者为善之故【一作效】也
　　六四无不利防谦【防毁皮反象同】
　　四居上体切近君位六五之君又以谦柔自处九三又有大功徳为上所任众所宗而巳居其上当恭畏以奉谦徳之君卑巽以让劳谦之臣动作施为无所不利于防谦也防施布之象如人手之防也动息进退必施其谦盖居多惧之地又在贤臣之上故也
　　本义柔而得正上而能下其占无不利矣然居九三之上故戒以更当发挥其谦以示不敢自安之意也
　　朱氏附録防谦言扬其谦盖四是隂位又在上卦之下九三之上所以更当防其谦
　　象曰无不利防谦不违则也
　　传凡人之谦有所冝施不可过其冝也如六五或用侵伐是也唯四以处近君之地据劳臣之上故凡所动作靡不利于施谦如是然后中于法则故曰不违则也谓得其冝也
　　本义言不为过
　　朱氏附録六四防谦是合如此不是过分事故解象云言不为过不违则是不违法则
　　六五不富以其邻利用侵伐无不利
　　传富者众之所归唯财为能聚人五以君位之尊而执谦顺以接于下众所归也故不以富而能有其邻也邻近也不富而得人之亲也为人君而持谦顺天下所归心也然君道不可专尚谦柔必须威武相济然后能懐服天下故利用行侵伐也威徳并着然后尽君道之冝而无所不利也盖五之谦柔当防于过故此义
　　本义以柔居尊在上而能谦者也故为不富而能以其邻之象盖従之者众矣犹有未服者则利以征之而于他事亦无不利人有是徳则如是占也朱氏附録富以其邻言以富厚之力而能用其邻不富以其邻言不待富厚之力而能用其邻
　　象曰利用侵伐征不服也
　　传征其文徳谦巽所不能服者也文徳所不能服而不用威武何以平治天下非人君之中道谦之过也
　　朱氏附録问谦是不与人争如何六五上六二爻皆言利用侵伐利用行师象曰利用侵伐征不服也若以其不服而征则非所以为谦矣曰老子言大国以下小国则取小国小国以下大国则取大国又言抗兵相加哀者胜矣孙子曰始如处女敌人开戸后如脱兔敌不及拒大抵谦自是用兵之道只退处一歩耳所以利用侵伐也盖自初六积到六五上六谦亦极矣自宜人人服之尚更不服则非人矣故利用侵伐也如必也临事而惧皆是此意
　　上六鸣谦利用行师征邑国
　　传六以柔处柔顺之极又处谦之极极乎谦者也以极谦而反居高未得遂其谦之志故至发于声音又柔处谦之极亦必见于声色故曰鸣谦虽居无位之地非任天下之事然人之行己必须刚柔相济上谦之极也至于太甚则反为过矣故利在以刚武自治邑国己之私有行师谓用刚武征邑国谓自治其私
　　本义谦极有闻人之所与故可用行师然以其质柔而无位故可以征巳之邑国而巳
　　朱氏附録问谦上六何取象于行师曰坤为众有坤卦处多言师如泰上六城复于隍勿用师之类坤为土土为国故云征邑国也以此见圣人于易不是硬做皆是取象因有这象方就上面说○问程易说利用侵伐盖以六五柔顺谦卑然君道又当有刚武意故有利用侵伐之象然上六亦言利用行师如何曰便是此等有不通处
　　象曰鸣谦志未得也可用行师征邑国也
　　传谦极而居上欲谦之志未得故不胜其切至于鸣也虽不当位谦既过极冝以刚武自治其私故云利用行师征邑国也
　　程氏附録谦君子所以用终故不言吉裒取其多而增益其寡天理也六二鸣谦处中得正而有徳者故鸣谦者乃中心得也上六鸣谦乃有求者也有求之小止于征国邑而巳故曰志未得也○他卦皆有悔凶咎惟谦未尝有他卦有待而亨惟谦则便亨
　　本义隂柔无位才力不足故其志未得而至于行师然亦适足以治其私邑而巳
　　朱氏附録问志未得也如何曰为其志未得所以行师征邑国盖以未尽信从故也







　　周易传义附録卷三下
<经部,易类,周易传义附录>
　　钦定四库全书
　　周易义附録卷四上　　　宋　董楷　撰
　　上经
　　【坤下震上】
　　传豫序卦有大而能谦必豫故受之以豫承二卦之义而为次也有既大而能谦则有豫乐也豫者安和说乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义以二象言之雷出于地上阳始潜闭【一作闭潜】于地中及其动而出地奋发其声通畅和豫故为豫也程氏附録豫者备豫也逸豫也事豫故逸乐其义一也
　　豫利建侯行师
　　传豫顺而动也豫之义所利在于建侯行师夫建侯树屏所以共安天下诸侯和顺则万【一作兆】民说服兵师之兴众心和说则顺从而有功故说豫之道利于建侯行师也又上动而下顺诸侯从王师众顺令之象君万邦聚大众非和说不能使之服从也
　　本义豫和乐也人心和乐以应其上也九四一阳上下应之其志得行又以坤遇震为顺以动故其卦为豫而其占利以立君用师也
　　朱氏附録建侯行师顺动之大者立个国君非举动而何
　　彖曰豫刚应而志行顺以动豫
　　传刚应谓四为羣隂所应刚得众应也志行谓阳志上行动而上下顺从其志得行也顺以动豫震动而坤顺为动而顺理顺理而动又为动而众顺所以豫也
　　本义以卦体卦徳释卦名义
　　豫顺以动故天地如之而况建侯行师乎
　　传以豫顺而动则天地如之而弗违况建侯行师岂有不顺乎天地之道万物之理唯至顺而已大人所以先天后天而不违者亦顺乎理而已本义以卦徳释卦辞
　　天地以顺动故日月不过而四时不忒圣人以顺动则刑罚清而民服
　　传复详言顺动之道天地之运以其顺动所以日月之度不过差四时之行不愆忒圣人以顺动故经正而民兴于善刑罚清简而万民服也
　　豫之时义大矣哉
　　传既言豫顺之道矣然其二日味渊永言尽而意有余也故复賛之云豫之时义大矣哉欲人研味其理优柔涵泳而识之也时义谓豫之时义诸卦之时与义用大者皆賛其大矣哉豫以下十一卦是也豫遯姤旅言时义坎睽蹇言时用颐大过解革言时各以其大者也
　　本义极言之而賛其大也
　　朱氏附録刑罚不清民不服只为举动不顺了致得民不服便是徒配了他亦不服○豫之时义言豫之时防道理
　　象曰雷出地奋豫先王以作乐崇徳殷荐之上帝以配祖考
　　传雷者阳气奋发隂阳相薄而成声也阳始潜闭地中及其动则出地奋震也始闭郁及奋发则通畅和豫故为豫也坤顺震发和顺积中而发于声乐之象也先王观雷出地而奋和畅发于声之象作声乐以襃崇功徳其殷盛至于荐之上帝推配之以祖考殷盛也礼有殷奠谓盛也荐上帝配祖考盛之至也
　　本义雷出地奋和之至也先王作乐既象其声又取其义殷盛也
　　朱氏附録问雷出地奋豫先王以作乐崇徳曰象其声者谓雷取其义者谓和崇徳谓着其徳作乐所以发扬其徳也○先王作乐其功徳便自不可掩也○问作乐崇徳是自崇其徳如大韶大武之类否曰是○先王作乐无处不用如燕享饮食之时无不用乐然用乐之大者尤在于荐上帝配祖考也
　　初六鸣豫凶
　　传初六以隂柔居下四豫之主也而应之是不中正之小人处豫而为上所宠其志意满极不胜其豫至发于声音轻浅如是必至于凶也鸣发于声也
　　本义隂柔小人上有强援得时主事故不胜其豫而以自鸣凶之道也故其占如此卦之得名本为和乐然卦辞为众乐之义爻辞除九四与卦同外皆为自乐所以有吉凶之异
　　朱氏附録问豫卦初六与九四为应九四由豫大有得本亦自好但初六恃有强援不胜其豫至于自鸣所以凶否曰九四自好自是初六自不好怎奈他何
　　象曰初六鸣豫志穷凶也
　　传云初六谓其以隂柔【一无柔字】处下而志意穷极不胜其豫至于鸣也必骄肆而致【一作至】凶矣
　　本义穷谓满极
　　六二介于石不终日贞吉
　　传逸豫之道放则失正故豫之诸爻多不得正才与时合也唯六二一爻处中正又无应为自守之象当豫之时独能以中正自守可谓特立之操是其节介如石之坚也介于石其介如石也人之于豫乐心悦之故迟迟遂至于耽恋不能已也二以中正自守其介如石其去之速不俟终日故贞正而吉也处豫不可安且久也久则溺矣如二可谓见几而作者也夫子因二之见几而极言知几之道曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望夫见事之几微者其神妙矣乎君子上交不至于谄下交不至于渎者盖知几也不知几则至于过而不已交于上以恭巽故过则为谄交于下以和易故过则为渎君子见于几微故不至于过也所谓几者始动之微也吉凶之端可先见而未著者也独言吉者见之于先岂复至有凶也君子明哲见事之几微故能其介如石其守既坚则不惑而明见几而动岂俟终日也断别也其判别可见矣微与彰柔与刚相对者也君子见微则知彰矣见柔则知刚矣知几如是众所仰也故賛之曰万夫之望
　　本义豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其徳安静而坚确故其思虑明审不俟终日而见凡事之几微也大学曰安而后能虑虑而后能得意正如此占者如是则正而吉矣
　　象曰不终日贞吉以中正也
　　传能不终日而贞且吉者以有中正之徳也中正故其守坚而能辩之早去之速爻言六二处豫之道为教之意深矣
　　六三盱豫悔迟有悔【盱香于反】
　　传六三隂而居阳不中不正之人也以不中正而处豫动皆有悔盱上视也上瞻望于四则以不中正不为四所取故有悔也四豫之主与之切近茍迟迟而不前则见弃絶亦有悔也盖处身不正进退皆有悔吝当如之何在正身而已君子处已有道以礼制心虽处豫时不失中正故无悔也本义盱上视也隂不中正而近于四四为卦主故六三上视于四而下溺于豫宜有悔者也故其象如此而其占为事当速悔若悔之迟则必有悔矣朱氏附録盱豫悔言觑着六四之豫便当速悔迟时便有悔盱豫是句悔迟有悔○问六三云上视于四而下溺于豫下溺之义未晓曰此如人趋时附势以得富贵而自为乐者也
　　象曰盱豫有悔位不当也
</div>
    <div class="pagination">
<a href="周易传义附录_page14.html">上一页</a><span>...</span><a href="周易传义附录_page10.html">10</a><a href="周易传义附录_page11.html">11</a><a href="周易传义附录_page12.html">12</a><a href="周易传义附录_page13.html">13</a><a href="周易传义附录_page14.html">14</a><span class="current-page">15</span><a href="周易传义附录_page16.html">16</a><a href="周易传义附录_page17.html">17</a><a href="周易传义附录_page18.html">18</a><a href="周易传义附录_page19.html">19</a><a href="周易传义附录_page20.html">20</a><span>...</span><a href="周易传义附录_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
