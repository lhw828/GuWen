<!DOCTYPE html>
<html>
<head>
    <meta charset="UTF-8">
    <title>周易本义通释 - 第 10 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易本义通释 - 第 10 页/共 26 页</h1>
    <div class="content">　　过刚不中居下之上故其象如此丧其童仆则不止于失其心矣故贞字连下句为义　通曰九三因六二取象二柔顺中正故即次三过刚不中又近离故焚其次二居中乗柔故得童仆贞三过刚则无徒又下之柔已为二所得故丧其童仆是虽于爻为贞于旅则为厉也
　　九四旅于处得其资斧我心不快
　　以阳居阴处上之下用柔能下故其象占如此然非其正位又上无刚阳之与下惟阴柔之应故其心有所不快也　通曰旅以行为义处而不行非旅之亨也虽胜三之焚次终不若二之行而即次也得其资斧虽胜三之丧童仆视二之怀其资得童仆贞有间矣三以刚居刚而在下卦之上用刚而不能下人者也四以刚居柔而在上卦之下犹为能用柔而下于人者故得资足以自利得斧足以自防也
　　六五射雉一矢亡终以誉命
　　雉文明之物离之象也六五柔顺文明又得中道为离之主故得此爻者为射雉之象虽不无亡矢之费然所丧不多终有誉命也　通曰人君无旅旅则失位故五不取君位然取象为射雉占为一矢亡终以誉命本义谓虽不无亡矢之费而所丧不多者为旅人言也为旅者不免计得丧故下卦曰得曰丧上卦曰得曰亡六五则所亡者少而有所得者也
　　上九鸟焚其巢旅人先笑后号咷丧牛于易凶
　　上九过刚处旅之上离之极骄而不顺凶之道也故其象占如此　通曰三逼离上离之极皆有焚象同人亲也故先号咷后笑亲寡旅也故先笑后号咷旅之时不宜用刚故三阳皆不利六二柔顺中正六五柔顺文明皆得旅道上九刚亢失其柔顺而不自知故有丧牛于易之象以内卦论初六不及乎中故有琐琐之灾三过乎中故有焚次之危以外卦论四不及乎中故不快上过乎中故号咷不及则弱不自持过刚则必自折在内在外皆然
　　【巽下巽上】
　　巽小亨利有攸往利见大人
　　巽入也一阴伏于二阳之下其性能巽以入也其象为风亦取入义阴为主故其占为小亨以阴从阳故又利有所往然必知所从乃得其正故又曰利见大人也　通曰上经自乾坤后震坎艮三男用事至小畜履巽兊方用事小畜者小巽之一隂也下经震艮既重之后至此方见巽兊之重巽之繇曰小亨亦小巽之一阴也一阴之萌圣人每抑之如此八卦之重上经干先而坤次之坎先而离次之下经震艮先而巽兊次之皆崇阳也巽次旅旅曰小亨离之一隂也此小亨巽之一阴也利有攸徃利见大人二阴上从二五之阳也从阳为阴之利不从阳不利矣
　　初六进退利武人之贞
　　初六以阴柔居下为巽之主卑巽之过故为进退不果之象若以武人之贞处之则有以济其所不及而得所宜矣　通曰巽为进退为不果初处重巽之下性柔进退不能决惟临事如武人之贞斯无进退之疑矣此与履六三皆以阴居阳故皆称武人此以阴居下卦之下利武人之贞勉之之辞也履之三以隂居下卦之上武人为于大君危之之辞也故小象于此曰志治于彼曰志刚
　　九二巽在牀下用史巫纷若吉无咎
　　九二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道达则可以吉而无咎亦竭诚意以祭祀之吉占也　通曰牀所安也剥牀在隂爻言之是以隂剥阳隂不能自安巽在牀下在阳爻言之是以阳处阴阳不能自安巽之过者每失之不诚史职卜筮巫职祷祀丁宁烦悉其辞以自道达于鬼神虽巽之过而诚者也如是则吉无咎
　　九三频巽吝
　　过刚不中居下之上非能巽者勉为屡失吝之道也故其象占如此　通曰复六三频复厉巽九三频巽吝圣人不重无过重改过屡失屡复复在失后故无咎三之刚非能巽者屡巽屡失失在巽后故吝
　　六四悔亡田获三品
　　阴柔无应承乗皆刚宜有悔也故以阴居阴处上之下故得悔亡而又为卜田之吉占也三品者一为干豆一为宾客一以充庖　通曰三得阳之正而吝四得阴之正而悔亡何也三刚而不中非能巽以入者四得阴柔之正且以巽而入于三阳之中故非特悔亡且田有获焉田武事也初利武人之贞四之田获用武而有功者也下三爻有贵贱之等故曰三品或曰三阳刚在下体之上干豆象初与己配宾客象二应五充君庖之象
　　九五贞吉悔亡无不利无初有终先庚三日后庚三日吉
　　九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也　通曰文王明先天于彖故取先天艮巽前后三卦其方为甲周公发后天于爻故取后天艮巽前后三卦其方为庚巽体本无艮九五变则为巽下艮上之蛊故特于此爻发之先庚后庚申命以防蛊也与先甲后甲又自相贯或曰蛊者事之壊先甲后甲者饬之使复兴起巽者事之权先庚后庚者行之使适变通　甲事之始庚事之终上伏震三庚变而三辛三辛变复三庚重巽申命先庚震于申命之先后庚谨于申命之后




　　上九巽在牀下丧其资斧贞凶
　　巽在牀下过于巽者也丧其资斧失所以断也如是则虽贞亦凶矣居巽之极失其阳刚之德故其象占如此　通曰牀下亦以阳居阴不安之象旅九四以刚居柔曰得其资斧巽上九以刚居柔而反丧其资斧何也旅贵于用柔故以刚居柔者得之巽戒乎过柔故巽极而以刚居柔者失之或曰离为戈兵旅九四本离故得资斧巽上九在互离之外故丧资斧
　　　【兊下兊上】
　　兊亨利贞
　　兊说也一阴进乎二阳之上喜之见乎外者也其象为泽取其说万物又取坎水而塞其下流之象卦体刚中而柔外刚中故说而亨柔外故利于贞盖说有亨道而其妄说不可以不戒故其占如此又柔外故为説亨刚中故利于贞亦一义也　通曰兊之所主者在柔亨亦主柔而言柔外故说而亨刚中故贞本义以为此亦一义先取卦体刚中而柔外刚中故说而柔外故利于贞何也卦辞与咸同咸以艮阳下兊阴则相感感则亨矣而相感易失于不正兊以二阳下一阴则相説説则亨矣而相说亦易流于不正利贞者戒辞也三男之卦不言利贞刚故贞也故咸取无心之感兊取不言之説
　　初九和兊吉
　　以阳爻居说体而处最下又无系应故其象占如此通曰君子和而不同同与和异处说体之下得阳
　　刚之正是説而不流于邪故其象为和其占为吉
　　九二孚兊吉悔亡
　　刚中为孚居阴为悔占者以孚而说则吉而悔亡矣通曰二孚孚五也以阳居阴本有悔孚五则吉而
　　悔亡然以九二则悔亡以九五则有厉何也六三为兊主说犹未极上六成兊之主而居説之极二比三能不孚乎三而孚五故吉五兊之君也而比上不孚乎二而孚上有厉矣
　　六三来兊凶
　　阴柔不中正为兊之主上无所应而反来就二阳以求说凶之道也　通曰六三阴柔不中不正而来求说于二刚初刚而正二刚而中必不从也凶可知矣
　　九四商兊未寜介疾有喜
　　四上承九五之中正而下比六三之柔邪故不能决而商度所说未能有定然质本阳刚故能介然守正而疾恶柔邪也如此则有喜矣象占如此为戒深矣通曰九四介乎三五之间商兊而未宁必舍三从
　　五截然有限介然有守疾邪如此有喜矣盖位柔有商兊之象质刚又有介疾之象或能如此则三虽为我之疾可有喜矣疾与喜相反无妄之疾损其疾皆以有喜言
　　九五孚于剥有厉
　　剥谓阴能剥阳者也九五阳刚中正然当说之时而居尊位密近上六上六阴柔为说之主处说之极能妄说以剥阳者也故其占但戒以信于上六则有危也　通曰说之感人最为可惧感之者将以剥之也况为君者易狃于所说故虽圣人且畏巧言令色况凡为君子者乎兊秋之中九月为剥他爻皆称兊五不称兊而称剥深为君子戒也　夏曰孚指二剥指六三上六引兊引三也
　　上六引兊
　　上六承兊之主以阴居説之极引下二阳相与为説而不能必其从也故九五当戒而此爻不言其吉凶通曰凡阴爻称引萃六二引吉引下而升也故吉
　　兊上六引下二阳而说引之者将以剥之也五言有厉上不言凶可知矣或曰兊为口舌六爻之辞简抑以滕口说为戒欤
　　【坎下巽上】
　　涣亨王假有庙利渉大川利贞
　　涣散也为卦下坎上巽风行水上离披解散之象故为涣其变则本自渐卦九来居二而得中六徃居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利渉大川其曰利贞则占者之深戒也通曰萃与涣皆互艮艮为门阙一阳在上为屋二阴在下为阙髙巍之象故曰有庙萃言假庙是言聚己之精神以聚祖考之精神涣言假庙是祖考之精神既散至于庙所以聚之或曰萃之时因民之聚而立庙以坚其归向之心涣之时忧民之散而立庙以收其荡析之志皆所以统摄人心而坚凝之也彖言假庙夫子于大象曰立庙彖言渉川夫子于十三卦舟楫之象取此盖以本卦自有庙与渉川之象也故其占宜祭祀宜渉川必曰利贞者祭祀而非正是媚神以徼福渉川而非正是行险以徼幸故深戒之
　　初六用拯马壮吉
　　居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此　通曰马壮二刚之象五爻皆言涣初独不言者救之尚蚤可不至于涣也初六一柔在下未有济涣之才然拯之于初犹易但能顺九二以进则吉矣二有刚中之才坎为美脊之马
　　九二涣奔其机悔亡
　　九而居二宜有悔也然当涣之时来而不穷能亡其悔者也故其象占如此盖九奔而二机也　通曰奔九象互震为足为动机二象互震为木位耦为足本义曰九奔二机盖以卦变言也九刚故象奔二中故象机盖九来居二得中而安矣本有悔得中而安故悔亡
　　六三涣其躬无悔
　　阴柔而不中正有私于己之象也然居得阳位志在济时能散其私以得无悔故其占如此大率此上四爻皆因涣以济涣者也　通曰本义曰此上四爻皆因涣以济涣者盖承九二言也二不过就一身之安三则能散一身之私三涣其躬与艮四同取反身之义蹇有坎有艮故象曰反身脩德艮上体为艮而四在互坎之上涣下体为坎三在互艮之下盖凡遇坎险者惟有反身而已特艮六四柔正所谓艮其身者反身而止其所当止涣六三柔不中正有私于己涣其躬者反身而散其所当散艮曰无咎此但曰无悔亦有间矣　三居风水相涣之间已私消释冰泮风休故无悔
　　六四涣其羣元吉涣有丘匪夷所思
　　居阴得正上承九五当济涣之任者也下无应与为能散其朋党之象占者如是则大善而吉又言能散其小羣以成大羣使所散者聚而若丘则非常人思虑之所及也　通曰四下无应散其羣之象丘互艮象夷等也指下二阴而言涣惟此爻大善而吉盖初二三上皆不正六四得阴柔之正九五得阳刚之正而四则近五能辅君以济涣者也四能散其朋而聚归于五也丘聚之髙也髙则为丘指五而言平则为夷指下二阴而言三阴中六四一阴独如此非二阴等夷所能及也丰四曰夷主阳与阳等此曰匪夷阴不与阳等也　六自二之四为涣其羣上同五为有丘下不系初为匪夷所思
　　九五涣汗其大号涣王居无咎
　　阳刚中正以居尊位当涣之时能散其号令与其居积则可以济涣而无咎矣故其象占如此九五巽体有号令之象汗如汗之出而不反也涣王居如陆贽所谓散小储而成大储之意　通曰汗坎象号巽命象居阳实象九五君位当涣之时非散其号令与其居积无以收天下之心必如是仅可以免咎耳汗由中出浃于四体犹大号出于君之衷而浃于四方也本义谓如汗之出不反非谓不可反也若谓不可反涕唾涎液皆然岂独汗防六四涣小羣而成大羣九五涣王居涣小储而成大储犹武王之散财发粟也故无咎
　　上九涣其血去逖出无咎
　　上九以阳居涣极能出乎涣故其象占如此血谓伤害逖当作惕与小畜六四同言涣其血则去涣其惕则出也　通曰血下坎象惕亦坎象上卦已出坎险之外上九居涣之极去险愈逺故有血去惕出之象小畜六四以隂居巽体之初必顺乎二阳然后血去惕出此以阳居巽体之极故涣其血则去涣其惕则出也
　　【兊下坎上】
　　节亨苦节不可贞
　　节有限而止也为卦下兊上坎泽上有水其容有限故为节节固自有亨道矣又其体阴阳各半而二五皆阳故其占得亨然至于太甚则苦矣故又戒以不可守以为贞也　通曰天地之数六十故卦六十而为节月有中气有节气以抑其过而归之中也节则适中故可通行于天下苦节则不中故不可贞何也损与节皆自泰来损而孚则可贞节而苦则不可贞
　　初九不出户庭无咎
　　户庭户外之庭也阳刚得正居节之初未可以行能节而止者也故其象占如此　通曰初前遇九二九阳竒有户象二前遇六三六阴耦有门象初九以阳居阳得正而时当节之初九二近不相得隔塞在前未可以行故其象为不出户庭其占为无咎
　　九二不出门庭凶
　　门庭门内之庭也九二当可行之时而失刚不正上无应与知节而不知通故其象占如此　通曰初九为兊始兊于时为【酉】阖户之象九二互体震震于时为戼【卯】辟户之象九二以刚居柔不正且上无应与然六三非蔽之者故犹为可行之时二可行而不行是知节而不知通也故凶或曰既无应与如之何可行曰初九于时当止位虽有应其止非失时九二于时当行位虽无应其行非干时是故节而止者易节而通者难
　　六三不节若则嗟若无咎
　　阴柔而不中正以当节时非能节者故其象占如此通曰以成卦言则六自五来居三本能节者也独
　　以此爻言则阴柔不中正不能节者兊说之极说极则悲故其象为嗟而其占为无所归咎也
　　六四安节亨
　　柔顺得正上承九五自然有节者也故其象占如此通曰下兊泽上坎水六四水泽之交水于此自然
　　受节又上卦本坤坤有安象节本人情所难此则安于节而自然无勉强者也故其象为安其占为亨
　　九五甘节吉往有尚
　　所谓当位以节中正以通者也故其象占如此　通曰他爻之节节其在我者九五当位以节节天下者也节天下而使天下甘之所谓中正以通者也五本坤体又居中故有甘之象甘在临之三则我求説于人故无攸利在节之五则人自恱于我故行有尚
　　上六苦节贞凶悔亡
　　居节之极故为苦节既处过极故虽得正而不免于凶然礼奢宁俭故虽有悔而终得亡之也　通曰五位中故为甘上位极故为苦彖曰节亨五以之曰苦节不可贞上以之悔亡诸家以为必悔之而后凶可亡悔其苦而甘之可也悔其节而不节弊将若何本义谓礼奢宁俭苦节虽有悔而终得亡之与贲束帛戋戋终吉意同盖苦节之悔犹胜不节之嗟也
　　【兊下巽上】
　　中孚豚鱼吉利渉大川利贞
　　孚信也为卦二阴在内四阳在外而二五之阳皆得其中以一卦言之为中虚以二体言之为中实皆孚信之象也又下恱以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼渉险难而不可以失其贞故占者能致豚鱼之应则吉而利渉大川又必利于贞也　通曰程子曰中虚信之本中实信之质实所以为信虚所以受信也心者神明之舍舍不虚神明何所居譬之羽虫之孚刚殻于外其质虽实温柔于内其气则虚雌伏呼啄不违其自然之期信之可必者也或以豚鱼为江豚生大泽中每作知风之至是物之有自然之信本义不取盖以为江豚则信在豚鱼不在我以豚鱼为无知之物而信足以及之则信在我而自能及物于义为长下说以应上下信上也上巽以顺下上信下也豚鱼至愚无知惟信足以感之大川至险不测惟信足以济之然信而或失其正则如盗贼相羣男女相私士夫死党小人出肺肝相示而遂背之其为孚也人为之伪非天理之正故又戒以利贞
　　初九虞吉有它不燕
　　当中孚之初上应六四能度其可信而信之则吉复有他焉则失其所以度之之正而不得其所安矣戒占者之辞也　通曰信凡失于后者由不能度于初四阴柔得正初与四正应当孚之初度其可信而信之吉之道也若复舍四之正应而有他焉心之不一而信不専必不得其所安矣凡言有他指非应而言比之初有孚自有非正应而来应者有他许之之辞也中孚之初若舍正应而他求所谓应焉非吉之道有他戒之之辞也
　　九二鸣鹤在阴其子和之我有好爵吾与尔靡之九二中孚之实而九五亦以中孚之实应之故有鹤鸣子和我爵尔靡之象鹤在阴谓九居二好爵谓得中靡与縻同言懿德人之所好故好爵虽我之所独有而彼亦系恋之也　通曰兊为正秋为口舌感于秋而鸣鹤之象也卵生为孚故又取鹤母子之象好爵诸家多以为爵禄之爵本义谓之懿德盖谓二五刚而得中皆能修其天爵者也天爵我之所固有吾与尔靡之二与五皆得中是吾之心与尔皆縻系也人无所不至惟天不容伪鹤鸣子和天机之自动好爵尔縻天理之自孚也
　　六三得敌或鼓或罢或泣或歌
　　敌谓上九信之穷者六三阴柔不中正以居说极而与之为应故不能自主而其象如此　通曰三与上居上下卦之极体均力敌者也中孚六爻虽取柔而正刚而中者九二九五刚而中者也上九不中矣六四柔而正者也六三不正矣以柔而不正者应刚而不中者此为说之极彼当信之穷所以不能自主或鼓或罢作止之无常或泣或歌哀乐之无常凡爻以柔居阳者多以或言孚母乳子之象阴爻无位无母道也是以心不一而化不醇
　　六四月防望马匹亡无咎
　　六四居阴得正位近于君为月防望之象马匹谓初与己为匹四乃絶之而上以信于五故为马匹亡之象占者如是则无咎也　通曰月本无光受日之光以为光阴不能以自孚信于阳以为孚六四近九五其象为月防望而又有马匹亡之象何也六三与上九为亢故曰敌六四与初九为配故曰匹三阴柔不正故不能舍上九以从刚中之二四阴柔得正故能絶初九以从刚中之五然则三之得敌非所以为得四亡其匹乃所以为得也坤以丧朋为有庆中孚之四以絶类为无咎　敌指四马匹亡指三翰音登天异鸣鹤
　　九五有孚挛如无咎
　　九五刚健中正中孚之实而居尊位为孚之主者也下应九二与之同德故其象占如此　通曰六爻不言孚惟九五言之九五孚之主也合九二以成一体包二阴以成中孚其固结如此故其象为挛如占为无咎在九二则曰靡九五则曰挛皆固结不可解之象无他五与二一心故也一则孚孚则化小畜九三变为中孚故曰有孚挛如曰月防望与小畜同
　　上九翰音登于天贞凶
　　居信之极而不知变虽得其贞亦凶道也故其象占如此鸡曰翰音乃巽之象居巽之极为登于天鸡非登天之物而欲登天信非所信而不知变亦犹是也通曰鸡鸣必先振其羽故曰翰音而其鸣有信故
　　于中孚言之五上天位九二鹤也而鸣于地之阴上九鸡也而鸣于天之髙有是理乎居信之极而不知变虽正亦凶况不正乎
　　【艮下震上】
　　小过亨利贞可小事不可大事飞鸟遗之音不宜上宜下大吉
　　小谓阴也为卦四阴在外二阳在内阴多于阳小者过也既过于阳可以亨矣然必利于守贞则又不可以不戒也卦之二五皆以柔而得中故可小事三四皆以刚失位而不中故不可大事卦体内实外虚如鸟之飞其声下而不上故能致飞鸟遗音之应则宜下而大吉亦不可大事之类也　通曰易贵阳贱阴故二阳函四阴为颐四阳函二阴为中孚中孚颐皆美名也二阴函四阳为大过四阴函二阳为小过过非美名也大过阳多于阴小过阴多于阳易于阳之过则犹许其往此则利贞以下无非戒辞盖曰阳之过利往而亨阴之过其亨必利贞不贞则不亨也曰阳之过可大事阴之过不可大事而仅可小事何也曰阳之道宜上阴之道宜下而不宜上也所以致戒于阴之过者切矣中孚有鸟乳象故小过有飞鸟象鸣鹤在阴感于下为中孚飞鸟遗音空闻于上为
　　小过
　　初六飞鸟以凶
　　初六阴柔上应九四又居过时上而不下者也飞鸟遗音不宜上宜下故其象占如此郭璞洞林占得此者或致羽虫之孽　通曰大过有栋桡象栋之用在中故于三四言之小过有飞鸟象鸟之用在翼故于初上言之然初二五上皆翼也独初上言之何邪鸟飞不在翼而在翰初上其翰也飞于初已凶飞于上可知矣圣人戒辞与坤姤初爻同大过之初过谨则无咎小过之初不谨已有凶
　　六二过其祖遇其妣不及其君遇其臣无咎
　　六二柔顺中正进则过三四而遇六五是过阳而反遇阴也如此则不及六五而自得其分是不及君而适遇其臣也皆过而不过守正得中之意无咎之道也故其象占如此　通曰相过谓之过过是有心邂逅谓之遇遇是无心春秋公及宋公遇于清我所欲曰及不期而防曰遇及是有心遇是无心遇字与及字相反过字与不及相反六二柔顺中正设使进而往则过三四之阳而遇六五是过其祖遇其妣也只如此而不进则不及六五而自遇其臣之分矣两遇字微不同遇其妣邂逅而遇故本义曰反遇遇其臣适相当之遇故本义曰适遇皆过而不过者二之阴本过于阳今进则过而遇其妣不进则不及而遇其臣皆过而不过者也二柔顺中正所以如此他爻过者不遇遇者不过惟六二过而又遇然以不及其君为无咎则过其君可知过其祖则有继世之誉过其君则有犯分之嫌
</div>
    <div class="pagination">
<a href="周易本义通释_page9.html">上一页</a><span>...</span><a href="周易本义通释_page5.html">5</a><a href="周易本义通释_page6.html">6</a><a href="周易本义通释_page7.html">7</a><a href="周易本义通释_page8.html">8</a><a href="周易本义通释_page9.html">9</a><span class="current-page">10</span><a href="周易本义通释_page11.html">11</a><a href="周易本义通释_page12.html">12</a><a href="周易本义通释_page13.html">13</a><a href="周易本义通释_page14.html">14</a><a href="周易本义通释_page15.html">15</a><span>...</span><a href="周易本义通释_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
