<!DOCTYPE html>
<html>
<head>
    <meta charset="UTF-8">
    <title>易象正 - 第 35 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 35 页/共 52 页</h1>
    <div class="content">　　震苏苏震行无
　　象曰震苏苏位不当也
　　【正曰震之丰勿忧之矣震之厉行非以为也有道刑戮不及君子清明震厉不及善人震之苏苏万物之所繇生也夫使天地以雷霆为于天下则万物之殄絶久矣故刑戮者天地之正令也以正令则民皆敬以令则民皆疑以天地之尊鬼神为政雷霆不时则天地自为不祥之令而况于王者乎况于圣人乎周书曰受王嘉师监于兹祥刑是震而丰之道也】
　　九四【震之复】
　　震亨震来虩虩笑言哑哑震惊百里不丧匕鬯
　　复亨出入无疾朋来无咎反复其道七日来复利有攸往
　　震遂泥
　　象曰震遂泥未光也
　　【正曰震而复则遂已复矣正而震则是可震也震而则是不可复也不可复而震之则不如其复之也九四之泥何居乎上有柔主下有彊相威戮屡试霖雨不作震而遂泥不失为智也然则君子之修省亦可中止乎曰君子之修省若将终身也天地震怒不能终日夫使圣人在上风雨以时百物啓蛰虽无疾雷震电犹未谓之底滞也故震遂泥道犹未光君子无讥焉耳】
　　六五【震之随】
　　震亨震来虩虩笑言哑哑震惊百里不丧匕鬯
　　随元亨利贞无咎
　　震往来厉亿无丧有事
　　象曰震往来厉危行也其事在中大无丧也
　　【正曰以震惧之时而向晦宴息其可乎曰奚不可之有多动者所为多丧无事者所为有事也雷动而泽行上柔而物悦与物同忧与时俱休其説在市南宜僚之答白公晏子之答崔杼也诗曰无将大车维尘雝兮无思百忧只自重兮夫震厉者亿度智虑之所从出也然或以亿度而得之亿度而失之故亿度者古人所不贵也然则归妹有丧而随无丧何也曰五崇而二卑也崇少丧而卑多丧崇有事而卑无事崇往而卑来夫亦各随其时而已】
　　上六【震之噬嗑】
　　震亨震来虩虩笑言哑哑震惊百里不丧匕鬯
　　噬嗑亨利用狱
　　震索索视矍矍征凶震不于其躬于其隣无咎婚媾有言
　　象曰震索索中未得也虽凶无咎畏隣戒也
　　【正曰于其隣何也非正位也婚媾有言何也连也夫噬嗑之震身在于法虽戒而无及震之噬嗑戒修于隣虽惧而不害懐刑君子则亦有衰世之虑也夫衰世之刑离于正位者则亦鲜矣诗曰有兔爰爰雉离于罗雷霆之下无有聪听震电之旁无有正视责校耳以聪听绳震目以正视夫为耳目者不亦难乎诗曰谓天盖髙不敢不局谓地盖厚不敢不蹐维号斯言有伦有脊其震上六之谓乎】
　　
　　艮其背不获其身行其庭不见其人无咎
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　象曰兼山艮君子以思不出其位
　　【正曰震之有亿艮之有思夫非犹有其身乎有其身则见其人见其人而后敌应随之动静行止是非得丧相触互起而其正位不复可辨矣故身之正位在于心此亿得亿丧不快危熏者皆心也言心而身之正位见焉心之正位不在于身此亿得亿丧不快危熏者皆非心也言身而心之正位不可得而见焉不可得而见则思思而后知思出于无思复还于无思趾腓限夤身辅动而亿之皆身静而思之亦皆心也静而亿之皆我动而思之亦皆人也夫知思之出于无思复还于无思者吾与之言思之位矣诗曰于缉熙敬止为人君止于仁为人臣止于敬为人子止于孝为人父止于慈与国人交止于信亦曰不出位而已不出位则得心所为正位者矣故艮者思不出位之象也思不出位莫如修省其究也以恐惧修省】
　　初六【艮之贲】
　　艮其背不获其身行其庭不见其人无咎
　　贲亨小利有攸往
　　艮其趾无咎利永贞
　　象曰艮其趾未失正也
　　【正曰贲动者也艮之贲可以制动矣而犹恐其终动也谓其以行为事也艮其趾不行矣不行而能不见其人乎曰未之知也世之见人者非趾也世固有不行其庭常见其人者矣然则永贞如何曰守正而已矣易之于趾也于是五申之矣噬嗑贲咸大壮夬皆是也夫以趾命趾不如以趾命身之为止也诗曰折栁樊圃狂夫瞿瞿又曰无已太康职思其居夫犹是以趾命趾者乎】
　　六二【艮之蛊】
　　艮其背不获其身行其庭不见其人无咎
　　蛊元亨利涉大川先甲三日后甲三日
　　艮其腓不拯其随其心不快
　　象曰不拯其随未退听也
　　【正曰物未有止而不壊者止而蛊两甲申令庶可以免矣然且为之不快故干干者君子饬躬之事止止者君子明心之务也腓止而随动腓不制随心不制腓动止相贸而后蛊生焉先甲以辛之后甲以丁之则亦庶可以止矣诗曰民莫不逸我独不敢休天命不彻我不敢效我友自逸无逸之与知止同义也是圣人之有事与无事者同智也必以无事为止则是以流水戸枢神明于天地也是两甲所不取也】
　　九三【艮之剥】
　　艮其背不获其身行其庭不见其人无咎
　　剥不利有攸往
　　艮其限列其夤厉薰心
　　象曰艮其限危薰心也
　　【正曰屈伸者天地之奥府也限夤之间屈伸所生形以之动神以之静体以之懃心以之佚艮限列夤则是为厉也然则是贵动也动而曰艮列何也曰是动而剥者也剥而后不动者生焉上下之间或失之柔而矫之以刚矫以刚而不可复柔则腑臓之郁达于心系故以彊介任事责其卿大夫而势极不反者亦犹之艮列也诗曰寛兮绰兮猗重较兮善戏谑兮不为虐兮言夫善动而得屈伸之故者也】
　　六四【艮之旅】
　　艮其背不获其身行其庭不见其人无咎
　　旅小亨旅贞吉
　　艮其身无咎
　　象曰艮其身止诸躬也
　　【正曰旅不处者也不处而谓之止何也心托于身犹旅之载道也存则居焉过则去焉与其止于乐饵不若止于不乐饵者也艮之旅夫以为是形气动者皆旅也天下之称主人者惟心而已心被于天下则天下皆主也游于天下则天下皆旅也七尺之骸万里之舍神明所经客于昼夜诗曰蜉蝣掘阅麻衣如雪心之忧矣于我归説言夫旅而不知其主也旅而知其主则止可以行行可以止故知行之非旅止之非主者吾与之言行止矣】
　　六五【艮之渐】
　　艮其背不获其身行其庭不见其人无咎
　　渐女归吉利贞
　　艮其辅言有序悔亡
　　象曰艮其辅以中正也
　　【正曰渐物之序也水以渐行山以渐升鸿以渐飞女以渐归君子之为行也先此而后彼其为言也先人而后已故知君子之为言者可以遗身而行人矣古之君子登于介丘必祀其辅或于亭云或于梁甫故体峻者不营宅髙者不劳诗曰訏谟定命逺犹辰告夫有訏谟而无定命有逺犹而无辰告亦犹介丘之不可登登之不可止也记曰天降时雨山川出云言者思之云也云象于山言象于思知思之所从出则知思之所从归知思之所从归则知言与不言所为位者矣】
　　上九【艮之谦】
　　艮其背不获其身行其庭不见其人无咎
　　谦亨君子有终
　　敦艮吉
　　象曰敦艮之吉以厚终也
　　【正曰天下之言艮背者其惟谦乎俯而偻偻而走以是观背何身之有以是行庭何人之有故北堂无身不为幽也前庭无人不为阒也谦谦而行得所究也故谦者敦艮之道也天下之言厚终者则必惟谦也堂深而后神栖焉庭寂而后精交焉诗曰哙哙其正哕哕其防君子攸宁故艮而谦礼乐之所从出也礼乐有万艮谦为上故知艮之谦者虽祀上帝亨岐山而登明堂固必繇此无疑也震艮二阳之卦也系于南政二阳竞长而豪臣立主是犹在中国也而手足交乱上下反易是宁愈于頥頥乎曰犹之頥頥也而頥共一姓上下反复不离其宗又有地道载持其间妖孽之兴至妇寺极矣震艮则两体竞治也以用卦乗之犹在萃升之限则震艮操柄萃升用事矣自咸恒来者五卦值于鼎革鼎革防于震艮而天下易命固其所也序卦传曰主器者莫若长子故受之以震震者动也物不可以终动止之故受之以艮艮者止也是谓立嫡之义乎曰亦言乎主器者耳长少何常一反一复惟天所置是天地之所以乱也干宁之甲寅昭宗诛杨复恭借韩建李茂贞之力明年王行瑜韩建李茂贞犯阙杀韦昭度李谿于是李克用入讨三镇上自石门复还长安封李克用为晋王是则李克用震者也克用震则全忠艮全忠得为艮乎曰克用动而全忠止之则艮也是时克用屯渭北李茂贞韩建事朝廷阳恭朝廷虑以克用讨茂贞则克用愈炽谓停息兵克用还晋阳而茂贞犯阙上如华州再还长安而有少阳院之事崔为相外倚全忠内倚茂贞尽诛诸宦官为先朝报仇亦无益于事既而身没国丧徒啓白马之旤繇是而观即前留晋阳镇压朱李事成功定稽首以让沙陀未有顿挫生灵至于此极也甲子全忠既杀崔丁卯遂称帝明年克用卒全忠即畏克用亦不过嵗朔之间耳又五年而全忠亦有子祸与禄山思明争烈又十二年存朂始称帝于魏州当吴蜀劝进之时存朂谓诸将曰先王语余昔天子幸石门吾发兵讨贼威振天下当时若抰天子据闗中自作丸锡禅文谁能御我但吾家世忠孝立功帝室誓死不为耳他日当以复唐社稷为心慎勿効此曹所为言犹在耳何可忘也夫忠孝之种宁独迈于戎狄乎同光元年庄宗遂防梁明年又以宦官为诸司使监军既又以伶人为刺史卒以三矢殉于乐器之焰故天下神器非一将之任也嗣源继起稍变旧习自云某本胡人因乱见推愿天蚤生圣人为生民主明宗八年闵帝初立从珂又起冯道以八年宰相望尘劝进曽不数年又为石晋平章石晋以桑维翰之策实献十六州复以景延广之谋虚詟十万劒坐使亡国收其余辱刘知逺称帝晋阳不改天福之号未一年遂歾又未三年而郭威弑隐帝即位于澶州刘崇亦援契丹即位于晋阳俱不三年而歾柴世宗又立六年粗成纲纪而天既厌乱震艮载终陈桥之变光于澶州宋以木徳乗火而起矣计五代之间八姓十二主近者二三年逺者六七载自乱离以来未有如此之速也攷其间克用存朂义自属唐石刘后唐之将也朱温唐室之贼也郭周继之直开宋先犹诸节度蝉聨自帝无当于运防也然则是犹属唐乎曰魏晋之间自为一限后汉之不得属魏犹后唐之初不属梁也必以中土之攘夺为上天之睠顾则长安洛阳遂为正朔之防少昊不必起于曲阜颛顼不必都于髙阳矣然则是用卦两位之果何属乎曰是萃升革鼎之交也萃升易位革鼎易政两际合畀而震艮值之以各自为长子一反一复虽十二主八姓岂为过乎然则上际也艮震与姤夬交天地亦易位六子亦互争正值于革鼎而犹有防昌大中咸通之治何也曰火徳二十有七其运未终而煇气从之自僖宗元年干符甲午又二十七年庚申而刘季述幽上于少阳以视太宗元年丁亥二百七十三年其所繇来葢亦逺矣】
　　
　　渐女归吉利贞
　　彖曰渐之进也女归吉也进得位往有功也进以正可以正邦也其位刚得中也止而巽动不穷也象曰山上有木渐君子以居贤徳善俗
　　【正曰渐序也序贵序齿序贤皆序也彊者在上柔者在下缀缀然自为先后也是圣人所以教弟也木托于山渐长以髙止而巽上下皆顺圣人以此教弟而长防不争上下无怨故随蛊渐归妹四者易之大际也随以教弟蛊以教孝渐以教顺归妹以教慎四者仁让所繇兴也三序之中序贤为上以为序贤易争故又教弟以致其顺诗曰民之无良相怨一方受爵不让至于已斯亡夫知渐之义者则庶乎可以善俗矣故山上有木君子以居贤徳善俗交让之隣枭防不宾嘉木所都尚虞斧斤其究也以永终知敝】
　　初六【渐之家人】
　　渐女归吉利贞
　　家人利女贞
　　鸿渐于干小子厉有言无咎
　　象曰小子之厉义无咎也
　　【正曰是犹之家人也长长防幼而家人之道备矣事亲从兄盖自小子而始也嗃嗃之厉则小子先受之书曰王嗣厥徳罔不在初立爱惟亲立敬惟长婉娩听训则不独为女贞而设也记曰鸡初鸣擳縰笄总佩容臭以适父母舅姑之所立无跛视无窥听无倚笑不至矧怒不至詈无私怨无私蓄无私施与负剑辟咡以从先生问几杖枕席何向何趾唯诺而进欠伸而退小杖而受大杖而走者是小子之厉也厉虽有言何咎之有故知渐之小子者可以渐于大人矣】
　　六二【渐之巽】
　　渐女归吉利贞
　　巽小亨利有攸往利见大人
　　鸿渐于磐饮食衎衎吉
　　象曰饮食衎衎不素饱也
　　【正曰渐而巽以序以顺是可以从君矣单襄公曰人性陵上不可盖也求盖人其抑下滋甚郤至在七人之下而欲上之是求盖七人也其有七怨怨在小丑犹不可堪况在侈卿乎故君子始进患不能渐始进而渐患不能巽也赵衰三让卒不失位范爕三掩以得亲诟诗曰羔羊之缝素丝五总委蛇委蛇退食自公是渐而巽之谓也渐而巽以化天下可也又何不可从政之有此易之微义也】
　　九三【渐之观】
　　渐女归吉利贞
　　观盥而不荐有孚颙若
　　鸿渐于陆夫征不复妇孕不育凶利御宼
　　象曰夫征不复离羣丑也妇孕不育失其道也利用御宼顺相保也
　　【正曰九三未失位也渐之观未失徳也徳位未失而匹耦见防何也应敌而时失也渐可以归矣观而不归强敌在外而悉索从之进者愈逺去者愈久功利动于中而家道睽于外是于役阳阳之所繇作也故渐陆之鸿必离其羣乐进之夫其家不蕃观进而知退观往而知复则庶乎其可以相保矣诗曰未见君子忧心惙惙亦既见止亦既觏止我心则悦是之谓也】
　　六四【渐之遯】
　　渐女归吉利贞
　　遯亨小利贞
　　鸿渐于木或得其桷无咎
　　象曰或得其桷顺以巽也
　　【正曰木不得所遯桷犹得所遯也君子相时而动择地而蹈时地相违抱闗击柝亦庶乎可也诗曰十亩之间兮桑者闲闲兮行与子还兮天下无政君子有命鞅掌之勤亦不足敬也以谓茍得其所栖而可矣然终不如游于薮泽而托于洲渚之正也】
　　九五【渐之艮】
　　渐女归吉利贞
　　艮其背不获其身行其庭不见其人无咎
　　鸿渐于陵妇三嵗不孕终莫之胜吉
　　象曰终莫之胜吉得所愿也
　　【正曰陵不若泽之乐也然而鱼网兔亦可以相谢矣君子无所胜于人而人乐于胜君子故有逺人之志者无近人之旤有胜敌之心者终有受敌之耻矣宋公子臧及吴公子札卫公子鲜此三公子者行有优劣而要于逺旤去耻终莫之胜则一也君子不为功劝不为名诱不为威怵不为害疚安其心而止其居饥渇不阻三黜不耻夫以为蘧瑗栁下恵氏之行也虽有在磐之食不谋之矣诗曰髙山仰止景行行止是鸿渐之陵是也】
　　上九【渐之蹇】
　　渐女归吉利贞
　　蹇利西南不利东北利见大人贞吉
　　鸿渐于逵其羽可用为仪吉
</div>
    <div class="pagination">
<a href="易象正_page34.html">上一页</a><span>...</span><a href="易象正_page30.html">30</a><a href="易象正_page31.html">31</a><a href="易象正_page32.html">32</a><a href="易象正_page33.html">33</a><a href="易象正_page34.html">34</a><span class="current-page">35</span><a href="易象正_page36.html">36</a><a href="易象正_page37.html">37</a><a href="易象正_page38.html">38</a><a href="易象正_page39.html">39</a><a href="易象正_page40.html">40</a><span>...</span><a href="易象正_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
