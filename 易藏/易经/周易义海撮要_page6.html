<!DOCTYPE html>
<html>
<head>
    <meta charset="UTF-8">
    <title>周易义海撮要 - 第 6 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易义海撮要 - 第 6 页/共 18 页</h1>
    <div class="content">　　上下各有二隂处中得位而应于初独得所复顺道而反物莫之犯【注】旁四隂暗昧不见几微之理惟初九阳明见于复道六四独能应之故曰以从道也【石】不言吉凶者初力甚微不足以相援无可济之理不欲言独从道而必凶以隂居隂柔弱甚矣虽有从阳之志终不克济非无咎也【伊】
　　六五敦复无悔象曰敦复无悔中以自考也
　　居厚则无怨履中则可以自考虽不及休复之吉悔可免也【注】以柔体厚以中用顺亦足自成【陆】考者穷其理而尽于性也【子】考自省考能以中道自考则动作不离于中【介】以中道察已之思虑有不善未尝不复于善【胡】
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　最处复后以迷求复用之行师难以有克用之于国则反君道大败乃复量斯势也虽复十年未能征也【注】坤为众故曰用行师阳息上升必消羣隂故终有大败国君谓初受命复道当从下升今上六行师王诛必加故曰以其国君凶【荀】庶事之败终犹可复师举其大也以其国君凶任帅由君也阳生在下上六反以隂居上反君道也【牧】以之行师必败以之为国必凶虽改过悔复十年亦不克行如桀纣幽厉卒不省悟至于亡国反君道也【石】灾自外至眚自内作自外而至盖所招也君当从天下之善迷不复善反君之道【伊】
　　【震下干上】无妄元亨利贞其匪正有眚不利有攸往刚为内主动而能健下无敢诈伪虚妄若行不依正道则有眚【注】干上震下天威下行物皆絜齐不敢虚妄【何妥】雷动天行物皆无妄二五又以中正相应无妄之明者也【陆】人改其过中之行则无妄故复后有无妄【石】世之无妄者莫过耕稼之事故六爻得失皆以取喻【陈】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　为主震震动干健应五有妄之道灭无妄之道成天之敎命何可犯也居不可有妄之时而欲以不正往天命之所不祐【注】行矣哉不可行者也【子】刚谓干也主谓震也自外谓五应于下也为主于内言二得位也动而健则能行刚中而应则能通故曰大亨以正天之命也【牧】下卦本是三隂隂为柔邪初九一爻自外来消去隂邪乃得无妄【石】无妄天理也有妄人欲也人本无妄因欲有妄去其人欲动静语黙无非天理动非我也其动也天故曰无妄易言刚中而应者五师临萃升无妄也大亨以正者三萃临无妄也独无妄言天之命者刚自外来而为主于内也刚自外来可也安能必其为主于内动而健可也安能使刚中而必应以正而至于大亨乎非天命不能也天命即天理非人为也【朱】
　　象曰天下雷行物与无妄先王以茂对时育万物与辞也犹皆也茂盛也对时育物莫盛于斯【注】对当也以此无妄盛事当其无妄之时育养万物【正】与者助也物之无妄者天则祐助之【牧】与相与为无妄圣人在上专以刚直为治天下之人皆不敢为无妄【石】钦授人时茂对时育万物【介】与絶句物物相与以应雷行【胡旦】言羣动之中与无妄而不与有妄者【薛】物与我皆无妄也【坡】茂勉对济也勉济斯时容养万物而已【坡】
　　初九无妄往吉象曰无妄之往得志也
　　体刚处下以贵下贱行不犯妄故往得其志【注】初为动主动而应天不妄者也【陆】往则吉者谓与四同志【牧】君子退处众人之下修已待时可谓无妄【陈】诚之于物无不动者以之修身则身正以之治事则事得其理以之临人则人感而化无往而不得志也【伊】
　　六二不耕获不菑畬则利有攸往象曰不耕获未富也不发首而耕在后获刈不菑发新田治其畬熟之地为臣代终之义事既阙初不擅其美故云未富【正】乗刚而动则妄矣居中履正故以守先人之成绪者也守成嗣世之德不及开基创业之才因其成事故曰未富【陆】乗刚有应是违谦而有妄者故爻辞不称无妄不犯灾者得中履正也不言吉者妄动得利免咎可也【牧】未富者无妄之世臣不敢擅有成功也【石】
　　六三无妄之灾或系之牛行人之得邑人之灾象曰行人得牛邑人灾也
　　以隂居阳行违谦顺是无妄之所以为灾也二不耕而获利有攸往三为不顺之行故或系之牛有司所以为获彼人所以为灾【注】失位不中首事而耕【陆】四居臣位与上同体刚自外来而下乗于三故称行人三居内卦故称邑人【牧】行人者九五是也臣唱始造事君疑之必夺其禄位【石】六三不中不正欲擅君权故或人系其牛行道之人皆可以得之非妄之人父子昆弟所不容不惟己有灾己之所累亦有灾也【胡】三以隂柔而不中正又志应于上为妄者也虽或有得失亦随至犹之或系之牛行人得之以为得邑人失之必为灾行人邑人言有得则有失非以为彼己也【伊】
　　九四可贞无咎象曰可贞无咎固有之也
　　以阳居隂以刚乗柔履于谦顺上近至尊可以任正坚固有所执守故无咎【正】九四上逼至尊下据二民威权之盛为五所疑所可行者惟正而已【石】能以刚直无咎者己之德性素有之也【胡】以无为有以虚为实材不足而位有余者妄也材有余而位不足虽不为正当亦不为妄者也不妄则固有其位固有其位则可正而无咎【介】
　　九五无妄之疾勿药有喜象曰无妄之药不可试也居尊得位下皆无妄害非所致药攻有妄故不可试【注】尧汤之厄灾非已招但顺时修德勿须治理必欲治之则劳烦于下若人无罪忽遭祸患不须忧劳救护亦恐反伤其性【正】三与五同功三为妄行以疾已是未得志也所谓礼义不愆何恤人言之谓也【陆】五有应于二任偏私而为已之忠为仁由己巳正则不敢为妄勿药者不外求也【牧】九五之疾九四也四虽有权臣之象然守正无犯五不疑则病自去若反疑之彼必不安故曰不可试【石】五居尊位初自外来为主五必疑之然初本无妄【侁】欲天下之人不妄大禹泣辜成汤罪已是也【陈】六三匪正失顺是大同之世有妄为五之疾【孙】
　　上九无妄行有眚无攸利象曰无妄之行穷之灾也处不可妄之极宜静保其身【注】居无妄之极有妄者也妄而应三上下非正穷而反妄故为灾也【崔】乗于刚上于尊而又争应穷髙极危妄之甚也【子】干过亢则反隂故有穷之灾【牧】初阳在下宜动进故往吉上阳在上宜止行则妄矣【介】
　　【干下艮上】大畜利贞不家食吉利渉大川
　　干刚上进艮止而畜之巽顺不能止干之刚则为小畜人能止健非正不可已有大畜之资当养赡贤人不使在家自食丰财养贤不忧险难故利渉大川【正】艮五柔中正畜养三阳【陆】在物圣人大有畜聚以养天下在德圣人以德畜正天下利正者六四六五二柔畜止干健非正则不能止也【石】大意养贤待用非抑其进也上为养贤之主四五为疾贤之人干之三爻求进之君子也【陈】
　　彖曰大畜刚健笃实辉光日新其德刚上而尚贤能止健大正也不家食吉养贤也利渉大川应乎天也凡物既厌而退者弱也既荣而陨者薄也能辉光日新其德者惟刚健笃实也处上而通刚来不距上九也能止干健非正不能【注】刚健谓干笃实谓艮上体之艮应下体之干故称应天【正】上九能纳干健又居外卦之上故曰不家食吉周公吐哺下白屋之士得上九之义【侁】
　　象曰天在山中大畜君子以多识前言往行以畜其德天在山中小能畜大也前言往行多学而充之论辨而拟之以畜为德也
　　初九有厉利已象曰有厉利已不犯灾也
　　四乃畜己未可犯也进则有厉已则利也【注】养贤之初务于进取三阳俱进而初最处下争进则必有厉故利于止【陆】艮为山干虽刚健前碍山险必不能通【石】初九犹君有邪侈之心务欲行而上有六四大正之臣止畜之虽有刚欲不能以骋故不至于犯灾害也【胡】四与初在它卦为正应相援者也在大畜为相止畜之义【伊】
　　九二舆説輹象曰舆説輹中无尤也
　　五畜之盛遇斯而进舆说輹也能以其中遇难能止故无尤也【注】止不我升待时不进【卢氏】履正位中安其所畜【子】二体刚健志在速进不遂至説輹【陆】三阳同志已乗于初初止其行已不获进犹乗舆者輹脱则所乗亦止【牧】小畜之説辐不得已也故夫妻反目大畜其心愿之故中无尤【坡】气雄九军者或屈于賔賛之仪才盖一世者或屈于委裘之命故曰大畜时也【朱】
　　九三良马逐利艰贞曰闲舆卫利有攸往象曰利有攸往上合志也
　　物极则反畜极则通上九处天衢之亨涂径大通进无违距可以驰骋履当其位进得其时不忧险厄【注】虽曰闲阂乃是防卫见护【正】自任不可以纵纵则失矣刚而守正则利闲习舆乗备其左右则利有攸往矣【子】逐角逐也与二阳角逐志在疾者也得位失中故利艰贞【陆】三将通畜之极是往而陟乎危险者故利艰贞也【牧】居干健之极当天衢之亨可以驰逐而往前有六四六五山险未可轻进故曰利艰贞【石】合志者气类相同与初二合志【薛】曰古文作粤发语之辞曰闲舆卫可也恃应而不知备説进而不知戒鲜不及矣【朱】
　　六四童牛之牿元吉象曰六四元吉有喜也
　　处艮之始履得其位能止健初拒不以角柔以止刚刚不敢犯岂惟独利乃将有吉【注】初欲上进四牿之角不能触童牛牿之角与无角同牿谓设其辐衡【侯】四体柔性止畜养贤人三阳俱进顺而无逆如童牛加牿顺之至也故获元吉贤人竟进世道必治故有喜【陆】牛虽稚而在牢则物不能犯隂虽弱而得位则刚不能凌【牧】豮豕之去阳者也牿触也牙齧也以隂柔止刚健为难六四以角触止初九六五以牙囓止九二畜止得定乃有吉庆【石】童牛私欲不行而顺顺而物不犯以其有牿也干自下承之燮友也柔得位以乗干柔克也【介】大臣之任上以畜止人君之邪心下以畜止天下之恶畜于初则易既盛而后禁则扞格而难胜矣初阳之微犹童牛而加牿者【伊】牿角械也童牛无所用牿然不敢废者自其童而牿之迨其壮虽不牿可也此爱其牛之至也豮豕豕也有牙而不鸷者惟豕也不鸷则可畜矣大畜之畜干也始厉而终亨初九阳之微者而遂牿之故至九二虽有牙而可畜也其始牿之其终进之天衢可也童而牿之爱以德也不恶其牙而畜之将求有用也凡物有以相得曰喜施德获报曰庆【坡】
　　六五豮豕之牙吉象曰六五之吉有庆也
　　豕牙横猾刚暴难制之物谓二也五为畜之主以柔制健岂惟固位乃将有庆【注】禇氏云豮除也尔雅云豮大防【正】豮谓豕之去势者五以柔处刚豕之有牙者也处得中道志在养贤不用其悍者也虽未及四之元吉贤人嘉之故终有庆【陆】豕去其势则牙不能长犹二乗初为舆说輹而刚不能进也【牧】牙杙也君之邪欲初行六四能制之居事之始至难也二则邪欲已止五安然以正道辅之则吉故不言元吉【胡】牙当为刃【昭来】六五得位忌贤若豕之肆其牙也能自抑损退而为豮不忌刚进反祸为福则吉六四六五俱在艮体不至躁甚故能改修【陈】牙橛也豕于牙不动也【逢】患豕牙之利不制其牙而豮其势六五居君位畜天下之邪恶者也亿兆之众发其邪恶之心人君难以力制道之斯行止之斯戢故不劳而治【伊】
　　上九何天之衢亨象曰何天之衢道大行也
　　畜极则通何辞也【注】上为养贤之主其德刚厚能负何天之大道而致羣贤之通泰也众贤遂志治化日隆道大行也【陆】经文多何字【胡】干阳俱进与已俱阳是同德也同则爱之故能养之以达其志使其道大行则是三阳之衢通于此时矣阳九被抑今而通亨故曰何讶之也【陈】
　　【震下艮上】頥贞吉观頥自求口实
　　上下二阳中含四隂上止而下动外实而中虚頥之象也【伊】养民自养养贤皆贵其正【薄】
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　汤用伊尹不仁者逺可以见其所养也自作孽不可逭其实可以求之也【逢】动息节宣以养生饮食衣服以养形威仪行义以养德推已及物以养人大至于天地养万物圣人养贤以及万民皆頥之道以正则吉【伊】六爻与象违戾者上下不顺也凡頥之道以尊养卑以上养下今震下艮上长反动而求少少反止而养长故诸爻皆以颠拂言之【侁】六三以下养上其道大悖【牧】
　　象曰山下有雷頥君子以慎言语节饮食
　　先儒云祸从口出患从口入【正】言语者祸福之几饮食者康疾之由动止得其道身乃安頥【子】祸患未免于身何以养人【陈臯】山止于上雷动于下【正】
　　初九舍尔灵观我朶頥凶象曰观我朶頥亦不足贵也
　　不能养物动而求养者也闚宠禄而竞进凶莫甚焉【注】四体隂柔静灵之象初体阳性动朶頥之象欲四舍潜居之灵德而观已躁求之行凶其宜矣【陆】尔言初我谓四当养贤之世四居其正施下之光必来及已当守常以俟赐今反动以应上是守刚德不能自决策者也健羡谋食不足贵矣【牧】尔谓上九止于上而能养我者初九躁于下而不能养【绘】尔初九以一阳而位于四隂之下其德足以自养不能守而观于四见其可欲朶頥而慕之为隂所致阳贵于养人故不足贵也【坡】咽息不食喻明知可以不求养于外【余同坡伊】
　　六二颠頥拂经于丘頥征凶象曰六二征凶行失类也颠倒也拂违也经义也丘所履之常处也六二无应于上反下养初类皆养上是所行失类【正】丘小山谓五也违常于五也【肃】丘者丘墟不平非常所安【陆】丘谓五属艮也五处艮中体柔故以丘言其象类四也四有应在下养得其宜二若行之下非所应【牧】五居髙位丘之象下养于初违常义也【石】以上养下頥之常也以下养上则违常矣六五止乎尊位养道不足亦顺以从上而待二以养者也不待己而已致养焉以征则不得志而凶故曰于丘頥征凶二五皆隂所谓类也隂与阳相养以隂养隂故曰失类【介】下不动而之五五亦不应于二皆违常而反顺【金】丘者上九应二之象【朱】二不能自养下而求初则颠頥非理之正拂经也上非其应往而求之行失类也卦惟二阳隂必求阳丘在外而髙上九之象六二中正在它卦多吉而此卦凶何也曰时然也【伊】
　　六三拂頥征凶十年勿用无攸利象曰十年勿用道大悖也
　　履夫不正以养于上纳上以谄者也【注】居明哲之朝当禄贤之世则上不可以邪正位不可以妄处违时悖德凶其宜矣【牧】以隂居阳是履不得位行不得正【胡】初九以阳爻处于卦下未至全悖于道六三以隂居阳位是全悖于道也【石】动而进则上九不来不动以待则初九不应上下无所利养道大悖也【朱】
　　六四颠頥吉虎视眈眈其欲逐逐无咎象曰颠頥之吉上施光也
　　居得其位而应于初以上养下得頥之义故曰颠頥吉也下交不可以渎虎视眈眈威而不猛不恶而严养德施贤何可有利其欲逐逐尚敦实也观其自养则履正察其所养则养阳頥爻之贵于斯为盛【注】下养于初上施也【正】六四正应在初舍而就于上九而得其位焉故曰颠頥吉也虎视眈眈贪食之容其欲逐逐逐乎嗜欲之甚然志于养而上九之施光故无咎【绘】四大臣之位而六以隂居之隂柔不足以自养初九以刚阳居下在下之贤也四柔顺而正与之为应頼初之养者也以上养下为顺求养于下故曰颠颐也頼人以济人之所轻必养其威严重其体貌则下不敢易矣欲谓所须用者逐逐谓相继不乏如是则事可济故无咎【伊】虽下颠养得位静止施而不求非无情也止以待时视其所恃不睢盱也非无欲也义然后取待逐而逐安其所也【子】以正养初志在于远以静止躁严而不暴体隂性止以欲自养其欲未充逐而复逐其得无咎以居不失正【陆】
　　六五拂经居贞吉不可渉大川象曰居贞之吉顺以从上也
　　以隂居阳不有谦退乖于颐养之义行则失类居贞吉也五近上九以隂顺阳亲从于上故得居贞吉【注】居尊而上从已无政而不能养下违其常理者也附贤守正而吉不可渉难【子】为养之主下无其应不能养下民所不从不可渉难上承于阳顺而从之是违养下之常而得居贞之吉【陆】以无养下之意故爻辞不加颐字乃曰拂经也【牧】六二失类从初六五顺而从上俱失中爻之常居尊位而反就养于上虽得正吉不可渉难【绘】隂柔之质无贞刚之性其能笃于委任乎故戒以居贞吉成王之才非甚柔弱也当管蔡之乱几不保于周公况其下者乎不得已而渉艰难者有之其可常乎【伊】上九助养于上有正之道五寛以居之顺从于上则得正而吉艮止也有居之象【朱】
　　上九由颐厉吉利渉大川象曰由颐厉吉大有庆也以阳处上四隂宗之莫不由之以得其养为众隂之主不可渎也故厉乃吉有似家人悔厉之义贵而无位是以厉髙而有民是以吉为养之主物莫之违故利渉大川【注】最在于上为众所养众隂禀阳之德各愿尽其养道頥道之行自我而致【陆】物皆由之得其养也【牧】君养民阳养隂之象厉非危厉严厉之厉似家人悔厉之义【石】五体柔无应才不足以养天下而由之以养者也然非养道之正权重位髙众忌之必危不敢安其位下从王事无成有终上下并受其福故大有庆郑康成曰君以得人为庆虞仲翔曰阳得位故大有庆【朱】受任如此当尽诚竭力以济天下之难【伊】
　　【巽下兑上】大过栋桡利有攸往亨
　　非经过之过衰难之世唯阳爻乃大能过越常理以拯患难屋栋之桡谓本末俱弱泽灭木过越之甚四阳在中二隂在外阳过越之甚【正】初上隂柔本末弱故栋桡【虞】内外俱隂君子道衰刚中正故利有攸往亨【陆】过常分而救衰扶弱惟大者能之以阳居隂过其常分九二九四是也【石】文王当之【白】尧舜禅让汤武征伐由此道也道无不中无不过所谓过常者特人之不常见耳栋任重之象中强而本末弱是以桡也隂弱阳强君子盛而小人衰故利有攸往【伊】若药不瞑厥疾不瘳以治疾之道观之则谓之过以对病与药则谓之中【朱】
　　彖曰大过大者过也栋桡本末弱也刚过而中
　　谓二
　　巽而说行
　　以此救难乃济
　　利有攸往乃亨
　　危而弗持则将安用
　　大过之时大矣哉
　　君子有为之时【注】时运衰弱国家颠危上下小人未可以用刚猛惟巽而说行可以止难【石】不曰义者不可以常义拘不曰用者非常之可用用权之时成败之机间不容髪可不谓之大乎【绘】
　　象曰泽灭木大过君子以独立不惧遯世无闷
　　用之则独立不惧舍之则遯世无闷【牧】大德圣人则可以过分拯难若诸侯卿大夫贤人君子则遯世无闷而已【李畋】泽滋养于木至于灭木则过矣天下非之而不顾独立不惧也举世不见知而不悔遯世无闷也【伊】
　　初六借用白茅无咎象曰借用白茅柔在下也
　　大过之时以絜素之道奉事于上谨慎如此所以免咎【注】失位咎也承二过四应五故无咎【虞】初体柔而致栋桡二有救世之才能救而顺之虽桡无咎【陆】以柔处下于理得矣上承四阳所以有咎惟过行敬慎乃得无咎【石】大过之时茍于事始慎之如此可以无咎【胡】卦取全体故言本末爻效所履故以初为慎【薛】
　　九二枯杨生稊老夫得其女妻无不利象曰老夫女妻过以相与也
　　以阳处隂能过其分而救其弱上无其应心无特吝无衰不济故能令老夫得少妻枯杨生稊稊杨之秀也【注】老夫得少而更壮女妻得老则益长是过分以相与秀杨栁之穗【正】大过之时以阳居隂拯弱之谓故阳爻皆以居隂为美九四有应则有它吝九二无应则无不利济衰救厄惟在同好则所赡者褊矣【牧】老夫九二也女妻初六也凡人之情夫老而妻少则妻悍而夫恭大过者君骄之世九五当骄君九二不骄者也妻悍夫恭臣难进而君下之之谓久不逢大通之世患在亢而无与故曰老夫女妻过以相与也【坡】阳至壮也隂至衰也今阳来居隂位是以至壮来辅至衰枯杨老夫喻其衰也得阳来助之衰可兴矣生稊女妻之谓【石】二过初与五五过上与二独大过之爻得过其应故过以相与也
　　九三栋桡凶象曰栋桡之凶不可以有辅也
　　以阳处阳自守所居又应于上系心在一宜其淹溺而凶衰也【注】大过者所以救物三守常不变坐观栋桡而不往救用此为臣不可有辅凶之道也【陆】处有位之地是有辅世之才不上辅于君而专应上六上六小人栋桡者也【石】上六者九三之辅也九三过甚之刚动又不正人所不与【朱】应者谓志相从三方过刚尚能系其志乎【伊】
　　九四栋隆吉有它吝象曰栋隆之吉不桡乎下也以阳处隂能拯其弱不为下所桡者也然用心不应乃在初有它吝也【注】以阳处隂过以救物不应于初反经合义故可与权是以吉【陆】四志惟存下忽于奉上隆其栋务于髙则吉【牧】上附九五之君不为初六所桡故吉有它吝者牵于应也【石】大过之时非阳刚不能济以刚居柔为得宜矣刚柔得宜而志复应隂是有它也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　以阳处阳未能拯危处得尊位亦未有桡无咎无誉何可长哉【注】拯难功薄所益少也【正】无臣无应不能过越救时【房】下无应而上比过极之隂其所相济如枯杨之生华如生稊则能复生矣上六过极之隂老妇也五虽非少方之老妇则为壮矣【伊】稊者颠而复蘗反其始也华者盈而毕发速其终也【坡】
　　上六过渉灭顶凶无咎象曰过渉之凶不可咎也渉难过甚至于灭顶志在救时故不可咎【注】龙逢比干直言深谏意善而功不成也【正】不量其力过而渉者也【牧】上六不在其位而志在救时者也此卦皆取过之义或吉或凶何也初六慎之过也九二九四以阳居隂亦是过也故无不利栋隆吉上六渉难而无咎九三九五守其常分不得大过之道一则栋桡凶一则无咎无誉其余四爻皆得过之道故得吉无咎【石】小人行险以自祸将何所归咎因泽之象故取渉义【伊】
　　【坎下坎上】习坎
　　坎险陷习便习
　　有孚维心亨
　　刚在内有孚也阳不外发心亨也
　　行有尚
　　内亨外闇内刚外顺以此行险行有尚也【注】事可尊尚【正】物不可以终过过则必陷故次大过洼坎深险之处水性所习是以洊至【石】坎非用物以习为用故名异它卦盖言用坎之人也【薛】法制兵刑之事不得已而用之圣人慎其事故加习字【陈】行有尚谓止而不行则陷于险也凡阳在上者止之象在中陷之象在下动之象隂在上说之象在中丽之象在下巽之象【伊】书曰卜不习吉非便习也重也【介】
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉非用之常用有时也【注】水虽流注而不盈满险之甚也行此至险守其刚中不失信也【正】方者可斲以为圎曲者可矫以为直常形不可恃以为信也水无常形因物以为形天下之信未有如水者也水未尝不志于行惟外柔而不以力争故心亨以心亨故刚中尚配也方圎曲直随所遇而配之故无所往而不有功【坡】险之名虽一而天地王公用各有宜故曰行有尚也【牧】不可升故得保其威尊有山川丘陵故物得以保全【注】朝廷之仪上下之分虽有强暴而不可犯此王公之险【坡】
　　象曰水洊至习坎君子以常徳行习敎事
　　不以坎为隔絶相仍而至习乎坎也至险未夷敎不可废故以常德行而习敎事【注】水性就坎无休息君子法之徳行务乎长久敎事务乎习熟【石】习自外入非可连也如兼山艮洊雷震随风巽之类当读水洊至习【絶句】坎【絶句胡旦】平居尚徳行故遇险而不变习为敎事故遇险而能应【坡】
　　初六习坎入于坎窞凶象曰习坎入坎失道凶也失道而穷在坎底上无应援可以自济是以凶【注】柔而居重险之始质弱而无才不知济险之道【子】窞坎之深者也百川流乎地中水之正也及其泛溢平地而入于坎窞是失道也刑狱不平而入于枉滥之象【千】
　　九二坎有险求小得象曰求小得未出中也
　　履失位故曰坎上无应故有险处中而与三相得故可以求小得【注】行险得中二柔附之虽小求得未出险中【子】用刑虽深未出丈外可以小得【陆】初六六三俱柔相辅而已不得牵攀而出乎险也【石】九二未能出险为六三所揜可以求比于初而已【介】刚则才足以自卫中则动不失其宜亦可以小自济异乎初之坎窞【伊】险九五小六三二以险临五五亦以险待之欲求五岂可得者所可得者三而已【坡】
　　六三来之坎坎险且枕入于坎窞勿用象曰来之坎坎终无功也
　　履非其位居两坎之闲出则之坎居则亦坎故曰来之坎坎枕者枝而不安之谓出则无之处则无安来之皆坎故曰险且枕无所用之徒劳而已【注】二承于己为枕枕而乗刚非所安也来之重险则入坎窞【牧】来则乗刚之则无应茍安以止则入于窞【介】之往上来处三【朱】
　　六四樽酒簋贰用缶纳约自牖终无咎象曰樽酒簋贰刚柔际也
　　以柔居柔履得其位以承于五五亦得位皆无余应以相承比明信显著不存外饰刚柔相比而相亲焉际之谓也【注】坎者万物之归主于幽政有祭祀之象户者所以向明牖者所以通幽通乎幽明故曰刚柔际也以约质之诚行笃终之道故祭则受福【陆】出于险上攀援九五刚尊之君是君臣际接也【石】以素质之道纳省约之诚牖幽暗之处有闇合神明之义【昭素】樽酒而簋副之燕飨之礼君臣上下刚柔相际之时也穴户旁以通日月之光牖也明之象约者交相信四五相易而后四应初五应二纳约也约诚信固约之象六四柔而正九五刚中而正四五无应四非五莫之比五非四亦莫之承上下协力可以济险故四当刚柔相际也用质以交于上因五之所明以纳其诚信则言辞易入险难易济四五相易宜有咎而易则五出险矣故终无咎终谓上六不动也【朱】自古能谏其君者未有不因其明者也故讦直强劲者率多所忤而温厚明辩者其说易行古人有行之者左师触龙之于赵张子房之于汉是也非惟告其君如此敎人亦然孟子所谓成德达才是也【伊】
　　九五坎不盈只既平无咎象曰坎不盈中未大也为坎之主无应辅以自佐未能盈坎者也只辞也说既平乃无咎明九五未免于咎【注】坎隆于中则水盈而不流矣只大也明水涨大而既平则复能通流矣无咎者以其虽滞而务出【牧】不能过中以出险所谓大则过中以趋时而施行矣【介】王者而任刑法不能满君临之道恭只而行乃能平直【薛】只犹适也九五可谓大矣有敌而不敢自大所以纳四不盈者人辅之适足以使之平也【坡】九五下比六四所系者狭是水不盈坎适至于平而止也出险之道在刚中正刚正则大中而未大几可以出险故圣人惜之横渠曰不能勉成其功光大其志所以为可惜
　　上六系用徽纆寘于丛棘三岁不得凶象曰上六失道凶三岁也
　　处险之极不可升严法峻整难可犯也宜其囚执寘于思过之地自修三岁乃可求复【注】柔而无心小人也乗刚而履于极险居峻法之时行极险之事故用系纆索置于丛棘之中以是三岁而凶乃终失谋身之道也【子】周礼三槐九棘公卿议狱于其下害人者加明刑任之以事上罪三年而舍【九】三股为徽两股为纆【刘表】以隂在上用险以督察久则为险以反其上而上受患矣不得者罪人不服之辞也【介】失用刑之道非自犯之人【薛】上六柔无出险之才譬如人陷狴犴之中不可妄动初可动而不能上不可动而妄动皆失道也【朱】三岁不得免终凶之辞【伊】
　　【离下离上】离利贞亨畜牝牛吉
　　以柔为正故心贞而后亨【注】畜牝牛吉柔处内而履正中牝之善也外强而内顺牛之善也离体以柔顺为主故不可畜刚猛之物【注】柔不处内似妇人而预外事若柔而不履正中则为邪僻之行内外俱强则失于猛害内外俱顺则失于劣弱【正】离明于外礼也然柔在于内一失于正则违礼召乱故必利正而后亨【张简】火不能自见必丽于物而后有形故离之象为火【坡】
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也丽着也附着于中正乃得通也【注】日月草木广明附着之义重明谓上下俱丽丽乎正者两隂在内既有重明之德又附于正道所以化成天下隂居五位亦云正者以五处中又居尊位虽非隂阳之正乃是事理之正【正】柔明丽乎中正不用刚武所以化成天下【石】君臣父子夫妇男女各得其正上下文明礼足以化成天下也【张】五中正之位而六丽焉故为正【伊】
　　象曰明两作离大人以继明照于四方
　　明照相继不絶【注】离为日日为明今有上下二离故曰明两作离若明不继续则不得久为照临【正】君为上体臣为下体尧明于上四岳明于下所以明目达聦【牧】得丽之大者莫过大人丽大位累圣之治也【子】尧舜禹啓相继【逄】
　　初九履错然敬之无咎象曰履错之敬以辟咎也错然者警慎之貌将进而盛未在既济宜慎所履【注】错交杂之貎初与三俱欲丽二其履交至火性炎上二必从三三既得二已不敢争敬之乃无咎【陆】初体刚居下不能附于物知所行误能惧而复以其始则用刚也【牧】处万物相见之初履错杂之时昭【素】礼错杂未有定制莫知所从主于敬而过恭语所谓与其奢也宁俭与其易也宁戚近之【房】以柔附刚者宁倨而无谄以刚附柔者宁敬而无渎初欲丽四交巽巽为进退故履错然进退动则失正管宁逡廵于万乗之招王丹偃蹇于三公之贵以避咎乎【朱】
　　六二黄离元吉象曰黄离元吉得中道也
　　黄者巾色离者文明居中得位而处文明故元吉【正】离为火之象附于物也若以刚附柔则熖猛而易烬九四是也若以柔而附刚则物坚而难然六五是也过盛则有衰竭之凶九三是也惟二以柔附柔又得中也且离为礼而贵中道礼由中道应离之元吉也【牧】以文明中正之徳上同文明中顺之君是以元吉【伊】
　　九三日昃之离不鼓缶而歌则大耋之嗟凶象曰日昃之离何可久也
</div>
    <div class="pagination">
<a href="周易义海撮要_page5.html">上一页</a><a href="周易义海撮要.html">1</a><a href="周易义海撮要_page2.html">2</a><a href="周易义海撮要_page3.html">3</a><a href="周易义海撮要_page4.html">4</a><a href="周易义海撮要_page5.html">5</a><span class="current-page">6</span><a href="周易义海撮要_page7.html">7</a><a href="周易义海撮要_page8.html">8</a><a href="周易义海撮要_page9.html">9</a><a href="周易义海撮要_page10.html">10</a><a href="周易义海撮要_page11.html">11</a><span>...</span><a href="周易义海撮要_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
