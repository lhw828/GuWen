<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 2 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 2 页/共 65 页</h1>
    <div class="content">　　新安朱氏曰用九言凡筮得阳爻者也皆用九而不用七葢诸卦百九十二阳爻之通例也以卦纯阳而居首故于此发之而圣人因系之辞使遇此卦而六爻皆变者即此占之葢六阳皆变刚而能柔吉之道也故为羣龙无首之象而其占为如是则吉也春秋传曰干之坤曰见羣龙无首吉葢即纯坤卦辞牝马之贞先迷后得东北丧朋之意【本义】○问乾坤独言用九用六何也先生曰此惟欧公説得是此二卦纯阳纯隂而居诸卦之首故于此发此一例凡占法皆用变爻占故凡占得阳爻者皆用九而不用七【百九十二阳爻之通例也】占得隂爻者皆用六而不用八【百九十二隂爻之通例也】葢七为少阳九为老阳六为老隂八为少隂老变而少不变凡占用九用六者用其变爻占也【此揲蓍之法】遇干而六爻皆变则为隂故有羣龙无首之象即坤利牝马之贞也言羣龙而却无头刚而能柔则吉也遇坤而六爻皆变则为阳故有利永贞之象即干之元亨利贞也此发凡之言○用九用六者变卦之凡例也言凡阳爻皆用九而不用七隂爻皆用六而不用八用九故老阳变为少隂用六故老隂变为少阳不用七八故少阳少隂不变独乾坤二卦言之者以其在诸卦之首又为纯阳纯隂之卦也圣人因系以辞使遇干而六爻皆九遇坤而六爻皆六者即此而占之葢羣龙无首则阳皆变隂之象利永贞则隂皆变阳之义也【欧阳子曰乾坤之用九用六何谓也曰干爻七九坤爻八六九六变而七八无为易道占其变故以其所占者名爻不谓六爻皆九六也及其筮也七八常多而九六常少有无九六者焉此不可以不释也六十四卦皆然特于乾坤见之则余可知耳　此説发明先儒所未到最为有功】○阳进而隂退故九为老阳六为老隂老隂老阳为乾坤然而皆变少隂少阳亦乾坤然而皆不变老隂老阳所以变者无它到极处了无去处便只得变九上更去不得了只得变囘来做八六下来便是五生数了也去不得所以却去做七○老隂老阳不专在乾坤上亦有少隂少阳如乾坤六爻皆动底是老六爻皆不动底是少○用九不用七且如得纯乾卦皆七数这却不是变底它未当得九未在这爻里面所以只占上面彖辞用九葢是説变○见羣龙无首王弼伊川皆解不成它是不见得那用九用六之説○问用九见羣龙无首吉伊川之意似云用阳刚为天下先则凶无为首则吉先生曰凡説文字须有情理方是用九当如欧阳公説方有情理某解易所以不敢同伊川便是有这般处看来当以见羣龙无首为句葢六阳已盛如羣龙然龙之刚猛在首故见其无首则吉大意只是要刚而能柔自人君以至庶人皆须如此若説为天下先便只是人主方用得以下更使不得也恐不如此又曰如欧阳説葢为卜筮言所以须着有用九用六若如伊川説便无此也得【并语録】
　　东莱吕氏曰用九见羣龙无首吉干首出庶物为天为父为君无非为首安在其无首邪葢干者万物之首非有心于首万物也虽为首实未尝为首也老子窃窥无首之义而曰后其身而身先居其后乃所以致其先迹虽不为首心实求为首也观此可知老易公私邪正之辨○又曰干之无首坤之先迷是知君臣上下之间皆不可多上人也【并纪闻】







　　合订删补大易集义粹言卷一
　　钦定四库全书
　　合订删补大易集义粹言卷二
　　头等侍卫纳喇性德编
　　彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合大和乃利贞首出庶物万国咸宁
　　濓溪先生曰诚者圣人之本大哉乾元万物资始诚之源也乾道变化各正性命诚斯立焉纯粹至善者也【通书】
　　伊川先生曰大哉乾元赞乾元始万物之道大也四德之元犹五常之仁偏言则一事专言则包四者万物资始乃统天言元也乾元统言天之道也天道始万物【一更有万字】物资始于天也云行雨施品物流形言亨也天道运行生育万物也大明天道之终始则见卦之六位各以时成卦之初终乃天道终始乘此六爻之时乃天运也以御天谓以当天运乾道变化生育万物洪纎高下各以其类各正性命也天所赋为命物所受为性保合太和乃利贞保谓常存合谓常和保合太和是以利且贞也天地之道常乆而不已者保合太和也天为万物之祖王为万邦之宗乾道首出庶物而万彚亨君道尊临天位而四海从王者体天道则万国咸宁也【易传】○云行雨施是乾道之亨处○大明终始人能大明干之终始便知六位时成却时乘六龙以当大事【并杨遵道録】○维天之命于穆不已忠也乾道变化各正性命恕也【胡氏拾遗】
　　横渠先生曰云行雨施散而无不之也言干发挥徧被于六十四卦各使成象变言其着化言其渐万物皆始故性命之各正唯君子为能与时消息顺性命躬天德而诚行之也精义时措故能保合太和健利且贞孟子所谓终始条理集大成于圣智者欤易曰大明终始六位时成时乘六龙以御天乾道变化各正性命保合太和乃利贞其此之谓乎○乾道变化各正性命此谓六爻言天道变化趋时者六爻各随时自正其性命谓六位随时正性命各有一道理葢为时各不同○首出庶物万国咸宁谓不一则乖竞【并易説】○彖明万物资始故不得不以元配乾坤其偶也故不得不以元配坤○六爻拟议各正性命故干德旁通不失太和而利且贞也【并正蒙】
　　广平游氏曰干曰大哉坤曰至哉大则无所不包至则无所不尽干之大无方而坤则未离乎方也【易説】
　　兼山郭氏曰干健也健而不息之谓干葢天体于上而日月星辰系焉自古自今一息之不畱常行而不改周旋而不殆此万化之所从出也犹人之精神之运照知事物之不穷体夫天道之不息者也是故昔之言易者必三复其道而备言之元亨利贞者何谓也大无不包细无不举是以谓之元也及其用也如天地之絪緼男女之构精故有所谓云行雨施者矣彼在天者成象在地者成形是所谓品物流形者也既有元有亨斯有体有用则不能无推移有推移不能无终始而此实大明之所以成六位也干于斯也乘六气以御之所以成变化正性命保合太和摄利贞而复于元亨故四德混而为一乃所以用其光而复归其明者也首出庶物万国咸宁又以言人之有君道也【易説】白云郭氏曰干之四德元为大元为始彖论一卦之才故首言乾元元之在干犹人之有首也万物之所以资始者在此且云行雨施品物流形天之长育万物健而亨之道也而乾元则统之圣人知此故大明乾元终始一卦之道得所谓潜见飞跃各以其时而成六位矣此周公系爻之义也六位既以时成则圣人可以乘此而用天道或潜或见或惕或跃或飞或亢亦各因其时而乘焉此圣人法干用九之道也故孔子曰乾元用九乃见天则且乾道之变化也葢非物物而生之大辟资始之户使万物各得其性命之正而已各得其性命之正则万物无一物之不和是之谓保合太和干始能以美利利天下不言所利者以此是乃干之所谓利贞也圣人知干之利贞在此而不在彼故法各正性命之道以出庶物法保合太和之道以宁万国则首出庶物而万国咸宁矣此又圣人法干用九之道也故孔子曰乾元用九天下治也易之彖非独统论一卦之体葢以人事兼明之【易説】汉上朱氏曰夫子作上彖下彖上象下象文言上系下系説卦序卦杂卦十篇以赞易道其篇不相附近不居圣也至陈元郑众传费氏易马融作传郑康成传之康成之后注连经文王辅嗣始分象辞附于爻下干存古文也一者数之始干之元也阳生于子万物资之而有气一变而七七变而九四之为三十六六之为二百一十有六而干之防备矣干天也万物资始于天天之道始于一故曰乃统天此赞元也六爻天地相函坎离错居坎离者天地之用也云行雨施坎之升降也大明终始离之往来也所谓亨也万物殊品流动分形隂阳异位以时而成干自子至戌坤自未至酉男卦从干而顺女卦从坤而逆所谓时也六位循环万物生生而不穷者乎此赞亨也圣人时乘六龙潜见跃飞御天而行体元亨也乾坤相交是生变化万物散殊各正性命性源同而分异命禀异而归同太和者相感絪緼之气天地之所以亨也各正性命保之而存合之而聚不贞则不利故曰乃利贞不曰乾坤而曰乾道者干行坤从天之道也此赞利贞也干为首震生万物坤为众变震为蕃庶积震成干首出乎庶物之上五辟四诸侯三公二大夫初元士各正其位万国咸宁体利贞也干君道体元亨利贞而后尽大君之道【易传】
　　五峰胡氏曰此彖文孔子之所作也孔子推言天地之道谓乾道变化则万物各正性命坤顺承天而万物生焉是故虽一物之微无非天地合而后成其施者天也产者地也【文集】
　　新安朱氏曰彖即文王所系之辞传者孔子所以释经之辞也此专以天道明干义又析元亨利贞为四德以发明之而此一节首释元义也大哉叹辞元大也始也乾元天德之大始故万物之生皆资之以为始也又为四德之首而贯乎天德之始终故曰统天云行雨施品物流形释干之亨也大明终始六位时成始即元也终谓贞也不终则无始不贞则无以为元也此言圣人大明乾道之终始则见卦之六位各以时成而乘此六阳以行天道是乃圣人之元亨也乾道变化至乃利贞变者化之渐化者变之成物所受为性天所赋为命太和隂阳防合冲和之气也各正者得于有生之初保合者全于己生之后此言乾道变化无所不利而万物各得其性命以自全以释利贞之义也首出庶物万国咸宁圣人在上高出于物犹乾道之变化也万国各得其所而咸宁犹万物之各正性命而保合大和也此言圣人之利贞也葢尝统而论之元者物之始生亨者物之畅茂利则向于实也贞则实之成也实之既成则其根蔕脱落可复种而生矣此四德之所以循环而无端也然而四者之间生气流行初无间断此元之所以包四德而统天也其以圣人而言则孔子之意葢以此卦为圣人得天位行天道而致太平之占也虽其文义有非文王之旧者然读者各以其意求之则并行而不悖也【本义】○彖辞极精分明是圣人所作鲁可几曰彖是总一卦之义曰也有别説底如干彖却是专説天○凡彖辞象辞皆押韵○问卦下之辞为彖辞左传以为繇辞何也先生曰此只是彖辞故孔子曰智者观其彖辞则思过半矣如元亨利贞乃文王所系卦下之辞以断一卦之吉凶此名彖辞彖断也陆氏音中语所谓彖之经也大哉乾元以下孔子释经之辞亦谓之彖所谓彖之传也爻下之辞如潜龙勿用乃周公所系之辞以断一爻之吉凶也天行健君子以自强不息所谓大象之传皆孔子所作也天尊地卑以下孔子所述系辞通论一经之大体凡例无经可附而自分上系下系也左氏所谓繇辞繇字从系疑亦是言系辞系辞者于卦下系之以辞也○问大哉乾元万物资始乃统天是説干之元云行雨施品物流形是説干之亨大明终始六位时成时乘六龙以御天是説圣人之元亨乾道变化各正性命保合大和乃利贞是説干之利贞首出庶物万国咸宁是説圣人之利贞此本义之言但程易云首出庶物是乾道首出庶物而万彚亨万国咸宁是君道尊临天位而四海从言王者体天之道则万国咸宁如何先生曰恁地説也得只恐牵强○自大哉乾元至品物流形是言元亨之义大明终始至以御天是説圣人体元亨之用耳○问何谓各正性命曰各得其性命之正○前辈解经有只明大义务欲大指明而有不贴文义强説者如程易发明道理大义极精只于易文义多有强説不通处○问程易説大明天道之终始则见卦之六位各以时成不知是説圣人明之邪抑説乾道明之邪先生曰此处説得果是鹘突但遗书中有一段明説云人能明天道之终始则见卦爻六位皆以时成此语证之可见大明者指人能明之也因问乾道终始如何先生曰乾道终始即四德也始则元终则贞葢不终则无以为始不贞则无以为元六爻之立由此而立耳以时成者言各以其时而成如潜见飞跃皆以时耳然皆四德之流行也【初九九二之半即所谓元九二之半与九三即所谓亨九四与九五之半即所谓利九五之半与上九即所谓贞】葢圣人大明乾道之终始故见六位各以时成乘此六爻之时以当天运而四德之所以终而复始应变而不穷也○大明终始这一段説圣人之元亨六位六龙只与譬喻相似圣人之六位如隐显进退行藏潜龙时便当隐去见龙时便是他出来如孔子为鲁司冦时便是他大故显了到那获麟絶笔便是他亢龙时这是在下之圣人然这卦大槩是説那圣人得位底若使圣人在下亦自有个元亨利贞如首出庶物不必在上方如此如孔子出类拔萃便是首出庶物著书立言泽及后世便是万国咸宁○乘字大槩只是譬喻御字山説做御车之御却恐伤于太巧这段是古人长连地説下去却不分晓伊川传説得也不分晓语録中有一段却分晓乃是杨遵道所録云人能大明天道之终始这处下个人字是切底字读书须是看这般处○大明终始传意自明其曰明曰见曰当非人而何更看杨遵道録中一段则尤分明矣天人一理人之动乃天之运也然以私意而动则人而不天矣惟其潜见飞跃各得其时则是以人当天也然不言当天而曰御天以见进退迟速之在我矣○问时乘六龙以御天先生曰六龙只是六爻龙只是譬喻明此六爻之义潜见飞跃以时而动则便是乘六龙便是御天又曰圣人便是天天便是圣人○大哉乾元是説天道流行各正性命是説人得这道理做那性命处却不是正説性命如天命之谓性孟子道性善便是就人身上説性易之所言却是説天人相接处○循环不已者乾道变化也合而成质者各正性命也譬之树木其根本犹大义散而生花结实一向发生去是人物之万殊○乾道变化似是再説元亨变化字且只大槩恁地説不比系辞所説底子细各正性命它那元亨时虽正了然未成形质到这里方成如那百谷坚实了方唤做正性命乾道是统説底四德是説他做出来底大率天地是那有形了重浊底乾坤是他性情其实乾道天德互换一般乾道又言得深些子天地是形而下者只是这个道理天地是个皮殻○问利贞诚之复如先生注下言复如伏藏先生曰复只是囘来这个是周先生添这一句孔子只説乾道变化各正性命又曰这个物事【又记物事二字是气字】流行到这里来这里住着却又复从这里做起又曰如母子相似未生之时母无气不能成其子既生之后子自是子母自是母又曰如树上开一花结一子未到利贞处尚是运下面气去防【又记是养字】他及他到利贞处自不用养【又记养字是恁地字】又问自一念之萌以至于事之得其所是一事之元亨利贞先生应曰他自这里做起所谓生生之谓易也是恁地又记曰气行到这里住着便立在这里既立在这里则又从这里做起○道便只是天德不消分别乾道变化是就乾道上説天德是就他四德上説○各正性命言其禀赋之初保合大和言其既得之后○保合大和天地万物皆然天地是大底万物万物是小底天地○问首出庶物万国咸宁恐尽是圣人事伊川分作乾道君道如何先生曰乾道变化至乃利贞是干首出庶物万国咸宁是圣人又曰首出庶物便是聪明睿知高出庶物之上以君天下方得万国咸宁礼记云聪明睿知足以有临也须是聪明睿知皆过于天下之人方可临得它○各正性命保合大和圣人于乾卦发此两句最好人之所以为人物之所以为物都是正个性命保合得个和气性命便是当初合下分付底保合便是有个皮殻包裹如人以刀破其腹此个物事便散却便死【并语録】○又通书义大哉乾元万物资始诚之源也此上二句引易以明之干者纯阳之卦其义为健乃天德之别名也元始也资取也言乾道之元万物所取以为始者乃实理流出以赋于人之本如水之有源即图之阳动也○乾道变化各正性命诚斯立焉此上二句亦易文天所赋为命物所受为性言乾道变化而万物各得受其所赋之正则实理于是而各为一物之主矣即图之隂静也○又太极图义成之者性万物各正其性命也【并周子全书】○又西铭解义天气也以至健而位乎上父道也地形也以至顺而位乎下母道也人禀气于天受形于地以藐然之身混合无间而位乎中子道也然不曰天地而曰乾坤者天地其形体也乾坤其性情也干者健而无息之谓万物之所资以始者也坤者顺而有常之谓万物之所资以生者也是乃天地之所以为天地而父母乎万物者故指而言之【张子全书】
　　广汉张氏曰或问明道先生曰维天之命于穆不已不其忠乎天地变化草木蕃不其恕乎伊川先生曰乾道变化各正性命恕也侯子曰伊川説得尤有功天授万物之谓命春生之冬藏之岁岁如是天未尝一岁误万物也可谓忠矣万物洪纎高下短长各得其欲可谓恕矣九思谓维天之命于穆不已葢一元之气运行无息所谓天行健者也以其行健无息故能生生万物而各禀此善意故曰恕其在人体之则曰干干诚意无毫髪间断则发见于外斯能以已推之以心之所本既善则应人接物皆如其心可谓恕矣观明道谓草木蕃与伊川言各正性命不见有差殊其在万物得其所以蕃生便是正性命不知侯子何以分轻重兼谓维天之命为天授万物者恐此天命只是天理伊川所谓在天为命不必须是授之万物始谓之命故又谓春生冬藏岁岁如是未尝误万物为忠恐此亦只是恕葢已发者也九思所言忠恕与天命大意是否及所疑侯先生之言并乞详教答曰明道之言意固完具但伊川所举各正性命之语为更有功忠体也恕用也体立而用未尝不存乎其中用之所形体亦无乎不具也以此意玩味则见伊川之言尤有功处侯师圣所説忠字恐未为得二先生之意天命且于理上推原未可只去一元之气上看【南轩集答游诚之】
　　东莱吕氏曰易有太极是生两仪非谓既生之后无太极也卦卦皆有太极非特卦卦事事物物皆有太极乾元者干之太极也坤元者坤之太极也一言一动莫不有之学者须玩乾元二字方见得云行雨施品物流形气象大哉乾元万物资始乃统天此彖元之义也云行雨施品物流形此彖亨之义也西铭亦有此句气象大明终始者非谓止言一卦终始如初九上九之终始当大明乾道之终始既知乾道则六位已成于吾胷中矣故曰六位时成六位非特卦中六位凡事中皆有六位时乘六龙以御天者言体乾道以作用也各正性命保合大和葢保合天地之大和【易説】○大明终始六位时成干之六位自古自今随在随足何尝不成但人不能明干之终始故自见其不成其实六位元不曾损坏也苟大明干之终始则事事物物中六位历然森列应时俱成更无渐次【纪闻】
　　象曰天行健君子以自彊不息
　　濓溪先生曰君子干干不息于诚然必惩忿窒欲迁善改过而后至干之用其善是损益之大莫是过圣人之防深哉【通书】
　　伊川先生曰乾道覆育之象至大非圣人莫能体欲人皆可取法也故取其行健而已至健固足以见天道也君子以自彊不息法天行之健也【易传】○干体便是健及分在诸处不可皆名健然在其中矣【周行已録】横渠先生曰道行也所行即是道易言天行健天道也【易説】
　　广平游氏曰至诚无息天行健也若文王之德之纯是也未能无息而不息者君子之自彊也若顔子三月不违仁是也【中庸解】
　　白云郭氏曰天有干之象也君子象天与干者也天有干之象者以干健而天行亦健故也君子能象天与干者以天行健而君子自彊不息可象之也【易説】○天地之功山川积而得之天之所以为天文王积而得之天不已文王亦不已岂非天行健君子自彊不息之谓乎【中庸解】
　　汉上朱氏曰易者象也有卦象有爻象彖也者言乎象者也言卦象也爻象动乎内言爻象也夫子之大象别以八卦取义错综而成之有取两体者有取互体者有取卦变者大槩彖有未尽者于大象申之天所以为天者健也万里一息其行不已君子以是自彊不息不敢横私其身也夫不息则久久则徴徴则悠逺悠逺则博厚博厚则高明博厚配地高明配天干言不息配天也坤言厚德配地也两者诚而已矣独于干言诚者诚天之道也【易传】
　　新安朱氏曰象者卦之上下两象及两象之六爻周公所系之辞也天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天德之刚则自彊而不息矣【本义】○天行以下先儒谓之大象潜龙以下先儒谓之小象后放此○问天行健如何先生曰惟胡安定説得好因举其説曰天者干之形干者天之用天形苍然南枢入地下三十六度北枢出地上三十六度状如倚杵其用则一昼一夜行九十余万里人一呼一吸为一息一息之间天行已八十余里人一昼一夜有万三千六百余息故天行九十余万里天之行健可知故君子法之以自彊不息云【因为董铢言天之气运转不息故阁得地在中间铢未达先生曰如弄椀珠底只恁运转不住故在空中不坠少有息则坠矣】○乾卦有两干是两天也昨日行一天今日又行其实是一天而行健不已此所以为天行健○卫德明问天以气言之则一昼一夜周行乎三百六十度以理言之则于穆不已无间容息岂不是至健先生云他却不如此説只管去自彊不息上讨○问以性情言之谓之干先生云是天一个性情如此火之性情则是个热水之性情则是个寒天之性情则是一个健健故不息惟健乃能不息其理是自然如此使天有一时息则地须落下去人都坠死缘他转运周流无一时息故局得这地在中间今只于地信得他是断然不息○问天者天之形体干者天之性情健而无息之谓干干何以合性情言之曰性情二者常相参在此情便是性之发非性何以有情健而无息非性何以能如此【并语録】○通书干损益动释义曰此以乾卦爻词损益大象发明思诚之方葢干干不息者体也去恶进善者用也无体则用无以行无用则体无以措故以三卦合而言之【周子全书】○又晦庵感兴诗曰吾闻包牺氏爰初辟乾坤干行配天德坤布协地文仰观浑周一息万里犇俯察方仪静隤然千古存悟彼立象意契此入德门勤行当不息敬守思弥敦【文集】
　　东莱吕氏曰象曰天行健君子以自强不息他卦象中皆言卦名如地势坤云雷屯之类独此卦不言干而言健葢非健不足以尽乾道之大君子体干正在自彊不息当看自之一字【易説】○又至诚无息解曰诚自成也非有假于物也而其动以天故无息前此葢疑而其动以天一句下文云无息者诚之体也不息所以体诚也既曰无息者诚之体则其动即天也若下以字则已是不息所以体诚矣【中庸质疑】
　　潜龙勿用阳在下也
　　伊川先生曰阳气在下君子处微未可用也【易传】白云郭氏曰在下非独处微亦阳未动而时未至故也【易説】
　　见龙在田德施普也
　　伊川先生曰见于地上德化及物其施已普也【易传】白云郭氏曰时至而出兼善天下膏泽下于民之时也【易説】
　　终日干干反复道也
　　伊川先生曰进退动息必以道也【易传】○反复道也言终日干干往来皆由于道也三位在二体之中可进而上可退而下故言反复【张绎所録】
　　广平游氏曰终日干干反复于道也反复宜与复卦之反复同释终日干干行事之时而曰反复道何也葢君子之行事虽汲汲皇皇而易简之理未尝离也亦行其所无事而已九三在下体之上将离人而天矣故有反复道之象若夫圣人作而万物覩则天德之所为确乎能其事而已矣虽有为而未尝为反复不容言矣【易説】
　　白云郭氏曰干干自彊不息也自彊不息则反复皆天道造次顚沛必于是也【易説】
　　或跃在渊进无咎也
　　伊川先生曰量可而进适其时则无咎【易传】
　　横渠先生曰或跃进退皆可在渊者性退也故指其时而言也【易説】
　　白云郭氏曰四为有位之臣与五同功虽有进退之义而义在有为故进亦无咎圣人惧其近而必进故或之亦虑其退而失时故曰进无咎也【易説】
　　飞龙在天大人造也
　　伊川先生曰大人之为圣人【一无人字】之事也【易传】
　　横渠先生曰干之九五曰飞龙在天利见大人乃大人造位天德成性跻圣者耳若夫受命首出则所性不存焉故不曰位乎君位而曰位乎天德不曰大人君矣而曰大人造也○九五大人造也造成就也或谓造为至义亦可大人成性则圣也化化则纯是天德也圣犹天也故不可阶而升圣人之教未尝以性化责人若大人则学可至也位天德则神神则天也故不可以神属人而言庄子言神人不识义理也又谓至人眞人其辞险窄皆无可取孟子六等至于神则不可言人也【并易説】
　　白云郭氏曰大人体干行健不为小道也故飞龙见大人之为【易説】
　　亢龙有悔盈不可久也
　　伊川先生曰盈则变有悔也【易传】
　　白云郭氏曰易穷则变变则通通则久亢不知变其能久乎【易説】
　　用九天德不可为首也
　　明道先生曰文王之所以为文也纯亦不已此乃天德也有天德便可语王道【刘绚所録】
　　伊川先生曰用九天德也天德阳刚复用刚而好先则过矣【易传】
　　白云郭氏曰善用天德者用其大不善用天德者用其强强无不及也处众则欲长有功则欲伐故圣人于是戒之益赞于禹曰满招损谦受益时乃天道其知用天德者欤【易説】
　　汉上朱氏曰夫子小象辞也晋太史蔡墨曰在干之姤曰潜龙勿用在干之同人曰见龙在田此系辞所谓干一索再索三索陆绩所谓初九九二也初九变坤下有伏震潜龙也阳气潜藏在下之时曰昆仑旁薄幽也二居地表田也坤变为离离为文文章炳明见龙也龙德而见如日下照施及于物者普矣曰龙出乎中龙德始着也三变离兊日在下终日也初九九二干干也初九始正也九三终正也终则有始反复干干动息不离于道者也三则极极则反反则复非终日干干能之乎曰首尾可以为庸程颢曰终日干干对越在天葢上天之载无声臭也初二三有伏震震为龙为足五为坎九四变离兊兊为泽泽渊也足进乎五或跃也伏震为龙退而在渊也九居四履非其位宜有咎进则无咎尧老而舜摄舜老而禹徂征之时乎曰东动青龙光离于渊程颐易传曰量可而进适其时则无咎九五坎变离离为飞干为天离渊而飞飞龙在天也离为目见也九五动九二大人应而往造之利见大人也曰龙干于天长类无彊上九变兊兊为毁折亢满之累也盈极则虚不可乆也曰南征不利九阳刚之极干天德在万物之先复用阳刚之极则刚过矣人所不能堪也九六隂阳之变也九变则六六变则九九六相用刚柔相济然后适乎中闗子明曰以六用九易传曰以刚为天下先凶之道也伏爻何也曰京房所传飞伏也乾坤坎离震巽艮兊相伏者也见者为飞不见者为伏飞方来也伏既往也説卦巽其究为躁卦例飞伏也太史公律书曰冬至一隂下藏一阳上舒此论复卦初爻之伏巽也【易传】新安朱氏曰阳谓九下谓潜○反复重复践行之意○进无咎可以进而不必进也○造犹作也○不可为首言阳刚不可为物先故六阳皆变而吉【本义】
　　东莱吕氏曰终日干干反复道也干干不息也乾道反复如环之无端故无息也葢谓进退皆在道也【易説】
　　文言曰元者善之长也亨者嘉之防也利者义之和也贞者事之干也
　　明道先生曰天地之大德曰生天地絪缊万物化醇生之谓性【告子此言是而谓犬之性犹牛之性牛之性犹人之性则非也】万物之生意最可观此元者善之长也斯所谓仁也人与天地一物也而人特自小之何邪【刘质夫録】
　　伊川先生曰元亨利贞干之四德在人则元者众善之首也亨者嘉美之防也利者和合于义也贞者干事之用也【易传】○易虽言元者善之长然亦须通四德以言之至如八卦易之大义在乎此亦无人曾解来干健坤顺之类亦不曾果然体认得【入闗语録】○隂为小人利为不善不可一槩论夫隂助阳以成物者君子也其害阳者小人也夫利和义者善也其害义者不善也【张绎所録】○子罕言利非使人去利而就害也葢人不当以利为心易曰利者义之和以义而致利斯可矣○可欲之谓善便与元者善之长同理【吕与叔东见録】兼山郭氏曰彖既释此四德矣而文言又三复之何也曰干有天道有人道析而言之则明乎天人合而言之是或一道也今夫受命赋形于天地之中亦各从其类也本乎天者全乎天本乎地者全乎地是以谓之人也且人之有德慧术知得之于天进退用舍受之于命然则所谓天爵者吾所固有也得元者谓之仁善之长是也得亨者谓之礼嘉之防是也得利者谓之义义之和是也得贞者为正为信事之干是也君子行此四德故曰乾元亨利贞凡言人道也【易説】
　　白云郭氏曰元亨利贞固不止于在人者则善之长嘉之防义之和事之干非独人事而已【易説】
　　君子体仁足以长人嘉防足以合礼利物足以和义贞固足以干事君子行此四德者故曰乾元亨利贞伊川先生曰君子体仁足以长人体法于干之仁乃为君长之道足以长人也体仁体元也比而效之谓之体嘉防足以合礼得防通之嘉乃合于礼也不合礼则非理岂得为嘉非理安有亨乎利物足以和义和于义乃能利物岂有不得其宜而能利物者乎贞固足以干事贞固所以能干事也君子行此四德乃合于干也【易传】
　　横渠先生曰仁统天下之善礼嘉天下之防义公天下之利信一天下之动【易説】
　　广平游氏曰道者天也道为万物之奥故足以统天仁者人也仁为众善之首故足以长人犹之万物发育乎春而震为长子也大为之制经为三百曲为之防详为三千要皆归于大中而已故曰嘉防足以合礼犹之万物相见于夏而离为文明也义主于刻制而利不生于其间则不和先王之义劳之乃所以逸之故民至于忘其劳杀之乃所以生之故民至于忘其死葢利之实行乎其中矣故曰利物足以和义犹之万物雕悴于秋而説言乎兊也事以智谋物以智创智而不贞则事不立贞者正而固也谋之不正则异议得以屈之守之不固则众力得以倾之岂事之干邪故曰贞固足以干事犹之万物终藏于冬而成言乎艮也君子行此四德则乾道在我矣故曰乾元亨利贞【易説】白云郭氏曰君子体干之仁故足以长人体干之嘉防故足以合礼体干之利物故足以和义体干之贞固故足以干事此君子行此四德之道也君子行此四德亦同干之元亨利贞【易説】
　　汉上朱氏曰文言者错杂四德六爻反复成文设为问答往来相错亦文也故太凖之以文天地之大德曰生元者生物之始善之长也其在人则仁也亨者天地之极通众美之期防也利由屈信相感而生或屈或信各得其宜义者宜也语义则利在其中矣贞正也在物则成也所谓水包贞也有德乃有事德不正则事不立立事之谓干唯仁者宜在高位故君子体仁足以长人凡长于人皆长也物不可以苟合必致饰焉故嘉防足以合礼嘉防如嘉魂魄是也利顺物理而行之各得其所欲者也故利物足以和义守正坚固不为万物之所挠夺乃能建立庶事故贞固足以干事君子刚健不息行此四德故曰乾元亨利贞张载曰天下之理得元也亨防而通也説诸心利也一天下之动贞也【易传】
　　新安朱氏曰此篇申彖传象传之意以尽乾坤二卦之蕴而余卦之説因可以例推云元者善之长也元者生物之始天地之德莫先于此故于时为春于人则为仁而众善之长也亨者生物之通物至于此莫不嘉美故于时为夏于人则为礼而众美之防也利者生物之遂物各得宜不相妨害故于时为秋于人则为义而得其分之和贞者生物之成实理具备随在各足故于时为冬于人则为智而为众事之干干木之身枝叶所依以立者也君子体仁以仁为体则无一物不在所爱之中故足以长人嘉其所防则无不合礼使物各得其所利则义无不和贞固者知正之所在而固守之所谓知而勿去者也故足以为事之干君子行此四德者非君子之至健无以行此故曰乾元亨利贞此第一节申彖传之意与春秋传所载穆姜之言不异疑古者已有此语穆姜称之而夫子亦有取焉故下文别以子曰表孔子之辞葢传者欲以明此章之为古语也【本义】○问文言四德一段先生曰元者善之长以下四句説天德之自然君子体仁足以长人以下四句説人事之当然元只是善之长万物生理皆始于此众善百行皆统于此故于时为春于人为仁亨是嘉之防此句自来説者多不明嘉美也防犹齐也嘉防众美之防犹言齐好也春天发生万物未大故齐到夏时洪纎高下各各畅茂葢春方生育至此乃无一物不畅茂其在人则礼仪三百威仪三千事事物物大大小小一齐到恰好处所谓动容周旋皆中礼故于时为夏于人为礼【周子遂唤作中】利者为义之和万物至此各遂其性事理至此无不得宜故于时为秋于人为义贞者乃事之干万物至此收敛成实事理至此无不的正故于时为冬于人为智此天德之自然其在君子所当从事于此者则必体仁乃足以长人嘉防足以合礼利物足以和义贞固足以干事此四句倒用上面四个字极有力体者以仁为我之骨我以之为体仁皆从我发出故无物不在所爱所以能长人嘉防足以合礼者言须是美其所防也欲其所防之美当美其所防葢其厚薄亲疎尊卑小大相接之体各有节文无不中节即所防皆美所以能合于礼也利物足以和义使物物各得其利则义无不和葢义是断制裁割底物若似不和然惟义能使事物各得其宜不相妨害自无乖戾而各得其和所以为义之和也苏氏説利者义之和却説义惨刻而不和不可徒义须着些利则和如此则义是一物利又是一物义是苦物恐人嫌须着些利令甜此不知利之言也义中自有利使人而皆义则不遗其亲不后其君自无不利非和而何贞固足以干事贞正也知其正之所在固守而不去故足以为事之干干事言事之所依以立葢正而能固万事依此而立在人则是智至灵至明是是非非确然不可移易不可欺瞒所以能立事也干如板筑之有桢干今人筑墙必立一木于土中为骨俗谓之夜义木无此则不可筑横曰桢直曰干无是非之心非知也知得是是非非之正坚固确守不可移易故曰知周子则谓之正也故曰乾元亨利贞他把干字当君子○元者善之长也亦仁而已体仁则痒疴疾痛举切吾身故足以长人亨者嘉之防防通也防而通也通有交之意嘉防犹言庆防防通而不嘉者有矣如小人同谋其情非不通也然非嘉美之防又安有亨乎利者义之和和合于义即利也利物足以和义葢义者得宜之谓也处得其宜不逆于物即所谓利则利之行岂不足以和义乎贞者事之干彻头彻尾不可欠缺人之遇事所以穨惰不立而失其素志者不贞故也此所谓贞固足以干事○四德大槩就人事言之自君子体干之德见诸行事者也是以系之曰君子行此四德者故曰乾元亨利贞○问元亨利贞干之四德仁义礼智人之四德然亨却是礼次序却不同何也先生曰仁义礼智犹言春夏秋冬○元亨利贞其发见有次序仁义礼智在里面自有次序到发见时随感而动却无次序○生底意思是仁杀底意思是义发见嘉防是礼收【又记是深字】藏不测是智○干之元亨利贞本是谓筮得此卦则大亨而利于守正而彖辞文言皆以为四德某常疑如此等类皆是别立説以发明一意至如坤之利牝马之贞则发得不甚相似○易中言元者善之长説得最亲切无渗漏仁义礼智莫非善这个却是善之长仁是有滋味底物事説做知觉却是无滋味底物事仁则有所属如孝弟慈和柔爱皆属仁○伊川语録中説仁者以天地万物为一体説得太深无捉摸处易传其手笔只云四德之元犹五常之仁偏言则一事专言则包四者又曰仁者天下之公善之本也易传只此两处説仁説得极平实学者当精看此等处○亚夫问万物之生意最可观此元者善之长也斯所谓仁也此只是先生所谓初之意否曰万物之生天命流行自始至终无非此理但初生之际精淳未散尤易见耳只如元亨利贞皆是善而元则为善之长亨利贞皆自那里来仁义礼智亦皆善也而仁则为万善之首义礼智皆从这里出耳○问伊川云四德之元犹五常之仁偏言则一事专言则包四者曰须先识得元与仁是个甚物事更就自家身上看甚麽是仁甚麽是义礼智既识得这一个便见得这一个能包得那数个若有人问自家如何一个便包得数个只答云只为是一个问黄直卿曰公于此处见得分明否曰向来看康节诗见得这意思如谓天根月窟间来往三十六宫都是春正与程子所谓静后见万物皆有春意同且如这个棹子安顿得恰好时便是仁葢无乖戾便是生意穷天地亘古今只是一个生意故曰仁者与物无对以其无往非仁此所以仁包四德也曰如此体仁便不是生底意思棹子安顿得恰好只可言中不可谓之仁元只是初底意便是如木之萌如草之芽其在人如恻然有隐初来底意思便是所以程子谓看鸡雏可以观仁为是那嫩小底便有仁底意思在以一身观之元如头亨便是手足利便是胷腹贞便是那元气所归宿处所以人头亦谓之元首穆姜亦曰元体之长也今若能知得所谓元之元元之亨元之利元之贞上面一个元字便是包那四个下面元字则是偏言则一事者恁地説则大煞分明了又须要知得所谓元之元亨之元利之元贞之元者葢见得此则知得所谓只是一个也若以一岁之体言之则春便是元之元然所谓首夏清和者便是亨之元孟秋之月便是利之元到那初冬十月便是贞之元也只是初底意思便是问曰如先生之言正是程子説复其见天地之心复之初爻便是天地生物之心也曰今只将公所见看所谓心譬如谷种生之性便是仁阳气发处乃情也观之便见久之复曰正如天官冢宰以分职言之特六卿之一耳而曰建邦之六典则又统六卿也○问元者用之端而亨利贞之理具焉至于为亨为利为贞则亦元之为耳此元之所以包四德也若分而言之则元亨诚之通利贞诚之复其体用固有在矣恐亦不得如山之説也以用言之则元为主以体言之则贞为主○问仁包四德如元者善之长从四时生物意思观之则隂阳都偏了曰如此则秋冬都无生物气象但生生之意至此退了到得退未尽处则阳气依旧在且如隂阳其初亦只是一个进便唤做阳退便唤做隂○又曰仁字须兼义礼智看方看得仁字出仁者仁之本体礼者仁之节文义者仁之断制智者仁之分别犹春夏秋冬虽不同而同出于春春则生意之生也夏则生意之长也秋则生意之成也冬则生意之藏也自四而两自两而一则统之有宗防之有元故曰五行一隂阳隂阳一太极○又曰仁为四德之首而智则能成始而成终犹元为四德之长然元不生于元而生于贞葢天地之化不翕聚则不发散也仁智交际之间乃万化之机轴此理循环不穷脗合无间故不贞则无以为元也○问亨者嘉之防先生曰此处难下语且以草木言之发生到夏时好处都来凑防嘉只是好处防是期防也又曰贞固是固得恰好如尾生之信是不贞之固须固得好方是贞○嘉防虽是有礼后底事然这意思却在礼之先嘉其所防时未説到那礼在然能如此则便能合礼利物时未説到和义在然能使物各得其利则便能和义防字説道是那万物一齐发见处得他尽嘉防便是如只一事两事嘉美时未为嘉防防字张葆光用齐字説説得几句也好使物各得其宜何利如之如此便足以和义这利字是好底如孟子所説战国时利是不好底这个利如那未有仁而遗其亲未有义而后其君之利和字也有那老苏所谓无利则义有惨杀而不和之意葢于物不利则义未和○伊川説利物足以和义觉他説得糊涂如何唤做和合于义四句都説不力○问利物足以和义曰义断是非别曲直近于不和然是非曲直辨便是利乃是和处也○或问利者义之和也曰义之和处便是利如君臣父子各得其宜此便是义之和处安得不云利如君不君臣不臣父不父子不子此便是不和也安得云利孔子所以罕言利者葢不欲专以利为言恐人只管去利上求也○贞者事之干伊川説贞字只以为正恐未足以尽贞之义须是説正而固然亦未推得到知上看得来合是如此知是那黙运事变底一件物事所以为事之干○体仁如体物相似人在那仁里做骨子故谓之体仁仁只是个道理须着这人方体得他做得他骨子比而效之之説却觉得不是○文言上不必大故求道理看来只是协韵説将去【继之者善也元亨是气之方行而未着于物也是上一截事成之者性也利贞是气之结成一物也是下一截事】四德之元犹五常之仁偏言则一事专言则包四者此段只于易元者善之长与论语言仁处看若天下之动贞夫一者也则贞又包四者周易一书只説一个利则利又大也元者善之长也善之首也亨者嘉之防也好底防聚也义者宜也利即义也万物各得其所义之合也干事事之骨也犹言体物也看此一段须与太极图通看四德之元安在甚处剥之为卦在甚处干天也一段在甚处方能通成一片不然则不贯通少间看得如此了犹未是受用处在○赵致道问元者善之长也先生曰元亨利贞皆善也而元乃为四者之长是善端初发见处也○甘吉甫问性与天道先生云譬如一条长连底物事其流行者是天道人得之者为性干之元亨利贞天道也人得之则为仁义礼智之性○问孟子言仁义礼智义在第二太极图以义为利却成在第三曰礼是阳故云亨谓之仁义礼智犹东西南北所谓元亨利贞犹东南西北一个是对説一个是从一边説【并语録】东莱吕氏曰利者义之和也老苏之説不合分利义为两涂葢义之和处即是利也苟有徒义徒利之辨则非矣○君子体仁足以长人仁者人也合而言之道也世人分为二故君子体而为一○君子行此四德者故曰乾元亨利贞既行此四德即是干也非止体干也【易説】○又曰君子体仁足以长人易传曰比而效之谓之体仁者人也合而言之道也只为人不能合故必比而效之执柯伐柯其则不逺比而效之之谓也【纪闻】○体仁不是将仁来为我之体我之体便都是仁也【此朱子语】○又曰贞固足以干事世人多谓疏通者能干事贞固者不能干事此葢错认朴拙为贞固耳殊不知世所谓疏通者虽能趣办目前然不贞不固终必败事故惟贞固为能干事也【纪闻】○元者善之长春秋传记穆姜所诵之语谓元者体之长觉得体字较好是一体之长也【此朱子语】
　　合订删补大易集义粹言卷二
<经部,易类,合订删补大易集义粹言>
　　钦定四库全书
　　合订删补大易集义粹言卷三
　　头等侍卫纳喇性德编
　　初九曰潜龙勿用何谓也子曰龙德而隐者也不易乎世不成乎名遯世无闷不见是而无闷乐则行之忧则违之确乎其不可拔潜龙也
　　明道先生曰乐则行之忧则违之乐与忧皆道也非己之私也【刘绚过汝所録】
　　伊川先生曰自此以下言干之用用九之道也初九阳之微龙德之潜隐乃圣贤之在侧陋也守其道不随世而变晦其行不求知于时自信自乐见可而动知难而避其守坚不可夺潜龙之德也【易传】
　　横渠先生曰孔子喜弟子之不仕葢为德未成则不可以仕见行而未成者也故潜龙勿用龙德而未显者也不成名不求闻也养实而已乐行忧违不可与德者语也○遯世不见知而不悔圣人不为沽激之行以求时知依乎中庸人莫能知以此自信不知悔也○乐则行之忧则违之主于求吾志而已无所求于外故善世博化龙德而见者也若潜而未见则为己而己不暇及人者也【并易説】○用则行舍则藏唯我与尔有是夫顔子龙德而隐遯世不见知而不悔与圣者同能○龙德圣脩之极也顔子之进则欲一朝而至焉可为好学也已【并正蒙】
　　广平游氏曰龙德而隐故不易乎世龙德而正中故曰善世而不伐不易乎世者用舍在我故遯世无闷不成乎名者非誉不在物故不见是而无闷确乎其不可拔则行一不义杀一不辜而得天下不为矣非伯夷栁下惠之徒何足以与此若孔子则圣人之时不专于勿用也其易世之志未尝一日而忘故曰天下有道丘不与易也【易説】
　　山杨氏曰辟世者若伯夷待天下之清是也非遯世无闷确乎其不可拔不足以与此○孔子之门唯顔渊闵子未尝仕葢隐而未见也乐则行之忧则违之确乎其不可拔于二子见之矣【并语解】蓝田吕氏曰不易乎世与孔子所谓天下有道丘不与易也之易同孟子云夷子思以易天下亦然不成乎名与博学而无所成名同
　　汉上朱氏曰干之变化龙德也初九变坤谓之潜龙龙德而隐者也初之四变九为六易世也初九隐伏不易乎世也易如天下有道吾不与易也之易厯有元防运世世者辰也初九子之四易午故曰易世震为声巽见震伏不成乎名也二为中二动为庸初九依乎中庸初之四成兑説遯世而无闷也初九变不正不见是而无闷者举世非之而不加损也之四行也兑説乐也乐则行之也退而失位为忧忧则退违之也巽为木在下确乎其不可拔潜龙也初九一爻之四或曰遯或曰行何也曰自依乎中庸言之二隂遯也自初九之四言之行也此所谓曲而中也【易传】
　　白云郭氏曰道与世合则出而见道与世违则隐而潜惟有德者能之古之人邦无道至死不变又曰邦无道则愚岂不易乎世不成乎名者欤遯世无闷独善其身者也不见是而无闷人不知而不愠者也行其所可乐违其所可忧此顔子所以不改其乐而人不堪其忧也【易説】○且圣人依乎中庸也遯世无闷不见是而无闷其龙德之隐者乎非吾夫子畴克之哉顔渊见其进未见其止不改其乐而无只悔其殆庶几乎中庸明圣人潜龙之义故先举素隐终言遯世虽潜之中所不可废当遵而行之者中庸之道也【中庸解】
　　新安朱氏曰龙德圣人之德也在下故隐易谓变其所守大抵乾卦六爻文言皆以圣人明之有隐显而无浅深也【本义】○问行而未成如何曰只是事业未就又问干六爻皆圣人事安得而未成伊川云未成是未着莫是如此否曰虽是圣人毕竟初九行而未成又问此只论事业不论德否曰不消如此费力且如伊尹居有莘之时便是行而未成○潜龙勿用何谓也以下大概各就他要説处便説不必专説人事天道伊川説干之用干之时干之义也难分别到了时似用用似义○易如一个镜相似看甚物来都照得如潜龙只有个潜龙象自天子至于庶人看甚人来都使得孔子説作龙德而隐不易乎世不成乎名便是就事上指杀説了然防看底孔子説也活不防看底虽文王周公説底也死了又曰须知得他是假托説是包含説假托谓不惹着事物包含是説个影象在里无所不包【并语録】
　　东莱吕氏曰遯世而无闷者疑虑不萌于心确乎其不可拔也非离人而立于独者不足以与此若不逺复者未免于有念虑也故中庸曰遯世不见知而不悔惟圣者能之乐则行之忧则违之则之二字须子细详看凡人当乐当忧或为利害牵制或为私意所夺如何便行得违得惟圣人则便行便违也则便也此见圣人所为无滞碍处【易説】○又曰不易乎世不成乎名二者最难兼【纪闻】
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也
　　濓溪先生曰圣诚而已矣诚五常之本百行之源也静无而动有至正而明达也五常百行非诚非也邪暗塞也故诚则无事矣【通书】
　　伊川先生曰以龙德而处正中者也在卦之正中为得正中之义庸信庸谨造次必于是也既处无过之地则惟在闲邪邪既闲则诚存矣善世而不伐不有其善也德博而化正己而物正也皆大人之事虽非君位君之德也【易传】○敬是闲邪之道闲邪存其诚虽是两事然亦只是一事闲邪则诚自存矣天下有一个善一个恶去善即是恶去恶即是善譬如门不出便入岂出入外更别有一事也【刘元承手编】○闲邪存其诚闲邪则诚自存而闲其邪者乃在于言语饮食进退与人交接之际而已矣【畅潜道録】○闲邪则诚自存不是外面捉一个诚将来存着今人外面役役于不善于不善中寻个善来存着如此则岂有入善之理只是闲邪则诚自存故孟子言性善皆由内出只为诚便存闲邪更着甚工夫但是动容貌整思【一作心】虑则自然生敬敬只是主一也主一则既不之东又不之西如是则只是中既不之此又不之彼如是则只是内存此则自然天理明○闲邪则固【一有主字】一矣然【一作能】主一则不消言闲邪有以一为难见不可下工夫如何【一作行】主一者无他只是整齐【一作庄整】严肃则心便一一则自是无非僻之好此意但涵养久久则天理自然明○闲邪存诚闲邪则诚自存如人有室藩墙不修不能防冦冦从东来逐之则复有自西入逐得一人一人复至不如修其藩墙则冦自不至故欲闲邪也【并入闗语録】○如何是闲邪非礼而勿视听言动邪斯闲矣【吕与叔録】
　　横渠先生曰庸言庸行葢天下经德达道大人之德施于是者溥矣天下之文明于是着矣然非穷变化之神以时措之宜则或陷于非礼之礼非义之义此顔子所以求龙德而正中干干进德思处其极未敢以方体之常安吾止也○顔氏求龙德正中而未见其止故择中庸得一善则拳拳服膺叹夫子忽焉前后也○德博而化言化物也以其善世即是化也善其身自化也兼善天下则是化物也知化则是德化圣人自化也化之况味在学者未易见焉但有此次序【并易説】
　　广平游氏曰出门如见大賔使民如承大祭则亦闲邪存其诚而已【语解】
　　蓝田吕氏曰皆干也九二之中君德也九五之中天德也君德使民有所视效故曰见天德卓越积盛而至不可阶而升故曰飞人伦者天下之常道百世所不易大君所先治也九二人道之极而位正中惟人伦之为务故庸言之信庸行之谨九二成德所以常久而不敝在乎闲邪不伐而已初潜学也二见用也三干干四或跃离乎人而未至于天也五絶羣离类位乎天也上过则亢大成若缺则不至乎亢以有悔也
　　汉上朱氏曰九二之动龙德而正中者也庸者中之用也二之五兑为口为言上行为行言行也言中庸而应庸言之信也行中庸而正庸行之谨也言行变化不失其中故谓之庸初九九三上下正闲邪也九二动正中存诚也诚自成也非外铄也闲邪则诚自存犹之烟尽火明波澄水静闲之者谁与莫非诚也言信行谨闲邪存诚其德正中自二之五善渉乎世矣然且不自伐以正中而游人间者也兑隐矣二不行矣不闻其言不见其行不伐也德施而光普博也文明而巽化也唯至诚为能化其德如是宜之五为君也是以利见九五之大人故曰君德五君位也顔子择乎中庸而弗失之夫子告之以为邦九二君德故也【易传】
　　白云郭氏曰初九潜而勿用故孔子言其隐德九二见而在田故孔子言其龙德之着见者由二爻以观之中庸所谓诚则形形则着着则明明则动动则变变则化之序也庸言之信庸行之谨言行之见者安行之也惟正故能闲邪惟中故能存诚闲邪所以存其诚也有善世之功而不自伐故天下莫与汝争功有正中龙德博而物化故能尽性尽人物之性岂非闲邪存诚之所致欤君之德正中而已九二所谓咸有一德者也【易説】○庸言之信庸行之谨闲邪存其诚此龙德正中之事中庸之圣人也【中庸解】
　　新安朱氏曰正中不潜而未跃之时也常言亦信常行亦谨盛德之至也闲邪存其诚无斁亦保之意言君德也者释大人之为九二也【本义】○庸言庸行盛德之至到这里不消得恁地犹自闲邪存诚便是无射亦保虽无厌斁亦当保也保者持守之意○问九二闲邪存诚与九三修辞立诚相似否曰他地位自别闲邪存诚不大段用力修辞立诚大段着气力干之九二处得其中都不着费力庸言之信庸行之谨闲邪存其诚善世而不伐德博而化而已若九三则刚而不中过高而危故有干干之戒○利见大人君德也两处説这个君德却是要发明大人即是九二孔子怕人道别是个大人故如此互相发明使三百八十四爻皆恁地凑着岂不快活人只是中间多有凑不着底不可晓○利见大人君德也夫子怕人不把九二做大人别讨一个大人所以去这里説个君德也两处皆如此説龙德正中以下皆君德言虽不当君位却有君德所以也做大人伊川却説得这个大人做两様○问闲邪则固一矣主一则更不消言闲邪曰只是觉见邪在这里要去闲他则这心便一了所以説道闲邪则固一矣既一则邪便自不能入便更不消説又去闲邪恰如知得外面有贼今夜用须防他则便惺了既惺了不须更説防贼【并语録】○通书诚下释义曰圣人之所以为圣不过全此实理而已即所谓太极者也○五常仁义礼智信五行之性也百行孝弟忠信之属万物之象也实理全则五常不亏而百行修矣○方静而隂诚固未尝无也以其未形而谓之无耳及动而阳诚非至此而后有也以其可见而谓之有耳静无则至正而已动有然后明与达者可见也○非诚则五常百行皆无其实所谓不诚无物者也静而不正故邪动而不明不达故暗且塞○诚则众理自然无一不备不待思勉而从容中道矣【并周子全书】东莱吕氏曰龙德而正中者也庸言之信庸行之谨庸者常也惟常言常行自得正中之义又曰闲邪存其诚诚者中所固有但当于邪字上用力防之而已惩忿窒欲闲邪存诚尊德性也必学以聚之问以辨之又曰善世而不伐凡人之功有相敌者则矜伐之心生惟其已之善超迈于世人莫已敌如此自然不伐又曰见龙在田利见大人君德也九二臣位而言君德古人言君不独有天下谓之君凡可以济世长人者皆曰君可也【易説】
　　九三曰君子终日干干夕惕若厉无咎何谓也子曰君子进德脩业忠信所以进德也脩辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　明道先生曰忠信所以进德终日干干君子当终日对越在天也葢上天之载无声无臭其体则谓之易其理则谓之道其用则谓之神其命于人则谓之性率性则谓之道修道则谓之教孟子于其中又发挥出浩然之气可谓尽矣【一作性】故説神如在其上如在其左右夫小大事而只曰诚之不可揜如此夫彻上彻下不过如此○修辞立其诚不可不子细理防言能修省言辞便是要立诚若只是修饰言辞为心只是为伪也若修其言辞正为立已之诚意乃是体当自家敬以直内义以方外之实事道之浩浩何处下手唯立诚才【一作方】有可居之处有可居之处则可以修业也终日干干夫小大事却只是忠信所以进德为实下手处修辞立其诚为实修业处○修辞立其诚文质之义也○子贡之知亚于顔子知至而未至之也【并李吁録】○知至则便意诚若有知而不诚者皆知未至尔知至而至之者知至而往至之乃吉之先见故曰可与几也知终而终之则可与存义也知至至之主知知终终之主终【刘绚师训】○忠信为基本所以进德也辞修诚意立所以居业也此乃乾道由此二句可至圣人也【朱公掞编】○儒者之所以必有窒碍者何也只为不致知知至至之则自无事可夺【入闗语録】
　　伊川先生曰三居下之上而君德已着将何为哉惟进德修业而已内积忠信所以进德也择言笃志所以居业也知至至之致知也求知所至而后【一无后字】至之知之在先故可与几所谓始条理者知之事也知终终之力行也既知所终则力进而终之守之在后故可与存义所谓终条理者圣之事也此学之始终也君子之学如是故知处上下之道而无骄忧不懈而知惧虽在危地而无咎也【易传】○莹中尝爱文中子或问学易子曰终日干干可也此语最尽文王所以圣亦只是个不已先生曰凡説经义如只管节节推上去可知是尽夫终日干干未尽得易据此一句只做得九三使若谓干干是不已不已又是道渐渐推去则自然是尽只是理不如此【杨遵道録】○忠信所以进德者何也闲邪则诚自存诚存斯为忠信也○忠信所以进德修辞立其诚所以居业修立在人【并吕与叔所録】○知至则当至之知终则当遂【一无遂字】终之须以知为本知之深则行之必至无有知之而不能行者知而不能行只是知得浅饥而不食乌喙人不蹈水火只是知人为不善只为不知知至而至之知几之事故可与几知终而终之故可与存义知至是致知博学明辨审问愼思皆致知知至之事笃行便是终之如始条理终条理因其始条理故能终条理犹知至即能终之【入闗语録】○金声而玉振之此孟子为学者言终始之义也乐之作始以金奏而以玉声终之诗曰依我磬声是也始于致知智之事行所知而至其极圣之事也易曰知至至之知终终之是也【唐棣所録】○知至至之如今学者且先知有至处便从此至之是可与几也非知几者安能先识至处知终终之知学之终处而终之然后可与存义或云九三知九五之位可至而至之大煞害事使人臣常懐此心大乱之道亦自不识汤武知至至之只是至其道也【张绎所録】○或问忠信进德之事固可勉强然致知甚难曰子以诚敬为可勉强且恁地説到底须是知了方行得若不知只是觑却尧学它行事无尧许多聪明睿智怎生得如他动容周旋中礼【刘元承手编】○学者必知所以入德不知所以入德未见其能进也故孟子曰不明乎善不诚其身易曰知至至之【胡氏拾遗】
　　横渠先生曰干九三修辞立诚非继日待旦如周公不足以终其业○忠信所以进德学者止是一诚意耳若不忠信如何进德不骄德当至也不忧业当终也○适在不安之位故曰因其时○求致用者几不可缓将进德者徙义必精此君子所以立多凶多惧之地干干德业不少懈于趋时也知至极尽其所知也【并易説】○顔渊从师进德于孔子之门孟子命世修业于战国之际此所以潜见之不同○将修己必先厚重以自持厚重知学德乃进而不固矣忠信进德唯尚友而急贤欲胜己者亲无如改过之不吝【并正防】广平游氏曰忠信所以进德也如甘之受和白之受采故善学者其心以忠信为主不言则己言而必忠信也故其言为德言不行则已行而必忠信也故其行为德行止而思动而为无时而不在是焉则安往而非进德哉故为仁不主于忠信则仁必出于姑息为义不主于忠信则义必出于矫抗操是心以往则礼必出于足恭智必出于行险安往而非败德哉而何进德之有焉譬之欲立数仞之墙而浮埃聚沬以为基亦没世不能立矣○人而无信以輗軏为喻何也曰忠信所以进德而义也礼也以信成之人而无信则中无所主矣以之为仁则蹩躠而已以之为义则踶跂而已为智则诬为礼则伪无所施而可也輗軏大车小车所恃以行者也而有信则大德小德所资以进也故轮舆虽备而无輗軏则有车之名而无运行之实人而无信则虽居之似忠信行之似亷洁终不可入尧舜之道故其喻如此【并语解】
　　山杨氏曰忠信乃为进德之基本无忠信则如在虚空中行德何以进【语録】○修辞立诚而刚大之气形诸外则鄙倍斯逺矣○知至将以至之则见其进矣未至乎终之故未见其止也顔渊知至矣未至乎终之而死故孔子惜之也【并语解】
　　蓝田吕氏曰忠信进德如有诸已又知所以充实之也修辞立其诚正名是事行其实以称之也所立卓尔而欲从之知至至之也于德有先见之明也人不堪其忧而不改其乐知终终之也于分有当安之义也
　　汉上朱氏曰干刚之德自初至三进德也九三动成巽巽为事业者事之成动而巽修业也兑为口正以动忠信也忠信所以进德也巽言不离于忠信修辞也二正诚也巽为股立也修辞以立诚诚立而其业定修辞所以居业也初九知中之可至则行而至之初可与乎几也九三知中之不可过则动而终之三可与存乎义也义者时措之宜也曰诸一则始诸三则终二者其得中乎是故九三动而弗处居上位而不骄也初九遯而无闷在下位而不忧也是时干干者进德修业立诚以居之而已非安夫上位而不去也故干干因其时而惕虽危无咎巽为多白眼惕也九三之动危厉也离日在上为朝在五为昼在三四为日为夕为终日在三为暮夜为明入地中日在三故曰夕惕【易传】
　　白云郭氏曰干健也干干健之至其自强不息可知也葢不如是不足以进德修业大有为于天下也德在我者也非内尽忠信则德不可进事业措诸天下者也其修辞外见者未见其所以尽成已成物之道皆不足以居业也事之方来可至者至之君子知动之微作事谋始也事之已往当终者终之君子存谨终如始之义也卦至于三其道革矣自初至三可终之德业也自四以往可至之德业也既尽善始善终之道故居三之尊而不骄任五之事而不忧虽在危地何咎之有夫内以忠信而进德外以辞诚而居业知至之几知终之义不骄不忧皆干干而夕惕者也修辞立其诚如臯陶矢厥谟之类是也发号施令皆修辞也以诚为主【易説】
　　新安朱氏曰忠信主于心者无一念之不诚也修辞见于事者无一言之不实也虽有忠信之心然非修辞立诚则无以居之知至至之进德之事知终终之居业之事所以终日干干而夕犹惕若者以此故也可上可下不骄不忧所谓无咎也【本义】○德者得也得之于心谓之德如得这个孝则为孝之德业是做得成头绪有次第了不然泛泛做只是俗事更无可守○德者得之于心如得这孝之德在自家心里行出来方见得这便是行忠信是眞实如此进德修业这四个字煞包括道理德是就心上説业是就事上説忠信是自家心中诚实修辞立其诚是説处有眞实底道理进德修业最好玩味○忠信进德便是意诚处至如恶恶臭如好好色然后有地可据而无私累牵扰之患其进德孰御○忠信所以进德忠信实也然从知上来吾心知得是非端的是如此心便实实便忠信吾心以为实然从此做去即是进德处修辞立诚又是进德事○或问修业德亦有进否曰进德只就心上言居业是就事上言忠信如恶恶臭如好好色直是事事物物皆见得如此纯是天理则德日进不成只如此了却修辞立诚就事上理防所以居业也进则日见其新居则常而不厌○忠信所以进德只是着实则德便自进居只是常常守得常常做去业只是这个业今日修辞立其诚明日又修辞立其诚○问忠信所以进德曰忠信某尝説是如好好色如恶恶臭是决定彻底恁地这便防进人之所以一脚进前一脚退后只是不曾眞实做如何得进知至至之是见得恁地一向彻去故可与几忠信进德与知至至之可与几也这几句都是去底字修辞立诚与知终终之可与存义都是住底字进德是日日新居业是日日如此又曰进德是营度方架这屋相似居业是据见成底屋而居之○忠信二字与别处説不同因举破釡甑烧庐舍持三日粮示士卒必死无还心如此方防厮杀忠信便是有这心如此方防进德○忠信犹言实其善之谓非主忠信与朋友交而有信之忠信也能实其为善之意自是住不得德不期进而自进犹饥之欲食自是不可已进德则所知所行自是而不已居业则只自此住了不去只看进字居字可见进者日新而不已居者一定而不易忠信进德修辞立诚居业工夫之条件也知至至之可与几知终终之可与存义工夫之功程也此一段只是説终日干干而已○问忠信所以进德修辞立诚所以居业先生曰忠信二字正是中庸之反诸身而诚孟子之反身而诚様诚字是知得眞实了知得决然是如此更攧扑不碎了只欠下手去做修辞立诚则是眞个下手去做忠信是知得到那眞实极至处修辞立诚是做到那眞实极至处若不是眞实知得进个甚麽前头黒淬淬地如何进得去既知得若不眞实去做那个道理也只悬空在这里无个安泊处所谓忠信也只是虚底道理而已这里极难説须是合中庸反诸身而诚与孟子反身而诚诸处看【旧又有先生説孟子有诸已之谓信亦是易中所谓忠信非主忠信之忠信也】若看不透且待他时看而今正是这忠信所以进德一节看未得所以那修辞立诚一段也看未得又问所以只説修辞者只是工夫之一件否曰言是行之表凡人所行者无不发出来也是一件大事又曰忠信是始修辞立诚是终知至至之是进德之事知终终之是居业之事又问至之是已至其处否曰未在是知得那至处方有个向望处正要行进去知终终之是已至其处了终之而不去○问忠信所以进德本义云忠信主于心者无一念之不诚也既无不诚则是成德恐非进德之事曰无一念之不诚然后有以为进德之地若有不实如捕风捉影更无下工处德何由进须是表里皆实无一毫之伪德方日新矣又问修辞无一言之不实此易晓居业如何曰日日如此行是从生至死常如此用工夫无顷刻不相似某本义説见于事者是也又曰知崇礼卑亦是此意知崇进德之事也礼卑居业之事也○问忠信所以进德也修辞立其诚所以居业也知至至之可与几也知终终之可与存义也上面忠信与修辞立诚未是工夫到下面方是工夫否曰忠信所以进德修辞立其诚所以居业如何未是工夫只上面忠信与修辞立诚便是材料下面知至知终惟有实了方防如此大抵以忠信为本忠信只是实若无实如何防进如播种相似须是实有种子下在泥中方防日日发生若把个殻下在里面如何防发生只是空道理须是实见得若徒将耳听过口説过济甚事忠信所以为实者且如孝须实是孝方始那孝之德一日进一日如弟须实是弟方始那弟之德一日进一日若不实却自无根了如何防进今日觉见恁地去明日便渐能熟明日方见有一二分后日更见有三四分意思自然觉得不同立其诚诚依旧便是上面忠信修辞是言语照管得到那里面亦须照管得到居业是常常如此不少间断德是得之于心业是见之于事进德是自觉得意思一日强似一日一日振作似一日不是外面事只是自见得意思不同业是德之事也德则欲日进业要终始不易居是存而不失之意可与几是见得前面个道理便能日进向前去存义是守这个义只是这个道理常常存在这里好是心肯意肯之义譬如昨日是无奈何勉强去为善今日是心肯意肯要去为善○问修业居业之别先生曰二者只是一意居守也逐日修作时是修常常为此是守○进德修业进是要日新又新德须是如此业却须着居修业便是要居他居如人之居屋只住在这里面便是居不成道修些个了便了修辞便是立诚如今人拣择言语的一确二一字是一字一句是一句便是立诚若还脱空乱语诚意如何立伊川解修辞立诚作择言笃志説做两事説得来寛明道只做一意説明道这般底説得条直○问苏季明以治经为传道居业之实居常讲习只是空言无益质之两先生何如曰季明是横渠门人祖横渠修辞之説以立言传后为修辞是为居业明道与言易上修辞不恁地修辞只是如非礼勿言若修其言辞正为立己诚意乃是体当自家敬以直内义以方外之实事便是表里相应敬以直内义以方外便是立诚道之浩浩何处下手惟立诚才有可居之处则可以修业业便是逐日底事业恰似日课一般忠信所以进德为实下手处如是心中实实见得理之不妄如恶恶臭如好好色常常恁地则德不期进而进矣诚便即是忠信修省言辞便是要立得这忠信若口不择言只管逢事便説则忠信亦被汨没动荡立不住了明道便只辨它修辞二字便只理防其大规模伊川却与辨治经便理防细密都无缝罅又曰伊川也辨他不尽如讲习不止只是治经若平日所以讲习父慈子孝兄友弟恭与应事接物有合讲习或更切于治经亦不为无益此更是一个大病痛○明道先生论修辞立其诚所以居业也説得来如此洞洞流转若伊川以笃志解立其诚则缓了○内积忠信一言一动必忠必信是积也知至至之全在知字知终终之在着力守之○伊川説内积忠信积字説得好某实其善之説虽密不似积字好见得积在此而未见于事之意○知至至之此知谓进德者也知终终之此知谓居业者也进德者日日新又日新进而不已也居业者日日守定在此也然必内有忠信方能修辞心不在时如何修得于干言忠信者有健而无息之意于坤言敬者有顺而有常之意○知至至之主在至上知终终之主在终上至是要到那去处而未到之辞如去长安未到长安却先知道长安在那里从后行去这便是进德之事进德是要日新又新只管要进去便是要至之故説道可与几未做到那里先知得如此所以可与几进字贴着那几字至字又贴着那进字终则只是要守业只是这业今日如此明日又如此所以下个居字终者只这里终居字贴着那存字终字又贴着那居字德是心上説义是那业上底道理○知至虽未做到那里然已知道业可居心心念念做将去修辞立其诚以终他终便是居了进德知至可与几是一类事这般处説得精便与那崇德广业知崇礼卑一般若是那始条理终条理底説得麁○知至则知字是轻至字是到那处至之则至字是实之字是虚如知得要到临安是知至须是行到那里方是至之大学知至知字是重至字是轻○问知至至之致知也知终终之力行也虽是如此知至知终皆致知事至之终之皆力行事然知至至之主于知故可与几知终终之主于行故可与存义如何先生曰知至至之者言此心所知者眞个到那所知田地虽行未到而心已到故其精微几密一齐在此故曰可与几知终终之者既知到极处便力行进到极处此眞实见于行事故天下义理都无走失故曰可与存义所谓知者不似今人草草略知得而已其所知处此心眞个一一到那上也【知至至之进德之事以知得端的如此此心自实从此实处做便是进德处也】君子终日干干至夕犹点检而惕然恐惧葢凡所以如此者皆所以进德修业耳○问文言六爻皆以圣人明之有隐显而无浅深但九三一爻又似説学者事岂圣人亦有待于学邪所谓忠信进德修辞立诚在圣人分上如何先生曰圣人亦是如此进德亦是如此居业只是在学者则勉强而行之在圣人则自然安而行之知至知终亦然又问如庸言之信庸行之谨在圣人则自然如此为盛德之至闲邪存其诚在圣人则为无斁亦保是此意否先生曰谨信存诚是里面工夫无迹忠信进德修辞居业是外面事微有迹在圣人分位皆做得自别○问忠信所以进德至居业也可以做圣人事否曰不可所以进德正是做工夫处圣人则不消説忠信了只説得至诚问如此则皆是学者事曰然这里大槩都是学者事又问顷见某人言乾卦是圣人事坤卦是贤人事不知是否曰某不见得如此便是这物事劳攘説他是圣人事他这里又有説学者处如初九云潜龙勿用子曰云云也可以做圣人事九二曰云云也可以做圣人説及至九三便説得劳攘只做得学者事矣○问知至至之可与几也知终终之可与存义也曰忠信所以进德也修辞立其诚所以居业也方説知至至之可与几也知终终之可与存义也知至是知得到至处至之谓意思也随他到那里这里便可与理防几微处知终是知得到终处终之谓意思也随他到那里这里便可与存义存谓存主今日也存主在这里明日也存主在这里○又曰内积忠信所以进德也择言笃志所以居业也择言得是修省言辞笃志便是立诚知至至之便是知得进前去又曰知至便是眞实知得如恶恶臭如好好色至之便是眞个求到如恶恶臭如好好色之地知终便是知得进到这处了如何保守得便终保守便是终之如修辞立其诚便是知终终之可与几是未到那里先见得个事机便是见得到那里可与存义便似守得个物事在一个是进一个是居进如日知其所亡只管进前去居如月无忘其所能只管日日恁地做○又曰明道所云忠信所以进德至君子当终日对越在天也这个只是解一个终日干干忠信进德修辞立诚便无间断便是终日干干不必更説终日对越在天下面説上天之载无声无臭云云便是説许多事都只是一个天○贺孙问夜来闻忠信所以进德终日干干君子当终日对越在天详此一段意只是体当这个实理虽説出有许多般其实一理也曰此只是解终日干干故説此一段从上天之载无声无臭説起虽是无声臭其阖辟变化之体则谓之天然所以能阖辟变化之理则谓之道其功用着见处则谓之神此皆就天上説及説到其命于人则谓之性率性则谓之道修道则谓之教此是就人身上説上下説得如此子细都説了可谓尽矣○问忠信所以进德修业如何是干德敬以直内如何是坤德曰忠信所以进德是健底意思是便立脚做去敬以直内是顺守意思是恁地收敛做去○飞卿举圣贤所言忠信处以求其同异曰公所举许多忠信只是一个但地头不同直卿问干之忠信与他处所谓忠信正犹夫子之忠恕与子思所谓违道不逺之忠恕相似曰不然此非有等级也但地头各别耳正如伊川所谓无妄之谓诚不欺其次也不欺也是诚但是次于无妄耳先生复问道夫昨所谓如何曰先生昨所举如好好色如恶恶臭説忠信所以进德曰只是如此何不以此思之适所举忠信只是对人言之者干之忠信是专在已上言之者乾卦分明是先见得这个透彻便一直做将去如忠信所以进德至可与存义也都是径前做去有勇猛严厉斩截刚果之意须是见得方能恁地又如乐则行之忧则违之确乎其不可拔亦是这般刚决意思所以生知者分明是合下便见得透故其健自然如此更着力不得坤卦则未到这地位敬以直内义以方外未免帖把捉有持守底意思不似乾卦见得来透彻○道夫问易传云内积忠信所以进德也积字又也似用力如何曰正是用力不用力如何得乾卦虽如此亦是言学但干是先知得透故勇猛严厉其进莫之能御○履之问易之忠信莫只是实理曰此説实理未得只是实心有实心则进德自无穷已又曰实心便是学者之闗中河内必先有此而后可以有为若无此则若存若亡而已乌能有得乎有诸已之谓信意正谓此又曰程子谓一心之中如有两人焉将为善有恶以间之为不善又有丑耻之心此正交战之验程子此语正是言意不诚心不实处大凡意不诚分明是吾大贼我要上他牵下来我要前他拖教后去此最学者所宜察○道夫问忠信所以进德终日干干君子当终日对越在天也曰此一段只是解个终日干干在天之刚健者便是天之干在人之刚健者便是人之干其体则谓之易这便是横渠所谓坱然太虚升降飞扬未尝止息者自此而下虽有许多般要之形而上者谓之道形而下者谓之器皆是实理以时节分段言之便有古今以血气殻体言之便有人已理却只是一个理也○防亚夫问进德修业复云居业修居所以不同先生曰德则日进不已业如屋宇未修则当修之既修则居之○问克己复礼乾道也持敬行恕坤道也曰干是见羣龙无首吉既变则成坤故先迷失道后顺得常西南得朋东北丧朋坤则都无头但利牝马之贞而已所以乾卦自君子进德修业以至于知至至之可与几也知终终之可与存义也从知处説来如坤则但是敬以直内义以方外只就持守处説只説得一截如顔子克己复礼工夫却是从头做起来是先要见得后却做去大要着手脚仲弓却只是据见成本子做只是依本画胡芦都不问着那前一截了仲弓也是和粹但精神有所不及顔子是大贤故通晓向时陆子静尝説顔子不如仲弓而今看着似乎是克己复礼底较不如那持敬行恕底较无事但克己复礼工夫较大顔子似创业之君仲弓似守成之君仲弓不解做得那前一截只据见在底道理持守将去顔子极聪明警悟仲弓尽和粹又问仲弓寛洪简重如何见得曰也只想得是恁地夫子许他南面将南面非如此不可如不佞等处也见得他简重而今观他説居敬行简之类见得他工夫也大故细密○克己复礼也是有知底工夫在前主敬行恕只是据见在依本分做将去○或问修辞立其诚修辞所以立其诚意非徒修饰为也若修饰则秖不诚矣平居亦当察此而圣人独言于九三者葢当危疑之地人情之变辞危则易亢辞逊则易枉亦难乎有言矣于是焉而能修之则诚立矣【并语録】
　　广汉张氏曰修辞乃是体当自家诚意深味曾子之所谓出辞气者则可知矣于九三言之者大抵谓君子之学如是故能尽乎处上下之道也不必云于是焉而能修之则诚立也【答俞秀才】
　　东莱吕氏曰干之九三九四皆有进德之意葢九三九四皆重刚而不中处不安之地所以能进德修业凡人之为学者若自以为安且足则终不可以求进惟君子自处于不安故终日干干夕惕若厉无咎是以德可进业可修孔子推明其义曰忠信所以进德也修辞立其诚所以居业也大抵为学之道当先立其根本忠信乃实德也有此实德则可以进德修业根本不立则德终不可进业终不可修譬之播种有一粒之种潜萌于地中故春可生夏可长秋可成人但患无忠信若有忠信则德何患不进业何患不修故忠信所以立本也修辞立其诚此乃下工夫处大抵人之于辞当谨其所发辞之所发贵出乎诚敬修于外而不修于内此乃巧言令色非所谓修辞所谓修辞立其诚立之一字学者最当看人之于道须当先立其根本苟根本不立则迁转流徙必为事物所夺必不能存其诚此辞之所发所以贵立其诚而使之内外一体然后可以居业也君子居业犹百工居肆以成其事事之所以成由百工之居肆君子进德修业安可无所居乎○又曰忠信本也人能本夫忠信而端慤不欺则德业当进修矣业至大也居之必有自惟修辞立诚则为居业之所凡人有所作为必先见乎辞故疾人者有忌辞怒人者有忿辞辞既修则其中可知矣诚所以立也此正学者下手处○又曰知至至之可与几也知终终之可与存义也所见无毫髪不尽然后可与几所谓义者乃当然之理须全体是义乃可与存义若以义为善而求为之亦不可与存义矣此乃圣人始终之学如自十五而志于学便见得七十不逾矩地位自可欲之谓善便见圣而不可知之谓神地位此皆致知力行之所致也学至于此可谓尽矣圣人方且曰是故居上位而不骄在下位而不忧自常情观此数句以圣人处之为甚易不知圣人处之实难如中庸所谓君子尊德性而道问学致广大而尽精微极高明而道中庸乃曰居上不骄为下不倍葢圣人始终之学既尽方知其为难故干干因其时而惕虽危无咎此亦自然之理论圣人终始之学虽曰甚难要之皆自不安中得之在下位而不忧忧私忧也因其时而惕惕所宜惕也忧与惕两不相闗【并易説】○又曰忠信所以进德也有根则苗自长【纪闻】
</div>
    <div class="pagination">
<a href="合订删补大易集义粹言.html">上一页</a><a href="合订删补大易集义粹言.html">1</a><span class="current-page">2</span><a href="合订删补大易集义粹言_page3.html">3</a><a href="合订删补大易集义粹言_page4.html">4</a><a href="合订删补大易集义粹言_page5.html">5</a><a href="合订删补大易集义粹言_page6.html">6</a><a href="合订删补大易集义粹言_page7.html">7</a><span>...</span><a href="合订删补大易集义粹言_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
