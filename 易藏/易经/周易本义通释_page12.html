<!DOCTYPE html>
<html>
<head>
    <meta charset="UTF-8">
    <title>周易本义通释 - 第 12 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易本义通释 - 第 12 页/共 26 页</h1>
    <div class="content">　　指二五之应　通曰刚柔有上下之分故屯二之于初恶其乗刚柔有往来之情故蒙二之于五喜其接也
　　勿用取女行不顺也
　　顺当作慎盖顺慎古字通用荀子顺墨作慎墨且行不慎于经意尤亲切今当从之
　　困蒙之吝独逺实也
　　实叶韵去声
　　童蒙之吉顺以巽也
　　利用御寇上下顺也
　　御寇以刚上下皆得其道　通曰上之刚不为寇而止寇上之顺也下之人随其所止而止之下之顺也
　　云上于天需君子以饮食宴乐
　　云上于天无所复为待其阴阳之和而自雨尔事之当需者亦不容更有所为但饮食宴乐俟其自至而已一有所为则非需也
　　需于郊不犯难行也利用恒无咎未失常也
　　需于沙衍在中也虽小有言以吉终也
　　衍寛意以寛居中不急进也　通曰下体干九二衍在中即干九二寛以居之也初不失常故不犯难二以寛居中故不急进
　　需于泥灾在外也自我致寇敬慎不败也
　　外谓外卦敬慎不败发明占外之占圣人示人之意切矣
　　需于血顺以听也
　　通曰三能敬则虽迫坎之险而不败四能顺则虽陷坎之险而可出敬与慎固处险之道也
　　酒食贞吉以中正也
　　不速之客来敬之终吉虽不当位未夭失也
　　以隂居上是为当位言不当位未详
　　天与水违行讼君子以作事谋始
　　天上水下其行相违作事谋始讼端絶矣　通曰凡事有始有中有终讼中吉终凶然能谋于其始则讼端既絶中与终不必言矣
　　不永所事讼不可长也虽小有言其辨明也
　　不克讼归逋窜也自下讼上患至掇也
　　掇自取也
　　食旧德从上吉也
　　从上吉谓随人则吉明自主事则无成功也
　　复即命渝安贞不失也
　　讼元吉以中正也
　　中则听不偏正则断合理
　　以讼受服亦不足敬也
　　地中有水师君子以容民畜众
　　水不外于地兵不外于民故能养民则可以得众矣
　　师出以律失律凶也
　　在师中吉承天宠也王三锡命懐万邦也
　　通曰爻言王命象言天宠亦春秋王必称天之意也
　　师或舆尸大无功也
　　左次无咎未失常也
　　知难而退师之常也　通曰恐人以退为怯故明当退而退亦师之常也
　　长子帅师以中行也弟子舆尸使不当也
　　通曰一使字系民命之生死国家之安危或当或否吉凶天壤可不戒防
　　大君有命以正功也小人勿用必乱邦也
　　圣人之戒深矣　通曰王三锡命命于行师之始大君有命命于行师之终懐邦乱邦丈人小子之所以分此固圣人之所深虑逺戒也
　　地上有水比先王以建万国亲诸侯
　　地上有水水比于地不容有间建国亲侯亦先王所以比于天下而无间者也彖意人来比我此取我往比人　通曰师之容民畜众井田法也可以使君与民相合而无间
　　比之初六有它吉也
　　比之自内不自失也
　　得正则不自失矣
　　比之匪人不亦伤乎
　　通曰爻不言其大凶而夫子于象恻然痛悯之曰不亦伤乎即孟子哀防之意令人惕然有深省处
　　外比于贤以从上也
　　显比之吉位正中也舍逆取顺失前禽也邑人不诫上使中也
　　由上之德使不偏也　通曰使字与师六五同师之使不当谁使之五也比之使中谁使之亦五也
　　比之无首无所终也
　　以上下之象言之则为无首以终始之象言之则为无终无首则无终矣　通曰阴柔在上其德不足以为首无以比下其效不能以有终
　　风行天上小畜君子以懿文德
　　风有气而无质能畜而不能久故为小畜之象懿文德言未能厚积而逺施也　通曰小畜风行天上有气无质懿文德者以之大畜天在山中气凝于质多识前言往行者以之
　　复自道其义吉也
　　通曰卦言畜取止之义爻言复取进之义爻与卦不可一例观也盖在下而畜于阴势也其不为所畜而复于上者理也况初以阳居阳虽与四阴为正应而能自守以正其进复于上乃当然之理何咎之有其义当吉也
　　牵复在中亦不自失也
　　亦者承上爻义
　　夫妻反目不能正室也
　　程子曰说辐反目三自为也　通曰非四之能制三三刚而不中自制于四耳
　　有孚惕出上合志也有孚挛如不独富也既雨既处德积载也君子征凶有所疑也
　　上天下泽履君子以辨上下定民志
　　程备矣
　　素履之往独行愿也幽人贞吉中不自乱也
　　眇能视不足以有明也跛能履不足以与行也咥人之凶位不当也武人为于大君志刚也
　　通曰爻以位为志三志刚所以触祸四志行所以避祸
　　愬愬终吉志行也
　　夬履贞厉位正当也
　　伤于所恃　通曰或恃其聦明或恃其势位惟其自恃所以自决
　　元吉在上大有庆也
　　若得元吉则大有福庆也　通曰吉所以为庆元所以为大
　　天地交泰后以财成天地之道辅相天地之宜以左右民
　　财成以制其过辅相以补其不及　通曰乾坤而后阴阳各三十画然后为泰是泰由于阴阳无过无不及者也既泰之后制其过补其不及所以保泰也
　　拔茅征吉志在外也包荒得尚于中行以光大也无往不复天地际也
　　通曰此一际字天地否泰之防阴阳消长之交
　　翩翩不富皆失实也不戒以孚中心愿也
　　阴本居下在上为失实　通曰以德言则凡阳为实阴为不实以位言凡阴在上皆为失实也
　　以祉元吉中以行愿也
　　城复于隍其命乱也
　　命乱故复否告命所以治之也　通曰告命以治之则不付之于不可为也
　　天地不交否君子以俭德辟难不可荣以禄
　　收敛其德不形于外以避小人之难人不得以禄位荣之
　　拔茅贞吉志在君也
　　小人而变为君子则能以爱君为念而不计其私矣
　　大人否亨不乱羣也
　　言不乱于小人之羣　通曰二隂在下小人之羣也大人不为其羣所乱虽否而亨矣
　　包羞位不当也有命无咎志行也大人之吉位正当也否终则倾何可长也
　　天与火同人君子以类族辨物
　　天在上而火炎上其性同也类族辨物所以审异而致同也
　　出门同人又谁咎也同人于宗吝道也
　　伏戎于莽敌刚也三歳不兴安行也
　　言不能行
　　乗其墉义弗克也其吉则困而反则也
　　乗其墉矣则非其力之不足也特以义之弗克而不攻耳能以义断困而反于法则故吉也　通曰力不足而不攻者屈于势也力有余而不攻者屈于理也则者理之不可逾者也
　　同人之先以中直也大师相遇言相克也
　　直谓理直　通曰六爻惟三四不言同以二五之同者为理直则可以见三四之争同者为非理矣
　　同人于郊志未得也
</div>
    <div class="pagination">
<a href="周易本义通释_page11.html">上一页</a><span>...</span><a href="周易本义通释_page7.html">7</a><a href="周易本义通释_page8.html">8</a><a href="周易本义通释_page9.html">9</a><a href="周易本义通释_page10.html">10</a><a href="周易本义通释_page11.html">11</a><span class="current-page">12</span><a href="周易本义通释_page13.html">13</a><a href="周易本义通释_page14.html">14</a><a href="周易本义通释_page15.html">15</a><a href="周易本义通释_page16.html">16</a><a href="周易本义通释_page17.html">17</a><span>...</span><a href="周易本义通释_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
