<!DOCTYPE html>
<html>
<head>
    <meta charset="UTF-8">
    <title>学易记 - 第 10 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易记 - 第 10 页/共 27 页</h1>
    <div class="content">　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　伊川曰下离本干中爻变而成离上艮本坤上爻变而成艮离在内故云柔来艮在上故云刚上非谓成卦中升降也如讼无妄云刚来岂自上体而来也凡以柔居五者皆云柔进而上行柔居下者也乃居尊位是进而上也非谓自下体而上也卦之变皆自乾坤先儒不达故谓贲本泰卦岂有乾坤重而泰又由泰而变之理乎古者学为文否曰人见六经便以谓圣人亦作文不知圣人只摅发胷中所緼自成文耳所谓有徳者必有言也曰游夏称文学何也曰游夏亦何尝秉笔学为词章也且如观乎天文以察时变观乎人文以化成天下此岂词章之文也【刘亢承手编】白云曰贲饰也交相饰之谓贲柔来而文刚则刚为质而柔为文也以刚为质而柔文之得中得正此六二所以亨贲分刚上而文柔则柔为质而刚为文也以柔为质而刚文之又非中正之位可小事而已此上九所以小利有攸往也
　　天文者指上文刚柔相文而言也刚柔交错乃天之文日月星辰之谓也文明以止人之文尊卑上下礼文之谓也止谓各止其所止也文明以止谓明乎尊卑上下之分而不乱也故观乎天文则日中星鸟宵中星虚而东作西成时变可知矣观乎人文则君尊臣卑父坐子立兄先弟后夫唱妇随则麟趾驺虞化成可知矣
　　象曰山下有火贲君子以明庶政无敢折狱
　　伊川曰山者草木百物之所聚生也火在其下而上照庶类皆被其光明为贲饰之象也君子观明照之象以修明其庶政成文明之治而无果敢于折狱也折狱者专用情实有文饰则没其情矣故无敢用文以折狱也
　　初九贲其趾舎车而徒象曰舍车而徒义弗乘也伊川曰初九以阳刚居明体而处下君子有刚明之徳而在下者也君子在无位之地无所施于天下唯自贲饰其所行而已趾取在下而所以行也君子修饰之道正其所行守节处义其行不茍义或不当则舎车舆而宁徒行众人之所羞而君子所以为贲也初应四正也从二非正也近舎二之易而从四之难舎车而徒行也君子之贲守其义而已
　　白云曰趾在下者也徒行贱者之事也皆初之象也君子以义为荣而不以徒行为辱舎生取义尚有之况车徒之间乎
　　六二贲其须象曰贲其须与上兴也
　　六二以文明中正为一卦之主将以文明之道贲天下者也五居君位而不应不应则不可以有为矣须待也有待而兴智之事也然其须也乃所以为贲欤与上兴者谓与三相贲而起也【采安定白云佚庵语】
　　九三贲如濡如永贞吉象曰永贞之吉终莫之陵也伊川曰三处文明之极与二四二隂间处相贲贲之盛者也光彩之盛则有润泽故云贲如濡如
　　雷氏曰贲如濡如以礼文润饰之谓也贞而不永则非有终者也故曰永贞吉夫国家无礼文以润饰之则贵贱尊卑失其正而相陵矣身无礼文以润饰之则人侮之矣故象曰永贞之吉终莫之陵也
　　六四贲如皤如白马翰如匪冦婚媾象曰六四当位疑也匪冦婚媾终无尤也
　　雷氏曰六四自饰以正故曰贲如未受饰于初故曰皤如初九体干马也义而不汚白马也舎二之车而弗乘专志于四动而趋上疾若飞然故曰白马翰如六四以阴居阴正而不足于明是以初九之来本以亲已疑其为防也始虽疑而终能以正相贲复何尤哉
　　六五贲于丘园束帛戋戋吝终吉象曰六五之吉有喜也
　　白云曰六五为贲之王及于丘园所饰逺矣圣人不遐遗之义也逺且不遗况迩者乎丘园尚及之况朝廷乎故商之贲也及于耕筑周之贲也及于渔钓贲于丘园乃所以饰天下国家非特下饰穷士而已束帛戋戋币聘之礼汤聘伊尹文王聘吕望实币帛筐篚之意也马氏曰戋戋委积貌许慎以戋从戈盖谓有相次不一之意四方聘贤非一所也
　　诚斋曰吝终吉者币有所宜施亦有所宜吝吝之于非其人然后施之于惟其人吝故荣荣故喜喜故吉贤者荣之而毕赴喜孰大焉吉孰大焉
　　上九白贲无咎象曰白贲无咎上得志也
　　伊川曰处贲之极将有华伪失实之咎故戒以质素则无咎得志者在上而文柔成贲之功六五之君又受其贲故虽居无位之地而实尸贲之功与他卦居极者异矣
　　上九以刚文柔而居无位之地有功成不居之象故曰白贲功成不居何咎之有
　　【坤下艮上】
　　伊川曰卦五阴而一阳阴始自下生渐长至于盛极羣阴消剥于阳故为剥也
　　剥不利有攸往
　　伊川曰剥者羣阴长盛消剥一阳之时众小人剥丧君子故君子不利有所往唯当巽言晦迹随时消息以免小人之害也
　　白云曰不利有攸往者惧君子以道自任与小人校也
　　雷氏曰泰与夬君子长之卦也剥与否小人长之卦也泰曰吉亨夬曰利有攸往否曰不利君子贞剥曰不利有攸往凡以为君子谋也圣人作易区区为君子谋者非私君子而弃絶小人也葢君子进则君安邦宁生民受其赐鸟兽草木咸若小人亦得其所小人进则反此而小人亦不免其祸故圣人为君子谋者非特天下亦所以为小人谋也
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　伊川曰剥谓剥落也柔变刚也柔长而刚剥也夏至一阴生而渐长一阴长则一阳消至于建戌则极而成剥是阴柔变阳刚也君子当剥之时知不可有所往顺时而止乃能观剥之象也
　　白云曰消息盈虚天道之运君子所尚之道也山曰五阴上行小人之长极矣有爵赏以导其前刑威以驱其后中才而下孰不变而从之乎虽有刚明之资盖将巽言屈身以避害亦理势然也夫坤顺而艮止剥之成象观剥之象则知所以治剥矣东汉之君子不知出此引奸凶而授之柄卒至俱伤两败而国随以亡葢有以取之也夫寒暑之变天且不能暴为之况于人乎然君子尚消息盈虚无时而不然独于剥言之者葢当是时存亡之机间不容息与他卦异故也
　　诚斋曰不利有攸往其遂听天下之自乱乎圣人固曰盍观诸剥之象乎坤顺艮止止乱以顺止小人亦以顺故解党祸者陈寔之临延唐祚者方庆之对皆顺而止之非逆而激之也此君子治剥之道也
　　象曰山附于地剥上以厚下安宅
　　刘牧曰山以地为基厚其地则山保其髙君以民为本厚其下则君安于上
　　伊川曰山附于地圮剥之象也上谓居人上者观剥之象安养人民以厚其本乃所以安其居也书曰民惟邦本本固邦宁
　　初六剥牀以足蔑贞凶象曰剥牀以足以灭下也伊川曰阴之剥阳自下而上以牀为象者取身之所处也自下而剥渐至于身也剥牀以足剥牀之足也阴自下进渐消蔑于贞正凶之道也蔑无也谓消亡于正道也
　　六二剥牀以辨蔑贞凶象曰剥牀以辨未有与也白云曰伊川曰辨牀之干所以分隔上下者也辅嗣谓足之上孔氏谓身之下足之上分辨之处义皆一也剥牀以辨则其剥进矣未有与者逺阳而无应无以止之也防近阳有应有以止之安有蔑贞之凶哉天下之患未有不自小至大自防至着茍不能辨之于早未有不至于凶者剥之初二有凶之渐而非凶也三以应而无咎四则凶矣
　　杨氏曰六二未有刚以与之三则有所与也剥辨而未及肤茍有正道庶乎其无凶乎
　　六三剥之无咎象曰剥之无咎失上下也
　　伊川曰众阴剥阳之时而三独居刚应刚在剥之时为无咎者也三居剥而无咎者以其所处与上下诸阴不同是与其同类相失于处剥之道为无咎东汉之吕强是也
　　横渠曰独应于阳反为众阴所剥于义无咎吉凶不足言也
　　六四剥牀以肤凶象曰剥牀以肤切近灾也
　　伊川曰五为君位剥已及四在人则剥及其肤矣其灾也岂不切近乎
　　白云曰牀剥而后及其身及其身自肤始六四上体居牀之上则肤矣初二有及身之渐不能止之则灾及其身矣故直云凶也
　　南轩曰牀者人借以为安息之物也君子得行于世则天下泰然安枕犹之牀也今也众阴剥丧君子至于切近其身焉则君子不得其所可知矣君子如是天下又可知矣
　　六五贯鱼以宫人宠无不利象曰以宫人宠终无尤也白云曰方剥之时小人进长六五知不可决而宠之所谓顺剥之时而为止剥之道者也虽然贯众阴而宠之疑非圣人之道而曰无不利终无尤者盖消息盈虚天之道也君子之所尚也虽圣人不能违时特于其间而有止之之道非若一于顺而宠之不知济时者也安定先生曰以宫人宠但厚其田宅不使窃天下之权则无不利此谓根蒂之难去者
　　诚斋曰无不利者言不为害而已非盛世之大利也
　　上九硕果不食君子得舆小人剥庐象曰君子得舆民所载也小人剥庐终不可用也
　　明道曰息训为生者息则生矣一事息则一事生中间无间断硕果不食则便为复也
　　诸阳消剥已尽独有上九一爻尚存如硕大之果不见食将有复生之理舆所以载君子民之象也庐所以庇民君子之象也正道消剥既极则人复思治故众心愿载于君子是君子得舆为民所承载也为小人者必欲剥其庐则己复无所容身矣葢亦不思耳终不可用者圣人特为小人戒也【集伊川山白云説】
　　【震下坤上】
　　伊川曰一阳生五阴之下阴极而阳复也嵗十月阴盛既极冬至则一阳复生于地中故为复也阳君子之道阳消极而复反君子之道消极而复长也故为反善之义
　　复亨出入无疾朋来无咎反复其道七日来复利有攸往
　　伊川曰复亨既复则亨也出入谓生长复生于内入也长进于外出也先云出语顺耳物之始生其至防故多屯艰阳之始生其至防故多摧折春阳之发爲阴寒所折观草木于朝暮则可见矣出入无疾谓防阳生长无害之者也既无害之而其类渐进而来则将亨盛故无咎也所谓咎在则为差忒在君子则为抑塞不得尽其理阳之当复虽使有疾之固不能止其复也但为阻碍耳消长之道反复迭至阳之消至七日来复姤阳之始消也七变而成复故云七日阳进则阴退君子道长则小人道消故利有攸往白云曰朋来则有临有泰而后为复之无咎也
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　伊川曰复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也其道反复往来迭消迭息也七日来复者天之运行如是也消长相因天之理也阳刚君子之道故利有攸往一阳复于下乃天地生物之心也广平曰复其见天地之心乎天地之心主于生物复之时未有物也而物以阳复而生博爱者圣人之心也复礼未有爱也而博爱之实由复礼而出故序卦曰复则不妄无妄者天命也先王以茂对时育万物则于博施济众也何有
　　山曰一阳复于下而五阴在上则阳防而阴犹盛矣小人众而君子独非一人一日之力所能胜也动而不以顺行则疾之者至故动而以顺行而后出入无疾出入无疾而后朋来无咎七日谓自姤至复也夫四时之变浸而为寒暑固非一日之积也天且不能暴为之而况于人乎故剥以顺止之复以顺而行其道一也
　　诚斋曰阳长则万物望生息之功君子长则天下望平治之福岂得止而不行哉故刚长则利有攸往勉之之辞也圣人极言复之亨矣无咎矣利矣又一言断之曰复其见天地之心乎然则孰为天地之心动而生物贵阳贱阴长君子消小人是也有天下者可不求彼之心为此之心乎体之圣失之愚履之治舎之乱圣愚治乱此心而已
　　象曰雷在地中复先王以至日闭闗商旅不行后不省方
　　伊川曰阳始生于下而甚防安静而后能长先王顺天道当至日阳之始生安静以养之故闭闗使商旅不得行人君不省视四方顺天道也在一人之身亦然当安静以养其阳也
　　诚斋曰雷阳也地阴也冬至之日涸阴虽冰于地上一阳已萌于地中故万物皆寒井泉独温自闭闗以下皆圣人顺天时之一端也如后世月令是已
　　初九不逺复无祗悔元吉象曰不逺之复以修身也伊川曰复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也不逺而复者君子所以修其身之道也学问之道无他也唯其知不善则速改以从善而已只马融音之是反抵通
　　诚斋曰卦义为君子道长象义为承顺天时爻义为反复于善易之道无不含罗也
　　六二休复吉象曰休复之吉以下仁也
　　休即美也二虽阴爻天资中正切比于初见初能复以为美而乐从之是能忘势而乐善也故象谓之下仁书曰如有一介臣断断猗无他技其心休休焉其如有容人之有技若己有之人之彦圣其心好之解书者以休为乐善六二休复蹇叔以之
　　六三频复厉无咎象曰频复之厉义无咎也
　　伊川曰三以阴躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也
　　兼山曰孔子曰中庸其至矣乎民鲜能久矣人皆曰予知择乎中庸而不能期月守也故唯君子能久于其道其余则日月至焉而已是以子夏之徒出见纷华盛丽而説入间夫子之道而乐与夫回之为人择乎中庸得一善则拳拳服膺而弗失之者固有间矣
　　六四中行独复象曰中行独复以从道也
　　石氏曰处上下四阴之中故曰中行
　　伊川曰四行羣阴之中而独能复其志可谓善矣称其独复者以其从阳刚君子之善道也
　　白云曰舎类应初独行其志者也七十子于衰周之际从夫子于洙泗之间岂是道欤剥之六三与复之六四反对其义相类故在剥则取其失上下以应乎阳在复则取其独复以从其道也
　　前辈或云不言吉凶者葢此爻无可济之理故圣人但称其能复而不欲言其独从道必凶也此説或有错悮不然何反沮人为善也凡卦中之凶咎多言于可疑之爻若此爻之吉不待言而后见也何哉善人便是吉人恶人便是凶人若云初方甚防不足以相援则二亦不能获吉三又岂能无咎哉又曰不云无咎者以阴居阴柔弱之甚虽有从阳之志终不克济非无咎也是大不然以阴居阴乃当位也若以阳居之则刚而不正矣与初非应则不从君子之善道矣又岂能独复也哉且剥之时小人之道方长盛君子不利有攸往然则失上下而应阳者圣人尚曰无咎而况居利有攸往刚长之时乎
　　六五敦复无悔象曰敦复无悔中以自考也
　　初九阳刚君子之道也相应相比者复之易二与四是也逺而非应者复之难六五所以称敦复敦复者厚之至也中者六五固有之性也刘子曰人受天地之中以生惟其六五有是性是以能非应非比而能复不曰厚之至乎不与初应本当有悔以其能复是以无悔中以自考者非自有降衷之性则亦不能成此徳也汉昭帝之明察足以当之
　　上六迷复凶有灾用行师终有大败以其国君凶至于十年弗克征象曰迷复之凶反君道也
　　伊川曰以阴柔居复之终终迷不复者也迷而不复其凶可知在己则动皆过失灾祸亦自外而至葢所招也迷道不复无施而可用以行师则终有大败以之为国则君之凶也
　　诚斋曰上六以阴柔小人之极居亢满大臣之位遂其奸而不改迷于邪而不复故凶于而身则天灾人眚之毕集凶于而国则师败君凶而不振卢杞是也害真卿沮怀光天下皆以为奸邪而徳宗独不觉其奸邪伐叛之师未反而朱泚之变已作奉天之围未解而梁州之幸已严自是而后姑息之政行强藩之势成矣至于元和乃始克征何啻十年而已乎以其国君凶则国君者六五也以之者上六也传曰凡师能左右之曰以曰反君道者君道在复今六五之君道乃为上六所左右至于迷而违之何复之有雷氏曰迷复者失道失信昬迷而不知改过复善之谓也
　　【震下干上】
　　伊川曰为卦干上震下震动也动以天为无妄动以人欲则妄矣
　　无妄元亨利贞其匪正有眚不利有攸往
　　明道曰无妄则一毫不可加安可往也
　　伊川曰无妄者至诚也至诚者天之道也天之化育万物生生不穷各正性命乃无妄也人能合无妄之道则所谓与天地合其徳也无妄有大亨之理君子行无妄之道则可以致大亨矣无妄天之道也卦言人由无妄之道也利贞法无妄之道利在贞正失贞正则妄也虽无邪心茍不合正理则妄也乃邪心也故其匪正则为过眚既已无妄不宜有往往则妄也
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　白云曰刚自外来而为主于内论卦之所以成无妄者主于震也动而健者动以天不以人也刚中而应九五也大亨以正天之道也无妄之道天也非人也故言天之命与中庸言天命之谓性孟子言有命焉君子不谓性之义皆同然止于无妄而不往则天道常存不止于无妄而有攸往者是以人而灭天者也故彖之意以谓舎无妄而往者又何之焉一舎无妄而往则为匪正矣是以人灭天以伪丧诚乖于天道此天命所以不祐也天非有心于祐不祐之间葢其道不与天合天何由而助之故孟子言尽心知性则知天存心养性所以事天葢知天事天为天所祐皆必与天合徳也曰动而健则动而与天合徳矣无妄之往犹孟子云助长也
　　象曰天下雷行物与无妄先王以茂对时育万物伊川曰雷行于天下阴阳交和相薄而成声于是惊蛰蔵振萌芽发生万物其所赋与洪纎髙下各正其性命无有差妄物与无妄也先王观天下雷行发生赋与之象而以茂对天时养育万物使各得其宜如天与之无妄也茂盛也盛对之言犹盛行永言之比对时谓顺合天时天道生万物各正其性命而不妄王者体天之道养育人民以至昆虫草木使各得其宜乃对时育物之道也
　　雷氏曰对时者如不违农时斧斤以时入山林春毋麛毋卵昆虫未蛰不火田之类是也
　　初九无妄往吉象曰无妄之往得志也
　　伊川曰九以阳刚为主于内无妄之象以刚变柔而居内中诚不妄者也以无妄而往何所不吉卦辞言不利有攸往谓既无妄不可复有往也过则妄矣爻言往吉谓以无妄之道而行则吉也以无妄而往无不得其志也葢诚之于物无不能动以之修身则身正以之治事则事得其理以之临人则人感而化无所往而不得其志也
　　六二不耕获不菑畬则利有攸往象曰不耕获未富也耕农之始获其成终也田一歳曰菑田谓火其田也二歳曰新田三歳曰畬田耕而获菑而畬理之常也不耕可获乎不菑可畬乎未能成已而可成人乎则利有攸往者盖言先当成已而后可以成人象云未富者以六二阴虚其于无妄之道未能足乎已者也以有应在上故有急于成人之象【采白云説】
　　六三无妄之灾或系之牛行人之得邑人之灾象曰行人得牛邑人灾也
　　伊川曰三以阴柔而不中正是为妄者也又志应于上欲也亦妄也人之妄动由有欲也妄动而得亦必有失况复凶悔随之乎知者见妄之得则知其失必与称也故圣人因六三有妄之象而发明其理云无妄之灾或系之牛行人之得邑人之灾或谓设或也或系之牛行人得之以为有得邑人失牛乃是灾也借使邑人系得马则行人失马乃是灾也言有得则有失不足以为得也妄得之福灾亦随之妄得之得失亦称之固不足以为得也人能如此则不为妄动矣白云曰闗子明曰无妄而灾者灾也有妄而灾则其所也非灾之也运数适然非已妄致乃无妄之灾雍曰六三非中正之位居震动之极不知过于动而求止反欲应于上九妄行穷灾之爻是亦妄行之人也匪正有之道也然亦有行之而无灾者孔子所谓防之生也幸而免者也爻辞因六三有之道而无因以明无妄无致灾之道而有灾也故于无妄之灾之后以系牛行人邑人重明之行人六三也妄行之人也邑人止其所者也止其所者知不利有攸往故也孟子所谓不失其赤子之心者也六三知初之往吉二之利有攸往而以动为利不知初往之吉二往之利葢有无妄之道存诸己而六三独欲妄得之是穷人欲而灭天理小人徼幸之道也虽得之君子不贵葢其所得不过于物之利而已于道无有焉殆不若邑人宁灾而其得多矣故有或系之牛者为行人之得而邑人受其灾夫行人得牛则所得者牛而所失者无妄是得于人而失于天也邑人之灾则所受者灾而所守者无妄则得失一于天矣中庸曰君子居易以俟命邑人也小人行险以徼幸行人也行人虽得牛驱而纳诸罟擭陷穽之中矣可不慎哉六爻无邑人之象能与行人之道相反者皆邑人也故因行人而邑人可明焉然由其小者言之则得失一牛耳由其大者言之则尧汤水旱皆无妄之灾也于道何损焉
　　诚斋曰既无妄奚而灾曰事固有不相及而相遭者城门火池鱼殃鲁酒薄邯郸围此非无妄之灾故仲尼被围以貌偶似阳虎不疑偿金偶与亡金者同舎也无妄而灾可无愧矣故灾至无愧者圣贤君子之所能也无妄免灾者非圣贤君子之所能也楚恭王出游亡乌嘷之弓左右请求之王曰止楚王失弓楚人得之何必求之孔子闻之曰惜乎其不大也不曰人遗弓人得之而已何必楚也行人得牛邑人灾也有得则必有失何足以为得乎楚王失弓楚人得之有失则必有得何足以为失乎塞翁丧马曰焉知其非福及其得马又曰焉知其非祸塞翁之于得失其有见于此乎
　　九四可贞无咎象曰可贞无咎固有之也
　　伊川曰四阳刚而居干体复无应与无妄者也刚而无私岂有妄乎可贞固守此自无咎也可贞与利贞不同可贞谓其所处可贞固守之利贞谓利于贞也雷氏曰孟子曰人之有是四端也非外铄我也我固有之也操则存舎则亡而已
　　九五无妄之疾勿药有喜象曰无妄之药不可试也伊川曰九五以中正当尊位下复以中正顺应之可谓无妄之至者也其道无以加矣无妄之所谓疾者谓若治之而不治率之而不从化之而不革以妄而为无妄之疾舜之有苗周公之管蔡孔子之叔孙武叔是也既已无妄而有疾之者则当自如无妄之疾不足患也若遂自攻治乃是渝其无妄而迁于妄也试暂用也犹曰少尝之也
　　单氏曰药者以毒攻疾者也非疾而攻之则其毒反能为患矣
　　伊川云既已无妄而有疾之者则当自如若遂自攻治是渝其无妄而迁于妄也孟子曰有人于此其待我以横逆则君子必自反也我必不仁也必无礼也此物奚冝至哉其自反而仁矣自反而有礼矣其横逆由是也君子必自反也我必不忠自反而忠矣其横逆由是也君子曰此亦妄人也已矣如此则与禽兽奚择哉于禽兽又何难焉传曰礼义不愆何恤人言孟子深于易者欤
　　上九无妄行有无攸利象曰无妄之行穷之灾也伊川曰上九居卦之终无妄之极者也极而复行过于理也过于理则妄矣故行则有过而无所利是穷极而为灾害也
　　诸卦虽本天道皆因人事得失而可明有应则为得无应则为失乃其常也无妄则异乎是动以天为无妄无妄天理也动以人为有妄有妄人欲也有应近人欲之私无应即天理之公故六爻以无应为得无妄之道初九之得志得无妄之道者也故曰往吉在他卦处下而无应难乎其为得志也九四固有无妄之道圣人以其居阴故微存戒曰可贞固守之则无咎矣在他卦刚而不中不当位而无应义无咎者亦鲜矣九五得正居尊刚中而应在他卦则无往不利在无妄则药不可试六二居中得正又应五之中正在他卦其吉可知在无妄则为未当三之所得者牛所失者无妄之道乃匪正有眚之人也白云以为幸而免在上九则妄行穷灾无攸利矣
　　【干下艮上】
　　小畜巽畜干以柔畜之也大畜艮畜干以刚畜之也
　　大畜利贞不家食吉利渉大川
</div>
    <div class="pagination">
<a href="学易记_page9.html">上一页</a><span>...</span><a href="学易记_page5.html">5</a><a href="学易记_page6.html">6</a><a href="学易记_page7.html">7</a><a href="学易记_page8.html">8</a><a href="学易记_page9.html">9</a><span class="current-page">10</span><a href="学易记_page11.html">11</a><a href="学易记_page12.html">12</a><a href="学易记_page13.html">13</a><a href="学易记_page14.html">14</a><a href="学易记_page15.html">15</a><span>...</span><a href="学易记_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
