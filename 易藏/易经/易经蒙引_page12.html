<!DOCTYPE html>
<html>
<head>
    <meta charset="UTF-8">
    <title>易经蒙引 - 第 12 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 12 页/共 37 页</h1>
    <div class="content">　　言终莫可为矣○小人剥庐终不可用也地若无天且不能为地况天下可无君子乎故曰不有君子其何能国故李林甫得志于天寳而四海鼎沸林甫已剖棺断尸矣蔡京得志于崇宣而二帝北狩京等亦家无处所矣
　　易经引卷三下
<经部,易类,易经蒙引>
　　钦定四库全书
　　易经蒙引卷四上
　　明　蔡清　撰
　　上经
　　【震下坤上】
　　复亨
　　复阳复生于下也剥尽则为纯坤盖复者剥之反对也五隂在上一阳在下为复此所谓环中趣也邵子诗曰自从识得环中趣闲气胸中一防无以其明夫吉凶消长之理进退存亡之道也○复阳复生于下也本卦复字疑是囬复之复与姤字对也本义以复生释之用其意不用其义也○剥尽则为纯坤十月之卦而阳气已生于下矣此嘘吸自然之机故吸势已尽则嘘势自起消之终长之始也○剥之阳剥于九月之霜降而尽于十月之小雪坤复之阳则就生于小雪而成于十一月之冬至夬之隂决于三月之谷雨而尽于四月之小满干姤之隂则就生于小满而成于五月之夏至此朱子演邵子程子之説也○积之逾月然后一阳之体始成而来复盖以一画分作三十分也○复亨盖自一隂之姤以至纯隂之坤皆隂长阳消之日斯时也阳无可亨之理也今也阳既往而复反则有以囬吾道之生意于不絶如线之际植正人之余类于硕果不食之余而阳之亨可知当主人事言
　　叅义曰复之阳尚微弱未能遽胜隂也故不言元亨而止言亨既生则渐长长则可以大亨矣
　　出入无疾朋来无咎
　　出入与来字在动字上生无疾无咎在顺字上生以其顺动故无疾无咎顺行顺字承上动字説○无疾无忧阻也
　　出入无疾者以其动而顺故也朋来无咎亦以我之动而顺故也即畴离祉之意朋来无咎人不得而咎之也若人得而咎之是巳之咎也○在己则言出入在朋则只曰来者盖己以一阳言一阳是见在者故曰出入朋以众阳言众阳是在后方来者故止云来而已出入谓或出于外或入于内出入无疾语意如云在必逹在家必逹也○出入二字但不可指定为在在家须与系辞传其出入以度外内使知惧及利用出入之出入同看只是寻常所谓一出一入也
　　其兼朋来言者一阳既复则其势不止于一阳复而已所谓畴离祉者意亦如此不然自我作壊朋类亦将不得其休庇矣古今人事如此者灼灼可见○又如五月姤卦一隂始生至此七爻而一阳来复皆以一画之成体言也如复不必泥于子之半也○反复其道谓以其往来循环之期计之七日当得来复也此只是人事出行之占但其源头大故传曰天行也○反复其道不是人去反复他盖隂阳之消息本是反复其道以此理计之则凡出行者七日当得来复
　　反复其道七日来复此卦主往而来复者言然本义训其辞曰徃而复来来而复往之意亦犹利有攸往终则有始也本义曰动静相生循环之理亦其词然也○按乾卦云反复重复践行之意此云反复其道往而复来来而复往之意盖可见反复道也之道字不甚重而愚説亦得一徴矣○反复其道七日来复疑是行人之占也○利有攸往则凡大而建侯行师之举小而民生日用之事无所不利也
　　复亨刚反
　　刚反与刚长不同刚反原其始刚长要其终也
　　动而以顺行是以出入无疾朋来无咎
　　动而以顺行是以出入无疾朋来无咎不然则为突如其来如无所容也故动贵乎顺动而以顺行只做一人説而有朋来之义者正有命无咎畴离祉之意也畴离祉正由九四不极其刚所致○或曰动固是一阳至于以顺行则不止于一阳矣故兼朋来言非也必如其説则卦辞出入无疾只从一动字取朋来无咎之义又在于顺行内取耶其説乖矣味动而以顺行句只做一人説无用疑者○动而以顺行动阳初动也行则进而上矣故不可以行字当动字或曰如动乎险中之类岂必其初动之意曰此是复卦之动不曰初动而何因见人多以行字贴动字故特别之○动而以顺行则无骤进之势无过暴之为夫天之所助者顺也故在彼无恶在此无射己之出入无疾朋类之来亦无咎矣若突如其来如其能免于疾与咎乎动而以顺行则否九四之不极其刚也出入无疾则四之有命无咎朋来无咎则四之畴离祉故临以説而顺刚中而应之故而利贞大壮亦利于贞而夬所以贵于决而和也圣人之心可见矣○叅义曰以人事言之一贤人在位而受小人之害则其同列者皆当见几而避害一贤人方进而其志之得行则其在下者皆可彚进而吉阳既生矣则朋类之来夫何咎哉○传天行也须安在自五月姤卦一隂始生至此七爻而一阳来复上説不在占事上説乃是觧出卦辞反复其道七日来复所取之意与下文利有攸往刚长也同例○朱子谓消长之道自然如此故曰天行处隂之极乱者复治往者复还凶者复吉危者复安天地自然之运也○天行也以气运而言故曰自五月姤卦一隂始生至此七爻而一阳来复此全以气运言卦画之进退则其象矣此条本义所谓隂阳消息者正指此○一説往而复来固以七日而复来而复往亦以七日而复非也只是往而复来故云来复其兼来而复往云者反复其道之义如此也故本义云往而复来来而复往之意味一意字可见况此是阳来复之卦占又曰来复何多言为○又一説阳往则隂来阳来则隂往故当兼言非有轻重意抑不知本文是占就人事而言来复则孰为阳往而隂来又孰为隂往而阳来
　　利有攸往刚长也
　　本义云刚徳方长须看徳字主君子道长而言○利有攸往与亨不同亨云刚反以一阳始生言利往言刚长以众阳之势言○反复其道七日来复天行也原其始也利有攸往刚长也要其终也复亨出入无疾朋来无咎亦有此意
　　复之卦辞骤看似若散出不伦细玩之其实意相防而各有所当始则只据一阳之复而言曰亨又见得不只是一阳而已一阳复则众阳亦以次而复矣且其卦徳为动而以顺行故曰出入无疾朋来无咎又见得是一阳之复于卦经七爻在日则为经七日故又曰反复其道七日来复又见得一阳既复则其势日骎骎于盛长而为临为防为大壮为夬以至于干无非刚阳用事之日矣故又曰利有攸往
　　复其见天地之心乎
　　本义所谓积隂之下一阳复生此句主节气説非就卦説卦其象也○上本义所谓自五月姤卦一隂始生至此七爻而一阳来复乃天运之自然者亦从气节説卦其象也
　　在人则为静极而动恶极而善本心几息而复见之端此句只承得恶极而善説其静极而动虽圣人亦然或曰到静时一念俱无亦是本心几息意曰非也中也者天下之大本也好人本心如何説得息字息灭息也○看来静极而动不止在人积隂之下一阳复生天地生物之心【云　云】者亦正是静极而动也但本心几息而复见之端似只説恶极而善者耳不可谓静极而动者亦是本心几息而复见之端也恶极而善为复特以静极而动比类耳若不逺之复与夫敦复者岂必皆俟恶极而后复于善耶○天地生物之心阳也阳无终尽之理故龙蛇蛰矣而身不死也草木落矣而根不枯也间有枯者其种子不絶也天地所以常存而人心所以不死也所以静极而动恶极而善本心几息而复见也天地人之理夫岂不同条而共贯也哉○复有二有善恶之复有动静之复动静之复则天地圣人众人一也善恶之复则只是众人若天地至诚无息又安有恶极而善之理○静极而动自其不可相无者言恶极而善则自夫淑慝之分而言○本义此缀善恶之复盖亦预为六爻之义张本也○非是指复为天地之心复乃见天地之心也见字要得亲切天地之心何心也天地以生物为心也阳主生天地之心生生不已之心也天地无心而成化天地之心无心之心也只是维天之命于穆不已是以有复然亦以见动静无端隂阳无始其防异其理同矣○周子以气机之入为复故曰利贞者诚之复程子以动之善为复则正为伏羲文王之本防也邵子以一动一静之间终不如程子之説盖既谓之复便是主阳动矣况曰冬至子之半则子即属阳但犹微耳所以谓之动之端也
　　朱子谓邵子以一动一静之间为复见于渔樵问答第十段曰樵者问渔者曰复何以见天地之心乎先阳已尽后阳始生始则当天地始生之际中则当日用始周之际末则当星辰终始之际万物死生寒暑代谢昼夜迁变非此无以见之当天地穷极之所必变变则通通则乆故象言先王以至日闭闗商旅不行后不省方顺天故也先阳已尽则是剥落而为纯坤○天原发微卷首节要篇第十九板有曰周子于坤上説静专言静也邵子以坤复两卦言动静兼乎一动一静之间也愚谓尚未敢必邵子之説与程子不同处程子曰先儒皆以静为见天地之心盖不知动之端乃天地之心也此盖不为周子发盖周子以前从来有此説然亦是一理故周子因之而程子则抉剔之更明白耳且万物何者不归于数贞者诚之复也独可少此説乎○叅义曰此一句之义程朱备矣今惟引其文而释之程子曰一阳复于下乃天地生物之心也先儒皆以静为见天地之心盖不知动之端乃天地之心天地之心即所谓仁也天地无心而成化而必曰天地之心者盖天地以生物为心乃无心之心也天地之心亘古今无间也而以为必因复而后见则亦有不可见之时矣其不可见者非天地之心有时而无也盖自人之所见言之也自人观之方至静之时则茫乎其无端寂乎其无朕天地之心何由而见哉及既动之后则阳徳之烜赫万物之畅茂其天地之心者又散漫而难见矣故欲见天地之心者惟在于方动之端也○自人观之至末语欠亲切亦似失体认
　　叅义又云程子又曰复非天地心复则见天地心者盖复者阳之方动以气言之也天地之心者天地生物之心仁以理言之也当阳之方动而生物之心因是可见耳非谓复即天地之心也程子又曰圣人未尝复固未尝见其心者此以善恶之复言之也有动静之复有善恶之复以动静言则寂然不动感而遂通圣人之复犹天地之复也以善恶言则昔也昏迷而今则开悟乃常人之复耳岂谓圣人亦如是哉朱子曰积隂之下一阳复生天地之心几于灭息者以其不可见而有似于灭息耳又曰在人则为静极而动恶极而善所谓静极而动即圣人动静之复也恶极而善即常人昏迷之复也○以十二辰分配二十四气则冬正在子之半且其至日又在子时之半当以子时分作两分看子之半则取其以中为的也○按朱子虽兼此二义説然愚以邵子先天圗看恐邵子只主十二辰之子半説○冬至子之半按律吕新书变声第七篇小注朱子曰【云　云】如子时初四刻属前日正四刻属后日其两日之间即所谓始之始中之中也愚谓今论命有前四刻后四刻之分亦甚有闗渉不是小节目然则邵子一动一静之间者为不可易矣程子之説亦其理欤
　　天心无改移天心二字亦因天地之心字得来天心无改移以数从此起更无差移也朱子曰年年嵗嵗是如是又曰人言半夜子时冬至盖夜半以前一半巳属子时今推五行者多不知之然数每从这处起畧不差移此所以为天心
　　一説通十二辰皆天独子之半为天心所在也○愚意邵子诗于天地生物之心几于灭息而至此乃复可见者意稍缓则天心无改移承冬至子之半説只是晓示人以阳复时候所在不重于天心之不爽也朱子诗云忽然夜半一声雷意亦如此可见主十二辰之説且于朱子小注尤为脗合
　　一阳初动处万物未生时此二句正承上句説出冬至时实景是如此○叅义曰此乃指欲动之间而言之即所谓子之半也○邵子既以一动一静之间为复则一阳初动处动之始也万物未生时静之终也酒味方淡所以象一阳之初动也太音声正稀所以象万物之未生也近时学者多认作与程子之説同矣○酒味方淡太音声正稀此二句是状出一阳初动万物未生之气象如此○酒即记所谓太羮酒也乐记曰大飨之礼尚酒而爼腥鱼○叅义曰以酒为祭祀之明水愚按周礼秋官司烜取水于鉴以为明水又取火于燧此为有据○但元朝文类载郑陶孙所作舎奠礼器中云以备明水酒五齐三醴之设依此记曰明水又曰酒则似是二物不可就以明水为酒矣按周礼注云以供酒则又似二説皆通竟不可晓更当以质诸明者
　　天原发微律吕声音篇引酒味方淡而释之云一阳萌于黄宫如温酿元酒○按续文章正宗载危素所作煑雪窝记有曰太古无酒用水行礼后王重古尊为酒是也○又纲目唐宗二十四年丙子増宗庙笾豆教条集览云酒井中水是明水也皇侃曰太古未有酒但用水祭后世虽有酒犹用水代之示不忘古也此説明矣○正韵淡也寂也幽逺也又黑色也此取淡义下即云味方淡○太音出老子同异篇曰大器晚成太音希声大象无形○酒味方淡酒决定只是明水所谓后王重古尊为酒是也淡也亦不可分酒味方淡为一阳初动之象太音声正稀为万物未生之象朱子曰此时未有声色臭味之可闻可见又曰此是一阳初动万物未生冷冷静静愚意酒太音二句只是一意味邵子复卦诗则其説自与程子合一阳初动处万物未生时似不可分一动一静之间朱子之言恐指邵子他语耶叅义曰一阳初动万物未生无声臭气味之可见如祭祀之明水其味至淡薄如清庙之朱其音甚希防所以賛复之妙也愚按以酒为明水有据矣其以太音为清庙朱之音不知有何所本姑缺之然按老子【云　云】则太音本无所指定恐叅义亦姑举清庙朱之音以见其一端耳○此希字是鼓瑟希之希恐亦非防意盖前音巳歇后音欲动而未动也叅义所谓朱毋亦本此鼓瑟希耶○此言如不信更请问庖羲言此理端端的的是如此如不信则问庖羲庖羲亦必以予言为然所以自信其法于后世所谓圣人复起必从吾言矣此非古人亦自矜自是乃吃为人之意○此言如不信更请问庖羲言其所以为复者端的在于此时盖前此圣贤者未尝明白指破也虽曰复其见天地之心终未及发夫复之所在也此邵子所以为有功于易学而朱子本义独断章之也○此言如不信更请问庖羲者为前此羣圣贤俱未尝指破复之时位端的所在至邵子方发出犹恐人之未信也故曰【云　云】然孔子大象至日闭闗之云亦巳露其机矣○至哉言也学者宜潜心焉邵子此八句诗只是指出复之所在以示人不然伏羲文王孔子只是一个复字至于复是何等时节何等境界则至程子始发之而邵子之诗又精当○忽然夜半一声雷万户千门次第开此以至日之子时言也与邵子冬至子之半以月分言不同○朱子曰冬至子之半即十一月之半也今言夜半子时冬至盖夜半以前一半巳属子时今推五行者多不知之然数毎从这里起畧不差移此所以为天心○又曰周子就利贞説复伊川就元字头説复以周易卦爻之义推之则伊川之説为正道理只一般只是所指地头不同○又曰康节之学不似濓溪二程説得活如无极而太极太极本无极体用一原显微无间康节无此説○又曰康节于那隂阳相接处看得分晓是指贞元之间言之○又曰冬至子之半是康节常要就中间説子之半则是未成子方离于亥而为子方四五分是他常要如此説常要説隂阳之间动静之间便与周程不同周程只是体用动静互换无极康节只要説循环便须指消息动静而言
　　故十有一月其卦为复每月有节气有中气十一月之有冬至乃中气也然则连大雪亦十一月矣冬至只管半个月即交小寒○大雪子之初冬至子之半也



　　朱子曰阳无骤生之理如冬至前月中气是小雪阳已生三十分之一到得冬至前几日须巳生到二十七八分到至日始成一画以愚观之自亥月之半时暗地巳生了积至小雪满日得十五分又至大雪满日得三十分遂为冬至冬至之后又暗地微积至满日又得十五分之阳至小寒日满又得三十分之阳而为大寒余仿此
　　春秋谓之分者春秋各九十日而春
　　分秋分各居九十日之半故也冬夏
　　谓之至者自子至巳为阳自午至亥
　　为隂十一月亥隂巳尽而子阳始至
　　五月已阳巳尽而午隂始至故虽亦
　　各居九十日之半然以隂阳界限为
　　重独谓之至而不谓之分也
　　依四月中气为小满例则冬至之一阳实积至十月小雪之后也盖子之半为冬至而于亥之半阳巳暗生于中矣午之半为夏至而于已之半巳届一隂之将盛而名小满矣是亦一证佐○冬至子之半是以节气言今因详十二月节气以示庶周知其义云


<经部,易类,易经蒙引,卷四上 >






　　每月有节气有中气如丑之终寅之始则为节气寅之半则为中气也气交于节而盛于中中以后则其气渐衰而交后节气矣一年有四时其立春立夏立秋立冬即是四时之节气也春分秋分夏至冬至即是四时之中气也
　　四时之序往者过来者续续者当令故谓之立春秋谓之分者以其各居夫一时九十日之半也冬夏谓之至者以其介乎已阳午隂亥隂子阳之间一则午隂方至一则子阳方至也○谷雨芒种以谷麦言也谷则言其生之始故居谷雨于三月之中麦则要其成之终故处芒种于五月之内惊蛰清明以雷风言也盖万物出乎震震为雷雷以鼓动而起万物之蛰矣发声于二月故惊蛰居之万物齐乎巽巽为风物之始生得风以扇扬而明洁之乃三月之也故清明居之正月离大寒则为暑之渐至六月而暑终焉故小暑大暑骤于夏至之后也七月离大暑则为寒之渐至十二月而寒终焉故小寒大寒骤于冬至之后也○八月节为白露九月节为寒露者盖秋金色白而气寒也始变白而气浸寒固有序也○十月终为小雪十一月节为大雪者盖寒始于露中于霜终于雪由小而至大也○四月之终为小满者阳大隂小一隂之姤自此而生小者终满也犹姤之言女壮坤之戒坚氷也○七月之终为处暑者盖前此暑气至是巳尽而无复遗余矣犹小畜言既雨既处之处也○居雨水于立春之后者冬至泉动至立春后则水气流行矣所谓春水满四泽也居霜降于寒露之后者至于寒则隂气益盛遂凝而为霜矣所谓露结为霜也○以上二十四气凡有一名必有一义今畧次如右是亦格物穷理之一端也○愚尝闻数学每从初动处起朱子语类论后世易象条有云京房辈説数捉他那影象才发见处便算将去且如今一个人来相见便就那相见底处时节算得这个是好人不好人用得极精宻他只是动时便算得静便算不得人问康节庭前树算得否康节曰也算得须是待他动时方可须臾一叶落他便就这里算出这树是甚时生当在甚时死
　　雷在地中复先王以至日闭闗商旅不行后不省方雷在地中一阳初动但未离乎地耳故为复若説得不仔细是收声之雷不是阳复之象矣○雷在地中静之终动之始也○雷在地中阳始复之时也是为复之象先王法此以阳之微而当安养也则于冬至之日而闭闗矣夫闗者商旅往来所必经之地而后之省方亦由之闭闗则使商旅不得行而为后者亦不省方是上下皆当安静以养微阳也曰先王者先王制为此法者也后则天子诸侯皆是
　　至日闭闗下而商旅不行上而天子诸侯亦不省方上下皆安静以养微阳也○此特以至日言耳月令是月斋戒揜身以待隂阳之所定则又不止至日也朱子引此以证大象所云盖同一安静以养微阳之意○国外百里为郊郊外有闗
　　月令是月斋戒揜身以待隂阳之所定而今官歴于是月有无数宜婚姻之日殊失先王之意乃知后世之术多不出于经也而经术岂不正大而周至哉○人君一身其动静语黙皆与天地相闗故圣人无一事不顺天时○阳气甚微未足有为故当闭闗以事安养君子善心始复所学未成亦未足有为也故当杜门以事进修○叅义曰震为雷雷者阳之动也而乃在于地中盖当阳之初复欲动而未动也先王观象而随时爕和故以冬至之日闭闗而商旅安居后不省方所以顺乎道也或曰隂阳天地之气也而人事何与焉是未知天人感通之机也致中和而天地位万物育和气致祥乖气致异必然之理也在人善端初复亦阳之方动也尤当庄敬以持养之然后善念逹于外而益以广不然萌蘖之生而牛羊牧之良心能无夭阏乎
　　初九不逺复无祗悔元吉
　　初九一阳复生于下卦之所以为复者也是复之主也既为复之主是正能复者也又居事初而失之不逺是能复者也但凡谓之复是皆有所失于前者于前无失则于今无复初失不逺而自复是几有悔而卒不至于悔大善而吉之道也
　　以脩身也
　　以者所以也脩身之道无他知其不善则速改以从善而已○孟子防时问东家杀猪何为母曰欲啖汝既而悔曰吾闻古有胎教今适有知而欺之是教之不信乃买猪肉以食之若孟母可谓不逺复者矣○右出古今学训大畧
　　六二休复吉
　　夫以六二柔顺中正近于初九盖初九之不逺复是其贤者六二柔顺中正而与之近故能下之夫人之为善能得贤而亲之资其善以自益则力不劳志不苦而学以成徳以进如所谓乐有贤父兄者此休美之复者也何吉如之○所谓休复在人者有以于已也○朱子曰学莫便于近乎仁既得仁者而亲之资其善以自益则力不劳而学美矣故曰休复吉
　　以下仁也
　　仁谓仁者初之不逺复克已复礼之仁者也
　　六三频复厉无咎
　　六三以隂居阳不中不正又处动极是个立心制行不善的人又有轻躁之病故为频复频复者频失而频复复而不固者也惟频失故其占厉惟其频失而又能复故其占又无咎○六三以隂居阳既不絶乎阳又不纯乎隂不中不正居下之上不中也隂阳之杂不正也又处动极动之极而躁妄也故为复而不固屡失屡复者也厉固然矣曰无咎者程子谓不可以频失而戒其复也○又处动极躁极而无常也或曰既是立心制行不善何以能复曰复字从卦而来诸爻皆复直至上六以隂柔居复终此乃既极而变之义【云云】
　　频复去迷复最近不逺复只是一次○程传曰复贵安固频复频失不安于复也圣人开迁善之道与其复而危其屡失故云厉无咎不可以频失而戒其复也频失则危屡复何咎过在失而不在复也
　　六四中行独复
　　六四中行独复谓在羣隂中行乃独复而从阳也亦以其柔而得正故也若是九四则不成独复矣○程传曰【云　云】不言吉凶者盖四以柔居羣隂之间初方甚微不足以相援无可济之理故圣人独称其能独复而不欲言其独从道而必凶也○此中行二字独与他处中行不同
　　叅义曰复六四乃剥六三之反对也皆小人变为君子也
　　以从道也
　　曰下仁曰从道此亦不苟下仁犹云亲仁曰下者能为之下也此以朋友之分言曰从道六四惟道是从不系于其类也犹云从正也道以理言仁以人言仁字较亲切脩道以仁也本义云当此之时阳气甚微未足以有为此以善类言
　　六五敦复无悔
　　六五之能以中顺居尊中则立心行已自无偏陂之失顺则应事接物之间惟知理之是循而已以此居尊而又当复之时是不待有所失而后复亦不待自防于羣邪之中以从道而复也是为敦复○中顺二字依象传当为一意然单言中则可该顺恐本义为正况坤体乎○一説诸爻之复是改过六五之复是迁善以中顺居尊中则无一行之或过顺则惟知理之是循又居尊位则操可为之势而为其所当为之事裕如也是为敦厚之复日积月累有加而无巳者也不必有失而后复也○一説以中顺居尊正如坤之六五然盖居尊而有中顺之徳又以复善为心则是惟知有善之可好而不知有其势惟知有徳之可慕而不知有其位终日干干行其所当行而不忘其所有事是敦厚于复者也以中顺居尊是自有复善之资者也而当复之时是能以复善为心者也诚所谓不待困于心衡于虑而后作徴于色发于声而后喻者也岂不为敦复哉○敦复之复与敦临敦艮不同故敦临本义曰居卦之上处临之终敦艮本义曰以阳刚居止之极则是积累有终之义而敦复之本义曰以中顺居尊而当复之时则是言其居尊而好善勉勉循循而不已敦笃之道也
　　六五是居尊位之人而用其中顺之徳以敦于善敦复之道也诚所谓慥慥其笃实者也○敦复之复既与敦临敦艮之敦不同则不可以初九为进徳者事六五为成徳者事矣更详之○敦厚于复复得牢固也○敦复优于不逺复不逺复主位意居多敦复全指中顺之徳言今人多喜举初九而不及五者初九复之主也○不逺复者复之初也敦复则厚于复矣不逺复固不至悔敦复则无悔矣○无悔者全无悔也无祗悔者将有悔而不成悔也悔亡者已有悔而能亡之者也○但无祗悔与无悔当有别一説五无元吉亦当有辨
　　初九不逺复乾道也六五之敦复坤道也或以六五为成徳初九为进徳事非也六五既谓之复便是有所失矣若谓成徳事则是无妄之境不当谓之复○六五之中顺终不比初九之阳刚为复之主况不逺复巳是顔子几于无我地位又何敦复之可过耶
　　中以自考也
　　自考二字要分别如二如四皆随初而复其成也非自成三之频复则又不能自成初之不逺复犹不免有失亦未至于成也惟六五元自有中顺之徳而当复之时是中以自成也故为敦复无悔尤胜无祗悔也○所谓中以自考者盖以此卦六爻初是复之主二则以下于初而能复四则以应乎初而为独复若三之频失频复上之迷复则不言矣惟五虽尊而自有中顺之徳且当复之时是无待于外而自能以中自成者也岂不为敦复而无悔哉○成字要説得重敦字义正在此○丘氏注不兼三初言更平顺○复卦辞以气机动静之复言复爻辞以人事善恶之复言理亦一也○复六爻虽以善恶之复为义而不能无浅深初九不逺复见几而复者也自修之意多六二休复亲贤以复者也资人之意多二固不能如初之刚明矣然初二二爻皆进徳者之事至六五敦复则成徳事也但初曰元吉二则曰吉至五巳成徳矣乃止云无悔何也曰初二以其失而能复也圣人喜幸勉进之意胜故一则曰吉一则曰元吉若六五敦复元吉自不待言只云无悔者盖亦尽吾分内事耳正义不谋利也
　　上六迷复凶○十年不克征
　　分上六二字看盖六是隂柔非刚明者之比未可望其振厉以复于善也况上居极地极则必反在复则反而不复矣故为终迷不复之象
　　凶有灾眚
　　则申言其凶也用行师终有大败又以其国君凶又至于十年不克征又所以申言其灾眚所以甚言其凶也吁甚矣弗悛之恶怙终之罪之可畏也
　　迷复之凶反君道也
　　爻辞不专就人君言象传独言反君道者人君迷复之道为尤着为尤大也不可谓以其国君凶为连国君迷复亦凶也以其国君凶师丧军危故下继以十年不克征言终不能雪耻也
　　【震下干上】
　　无妄元亨利贞其匪正有不利有攸往
　　无妄实理自然之谓无妄只是实实处便是理也实理非假人为故曰实理自然自然二字便该得无所期望而有得之意○无妄者实也实处便是理此实理非指仁义忠信孝弟之类下文自然二字正与此意相应又要与无妄之义相通故理字要看得活○惟其本无妄故无望惟无望所以益见其为无妄也故曰其义亦通○无妄二字于本义自然二字相贴自然又生于实理既是实理自然听其自至可也又何望焉○叅义曰无妄无望二义固异矣然无邪妄之心惟尽其在我而于吉凶祸福皆委之自然亦未尝有所期望也人而有所期望者即邪妄之心也故爻辞言无妄之祸福而传大象皆以无邪妄言明义理以教人也○卦辞程传下小注宜详玩之今不録○无妄二字亦该吉凶意难者曰刚自外来而为主于内安得为该吉凶意曰惟其刚主乎内此所以为无妄而吉凶祸福亦付之自然也或又难曰既兼吉凶何以首言元亨曰初无所妨吉凶皆付之自然则便自有亨道且大人否亨困亦亨庸何碍耶故朱子曰无妄自是大亨了又须是贞正始得若此子不正他那里更有灾来则知此无妄字只是付吉凶于自然未见是实得吉实得凶也又曰无妄一卦虽云祸福之来也无常然自家所守不可不利于正不可以彼之无常而吾之所守亦为之无常也故曰【云　云】○动而不妄谓惟听其自然也○阳实隂虚刚自外来而为主于内是内实也且为震之主动而以实者也以实则无计较期望之私矣○无妄者实理自然而已实理自然正而已故其占曰元亨利贞又曰其匪正有眚不利有攸往其拳拳丁宁以正者正以其必如是方为无妄不正则妄矣妄则不利矣○无妄利贞究其所以为贞者无他亦不过是刚主乎内动而健刚中而应焉耳矣曰既云然又何谓其匪正有眚耶此皆为占者设言得此固大亨矣又必利于正如此卦之善可也若不正则与卦之善不合矣宜有眚而不利也盖一是占一是戒也○利贞者言忠信行笃敬虽蛮貊之行矣其匪正有眚者言不忠信行不笃敬虽州里行乎哉○有眚不利有攸往只是一意○匪正则为妄矣○无妄占辞是一正一反正者所以为无妄不正则妄矣贞则利匪正则有眚而不利矣○其匪正有眚不曰有灾眚者匪正自我所为则自我致眚也故只言眚灾则自外至者也○匪正己致眚矣若欲有所为亦皆不利也以卦变卦徳卦体言卦之善如此故其占当大亨而利于贞或者欲以卦之善俱入在利贞意然据大有其徳刚健而文明应乎天而时行是以元亨又据屯之动乎险中大亨贞则兼元亨意为穏且尽耳但要别其轻重其重利贞者非特传意也乃辞意也○或曰无妄卦名卦辞须各自为説不要相渉若相渉则无妄之后又安有正不正曰非也卦名之义本无不正卦辞为占者设须用戒之非是无妄了又有不正者若程传所谓虽无邪心苟不合正理则妄也○此又是一义非必卦辞本意
　　无妄刚自外来而为主于内
　　刚自外来而为主于内以刚在内也以刚在内心之实也大凡诚以心言○言忠信行笃敬虽见于外亦心之实者为之也○或问刚自外来而为主于内自外而内之义在人事则如何曰不可如此拘若拘此则是心之驰于外者复入吾腔子里而为一身之主为説虽巧然非正意如噬嗑柔得中而上行只是取其得中耳上行之意又安在○刚自外来而为主于内内外二字以六画之卦言之下三画为内上三画为外如内险外止之类以三画之卦言之则下画为内上画为外此卦刚自外来而为主于内之类是也盖凡画卦者自下而上有由内而外之义九自二来而居于初刚徳在内也刚徳在内不妄也又为震主震为动是动而不妄者也动而不妄则凡言必有物行必有恒惟其实而已而此外吉凶祸福皆所不计也○本义动而不妄者也动字属又为震主一句不妄字属九自二来而居于初一句传只用刚自外来而为主于内便该得又为震主意味传为主二字○动而健动固是好动而又健则是能勇于义而不牵于私正字意即在此矣○刚中而应在我者既刚健中正而所应又柔顺中正皆为得其正也○刚中而应必兼应言何也曰如今人做官本身自好自是持正奈家中无好妻子便自家做不成正人了又如我做下司官要做得正奈上司亲临与我不同道亦不得行其正了乃知所应之正亦是闗○合而观之刚自外来而为主于内也动而健也刚中而应也皆正道也故其占大亨而必利于正者乃天之命也何也正则无妄无妄诚也诚者天之道而天祐之矣故利正者天之命匪正则为逆天之命故曰天命不祐天命实理自然而已理之所在便是天命所在○元亨意轻重在正字故朱子曰无妄自是元亨了临卦言卦之善只是卦徳卦体刚浸而长不与焉无妄则兼卦变卦徳卦体言卦之善有此不同盖刚浸而长未便是善若刚在内则分明是善而卦之所以为无妄者也○或问此处不依临卦例解卦名曰正縁刚自外来而为主于内自有正意在且正者所以为无妄者也故不分然则圣言分合之际严矣○夫无妄者正而已故无妄须以正往无妄而以不正往欲往何哉何也正者天之命也不正则逆天之命而天不祐行矣哉方知无妄字内元有正意在○无妄之往何之矣谓所以为无妄者正也既云无妄而乃以不正往则为有妄矣欲往何哉
　　天下雷行　【至】　时育万物
　　味本义天下雷行震动发生之意则万物不必兼人言○震动以动物言发生以植物言程传亦似兼二意曰惊蛰蔵振萌芽发生万物其所赋予洪纎髙下各正其性命无有差妄物与无妄也○物与无妄者天与之非雷与之也○先王法此以对时育物盖天之生物时焉而已先王则善顺乎天时以养育夫万物使万物各得其生焉如不违农时谷不可胜食数不入洿池鱼鳖不可胜食斧斤以时入山林材木不可胜用此类皆是此先王所以参天地赞化育者盖生万物者天也育万物而使得遂其生者圣人也不然或五谷不熟或胎防卵殈而物不育矣○本义因其所性性即无妄之理也○物与无妄者万物各正其性命也对时育物者因其所性而不为私乃圣人尽物之性也○天下雷行阳气鼔动万物皆春故为物与无妄也与之以实理者天也全其实理者圣人也故曰先王以茂对时育物○茂对字様所谓殷荐盛行大举永言之类谓善顺乎天时也○对时之时虽曰天时物之时亦随之矣
　　初九无妄往吉
　　此往字与大车以载有攸往之往同诚之主也此主字对别爻言谓正是无妄者也如是而往诚能动物以上则得君以下则得民以内则顺亲以外则信友事无不利功无不成矣何往不利
　　六二不耕获不菑畬则利有攸往
　　六二非全无作为也只是无计较也不耕获不菑畬只言其不计利耳言始终一无计较也○因时顺理四字是从柔顺中正上取出因时顺理便无私意期望之心○顺理必因时私意则期望矣○或曰六二不耕获是岂匏也哉曰此只是即其所居之位而行其所当行而已不于分外有所容心也然在无妄之时有不求而自得者故曰【云　云】○耕获菑畬此皆吾人分内事所谓人道之所宜者也人岂可以不耕获不菑畬哉此特假象之辞言六二能因时顺理其于分内所当为者随时尽之矣至于利害得失之间彼全付之度外不圗功于前不收功于后如不耕亦不获不菑亦不畬也即卦名无所期望之意也盖虽不谋其利而实正其义虽不计其功而实明其道矣○则利有攸往者盖人多縁放于利而行故因利以致害惟能正其义不谋其利明其道不计其功则何用不臧何人不可处何地不可居何事不可为○则利有攸往则字最切是言占者苟能如六二之不耕获不菑畬则利往矣不然亦未必利往也临江梁氏参义谓人能如六二之顺理而无觊觎然后利有所往此説正有理见是未定之辞如履上九本义云周旋无亏则得元吉之则乎○程传曰耕农之始获其成终也田一嵗曰菑三嵗曰畬不耕不菑无所为于前也不获不畬无所冀于后也本义意明○参义曰夫农夫之于农事菑则必畬畬则必耕耕则必获未有不耕获菑畬而有得者其取象如是亦设言以见无营度之心耳以义推之如圣人之无为而治君子之不要人爵而人爵从之皆是也○朱子曰此爻乃自始至终都不营为而偶然有自得之意耕获菑畬举事之始终而言也又曰大抵此爻是无妄之福而六三则无妄之祸也○庐陵龙氏説则字意甚明但耕获菑畬之説亦有参义之失更宜斟酌○六二是无所期望而有得焉者不耕获菑畬无所期望也则利有攸往有得也乃谓无妄之福
　　不耕获未富也
　　未字当不字富字当利字言无所利也因时顺理而无私意期望之心如为人臣而事其君尽吾为臣之道耳非懐利以事其君也为人子而事其父尽吾为子之道耳非懐利以事其父也然虽不求利而自无不利者○朱子曰爻辞言当循理象辞言不计利循理则不计利计利非循理也此説大槩是为之于前者即所以冀于后也
</div>
    <div class="pagination">
<a href="易经蒙引_page11.html">上一页</a><span>...</span><a href="易经蒙引_page7.html">7</a><a href="易经蒙引_page8.html">8</a><a href="易经蒙引_page9.html">9</a><a href="易经蒙引_page10.html">10</a><a href="易经蒙引_page11.html">11</a><span class="current-page">12</span><a href="易经蒙引_page13.html">13</a><a href="易经蒙引_page14.html">14</a><a href="易经蒙引_page15.html">15</a><a href="易经蒙引_page16.html">16</a><a href="易经蒙引_page17.html">17</a><span>...</span><a href="易经蒙引_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
