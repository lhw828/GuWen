<!DOCTYPE html>
<html>
<head>
    <meta charset="UTF-8">
    <title>周易辑闻 - 第 24 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辑闻 - 第 24 页/共 33 页</h1>
    <div class="content">　　重巽以申命言卦义刚巽乎中正指二五柔皆顺乎刚指初四重巽者申命之象申命者行事之本卦本干体一柔下生刚有巽之之象刚虽巽柔犹居二五中正之位柔既已生皆在二五之下有顺刚之象柔之至势必陵刚君子体消息盈虚之理姑巽其来不与之角故得据中正之权行御柔之志是刚善于自处也柔不以刚之见巽易其卑顺之操是柔亦善于自处也柔已亨矣利有攸往矣圣人犹戒其宗主乎九五是以柔虽长而免剥庐之灾刚巽之训为君子谋也见大人之训为小人谋也为小人谋所以右君子欤
　　初六进退利武人之贞
　　进退乍进乍退也利冝也武人性之果决者也贞正也致刚之巽者柔也柔以刚巽之则欲进然不敢犯刚复欲退进退两难次且不断然位已至此唯当刚果决于有行圣人非诱隂柔之进也以喻时乎当进者不冝狐疑犹豫而中止武人用以正则为致命死敌不正则为奸命乱故复以正戒之
　　进退志疑也利武人之贞志治也
　　治与疑对魏颗曰疾病则乱吾从其治是也志疑而不决故进退靡定志治而不乱故决于行
　　九二巽在牀下用史巫纷若吉无咎
　　巽指九谓刚巽柔凡刚爻皆言巽吉者尊上坐于牀卑者拜跪于牀下大宗伯大史掌祭祀之礼书司巫掌袚除请祷之事纷若犹言纷如谓杂用
　　阳尊而隂卑阳冝据牀今欲巽柔以卑自处故有牀下之象然于理不可于心不决未免即人而决之用史可无用巫用巫而复用史疑深虑逺纷然杂用莫适于一而反获吉者谨之审之不嫌于过详况初方顺我傥可免巽何必轻往参稽史巫之众庶可得吉吉则无所过咎矣
　　纷若之吉得中也
　　九二刚巽乎中者也故史巫虽纷然而能斟酌乎巽否之闲是以吉也
　　九三频巽吝
　　频者既巽复巽犹频复也吝小疵也
　　巽贵乎中正二当柔进之冲牀下之巽虽巽而中也三视初已隔于二柔不至于见陵似可无巽以重刚而不中乃巽而不已失已云甚自取其吝者也
　　频巽之吝志穷也
　　三虽为下卦之终而上卦可续乃频巽如许是道未穷而志先穷也志疑者可以治救之志穷则有吝而已
　　六四悔亡田获三品
　　悔亡有悔而亡田猎也三品干豆賔客君庖
　　柔进而渐髙悔也今得位而当虽有浸长之悔而可亡也用以田猎禽获其富犹之柔自下而进位居近君而得上下之心可谓善于处时者也
　　田获三品有功也
　　田者志于得三品之获于田为有功
　　九五贞吉悔亡无不利无初有终先庚三日后庚三日吉
　　贞正也正则吉悔亡同六四利冝也无初巽也有终不终巽也虞书乃载歌载即申重也甲乙丙丁为东南戊己位乎中庚辛壬癸为西北以庚续丁故庚有申续义先三日下卦后三日上卦
　　刚巽乎中正二中而已五中而又正者也有大人之徳居大君之位守正得吉隂柔见廹之悔可亡当是时何不利之有初以柔见廹而欲巽无初也六四之柔能顺乎刚有终也于是修明其政令以申儆羣听先三日而未孚复申以后三日重巽申命之义也五不必巽而行重巽之权以御二柔冝其吉也
　　九五之吉位正中也
　　九五故正中
　　上九巽在牀下丧其资斧贞凶
　　牀下同九二资货财也阳实之象斧断决也刚之象贞正也凶吉之反
　　二之巽不得已也上居不剥之地不际乎柔乃犹効九二之巽是过乎巽也失阳之体为丧资失刚之断为丧斧若是则正入乎凶矣
　　巽在牀下上穷也丧其资斧正乎凶也
　　二得中而不过故吉极上而巽自取其穷正乎凶者正入乎凶无复他辞
　　【兊下兊上】
　　于卦变为兊重兊于爻变为二隂爻卦二上初三互易而变合六爻则刚中而柔外刚中以立体柔外以致说析之则三上偏柔而失其体说不以正者也四刚则善矣五不言兊君不可心乎说心乎说则害者纷至可胜遏哉诸爻皆有义而无象辞亦简严与他卦异
　　丽泽兊君子以朋友讲习
　　丽附也卦之二刚阳实地之象一柔隂虚水之象水在地中为泉在地上为泽荀首曰川壅为泽两兊胥丽故曰丽泽天下之物唯水与地未尝暂离况两泽胥丽乎一泽有时而竭说物之功有限两泽胥丽则润泽交浃其说无疆君子体之资朋尚友胥与讲习求増益其所未能必如两泽之亲丽情交意密日进月积毋断织毋自画然后渐渍膏沐有缉熙光明之功盖不止以得友为说也讲谓讲明习谓服习
　　兊亨利贞
　　一隂居二阳之上必胥说而后能两兊自重故仍经卦之名
　　兊说之蔽易邪故专以利贞戒之
　　兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　卦以象得名说者象之义坎流则气行故能通兊止则气聚故能养物得所养而说故曰兊说也刚中指二五柔外指三上此固六爻之徳然以已而说人与说人之从已皆足为徳之累必有刚正者为主于中而以柔徳顺说于外刚中则不失已柔外则不忤物如是亦可以说矣然人情不难于说而难于正说之道利于正而恶于邪说以正者天以无私覆万物我秉道而人自说无事于违道以干誉可以顺天之理人以惠养望人主所欲与聚所恶勿施无事于枉已以求说可以应人之欲凡是皆正之自出所以释利贞之旨也夫人孰不喜逸而辟劳乐生而恶死文王之台沼唯与民皆乐之意先入乎人心则庶民攻之不日成之民非说劳也说有甚于劳而忘之也汤武吊伐之仁若时雨降则东征西怨不期而防民非说死也说有甚于生而忘之也说之功用如是其大民之劝之非力邀而强制者不曰劝民而曰民劝民说而无俟于劝也宁若鲁庄之战以小惠靳靳焉求于民哉
　　初九和兊吉
　　和在说先初之象
　　初以刚履刚戾陵物物且乖怨说何由生唯退然谦下不以刚先人则物我无忤而情志和情志和而说出于由衷视胁肩谄笑而心不然者有闲矣是以吉
　　和兊之吉行未疑也
　　初比乎二以刚遇刚不际乎柔行而胥说未有闲之者奚疑之有
　　九二孚兊吉悔亡
　　孚疑之反谓与三交信也悔亡有悔而亡也
　　九二际乎成卦之柔刚柔交信以为说説之吉也然三方有凶而我比之宁能无悔幸以刚中能存其在我者而后悔可亡刚柔交际之难如此
　　孚兊之吉信志也
　　六乘三为不当二之比之于其徳非于其位故其交孚以志不以貎此得吉之由也不然说不以正又何吉乎
　　六三来兊凶
　　来者由外而内
　　説贵刚中苟能守正则志同道合虽不即人人将即我自有交说之理六三不刚不中来而求说于二失已以媚人人必见拒以斯为说凶之道也
　　来兊之凶位不当也
　　柔居刚位为不当
　　九四商兊未宁介疾有喜
　　商谋度也介刚介也疾隂阳不和之证
　　九为刚徳冝得兊说之正位适居柔上仰九五之刚尊于义当説俯比六三之柔佞于情不能不说説否两疑难于自决于是商略谋度而不自安傥能介然特立说而夐五虽未免见疾于三然自有可喜者存也
　　九四之喜有庆也
　　九四商略以为说此爻之体也圣人以介疾药之使其决意从五则君臣同徳喜且有庆矣庆盛于喜圣人诱人为善之机也
　　九五孚于剥有厉
　　剥者柔变刚之称
　　剥至六五止羣隂之大君也今之上六虽非若羣隂之盛然位髙而说极足以惑人心指之曰剥甚其恶也五适与交际因而交信虽以刚中不能无厉故言孚不言兊此与履九五之义略同
　　孚于剥位正当也
　　上之柔佞方引人以为说五可与之有孚者以位正而徳当也
　　上六引兊
　　引扳援也
　　三为下兊之主上为上兊之主上六柔而已亢援人以使说视六三直不百歩耳不当位者以己说人位当者引人说己失己不甚故免于凶
　　上六引兊未光也
　　上六鉴六三之凶不复即人乃要人之我说律以心说诚服者未为光明也
　　【坎下巽上】
　　于卦变为巽重坎于爻变为三隂爻卦二四互易而变卦之未变隂阳皆骈聚而流通迨其变阳虽闲隂之中而受陷隂虽入阳之下而睽隔故六爻皆以涣释取义隂宗乎四初倚阳以上举三则密比乎四者也阳宗乎五二奔而从之上则知分而引辟者也是以六爻上者吉次者无咎无悔又次者悔亡
　　风行水上涣先王以享于帝立庙
　　巽为风坎为水坎北方卦冰壮之时东风吹拂其上则涣然冰释诗溱与洧方涣涣兮笺云仲春之月冰以释水则涣涣然享帝享上帝也立庙祀祖考也涣者浃洽融液之义先王平居忱与天一以之享帝则精祲潜交真可浑融而无闲立庙以祀其先亦然享帝不言庙者享于郊不于庙也立庙不言祖考者言庙则祀祖考之所与享帝互文也释济川则巽为木释涣液则巽为风各适其冝也
　　涣亨王假有庙利渉大川利贞
　　巽风涣坎水故卦名涣
　　闭塞凝沍而遇解冻之风涣则亨也假至也王者能至有庙之道必有纯忱与祖考浃洽者也巽风融液严冬之候冰释而舟楫可适故利渉也利贞利于正也
　　涣亨刚来而不穷柔得位乎外而上同王假有庙王乃在中也利渉大川乗木有功也
　　卦由变九四之刚来为九二而居坎中流动演迤有不舎昼夜之功是为不穷也六二之柔往为六四得位乎外卦方其在下隂当其位今进乎上当位则同遂成巽坎之象此卦之所以亨也外取偃卦上取立卦凡卦皆尔圣人于此其例王者之承祭积其和顺怡愉之忱以接乎神明则神之格思无不鬼飨其曰在中在庙之中也犹言雝雝在宫肃肃在庙可以极至有庙之道也卦辞言利渉大川者或以象或以义或以象兼义同人蛊大畜益以义者也需讼象兼义者也至涣中孚直以巽木为舟渉坎兊之水兊止水但云舟虚舟虚而弗载未有功也坎为流水木行其上犹驾万斛之舟以杭大川斯有利渉之功此直以象不待求其义也彖辞言利贞释彖非略之也水能载亦能覆必正平无偏乃可言有功则利贞在其中矣
　　初六用拯马壮吉
　　拯上举也马壮言九二
　　初之隂为九二所闲不得协比于三四幸与二隂阳徳合二能拯之以上行马壮则力盛有协比之理斯其为吉也
　　初六之吉顺也
　　初不越二以从类而倚阳以有行以隂顺阳于理为得傥恃其俦党之盛且尊有陵阳之志岂唯逆理亦必为所攻
　　九二涣奔其机悔亡
　　奔疾趋也古昔尊者凭几以坐卑者拱而立于二言机指九五也犹不敢言天子而言乗舆也悔亡始有悔而终可亡也
　　九五正位尊居众阳所凭以为安者一二闲于三四之隂奔而从五犹坐者之得所凭也方其见闲宁免有悔及得所安悔可以亡
　　涣奔其机得愿也
　　徐行则安疾趋易蹶奔非无谓而尔也有志愿焉一阳奔五渉二隂之境傥迟疑犹豫岂不生小人之谋故奔则比五之愿可得非躁进也若近比于初何以奔为
　　六三涣其躬无悔
　　躬六三自谓也无悔无可悔者
　　六三本为三隂领袖自阳来闲之而三隂遂分犹幸六二进居四与我为邻因得与之涣然以胥比而身不孤矣夫何悔之有
　　涣其躬志在外也
　　四得位乎外而三涣之志于外所以自涣也语以及人之功则不足矣
　　六四涣其羣元吉涣有丘匪夷所思
　　羣三隂也元吉大吉也丘言髙夷下而与平也传曰夷于九县
　　九二闲三隂之闲使羣隂隔絶犹冰之凝沍胶之锢滞而不胥通浃及六四得位始能涣协其羣丑自隂而言可谓吉之大者四何道而致然哉位在上体犹处乎髙丘故其力足以辑睦羣隂非因下之二隂思欲上涣而后涣之也
　　涣其羣元吉光大也
　　隂之涣至此极盛故以光大賛之
　　九五涣汗其大号涣王居无咎
　　疾医家谓隂阳表里闭隔不通者得汗而解解则二气和畅腠理浃洽四肢百骸无不调适流通以汗象涣极形容之妙大号号令之大者王居王位也五言王居犹四言丘皆髙尊之象
</div>
    <div class="pagination">
<a href="周易辑闻_page23.html">上一页</a><span>...</span><a href="周易辑闻_page19.html">19</a><a href="周易辑闻_page20.html">20</a><a href="周易辑闻_page21.html">21</a><a href="周易辑闻_page22.html">22</a><a href="周易辑闻_page23.html">23</a><span class="current-page">24</span><a href="周易辑闻_page25.html">25</a><a href="周易辑闻_page26.html">26</a><a href="周易辑闻_page27.html">27</a><a href="周易辑闻_page28.html">28</a><a href="周易辑闻_page29.html">29</a><span>...</span><a href="周易辑闻_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
