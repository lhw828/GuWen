<!DOCTYPE html>
<html>
<head>
    <meta charset="UTF-8">
    <title>大易粹言 - 第 15 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 15 页/共 42 页</h1>
    <div class="content">　　横渠先生曰上而居髙洁无所累为物所贵故曰上得志也【上一作止易说】
　　山杨氏曰贲无色色色者也白贲受色者也惟无色为能贲有质为能受上九贲之极也刚止乎上有其质矣而文明丽之受贲者也故无咎而得志【易说】兼山郭氏曰上九见素抱璞成徳之始也明白入素成徳之终也杂卦曰贲无色也孔子曰先进于礼乐野人也后进于礼乐君子也如用之吾从先进又曰文胜质则史质胜文则野文质彬彬然后君子圣人之于质文何如此之相戾也曰圣人之尚质自然之质也圣人之贵文当文之文也故曰忠信礼之质也义理礼之文也苟无忠信不可以虚拘者此也如贲之文隂阳上下之相文自然之文也至于文明而不以止人为之伪也人为之伪殆不若白贲之为得也礼曰有以文为贵者有以素为贵者天子龙衮诸侯黼大夫黻士衣纁裳天子之冕朱緑藻十有二旒诸侯九上大夫七下大夫五士三此以文为贵也有以素为贵者至恭无文父党无容大圭不瑑大羮不和大路素而越席牺尊防布鼏椫杓此以素为贵也然后知质者自然之质文者当文之文孔子曰恶衣服而致美乎黻冕卑宫室而尽力乎沟洫禹吾无间然矣此之谓也故三代之王忠质相先救时之敝也方贲之上下相文则文旣胜矣白贲无咎其救僿之道欤然则人之文也率归之伪乎曰文明以止人文也至于伪何可尚也诗云緜蛮黄鸟止于丘隅子曰于止知其所止可以人而不如鸟乎为人君止于仁为人臣止于恭为人父止于慈为人子止于孝与国人交止于信未有不知止者也故孔子之筮曰白冝正白黒冝正黒其有取而言之哉【易说】
　　白云郭氏曰先人曰贲之文隂阳上下之相文自然之文也至于文明而不以止人为之伪也人为之伪殆不若白贲之为得也礼有以文为贵者有以素为贵者孔子曰恶衣服而致美乎黻冕卑宫室而尽力乎沟洫禹吾无间然矣此之谓也故三代之王忠质相先救时之弊也方贲之时文旣胜矣白贲无咎其救僿之道欤然则人之文也率归之伪可乎诗云緜蛮黄鸟止于丘隅子曰于止知其所止可以人而不如鸟乎为人君止于仁为人臣止于恭为人子止于孝为人父止于慈与国人交止于信未有不知止者也知止则诚而无伪矣雍曰大哉白贲之义也立徳之始也治天下之本也且以一性言之天命谓之性也圣人惧其质而近于禽兽故假贲饰以文之文之不已于是乎穷人欲而灭天理是岂人之性也哉知白贲之义则知天命之性知天命之性则知率性之道知率性之道则知脩道之教此中庸之道所以立也以天下言之则忠之弊救以质质之弊救以文文之不已其弊僿矣大者骄奢淫泆于其上小者放僻邪侈于其下是岂圣人之敎哉知白贲之道则救僿以忠于以继周虽百世可知此三代之治所以复也不然则君臣上下沈湎滛泆卿士师师非度从流忘反尚何化成天下之有乎故彖言文明以止所以止其初上九言白贲无咎所以复其终义一也方未贲之时则白贲为非旣贲之后乃无咎矣此独上九之事故象言上得志盖得上九之志也【易说】









　　大易粹言卷二十二
　　钦定四库全书
　　大易粹言卷二十三　　　宋　方闻一　编
　　【坤下艮上】
　　伊川先生曰剥序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山髙起地上而反附着于地頽剥之象也【易传】
　　剥不利有攸徃
　　伊川先生曰剥者羣隂长盛消剥于【一作一】阳之时众小人剥防于【一无于字】君子故君子不利有所徃唯当巽言晦迹随时消息以免小人之害也【易传】
　　白云郭氏曰剥有二道有民剥君小人剥君子民之剥君不过厚百姓以自薄为安宅顺止之道小人剥君子则毋与争利藏噐待时而已潜龙勿用内文明而外柔顺艰贞晦其明俭徳避难遯之时义皆君子遇剥之义也剥之卦辞独言不利有攸徃者遇剥无它说焉惧君子以道自任与小人校也【易说】
　　彖曰剥剥也柔变刚也不利有攸徃小人长也顺而止之观象也君子尚消息盈虚天行也
　　伊川先生曰剥剥也谓剥落也柔变刚也柔长而刚剥也夏至一隂生而渐长一隂长则一阳消至于【一无于字】建戌则极而成剥是隂柔变刚阳也隂小人之道方长盛而剥消于【一作刚】阳故君子不利有所徃也○君子当剥之时知不可有所徃顺时而止乃能观剥之象也卦有顺止之象乃处剥之道君子当观而体之君子尚消息盈虚天行也君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天也【并易传】
　　横渠先生曰处剥之时顺止以观天理之消息盈虚【易说】
　　山杨氏曰剥剥也隂剥阳也五隂上行小人之长极矣有爵赏以导其前刑威以驱其后中才而下孰不变而从之乎虽有刚明之资盖将逊言屈身以避害亦理势然也夫刚柔之徃来相为屈伸天行也柔能变刚惟剥之时为然非特相为屈伸而已君子于是时顺而止之可也徃斯害矣夫坤顺而艮止剥之成象也观剥之象则知所以治剥矣东汉之君子不知出此引奸凶而授之柄率至俱伤雨败而国随以亡盖有以取之也夫寒暑之变天且不能暴为之况于人乎然君子之尚消息盈虚无时而不然独于剥言者盖当是时存亡之机间不容息与它卦异故也【易说】○或问台谏官如何作曰剥之彖曰不利有攸徃小人长也顺而止之观象也君子尚消息盈虚天行也夫君子之于小人方其进也不可以骤去观剥之象斯可见矣剥坤下而艮上坤顺也艮止也此天理之不可易者也顺而止之其渐而非暴之谓乎隂阳之气消息盈虚必以其渐君子所尚盖在于此【语録】白云郭氏曰伊川曰山附于地圯剥之象雍曰剥落也刚过久而柔落之卦之所以为剥也自初至五剥五刚而为柔剥之极也一阳顺于下而止于上仅足以避害而已故不利有攸徃然众柔剥刚其害为难避君子观顺止之象而行顺止之道故能处剥之时也消息盈虚天道之运君子所尚之道也当阳消隂息进盛而剥是为天道自然之运君子何尤焉不过于观象顺止俟时而已【易说】
　　象曰山附于地剥上以厚下安宅
　　伊川先生曰艮重于坤山附于地也山髙起于地而反附着于地圯剥之象也上谓人君与居人上者观剥之象而厚固其下以安其居也下者上之本未有基本固而能剥者也故上【一作山】之剥必自下下剥则上危矣为人上者知理之如是则安养人民以厚其本乃所以安其居也书曰民惟邦本本固邦宁【易传】广平游氏曰山附于地则山頽之象山至于頽则以下不厚而上危故也【易说】
　　山杨氏曰小人之剥必自下始浸而至乎上君子知所以厚下则无所措其剥矣乃可以安宅也【易说】白云郭氏曰以刚柔言之则天道盈虚消息所以有剥自卦才言之则顺而止之为处剥之道由象言之则山附于地者剥也厚下安宅者处剥之道也彖象之义不一而足象言上者非独君后也凡居上者皆当然也语曰百姓足君孰与不足是亦厚下之道厚下所以安宅也夫知几君子未必至于剥之时也不幸而至是不过厚下俟时而已【易说】
　　初六剥牀以足蔑贞凶象曰剥牀以足以灭下也伊川先生曰隂之剥阳自下而上以牀为象者取身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于【一无于字】贞正凶之道也蔑无也谓消亡于正道也【一作消亡正道也一作消亡于正也】隂剥阳柔变刚是邪侵正小人消君子其凶可知○取牀足为象者以隂侵没阳于下也灭没也侵灭正道自下而上也【并易传】
　　山杨氏曰剥自下而上惟厚下为可以安宅安民所以厚下也牀人所安也足牀所恃以为安者也剥牀以足则蔑厚下之道也故凶小人剥民以自厚得志则害加乎人天下之凶也及夫进而位乎上则下已不厚矣亦非所以自安也故其卒至于剥庐而无所容其凶岂不已甚乎小人知此亦足以戒矣【易说】白云郭氏曰剥自下兴也故初言剥牀以足剥以厚下而安牀虽仅可安身亦非厚下之道况剥其足者乎既失厚下之道则下已灭矣然剥之初而未甚也所以蔑贞则凶言贞固不蔑则无凶矣诗曰载寝之牀故处床为求安之道剥言牀亦见道之无乎不在也【易说】
　　六二剥牀以辨蔑贞凶象曰剥牀以辨未有与也伊川先生曰辨分隔上下者牀之榦也隂渐进而上剥至于辨愈蔑于正也凶益甚矣○隂之侵剥于【一作刚】阳得以益盛至于剥辨者以阳未有应与故也小人侵剥君子若君子有与则可以胜小人不能为害矣唯其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣【并易传】
　　横渠先生曰三虽隂类然志应在上二不能进剥阳爻徒用口舌间说力未能胜故象曰未有与也然志在灭阳故亦云蔑贞凶【易说】
　　山杨氏曰辨牀之榦盖上下之辨也剥止乎辨则剥未及上矣以其无应而未有与也然处羣隂之中其能终无与乎故曰未而已则蔑正之凶理必至也白云郭氏曰伊川曰辨牀之榦所以分上下也辅嗣谓足之上孔氏谓牀身之下足之上分辨之处义皆一也剥牀以辨则其剥进矣未有与者逺阳而无应无以止之也或近阳有应有以止之安有蔑贞之凶哉天下之患未有不自小至大自微至着苟不能辨之于早未有不至于凶者剥之初二有凶之渐而非凶也三以应而无咎四则凶矣【易说】
　　六三剥之无咎象曰剥之无咎失上下也
　　伊川先生曰众隂剥阳之时而三独居刚应刚与上下之隂异矣异于正在剥之时为无咎者也三之为可谓善矣不言吉何也曰方羣隂剥阳众小人害君子三虽从正其势孤弱所应在无位之地于斯时也难乎免矣安得吉也其义为无咎耳言其无咎所以劝也○三居剥而无咎者其所处与上下诸隂不同是与其同类相失于处剥之道为无咎如东汉之吕强是也【并易传】
　　横渠先生曰独应于阳故反为众隂所剥然无所咎【易说】
　　山杨氏曰以隂居阳不当位也而其志刚矣居不当位而间乎众隂之中势不足以有为也隂方剥阳而已独应之失上下矣于义无咎则吉凶不足言也【易说】
　　白云郭氏曰剥之时小人道长之极羣众剥君子独六三舍其羣类于上下而应乎阳是舍小人而从君子也所以在道为无咎然则六三之失其类乃所以为有得欤【易说】
　　六四剥牀以肤凶象曰剥牀以肤切近灾也
　　伊川先生曰始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也○五为君位剥已及四在人则剥其肤矣剥及其肤身垂于亡矣切近于灾祸也【并易传】
　　山杨氏曰剥牀以足以辨则剥其所安而已未及肤也六四履近尊位则剥及肤矣其灾也岂不切近乎【易说】
　　横渠先生曰迫近君位犹自下剥牀至牀之肤将及于人也不言蔑正剥道成矣一云五于隂阳之际义必上比故以喻肤【易说】
　　白云郭氏曰牀剥而后及其身及其身自肤始六四上体居牀之上则肤矣初二有及身之渐不能止之则灾及其身矣故直云凶也系辞言剥穷上反下于此可见【易说】
　　六五贯鱼以宫人宠无不利象曰以宫人宠终无尤也伊川先生曰剥及君位剥之极也其凶可知故更不言剥而别设义以开小人迁善之门五羣隂之主也鱼隂物故以为象五能使羣隂顺序如贯鱼然反获宠爱于在上之阳如宫人则无所不利也宫人宫中之人妻妾侍使也以隂言且取获宠【一作亲】爱之义以一阳在上众隂有顺从之道故发此义○羣隂消【一无消字】剥于【一无于字】阳以至于极六五若能长率羣隂骈首顺序反获宠爱于阳则终无过尤也于剥之将终复发此义圣人劝迁善之意深切之至也【并易传】
　　横渠先生曰六五为上九之肤能下宠众隂则阳获安而无不利矣异于六五者以其居尊制裁为卦之主故不云剥之也终无尤怨者以小人之心不过图宠利而已不以宫人见蓄为耻也隂阳之际近必相比六五能上附于阳反制羣隂不使进逼方得处剥之善下无剥之之忧上得阳功之庇故曰无不利【易说】山杨氏曰五君位也剥至于切近灾则极矣不可以有加矣故言人君处剥之道夫鱼隂物也贯之则其叙不可乱羣隂顺承之象也先王之时六宫各帅其属以时御于王所九嫔掌之御叙于王之燕寝女御掌之而嫔御之职皆列于天官太宰莅之则燕好嬖昵之私不得干其上矣贯鱼之象也以是宠之何尤之有夫女子与小人之难养一也先王所以处之无二道焉使群隂顺承如鱼然以宫人宠之则无不利矣是亦顺而止之之道也若夫付之以心膂之寄借之以威福之重而遽絶之则肘腋之变不可测可不戒之哉【易说】
　　白云郭氏曰六五柔得尊位大中为剥之主能御众隂以承阳者也鱼隂类也六五未免其类是以能聮而贯之制于我也虽制于我而在剥无刚决之义故以宫人宠之孔子曰惟女子与小人为难养也然则女子小人为同类御小人以宫人之道斯其宜矣方剥之时小人进长六五知不可决而宠之所谓顺剥之时而为止剥之道者也虽然贯众隂而宠之疑非圣人之道而曰无不利终无尤者盖消息盈虚天之所行君子之所尚虽圣人不能违时特于其间虽顺以从时而又有止之道以救时耳非若一于顺而宠之不知济时者也安定先生曰以宫人宠但厚之田宅不使窃天下之权则无不利然此谓根蔕之难去者【易说】
　　上九硕果不食君子得舆小人剥庐象曰君子得舆民所载也小人剥庐终不可用也
　　明道先生曰息训为生者息则生矣一事息则一事生中无间断硕果不食则便为复也寒徃则暑来暑徃则寒来寒暑相推而歳成焉【刘绚师训】
　　伊川先生曰诸阳消剥已尽独有上九一爻尚存如硕大之果不见食将有复生之理上九亦【一作一一作已】变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥【一有尽字】为坤阳【一有复字】来为复【一有然字】阳未甞尽也剥尽于上则复生于下矣故十月谓之阳月恐疑其无阳也隂亦然圣人不言耳隂道盛极之时其乱可知乱极则自当思治故众心愿载于君子君子得舆也诗匪风下泉所以居变风之终也理既如是在卦亦然众隂宗阳为共载之象小人剥庐若小人则当剥之极剥其庐矣无所容其身也更不论爻之隂阳但言小人处剥极则及其庐矣庐取在上之象或曰隂阳之消【一作交】必待尽而后复生于下此在上便有复生之义何也夬之上六何以言终有凶曰上九居剥之极止有一阳阳无可尽之理故明其有复生之义见君子之道不可亡也夬者阳消隂隂小人之道也故但言其消亡耳何用更言却有复生之理乎○正道消剥既极则人复思治故阳刚君子为民所承载也若小人处剥之极则小人之穷耳终不可用也非谓九为小人但言剥极之时小人如是也【并易传】
　　横渠先生曰处剥之世有美实而不见采然其徳备犹为民所载小人处下则剥牀处上则反伤于下是终不可用之也【易说】
　　山杨氏曰羣隂剥阳而一刚止乎上硕果不食也剥干五变也故有硕果之象焉【干为木果】然君道也父道也天下不可一日而无也故隂虽上行刚则不食与夬之上六不可长异矣夫坤顺而艮止剥之成象也硕果不食者顺而有以止之故也坤则顺而已矣故履霜坚冰至而卒有疑阳之战顺而无以止之故也故坤之文言曰履霜坚冰至盖言顺也然剥终则复乱极则思治当是时君子者民所载也故得舆坤下承之得舆之象也【坤为大舆】君子而得舆道盛行也小人无所庇其身则剥庐矣夫隂阳之徃来屈伸理之必至也小人之为乱至于剥庐而后已盖亦不思而已矣【易说】
　　白云郭氏曰果者易食之物也在剥之时君子易伤之象也果之硕大易食而不食君子居剥易伤而不伤者以君子观剥之象中有顺而止之之道足以厚下故终不食也且无君子莫治野人无野人莫养君子君子小人盖相湏也舆所以载君子小人之象庐所以庇小人君子之象君子得舆为民所载则有厚下之道故也小人之性自下穷上必剥其庐而后已剥其庐则无以自庇终失所安之象以见小人不可用于天下国家也唯其终不可用而遭时未复故以宫人宠之宜矣能贯之则可宠而宠之亦可贯所以柔服其心毋使为患而已此孔子所以叹其难养也然君子之剥非自取也小人剥之也故其剥也有渐小人之性不能有物处剥之极必自剥矣是以其亡也忽焉盖自取之速也易于小人女子有顺止贯宠之道非达时变者不足以知此【易说】







　　大易粹言卷二十三
　　钦定四库全书
　　大易粹言卷二十四　　　宋　方闻一　编
　　【震下坤上】
　　伊川先生曰复序卦物不可以终尽剥穷上反下故受之以复物无剥尽之理故剥极则复来【一无来字】隂极则阳生阳剥极于上而复生于下穷上而反下也复所以次剥也为卦一阳生五隂之下隂极而阳复也歳十月隂盛既极冬至则一阳复生于地中故为复也阳君子之道阳消极而复反君子之道消极而复长也故为反善之义【易传】
　　复亨出入无疾朋来无咎反复其道七日来复利有攸徃
　　伊川先生曰复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至防故多屯艰阳之始生其气至微故多摧折春阳之发为隂寒所折观草木于朝暮则可见矣出入无疾谓微阳生长无害之者也既无害之而其类渐进而来则将亨盛故无咎也所谓咎在气则为差忒在君子【一有之道字】则为抑塞不得尽其理阳之当复虽使有疾之固不能止其复也但为阻碍耳而卦之才有无疾之义乃复道之善也一阳始生至微固未能胜羣隂而发生万物必待诸阳之来然后能成生物之功而无差忒以朋来而无咎也三阳子丑寅之气生成万物众阳之功也若君子之道既消而复岂能便胜于小人必待其朋类渐盛则能恊力以胜之也○谓消长之道反复迭至阳之消至七日而来复姤阳之始消也七变而成复故云七日谓七更也临云八月有凶谓阳长至于隂长歴八月也阳进则隂退君子道长则小人道消故利有攸徃也【并易传】
　　横渠先生曰言反又言复终则有始循环无穷人指其化而裁之耳深其反也几其复也故曰反复其道又曰出入无疾【易说】
　　白云郭氏曰干刚坤柔相为消长隂剥阳尽至复而刚反在卦之中其义为大幽微难言故因七日以言之则复之义易明非复之义尽于七日而止也阳道方复为泰之始故亨疾犹不疾而速之疾隂阳消长有渐其出其入任道自运无迟速于其间与天之行健无以异也方刚长之初独阳未能用必得其类斯无咎矣是以朋来则有临有泰而后为复之无咎也此皆隂阳刚柔大义微而难言者欲观复道反复无若歳功之易明故继以反复其道七日来复也自夏至阳始剥而于卦为姤建亥剥尽建子而一阳来复在天之日盖自鹑首以及星纪凡更七舍在人之月亦七易矣人之月即月之周天也从天道与日而言故云七日犹尧典言日永星火日短星昴诗言一之日二之日皆是也刚长之初利动而徃之时盖自易言之不动而往无以致临泰自天地言之不动而徃无以生万物自圣人言之不动而徃无以治天下其利有攸徃皆一也然隂阳刚柔皆一道自天与气言之则曰隂阳自地与形言之则曰刚柔在易之卦丽于形矣故六爻以刚柔言而复谓之刚反也【易说】
　　彖曰复亨刚反勤而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　伊川先生曰复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也○其道反复徃来迭消迭息【一有也宇】七日而来复者天之运行如是也消长相因天之理也阳刚君子之道长故利有攸徃一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之【并易传】○人说复其见天地之心皆以谓至静能见天地之心非也复之卦下面一画便是动也安得谓之静自古儒者皆言静见天地之心唯某言动而见天地之心或曰莫是于动上求静否曰固是然最难【刘元承手编】○近取诸身百理皆具屈伸徃来之义只于鼻息之间见之屈伸徃来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终【入闗语録】○复其见天地之心一言以蔽之天地以生物为心【陈氏拾遗】○复者反本也本有而去之今来复乃见天地之心也乃天理也此贤人之事也【大全集拾遗】○复卦非天地之心复则见天地之心圣人无【一作未尝】复故未甞见其心【语録】横渠先生曰复言天地之心咸恒大壮言天地之情心内也其原在内时则有形见情则见于事也故可得而名状自姤而剥至于上九其数六也剥之与复不可容线湏臾不复则乾坤之道息也故适尽即生更无先后之次也此义最大临卦至于八月有凶此言七日来复何也刚长之时豫戒以隂长之事故言至于八月有凶若复则不可湏臾断故言七日七日者昼夜相继元无断续之时也大抵言天地之心者天地之大徳曰生则以生物为本者乃天地之心也地雷见天地之心者天地之心惟是生物天地之大徳曰生也雷复于地中却是生物彖曰终则有始天行也天行何甞有息正以静有何期程此动是静中之动静中之动动而不穷人有甚首尾起灭自有天地以来以迄于今盖为静而动天则无心无为无所主宰常然如此有何休歇人之徳性亦与此合乃是己有苟心中造作安排而静则安能久然必从此去盖静者进徳之基也【易说】
　　广平游氏曰复其见天地之心乎天地之心主于生物复之时未有物也而物以阳复而生愽爱者圣人之心也复礼未有爱也而愽爱之实由复礼而出故序卦曰复则不妄无妄者天命也先王以此茂对时育万物则于愽施济众也何有【易说】
　　山杨氏曰隂极而阳复复斯亨矣复刚反也震动而坤顺动而以顺行也一阳复于下而五隂在上则阳微而隂犹盛矣小人众而君子独非一人一日之力所能胜也动而不以顺行则疾之者至则身之不能保尚何朋来之有故动而以顺行而后出入无疾出入无疾而后朋来无咎夫隂阳一气之徃来也反复其道终则有始天行也七日谓自姤至复也姤隂始生也隂生则阳消矣故七日而后复夫四时之变浸而为寒暑固非一日之积也天且不能暴为之而况于人乎故剥以顺止之复以顺而行其道一也当是时阳微矣止而不行则刚终不可长也故利有攸徃夫复也者阳始生动之端也知复之道则天地之心可以黙识矣非尽心知性其孰能见之【易说】
　　兼山郭氏曰复者去此而反其本之谓也凡易之道坤息消干干息消坤二气徃来是以反其本者复也易以乾坤言形以天地言气以隂阳言故乾坤之理天地之运隂阳之防无不反其始而后行故干之初九复于甲子歳功之出起于冬至之夜半七政之行复于牵牛之初以至律歴之纪四时之序无不返于此者所以黄钟为万事本此之谓也复者阳生之初动之始也故曰亨震者动也坤者顺也刚反动而以顺行是以出入无疾也朋者类也一阳生为复二阳生为临方其未复也隂上而消阳柔下而阻刚方是时也朋来可乎是以待其阳复则朋来无咎也谓隂降而为朋则小徃大来盖不得为朋矣然独阳不生独隂不成二者相为消息亦无时而已也故阳一升而万物生隂一升而万物死其反也其复也各终于六位而时成是以知七日来复也然则四时之运行日月之代明岂物或使之然哉此天行之自然者也故孔子谓复其见天地之心乎夫然后知大徳之生生刚反动而以顺行而已而说者谓易以静为复天地以无心为心观其自古以固存未有不由乎顺行周旋之必信者也且卦之二体静以法坤动以象震震已复于下雷已复于地中乌在其静而已也然谓静之终动之始斯可矣且复言七日临言八月者隂阳之辞也故言阳以尚消息盈虚之自然言隂亦内外使之知惧也【易说】
　　白云郭氏曰先人曰先儒谓易以静为复天地以无心为心观其自古以固存未有不由乎顺行周旋之必信者也且卦之二体静以法坤动以象震震已复于下雷已复于地中恶在其静而已也然谓静之终动之始斯可矣雍曰复以刚反而亨则天地万物皆有待于刚者也刚故动柔故静物久于静不能自动是所以有待于刚然后动而亨也如此则复主动而非静姤主静而非动动静之义系乎刚柔之反也有震之动有坤之顺以是行焉则上顺天地之道下顺万物之理是以出入行于自然无迟速之异也且刚柔反复其运不停自其小者视之四时日月可见也故在易之中一阳为复进而为临为泰为大壮为夬为干一隂为姤进而为遯为否为观为剥为坤皆其出也阳出则隂入隂出则阳入隂阳出入反复如此孰为迟速故无疾而有常也朋来之后然后道大亨而功成故言无咎天行者自天道以言之七日之复是也由七日之复以观则三才万物之复莫不皆然复其见天地之心者天地固无心于万物也而万物有心于天地因其有心于天地言之故曰天地之心然万物资天地以有生故天地于是乎生万物则天地之心无它焉生物而已是以系辞言天地之大徳曰生以有生故有徳有徳则有心矣复为生物之始是所以见天地之心也然复之时义大矣而彖不言大矣哉者盖复非小道不待言而可知也姤遇之事有至小者存焉圣人欲人遗其小而玩其大者故姤言大矣哉也○天地无心于隂阳刚柔也穷极而变者天地之心也自生万物观之则七日来复以生为天地之心矣自它道观之皆然故出入无疾反复其道可观天地之心如此况人乎【并易传】
　　象曰雷在地中复先生以至日闭闗商旅不行后不省方
　　伊川先生曰雷者隂阳相薄而成声当阳之微未能发也雷在地中阳始复之时也阳始生于下而甚微安静【一作顺】而后能长先王顺天道当至日阳之始生安静以养之故闭闗使商旅不得行人君不省视四方观复之象而顺天道也在一人之身亦然当安静以养其阳也【易传】○圣人无一事不顺天时故至日闭闗【陈氏拾遗】
　　横渠先生曰物因雷动雷动不妄则物亦不妄故曰物与无妄静之动也无休息之期故地雷为卦○凡言后者大率谓继体守成之主也复言先王以至日闭闗商旅不行后不省方以此校之则后为继承之主明矣先王以至日闭闗者先王所重于至日以其顺隂阳徃来闭闗者取其静也闭闗则商旅不行先王无放过事顺时以示法亦以示民后不省方如言富庶优暇不甚省事又明是继文之王【并易说】
　　山杨氏曰雷在地中闭而未发先王不先时而动所以事天也【易说】
　　白云郭氏曰坤为静之终复为动之始雷在地中则动已萌矣而未奋也然天地万物之理得阳则舒得隂则惨故人喜阳之复而畏刚之剥也先王至日闭闗助阳道也喜阳之复惧其微弱而人泄之以先夺阳气则阳愈微而不进是以闭闗而固其气以助之盖三才一气耳方天地欲动而人争先之是争天地之动以损天地之气也圣人欲奉天时莫不先天地而后人从之是所以闭塞人事以助天地之发也后世为月令者于仲冬之月涂阙廷门闾筑囹圄以助天地之闭藏盖假此以为义误以至日闭闗为天地闭藏之时也夫至日日至也天地至复则动而将发生先王至日闭闗正谓阳气方动而微惧人道分夺其气先动以泄之故夺人动发之气是所以助天地生发之义也何闭藏之有哉【易说】
　　初九不逺复无祗悔元吉象曰不逺之复以修身也伊川先生曰复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉祗宜音柢抵也玉篇云适也义亦同无祗悔不至于悔也坎卦曰祗既平无咎谓至既平也顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未甞不知既知未甞不遽改故不至于悔乃不逺复也○不逺而复者君子所以修其身之道也学问【一无问字】之道无它也唯其知不善则速改以从善而已【并易传】○祗与厎通使厎至也无至于悔【朱公掞拾遗】横渠先生曰祗犹承也受也一云祗悔作神祗之祗祗之为义示也効也见也言悔可使亡不可使成而形也【易说】
　　山杨氏曰初九阳始生而未形动之微也吉凶悔吝生乎动者也未形而复其复不逺矣故不至于悔而元吉顔渊之殆庶几其以是欤【易说】
　　白云郭氏曰卦辞言出入无疾朋来无咎统复道而言之也至于七日来复则指天行而言是复道之一也爻象言君子脩身盖亦复也凡易之一卦其义象皆不可穷尽圣人卦爻彖象之外不能悉言者多矣就其所言之中已具数义学者当触类通之以极广大而已如乾象为天为马岂能拘于大小之间哉昭昭之多与天同一撮土之多与地同一卷之石与山岳同一勺之水与河海同道无间于小大故也复之初九顔子尽之能不贰过故不逺而复于道苟贰过则逺矣虽然有不善未甞不知则盖甞有过也有过则有悔唯不贰过故其悔小而无大悔也凡充有悔之极则有大凶充无悔之极则有大吉以其不逺复故知无祗悔以其无祗悔故终知其元吉也此顔子克己复礼之道故象言修身也【易说】
　　六二休复吉象曰休复之吉以下仁也
　　伊川先生曰二虽隂爻处中正而切比于初志从于阳能下仁也复之休美者也复者复于礼也复礼则为仁初阳复于仁也二比而下之所以美而吉也○为复之休美而吉者以其能下仁也仁者天下之公善之本也初复于仁二能亲而下之是以吉也【并易传】横渠先生曰下比于阳故乐行其善【易说】
　　山杨氏曰过而后有复顔渊不贰过犹有过也而未形焉其复不逺矣非克己者其孰能之兹其所以为仁欤尽斯道者其惟初乎六二柔顺中正无过而复休而复者也其复也从初而已故曰以下仁也中正而亲仁吉孰加焉【易说】
　　白云郭氏曰孟子称乐正子好善优于天下又曰可欲之谓善有诸己之谓信充实之谓美休美也充好善之实孟子之所以为美尽下仁之道复之所以为休其义一也不逺之复克己者也克己复礼仁也故六二之下初九所以为下仁也然古之人脩身者岂徒然哉所以为齐家治国平天下之始也圣人之治天下仁之而已孟子所谓推恩保四海是也夫欲仁天下者必先仁其身是以中庸言脩身以道脩道以仁而复以初九脩身六二为下仁不亦宜乎【易说】
　　六三频复厉无咎象曰频复之厉义无咎也
　　伊川先生曰三以隂躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也○频复频失虽为危厉然复善之义则无咎也【并易传】
　　横渠先生曰所处非位非频蹙自危不能无吝【吝一作咎易说】
　　山杨氏曰柔不当位而居动之极其守不固矣虽不善未甞不知知之未能不复行者也故频复厉夫操存舍亡盖俛仰之间耳其危岂不甚乎然复而频是亦善补过者也故虽厉而无咎【易说】
　　兼山郭氏曰六三说者皆以频为频蹙之频失位过中不得已而复也独王昭素先生以谓频数之频甞试考之礼曰或安而行之或利而行之或勉强而行之及其成功一也然不得已而复与勉强而行之无以异也不得已而复尚且知复焉何厉之有与夫孔子所谓义无咎者为不侔矣由是而知频非不得已之类亦明矣孔子曰中庸其至矣乎民鲜能久矣人皆曰予知择乎中庸而不能期月守也故唯君于能久于其道其余则日月至焉而已况一出焉一入焉涂巷之人也故道有至于数失亦有知其数复得失之间不能以寸是以危也然而义无咎者知复故也是以子夏之徒出见纷华盛丽而说入闻夫子之道而乐与夫囘之为人择乎中庸得一善则拳拳服膺而弗失之者固有间矣【易说】
　　白云郭氏曰先人曰先儒皆以频为频蹙之频不得已而复也独王昭素为频数之频频蹙不得已则勉强而行之及其成功一也何厉之有与孔子所谓义无咎者为不侔矣孔子曰中庸其至矣乎民鲜能久矣人皆曰予知择乎中庸而不能期月守也唯君子能久于其道其余则日月至焉而已故道有至于数失亦有知其数复得失之间不能以寸是以危也然而义无咎者知复故也是以子夏之徒出见纷华盛丽而说入闻夫子之道而乐盖频复也与夫回之为人择乎中庸得一善则拳拳服膺而弗失之者固有间矣【易说】
　　六四中行独复象曰中行独复以从道也
　　伊川先生曰此爻之义最宜详玩四行羣隂之中而独能复自处于正下应于阳刚其志可谓善矣不言吉凶者盖四以柔居羣隂之间初方甚微不足以相援无可济之理故圣人但称其能独复而不欲言其独从道而必凶也曰然则不云无咎何也曰以隂居隂柔弱之甚虽有从阳之志终不克济非无咎也○称其独复者以其从阳刚君子之善道也【并易传】
　　横渠先生曰柔危之世以中道合正应故不与羣爻同【易说】
　　山杨氏曰居上下四隂之中而独从阳中行独复者也隂之从阳性也故谓之从道然柔不中无刚明之才虽欲从道而无受道之质故不言吉与休复之下仁异矣【易说】
　　白云郭氏曰位不得中而居四隂之中独从初九之道而应焉是亦舍其类而独行其志者也故曰中行独复七十子于衰周之际从夫子于洙泗之间岂是道欤剥之六三与复之六四反对其义相类故在剥则取其失上下以应乎阳在复则取其独复以从道也【易说】
　　六五敦复无悔象曰敦复无悔中以自考也
　　伊川先生曰六五以中顺之徳处君位能敦笃于复善者也故无悔虽本善戒亦在其中矣阳复方微之时以柔居尊下复无助未能致亨吉也能无悔而已○以中道自成也五以隂居尊处中而体顺能敦笃其志以中道自成则可以无悔也自成谓成其中顺之徳【并易传】
　　横渠先生曰性顺位中无它应援以敦实自求而已刚长柔危之世能以中道自考故可无悔不然取悔必矣【易说】
　　山杨氏曰柔得尊位大中而无应于上下无所待而复者也其复也诚于善而已故谓之敦复夫诚自成也故夫子曰中以自考也初九阳始生动之微者也其违末逺故其复也不至于悔而已六五无所待而复安于复者也故直曰无悔不言吉吉不足以言之也【易说】
</div>
    <div class="pagination">
<a href="大易粹言_page14.html">上一页</a><span>...</span><a href="大易粹言_page10.html">10</a><a href="大易粹言_page11.html">11</a><a href="大易粹言_page12.html">12</a><a href="大易粹言_page13.html">13</a><a href="大易粹言_page14.html">14</a><span class="current-page">15</span><a href="大易粹言_page16.html">16</a><a href="大易粹言_page17.html">17</a><a href="大易粹言_page18.html">18</a><a href="大易粹言_page19.html">19</a><a href="大易粹言_page20.html">20</a><span>...</span><a href="大易粹言_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
