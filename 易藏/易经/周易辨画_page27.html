<!DOCTYPE html>
<html>
<head>
    <meta charset="UTF-8">
    <title>周易辨画 - 第 27 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辨画 - 第 27 页/共 30 页</h1>
    <div class="content">　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情【包白交切牺许宜切王于况切】古者包牺氏之王天下也有大寳之位者也仰观于天有雷风日月之象俯观于地有水火山泽之法【象以气言法以形言】而并观动物鸟兽之文【如离象雉坎象豕之类】植物与地之宜【如萑苇象震果蓏象艮之类此与字不连上句言物之与地相冝者】近取诸一身【如乾象首坤象腹是也】逺取诸万物【如干为金玉坤为布釡是也】见天地间之对待者流行者皆不出乎隂阳之外于是画一竒又画一偶一竒一偶又交互而画成八卦所以通达其神明之徳而立体类似其万物之情而取象也【此即前章八卦成列象在其中下十三卦皆因而重之爻在其中也此可见六十四卦皆牺皇所画】
　　作结绳而为网罟以佃以渔葢取诸离【罟音古佃音田】
　　上古之世人物杂处而人常为物所害包牺氏始教人取丝麻而结之为绳又作结绳为网以取禽兽曰佃作结绳为罟以取鱼鼈曰渔所以使民知鲜食之利而并去其害也其象葢取诸离离者两目相承而物自丽者也【离卦二四互防为绳三五互兑为倒防亦为绳两绳相牵故曰结离卦为目二目相连于结绳之中故为网罟圣人非必观此卦而成之而其象则适相合尔余放此】
　　包牺氏没神农氏作斵木为耜揉木为耒耒耨之利以教天下葢取诸益【斵陟角切耨奴豆切】
　　上古茹毛饮血教民火食自包牺氏始教民粒食自神农氏始神农念民食在树艺而树艺在农器于是斵木使鋭谓之耜以为耒之首揉木使曲谓之耒以为耜之柄耒以入耜耜以起土以此耒耨之利教天下其象葢取诸益益者两木相合上入而下动者也【防震皆木互艮为手下震为足上防为进退互坤为土田以手握木以足进退于田土之上耕之象也故益卦初爻本此为辞】
　　日中为市致天下之民聚天下之货交易而退各得其所葢取诸噬嗑
　　民生所最重者食与货也故神农既教民以食即教民以货于是日中为市致其民聚其货各以所有易其所无交相换易而退民始各得其所其象葢取诸噬嗑噬嗑食也市井交易饮食之道故取诸此也【离在上日中之象震为大涂互艮为居市之象卦中三隂民之象坎水艮山货物所出聚货之象四来居三五往居上交易而退之象六爻皆正各得其所之象】
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治葢取诸乾坤【治直吏切】牺农之时民俗朴畧食货之利虽兴衣裳之制未备衣裳之制未备即尊卑贵贱之分未明是亦民心欲变之机也数圣人于是因其变而通之使天下之心皆欢忻鼓舞趋之而不倦所以然者以圣人之通变非有以强之唯其以不测之神布无言之化使民见之为当然习之如固然与为相宜而已故易之所谓变者亦非故为变也以时穷则变变则始通通则始久彼大有之五正所谓穷变通久者是以因变而动得天之祐而吉无不利也【十三卦皆有象爻变动但象爻显而易见变动隠而难明故于此节引大有之五以明之前注大有之五谓其义取旁通得此可以互证此爻谓五诸家皆悮谓上也】黄帝尧舜易卉服而为上衣下裳之制以垂于后世使天下皆晓然于尊卑贵贱之等而胥归于治亦变通宜民之一端也其象葢取诸乾坤乾坤者上下有衣裳之体阖辟有变通之义也【衣制圆象干裳制方象坤又衣有六幅象干之六竒裳有十二幅象坤之六偶】
　　刳木为舟剡木为楫舟楫之利以济不通【句】致逺以利天下【句】葢取诸涣【刳口姑切剡以冉切下同】
　　文治既立川泽或阻则声教未广也乃刳木使中虚为舟剡木使末鋭为楫舟以载物楫以运舟舟楫之利近济渡其不通逺可致之以利于天下其象葢取诸涣涣者防木乗坎水利涉大川也【中互大离象舟巽为长木象楫互艮为手象刳与剡】
　　服牛乗马引重致逺以利天下葢取诸随
　　舟楫虽利陆行或阻声教仍未广也于是因牛之性顺穿其鼻以服之因马之性健络其首以乗之使牛引其重马致乎逺以利益天下其象葢取诸随随者下震为行互艮为止上兑为悦行止随人而喜悦也【震自坤变坤为牛互巽为绳互艮为鼻以绳入鼻服之象也兑自干变干为马互艮为背互巽为股股在背上乗之象也坤后一竒象牛之引重兑前两间象马之致逺】
　　重门击柝以待暴客葢取诸豫【重直龙切柝天作切】
　　川途既通暴客或至不可不备也于是设重门以防其外又击柝以警其内防闲既宻纵有暴客有以待之矣其象葢取诸豫豫者怠也又备也恐人之怠而早为之备也【震倒艮为门下互艮又为门重门之象震为木为声艮为手手持有声之木击柝之象互坎为盗暴客之象】
　　断木为杵掘地为臼臼杵之利万民以济葢取诸小过【断丁缓切杵昌吕切掘其月切臼求酉切】
　　既有耒耜以开粒食使食之不精所以利民者犹未至也于是又断木为杵使之舂掘地为臼使之容杵臼兴而粒食皆为精食万民以济矣其象葢取诸小过小过上动而下止与杵臼无异也【上震为木互兑为金断木为杵之象坤为地艮为手掘地为臼之象】
　　木为弧剡木为矢弧矢之利以威天下葢取诸睽重门虽设仅能自守使无以制人何以威天下而使之畏于是木使曲以为弧剡木使直以为矢弧矢之利可以威天下之不轨其象葢取诸睽睽者火泽乖异弧矢所以服之也【坎为弧坎中刚而两端柔故也离为矢离中虚而前后实故也此与重门击柝皆禁民为非之义】
　　上古穴居而野处后世圣人易之以宫室上栋下宇以待风雨葢取诸大壮
　　衣食既足宫室未兴风雨之患犹未免也葢上古之民冬无以居穴土以为居夏无以处旷野以为处后世圣人易之以周垣之宫戸牖之室上隆其栋下垂其宇以待风雨其象葢取诸大壮大壮者震木起于上干天覆其下也【震仰象穴坤土象野倒艮象居与处干圆象宫反艮象室栋屋檩震木在上之象宇屋檐干覆在下之象兑为泽倒巽为风俱在天上待之之象】
　　古之葬者厚衣之以薪葬之中野不封不树丧期无数后世圣人易之以棺椁葢取诸大过【衣于既切数色具切】
　　生既安其居而死弗厚其葬无以教民孝也古之葬者人死则厚衣之以薪葬之中野之地不封土以为坟不树木以为识且居丧之期无卒哭祔练祥禫之日数后世圣人易之以内棺外椁不使土亲其肤其象葢取诸大过大过者中四皆人上下皆土人入土中大事已过也【干为衣巽为薪上下坤上为野人在其中为葬之中野无艮山故不封无震木故不树无坎月离日故丧期无数上兑为口下巽为木互干为父父在有口木中故象棺椁】
　　上古结绳而治后世圣人易之以书契百官以治万民以察葢取诸夬【上治直吏切下治昌时切】
　　理财禁非之事已备而辞乃治天下万世之大者尤不可以不正也葢上古民风淳朴惟结绳以为符验而人心自各相信天下即治后世渐趋于伪圣人于是易结绳以书契【吴氏澄曰书以刀笔刻木简为文字契以木刻之画而中分之各执其一合之以为信也】百官之功罪可稽而治万民之情伪可覈而察其象葢取诸夬夬者以阳刚决隂柔犹以文字去欺诈也【兑反巽为绳干通坤为文书契之象也十三卦以画卦始以书契终葢万世文字之祖也】
　　右第二章
　　是故易者象也象也者像也彖者材也爻也者效天下之动者也是故吉凶生而悔吝着也
　　上章申言象爻变动之事详于象而畧于爻详于变而畧于动故此章承前章之象变而申言爻动观章首以是故二字开端明系从上章説来【于氏寳曰言是故人总结上义也吴氏澄曰前总叙起此以是故总结之】上文十三卦皆制器尚象之事然岂独十三卦为然是故易者圣人立象尽意之书也皆象也象也者非凭虚而无据实以器物之形真有像乎易之体圣人因其像而象之也象在一卦名为彖彖者言其材也器必聚其材而后器可制卦必括其材而后卦始全也象在一画名为爻爻者言其效也有刚柔之得位者则效其动而示以趋有刚柔之失位者则效其动而示以避也惟彖爻所系如此是故得失之报明而吉凶生忧虞之机辨而悔吝着也爻与动岂出于象变之外哉
　　右第三章
　　阳卦多隂隂卦多阳其故何也阳卦竒隂卦偶其徳行何也阳一君而二民君子之道也隂二君而一民小人之道也【竒纪宜切行下孟切】
　　此与下宜合为一章承上彖与爻而言而此节则申言彖材之义也乾坤二卦其为隂阳不待言矣震坎艮为阳卦宜乎阳画多于隂画而此三卦皆一阳二隂隂画反多巽离兑为隂卦宜乎隂画多于阳画而此三卦皆一隂二阳阳画反多何故葢阳卦皆索于干而得阳卦以竒为主也隂卦皆索于坤而得隂卦以偶为主也其体如是其徳行何也阳为君隂为民天地之常经古今之通义也阳卦一君而二民统一则治君子之道也隂卦二君而一民权分则乱小人之道也此就三画卦以明一卦之材若因而重之则凡有一卦必有一卦之主亦必有一卦之义其材亦犹是也
　　右第四章
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑
　　上章申言彖者材也之义此章申言爻者效天下之动之义天下之动贞夫一故先引咸四一爻以见天下之理本一而人当贞之也其下十爻两两相对皆不出此一爻之意易曰憧憧往来朋从尔思子曰天下之动贞夫一何必憧憧往来至于思又至于虑哉葢天下理本同归也但其事不同而其途因之各殊耳天下理本一致也但其事不一而其虑因之有百耳夫虑百而致仍一必其一之贞也涂殊而归仍同必其同之贞也然则吾人之感应总贞夫一而已何必憧憧而思而虑哉【六十四卦皆归既济故曰同归曰一致一卦各为一爻一爻各为一义故曰殊途曰百虑】
　　日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉【信音伸下同】
　　即以咸卦言之下卦本离离为日初往居四是日往也上卦本坎坎为月四来居初是月来也初再推四四再推初依然坎上离下而明生矣贞矣上卦本坎坎居北为寒四隂变阳是寒往也下卦本离离居南为暑初阳变隂是寒来也初推夫四四推夫初依然坎离一周而嵗成矣贞矣夫初之往而居四者是隂之屈也四之来而居初者是阳之信也祗此一屈一信之往来相感而明与嵗之利皆生焉况人事之往来而可憧憧乎
　　尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也【蠖乌郭切蛰直立切】
　　夫日月寒暑相为对待犹疑为二也试以一物言之彼在四之一隂犹尺蠖耳【蠖名步屈行则首尾相就】其降于初而屈也即所以返于四而求信也在初之一阳乃龙蛇也其升于四蛰也【上为泽龙蛇入泽下故曰蛰】即所以返于初而存身也夫四下为少男初上为少女其中有义焉若精研其义而入于神则其所以为上为下者即其所致感应之用也至六归于四仍为坎九复于初仍为离其中有用焉若利其施用而安其身则其所以得位而得应者即其所以崇刚柔之徳也皆贞夫一者也若过此贞一以往未可以闻见知矣由贞一而驯至于穷神更由贞一而渐臻于知化惟徳之盛者乃可以及此然亦不外此贞一也憧憧何为哉【向来谓此十一爻皆拟议以成其变化之事错简于此吴氏纂言有将十一爻移置文言传中葢未知此为申言爻者效天下之动耳】
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　此即困三之不贞以见其动之宜贞也六三以柔居刚履非其位上困于四之石是非其所当困而困也不当困而困必至于辱其名下据于二之蒺藜是非其所当据而据也不当据而据必至于危其身既辱且危身尚不保而况欲全其室家之好乎总由于居位不贞以至此此动之所以当贞也【象见本爻下翼易曰君子精义利用安身日入乎神小人见利名辱身危日迫于死】
　　易曰公用射隼于髙墉之上获之无不利子曰隼者禽也弓矢者器也射之者人也君子蔵器于身待时而动何不利之有动而不括是以出而有获语成器而动者也【射食亦切括舌活切语于具切】
　　此即解三之不贞以见上之动而能贞也隼者禽也谓六三也【三居互离中为雉故象禽】弓矢者射隼之具也谓坎离也【坎为弓离为矢】射之者人也谓上六也夫上六何以射之即获而无不利哉葢上六得正之君子也当解之时与三为正应宜乎一往无前惟其所解矣以时尚未至故宁蔵其弓矢之器于身以待二五易位而后动是以出所蔵以为用动焉而无滞括之碍随所用而皆利出焉而有应手之获爻之所云正言上成其器而后动是以一动而六三能贞也
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　此及下节即噬嗑初九上九爻辞以警人之动而不贞也人生之动莫要于仁义【仁义即贞也】失其仁义则宜加之以惩诫葢惩诫者所以适于仁义之路也彼小人不以不仁为可耻不义为可畏不见利于己不知劝勉于仁义【如卦之所言凶者是也】不见威于人不肯惩剏于不仁不义【如卦中所言凶者是也】惟其然故惩其小者于前正以诫其大者于后此小人之福也易曰屦校灭趾无咎此止恶于初正小惩大诫之谓也【如爻之当贞而即贞者是也】
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶【去羌吕切何河可切】此承上节而言茍不惩诫于其初而小且积之而成大如善为成名之基不积则名不足成【如爻之当位者是也】犹恶为灭身之原不积则身未足以灭【如爻之不当位者是也】乃小人以小善为无益于名而弗为以小恶为无伤于身而弗去故恶积至于不可掩罪大至于不可解矣易曰何校灭耳凶此由小不惩而大不诫遂至此极也【如爻之当贞而不贞者是也】此二爻见先王之明罚法皆所以贞人之动也【上节是戒其震足之妄行此节是惩其坎耳之不聴】
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡繋于苞桑【治俱直吏切】
　　上二节言在下之小人此二节言在上之君子此节言人君之动不可以不贞下节言人臣之动不可以不贞也从古安危存亡治乱总操于人主之一心心之若危者乃以安其位心之若亡者乃以保其存心之若乱者乃以有其治葢安存治者贞也危亡乱者不贞也君子有见于此故四方无虞可谓安矣而不敢忘危焉宗社巩固可谓存矣而不敢忘亡焉纪纲整肃可谓治矣而不敢忘乱焉惟不忘若是是以身安其位而国家可保其存与治也易之否五曰其亡其亡繋于苞桑葢言人君之心虽贞而犹恐其不贞也【象见本爻下】
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也【知音智胜音升】人臣称位以徳谋事以知任事以力徳不称位知不逮谋力不副任【此不贞也】则位必倾谋必败任必仆鲜不及于祸矣易之鼎四曰折足覆餗而形渥者言其以刚居柔不胜大臣之任也观此则人臣之动何可以不贞哉【象见本爻下】
　　子曰知几其神乎君子上交不謟下交不渎其知几乎几者动之防吉之先见者也君子见几而作不俟终日易曰介于石不终日贞吉介如石焉宁用终日断可识矣君子知防知彰知柔知刚万夫之望【先见之见音现断丁乱切】咸四一爻为下十爻之纲只精义入神以致用利用安身以崇徳二语足以该之以上所引或相反或相类其用之利不利与身之安不安而义之精与不精自见此爻与下爻又相类一从精义説至安身一从身安溯及义精皆所以示动者以贞一之则也此言凡人之动莫先于能知而知之最要尤在于知几故知几即不测之神也葢君子之动不出乎上下之交上交易謟而能不謟下交易渎而能不渎非知几其孰能之【九四初六皆不正初交于四为謟四交于初为渎六二以中正自守故不謟不渎】夫几非他即四之震动而未形其兆甚防而顺动之吉见于未动之先者也君子于此时已早见其兆作而趋之有不俟终日之久焉易之豫二曰介于石不终日贞吉夫人于理欲之介能见之坚确如石之不可转则其不俟终日而作断然可识矣所以然者君子自精义入神已无所不知其知防之为防而即知防之为彰也其知柔之为柔即知柔之为刚也知几如此所由利用安身徳极其崇而为万夫之望也【象见本爻下】
　　子曰顔氐之子其殆庶几乎有不善未尝不知知之未尝复行也易曰不逺复无只悔元吉【复行扶人切】
　　于微而即知彰于柔而即知刚则知几者难矣能近于几者其唯顔子乎【殆将也庶近也几即动之微吉之先见也】顔子克复功深少有几微之不善未尝不豫先而知之既已知之未有不勇决而去之此怒之所以不迁过之所以不贰也易复之初曰不逺复无只悔元吉正顔子之谓也人之动而欲贞夫一者可不以是为法乎
　　天地絪緼万物化醇男女搆精万物化生易曰三人行则损一人一人行则得其友言致一也
　　此与下节又即损之六三与益之上九一正一反示人以贞一也上二节言知几为万夫之望而举顔子以证之则其徳为己崇矣而究之徳之所以崇非有多也一而已耳如天位于上地位于下似判然为二也然天道下济地道上行其气絪緼而凝结【损卦自泰而来干三交于坤上坤上交于干三此天地絪緼之象】而万物皆化而醇厚矣男位于外女位于内似划然为二也然男交于女女交于男其体搆精而融会【乾坤为男女上三相易为搆精】而万物皆化而形生矣何也两而化惟其一而神也易之损三曰三人行则损一人一人行则得其友言两相与则专三则杂而乱欲其致于一也夫天地男女皆在于一人之动可以有二乎
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶【易以防切】
　　损之三所以欲致其一者以一乃人之恒心也故君子身欲有所动而不遽动也必使此身顺理而安然后动焉心欲有所语而不遽语也必使此心和平而易然后语焉于民有所求而不遽求也必使己与民上下交孚而定然后求焉【象见本爻下】君子修此三者而立心恒矣故动焉而民悦语焉而民应求焉而民输【二与字上是许与下是取与】故上下如一而全也【爻辞言偏此处言全意正相对】若事不顺理而危以动令非和协而惧以语情非素孚而无交以求民谁与之民既不与则上必怒而伤之者至矣【向谓民之伤上辨已见前】易之恒上曰莫益之或击之立心勿恒凶正此上下违心不一之谓也观损之致一与益之不一天下之动可知矣憧憧往来何为焉右第五章



　　周易辨画卷三十六
　　钦定四库全书
　　周易辨画卷三十七
　　颖川连斗山撰
　　系辞下传下
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之德【撰仕勉切】前言天下之动在贞一而贞一之道则由于圣人之系辞焉而命之而此一章则先言卦名也易有六十四卦皆由乾坤二卦阖辟而成则乾坤二卦其易书六十二卦往来之门邪【坤为阖户干为辟户诸卦往来于二卦之中故拟之为门】盖干一而实阳物也坤二而虚隂物也【隂阳无形画竒耦以象之则有形故名为物】凡易中所具之阳物皆干所具之隂物皆坤也顾自其对待而言阳自为阳隂自为隂分之各成一物而自其流行而言阳根于隂隂根于阳合之则咸有一德惟其合德故相摩相荡而六十四卦三百八十四爻刚柔遂皆有体由是显而天地之撰【撰具也如天地雷风水火山泽之类】有此体足以体之而形容其似微而神明之德【如健顺动入丽防止悦之类】有此体足以通之而发挥其蕴此所以为易之门也
　　其称名也杂而不越于稽其类其衰世之意邪【于音乌】六十四卦一卦各有一名或假诸物或明其理或指其事可谓杂矣然名与卦符未尝出于体撰通徳之外虽杂而不杂也于叹辞稽其类有淑又有慝有善又有恶上古之时殆未及此其衰世偷薄之意邪
　　夫易彰往而察来而微显阐幽开而当名辨物正言断辞则备矣【夫音扶阐昌善切当得浪切断丁乱切】
　　夫易之称名如此其所关岂浅鲜哉天地之已然曰往易则有以彰其消息之定理人事之未然曰来易则有以察其吉凶之先兆日用所为者显也易则探原于幽而微之百姓不知者幽也易则征騐于形迹而阐之易之具于卦画者已至矣又复开人之愚昧而示之以名其名与卦为至当或假物以名其象如鼎与井之属而象有必辨或正言以名其理如否与泰之类而理无或偏或断辞以名其事如讼与需之类而事无不宜即一名而亦无所不备也【此章统论卦名未及卦辞观章内三提名字可知故辨物正言断辞皆指卦名説】
　　其称名也小其取类也大其防逺其辞文其言曲而中其事肆而隠因贰以济民行以明得失之报【中如字行下孟切】然亦不徒空示其名而已其当名也虽所称之名专在一事为甚小而取类于隂阳包罗万象则甚大唯其大甚故观其名于所断之辞其防若逺而难测而其辞则文而昭著也再观其名于所正之言其言虽偏曲而不广而其理则中正而无偏也至所云辨物之名者物也亦事也其事虽纵肆而无纪而其道则隠藏而有伦焉名卦之意所以如是其周且尽者岂无故哉盖因衰世之民心多懐疑贰民行每持两端罔知所济故于羲皇有画无文之卦各繋之以名以明人之逆理而失者则有恶名之报人之顺理而得者则有美名之报如此则民之贰者释而行者决矣右第六章
　　易之兴也其于中古乎作易者其有忧患乎
　　此章又承上章称名而言所以示人以观彖之法也凡彖传每卦必先释名义次释德体末释应用此章错举九卦分列三层与彖传正是一律欲学者玩此九卦之名则诸卦皆可以类推也前言卦名之系因贰以济民行以明得失之报盖与民同忧共患之心也然上古伏羲之时民风淳朴其为忧患也甚少故三画之卦其名虽有而六画之卦名尚未命中古文王之时世道衰微民之可忧可患者最多故圣人忧之患之乃取六十四卦而名以命之其八纯之卦则仍其名而不改其五十六杂卦或究其义或因其体或推其用各系以名而易道以兴盖易者为忧患天下而作也【向以易在羑里而作故以此章为处忧患之事不知圣人乐天知命原无忧患圣人之忧患以天下之忧患为忧患也故言此九卦以示人人若有此九卦之德则可忧可患之事自絶岂但可以处之已哉】
　　是故履德之基也谦德之柄也复德之本也恒德之固也损徳之修也益德之裕也困德之辨也井徳之地也巽徳之制也【柄兵命切】
　　圣人忧患天下以其吉不知趋凶不知避也然趋避之道不在于临事之占筮而在于平日之进修故随举九卦之名以示其例如上干下兑之卦名履人之修德其始必有所凭藉履卦之上天下泽定分不易即修德者凭藉之基也【九德皆指刚以柔履刚柔爻在下故曰徳之基】上地下山之卦名谦人之修德其继必有所操持谦卦之裒多益寡称物平施即修德者操持之柄也【坤为柄艮为手以刚下柔故为徳之柄】上坤下震者复也人欲全其天德之本然不植其根则枝叶无自而生彼复之一元下始天心可见非崇德之本乎【坤为地震为木木在地中故曰徳之本】上震下巽者恒也人欲保其天德之固然不坚其操则纷华易防其守彼恒之雷风相与立不易方非立德之固乎【雷厉风行卓立不易故曰徳之固】人欲修德害德者不可以不除若如上艮下兑之损卦惩忿窒欲则害徳者去矣是损乃所以修德也人欲裕德则畜徳者不可以不备若如上巽下震之益卦迁善改过则畜德者备矣是益乃所以裕德也若夫上兑下坎之卦名困人当穷阨于徳每患不能辨彼困之刚掩不失其所亨非德之辨欤【操心危虑患深故曰德之辨】上坎下巽之卦名井人在下位施德每患于无地彼井之静深养焉而不穷非德之地欤【井养万民地养万物其义一也卢氏曰基与地有别基小而地大基是初起脚跟积累可由此而上地是凝成全体施用之妙皆由此而出也】至于上防下防之卦仍名为防防者柔顺卑下而善入者也人不能深入乎义理处事何以能断若防之善入直如利刃之割正布帛随其长短而皆能裁成于至当非德之制而能若是哉【深入义理遇事能断故曰德之制】
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁防称而隐【易以防切长丁丈切称尺正切】
　　此节向止説得九卦之善而已今玩九句中各着一而字明明是合上下两卦以释一卦与诸卦彖传一例合而证之自见上节以字义释卦名此节以两体释卦名履卦兑悦于刚为和使和而失于流则非至矣而干体刚健能不失于流是和而至也谦卦山高于地为尊使尊而为其所掩则不光矣而坤体卑顺不能掩其高是尊而光也复卦一阳初生为小小则乱于众隂而难辨而坤体以顺而行又何其能辨也恒卦震为决躁必杂杂则扰于纷纭而生厌而防体委曲善入又何其不厌也损卦浚兑泽之深以上升是为先难先难者其后必不易而艮体高出又何其易乎益卦奋震动之才以进德自必长裕长裕者近于虚设而防入无疆又何至于设乎困卦坎防于下疑为穷矣而兑体和悦则穷而能通也井卦防入于下似居其所矣而坎体上行则居而能迁也至于防卦隂性善入能随事以顺理因时以制宜于德为称然其阳刚外覆又使人无形迹之可见称而隐焉九卦之体何其善哉
　　履以和行谦以制礼复以自知恒以一德损以逺害益以兴利困以寡怨井以辨义防以行权【和行下孟切逺于万切】此节以九卦之用释卦名德体于身者为行行易失之乖戾则用履以和之德见于品节为礼礼易至于严肃则用谦以制之择善者入德之始事则用复以自知而择之固执者进德之终事则用恒以一德而执之人欲德之害也用损以逺之焉天理德之利也用益以兴之焉不知命之当安未免怨天用乎困之亨通则可以寡怨不知性之当尽不能徙义用乎井之静深则可以辨义此皆脩徳之常经也若事当变通不可以常经执者则用防以行权即一卦名而其为益已如此学者即其名而体騐之天下无忧患之事矣
　　右第七章
　　易之为书也不可逺为道也屡迁变动不居周流六虚上下无常刚柔相易不可为典要唯变所适【逺如字上时掌切】上二章言卦名此与下二章皆言卦爻而并及其辞故三章皆以易之为书也句作起易之为书隂阳变化最为难测人或疑其为逺不知其书祗为趋吉避凶而作皆切于民生日用之常不可求之于逺也即卦爻之书观之而已在矣【向以逺作去声谓其不可离义亦可通但与下文不甚亲切苏氏轼谓其可以指见口授不当索于文辞之外更与末节对针】故虽易书之中其为道也屡屡迁移不居一所周流于六虚之间【初二三四五上为六位而六位之上刚柔上下交错往来却无一定故为六虚】或自上降下或自下升上而无常或刚变为柔或柔变为刚而相易不可执之为典常要领唯其无常相易变之所趋而已道之屡迁固如此【前言卦名妙在杂而不越此言卦辞妙在变而有常此节乃开説以起下文所以申不可逺之意谓是言易道之变化殊失本防】
　　其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行
　　然道虽屡迁而其自内卦而出于外自外卦而入于内皆有一定之法度非可以意为出入也【如初与四二与五三与上刚柔相应始可以出入他爻不能出入不应亦不能出入】故当其入则在外者必不贞而得凶当其出则在内者必不当而取吝使人皆凛然惧之而不敢犯然亦不徒使惧而已又能明于事之可忧患与所以致忧患之故而提命谆切使人无有师保之严惮直如父母之慈爱易辞之亲切如此尚可于逺求之乎人于学易之初诚由彖爻之辞而玩索之更于一定之方而揆度之【卦爻定例为方如下卦所云是也】则道虽屡迁不可为典要而亦既有典而可守有常而可循矣茍非切实体道之人谓辞为圣人之糟粕而欲索之于虚无则道非辞不显岂能以虗行哉此所以不可求之于逺也【茍非其人二句向以人能道为训指其人为非神而明之之人与章意不贯】
　　右第八章
　　易之为书也原始要终以为质也六爻相杂惟其时物也其初难知其上易知本末也初辞拟之卒成之终若夫杂物撰德辨是与非则非其中爻不备【要一遥切下俱同易以防切夫音扶】
　　此章承上率辞揆方既有典常而言盖示人以学易之法也易之为书也有彖有爻彖者材也推原于卦之所由始要归于卦之所由终合全卦之义以为质也【质如义以为质之质如画之有地也】爻者效天下之动者也隂阳之位各三或以刚居刚以柔居柔为当位或以刚居柔以柔居刚为不当位交错杂陈则唯其随时以为物也【时谓初二三四五上之时物谓阳奇隂偶二画之物】是以其初爻乃一卦之縁起其体未成其理未着最为难知何也以其为全卦之本如观木者在下之根本难见也其上爻则全卦已竟之局其体已成其理已着较为易知何也以其为卦之末如观木者在上之枝叶易见也唯其难知故圣人当日作易于初爻之辞犹烦推拟至于其上之卒第因初爻之辞以成其终而已【或谓如干初拟其阳在下曰潜龙至于上则直谓之曰亢龙是固然已然六十四卦中初爻多统举全卦之防上爻多摠收全卦之义其难易又不可以不知也】若夫初上二爻之间杂居隂阳之时物所以撰述八卦之德【如健顺动入之类】辨别六爻之是与非者也【中正则是不中正则非】茍非合中四爻正体互体而并观之则所以撰之辨之者不能备卦中之蕴也【如水雷屯卦内有动之德外有防之德此正卦之撰德也二四互坤有顺之德三五互艮有止之德此互卦之撰德也如地天泰卦九居二六居五则非二应五五应二则是此正卦之是与非也二互四为兑各退一位三互五为震各进一位其中亦各有是非也即卦爻本辞取互者亦多如地水师卦二互为震六五则曰长子帅师长子者互震之二也地山谦卦三互为坎初爻则曰用涉大川大川者互坎之三也】
　　噫亦要存亡吉凶则居可知矣知者观其彖辞则思过半矣二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪【噫于其切知者音智思息吏切胜音升】
　　夫质也时物也初上与中爻也其典常已歴歴如睹矣岂必待彖爻之辞而后可知哉噫亦惟要求于卦画之中凡天道之盈虚为存亡人事之得失有吉凶则即其刚柔所居之位或正或否亦略可知矣况彖爻之辞又如是其彰明较着乎故知者不但备观于六爻之辞第观于彖卦之辞而趋吉避凶之思己过其半焉盖彖为纲爻为目纲举则众目张彖为权爻为物权审则物数定其理然也【如屯以初为候蒙以二为师之类彖辞已浑括其象爻辞特实指其爻夫子于彖象传中已逐卦以示人矣于此又撮其要而切言之而解易者犹谓文王有文王之易周公有周公之易孔子又有孔子之易何也】然而天下之知者能有几人则夫杂物撰德辨是与非之中爻诚不可以不备也试以正体与互体言之二与四皆隂皆能为顺承之业其功同也而所居之位一内一外则有异唯有异故其善亦异二多誉四则多惧何也近君者有逼上之嫌四唯近五故战兢而多惧也柔之为道非依刚不能自立似不利于逺二逺于五其要归反得以无咎以其用柔得中君臣合德故也三与五皆阳皆能立刚大之业其功亦同也而所居之位一上一下则有异唯有异故三则多凶五则多功何也五为君而贵乾纲独握三为臣而贱职无专成其等然也此二位者大抵以柔居之则不称量而危厉以刚居之则克胜任而吉亨也此皆易之典常可近取而不可逺求者也【按柔危刚胜二句诸讲多有回防或谓指三或谓指五或谓三五并指更有谓合二四三五而均指之者其意摠因卦中六五多柔而不危故耳不知卦中凡六五吉亨之占俱以应爻比爻相易言非本爻自有此占也辨已见于卦爻辞中】
　　右第九章
　　易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉【当得浪切】
　　前章于一卦六爻既分而释之故此章于一卦六爻复合而赞之易之为书也真广无不容大无不包纎悉无所不备也盖大生莫如天道而干能大生是天之道易书有之焉纎悉莫如人道而中爻能备纎悉是人之道易书有之焉广生莫如地道而坤能广生是地之道易书有之焉此三者以其体而言则曰三极以其用而言则曰三才也然使三才各一则独而无对天亦不生地亦不成人亦混淆而不分必兼此三才而两之天人地各有一隂阳然后其道全而不偏故易于三画之卦重而为六也夫六岂有他道哉犹是初二为地三四为人五上为天三才之道而已是道也非固执而不化拘守而不移者也又各有其变动焉如前所云刚柔相易即变也上下无常即动也变动多因于彼此之相交故名曰爻然爻又非混杂而无纪又各有其等如前所云三五异位则贵贱之等也二四异位则逺近之等也等因于竒耦之定体故名之曰物然物以等而分亦以杂而乱或为奇画之阳物或为耦画之隂物二物相杂于六位之中如黄之色间则名之曰文使文而各得其当则有吉无凶吉凶亦无自而生惟同此文而有阳或居于隂隂或居于阳之不当则当者有得不当者有失而吉凶生于其间于是乎圣人有辞矣故下文遂专言圣人之辞【诸家多谓不当不以爻位言其意盖以卦中亦有当位而不吉不当位而反吉者不知天下之动贞夫一当位即贞不当位即不贞贞者必吉不贞者必凶无二理也卦中所言或指刚柔相易或是上下相应或是辞在本爻义在他处细心思之自见不得执文字以求易也】
　　右第十章
　　易之书也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也【易以防切要一遥切】上三章言卦爻而结之以吉凶生吉凶者圣人所系之辞也故此章遂言圣人之辞易道之兴以时当殷末世周盛德之时以事则文王与纣之事也【如小畜与履师与比等卦是也】惟其时事若此故天下之人皆习于盘乐怠傲有吉而不知趋有凶而不知避圣人忧之故其所系之辞皆危悚之辞其有以危亡存心者理当得平辞即系之以吉若使之平其以慢易存心者理当致倾辞即繋之以凶若使之倾【上危字以卦辞言下危字以人心言合两使字正见可危处】其道无所不有包藏甚大近而一身酬酢逺而天下国家凡百事物无有外此而废之者圣人为此不过欲人惧以终始常以危亡为虑勿以慢易为懐归于无咎而已此易辞教人之道也夫子以诗教人曰无邪以易教人曰无咎无咎由于无邪无邪求其无咎其意一而已矣
　　右第十一章
　　夫干天下之至健也德行恒易以知险夫坤天下之至顺也德行恒简以知阻能説诸心能研诸侯之【侯之二字朱子以为衍文然前人竟有作诸侯解者按之无理宜从朱子】虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能【夫音扶行下孟切易以防切説音悦亹亾伟切与音预】
　　此亦合上十一章而通论之见卦爻祗此乾坤乾坤祗此易简欲人就易简之归以出险阻之途也与上系传首章自乾坤收归易简意遥遥相对言易首乾坤以乾坤为易之门户凡卦中所陈列者不过乾坤两画也以两画而遂括易书之全何以能然哉盖干不徒健乃天下之至健也至健故其德之见于行者恒易而旡难而人世危险之情其易者可以知之也坤不徒顺乃天下之至顺也至顺故其德之见于行者恒简而不纷而人世阻塞之端其简者可以知之也【夫干夫坤诸家俱作圣人説呉氏澄则作天地説各有所见从无作易书者其意盖谓下文乃作易之事此处未可预侵也不知此章乃摠收全传以示人此四句乃通章之提纲正宜就易书説】惟易简可以知险阻故其理深入乎人心而能使人悦诸心其道曲中乎人虑而能使人研诸虑天下有吉凶未明者得此易简则可以定之而不迷天下有趋避未决者得此易简则可以亹亹焉成之而不倦易简之为用有如此者故乾坤之变化皆易简之变化也人能以易中之变化为云为则云为悉易简之善其事自然吉而足以致祥举凡理之有定而为器者比拟于已往象事而可以知其器事之未形而为来者推騐于将然占事而可以知其来此所以前之圣人干天坤地于六爻设其位【谓伏羲画卦】后之圣人观象系辞以卜筮成其能【谓文周系辞】于是天下之众既谋及人以质其是否更谋于鬼以决其从违虽百姓之愚皆得与圣人之能矣【蔡氏清曰凡卜筮问易须先谋诸人然后乃问易虽圣人亦然故洪范谋及卿士谋及庶人然后曰谋及卜筮】
　　八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝【恶乌路切】
　　夫百姓何以与圣人之能以圣人之易书所以开示天下者至明且尽也盖易简之理与险阻之情无形而难测圣人仰观俯察画为八卦立为象以告之又説心研虑系为爻彖推其情以言之夫以象告则象中之刚柔杂居其为得为失吉凶已昭然可见矣而圣人又以情言之者以卦象之中其刚柔之变动不胜穷而吉凶亦因之有异也盖刚柔虽杂居而刚柔之相易又有变上下之无常又有动其所以必变与动者乃以利言也如利有攸往利渉大川之类是也既有所利则凶亦可之乎吉吉亦可之乎凶但象中吉凶虽可见而吉凶因变动之情而迁者殊不可见也圣人与民同患安得不系之辞哉是故卦象之中有两情相合者为爱有两情相睽者为恶爱与恶相攻则为易为简而吉之辞于是乎生焉恶与爱相攻则为险为阻而凶之辞于是乎生焉然吉凶者理之已定者也相攻者情之已极者也而吉凶之前不有悔吝乎相攻之前不又有相取乎故卦象之中其不比不应者是逺者也其有比有应者是近者也当近者而反取乎逺则失其易简而悔之辞又生焉当逺者而反取乎近则行乎险阻而吝之辞又生焉虽然天下未有无所感而取焉攻焉者则攻取之来又起于相感彼夫卦象之中其感以情而无伪者是易简之公也其感以伪而无情者是险阻之私也感出于公者利感出于私者不利利害之辞不又于是而生哉凡此者皆吉凶之因情而迁者也要之易之为卦虽六十有四为爻虽三百八十有四卦与卦异爻与爻殊究之凡易之情不过取其刚柔之相得而已若有比有应近而能相得其为吉不待言矣若当比当应近而不相得则背乎易简履乎险阻大则必凶次或有害即无凶害亦必有悔与吝尔若夫无关比应之逺者既无相得亦不至于不相得则辞皆从略焉此系辞之大防也
　　将叛者其辞惭中心疑者其辞枝吉人之辞寡躁人之辞多诬善之人其辞游失其守者其辞屈【诬音无】
　　夫吉凶悔吝利害圣人之辞若是其详者何也盖圣人之辞一凖乎卦象之情而卦象之情又一凖乎天下之情不如此不备也试以天下之情发诸辞者言之如将背乎易简之理者其中媿其辞必惭心疑乎易简之理者其中猜其辞必枝【枝即树枝之枝言其分岐也】吉祥之人浑乎易简之理其中静其辞必寡妄之人反乎易简之理其中浮其辞必多诬任易简之理以为己之善其中虚其辞必游而鲜据失其易简之理而无所守其中歉其辞必屈而不伸人之辞有此六者而卦象之爱恶逺近情伪适与之相凖圣人之系辞其吉凶悔吝利害又安得不与之凖哉虽然吉凶悔吝与利害虽有六其实不过期人共归于一贞而已故曰易简而天下之理得矣天下之理得而成位乎其中矣此圣人作易之要防也
　　右第十二章

　　周易辨画卷三十七
<经部,易类,周易辨画>
　　钦定四库全书
　　周易辨画卷三十八
</div>
    <div class="pagination">
<a href="周易辨画_page26.html">上一页</a><span>...</span><a href="周易辨画_page22.html">22</a><a href="周易辨画_page23.html">23</a><a href="周易辨画_page24.html">24</a><a href="周易辨画_page25.html">25</a><a href="周易辨画_page26.html">26</a><span class="current-page">27</span><a href="周易辨画_page28.html">28</a><a href="周易辨画_page29.html">29</a><a href="周易辨画_page30.html">30</a><a href="周易辨画_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
