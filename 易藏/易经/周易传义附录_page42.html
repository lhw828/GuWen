<!DOCTYPE html>
<html>
<head>
    <meta charset="UTF-8">
    <title>周易传义附录 - 第 42 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 42 页/共 48 页</h1>
    <div class="content">　　传九四阳刚居大臣之位上有虚中明顺之主又巳出于险未济巳过中矣有可济之道也济天下之艰难非刚健之才不能也九虽阳而居四故戒以贞固则吉而悔亡不贞则不能济有悔者【一无者字】也震动之极也古之人用力之甚者伐方也故以为义力勤而逺伐至于三年然后成功而行大国之赏必如是乃能济也济天下之道当贞固如是四居柔故设此戒
　　本义以九居四不正而有悔也能勉而正则悔亡矣然以不正之资欲勉而正非极其阳刚用力之久不能也故为伐方三年而受赏之象
　　象曰贞吉悔亡志行也
　　传如四之才与时合而加以贞固则能行其志吉而悔亡方之伐贞之至也
　　六五贞吉无悔君子之光有孚吉
　　传五文明之主居刚而应刚其处得中虚其心而阳为之辅虽以柔居尊处之至正至善无不足也既得贞正故吉而无悔贞其固有非戒也以此而济无不济也五文明之主故称其光君子徳辉之盛而功实称之有孚也上云吉以贞也柔而能贞徳之吉也下云吉以功也既光而有孚时可济也本义以六居五亦非正也然文明之主居中应刚虚心以求下之助故得正而吉且无悔又有光辉之盛信实而不妄吉而又吉也
　　象曰君子之光其晖吉也
　　传光盛则有晖晖光之散也君子积充而光盛至于有晖善之至也故重云吉
　　本义晖者光之散也
　　上九有孚于饮酒无咎濡其首有孚失是
　　传九以刚在上刚之极也居明之上明之极也刚极而能明则不为躁而为决明能烛理刚能断义居未济之极非得济之位无可济之理则当乐天顺命而巳若否终则有倾时之变也未济则无极而自济之理故止为未济之极至诚安于义命而自乐则可无咎饮酒自乐也不乐其处则忿躁陨获入于凶咎矣若从乐而耽肆过礼至濡其首亦非能安其处也有孚自信于中也失是失其宜也如是则于有孚为失也人之处患难知其无可奈何而放意不反者岂安于义命者哉
　　本义以刚明居未济之极时将可以有为而自信自养以俟命无咎之道也若纵而不反如狐之渉水而濡其首则过于自信而失其义矣
　　朱氏附録时运既当未济虽有阳刚之才亦无所用况又不得位所以如此
　　象曰饮酒濡首亦不知节也
　　传饮酒至于濡首不知节之甚也所以至如是不能安义命也能安则不失其常矣
　　朱氏附録濡首分明是狐过溪而濡其首今象却云饮酒濡首皆不可晓○取狐为象上象头下象尾○大槩未济之下卦皆是未可进用濡尾曳轮皆是此意六三未离坎体便也不好到四五已出乎险方好六又不好了○未济九四与上九有字皆不可晓○未济看来只阳爻便好隂爻便不好但六五上九二爻不知是何如盖五以得中故吉上九有可济之才又当未济之极可以济矣亦云不吉更不可晓○未济与既济诸爻头尾相似中间三四两爻如损益模様顚倒了它曳轮濡尾在既济为无咎在此卦则或吝或贞吉这便是不同了○两卦各自说濡首濡尾不必拘説在此言首在彼言尾大槩是那日中衙晡时候盛了只是向衰去未济是那五更初时只是向明去圣人当初见这个爻里有这个意思便说出这一爻来或是从隂阳上説或是从卦位上说这个说得散漫不恁地逼桚它它这个説得疏到它密时盛水不漏到得疏时疏得无理防若只是要就名义上求它便是今人説易了大失它易底本意它周公做这爻辞只依稀地见这个意便说这个事出来大段散漫










　　周易传义附録卷九下
<经部,易类,周易传义附录>
　　钦定四库全书
　　周易传义附录卷十上　　　宋　董楷　撰
　　系辞上
　　本义系辞本谓文王周公所作之辞系于卦爻之下者即今经文此篇乃孔子所述系辞之传也以其通论一经之大体凡例故无经可附而自分上下云
　　天尊地卑乾坤定矣卑髙以陈贵贱位矣动静有常刚柔断矣方以聚物以羣分吉凶生矣在天成象在地成形变化见矣【断丁乱反见贤徧反】
　　天尊地卑止天下之理得而成位乎其中矣程氏曰天尊地卑尊卑之位定而乾坤之义明矣尊卑既判贵贱之位分矣隂阳动静各有其常则刚柔判矣事有理【一作方事理也】物有形也事则有形则有羣善恶分而吉凶生矣象见于天形成于地变化之迹见矣隂阳之交相摩轧八方之气相推荡雷霆以动之风雨以润之日月运行寒暑相推而成造化之功得干者成男得坤者成女干当始物坤当成物乾坤之道易简而已干始物之道易坤成物之能简平易故人易知简直故人易从易知则可亲就而奉顺易从则可取法而成功亲合则可以常久成事则可以广大圣贤徳业久大得易简之道也天下之理易简而已有理而后有象成位在乎中也
　　程氏附录问明则有礼乐幽则有神何也曰神只是一个造化天尊地卑乾坤定矣鼓之以雷霆润之以风雨是也
　　本义天地者隂阳形气之实体乾坤者易中纯隂纯阳之卦名也卑髙者天地万物上下之位贵贱者易中卦爻上下之位也动者阳之常静者隂之常刚柔者易中卦爻隂阳之称也方谓事情所向言事物善恶各以分而吉凶者易中卦爻占决之辞也象者日月星辰之属形者山川动植之属变化者易中蓍防卦爻隂变为阳阳化为隂者也此言圣人作易因隂阳之实体为卦爻之法象庄周所谓易以道隂阳此之谓也
　　朱氏附录天尊地卑上一截皆说面前道理下一截是说易书圣人做个易与天地准处如此如今看面前天地便是它乾坤卑髙便是贵贱圣人只是见成说这个见得易是准这个若把下面一句説做未画之易也不妨然圣人是从有易后说来又曰天尊地卑乾坤定矣观天地则见易也○或问此章第一节盖言圣人因造化之自然以作易曰论其初则圣人是因天理之自然而着之于书此是后来人说话又是见天地之实体而知易之书如此如见天之尊地之卑却知得易之所谓乾坤者如此如见天之高地之下却知得易所分贵贱者如此又曰此是因至着之象以见至微之理○天尊地卑乾坤定矣上句是言造化之实体以明下句易中之事天尊地卑故易中之乾坤定矣山说得深了易中固有言屈伸徃来之乾坤处然此只是说乾坤之卦卑髙以陈贵贱位矣上句是说天地间有卑有高故易之六爻有贵贱之位也故曰列贵贱者存乎位方以聚物以羣分伊川说是亦是言天下事物各以分故存乎易者吉有吉凶有凶在天成象在地成形变化见矣变化是易中隂阳二爻之变化故又曰变化者进退之象也又曰贵贱是易之位刚柔是易之变化皆是易不必专主乾坤二卦而言又曰上是天地之变化下是易之变化○方以聚物以羣分方只是事训术训道善有善之恶有恶之各以其而聚也又曰方向也所向善则善底人皆来聚所向恶则恶底人皆来聚物又通天下之物而言是个好物事则所聚者皆好物事也若是个不好防物事则所聚者皆不好防物事也○问在天成象在地成形变化见矣变化非因形象而后有也变化流行非形象则无以见故因形象而变化之迹可见也日月星辰象也山川动植形也象阳气所为形隂气所为然阳中有隂则日星阳也月辰隂也隂中有阳则山隂而川阳然隂阳又未尝不相错而各自为隂阳细推之可见矣不知是否荅云亦是
　　是故刚柔相摩八卦相荡
　　本义此言易卦之变化也六十四卦之初刚柔两画而已两相摩而为四四相摩而为八八相荡而为六十四
　　鼓之以雷霆润之以风雨日月运行一寒一暑
　　本义此变化之成象者
　　乾道成男坤道成女
　　本义此变化之成形者此两节又明易之见于实体者与上文相明也
　　朱氏附录自天尊地卑至变化见矣是举天地事理以明易自是故以下却举易以明天地间事又曰此以上是将造化之实体对易中之理此下便是说易中却有许多物事又曰系辞说是故字都是唤那下文起也有相连处也有不相连处○摩如物在一物上面摩旋防意思亦是相交意思如今人磨子相似下面一片不动上面一片只管摩旋推荡不曽住自两仪生四象则老阳老隂不动而少隂少阳则交自四象生八卦则乾坤震巽不动而兊离坎艮则交自八卦而生六十四皆是从上加去下体不动每一卦生八卦故谓之摩荡又曰摩是两个物争相摩戞荡是圆转推荡出来摩是八卦以前事荡是有八卦了团旋推荡六十四卦出来汉书所谓荡军是圆转去杀它磨转它防意思又曰相荡只是相摩○天地父母分明是一理乾道成男坤道成女则凡天下之男皆干之气凡天下之女皆坤之气从这里便彻上彻下即是一个气都透了○乾道成男坤道成女通人物言之在动物如牝牡之在植物亦有男女如麻有牡麻及竹有雌雄之皆离隂阳刚柔不得○如乾道成男坤道成女岂得男便都无隂女便都无阳这般须错看○因论张子游气纷扰合而成质者生人物之万殊隂阳两端循环不息者立天地之大义之语曰隂阳循环如磨游气纷扰如磨中出者易曰刚柔相摩八卦相荡鼓之以雷霆润之以风雨日月运行一寒一暑此隂阳之循环也乾道成男坤道成女此游气之纷扰也
　　干知大始坤作成物
　　程氏附録坤作成物是积学处干知大始是成徳处
　　本义知犹主也干主始物而坤作成之承上文男女而言乾坤之理葢凡物之属乎隂阳者莫不如此大抵阳先隂后阳施隂受阳之轻清未形而隂之重浊有迹也
　　朱氏附録干知大始坤作成物知者管也干管却大始大始即物生之始干始物而坤成之也
　　干以易知坤以简能【易以豉反】
　　本义干健而动即其所知便能始物而无所难故为以易而知大始坤顺而静凡其所能皆从乎阳而不自作故为以简而能成物
　　朱氏附録干知大始此知字训管字如知州知县不当解作知见之知大始是万物资始干以易故管之成物是万物资生坤以简故能之○干以易知葢干惟行健其所施为自是容易观造化生物则可见又曰干徳刚健做时便通透彻逹栏截障蔽它不得人刚健者亦如此干以易知只是说它恁地做得不费力○坤以简能者坤最省事更不劳攘它只承受那干防生将出来隂只是一个顺若不顺如何配阳而生物○问乾坤易简之理曰易简只以健顺可见且以人论之健防人遇事时自然觉易易只是不难又如人禀得性顺及其作事便自然简简只是不烦然干之易只管得上一截事到下截却属坤故易坤只是承干故不着做上一截事只做下面一截故简如干以易知坤以简能知便是做起头能便是做了只观隤然确然亦可见得易简之理又曰简字却易理防易字却难说它是健了是自然恁地都不劳气力才从这里过要生便生所谓同行不妨掉臂便是这防话系辞有数处说易简皆是这意子细看便见又曰易只是一个要做便做简只是一个不入自家思惟意思惟顺它乾道做将去
　　易则易知简则易从易知则有亲易从则有功有亲则可乆有功则可大可久则贤人之徳可大则贤人之业本义人之所为如干之易则其心明白而人易知如坤之简则其事要约而人易从易知则与之同心者多故有亲易从则与之协力者众故有功有亲则一于内故可久有功则兼于外故可大徳谓得于已者业谓成于事者上言乾坤之徳不同此言人法乾坤之道至此则可以为贤矣
　　易简而天下之理得矣天下之理得而成位乎其中矣本义成位谓成人之位其中谓天地之中至此则体道之极功圣人之能事可以与天地参矣○此章以造化之实明作经之理又言乾坤之理分见于天地而人兼体之也
　　朱氏附录干以易知坤以简能以上是言乾坤之徳易则易知以下是就人而言言人兼体乾坤之徳也干以易知者干健不息惟主于生物都无许多艰难险阻故能以易而知大始坤顺承天惟以成物都无许多烦扰作为故能以简而作成物大抵阳施隂受干之生物如瓶盛水其道至易坤惟承天以成物别无作为故其理至简在人则无艰阻而白直故人易知顺理而不烦扰故人易从易知则人皆同心亲之易从则人皆协力而有功矣有亲可久则为贤人之徳是就存主处言有功可大则为贤人之业是就做事处言盖自干以易知便是指存主处坤以简能便是指做事处故易简而天下之理得则与天地参矣又曰干以易知坤以简能此易简在乾坤易则易知简则易从却是以人事言两个易字又自不同一个是简易之易一个是难易之易要之只是一个字但防有豪厘之间夫易知防人人自然去亲它若其中险深不可测则谁亲之做事不烦碎人所易从有人从之功便可成若是头项多做得事来艰难防必无人从之如何得有功易知而人亲附自然可以长久易从而有功则所为之事自然广大○易知易从不必皆指圣人但易时人自然易知简时人自然易从○徳者得也得之于心谓之徳如得这个孝则为孝之徳业是做得成头绪有次第了不然泛泛做只是俗事更无可守○问本义曰知则同心从则协力一于内故可久兼于外故可大如何曰既易知则人皆可以同心既易从则人皆可以协力一于内故可久者谓可久是贤人之徳徳则得于已者兼于外故可大者谓可大是贤人之业事业则见于外者故尔○鵞湖之防陆诗云易简工夫终久大彼所谓易简者容易茍简耳可久则贤人之徳可久者日新而不已可大则贤人之业可大者富有而无疆有几多事岂容易茍简之云乎又曰今工夫易得间断便是不能久见道理偏滞不开展便是不能大须是两头齐着力乃得也○问可久可大只说是贤人之徳业杨氏曰可而已非其至也如何曰其说亦是此虽不说是圣人至成位乎中则是圣人也○张子所谓尽人道并立乎中以成三才则尽人道非圣人不能程子之说不可晓
　　右第一章
　　圣人设卦观象系辞焉而明吉凶
　　圣人设卦观象止吉无不利
　　程氏曰圣人既设卦观卦之象而系之以辞明其吉凶之理以刚柔相推而知变化之道吉凶之生由失得也悔吝者可忧虞也进退消长所以成变化也刚柔相易而成昼夜观昼夜则知刚柔之道矣三极上中下也极中也皆其时中也三才以物言也三极以位言也六爻之动以位为义乃其序也得其序则安矣辞所以明义玩其辞义则知其可乐也观象玩辞而能通其意观变玩占而能顺其时动不违于天矣
　　本义象者物之似也此言圣人作易观卦爻之象而系以辞也
　　刚柔相推而生变化
　　本义言卦爻隂阳迭相推荡而隂或变阳阳或化隂圣人所以观象而系辞众人所以因蓍以求卦者也
　　是故吉凶者失得之象也悔吝者忧虞之象也
　　本义吉凶悔吝者易之辞也得失忧虞者事之变也得则吉失则凶忧虞虽未至凶然已足以致悔而取羞矣盖吉凶相对而悔吝居其中间悔自凶而趣吉吝自吉而向凶也故圣人观卦爻之中或有此象即系之以此辞也
　　变化者进退之象也刚柔者昼夜之象也六爻之动三极之道也
　　本义柔变而趣于刚者退极而进也刚化而趣于柔者进极而退也既变而刚则昼而阳矣既化而柔则夜而隂矣六爻初二为地三四为人五上为天动即变化也极至也三极天地人之至理三才各一太极也此明刚柔相推以生变化而变化之极复为刚柔流行于一卦六爻之间而占者得因所值以断吉凶也
　　朱氏附録圣人设卦观象止生变化三句是题目下面是觧说这个吉凶悔吝自大说去小处变化刚柔自小说去大处吉凶悔吝说人事变化刚柔说卦画从刚柔而为变化自变化而为刚柔所以下个变化之极者未到极处时未成这个物事变似一物变时从萌芽变来成枝成叶化时是消化了防意思○吉凶者失得之象也止刚柔者昼夜之象也四句皆互换徃来乍读似不贯穿细看来不胜其密吉凶与悔吝相贯悔自凶而趣吉吝自吉而趣凶进退与昼夜相贯进自隂而趣乎阳退自阳而趣乎隂也又曰系辞一字不胡乱下只人不子细看○又曰吉凶悔吝四者正如刚柔变化相似四者循环周而复始悔了便吉吉了便吝吝了便凶凶了又悔正如生于忧患死于安乐相似盖忧苦患难中必悔悔便是吉之渐及至吉了少间便安意肆志必至做出不好可羞吝防事出来这便是吝吝便是凶之渐矣及至凶矣又却悔只管循环不已正如刚柔变化刚了化化了柔柔了变变便是刚亦循环不已吉似夏吝似秋凶是冬悔似春○刚过当为悔柔过当为吝又曰悔属阳吝属隂悔是逞快做出事来了有错失处这便生悔所以属阳吝则是那愄愄衰衰不分明防所以属隂亦犹骄是气盈吝是气歉○悔者将趣于吉而未至于吉吝者将趣于凶而未至于凶又曰悔吝小于吉凶而将至于吉凶者也又曰若吉而不知戒惧自是生出吝来虽未至于凶毕竟是向那凶路上去○变化者进退之象是言刚化为柔柔变为刚葢变是自无而有化是自有而无也又曰变化只进退便是进者隂变而为阳如自坤而干退者阳变而为隂如自干而坤方变而未定故曰进退若已定则便是刚柔也又曰变是进化是退便与悔吝相似且以一嵗言之自冬至至春分是进到一半所以谓之分自春分至夏至是进到极处故谓之至进之过则退至秋分是退到一半处到冬至也是退到极处天下事物皆只有此两个问变化者进退之象如此则变是自微而着化是自盛而衰曰固是变是自隂而阳化是自阳而隂易中说变化惟此处最亲切如言刚柔者立本者也变通者趣时者也刚柔是体变通不过是二者盈虚消息而已此所谓变化此章刚柔者昼夜之象所谓立本变化者进退之象所谓趣时又曰变化者进退之象是刚柔之未定者刚柔者昼夜之象是刚柔之已成者葢柔变而趣于刚是退极而进刚化而趣于柔是进极而退既变而刚则昼而阳既化而柔则夜而隂如子午卯酉卯酉是隂阳未定子午是隂阳已定又如四象之有老少故此两句惟以子午卯酉言之则明矣然阳化为柔只恁地消缩去无痕迹故曰化隂变为刚是其浸长有头面故曰变又曰刚柔便是个骨子只管恁地变化
　　是故君子所居而安者易之序也所乐而玩者爻之辞也【乐音洛】
　　本义易之序谓卦爻所着事理当然之次第玩者观之详
　　朱氏附録问所居而安者易之序也曰序是次序谓卦爻之初终如潜见飞跃循其序则安又问所乐而玩者爻之辞曰横渠谓毎读毎有益所以可乐葢有契于心则自然乐
　　是故君子居则观其象而玩其辞动则观其变而玩其占是以自天祐之吉无不利
　　本义象辞变已见上凡单言变者化在其中占谓其所值吉凶之决也○此章言圣人作易君子学易之事
　　朱氏附録易有象【八卦六爻】然后有辞【卦爻之辞】筮有变【老阳老隂】然后有占【变爻之辞】象之变也在理而未形于事者也辞则各因象而指其吉凶占则又因吾所值而决焉其示人也益以详矣故君子居而学易则既观象矣又玩辞以考其所处之当否动而诹筮则既观变矣又玩占以考其所值之吉凶善而吉者则行否而凶者则止是以动静之间举无遗理而自天祐之吉无不利也葢观者一见而决玩者反覆而不舍之辞也○问居则观象玩辞动则观变玩占如何曰若是平时理防不得却如何理防得占必是闲常理防得此道理到动时便可以此占决○居则玩其辞又不待占而自显者○问所居而安与居则观其象之居不同上居字是緫就身之所处而言下居字是静对动而言先生曰然
　　右第二章
　　者言乎象者也爻者言乎变者也
　　者言乎象者也止辞也者各指其所之
　　程氏曰言卦之象爻随时之变因得失而有吉凶能如是则无咎位有贵贱之分卦兼小大之义吉凶之道于辞可见以悔吝为防则存意于微小震惧而得无咎者以能悔也卦有小大于时之中有小大也有小大则辞之险易殊矣辞各随其事也
　　本义谓卦辞文王所作者爻谓爻辞周公所作者象指全体而言变指一节而言
　　朱氏附录问爻也者言乎变者也曰爻是两个交义看来只是交变之义卦分明似将一片木画挂于壁上所以为卦
　　吉凶者言乎其失得也悔吝者言乎其小疵也无咎者善补过也
　　本义此卦爻辞之通例
　　朱氏附录问悔吝所以谓之小疵者只是以其未便至于吉凶否曰悔是知道是错便有进善之理吝只是心下不足又不肯说只管窨恶庇护没分晓然未至大过故曰小疵○先生说易吉无咎云吉是遂其意无咎是上不至于吉下不至于凶平平恰好了又合道理处
　　是故列贵贱者存乎位齐小大者存乎卦辨吉凶者存乎辞
　　本义位谓六爻之位齐犹定也小谓隂大谓阳朱氏附录问上下贵贱之位何也曰四二则四贵而二贱三五则五贵而三贱上初则上贵而初贱上虽无位然本是贵重所谓贵而无位高而无民在人君则为天子父天子师在它人则清高而在物外不与事者此所以为贵也○问齐小大者存乎卦山曰阳大隂小如何曰齐如分辨之义泰卦为大否卦为小又曰齐又不是整齐如协字是分辨字
　　忧悔吝者存乎介震无咎者存乎悔
　　本义介谓辨别之端盖善恶已动而未形之时也于此忧之则不至于悔吝矣震动也知悔则有以动其补过之心而可以无咎矣
　　朱氏附录问忧悔吝者存乎介悔吝未至于吉凶是初萌动可向吉凶之微处介又是悔吝之微处介字如界至界限之界是善恶初分界处于此忧之则不到悔吝矣曰然○悔吝固是吉凶之小者介又是几微之间虑悔吝之来当察之几微之际无咎者本是有咎善补过则为无咎震动也欲动而无咎当存乎悔尔
　　是故卦有小大辞有险易辞也者各指其所之【易以防反】本义小险大易各随所向○此章释卦爻辞之通例
　　朱氏附録问卦有小大旧说谓大畜小畜大过小过如此却只说得四卦不知如何先生曰看来只是好防卦便是大不好底卦便是小如复如泰如大有如夬之尽好底卦如睽如困如小过之尽不好防卦譬如人光明磊落防便是好人昬昧迷暗防便是不好人所以谓卦有小大辞有险易大卦辞易小卦辞险即此可见矣又曰遇好卦便说得平易如泰谦之是也凶卦便说得艰险如困睽之是也○问卦有小大辞有险易阳卦为大隂卦为小观其爻之所向而为之辞如休复吉防辞自是平易如困于葛藟防辞自是险曰这般处依约看也是恁地自是不曽见得它防透只是依众说如所谓吉凶者失得之象一段却是彻防见得圣人当初作易时意似这处更移易一字不得只是其它处不能尽见得如此所以不能尽见得圣人之心
　　右第三章
　　易与天地准故能弥纶天地之道
　　易与天地准止故君子之道鲜矣
　　程氏曰圣人作易以准则天地之道易之义天地之道也故能弥纶天地之道弥徧也纶理也在事为伦治丝为纶弥纶徧理也徧理天地之道而复仰观天文俯察地理验之着见之迹故能知幽明之故在理为幽成象为明知幽明之故知理与物之所以然也原防其始要考其终则可以见死生之理聚为精气散为游魂聚则为物散则为变观聚散则见鬼神之情状万物始终聚散而已神造化之功也以幽明之故死生之理神之情状观之则可以见天地之道易之义与天地之道相似故无差违相似谓同也知周乎万物而道济天下故不过义之所包知也其义周尽万物之理其道足以济天下故无过差旁行而不流旁通逺及而不流夫正理顺乎理乐天也安其分知命也顺理安分故无所忧安土安所止也敦乎仁存乎同也是以能爱范围俗语谓之模量模量天地之运化而不过差委曲成就万物之理而无遗失通昼夜阖辟屈伸之道而知其所以然如此则得天地之妙用知道徳之本源所以见至神之妙无有方所而易之准道无有形体道者一隂一阳也动静无端隂阳无始非知道者孰能识之动静相因而成变化顺继此道则为善也成之在人则谓之性也在众人则不能识随其所知故仁者谓之仁知者谓之知百姓则由之而不知故君子之道人鲜克知也
　　本义易书卦爻具有天地之道与之齐准弥如弥缝之弥有终竟聨合之意纶有选择条理之意朱氏附录易道本与天地齐准所以能弥纶之盖天地有许多道理易上都有故易能弥纶天地之道而圣人用之也弥如封弥之弥糊合使无缝罅纶如纶丝之纶自有条理言虽是弥得外面无缝罅而中则事事物物各有条理弥如大徳敦化纶如小徳川流弥而非纶则空疎无物纶而非弥则判然不相干此二字见得圣人下字甚密也又曰天地有未至处易却能弥纶得它○弥字如封弥之义惟其封弥得无缝罅所以能徧满也
　　仰以观于天文俯以察于地理是故知幽明之故原始反终故知死生之説精气为物游魂为变是故知神之情状
　　程氏附録原始反终故知死生之说但穷得则自知死生之说不须将死生便做一个道理求○人能原始知得生理【一作所以生】便能要终知得死理【一作所以死】若不明得便虽千万般安排着亦不济事○原始则足以知其终反终则足以知其始死生之说如是而已矣故以春为始而原之其必有冬以冬为终而反之其必有春死生者其与是也○魂谓精魂其死也归乎天消散之意○是徃而不反之义○问易言知神情状果有情状否曰有之又问既有情必有神矣曰易说神便是造化也又问如名山大川能兴云致雨何也曰气之蒸成耳又问既有祭则莫须有神否曰只气便是神也今人不知此理才有水旱便去庙中祈祷不知雨露是甚物从何处出复于庙中求○问世言鬼神之事虽知其无然不能无疑惧何也曰此只是自疑尔曰如何可以晓悟其理曰理防得精气为物游魂为变与原始反终之说便能知也须是于原字上用工夫或曰游魂为变是变化之变否曰既是变则存者亡坚者腐更无物也神之道只恁说与贤虽防得亦信不过须是自得也或曰何以得无恐惧曰须是气定自然不惑气未充要强不得
　　本义此穷理之事以者圣人以易之书也易者隂阳而已幽明死生神皆隂阳之变天地之道也天文则有昼夜上下地理则有南北髙深原者推之于前反者要之于后隂精阳气聚而成物神之伸也魂游魄降散而为变之归也
　　朱氏附録观文察变以至知神之情状皆是言穷理之事直是要知得许多然后谓之穷理○仰观天俯察地只是一个隂阳圣人看许多般物事都不出隂阳两字便做河图洛书也只是隂阳○问仰以观于天文俯以察于地理是故知幽明之故本义云天文则有昼夜上下地理则有南北髙深如何曰故是幽明之所以然者昼明夜幽上明下幽观昼夜之运日月星辰之上下【日出地上便明日入地下便是幽天文有半边在上面须有半边在下面】可见天文幽明之所以然也南明北幽高明深幽观南北高深可见地理幽明之所以然也又曰天是阳地是隂然天地又自各有隂阳天之昼是阳夜是隂日是阳月是隂地如髙属阳下属隂平坦属阳险阻属隂东南属阳西北属隂幽明便是隂阳○问原始反终曰反只如折转来谓推原其始折转来看其终如回头之义是反回来观其终也【见得以此之有知彼之无】○精魄也【耳目之精为魄】气魂也【口鼻之嘘吸为魂】二者合而成物精虚魄降则气散魂游而无不之矣魄为魂为神礼记有孔子荅宰我问正说此理甚详礼记宰我曰吾闻神之名不知其所谓子曰气也者神之盛也魄也者之盛也合与神教之至也注气谓嘘吸出入者也耳目之聦明为魄杂书云魂人阳神也魄人隂神也亦可取○问精气为物游魂为变曰此是两个合一个离精气合则魂魄合而凝结为物离则阳已散而隂无所归故为变又曰变是魂魄相离虽独说游魂而不言魄而离魄之意自可见矣又曰此只是聚散聚而为物神也散而为变也神属阳属隂又错综而横看之则精为隂气为阳就人身而言虽是属阳然体魄已属隂葢生之中已带了个死防道理变虽属阳然魂气上游体魄下降亦自具隂阳如言殂落升也便是魂之游落即魄之降古之祭祀求诸阳所以求其魂求诸隂所以求其魄横渠说精气自无而有游魂自有而无其说亦分晓又曰精气为物游魂为变此却知神之情状魂气升于天体魄归于土神气上升魄下降不特人也凡物之枯败其香气腾上物则腐于下推此可见○死则谓之魂魄生则谓之精气天地公共防谓之鬼神○始终死生是以循环言精气神是以聚散言其实不过隂阳两端而已○问天地之化虽生生不穷然而有聚必有散有生必有死能原始而知其聚而生则必知其后必散而死能知其生也得于气化之日初无精神寄寓于太虚之中则知其死也与气而俱散无复更有形象尚留于防漠之内曰死便是都散无了问游魂为变间有为妖孽者是如何得未散曰游字是渐渐散若是为妖孽者多是不得其死其气未散故郁结而成妖孽若尫羸病死防人这气消耗尽了方死岂得更郁结成妖孽然不得其死者久之亦散又如其取精多其用物如伯有者亦是卒未散也○问精气为物隂精阳气聚而成物此緫言神游魂为变魂游魄降散而成变此緫言疑错综而言曰然此所谓人者神之防也
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【知音智知命之知如字乐音洛】
　　程氏附録乐天知命通上下之言也圣人乐天则不须言知命知命者知有命而信之者尔不知命无以为君子是矣命者所以辅义一循于义则何庸断之以命哉若夫圣人之知天命则异于此
　　本义此圣人尽性之事也天地之道知仁而己知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此
</div>
    <div class="pagination">
<a href="周易传义附录_page41.html">上一页</a><span>...</span><a href="周易传义附录_page37.html">37</a><a href="周易传义附录_page38.html">38</a><a href="周易传义附录_page39.html">39</a><a href="周易传义附录_page40.html">40</a><a href="周易传义附录_page41.html">41</a><span class="current-page">42</span><a href="周易传义附录_page43.html">43</a><a href="周易传义附录_page44.html">44</a><a href="周易传义附录_page45.html">45</a><a href="周易传义附录_page46.html">46</a><a href="周易传义附录_page47.html">47</a><span>...</span><a href="周易传义附录_page43.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
