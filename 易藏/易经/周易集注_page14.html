<!DOCTYPE html>
<html>
<head>
    <meta charset="UTF-8">
    <title>周易集注 - 第 14 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集注 - 第 14 页/共 39 页</h1>
    <div class="content">　　击蒙者击杀之也应爻坎为盗错杂为戈兵艮为手持戈兵击杀之象也三与上九为正应故击杀之也冦者即坎之冦盗也二冦字相同不利为冦者教三爻在下防昧之人也利御冦者教上九在上治防之人也六三在本爻为淫乱在上九为防乱防昧之极可知矣○上九与三之冦盗相为正应过刚不中治蒙太猛故有击蒙之象圣人教占者以占得此爻者若乃在下蒙昧之人则不利为防为冦则有击杀之凶矣占得此爻者若乃在上治蒙之人惟利御止其冦而已不可即击杀之圣人哀矜愚蒙之人故两有所戒也
　　象曰利用御冦上下顺也
　　上九刚止于御冦上之顺也六三柔随其所止下之顺也艮有止象变坤有顺象渐自利御冦小象亦曰顺相保可见矣
　　【干下坎上】
　　需者须也有所待也理势不得不需者以卦象论水在天上未遽下于地必待阴阳之交薰蒸而后成需之象也以卦德论干性主于必进乃处坎陷之下未肯遽进需之义也序卦蒙者物之穉也物穉不可不养也需者饮食之道也养物以饮食所以次蒙
　　需有孚光亨贞吉利涉大川
　　需虽有所待乃我所当待也非不当待而待也孚者信之在中者也坎体诚信充实于中孚之象也光者此心光明不为私欲所蔽也中爻离光明之象也亨者此心亨泰不为私欲所窒也坎为通亨通之象也贞者事之正也八卦正位坎在五阳刚中正为需之主正之象也皆指五也坎水在前干健临之干知险涉大川之象也又中爻兊综巽坎水在前巽木临之亦涉大川之象详见頥卦上九孚贞者尽所需之道光亨吉利者得所需之效需若无实必无光亨之时需若不正岂有吉利之理○言事若有所待而心能孚信则光明而事通矣而事又出于其正不行险以侥幸则吉矣故利涉大川
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　以卦德释卦名以卦综释卦辞需者须也理势之所在正欲其有所待也故有需之义险在前不易于进正当需之时也干临之毅然有守不冒险以前进故不陷于险既不陷于险则终能出其险其义不至于困穷矣所以名需需讼二卦同体文王综为一卦故杂卦曰需不进也讼不亲也位天位以正中者讼下卦之坎往居需之上卦九五又正而又中也五为天位因自讼之地位往居之故曰位乎天位如在讼下卦止可言中不可言正矣正则外无偏倚中则心无夹杂所以有孚光亨贞吉往有功与渐蹇解三卦彖辞往有功同言讼下卦往而居需之上卦九五正中所以有利涉大川之功也
　　象曰云上于天需君子以饮食宴乐
　　云气蒸而上升必得阴阳和洽然后成雨故为需待之义君子事之当需者亦不容更有所为惟内有孚外守正饮食以养其气体而已宴乐以娱其心志而已此外别无所作为也曰饮食宴乐者乃居易俟命涵养待时之象也非真必饮食宴乐也若伯夷太公需待天下之清穷困如此岂能饮食宴乐哉
　　初九需于郊利用恒无咎
　　郊者旷逺之地未近于险之象也干为郊郊之象也故同人小畜皆言郊需于郊者不冐险以前进也恒者常也安常守静以待时不变所守之操也利用恒无咎者戒之也言若无恒犹有咎也○初九阳刚得正未近于险乃不冐险以前进者故有需郊之象然需于始者或不能需于终故必义命自安恒于郊而不变乃其所利也戒占者能如此则无咎矣
　　象曰需于郊不犯难行也利用恒无咎未失常也【难乃旦反】不犯难行者超然逺去不冐犯险难以前进也未失常者不失需之常道也需之常道不过以义命自安不冐险以前进而已
　　九二需于沙小有言终吉
　　坎为水水近则有沙沙则近于险矣渐近于险虽未至于患害己小有言矣小言者众人见讥之言也避世之士知前有坎陷之险责之以洁身用世之士知九二刚中之才责之以拯溺也中爻为兊口舌小言之象也终吉者变爻离明明哲保身终不陷于险也○二以阳刚之才而居柔守中葢不冐险而进者故云有需于沙之象占者如是虽不免小有言终得其吉也
　　象曰需于沙衍在中也虽小有言以吉终也
　　水行朝宗曰衍即水字也凡江河水在中而沙在边衍在中者言水在中央也沙在水边则近于险矣虽近于险而小有言然以刚中处需故不陷于险而以吉终也
　　九三需于泥致冦至
　　泥逼于水将防于险矣冦之地也坎为盗在前冦之象也○九三居健体之上才位俱刚进不顾前迩于坎盗故有需泥冦至之象健体敬慎惕若故占者不言凶
　　象曰需于泥灾在外也自我致冦敬慎不败也
　　外谓外卦灾在外者言灾已切身而在目前也灾在外而我近之是致冦自我也敬慎不败者三得其正干干惕若敬而且慎所以不败于冦也故占者不言凶
　　六四需于血出自穴
　　坎为血血之象也又为隐伏穴之象也偶居左右上下皆阳亦穴之象也血即坎字非见伤也出自穴者观上六入于穴入字此言出字即出入二字自明矣言虽需于血然犹出自穴外未入于穴之深也需卦近于坎致冦至及入于坎三爻皆吉者何也葢六四顺于初之阳上六阳来救援皆应与有力九五中正所以皆吉也凡看周公爻辞要玩孔子小象若以血为杀伤之地失小象顺听之防矣○四交于坎已入于险故有需于血之象然四与初为正应能顺听乎初初乃干刚至健而知险惟知其险是出自穴外不冐险以进虽险而不险矣故其象占如此
　　象曰需于血顺以听也
　　坎为耳听之象也听者听乎初也六四柔得其正顺也顺听乎初故入险不险
　　九五需于酒食贞吉
　　坎水酒象中爻兊食象详见困卦酒食宴乐之具需于酒食者安于日用饮食之常以待之而已贞吉者正而自吉也非戒也○九五阳刚中正居于尊位葢优游和平不多事以自扰无为而治者也故有需于酒食之象其贞吉可知矣占者有是贞亦有是吉也
　　象曰酒食贞吉以正中也
　　即彖正中
　　上六入于穴有不速之客三人来敬之终吉
　　阴居险防之极入于穴之象也变巽为入亦入之象也下应九三阳合乎阴阳主上进不召请而自来之象也我为主应为客三阳同体有三人之象也入穴穷困望人救援之心甚切喜其来而敬之之象也终吉者以三阳至健知险可以拯溺也○上六居险之极下应九三故其象如此占者之吉可知矣
　　象曰不速之客来敬之终吉虽不当位未大失也【当去声】位者爻位也三乃人位应乎上六故曰人来初与二皆地位上六所应者乃人位非地位今初与二皆来故不当位也以一阴而三阳之来上六敬之似为失身矣而不知入于其穴其时何时也来救援于我者犹择其位之当否而敬有分别是不知权变者矣故初与二虽不当位上六敬之亦未为大失也曰未大失者言虽失而未大也若不知权变自经于沟渎其失愈大矣易中之时正在于此
　　【坎下干上】
　　讼者争辨也其卦坎下干上以二象论天运乎上水流乎下其行相违所以成讼以卦徳论上以刚陵乎下下以险伺乎上以一人言内险而外健以二人言己险而彼健险与健相持皆欲求胜此必讼之道也序卦饮食者人之大欲存焉既有所需必有所争讼所由起也所以次需
　　讼有孚窒惕中吉终凶利见大人不利涉大川
　　有孚者心诚实而不诈伪也窒者窒塞而能含忍也惕者戒惧而畏刑罚也中者中和而不狠愎也人有此四者必不与人争讼所以吉若可己不已必求其胜而终其讼则凶利见大人者见九五以决其讼也不利涉大川者不论事之浅深冐险入渊以兴讼也九二中实有孚之象一阳沉溺于二阴之间窒之象坎为加忧惕之象阳刚来居二中之象上九过刚终之象九五中正以居尊位大人之象中爻巽木下坎水本可以涉大川值三刚在上阳实阴虚遇巽风舟重遇风则舟危矣舟危岂不入渊故彖辞曰入渊不利涉之象也与栋挠同文王卦辞其精妙至絶
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　以卦徳卦综卦体卦象释卦名卦辞险健详见前卦下若健而不险必不生讼险而不健必不能讼所以名讼刚来得中者需讼相综需上卦之坎来居讼之下卦九二得中也前儒不知序卦杂卦所以依虞翻以为卦变刚来居柔地得中故能有孚能窒能惕能中终者极而至于成也讼已非美事若讼之不已至于其极其凶可知矣尚者好尚之尚主也言九五所主在中正也惟中正所以能辨人是非入渊者舟重遇风其舟危矣故入渊与冐险兴讼必陷其身者一而已矣
　　象曰天与水违行讼君子以作事谋始
　　天上蟠水下润天西转水东注故其行相违谋之于始则讼端絶矣作事谋始工夫不在讼之时而在于未讼之时也与其病后能服药不若病前能自调之意天下之事莫不皆然故曰曹刘共饭地分于匕筯之间苏史灭宗忿起于谈笑之顷苏逢吉史文俱为令见五代史
　　初六不永所事小有言终吉
　　不永所事者不能永终其讼之事也小有言者但小有言语之辨白而已变兊为口舌言之象也应爻干为言亦言之象也因居初故曰小终吉者得辨明也○初六才柔位下不能永终其讼之事虽在我不免小有言语之辨然温柔和平自能释人之忿怨所以得以辨明故其象如此而占者终得吉也
　　象曰不永所事讼不可长也虽小有言其辩明也讼不可长以理言也言虽是初六阴柔之故然其理亦如此长永二字相同虽不免小有言语之辨然终因此言辨明
　　九二不克讼归而逋其邑人三百户无
　　克胜也自下讼上不克而还故曰归逋逃避也坎为隐伏逋之象也邑人详见谦卦中爻为离坎错离离居三三百之象也二变下卦为坤坤则阖户之象也三百言其邑之小也言以下讼上归而逋窜是矣然使所逋窜之邑为大邑则犹有据邑之意迹尚可疑必如此小邑藏避不敢与五为敌方可免需讼相综讼之九二即需之九五曰刚来而得中曰归而逋皆因自上而下故曰来曰归其字皆有所本如此妙岂粗浮者所能解坎为变坤则无矣○九二阳刚为险之主本欲讼者也然以刚居柔之中既知其理之不当讼而上应九五之尊又知其势不可讼故自处卑小以免灾患故其象如此占者如是则无矣
　　象曰不克讼归逋窜也自下讼上患至掇也
　　归逋窜者不与之讼也掇者拾取也自下讼上义乖势屈祸患犹拾而自取此言不克讼之故
　　六三食旧德贞厉终吉或从王事无成
　　德与秽徳彰闻闺门慙德之德同乃恶德也德乃行而有得往日之事也故以旧字言之凡人与人争讼必旧日有怀恨不平之事有此怀恨其人之恶德藏畜于胸中必欲报复所以讼也食者吞声不言之意中爻巽综兊口食之象也王事者王家敌国忿争之事如宋之与金是也变巽不果或之象也中爻离日王之象也应爻干君亦王之象也无成者不能成功也下民之争讼主于怯王家之争讼主于才以此食旧德之柔处下民之刚强敌国则可若以此处王国之刚强敌国是即宋之于金柔弱极矣御侮无人稽首称臣安得有成○六三上有刚强之应敌阴柔自卑故有食人旧德不与争辩之象然应与刚猛常受侵陵虽正亦不免危厉矣但六三含忍不报从其上九与之相好所以终不为已害而吉也如此之人柔顺有余而刚果不足安能成王事哉故占者乃下民之应敌则吉或王事之应敌则无成而凶
　　象曰食旧德从上吉也
　　从上者从上九也上九刚猛六三食其旧日刚猛侵陵之恶德相从乎彼与之相好则吉矣
　　九四不克讼复即命渝安贞吉
　　即就也命者天命之正理也不曰理而曰命者有此象也中爻巽四变亦为巽命之象也渝变也四变中爻为震变动之象也故随卦初爻曰渝安贞者安处于正也复即于命者外而去其忿争之事也变而安贞者内而变其忿争之心也心变则事正矣吉者虽不能作事于谋始之先亦能改图于有讼之后也九二九四皆不克讼既不克矣何以讼哉葢二之讼者险之使然也其不克者势也知势之不可敌故归而逋逃曰归者识时势也四之讼者刚之使然也其不克者理也知理之不可违故复即于命曰复者明理义也九四之复即九二之归皆以刚居柔故能如此人能明理义识时势处天下之事无难矣学者宜细玩之○九四刚而不中既有讼之象以其居柔故又有复即命渝安贞之象占者如是则吉也
　　象曰复即命渝安贞不失也
　　始而欲讼不免有失今既复渝则改图而不失矣
　　九五讼元吉
　　九五为讼之主阳刚中正以居尊位听讼而得其平者也凡讼占者遇之则利见大人讼得其理而元吉矣
　　象曰讼元吉以中正也
　　中则听不偏正则断合理所以利见大人而元吉
　　上九或锡之鞶带终朝三褫之【鞶音盘褫池尔切】
　　或者设或也未必然之辞鞶带大带命服之饰又绅也男鞶革女鞶丝干为衣又为圜带之象也干君在上变为兊口中爻为巽命令锡服之象也故九四曰复即命中爻离日朝日之象也离日居下卦终之象也又居三三之象也褫夺也坎为盗褫夺之象也命服以锡有德岂有赏讼之理乃设言也极言讼不可终之意○上九有刚猛之才处讼之终穷极于讼者也故圣人言人肆其刚强穷极于讼取祸防身乃其理也设若能胜至于受命服之赏是亦仇争所得岂能长保故终一朝而三见褫夺也即象而占之凶可知矣
　　象曰以讼受服亦不足敬也
　　纵受亦不足敬况褫夺随至其不可终讼也明矣















　　周易集注卷二
　　钦定四库全书
　　周易集注卷三
　　明　来知德　撰
　　【坎下坤上】
　　师者众也其卦坎下坤上以卦象论地中有水为众聚之象以卦德论内险而外顺险道以顺行师之义也以爻论一阳居下卦之中上下五阴从之将统兵之象也二以刚居下五柔居上而任之人君命将出师之象也序卦讼必有众起师兴由争故次于讼
　　师贞丈人吉无咎
　　贞者正也丈人者老成持重练达时务者也凡人君用师之道在得正与择将而已不得其正则师出无名不择其将则将不知兵故用兵之道利于得正又任老成之人则以事言有战胜攻取之吉以理言无穷兵厉民之咎矣戒占者当如是也
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣【王去声】以卦体卦德释卦辞众者即周官自五人为伍积而至于二千五百人为师也正者即王者之兵行一不义杀一不辜而得天下不为如此之正也以者谓能左右之也一阳在中而五阴皆所左右也左右之使众人皆正樵苏无犯之意则足以宣布人君之威德即王者仁义之师矣故可以王以众正言为将者可以王言命将者能正即可以王故师贵贞也刚中而应者为将不刚则怯过刚则猛九二刚中乃将才之善者有此将才五应之又信任之专则可以展布其才矣行险者兵危事也谓坎也顺者顺人心也谓坤也兵足以戡乱而顺人心则为将有其德矣有是才德所以名丈人也毒者犹既济惫字时久师老之意噬嗑中爻为坎故亦曰遇毒乃陈久太肥腊肉味变者五行志云厚味实腊毒师古曰味厚者为毒久陈久之事文案繁杂难于听断故以腊毒象之非毒害也若毒害则非行险而顺矣言出师固未免毒于天下然毒之者实所以安之乃民所深愿而悦从者也民恱而从所以吉而无咎毒天下句与民从之句意正相应若毒天下而民不从岂不凶岂不有咎
　　象曰地中有水师君子以容民畜众
　　水不外于地兵不外于民地中有水水聚地中为聚众之象故为师容者容保其民养之教之也畜者积畜也古者寓兵于农故容保其民者正所以畜聚其兵也常时民即兵变时兵即民兵不外乎民即水不外乎地也
　　初六师出以律否臧凶【否蒲鄙反】
　　专以将言律者法也号令严明部伍整肃坐作进退攻杀击刺皆有法则是也否者塞也兵败也臧者善也兵成功也若不以律不论成败成亦凶败亦凶二者皆凶故曰否臧凶观小象失律凶之句可见矣○初六才柔当出师之始师道当守其法则故戒占者师出以律失律则不论否臧皆凶矣
　　象曰师出以律失律凶也
　　失律否固凶臧亦凶
　　九二在师中吉无咎王三锡命
　　师中者在师而得其中也此爻正彖辞之刚中而应六五小象之以中行皆此中也在师中者刚中也锡命者正应也葢为将之道不刚则怯过刚则猛惟刚中则吉而无咎矣吉无咎者恩威并着出师逺讨足以靖内安外也锡命者或锡以褒嘉之温语或锡以其物如宋太祖之解裘是也乃宠任其将非褒其成功也曰锡命则六五信任之专可知矣本卦错同人干在上王之象离在下三之象中爻巽锡命之象全以错卦取象亦如睽卦上九之见豕负涂也取象如此妙所以后儒难得知○九二为众阴所归有刚中之德上应六五而为之宠任故其象如此而占可知矣
　　象曰在师中吉承天宠也王三锡命怀万邦也
　　天谓王也在师中吉者以其承天之宠委任之专也王三锡命者以其存心于天下惟恐民之不安故任将伐暴安民也下二句皆推原二五之辞
　　六三师或舆尸凶
　　或者未必之辞变巽进退不果或之象也言设或也舆者多也众人之意即今舆论之舆以坤坎二卦皆有舆象故言舆也尸者主也言为将者不主而众人主之也观六五弟子舆尸可见矣程传是○六三阴柔不中不正位居大将九二之上才柔志刚故有出师大将不主而三或主之之象不能成功也必矣故其占凶
</div>
    <div class="pagination">
<a href="周易集注_page13.html">上一页</a><span>...</span><a href="周易集注_page9.html">9</a><a href="周易集注_page10.html">10</a><a href="周易集注_page11.html">11</a><a href="周易集注_page12.html">12</a><a href="周易集注_page13.html">13</a><span class="current-page">14</span><a href="周易集注_page15.html">15</a><a href="周易集注_page16.html">16</a><a href="周易集注_page17.html">17</a><a href="周易集注_page18.html">18</a><a href="周易集注_page19.html">19</a><span>...</span><a href="周易集注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
