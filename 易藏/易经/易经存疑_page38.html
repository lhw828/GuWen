<!DOCTYPE html>
<html>
<head>
    <meta charset="UTF-8">
    <title>易经存疑 - 第 38 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 38 页/共 42 页</h1>
    <div class="content">　　幽是义理只在人事之中此理在于人事之中百姓有终日由之而不知者故曰人莫不饮食也鲜能知味也圣人作易则就人事之中出以示人使人由之以作事是于幽者有以阐之也
　　显是人事幽是天理微显是本人事于天理也阐幽是天理于人事也二句交互説盖至微者理至著者象体用一原显微无间微显不外于天理阐幽不外于人事
　　凡成形于天地之间大而君臣父子小而事物细微皆有个名称当名者必使实称其名不虚也子曰君君臣臣父父子子当名也觚不觚觚哉觚哉不当名也易中所称名自君臣父子以至事物细微皆教人务实以当其名其有实不称名而名不当者则不在所与如比有君道则教人原筮元永贞然后无咎履九五伤于所恃则曰夬履贞厉要使君尽君道此当名也大有九二必大车以载然后有攸往无咎九四才不胜任则曰折足覆公餗其形渥要归使臣尽臣道此当名也其余可例推矣
　　辨物是即天下之事物辨其孰是孰非孰得孰失盖天下事物是非得失一皆具于卦爻之中圣人系辞皆有以辨之而不差且以干一卦论之如初九初阳在下未可施用则辨其为潜龙九二出潜离则辨其为见龙九三过刚不中则辨其有危道九五刚健中正以居尊位则辨其为飞龙上九过于上而不能下则辨其为亢龙余可推而知也
　　当名辨物如进斋徐氏説全无意味愚説似可用识者详之　正言者是非得失皆正言之而无所偏曲回避也辕固责公孙曰公孙子宜正学以言无曲学以阿世可味正言之防易中如否卦天地不交则曰否之匪人不利君子贞姤卦以一隂而遇五阳则曰勿用取女似此之皆正言也
　　断辞者于凡吉凶悔吝之理皆判断之不使人疑惑也如易曰吉曰凶曰利曰不利此明白
　　其称名也小其取也大其防逺其辞文其言曲而中其事肆而
　　其称名也小其取也大此因易辞中所称有极卑鄙琐细者恐人忽略不以为事故从而张大之如牝马牝牛栋桡遗音之卦之称名小也如乗马需泥丧茀之爻之称名小也中间有事名之小者有物名之小者称名虽小然皆本于隂阳之变是其取则大也如牝马则取坤之柔顺牝牛则取离之柔顺栋桡则取四阳居中过盛如乗马班如则取为九三所难而不得进需泥则取去险已近其余可以推也　大凡义理之文难工易之所谓防逺者皆道徳性命之理有难于文而圣人系辞独不然故夫子因而之也
　　易之所具皆天地之理隂阳之变道徳性命之奥其防可谓逺矣理逺则文辞难工而圣人所系之辞经纬错综旁通曲畅各有自然之华藻而无或晦滞枯槁之病是其辞则文也　委曲其言者未必皆中于理易中之所言有委曲迁就而不由乎正道者矣然于道理皆切中未尝有所违背焉如睽之遇主于巷习坎之纳约自牖可见也
　　铺张其事者其理或因之而浮泛如相如班固雄作赋上而天文下而地理中而人物其事可谓肆矣求意思之深沉义理之平穏则未也易中之所敷陈细而鱼鸟之飞沉大而龙虎之飞变常而门庭之不出变而明夷之南狩其间事变莫不悉陈其事可谓肆矣然上则根于隂阳之变下则酌乎人事之宜于至显之中而有至者存焉故曰其事肆而
　　因贰以济民行以明失得之报
　　言易之开示于人者如此其至何也盖民方疑于吉凶之途而未知所趋避而民行无攸济圣人系辞则因民心之疑而剖决其孰为吉孰为凶使民吉以之趋凶以之避而民行以济要之实明失得之报以示人使不迷于从尔此言易之为用也
　　右第六章
　　易之兴也其于中古乎作易者其有忧患乎
　　上古之时世朴民淳无有许多事变及到中古之时世态日新就有许多事变出来故夫子断以为易兴于中古易中所言多处忧患之道如明夷利艰贞习坎有孚维心亨行有尚困亨贞大人吉有言不信之非身经忧患者不能为此语故曰作易者其有忧患乎盖指文王与纣之事也要之周公系爻亦在其中周公遭流言而避居东都亦经忧患者圣人统言其父不及其子尔
　　是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也
　　此因上言作易者之经忧患随承言处忧患之道盖以是教人非文王之处忧患皆用九徳也而其行事之脗合则有之矣
　　君子进修之功惟礼最为切要盖礼有尊卑上下贵贱亲疎之等其间又有许多节文度数明有涂辙可循法则可依据观曲礼所记坐立进退升降之虽极微细亦有许多节文度数如坐如尸立无跛将上堂声必将入戸视必下至于羮之有菜者用挟无菜者不用挟唯诺必慎之皆有个法学者诚由此而谨之则动静语黙皆在规矩准绳之中放心邪气不得而入天理常存由小积之以至于髙大矣故曰徳之基犹墙有基而墙由之起坛台有基而坛台由之起也
　　子曰不学礼无以立注曰品节详明而徳性坚定故能立又立于礼注曰礼以恭敬辞逊为本而有节文度数之详可以固人肌肤之会筋骸之束学者之中所以能卓然自立而不为事物之所摇夺者必于此而得之即此可以参看履徳之基
　　物必有柄方可执持谦乃为礼者之所当执持故曰徳之柄盖礼以恭敬辞让为本若不谦则不得为礼矣故必执谦乃成其礼是谦为徳之柄行礼者之所当执持也
　　善端复于内由是扩而充之则如火之始燃泉之始达可以保四海犹木有根本而枝叶所由生也故曰复徳之本
　　善端复于内众善所由生而为徳之本然未能保其下失也故必执持之坚然后善本不失而可以扩充故继之以恒恒徳之固也
　　善端虽守而勿失然未能必人欲之尽去故继之以损损者惩忿窒欲使人欲尽去乃君子进修之道也故曰徳之修
　　惩忿窒欲虽所以修身然未必善之能长益也故继之以益益者改过迁善使善之日长也故曰徳之裕处困能亨始可以验其徳之进若困不能亨其为徳也未矣徳之进否于此验之故曰徳之辨
　　改邑不改井井不动之物也地亦不动故井为徳之地处困而亨则物欲不能夺如地之不动矣故曰徳之地
　　巽入也深入于义理也必能入乃能制事于理不能深入而能制事者寡矣故曰徳之制朱子小注曰要制事须是将心入那事里而去顺他道理方能制事方能行权若心粗只从事皮肤上掉过如此行权便错了巽伏也入也
　　又曰巽之义非顺所能尽乃顺而入之义如此方能断得杀若不见得尽如何可以行权
　　九卦之序自不可紊执谦行礼则善端复而可以固守矣故次之以复恒又必以人欲日消天理日长而后徳自此成故以损益次之徳成则内重而见外之轻虽处困而能亨故次之以困能亨则外物不能挠其志是可与立之地也故次之以井可与立然后可与权故以巽终焉
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而
　　本义此如书之九徳盖书之九徳每句皆反説此亦然礼顺人情似非其至者却是至极底道理不可以其和遂谓其非至也尊而光与谦字相对内有自卑意盖谦虽自卑然由是而光也一念善端之复天理皎乎其昭彰非羣邪所得混淆故曰复小而辨于物言与众物自有分辨也如齐宣王见牛觳觫而不忍杀虽人欲蔽锢忍于兴兵结怨然此一防仁心自不可掩也
　　人有恒久之徳虽处横逆之地而所守益坚其所见者仍以为是而不自厌恶故曰杂而不厌不自厌恶者不自悔也盖人到狼狈时节多有自怨悔之意执徳之恒者虽至狼狈亦不悔也如伯夷叔齐求仁而得仁又何怨正是此意
　　损者惩忿窒欲也克已最难故损为先难待久而熟则不难矣故后易
　　益者迁善改过也迁善则善日长改过则过日寡过日寡善日长不待更有作为以求其长也故曰长裕而不设引谓着力处都在损之先难时了似未是盖改过迁善尚有事也　穷而通是处困而亨也文王拘于羑里而演易孔子厄于陈蔡而歌是也井居其所是其徳安定而不动也然其功用有以及物故曰井居其所而迁事物缤纷沓至于吾前若非权衡素定者鲜不为所动而露于声色也巽者深入于义理而权衡素定于胸中故事物之来虽缤纷沓至而吾应之皆潜不露所谓不动声色而措天下于泰山之安者近之
　　履以和行谦以制礼复以自知恒以一徳损以逺害益以兴利困以寡怨井以辨义巽以行权
　　此和是而中节之和无所乖戾之谓也礼有尊卑贵贱亲疎之等节文度数之详行必由礼然后行皆中节而无所乖戾故曰履以和行
　　礼以恭敬辞让为本非谦则礼不行人而能谦则礼自我行矣故曰谦以制礼彷佛似礼以行之逊以出之意
　　人到复善之时皆自觉悟盖天理萌动之几也故曰复以自知如汉武轮台一诏深悟既往之非方来之是此自知也一徳者始终如一而不变其初也损者惩忿窒欲也惩忿则无忘身及亲之灾窒欲则无求利得害之祸故逺害益者迁善改过也如是则日进乎髙明而希贤希圣何利如之故曰兴利困以寡怨困字内含处困而亨意处困而亨则素患难行乎患难无入而不自得矣故寡怨
　　井者居其所而不动也安而后能虑故曰以辨义权者圣人之用权非体道者不能用也体道犹体仁盖以道为体一身全是道也一身全是道则道理烂熟横行直撞无不是道矣故能行权
　　巽者顺以入乎义理义理融会于心即体道地位所以能行权也
　　此章三陈九卦首节言九卦之徳二节言其徳之妙三节言其用
　　右第七章
　　易之为书也不可逺为道也屡迁变动不居周流六虚上下无常刚柔相易不可为典要唯变所适
　　言易之为书也不可逺以其为道也屡迁变动不居以下至唯变所适皆言为道屡迁之事
　　变动不居言刚柔二画变化无定也周流六虚这六虚是统言六十四卦之六位周流不是一卦自初流至二自二流至三自三流至四自五流至六乃是就六十四卦总看如复卦一阳在初师卦一阳在二谦卦一阳在三豫卦一阳在四比卦一阳在五剥卦一阳在上以至二阳三阳与一隂皆然以是为周流也然不必一一皆依次序自初至上然后为周流散见迭出如二三两爻在此卦则刚居二柔居三柔在上刚在下在他卦又柔在二刚在三刚又居上柔又居下如三四如四五如五六皆然此便是周流也故曰上下无常
　　刚柔相易承上下无常説但上下无常是就两位上説刚柔相易只就一位上説如三一位也既以刚居之又以柔居之二一位也既以柔居之又以刚居之故曰刚柔相易言刚柔二画两相交易而靡定也不可为典要承上下无常刚柔相易説典要犹言定则也上下若有常刚柔若不相易则铁定是一个物不能变化矣惟上下无常刚柔相易则不铁定是一个物故曰不可为典要既不可为典要则唯随其变之所之而已而其道则在是者变在何卦何爻若变为干则为干之道若变为坤则为坤之道变为屯则为屯之道变为则为之道若变在干之初九则为潜龙勿用之道变在坤之初六则为履霜坚氷至之道变为屯之初九则为盘桓难进之道六十四卦三百八十四爻都是如此变而其道因之故曰其为道也屡迁
　　易若是确定之説则不足以应万事之变而周万民之用犹可逺也今易不可为典要惟变所适为道屡迁则足以应万事之变而周万民之用矣其为书也恶可逺哉
　　其出入以度外内使知惧
　　此承上文为道屡迁説来言易之为道屡迁如此要之无非使人出而在外也以法度而出而知惧于外入而在内也以法度而入而知惧于内盖圣人作易教民出入俱有个法度故斯民用是法度以出入也本义谓此句未详疑有脱误今为之解似亦通
　　又明于忧患与故无有师保如临父母
　　此承上文出入以度二句説来言易之为道不但使人出入以度知惧于内外而已又于凶咎悔厉皆言以示人而又必言其所以致忧患之故如此则虽无有师保在前以训戒之自然使人常懐兢惕若临之以父母矣要不待师保也在易中所説忧患若凶咎悔厉之皆有其故如即鹿无虞惟入于林中勿用取女见金夫不有躬等处自可见
　　初率其辞而揆其方既有兴常茍非其人道不虚行上文易之为书也不可逺其为道也屡迁连卦与辞俱在其中此则教人沿辞以求卦爻之义盖示用易者简易法也言易之为道屡迁不可为典要惟变所适茫乎无可捉摸似不得其常理所在矣然求之有要辞焉而已盖辞者圣人设卦观象系之以明吉凶者也用易者当通变极数之余成文定象之后惟率卦爻之辞而求其事理之所向则一卦有一卦之理一爻有一爻之理而见其有定矣然必有黙而成之不言而信之人然后能因辞求理而见于行事之间茍非如是之人是卦爻之理亦不能以自行也此与上篇末章神而明之存乎其人黙而成之不言而信存乎徳行同意
　　右第八章
　　易之为书也原始要终以为质也六爻相杂唯其时物也
　　原始要终以为质言必六爻备然后成卦也六爻相杂惟其时物言六爻之相杂则惟各时之物尔盖随其所居之位而其义各不同非若卦之合六爻而成体也始指初爻终指上爻言初上以该六爻尔时是六位时成之时物是干阳物坤隂物之物如干之六爻其为龙一也初则潜二则见三则惕四则跃五则飞上则亢亦各随其时尔渐之为鸿一也初则干二则磐三则陆四则木五则陵上则逵亦各随其时尔六十四卦三百八十四爻莫不皆然其为时物可见也
　　其初难知其上易知本末也初辞拟之卒成之终此言初上二爻
　　其初难知其上易知以人之读易言各卦初爻其义理俱难知正以其为卦之本也本则体质未着义理未彰故难知如草木之根初出地未知是何草何木也各卦之上爻其义理则易知正以其为各卦之末也末则体质已着义理已彰故易知如草木已生完成知是某草某木也如乾坤诸卦初爻初看时未知头脑未见意思不免费心其难知可见既得初九为潜龙初六为履霜坚氷之理则上九之为亢龙上六之为龙战于野不过因初九初六而推之特易易尔故曰易知　初辞拟之卒成之终以圣人系辞言縁其初难知故圣人系初辞亦难以商量拟议看这爻是何意思是何物象当用何辞语非可轻易胡乱写在册上也至于上爻之辞不过因初爻之意而成其终殆无难也既以初九为潜龙则上九之为亢龙特因初而成之尔既以初六为履霜则上六之与龙战特因初而成之尔
　　若夫杂物撰徳辨是与非则非其中爻不备
　　此论卦中四爻杂物陈事物也如干爻二为见龙三为惕四为跃五为飞渐爻二为磐三为陆四为木五为陵他卦皆然其杂物也可见
　　撰徳撰作其徳行也乃事物所以然之理二为见龙五为飞龙其徳之能及物也三为惕若其徳之过乎刚也上为亢龙其徳之过乎髙也三百八十四爻莫不皆然其撰徳也可见矣
　　辨是与非只在杂物撰徳内物有是非徳亦有是非也如初潜二见各以其时是也上九之亢则非矣坤初六小人将为君子之害非也六二直方大不习无不利则是矣盖六爻之间非是则非非非则是所杂之物如此所撰之徳亦是如此无有出一个是非之外也非其中爻不备者初上二爻非不可杂物撰徳但未周备尔必合中四爻然后周备也
　　噫亦要存亡吉凶则居可知矣知者观其辞则思过半矣
　　此承上论六爻而言谓一卦六爻杂物撰徳辨是与非既无不备人惟据此以求其存亡吉凶之理则居然可知矣以其备故也若在知者只观卦之辞则六爻之孰为存孰为亡孰为吉孰为凶其意亦思过半矣要不待遍求之六爻之辞也盖哲人即始而见终中人就事而论事辞统论一卦之理虽未及于六爻然六爻之理已具于一卦之中要在人推之尔故即卦可以知爻不待遍求于六爻之内也
　　二与四同功而异位其善不同二多誉四多惧近也柔之为道不利逺者其要无咎其用柔中也
　　此两节论中四爻又是一意与上杂物撰徳辨是与非意不同二与四俱隂爻徳性相似故曰同功二逺于五所居不同故曰异位惟其异位故其善不同在二则多声誉在四则多危惧是其善不同也近也是解四之多惧言四之多惧以其近于五之君位尔近君则承国家之重任一则有陵逼之嫌一则有覆餗之患所以多惧所谓处乎忧患之域而行乎利害之途者也四之多惧以其近君则二之多誉以其逺君也然隂柔无立依刚以立其为道本不利于逺也而二乃大要无妄而多誉者不但以其逺也以用柔得其中也用柔得中则不过于柔不失其刚而足以自立矣居逺地而又得中此所以多誉也若徒居逺君之地而无柔中之徳亦无沿多誉矣
　　三与五同功而异位三多凶五多功贵贱之等也其柔危其刚胜耶
　　此论三五二爻三与五俱是阳爻故曰同功三居臣位而贱五居君位而贵故曰异位所谓贵贱之等也三居大臣之位一作威福即有凶家害国之患一不胜任即有覆餗形渥之忧故多凶五居大君之位而受臣下之承载凡人臣之善皆已之善人臣之功皆已之功故多功其柔危其刚胜通言三五虽有功凶之异然大要以柔居之则皆难胜任而有危惟以刚居之则足以胜任矣此又不论其贵贱也
　　右第九章
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　广大统言之也悉备析言之也三画已具三才重之而为六画亦三才之道此易书所以为广大悉备也言易之为书也广大悉备何以见其为广大悉备也以八卦言之上一画象天有天道焉中一画象人有人道焉下一画象地有地道焉然犹未也圣人兼此三才而皆两其画于是有六画六者非他也亦即三才之道也盖天道有隂阳上二爻为天则隂阳成象矣人道有仁义中二爻为人则仁义成徳矣地道有刚柔下二爻为地则刚柔成质矣夫天下之道尽于三才而易书有之非广大悉备而何
　　道有变动故曰爻爻有等故曰物物相杂故曰文文不当故吉凶生焉
　　此条即易中所有之名物而解其义言易中有爻何以谓之爻夫六爻皆三才六画所在道之所在也道非确定之物随在而变动如干之初九龙之潜也至二则见三则惕四跃五飞而上又亢矣可见其有变动也惟其有变动是故谓之爻盖爻者交变之义也易中有物何以谓之物六爻之位有逺近贵贱之等如二四同功而逺近异位三五同功而贵贱不同可见其有等也惟其有等是故谓之物盖物之不齐物之情也既为物则自有等矣易中有文何以谓之文是物也一刚一柔互相间杂如初为刚而间以二柔二为柔而间以三刚四为柔而间以五刚五为刚而间以上柔可见其间杂也惟其相杂是故谓之文必相间然后成文若纯一其色则不成文也易中有吉凶何以有吉凶盖刚柔间杂而成文固有刚居刚而当者亦有不当者固有柔居柔而当者亦有不当者如屯初九以阳为成卦之主其文当矣大壮初九刚阳处下而当壮时则为壮于进是不当也如坤六二以柔居柔其文当矣同人六二虽中且正然有应于上不能大同而系于私则为同人于宗是不当也当则吉不当则凶是吉凶自此生也
　　右第十章
　　易之兴也其当殷之末世周之盛徳耶当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　文王遭纣之乱身经忧患之事危惧之心未尝一日忘于懐故其系易之辞大抵危惧之意居多故曰其辞危危者使平易者使倾因上文危字而论易道言危惧可致安平不危惧必致倾覆也其道甚大百物不废言举天下之事物皆不能外乎此无有危而不平易而不倾者
　　惧以终始言惧人于其终又惧人于其始始终危惧而不敢有慢易之心也其要归使人去欲循理去危就安而无过咎尔此则危者使平之意故曰此之谓易之道也
　　右第十一章
　　夫干天下之至健也徳行恒易以知险夫坤天下之至顺也徳行恒简以知阻
　　乾坤当人説至健至顺言其性情恒易恒简言其徳行徳行者得于心而见于行事也
　　知险知阻言其处忧患之事要之恒易恒简知险知阻只在至健至顺之内犹中庸聪明睿知足以有临五句只在天下至圣之内也
　　言干天下之至健也至健则所行无难故其徳行恒易至遇忧患皆知其险而不易进以陷于险焉坤天下之至顺也至顺则所行不烦故其徳行恒简至遇忧患则知其阻而不易进以困于阻焉
　　能説诸心能研诸侯之虑定天下之吉凶成天下之亹亹者
　　此承上文言乾坤所以知险知阻也説诸心研诸虑本义谓心与理会理由虑审此理何理也若只就吉凶上説则太狭若不粘着吉凶説又无归者要之理本事物之理吉凶则由此理而生盖顺理则吉逆理则凶如所谓惠迪吉从逆凶及失得之报是也下文变化云为即是此理乾坤天下之至健至顺是其清明在躬志气如神此理皆有以洞见于心则自欣乐之而不厌如所谓不亦悦乎义理之説我心是也故曰説于心平时此理既説于心及至临事又将此理再加研审务要停停当当而无纎发之差谬故曰研诸虑説诸心统万事而言研诸虑専就一事而言盖其所临之事也此理既説诸心则若何而吉若何而凶皆判然于胸中矣故曰定天下之吉凶既研诸虑则于吉而趋之于凶而避之皆欣跃鼔舞亹亹而忘倦矣故曰成天下之亹亹
　　是故变化云为吉事有祥象事知器占事知来
　　变化以天道言如日月寒暑之往来雨风雷露之变化飞潜动植之生死上所谓幽明之故死生之説神之情状是也云为以人事言如日用动静出处语黙以至礼乐征伐之是也变化云为皆有吉凶之理云为之吉凶易明如所谓惠迪吉从逆凶是也变化之吉凶难明如夏潦则秋必旱冬嵗温暖无霜则来年阳气无力五谷不登雨旸时若则年必顺成础石润则天必雨嵗星所在其国有福可见变化有吉凶也
　　吉事有祥变化云为俱有之天垂象见吉凶变化之吉事有祥也国家将兴必有祯祥国家将亡必有妖孽云为之吉事有祥也祥徴兆也即视履考祥之祥不言凶事有祥者言吉事则凶可知也
　　变化云为其吉凶之理皆一定而不可易所谓器也圣人即是事而貌象之则一定之理皆有以洞见于胸中矣故曰象事知器吉事有祥其吉凶之理虽于无形然其势所必至而无可疑者也故曰来圣人即是事而占验之则其将来之理已预知而不惑矣故曰占事知来此所以定天下之吉凶成天下之亹亹者
　　引曰器与来俱有吉有凶知之所以趋吉而避凶也即上文险阻之义盖险阻亦有一定之势者亦有从暗地生者
　　天地设位圣人成能人谋谋百姓与能
　　天地设位凡吉凶消长之理进退存亡之道已在于其间但不能以告人也圣人于是作易明其吉凶以告人是天地之所不能者圣人有以成之矣圣人既成天地之能天下之人将以有为将以有行也既谋之人看其事之可行与否然后谋之以决之则吉知趋而凶知避虽百姓之愚皆得以与其能矣象事知器占事知来圣人独擅其能也国将兴聴于民国将亡聴于神故圣人教人用易必先谋诸人而后谋诸曰朕志先定询谋佥同然后神其依筮协从是也
　　八卦以象告爻以情言刚柔杂居而吉凶可见矣上言圣人作易以成天地之能此言作易成能之事盖圣人作易不外象辞变占此两节皆言象辞变占之事也八卦成列象在其中矣此八卦以象告也圣人设卦观象系辞焉以明吉凶是爻以情言也八卦以象告则刚柔杂居矣爻以情言则吉凶可见矣
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
　　变动是揲蓍求卦时事自四营至十有八变皆变动也蓍策之变动乃是推明出事之利与不利以示人也其时虽未有言言在其中矣其言利者固以利人言不利者亦以利人故曰以利言
　　变动以后所值之占有吉有凶皆随卦爻之情而迁变干之元亨利贞是因干之纯阳至健而迁也坤之利牝马之贞西南得朋东北丧朋是因坤之纯隂至顺而迁也亢龙龙战因阳极隂极之情而迁也六十四卦三百八十四爻可以推矣
　　爱恶相攻以下皆言吉凶以情迁之事爱相攻而吉生如家人九五下应六二则为王假有家勿恤吉是也恶相攻而凶生如同人九三欲同于二而非其正惧九五之见攻而伏戎于莽三嵗不兴是也
　　逺近相取而悔吝生逺近俱有悔吝逺相取而悔吝生者其情相得也如屯六二上应九五乃为九三所隔而不得进是也近相取而悔吝生者其情不相得也如姤九三下不遇于初上无应于上为臀无肤其行次且厉是也
　　情相感而利生如随九五孚于嘉是也伪相感而害生如兑九五孚于剥有厉是也
　　近而不相得则凶是解逺近相取而悔吝生一句并爱恶相攻二句亦解盖上文逺近相取而悔吝生这里分情相得不相得情相得者逺相取而悔吝情不相得者近相取而悔吝但此意未明故于此之只曰近不曰逺者举近则逺者可以三隅反也
　　近而不相得则凶可见恶相攻而凶生者以其近也伪相感而害生者亦以其近也故曰是并解爱恶相攻两句
　　言易之情以相得为贵其不相得者亦宜不相近若近而不相得则凶或害之悔且吝故恶相攻而凶生伪相感而害生者皆以其近也此所谓吉凶以情迁者
　　项氏曰相攻相取相感之人其居皆有逺近其行皆有情伪其情皆有爱恶故总以相近一条明之近而不相得则以恶相攻而凶生矣以伪相感而害生矣
</div>
    <div class="pagination">
<a href="易经存疑_page37.html">上一页</a><span>...</span><a href="易经存疑_page33.html">33</a><a href="易经存疑_page34.html">34</a><a href="易经存疑_page35.html">35</a><a href="易经存疑_page36.html">36</a><a href="易经存疑_page37.html">37</a><span class="current-page">38</span><a href="易经存疑_page39.html">39</a><a href="易经存疑_page40.html">40</a><a href="易经存疑_page41.html">41</a><a href="易经存疑_page42.html">42</a><a href="易经存疑_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
