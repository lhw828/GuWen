<!DOCTYPE html>
<html>
<head>
    <meta charset="UTF-8">
    <title>大易缉说 - 第 7 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 7 页/共 29 页</h1>
    <div class="content">　　二以刚中承于五五以柔中应于二刚柔相接故能成其主蒙之功也
　　六三勿用取女见金夫不有躬无攸利
　　六三以隂居阳而应比皆阳非纯乎蒙者故不言蒙唯不中不正而志刚妄动近见九二为众蒙所归得时之盛乃舍其正应而下从之如女之见金夫不能自保其身者何所利哉故圣人不言蒙而专以女之行不顺者言之然是亦蒙之至也
　　象曰勿用取女行不顺也
　　女之所行唯正则顺今行而不顺其可取乎
　　六四困蒙吝
　　四以隂处隂既已蒙矣蒙所頼以发者阳明也四于九二则隔于三于上九则隔于五独逺于阳而又无应是困于蒙者也故可吝
　　象曰困蒙之吝独逺实也
　　阳实隂虚独逺实者谓于一卦之中独不能近阳实之贤故困于防而无由逹也
　　六五童蒙吉
　　六五质隂故蒙得中而居刚故能求明童取未发而资于人之义谓五以柔中之徳应九二刚中之贤虚其心弱其志如童穉之资于人以成其治蒙之功其吉可知
　　象曰童蒙之吉顺以巽也
　　舍已资人顺从也降志下求卑巽也能顺而巽此其所以有作圣之功欤
　　上九击防不利为冦利御冦
　　上九亦成卦之主发人之蒙者然居卦之终为防之极蒙之极则不明以九居上为刚之极刚之极则必击以刚而击人之蒙御冦也不明而过用其刚为冦也故曰不利为冦利御冦盖以刚居上处蒙之极外暗而内刚故不可不以过用其刚而为之戒也
　　象曰利用御冦上下顺也
　　使上九善用其刚因其蒙而击之如因其冦而御之则上之辞顺下亦得以去其防其心亦顺故曰上下顺也
　　【干下坎丄】
　　需须待也为卦干下坎上干健而上行前遇坎险不能遽进有须待之义云上于天欲雨未雨犹有所待亦须待之象故为需
　　需有孚光亨贞吉利渉大川
　　需待也有坐而待人者有行而待于人者九五成卦之主以阳刚中正陷于险中下有三阳进为之助而为隂险得位者阻于其闲故五贞守以待三阳之至下三阳亦逓进以待隂险之平故皆不陷于险而能亨亨则必光大也五刚中故有孚中正故贞孚则一于诚贞则正而固以此而需何往不吉何所不济故大川亦利渉也刚健而不陷于险亦利渉大川之义
　　彖曰需须也险在前也刚健而不陷其义不困穷矣以卦徳释卦名义需者坎险在前须而后进也唯刚则内有所主故能需唯健则动不可御故能济且刚健者其动必躁乃能需待而不妄动则坎险不能陷之矣此需之义所以不至于困穷也
　　需有孚光亨贞吉位乎天位以正中也利渉大川往有功也
　　以成卦之主释彖辞言需所以能有孚光亨贞吉者五以正中而居尊位为需之主是有其位有其徳也以此徳居此位而需何往不济故其亨也光明盛大往而渉险则有功也
　　象曰云上于天需君子以饮食宴乐
　　云上于天欲雨未雨有所待也故为需君子体此于事之当需者亦更不容复有所为但饮食以自养宴乐以自怡待其时之至而已一有所为则非需也
　　初九需于郊利用恒无咎
　　人所居曰邑邑外曰郊自邑而郊是离所居而有行矣盖初健体以刚居刚不能不行行则正与四应是行而遇险不能不需故曰需于郊以健体已动而需未必能久故戒之曰利用恒恒者久也需而能久则无冒险之忧故得无咎
　　象曰需于郊不犯难行也利用恒无咎未失常也既行于外而能需是不冒险而行者也故无咎
　　九二需于沙小有言终吉
　　需之为卦以二体言坎险在前不可遽进故需通六爻言四以一隂险而得位阻三阳之进故下三爻指四以分逺近过四而五则阳刚得助需者济矣盖二与五同徳相应其近险者欲济险也犹沙近水而渗水也故曰于沙自二至四互体兊也兊为口舌故不免小有言语之伤谓与四相失矣然二居柔守中能不躁不竞以需险之夷故终能济险以获吉
　　象曰需于沙衍在中也虽小有言以吉终也
　　以刚处柔居中得中是能寛衍以需险之衰者也故与四虽小有言而终与五协济以获吉
　　九三需于泥致冦至
　　泥则切近水矣险已近而又以刚用刚而进逼之是招致冦难之至也盖三刚而不中居健体之极而逼近坎险故有此象
　　象曰需于泥灾在外也自我致冦敬愼不败也
　　坎之灾犹在外自我逼之所以来也冦难既自我致之若能敬愼以御则可无败盖所逼者隂柔不能敌吾之刚正也
　　六四需于血出自穴
　　干阳志于上进坎阳需于酒食以待之久矣四以一隂当其进而处需之时不能早避故见伤血者隂之伤也然居得其正又以柔处柔故能去其所安之穴顺以听之是以虽伤而不至于凶也
　　象曰需于血顺以听也
　　此三阳进而一隂退避之象需之险于是济矣
　　九五需于酒食贞吉
　　酒食所以养生亦以待客五阳刚中正处坎险之中需同徳之来久矣而六四一隂阻之于下故唯以中正之道自养以待其至如备酒食以自养且以待客之来也故曰需于酒食此五贞正以需而获光亨之道故曰贞吉
　　象曰酒食贞吉以中正也
　　五陷于险中善处需而获吉者中正故也
　　上六入于穴有不速之客三人来敬之终吉
　　穴所安也以六居上位之正乃所安也入于穴安其所安也干之三阳既与坎之阳遇则需已济矣刚健上进不极不止故不待促之而自来然上隂位非阳所安上六又非阻其进者故但安其所安而敬待之彼三阳之需既济则志愿已毕矣故不唯不相陵犯且将得其助而尽夷其险故云终吉
　　象曰不速之客来敬之终吉虽不当位未大失也隂上为主阳来为客是不当其位然用之得其道亦不为大失也
　　【坎下干上】
　　讼争讼也为卦坎下干上晦庵曰上刚以制其下下险以伺其上刚险相接能无讼乎诚斋曰天道上行水性下注天左而西水右而东相违而不相亲皆讼之义故为讼
　　讼有孚窒惕中吉终凶利见大人不利渉大川
　　讼之成卦九二也以刚居中故有孚有孚则不诬阳陷于险故窒能窒则不争坎为加忧故惕知惕则惧而不敢轻以九居二为得中得中则处之不失其宜此皆处讼之吉道也若讼而至于终穷不反则凶矣讼者不过求辨其曲直也故利见大徳之人以决之不利渉大川者谓不可冒大险而行侥幸其吉也亦以二陷于险干阳上进而不能援有不利渉之象
　　彖曰讼上刚下险险而健讼
　　以卦徳释卦名义讼常息于彼此之相能常成于两彼之不相下险者狡健者彊上挟其彊下恃其狡二者相遇能无讼乎伊川曰上刚下险险而又健也若健而不险不生讼也险而不健不能讼也险而又健是以讼也
　　讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　以成卦之主及卦徳卦象释彖辞孚者中实而无妄也窒者塞其争忿之心也惕者谨畏而不敢轻也中者不过于刚而和平为尚也处讼之道如是则吉亦九二刚自外来而得中成此卦义也盖讼非美事若极意为之则必凶故曰讼不可成也然听讼非其人则是非曲直或不得其平所尚者见刚明中正之大人如九五者以决之故曰利见大人与人讼者宜择安平之地以置其身若冒危行险则将愈入于深渊不测之所陷其身矣故曰不利渉大川
　　象曰天与水违行讼君子以作事谋始
　　天水相违而行讼之象也若彼此相顺讼何由兴君子观此知人情相违则必讼故凡作事必谋其始所以絶讼之端期于无讼也
　　初六不永所事小有言终吉
　　讼之六爻以应为敌取象义此非初讼四盖四挟其刚彊讼初者也初位卑才弱得止则止故所事不永然乖违之初不能无暂忿故小有言而终不成讼人我无伤所得多矣故曰终吉吉者不讼之吉也初一变则为兊故曰有言
　　象曰不永所事讼不可长也虽小有言其辩明也止讼于初者上也故于讼之初即以讼不可长为戒所谓辩者岂待上之人为之辩哉初与四相敌亦相应可以自辩是是非非唯理之从故能吉也
　　九二不克讼归而逋其邑人三百戸无眚
　　五以刚健中正而居一卦之尊二以刚险不正而为成卦之主正所谓险而健故讼二之敢于讼上者以成主得时附之者众也盖居坤体二隂附之故曰邑人三百户古者九夫为井四井为邑今曰邑人三百戸是彊大也彊大故敢于讼上然五刚中正其可讼乎是为讼而义不克也知其不克归而弃其附已之众而逋窜焉虽不能无失然犹可以免刑戮之眚也居柔故能逋
　　象曰不克讼归逋窜也自下讼上患至掇也
　　知义不克归而逋窜犹可免祸若不知自反则祸患之至如掇拾而取之矣彖称二刚来而得中而爻义乃如此盖彖总言一卦之体爻则据其时之用以言之也
　　六三食旧徳贞厉终吉或从王事无成
　　六三巽之变今互九四九五亦巽也巽虽柔懦顺徳也三与上敌应上健极而终凶者也三以柔巽居下不敢与讼而上九极其刚彊好上之势以陵之三幸与九四比犹故旧也四又承五为能庇之三乃就四而受庇焉故曰食旧徳以一隂处二阳之下亦有托庇之象然恃人而无虑不可也又当贞正自守常怀惕厉则可终吉且柔从刚下从上理也或者非必之辞谓或从四于王事则不可有其成功若有其成则非避讼者所宜况志在避讼不在从事乎此三质柔用刚与终讼者为应虽能出险而未离乎险故发此义
　　象曰食旧徳从上吉也
　　世之柔巽惧讼而借庇于彊者多矣况四承五而三比之上得以从王下得以免讼吉可知也旧説皆曰从上九上九之事岂得为王事乎况上九乃讼之终凶者从之岂能获吉乎
　　九四不克讼复即命渝安贞吉
　　复反也即就也命正理也渝变也四以刚居健体故躁动而不安以九居四故失正而不贞本刚彊健讼者然初为之应初柔弱不与之讼四亦居柔且承九五中正之大人而能自止故不克讼而反就正理变其不安不贞而为安贞所以吉也
　　象曰复即命渝安贞不失也
　　反而就正理变而为安贞故不失其吉也
　　九五讼元吉
　　五以刚健中正居尊位是听讼而得其中正者也天地间唯一中正而已自情伪滋人不皆中正讼所由兴今讼之大人以吾之中中天下之不中以吾之正正天下之不正使天下共由乎中正之道而无讼焉所以为元吉元有大善之义
　　象曰讼元吉以中正也
　　五之所以获元吉者以中正之道化民讼不待听而自无也
　　上九或锡之鞶带终朝三褫之
　　鞶带柔下之服喻六三柔服于下也褫夺也谓三变而遇九二刚中得时者褫夺之也盖上不中正处讼之终极其刚而好上于人是肆其彊而终讼者也虽或与之柔服而下之亦不能止其刚彊好上之心故不终朝而三见褫夺言刚而善讼者讼之愈善则嫉之者愈众也
　　象曰以讼受服亦不足敬也
　　上九讼之终凶者也虽胜而有得亦不足敬况褫夺之辱随至乎
　　【坎下坤丄】
　　师兵众也为卦坎下坤上地中有水水聚于地中众聚之象也水由地中行师由律中行之象也伊川曰内险外顺险道而以顺行师之义也一阳为众隂主统众之象也比以一阳主众隂而在上君之象也师以一阳主众隂而在下将帅之象也故为师
　　师贞丈人吉无咎
　　九二成卦之主也以一阳统众隂于下将帅统师之象也行师之道以正为主兴师动众以毒天下而不以正民弗从也动以正矣帅师者又得其人然后吉而无咎吉谓有功无咎谓无过丈人谓年徳才谋为众所尊信畏服者也不然则众心不服行师虽正其能吉乎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　以卦体卦徳释彖辞能以之以犹春秋以某师之以谓能左右之也二以一阳得中众隂皆为所以也能以众正正天下之不正则可为王者之师矣王者以徳行仁之称刚中而应谓二以刚处中而五以中顺应之是得君信任之专也坎险坤顺行险道而顺人心师之正也毒害也师旅之兴不无伤财害民之事然唯正唯顺则毒天下所以安天下故民説从之吉又何咎矣
　　象曰地中有水师君子以容民畜众
　　散漫而不一者水也容受而无遗者地也水敛聚于地之中众聚之象君子体此以容保其民畜聚其众也
　　初六师出以律否臧凶
　　律法制纪律也否不以律也臧善也在卦之初为出师之始出师之道当谨其始先明纪律纪律不明则威信陵夷人心玩弛虽善于用师亦取凶之道也故曰臧凶
　　象曰师出以律失律凶也
　　师出必以律失律则凶矣虽幸而胜亦凶道也
　　九二在师中吉无咎王三锡命
　　二以刚中之才上为六五所应下为众隂所从于师之时师之主将也梱外之事将军主之军事不从中覆故曰在师在师之权既专则可缓可急可刚可柔可进可退周旋举措皆适其中故吉而有功且无过咎此主将之事也在师使众知有将锡命使将知有君知有君则不患其专矣至于再至于三谆复之意也锡命如遣使劳军就军赐爵之类是也　或曰锡命旧说皆以为三锡恩命谓一命受职再命受爵三命受服而子独以为命令之命何也曰此爻方言在师未及行赏况圣人分明在上六师告成功时言论功行赏之事六爻之等何可乱其次耶
　　象曰在师中吉承天宠也王三锡命怀万邦也
　　天王也在师而得中吉者承王之宠任也再三以怀来万邦之意命之者见非残民以逞师之正也
　　六三师或舆尸凶
　　舆众也尸主也三不中不正以柔居刚是小人之才弱志刚者而居二之上是二为主将三躐而尸之也凡任将不专偏裨擅命权不出一者皆舆尸也军旅何所听命乎其取败必矣故凶
　　象曰师或舆尸大无功也
</div>
    <div class="pagination">
<a href="大易缉说_page6.html">上一页</a><span>...</span><a href="大易缉说_page2.html">2</a><a href="大易缉说_page3.html">3</a><a href="大易缉说_page4.html">4</a><a href="大易缉说_page5.html">5</a><a href="大易缉说_page6.html">6</a><span class="current-page">7</span><a href="大易缉说_page8.html">8</a><a href="大易缉说_page9.html">9</a><a href="大易缉说_page10.html">10</a><a href="大易缉说_page11.html">11</a><a href="大易缉说_page12.html">12</a><span>...</span><a href="大易缉说_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
