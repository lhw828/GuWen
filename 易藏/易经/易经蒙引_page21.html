<!DOCTYPE html>
<html>
<head>
    <meta charset="UTF-8">
    <title>易经蒙引 - 第 21 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 21 页/共 37 页</h1>
    <div class="content">　　九二困于酒食朱绂方来利用亨祀征凶无咎
　　酒食朱绂二句俱是象以刚中言则为困于酒食之象以刚中而应言则为朱绂方来之象困于酒食犹带困説朱绂方来则不复带困説矣利用亨祀亦然是亦自刚中而应得来其象既为朱绂方来则其占当为利用亨祀矣○征凶无咎仍又带困説○或説困于酒食饮食之困也朱绂方来亦应接之困也葢朱绂者王者之服蔽膝也朱绂方来而未已在彼有接遇之频烦在此亦有承事之慇懃得无困乎此亦人情之通患而易见者故皆为好事之困而本义并以为困于所欲之多之象恐亦是如此此本义本难晓但朱绂方来添入上应之耳○大抵本义九二有刚中之徳以处困时虽无凶害而反困于得其所欲之多此只是释困于酒食一句下却承云故其象如此而其占利以亨祀又安见有朱绂方来之义乎曰朱绂方来上应之也已明白在上矣故此只云其象如此诚以困于酒食之义于上犹畧于此不得不独详也○独以利用亨祀为占则朱绂方来亦象矣○在他爻或困于株木或困于石或困于金车或困于赤绂或困于葛藟而二独得困于酒食为好事之困者何有刚中之徳以处困时也然有刚中之徳而犹不免于困者何时义当然不得而避也故亦须有一件困处○四句各自为一事或泥本义以为利用亨祀通承困于酒食朱绂方来者非也困字义于亨祀无所取只是承朱绂方来言夫有刚中之徳而得上之应所谓九二刚徤中正诚实而上交者也故象朱绂方来而占利用亨祀○朱绂程传曰朱绂王者之服蔽膝也以行来为义故以蔽膝言之○未必説是人君屈驾摠是见应于上为上所接遇便是○谓之朱绂方来见二无求于五而五自求二也
　　困于酒食中有庆也
　　或问象云中有庆也是如何朱子曰他下面有许多好事葢非以困酒食为庆也又困于酒食亦举爻辞一句中有庆则固该下句矣故朱绂方来利用亨祀两句都要就刚中説不然朱绂方来上应之也只説上应而不知其所以得上应则亦失却朱子本义之指矣○一説中有庆也不必依朱子小注只困于酒食便是以其有刚中之徳故有此好事之困而不至如初等之困于株木与葛藟之类也但酒食一句未能该下数句恐象传亦不専释此一句而已
　　六三困于石据于蒺藜入于其宫不见其妻凶
　　石坚重难胜之物以比九四之刚也三以隂柔不中正居四之下而欲推乎四则四坚不可动是困于石也○蒺藜刺不可据之物以比九二之刚也三以隂柔不中正居二之上而欲籍二以为安则二岂能承伏于其下乎是据于蒺藜也○上既为四所困下又为二所困则是进退狼狈来之坎坎矣如是则身危而且死家不可保矣故上六虽与吾为正应是吾之妻然吾亦不能有矣明其家之不保也四固石不可犯二固蒺藜不可据也然何以知六三之欲犯四而前欲据二以安曰隂柔而不中正理固应然程传所谓不善处困而益以困耳○其义则系辞备矣葢云象则如此义则繋辞已备一贯意也○此句本义系辞下亦缺一传字
　　入于其宫不见其妻不祥也
　　谓将死灭也
　　九四来徐徐困于金车吝有终
　　初六方困于下其来也徐徐未得遽与四合也兼且为九二所隔九二坚刚难胜是又困于金车而不能自拔以就四也向使四当位而能济物不至此矣故本义先云九四处位不当不能济物而后云初六方困于下又为九二所隔也○一説初之来徐徐者以其困于金车也然本义又字分明似难牵强○不曰不能来而曰来徐徐者何也邪不胜正终必得合但迟耳曰来徐徐者豫为下句有终地也○终必得合据理之极而言势终不足以胜理也葢妄求者去正应者合也但须迟
　　来徐徐志在下也
　　初之来徐徐四之才固不足以拔之然其志固在于拯初也○欲拯初者志也其不能济初者才也处位不当以阳居隂失其刚而不得其正故为无才○才者徳之用也单言者不必皆以对徳言而谓是无徳之才也○或説处位不当以其居柔失位非以才言也此説是以位为实位与易中他处所言位不当大别恐难从
　　虽不当位有与也
　　言今虽不能济物终则与初遇矣与初遇则无不济矣不当位犹含来徐徐困于金车意在内
　　九五劓刖困于赤绂乃徐有説利用祭祀
　　九五劓刖困于赤绂困也乃徐有説则不终于困矣此皆是象而占在其中利用祭祀则纯是占亦取乃徐有説之意○九五不主人君言故曰困于赤绂赤绂臣下之服也朱绂王者之服也见程传○上为隂揜则伤于上而劓矣下又乘刚则伤于下而刖矣下既伤而刖则赤绂无所用而反为困矣如吾身一有被伤阻则凡所以奉其身者皆足为身之累也此句亦要得其意○程传何以知朱绂为王者之服赤绂为臣下之服曰此未有考然九二以上应之取象九五又不取君象而一曰朱绂一曰赤绂亦可见有君臣之别矣○旧説以上为隂揜是为防御所蔽下则乗刚是为强臣所廹今既定五不取君象此説皆无所用矣且坎刚为兑柔所掩四五为上六所掩岂必皆防御然后能为吾蔽邪六三亦下乘刚也岂必皆强臣然后能为吾伤邪刚中而説体故能迟久而有悦迟久字轻以时候言不可谓刚中能迟久也是谓其刚中故能久而有説也有説则困者亨矣○刚中是所以説处説体是有説之象○利用祭祀乆当获福以其刚中也此谓久当获福益可见上文不是言刚中故能久是刚中故久当有説也然必曰迟久而后有説者何葢面前是困后方得不困耳故屡以迟久言○利用祭祀与乃徐有説同一取义但无説体意
　　乃徐有説以中直也
　　中直刚中也刚中故久当有説○不説刚中而説中直岂亦以困中言邪以刚中而处困终必能济其困也
　　上六困于葛藟于臲卼曰动悔有悔征吉
　　上六以隂柔处困极隂柔才之弱也困极时之穷也故困于葛藟纒束而不得解也于臲卼危动而不能安也曰动悔动辄有悔无所不困也如此则不可征矣葢由隂处困极自失其处困之道而至此耳然物穷则变故其占若能有悔咎前之非而改前之为则可以征而吉无复葛藟臲卼之悔矣于葛藟拘絷而不得动也于臲卼震撼而不得静也两句困义同而所困之状有两样备矣甚言其困也○定时全不得动动时全不得少定圣人文字岂惟不见重复而精宻隠然非熟玩不觉○曰动悔曰字亦犹大学亦曰殆哉之曰字○动悔者事可悔也有悔者心悔其事而有悟也本动悔而能有悔则其行为吉行矣是贞吉也吉行则困斯亨矣






　　易经蒙引卷六下
<经部,易类,易经蒙引>
　　钦定四库全书
　　易经蒙引卷七上
　　明　蔡清　撰
　　下经
　　【巽下坎上】
　　井
　　本义云井者穴地岀水之处穴地穴其地也穴地出水穴其地以出其水也不穴其地水不出也此与平地涌泉不同若平地涌泉不可谓之井井便有甃治之功非就以出水之地为井也故曰凿井曰穿井曰掘井井非天造地设者○若谓只是见成出水之穴地为井而非所甃成者则其深不能咫尺安用许长绠子而又或至羸其瓶邪穴泉安至此深耶○一説虚心易气读之穴地出水之处只是见成的非人为所甃成者若以穴地为穴其地则与下面出水之处等字俱不顺出水当作取水矣之处二字亦无用了曰出水正所谓上出其水者也之处二字当用又説古有凿井孟子又掘井朱子胡不用凿地掘地而独用穴地邪朱子又非好竒字者○或曰凡井皆人所甃成者而以为见成穴地出水之处何也曰为高必因丘陵为下必因川泽为井亦必因夫泉脉故井虽人为所甃成若非穴地出水人为亦安所施邪其曰凿井而饮若非出水之地凿亦何所得邪○又苏子瞻云凿地得泉而曰水专在是岂理也哉如耿恭之始凿井不得泉者以为石所隔也石一尽则泉日涌矣泉脉之论亦有之大抵南方居多今北方有人烟无川泽处便须凿井初不曾相地脉然随凿皆有但不如南方之浅而易得耳或曰伏羲时未有凿井之制古诗云凿井而饮耕田而食帝力何有于我哉盖是尧时事且其言亦后人所撰故古者五祀之祭只是门户灶行中霤为未有井也至汉始以井易行【右出陈北溪字义论五祀之礼章】按上为説虽有曲折然毕竟出水之穴地其深不过咫尺焉用绠为何又至羸其瓶故从前説为长○又世本云黄帝穿井伯益作井○隆山李氏曰自古国邑之建必先视其泉之所在是以公刘创京于豳之初相其隂阳观其流泉盖先卜其井泉之便而后居之也今按井泉之系于人甚大盖水土之用在生人为至要抱朴子临沅县民多寿考井水殊赤乃试掘井得丹砂数千斛神仙传苏耽种橘凿井以救时疫病者食橘叶饮泉水即愈号橘井此以其泉之尤异者言虽不必尽然然井泉美者终利人不美者终害人非是细故不可不知○李氏又曰观天下之水其在冬而温者独井泉而已盖得之地脉不失其本真及注之川泽风雨霜露之所剥失其本性无复有向来一阳之温矣○愚谓世之幽人处士如井水然不失其真者也仕者为通多东西南北之人则江淮河汉流行不息之水也○井者水在下而出之于上者也故取此象防木之木是树木之木非井桶之木也朱子曰説者以为是汲噐则前面有瓶瓶自是瓦又曰草木之生津润皆上行直至木末如菖蒲虽蔵之密室亦然非露水也问如此则井之义于木上有水何预曰木上有水便如井中之水水本在井底却能汲上来以给人之食故取象如此盖井水亦本在下而出之于上者也○大象云木上有水津润上行井之象也义正如此同是下巽上坎之象若谓木上有水与巽乎水而上水不同则木是桶矣非得其意者也○愚意以防木入乎坎水之下而上出其水盖木水上行井水亦上行不论及汲噐也古者盖以瓶汲然瓶或有时而羸故后世易之以桶邪文王系彖作瓶盖其时犹用瓶也不可以巽木为汲桶若论井水之上行则或以瓶出或以桶出皆可但木字不必兼汲噐説耳鼎卦大象传下平庵项氏曰鼎之木上有火犹井之木上有水非井鼎本形特象之耳盖以木巽水为井以木防火为鼎皆以其用之象而得其体也○或曰彖传言巽乎水而上水象传言木上有水安得为同义曰睽彖传言火动而上泽动而下象传言上火下泽革彖传水火相息象传泽中有火鼎彖传以木巽火象传木上有火皆文不同而取象之义同则又何疑于此○或曰然则本义何为于大象下乃解云木上有水津润上行井之象也而于巽乎水而上水之下不先解何欤曰巽乎水而上水则于井之象为已明木上有水则于井之象为稍晦故本义助之词曰木上有水津润上行既是上行非井之象而何○大象上句例俱四字故彖传巽乎水而上水节而为木上有水犹睽卦彖传火动而上泽动而下节而为上火下泽○或问木之津润上行与巽木入乎坎水之下而上出其水之同处果何如且木之巽乎水而上出其水之状又云何曰此有至理惟朱子知之盖地中有水木之生枝生叶成花成子都是这个泉脉其每朝叶有垂珠者水气乗阳气而升自三更子后则阳升而木之水气与俱以其根着地中一脉之水为他接引上去耳不但木也土虽干燥然每视之土亦微润非但露湿亦有自升之温气盖皆乗阳之升而然夫先天之运一日自有一日之元亨利贞自天地以至万物无不然也使本根不着土膏不接泉脉能有津润上行乎故凡花木出土便须以水养之巽乎水而上水或説依小注木穿水中涨上那水之説则是如今北地开井者俱用木砌成南州乡村间亦尚有此岂非木穿水井中涨起那水而何曰此恐差认了朱子小注所谓木穿水中涨上那水者只是巽乎水而上水之义木是树木之木非木板之木也津润上行岂不是涨起那水邪然据木穿水中之言益可以证愚之前説矣信乎地中有水木之叶末每有垂珠者皆是水气乗阳气而升而其抽枝抽叶成花成子无非得此一泉脉也故尝谓水火二字尽造化之功用○又曰津润上行按本草衍义卷之二序例第二条凡采药物多以二月八月者谓春津润始萌未冲枝叶势力淳浓故也至秋枝叶干枯津润归流于下也今即事騐之春寜用早秋寜用晚又其华实茎叶乃各随其成熟时月之早晏
　　改邑不改井无防无得往来井井汔至亦未繘井羸其瓶防
　　此于卦体卦徳卦象卦变一无所取止据井之理言改邑不改井无防无得往来井井三句只是井之一字犹艮其背不获其身行其庭不见其人四句总是艮之一字也○三句只是一意言井之为井如此是指经常之不易者也○无防无得言在井初无得防而人之往来者无不井之也皆説归井上○程传曰无防无得其徳也常往来井井其用也周此説未是往来井井只是无防无得总是井不可改则如此无防不失其旧也无得亦非有增于其旧也○此卦彖辞以辞观之上一截言井之为井也下一截言人之井其井也以意防之上一截言其事之仍旧也下一截言不能敬以守之则不能保其旧也辞若两截意则一贯○补注曰井无得防惟汲井者有得防此言亦似是而非汔至汲井防至也一谓至水一谓至井上至井上之説为长亦未繘井言未尽其绠于井也绠汲井索也未尽其绠収绠未尽也故曰收谓辘轳収繘者也○或説按本义谓汲井防至未尽绠而败其瓶则似谓防至水也愚谓防至水而瓶败者固有之然此尤未足深悔若己汲得水将出乎井而始败其瓶此实可悔尤见得防成而败之意恐文王之説是出于此○朱子小注汔至作一句亦未繘井羸其瓶是一句按此説与彖传不同看来彖传为长盖汔至与亦未繘井辞正相应意亦相连小注出録者之误无疑○其占为事仍旧无得防而又当敬勉不可防成而败也盖至于败则不能保其旧矣是一贯意卦辞就井上説出意思其词乃若两截○保旧守成亦非易事○曾説改邑不改井三句是以井言汔至以下是以汲井言然不可泥此而判为二意谓上説个井下説人之井其井也须要説得事仍旧无得防而又当敬勉不可防成而败意出只是一条事理也盖作易者先有此意然后取此象以见其意今其意既贯都就人事説不容于辞而截作两项也若截作两项则上面是事下面是人之作事而仍旧无得防之义却全戾了何以能通
　　彖曰巽乎水而上水
　　巽入也
　　井养而不穷也
　　此句言井之为井如此养而不穷谓养物不穷也非谓有是义也井义在巽乎水而上水上亦不可以井养不穷含下句改邑不改井三句言不穷与不改异义不改是仍旧意此则初未有此意也但既是井便自然养而不穷卦之名井特取诸养物之象且大象君子劳民劝相何故从井上説正为井养而不穷也井本所以养物故本义云皆取井养之义以彼照此此句之义明矣
　　改邑不改井乃以刚中也
　　二五刚中有常徳也非刚则不能坚久非中则又非可久之道也大传曰井徳之地也此之谓也
　　羸其瓶是以防也
　　本义云未有功而败其瓶所以防也一则曰是以一则曰所以皆谓其不敬勉以至防成而败之故也不得轻看过○或曰未有功即是防也曰非也未有功是汔至亦未繘井意未有功未成功也羸其瓶则终无功而所防多矣不但未有功也故防
　　木上有水井君子以劳民劝相
　　井水上行木上有水其津润上行所以象井也劳民者制田里教树畜使老者衣帛食肉黎民不饥不寒是也劝相者使之出入相友守望相助比闾族党之相亲贫穷患难之相恤是也此取井养之义非取井田之制也○以君养民者君对民而言照下句使民相养则此是以君养民之事下是使民相养之事君即君子也以别下句言故曰以君养民非君子之外又别立君以养民也○劳是安存慰劳之意不必依吴氏闵其劳而休息之之説○劳民劝相君子之所以为井也
　　初六井泥不食旧井无禽
　　井以阳刚为泉而初六则隂柔也故为井泥为旧井井以上出为功而初六则居下故为不食为无禽分贴则然説须贯意言其井汚泥人不之食非惟人不之食此旧废之井虽禽鸟亦莫之顾也甚言其人品汚下而为时所弃也○井泥而不食则成旧井矣或曰改邑不改井井皆旧也曰此旧是谓废而不用者○井泥者不泉故泥井泉不出则淤为湿壤而已泥者泥之也○井以阳刚为泉上出为功泉以得于己者言功以施于人者言
　　井泥不食下也旧井无禽时舍也
　　本义説得精而完小象便有此等处下也则不及隂柔时舎也何独不可申不食○一説下也谓以隂居下井泉不上出而泥也旧井无禽时舎也言非惟人不食禽亦不之顾尤见其弃于人也○时舎也只就井言人事意在言外○一説时舎正就人事説不指井似长○程子曰人不食则水不上无以及禽鸟谓井上之水也即是如此非谓禽鸟亦入井取水也○初六只是人品汚下而为时所弃置者
　　九二井谷射鲋瓮敝漏
　　九二刚中本有泉也然上无正应以为之汲引而与之同升诸公下比初六又是卑贱之交无能维持调防以相推毂者故其功不上行以井言则为井谷射鲋以汲井言则为瓮敝漏○井谷射鲋言井谷之泉仅下注于鲋无能及人也○瓮汲噐也今福州人犹谓小瓶为瓮正韵瓮瓮通用瓮汲噐也此见説文明据也姜诗提抱瓮出汲○或以为是贮水之瓮瓮固有贮水者然不思功不上行又安得有水可贮而后漏耶○程传説水在瓮恐未及考説文之义云峯説是○九二刚中有泉之象泉在井底也今曰井谷射鲋何也言其下注而不上行也既欲取其下注之象则须以井谷之泉为言射鲋是象其功不上行不上行则下注而已兼上无正应下比初六而取○鲋朱子小注曰程沙随以为蜗牛程传曰或以为虾或以为蟇徐氏曰蛙属○又按正韵鲋鱼名韵防曰似防色黒韵府曰旅行吹沬以相即曰鲫相附曰鲋庄子涸辙鲋鱼【云　云】鲋曰如君言不如早索我于枯鱼之肆孟子前以三鼎后以五鼎下小注所引有鱼用鲋之説则其为鱼也甚明又玉篇鲋鲫鱼也防重鲤也据此数证则鲋明是鱼而以为蜗牛为虾为蟇与蛙属者恐非也疑蜗牛等虽是水生然无水一时尚可以未死况蜗虾蟇蛙字皆从防而鲋字却从鱼不知先儒乃不依有所据证之韵书而独用无所据证以蜗虾蟇蛙之属为説而又无所定指者果何如也○或曰以鲋为鱼固有明据但井中安得有鱼先儒是以宁主蜗牛之属曰今乡间古井亦往往有鱼难道井非鱼地也然尝闻长老言井水不生鱼盖其地位小又不流动况雨露之力微而风日之功亏是以鱼不生其有鱼者皆客鱼自外入者也
　　井谷射鲋无与也
　　只言上无正应不兼下比初六
　　九三井渫不食为我心恻可用汲王明并受其福通以象言而占在其中为我心恻我指傍人所谓行恻也非谓九三自恻也可用汲带连王明并受其福皆恻之之词也非实词也○本义所谓施者指王明受者指民非谓九三是施者乃汲井者之施也盖贤者不用则已用则上有功于君下有功于民○井渫愈于九二不但有泉泉且洁也以其以阳居阳重阳也不如九五五则阳刚且中正偹道全美也○本义云九三以阳居阳在下之上而未为时用以阳居阳有其徳也徳且纯也在下之上未即上也犹未离乎下也○在下之上他处或上字重此处则下字重○王明并受其福非实説也恻其不为时用而设为此词也○本义故其象占如此大抵不分都是象而占如之占者则有才徳而不遇也其可用汲以下只是惜之之词朱子小注曰可用汲以上三句是象下两句是占此説非也恐出记者之误王明并受其福不当寔説故本义云九三以阳居阳在下之上而未为时用故其象占如此全不及王明并受其福之意最有斟酌
　　求王明
　　非谓三往求王明谓有求贤之王明也不必依程传谓志切于行而求王明程传有难尽依处又如行恻也程传也作自恻説如何可通○或曰行恻之説朱子非之己改之于本义求王明之説朱子未尝非之似在所当从也曰贤者不为时用自恻尚有嫌况枉道以求人乎○按叅义曰求王明者言必遇王明然后能用之非九三自往求之也其曰求者犹言夫子之求之其诸异乎人之求之欤愚谓子贡言夫子异乎人之求是因子禽有求之之问孟子言伊尹以尧舜之道要汤是因万章以要汤之説此却如何凴空言求那王明恐只当作求之之王明言○一説求王明语意盖云只为不遇王明耳怎生讨得个王明来上下并受其福矣非实谓九三求索个王明也只是旁人恻之之词○小注杨氏曰微明哲之髙宗则傅説岩野之胥靡贾谊赋傅説胥靡按韵府靡一作去声注聨系相随服役也一平声荀子注刑徒之人以铁鏁相连系也靡与縻同縻即系也牛靷曰縻所以覊之也胥胥徒也故曰胥靡盖古者有罪人则发去官工不容不縻之
　　井渫不食行恻也求王明受福也
　　爻曰为我心恻而象则曰行恻也言无干预的人亦为之恻甚言其可惜也求王明非谓贤者有求于上也如有求于上便是枉尺直寻矣乌得谓之贤又乌能使上下并受其福盖谓井渫不食是无有求之者耳如有求之之王明则上下皆受福矣
　　六四井甃无咎
　　六四以柔居柔虽得其正然隂柔不泉则但能修治而无及物之功在人则是能自修洁不汚于浊俗但厚有余而才不足者只可自守耳与无妄九四可贞无咎者同○隂柔固不泉若非以柔得正则不能修治○问四有泉乎既无泉甃之亦虚噐耳何益哉曰取象正不拘取象之意只以明其有自修之行而无及人之功姑以井言则寔是不泉之井若人间甃井岂有不泉者而虚甃之哉
　　九五井冽寒泉食
　　井以冽为贵泉以寒为尚九五阳刚而且中正功及于物故其象为井之洁清而其甘寒之泉为人所食也本义阳刚以才徳言中正以时位言不取尊位是贤人非君人也象传中正也兼徳位○中正所以欲就时位説者为欲见上出之意九二九三非不泉者然不上出故功不及物正为欠中正二字耳细分之井冽寒泉就阳刚説食就中正説○或曰既是只以阳刚为泉则三五一也何以三为渫五为冽曰三自是三之阳五自是五之阳五之阳自是中正之阳也但不要夺了下面中正二字意説亦岂可泥也但理要通如彼説自不通耳
　　寒泉之食中正也
　　可见中正主时位不然虽寒泉而不为人食矣○但言寒泉食则井冽在其中矣但言中正则阳刚在其中矣
　　上六井收勿幕有孚元吉
　　夫井以上出为功上六居卦之上井收之象也坎口不揜上六适居坎口则又井收勿幕之象也有孚带连元吉为句言君子有实徳而其施不穷犹井之有泉而其出不穷也非谓井有孚也盖上六之井收勿幕自具有有孚之义矣此有孚则是圣人恐占者无是徳而戒之云耳故连元吉读为是○井收勿幕便是井之有孚处其实正文有孚谓人也○本义云谓其出有源而不穷也依稀井象而説人事耳○井收勿幕取之无蔽其出无穷也曰上六隂柔不泉如何曰此不拘既云井收便是有泉可汲盖就上出为功而取义也意以此卦是井但云井收固自有泉在也○收辘轳收繘者也此与上文收汲取也不同○韵府辘轳井上汲水员转木通作鹿卢辘轳二字亦不知如何分按韵府辘车轨道也亦有员转之义辘轳皆从车今以井上汲水员木谓之辘轳者借名也○愚谓辘轳与桔橰不同○上出为功以全体言坎口不揜以上体言合之有井收勿幕之义此便是井之有孚也人能如是其有孚则元吉矣○本义云有孚谓其出有源而不穷也见得此有孚与他处不同○有孚正义非説井或曰习坎水流而不盈行险而不失其信是以卦象释有孚之义按此以井言不亦可乎曰非也以习坎之有孚为水则所谓维心亨行有尚亦水乎所谓内实而行有常亦水乎故愚于此亦曰依稀井象而説人事耳○有孚谓其出有源而不穷也如此解注正犹习坎以水流不盈行险不失其信释有孚之义一般人之有孚象上六之井收勿幕故如此云
　　元吉在上大成也
　　其出也有源而于人也无不济井道之大成也○井六爻皆以人才言阳刚为泉井之体也上出为功井之用也上六言井收勿幕不复拘于隂柔之不泉者天下无无体之用也无不本于道徳之功业也九二之射鲋九三之不食则以有是徳而不得施者固多也孔孟且然○井六爻皆取井养之义盖井所以养物惟上六为井道之大成
　　【离下兑上】
　　革
　　按彖传曰革水火相息二女同居其志不相得曰革大略亦与睽相似但睽曰火动而上泽动而下只是相违行而已若水火相息则相灭也睽曰二女同居其志不同行亦只是相违行而不同聚耳革则少上中下伦序有乖成仇隙矣故为革革深于睽也○火然则水干水决则火灭此正所谓水火相息者平举而言也若大象泽中有火则只是水决火灭之象故其语録云泽中有火水能灭火下语自是精当而程传于大象乃亦曰水火相息为革则似为欠精矣曰水火相息者以二卦合体言曰泽中有火者以离在兑下言○隆山李氏曰兑之隂画下有二阳画限之而离火从下熯之此火能革泽水也故有温泉而无寒火此説似牵强○按邵康节渔樵问答渔者曰薪火之体也火薪之用也火无体待薪然后为体薪无用待火然后为用是故凡有体之物皆可焚之矣曰水有体乎曰然曰火能焚水乎曰火之性能迎而不能随故灭水之性能随而不能迎故热是故有温泉而无寒火也○有温泉而无寒火愚谓只是阳能胜隂隂不能胜阳阳能兼得隂隂不得兼阳故隂虽寒不能寒阳火也○又按邵子曰水之性能随而不能迎故热盖亦以其随阳而动也便是阳得兼随隂处若火则不随隂就湿矣故有温泉而无冷火义亦相通有温泉而无冷火固然矣然水瓮中着一块火火势孤了终亦自熄至如冷灰中着一块孤火亦自防寒而熄矣但此是人为者非如温泉之出于造化所有也毕竟是天地间有温泉而无冷火
　　已日乃孚
　　已日乃孚据理势言夫民可与习常难与通变可与乐成难与虑始也圣人彖革首及此者一以见革之可己者且须已之以其徒起众骇也二以见革之不可己者终不容已虽骇众不恤也○已日乃孚以革得其正者言若所革不正虽已日亦不能孚矣故本义云一有不正则所革不信不通而反有悔矣○已日乃已革之日也曰已日乃孚见革之未易孚也
　　元亨利贞悔亡
　　内有文明之徳而外有和悦之气盖内文明则能灼义理而其革也不苟外和悦则能顺时势而其革也不骤文明之徳见于当革之前和悦之气形于方革之际据卦徳言其所革元亨且利贞也○改革之道内文明而外和悦只此二者尽之矣凡改革而未免于悔者只坐不得此二者王安石是也○本义首曰其占为有所更革皆大亨而得其正所革皆当而所革之悔亡者顺卦辞而云也继之曰一有不正则所革不信不通而反有悔者摘卦辞示人之精意所在而云也大抵万事不出一正便自好守常犹不可离正况于变革乎愚故尝曰六十四卦三百八十四爻一言以蔽之曰正而已○反有悔谓反不如不革之为愈也○不信不通不信似便是不通今兼举而言则不信是人不我信也不通是于己为不通也○已日乃孚此只据理而言夫民可与乐成难与虑始革于久安之后而欲随革而随孚也亦难矣故曰已日乃孚然其事固在所当革则虽一时民志未孚有不恤也但贵于革而当耳故又曰元亨利贞悔亡○程子曰息训为生者盖息则生矣一事息则一事生中无间断硕果不食则便为复也寒往则暑来暑往则寒来○灭息而后生息愚谓亦有两様就一物言则前者灭后者生今年嵗运尽了明年又一运继之今日一周而明日又一周草木今年生底已残了明年又再发生是也以两物言则寒往而暑来日往而月来且如火然而水干干是灭了则惟有火在水被火克惟有火生而旺也水决而火灭是火已灭则惟有水在火被水克惟有水生而旺也稂莠既去而嘉禾自生病邪既去而正气自充皆是鼻息亦前后相生分而言则嘘吸两相生也今以革言革旧而新亦一灭一生也○云峯曰灭息之中有生息者存犹人一吸一嘘而谓之一息亦有止而复生之义也
　　已日乃孚革而信之
　　革而信之谓其革至是而后人信之也不可以革之字为已革亦不可以为已日也盖以为已日则革字如何当得已日字看以为已革则虽未至已日亦成已革了又如何当得已日字故不如顺其文势之自然而取其意○盖夫子之意恐人不知乃孚之为人信之也故举此句而释之曰已日乃孚云者谓其革而人信之须已日也所重在孚字上如有孚窒惕中吉刚来而得中也之例刚来得中本只释个中字然举卦辞则连有孚窒惕俱举
　　天地革而四时成
　　四时成不可作效只谓天地气序相革而四时以成也大意犹日月相推而明生寒暑相推而嵗成非一功一效也
　　汤武革命顺乎天而应乎人
　　革命与顺天应人不是一时事○天地革而四时成汤武革命顺乎天而应乎人其义一也同一时而已矣中溪张曰时未当革圣人不得先时时而当革圣人不敢后时○天道变改世道迁移革之大者也○革命之革是王者易姓受命之命也
　　泽中有火革
　　泽中有火革只是水决则火灭意革字所该固广君子以治歴明时只从革之一端説故本义云四时之变革之大者谓之革之大者则其余小者固多也○朱子语録谓此只是隂盛阳衰火盛则克水水盛则克火此是泽中有火之象便有那四时改革的意思愚谓人若因此説就认泽中有火为隂盛阳衰水盛克火亦未尽是须从泽中有火之象而推言以入于革字之义而于革字看得寛广方是也盖革字之义泽中有火亦未尽将四时之变亦未尽得故谓四时之变革之大者耳○泽中有火只是水决火灭之象若兼取相息之义则火虽盛终不能灭乎泽水语録所谓只以水胜火彖传所以不曰泽火相息而曰水火相息若泽火则不成相息矣○按语録或问革象不曰泽在火上而曰泽中有火盖水在火上则水灭了火不见得水决则火灭火炎则水涸之义惟曰泽中有火则二物并在有相息之象否朱子曰亦是如此盖此问尽有一段理朱子答之不曰是如此而曰亦是如此者盖泽中有火火终不足以敌泽水之盛也火纵然如何便能干了泽水故朱子上语録云泽中有火水能灭火又曰此是説隂盛阳衰其义明矣若象传果取两物相息之意则其辞当如天与水违行上火下泽之例而不曰泽中有火矣
　　君子以治歴明时
　　五日为候三候为气六气为时四时为嵗三嵗一闰五嵗再闰十九嵗七闰为一章所谓十九嵗而气朔齐者也○一日百刻计一万三千五百息每一刻得一百三十五息推而至一元十二万九千六百年亦自此而积之也○一年十二月二十四气一月二气也如十一月则大雪冬至十二月则小寒大寒正月则立春雨水五日为候一年七十二候也歴法大要是积分○观物张氏曰四时八节各以三变以十日为一旬三旬为一月九旬而一时三十六旬而四时毕以五日为一候三候而一气九候而一节七十二候而八节周○二十四气有节气有中气孔氏云正月　立春节　雨水中　二月　惊蛰节　春分中三月　清明节　谷雨中　四月　立夏节　小满中五月　芒种节　夏至中　六月　小暑节　大暑中七月　立秋节　处暑中　八月　白露节　秋分中九月　寒露节　霜降中　十月　立冬节　小雪中十一月　大雪节　冬至中　十二月　小寒节　大寒中
　　雨水者雪散而为雨水自上而下曰雨北风冻之则为雪东风解之则为水○惊蛰者蛰防惊而走出○清明物生清浄明洁也○谷雨者雨以生百谷○小满物长于此小得盈满○芒种有芒之谷可稼种○小暑大暑就极热之中分为大小月初为小月半为大○处暑暑将退伏而潜处也○白露隂气渐重露凝色白○寒露露气寒将欲凝结○小雪大雪十月初小十一月转大○小寒大寒十二月初寒为小月半寒为大也○二十四气气有十五日有余每气中半分之为四十八气气有七日半有余周礼有四十八箭是一气易一箭也凡二十四气三分之气间五日有余故年有七十二候也○治歴明时时四时也朔晦望及二十四气总归在四时内故本义只云四时之变
　　书经尧典曰
　　日中星鸟以殷仲春　　日永星火以正仲夏宵中星虚以殷仲秋　　日短星昴以正仲冬
　　右四段时文多用以为治歴明时之正讲据书传此乃是治歴以后颁布考騐之事用以为讲误也然其道理有相通处故録之书传録如左○书传日中星鸟下云曰日中之刻者春分之刻于夏永冬短为适中也昼夜皆五十刻举昼以见夜故曰日星鸟南方朱鸟七宿唐一行推以鹑衣为春分昏之中星也殷中也春分阳之中也○唐一行唐僧名乃张公谨之孙出家隠嵩山最精歴法不曰张一行者僧也已自絶其祖矣至今世凡僧皆不姓○日永星火下云永长也日永昼六十刻也星火东方苍龙七宿火谓大火夏至昏之中星也正者夏至阳之极午为正阳位也○宵中星虚注云宵中者秋分夜之刻于夏冬为适中也昼夜亦各五十刻举夜以见日故曰宵星虚北方元武七宿之虚星秋分昏之中星也亦曰殷者秋分隂之中也○日短星昴注云日短者昼四十刻也星昴西方白虎七宿之昴星冬至昏之中星也亦曰正者冬至隂之极子为正隂之位也○新安陈氏曰诸家解皆以分命申命四子为作四时歴姑以羲仲言使待春分之寅賔出日而识其景然后作春歴不亦晚乎其不通可知矣惟朱子订传以此四节为歴既成而分职颁布且恐其推歩或差而审订考验之方为可通盖方命之初既按歴之成法以作歴分命申命又恐其或戾于法而审订之以谨后来之歴此敬重之至也古者常以季冬颁来嵗之朔虽今亦然岂待分至而后观日景乎○歴一字书经作歴易象作歴盖古通用○南方朱鸟东方苍龙北方元武西方白虎是就周天而言东西南北也其曰东嵎西谷南交朔易则就平地而言东西南北也○每星七宿四七二十八者也○尚书三解曰二十八宿环列四方随天而西转自角至箕东方之宿是为星火【举中星以见其余他皆类此】○自斗至壁北方之宿也是为星虚○自奎至参西方之宿也是为星昴○自井至轸南方之宿也是为星鸟【以象言自井至轸过鸟象也】○四方虽有定星而星无定居各以其时见于南方【天形北倾故北极天中居而斗常在北二十八宿常半见半隠】○惟仲春之月四方之星各居其位故星火在东星鸟在南以殷仲春而星昴在西星虚在北至仲夏则鸟转而西火转而南以正仲夏则虚转而东昴转而北至仲秋则火转而西虚转而南以殷仲秋则昴转而东鸟转而北至仲冬则虚转而西昴转而南以正仲冬则鸟转而东火转而北至仲春则鸟反转而南矣循环无穷大要如是尧典考中星以正四时甚简而明也
　　初九巩用黄牛之革
　　按程传曰变革事之大者也必有其时有其位有其才审虑而慎动然后可以无悔愚按此卦六爻皆当以此法绳之○初九当革之时若可有革也然而居初无应居初则分犹卑也而不当事任无应则上无援也而不得自伸是以未可輙有所革惟以中顺之道自固而不妄动其象为巩用黄牛之革也其占为当坚确固守而不可以有为矣按此爻辞只当以为占看而本义乃以为象亦未可晓虽谓黄牛之革是象然亦占之象也如羝羊触藩羸其角本义曰贞厉之吉其象如此岂其意亦同而愚未深察乎○或曰居初依程传以时言谓事初也依子则以位言反之矣愚谓此言时正闗着位也所谓新进者也凡谓新进者专于位乎专于时乎抑兼时位在其中乎且若以为事初未可以革然则必待事势蛊壊之极然后乃许之革耶易大抵教人谨微其所由者渐矣由辨之不早辨也此蛊所以先甲三日也谓前事过中而将壊则可自新以为后事之端而不使至于大壊也岂圣人教之处革之道而不然乎要之本义居革之初乃谓吾出身任事之初非如所谓蛊之初也愚故以为新进之意○或曰既不谓是壊极乃革然则所谓已日乃革之非耶曰已日乃革亦非谓俟已壊之日方革也只是令审处得停当果然是当革然后革不可轻骤也如或在所得己则犹且已之如闵子骞论鲁人为长府之意耳非谓事之必然将壊者亦必俟其已壊然后下手也事果将壊当改无疑则正为已日矣此最宜辨前軰谓注本草误犹未至害如注六经误贻害之甚者谓此类也耶○此所谓居初正如渐初六所谓始进于下者故曰居初不曰在初如恒初六云居下而在初则初自是时下自是位不可混而为一看矣愚故谓此兼时位言位意更重也然所谓时又自是一已之时与上云革之时又不同矣○黄中色牛顺物○自革言中顺之道只是安常守分凡事且仍旧贯之意诚以革而不当则有悔又不如勿革之为愈故圣人慎之或曰既曰当革之时则事已当革者矣而犹令固守之所守者非壊之物乎曰所当革者众人之通患所固守者一己之常分孔子不能革春秋之而尝为委史尝为乗田自不至于出位而旷职孟子不能革战国之然我无官守我无言责自不妨于进退之有余裕虽不革也何害其为中顺乎○中顺亦甚分不得○革所以固物亦取卦名而义不同也○虽取卦名而全不用卦名之义卦名革也初九巩用黄牛之革不革也○既是义不同矣何必又云亦取卦名其意若曰此革乃黄牛之革主于守而不主于变者也
　　巩用黄牛不可以有为也
　　在革言不可有为便是不可革也
　　六二已日乃革之征吉无咎
　　六二柔顺中正而为文明之主徳可以有革也有应于上势足以有革也然革非得已者故必已日然后革之则其革也得吉而无咎矣此皆戒占者之辞○柔顺中正而为文明之主既皆以徳言然则柔顺中正与文明何别曰柔顺中正其徳之体也文明其用也谓之文明之主见其正是文明者也彖传所谓文明者正此六二也随初九以阳居下为震之主盖震之所以谓震者以初画之阳离之所以为离者以中画之隂文明之主不可主位任説○中正含位言井九五刚阳中正亦兼徳位此当详○井九五之中正主位而含徳革六二之中正主徳而含位○已日乃革之革不遽革也盖革言三就之日也其立言之意説见初爻○六二柔顺中正而为文明之主有应于上程传之説最是程传曰体顺则无违悖中正则无偏蔽文明则尽事理应上则得权势时可矣位得矣才足矣处革之至善者也云云叅义曰二之可革者有四焉其文明足以烛理也其中正足以有行也其应上足以任事也其体顺足以得众也当其时得其位而又有其才与徳宜革之易矣
　　已日革之行有嘉也
　　行有嘉征吉无咎也
　　九三征防贞厉革言三就有孚
</div>
    <div class="pagination">
<a href="易经蒙引_page20.html">上一页</a><span>...</span><a href="易经蒙引_page16.html">16</a><a href="易经蒙引_page17.html">17</a><a href="易经蒙引_page18.html">18</a><a href="易经蒙引_page19.html">19</a><a href="易经蒙引_page20.html">20</a><span class="current-page">21</span><a href="易经蒙引_page22.html">22</a><a href="易经蒙引_page23.html">23</a><a href="易经蒙引_page24.html">24</a><a href="易经蒙引_page25.html">25</a><a href="易经蒙引_page26.html">26</a><span>...</span><a href="易经蒙引_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
