<!DOCTYPE html>
<html>
<head>
    <meta charset="UTF-8">
    <title>大易择言 - 第 51 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 51 页/共 61 页</h1>
    <div class="content">　　【辨正】愚案柔在内而刚得中明以刚为用而不以柔为用也柔在内人心不妄动之象此不以柔为用也刚得中道心以为主之象此以刚为用也○信及豚鱼及犹言如也言诚信之至如豚鱼之无知也倘以为感格及于豚鱼则诚之所动又何必豚鱼邪
　　【余论】童溪王氏曰以成卦观之在二体则为中实在全体则为中虚盖中不虚则有所累有所累害于信者也中不实则无所主无所主则又失其信矣故曰中孚
　　象曰泽上有风中孚君子以议狱缓死
　　【正义】伊川程子曰君子之于议狱尽其忠而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也
　　紫阳朱子曰风感水受中孚之象议狱缓死中孚之意
　　【余论】诚斋杨氏曰风无形而能鼓幽潜诚无象而能感人物中孚之感莫大于好生不杀议狱者求其入中之出缓死者求其死中之生也
　　平庵项氏曰狱之将决则议之其既决则又缓之然后尽于人心王听之司寇听之三公听之议狱也旬而职听二旬而职听三月而上之缓死也故狱成而孚输而孚在我者尽故在人者无憾也
　　石涧俞氏曰泽体中虚而善受泽上有风则泽中之水随动天下之孚盖无有速于此者
　　折中曰案风之入物也不独平地草木为之披拂岩谷窍穴为之吹吁即积水重隂之下亦因之而冻解冰释焉此所以为至诚无所不入之象也民之有狱犹地之有重隂也王者体察天下之情隠至于议狱缓死然后其至诚无所不入矣
　　初九虞吉有它不燕
　　【正义】颍川荀氏曰虞安也
　　平庵项氏曰初九安处于下不假他求何吉如之茍变其志动而求孚于外则失其安也
　　【辨正】愚案虞安也宜从荀氏説初九天德之根未交于物惟能安其本然则吉假使牵于外诱而有他物以间之则离其本然而不安矣燕者亦安也旧説以为上应六四又以虞为虞度之虞于义未协
　　【存疑】伊川程子曰九当中孚之初故戒在审其所信虞度也度其所信而后从也虽有至信若不得其所则有悔咎故虞度而后信则吉也既得所信则当诚一若有它则不得其燕安矣燕安裕也有它志不定也人志不定则惑而不安初与四为正应四巽体而居正无不善也爻以谋始之义大故不取相应之义若用应则非虞也
　　紫阳朱子曰当中孚之初上应六四能度其可信而信之则吉复有它焉则失其所以度之之正而不得其所安矣戒占者之辞也
　　象曰初九虞吉志未变也
　　【辨正】愚案变犹动也志未变所以为天德之本然而不可
　　间以他物也
　　九二鸣鹤在隂其子和之我有好爵吾与尔靡之【正义】衡水孔氏曰九二体刚处于卦内又在三四重隂之下而履不失中是不徇于外自任其真者也处于幽昧而行不失信则声闻于外为同类之所应焉如鹤之鸣于幽逺则为其子所和也靡散也不私权利惟德是与若我有好爵愿与尔贤者分散而共之故曰我有好爵吾与尔靡之
　　伊川程子曰二刚实于中孚之至者也孚至则能感通鹤鸣于幽隠之处不闻也而其子相应和中心之愿相通也好爵我有而彼亦系慕説好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里之外违之言诚通也至诚咸通之理知道者为能识之【案靡训与孔异】
　　愚案九二当説体之中故以诚之动物者言之
　　象曰其子和之中心愿也
　　【正义】程氏【敬承】曰鹤之鸣由中而子之和亦根心而应
　　故曰中心愿愿出于中乃孚之至也
　　【通论】平庵项氏曰中心愿也甚言其孚故泰之六四不戒
　　以孚亦曰中心愿也
　　六三得敌或鼓或罢或泣或歌
　　【辨正】愚案六三于外诱之来相持而不能下得敌云者犹子夏之所谓交战也进则鼓退则罢不足则泣有余则歌皆言隂柔德之不实而丧弃其天真以至于此也旧解未确
　　【余论】刘氏长民曰人惟信不足故言行之问变动不常如
　　此
　　【存疑】紫阳朱子曰敌谓上九信之穷者六三隂柔不中正以居説极而与之为应故不能自主而其象如此
　　象曰或鼓或罢位不当也
　　【正义】石涧俞氏曰六三居不当位心无所主故或鼓或罢
　　而不定若初九则不如是也
　　愚案六三説形于外而动不以天故曰位不当也
　　六四月几望马匹亡无咎
　　【辨正】愚案六四已交巽体有顺乎刚之德非六三之可比矣月几望言蓄于内者厚也马匹亡言驰于外者息也能固守其天真如此则所谓人心不妄动柔之在内而得其正者矣咎于何有
　　【存疑】紫阳朱子曰六四居隂得正位近于君为月几望之象马匹谓初与已为匹四乃絶之而上以信于五故为马匹亡之象占者如是则无咎也
　　象曰马匹亡絶类上也
　　【辨正】愚案类言四与三同为柔也絶类言四之独能顺乎
　　刚也上与柔进而上行之上同
　　【通论】云峰胡氏曰坤以丧朋为有庆中孚之四以絶类为
　　无咎
　　九五有孚挛如无咎
　　【正义】安定胡氏曰居尊而有中正之德是有至诚至信之心之于内而交于下以挛天下之心上下内外皆以诚信相通是得为君之道何咎之有
　　伊川程子曰五居君位人君之道当以至诚感通天下使天下之心信之固结如拘挛然则为无咎也
　　【通论】云峰胡氏曰六爻不言孚惟九五言之九五孚之主
　　也
　　象曰有孚挛如位正当也
　　【辨正】愚案位正当言九五正当天德之位也彖辞之豚鱼
　　吉传之孚乃化邦皆指此爻也
　　上九翰音登于天贞凶
　　【正义】山阳王氏曰翰髙飞也飞音者音飞而实不从之谓也居卦之上处信之终信终则衰忠笃内丧华美外故曰翰音登于天也
　　安定胡氏曰翰者鸟羽之髙飞也上九在一卦之上居穷极之地是无纯诚之心笃实之道徒务其虚声外饰以矫伪为尚如鸟之飞登于天徒闻其虚声而已
　　东坡苏氏曰翰音飞且鸣者也处外而居上非中孚之道飞而求显鸣而求信者也故曰翰音登于天九二在隂而子和上九飞鸣而登天其道盖相反也
　　东谷郑氏曰翰音登天者声闻过情君子耻之
　　【辨正】愚案上九过中而不孚故为翰音登于天此虚伪之象也传义以为固守其信而不知变于理未协
　　【存疑】伊川程子曰九处于最上孚于上进而不知止者也其极至于羽翰之音登闻于天贞固于此而不知变凶可知矣夫子曰好信不好学其蔽也贼固守而不通之谓也
　　紫阳朱子曰居信之极而不知变虽得其贞亦凶道也故其象占如此
　　象曰翰音登于天何可长也
　　【正义】侯氏【行果】曰穷上失位信不由中有声无实虚华外是翰音登天也虚音登天何可久也
　　衡水孔氏曰虚声无实何可久长
　　安定胡氏曰上九徒以虚声外饰无纯诚笃实之行以此而往愈久愈凶故圣人戒之曰何可长如此盖欲人改过反诚以信实为本也
　　平庵项氏曰上九巽极而躁不正不中内不足而求孚于外声闻过情其涸也可立而待愈久愈凶何可长也
　　【艮下震上】
　　小过亨利贞可小事不可大事飞鸟遗之音不宜上宜下大吉
　　【辨正】愚案小过一卦先儒既不察与中孚反对之实义动与大过相提而并论又不知大象乃孔子之特笔而附防行过乎恭三句以发明彖辞爻辞此卦之从来不得其解皆以是二端也夫小过与中孚反对者中孚言心小过言意也心大而意小心同体于天无有终始意则以时起灭故曰小过过犹常言过去过来之过而过甚之意在其中曰小过者意之于心可过而不可留也意虽人所不能无然能过之而不留则亨矣利贞者意既有则不可以不正也有意故可小事非无心故不可大事事之为言用也飞鸟遗之音鸟飞于空而遗其音过而不留之象卦体艮在下震在上不宜上宜下者言意动则累于心止其所而不妄动是则吉之大者卦义宜如是解学者详之
　　【余论】防稽虞氏曰上隂乘阳故不宜上下隂顺阳故宜下【存疑】伊川程子曰过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正过所以求就中也所过者小事也事之大者岂可过也于大过论之详矣飞鸟遗之音谓过之不逺也不宜上宜下谓宜顺也过而顺理其吉必大【诸儒之论大率如是】
　　紫阳朱子曰小过是过于慈惠之类大过则是刚严果毅底气象小过是小事过又是过于小如行过乎恭丧过乎哀用过乎俭皆是过于小退后一步自贬底意思
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　【辨正】郭氏【京】曰柔得中是以可小事也是以下脱可字小
　　事下误増吉字
　　伊川程子曰有飞鸟之象焉此一句不类彖体盖解者之辞误入彖中
　　愚案卦名下当有亨字○过以利贞与时行者言既与其过而复欲其贞皆因人心不能无意故过其所当过而毋过其所不当过意动之时宜然也所谓时者柔之得中也柔得中则刚失位柔得中而止其所故可小事刚失位而不中故不可大事其在全卦柔者意之象也刚者心之象也意用事则心有不得自主者刚失位之象也其在上下体艮之止以象心震之动以象意动于止则顺动于动则逆经曰不宜上宜下大吉君子亦舍逆而取顺可矣
　　【存疑】伊川程子曰阳大隂小隂得位刚失位而不中是小者过也事固有待过而后能亨者过而利于贞谓与时行也时当过而过乃非过也时之宜也乃所谓正也柔得中二五居中也隂柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事中刚外柔飞鸟之象卦有此象故就飞鸟为义事有时而当过所以从宜然岂可甚过也如过恭过哀过俭大过则不可所以在小过也所过当如飞鸟之遗音鸟飞迅疾声出而身已过然岂能相逺也事之当过者亦如是身不能甚逺于声事不可逺过其常在得宜耳不宜上宜下更就鸟音取宜顺之义过之道当如飞鸟之遗音夫声逆而上则难顺而下则易故在髙则大山上有雷所以为过也过之道顺行则吉如飞鸟之遗音宜顺也所以过者为顺乎宜也能顺乎宜所以大吉
　　象曰山上有雷小过君子以行过乎恭丧过乎哀用过乎俭
　　【正义】衡水孔氏曰小人过差失在慢易奢侈故君子矫之
　　以行过乎恭丧过乎哀用过乎俭也
　　伊川程子曰雷震于山上其声过常故为小过天下之事有时当过而不可过甚故为小过君子观小过之象事之宜过者则勉之行过乎恭丧过乎哀用过乎俭是也当过而过乃其宜也不当过而过则过矣
　　愚案前二説以解大象则确而诸儒即以当彖爻之训颇为失之学者不可不知也
　　【余论】嵩山鼂氏曰时有举趾髙之莫敖故正考父矫之以循墙时有短丧之宰予故髙柴矫之以泣血时有三归反坫之管仲故晏子矫之以敝裘虽非中行亦足以矫时厉俗
　　杨氏文源曰过恭过哀过俭此岂不为髙世絶俗行而过乎人但其所过者以收敛卑下为过故但可言小过也
　　初六飞鸟以凶
　　【正义】安定胡氏曰小过之时不宜上位在下而志愈上故
　　获凶也
　　【辨正】愚案意为心体之所本无犹飞鸟为太空之所本无也今初六居最下之地处当止之时乃无端而起以致天下之多故是宜下而不下道之所恶其凶大矣又彖辞飞鸟遗之音其取象在若有若无之间所谓过而不留也今直象飞鸟非所宜矣故初与上皆凶
　　【通论】平庵项氏曰初上二爻隂过而不中是以凶也以卦象观之二爻皆当鸟翅之末初六在艮之下当止而反飞以飞致凶故曰飞鸟以凶上六居震之极其飞已髙则丽于网罟故曰飞鸟离之凶
　　【存疑】伊川程子曰初六隂柔在下小人之象又上应于四四复动体小人躁易而上有应助于所当过必至过甚况不当过而过乎其过如飞鸟之迅疾所以凶也躁疾如是所以过之速且逺救止莫及也
　　象曰飞鸟以凶不可如何也
　　【正义】伊川程子曰不可如何无所用其力也
　　何氏元子曰以凶者自纳于凶也孽由已作可如何哉
　　六二过其祖遇其妣不及其君遇其臣无咎
　　【正义】石涧俞氏曰遇妣而过于祖虽过之君子不以为过也遇臣则不可过于君故曰不及其君遇其臣彖言可小事不可大事不宜上宜下而六二柔顺中正故其象如此其占无咎【案此説虽不得其所以然而语较明顺】
　　【辨正】愚案六二柔而得中彖辞所谓可小事者也祖初之象君三之象妣与臣皆谓二也言六二得止之正安于下而不干其上其免于咎戾亦所宜矣○过之言逆而遇之言顺此二字之别也
　　【存疑】紫阳朱子曰六二柔顺中正进则过三四而遇六五是过阳而反遇隂也如此则不及六五而自得其分是不及君而适遇其臣也皆过而不过守正得中之意无咎之道也故其象占如此
　　象曰不及其君臣不可过也
　　【辨正】愚案臣不可过言意之发不可以侵其心所以安柔
　　之分而得其止之正也
　　九三弗过防之从或戕之凶
　　【辨正】愚案卦中所谓过者皆隂爻也阳爻则安于无用而无所谓过矣故三与四皆曰弗过九三处艮体之终有以止隂柔之过甚故曰弗过防之然正当隂柔欲过之时失位之刚无持久之力则彼或乘隙而为害于其后恐亦所难免也如是则凶矣○弗过句旧説以过防为义然九四不可通矣
</div>
    <div class="pagination">
<a href="大易择言_page50.html">上一页</a><span>...</span><a href="大易择言_page46.html">46</a><a href="大易择言_page47.html">47</a><a href="大易择言_page48.html">48</a><a href="大易择言_page49.html">49</a><a href="大易择言_page50.html">50</a><span class="current-page">51</span><a href="大易择言_page52.html">52</a><a href="大易择言_page53.html">53</a><a href="大易择言_page54.html">54</a><a href="大易择言_page55.html">55</a><a href="大易择言_page56.html">56</a><span>...</span><a href="大易择言_page52.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
