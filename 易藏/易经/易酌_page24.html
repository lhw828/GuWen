<!DOCTYPE html>
<html>
<head>
    <meta charset="UTF-8">
    <title>易酌 - 第 24 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 24 页/共 33 页</h1>
    <div class="content">　　【艮下离上】
　　旅小亨旅贞吉
　　传曰山止而不迁火行而不居为去其所止而不处之象本义因之或曰山止不迁有旅馆象火行不居有旅人象亦好旅无大通大行之理故曰小亨传曰如卦之才可以小亨得旅之贞正而吉也贞固卦所自有也本义曰可以小亨而能守其旅之贞则吉则似戒辞以卦德卦体观之柔中矣而顺刚内止矣而又外明卦固具有贞义传说正与彖传合本义又云旅非常居若可茍者然道无不在故自有其正不可须臾离也名言宜服防引本其意而广之曰言亦必忠信行亦必笃敬必仁于僮仆必义于同侣必礼以律身必智以照物其义益备矣梁溪先生谪居揭阳严立课程静坐读书相资为用以小学近思録教来学者可谓得旅之时义矣
　　彖曰旅小亨柔得中乎外而顺乎刚止而丽乎明是以小亨旅贞吉也
　　徐氏曰一柔在外而处二刚之中是羇旅之人交于强有力者盖离从干变坤之一柔得上卦之中而顺乎干之二刚自不至以卑而取辱以髙而招祸矣此释小亨义徐氏又曰非贤不主非善不与止而丽乎明也则似以止属己以明属人非卦德矣内艮止外离明言静专自守而外洞乎物情也此释贞吉之义
　　旅之时义大矣哉
　　时义之大程朱只云难处夫难处者时也难尽者义也二义须兼言之考戴记或旅于馆或旅于途或洁身而去或畏难而行或奉命而往或语或黙或歩或趋或进或退或存或亡俱有因时徙义之道正可发明大字之义吴氏谓旅非商旅之旅自天子诸侯大夫以至于圣贤皆有旅故一一援其人以寔之防引独以天子之旅为未然曰天王出居于郑变例也故周公系六五爻辞不取君象正以天子无旅故也若然则鲁昭公之在楚唐中宗之在房州独非变例乎即孔子之辙环孟子之歴聘亦自变例若得君行道乌用是栖栖者为哉大抵自天子以至于庶人皆有旅皆有旅则皆有其时义也
　　象曰山上有火旅君子以明慎用刑而不留狱
　　本义曰慎刑如山不留如火似未尽又语録云不干旅事非也丘氏曰山者火之所旅久则延烧狱者囚徒之所旅久则淹滞得之矣盖明而不慎则必刚愎以轻民命慎而不明则必冒昧以残民生明慎用刑而留狱则或以姑息养奸恶或以优柔误善良君子所以明慎用刑而不留狱也不留狱亦有二义元恶大憝立置重典不至以逗遛贻意外之变一眚小过槩从寛政不至以濡滞伤好生之恩或曰留狱犹云悬案非留于狱中也亦通
　　【谨按案悬则留于狱中亦必然之势也】
　　初六旅斯其所取灾
　　初以隂柔处旅之下如商贾一流匐匍于道路计较于锱铢固矣若夫役役客邸俛仰茍容摇尾以乞怜亦也鄙猥细何足道哉灾之来也斯其所自取耳灾谓悔辱患害也传曰当旅困之时才质如是上虽有援无能为也四阳性而离体亦非就下者也又在旅与他卦为大臣之位者异矣其意甚明
　　象曰旅志穷灾也
　　象复本其志而责之凡人莫先于立志志立则虽处穷途落寞之中而屹然自若初六之灾由其志气穷蹙也志穷即灾非别有灾也
　　六二旅即次怀其资得童仆贞
　　二以柔顺之德居中得正即次也有次舍可居则无假馆之劳承三之刚懐资也有财货可畜则无称贷之苦乗初之柔得童仆也有童仆之贞良可任则小大一心奉命惟谨无防欺御诈之事处旅之善进退绰绰有余裕者也传曰柔暗在下者童也强壮处外者仆也又曰不云吉者旅寓之际得免于灾厉则已善矣如此始无遗意
　　象曰得童仆贞终无尤也
　　象多以上句该下亦有以下句该上者得童仆贞之类是也即次懐资而又得童仆之贞虽厮役皆以正道相朂则主人因而寡过矣何尤之有
　　九三旅焚其次丧其童仆贞厉
　　传曰处旅之道以柔顺谦下为先三过刚不中故全与二反居下体之上近离则焚其次无置身之地与二之即次者异矣去初逺则丧其童仆贞无奔走服役之人与二之得童仆贞者异矣羇旅之人所凴依者童仆耳失其心则舟中敌国为可危也此本传说贞字连上句为义与六二得童仆贞一例看极是木义则贞字连下句为义谓九三虽贞而厉也亦通
　　象曰旅焚其次亦以伤矣以旅与下其义丧也
　　焚其次则并其资而尽之困于穷途而不能前亦以伤矣传曰以旅之时而与下之道如此义当丧也本义更不増减一字盖君臣主义主仆亦然在平时且当与下以寛而况旅乎刚而寡恩丧其义故丧其童仆也
　　九四旅于处得其资斧我心不快
　　四以刚居柔又在上体之下得处旅之道也故曰旅于处按诗于时处处于时庐旅则处与旅不同只是止息之义得其资斧当如传作两件看阳寔为资有所利赖也刚断为斧有所防防也或曰资当作赍或曰资当作齐或曰只是资用之斧俱非也资自是懐其资之资四负刚明之才得君行道其心也徒旅于处而已虽得资斧四何快于是我四自谓也传曰四以刚明之才为五所与为初所应乃旅而得货财之资器用之利也虽在旅为善然四非正位上无刚阳之与下惟隂柔之应故不能伸其才行其志其心不快也其说最为显切本义全用之特约其辞耳
　　象曰旅于处未得位也得其资斧心未快也
　　四近君宜居大臣之位而乃旅处中未得位也未得位三字承上一句起下二句故下但直述爻辞非若诸象传之各自为解也若曰惟不得位而旅处故虽得资斧未快也夫得资斧而心犹未快况甫出门而琐琐乎然则四之心视初之志相去逺矣
　　六五射雉一矢亡终以誉命
　　传曰离为雉文明之物射雉谓取则于文明之道而必合如射雉一矢而亡之发无不中则终能致誉命也誉令闻也命福禄也此理最见成但雉文明之物而亡之便是死雉何以有誉命朱子不取其说以为凡言终吉者皆是初不甚好也故以一矢亡作亡矢谓所丧不多也窃意雉得而矢将焉往若云矢雉俱亡不应有誉命矣订诂云亡即出亡之亡离火炎上故有出亡象雉者文明之物射者君子之事射雉者谓取则于文明之道如以雉为质的然离从干变六五舍干之刚健而得柔之文明处得中道以斯德在羇旅之中终必有誉命逮之虽挟一矢而出亡旅不久矣此说斟酌程朱之间又得终字意固自有理又曰王者无旅旅则失位故此爻不取君位象然少康逃虞思之国宣王匿召公之家是亦旅也余谓唐自宗以至肃德诸君皆尝防尘而卒不失旧物可不谓旅乎此论正不可少
　　【谨按此爻说者虽俱有理但五不取君位谓天子无旅似非通论盖易中有无其事而有其象者况寔有其事者乎试取来氏集注约言之离雉之象也错坎矢之象也变干居一雉飞矢亡之象也中爻兑巽兊悦也又为口以口悦人誉之象也巽以申命命之象也以用也五得中乎外而顺乎四之刚又应二之中正如明皇之幸蜀肃宗之即位灵武德宗之幸奉天皆旅也可谓射雉矢亡矣后得李郭诸臣恢复故物终得其誉又得命令于天下如建中之诏是也此说于义似长并小象上逮二字亦有着落因録存之】
　　象曰终以誉命上逮也
　　传解上逮云上下与之是多却一字朱子云不得如伊川说是也但曰誉命闻于上恐亦未安订诂曰逮及也以臣言则誉命者君所予以君言则誉命者天所予皆从上而及者也其说亦通
　　上九鸟焚其巢旅人先笑后号咷丧牛于易凶
　　离为飞鸟上九刚不中而处最髙又离体故取鸟象离为科有巢象而火又附焉有焚巢象鸟焚其巢则失其安而无所止矣特加旅人二字所以别于鸟也旅人始以髙亢鸣得意先笑也失安莫与求旅于次旅于处不可得后号咷也牛顺物任重致逺旅所必赖也轻率躁慢则丧其顺而无以为力矣困于旅故凶也离为牝牛又离火性上为躁易之象故曰丧牛于易
　　象曰以旅在上其义焚也丧牛于易终莫之闻也义者宜也旅之义宜下不宜上以旅在上髙亢而不保其居故其义当有焚巢之事也凡事着一番畏难意思则始迷尚期终悟一味轻易视天下事无足以入其心者听之不聪其终也已又安望其有闻知乎谓终身无觉悟之期也或曰浪迹天涯悠忽度日终不能有闻于世也亦通梁溪曰夫子去鲁十有四年与二三子栖迟容与其进德修业有不可知之妙所以赞易大旅之时义
　　【巽下巽上】
　　巽小亨利有攸往利见大人
　　传曰一隂在二阳之下巽顺于阳所以为巽也本义又加入字曰一隂伏于二阳之下其性能巽以入也象为风亦取入义其义愈详矣阳大隂小以其从阳也故亨以其从阳者隂也故曰小亨一隂上从二阳初往二四往五无不利者故曰利有攸往初见九二之大人四见九五之大人皆能以阳刚之德济隂柔之质引而入于中正之域也故曰利见大人
　　彖曰重巽以申命
　　合两巽为卦故曰重巽传曰君子体重巽之义以申复其命令故本义曰释卦义也申重复也丁宁反覆之意非谓有两命也读书盘庚及多士多方之诰则可见矣
　　刚巽乎中正而志行柔皆顺乎刚是以小亨利有攸往利见大人
　　阳性以中正为志刚而巽乎中正其志行矣本义指九五以二中而未正也郑氏曰九二巽乎中者也重巽则兼五言之故曰巽乎中正而志行如此则分晓矣又曰初六顺乎刚者也重巽则兼四言之故曰柔皆顺乎刚尤分晓盖顺乎刚则不至柔媚而为謟刚顺乎中正则不至褊急而为邪此巽之所以为巽而小亨利有攸往利见大人者也
　　象曰随风巽君子以申命行事
　　传曰随者相继之义本义因之盖巽为风风以继风故曰随风重巽之象也君子观重巽之象以重申其命而又必行其所命之事不徒托诸空言也李氏曰天下有风姤所以施命若风相随而至则是申命不一之象故君子之出命也必至再至三以先戒之然后其事可行于天下也文告勤恳而非出乎身以加诸民虽家谕户晓祗故事耳励精图治而不能使匹夫匹妇丕应傒志即发号施令何为也哉必如君子之德风而后可以申命行事也
　　初六进退利武人之贞
　　巽为进退为不果初以隂柔而居最下故有此象然利在武人之贞者所以鼓励其志使之有进而无退也本义有以济其所不及而得所宜句最精
　　象曰进退志疑也利武人之贞志治也
　　进退两念交战于胸中而不能自决志疑也把狐疑念头整顿起来不使汚壊卑萎了志治也志治则确然自信而无所疑矣传曰治谓修立也修者不污之谓立者不卑之谓
　　九二巽在牀下用史巫纷若吉无咎
　　二以阳居隂而在重巽之下过于巽者也故曰巽在牀下古尊者坐干牀上卑者俯伏拜跪于牀下正其义也用史巫纷若句殊难理防向来以程朱为未安遍求诸家之说毕竟传义较胜传曰史巫者通诚意于神明者也纷若多也苟至诚安于谦巽能使通其诚意者多则吉而无咎谓其诚足以动人也由此言之如古之人有盛德及人而人皆代为祈福之类盖至诚感人而因以格神也用史巫者史巫为二用非二用之也本义丁宁烦悉其辞以自道达亦未确余向有说云史用以占卜者也巫用以祷祀者也纷若者史不已而巫巫不已而史极言其小心慎畏不安之甚也诚敬如此可通神明是以吉而无咎也亦通存之
　　象曰纷若之吉得中也
　　传曰二能使其诚意者众多纷然由得中也阳居中为中寔之象中既诚寔则人自当信之以诚意则非謟畏也所以吉而无咎此说确不可易
　　九三频巽吝
　　三以阳居阳过刚不中者也因处巽时而勉强以下人非其本心然巽岂可以声音笑貌为哉故频巽而频失为可吝也
　　象曰频巽之吝志穷也
　　传曰三之才质本非能巽而上临之以巽承重刚而履刚势不得行其志故频失而频巽盖巽者本非其志故穷困而不能常也
　　六四悔亡田获三品
　　隂柔无援承乗皆刚宜有悔也以隂居隂在上体而能下故悔可亡田获三品传云遍及上下也朱子以为牵强但直作卜田之吉占恐未然焦氏云三品指下三爻四居五下巽顺而尽事君之礼故初六九二九三莫不巽顺之如田猎而有三品之获也此说亦通三品之说旧矣一为干豆一为宾客一以充君之庖又有三杀之说诗车攻篇自左膘达右腢为上杀达右耳本为中杀左脾达右防为下杀此即就田时所获言之犹切
　　象曰田获三品有功也
　　四居柔得正所谓范我驰驱者故有田猎之功岂与诡遇获禽等乎以隂柔之才而遇上下之刚获免于悔幸矣乃不惟无悔而且有功传曰天下事茍善处则悔或可以有功也
　　九五贞吉悔亡无不利无初有终先庚三日后庚三日吉
　　五居尊位为巽之主命令之所自出也以刚健之德居中正之位所谓刚巽乎中正而志行者也故贞贞则吉而悔亡无所不利矣五非有悔而居巽体巽为疑卦故戒之以其不善而变也故无初以其变而善也故有终所谓图惟厥终也本义曰有悔是无初也亡之是有终也尤为明切先庚三日后庚三日传曰甲者事之端也庚者变更之始也十干戊巳为中过中则变故谓之庚事之改更当原始要终如先甲后甲之义如是则吉也本义云先庚三日丁也后庚三日癸也丁所以丁宁于其变之前癸所以揆度于其变之后二义俱不可少然先庚后庚反覆告人以欲变之意不一而足所谓重巽以申命也以此创制变法必获美善之道吉可知已
　　象曰九五之吉位正中也
　　二曰得中未正也五曰位正中则无偏无党无过无不及命令之出合天理而当人心矣故吉有独归焉
　　上九巽在牀下丧其资斧贞凶
　　上以刚居柔而处巽之极过于巽者也故与二同象失其所安矣资斧在旅作两件看在巽作一件看盖旅之时以懐其资为善故二物并需巽之时只取断义丧其资用之斧失其所以断也上九本刚非不能断者特以巽极而丧之耳故只作一物易不可为典要也贞凶传曰在正道为凶是也本义曰虽正亦凶亦说的去
　　象曰巽在牀下上穷也丧其资斧正乎凶也
　　居巽上而在牀下穷而反下也故曰上穷正乎凶也本释贞凶二字本义直云必凶恐未是传曰巽本善行故疑之曰得为正乎复断之曰乃凶也如此方是释辞且得乎字也字意出杨氏曰上九位极人臣爱其富贵权势而患失之心生故以极其巽顺阿誉以保其所有若然则汉张禹唐魏元忠盖其人矣【谨按此卦语多难解徧考诸家之説明白晓畅者絶少窃尝臆揣之其所谓牀者象其形也巽一隂在下二阳在上牀之象也重巽叠牀之象也九二性主于入而上无正应故比于初巽在牀下之象也中爻上离为史所掌也下兑为巫祝所用也二虽阳刚在巽为不果纷若之吉教以决断奋发不溺于下而返于上则得中而无咎也九三亦无正应且一巽方尽一巽复来故频巽而穷吝也六四以柔居柔在中爻之兑悦以入之故田获而有功也三品之説依本义为是来氏之説虽卦象皆有但鸡羊皆家畜非田所获者故不可从九五无初有终亦以二非正应而能相入之意上九居巽之极下应九三亦巽在牀下之象巽为近利市三倍资之象也极则必变上变六成坎为盗丧其资斧之象也变六虽成正应但坎为盗又水亦就下之物所以正乎凶也一隅之见不知有当万一否存之以质明经者】





　　易酌卷九
<经部,易类,易酌>
　　钦定四库全书
　　易酌卷十
　　祁州刁包撰
　　周易下经
　　【兊下兊上】
　　兊亨利贞
　　说去言为兊兊者不言之说犹感去心为咸咸者无心之感也凡人情逆而亢则不说顺而入则说隂巽阳故阳说隂也初伏二阳之下既升二阳之上隂下而阳上之也隂阳相说如天地交泰然固自有亨理也使不以其正则狥私阿好岂爱人以德之意乎惟贞则相切以道相劘以义发乎情止乎道义故利也
　　彖曰兊说也
　　兊之义以说得名也而兊相重内外忻合无间故说也不言亨者言说而亨在其中矣
　　刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉二五居中刚也三上居外柔也外虽柔说内实刚健说以利贞也外柔内刚大正之道反是则色厉而内荏矣此以上释卦辞此以下则承利贞之意而极言之也天与人所说者正而已矣说而能正是以顺天理应人心也或曰上为天位上兊之说顺乎天也三为人位下兊之说应乎人也然与革之顺天应人不同彼以受命言而此以隂阳相说言也传曰若夫违道以干百姓之誉者茍说之道违道不顺天干誉非应人茍取一时之说耳非君子之正道也君子之道其说于民不徒使民感而偏能使民忘有事而先民所以劳之也而民不见劳如子弟之趋恐后有难而民犯所以死之也而民不恤死虽踵顶之捐弗恤民至此可谓劝矣然而劝民之与民劝相去固自逺也说道之大其在于使民自相劝矣哉劝者民日迁善而不知谁之为之意谓信其上而交相劝励也传曰人君之道以人心说服为本故圣人赞其大
　　象曰丽泽兊君子以朋友讲习
　　泽润物者也雨泽附丽互相滋润兊之象也君子观其象而得求益之道则以朋友讲习先儒谓天下之可说者莫若朋友讲习讲者取古今之前言往行相与讨究其所以然致知之事也习者取古今之嘉言善行相与践履其所以然力行之事也鲁论以时习为恱此益以朋友讲学之事与人为善恱而乐矣蒙引云习只是讲而又讲属知不属行误矣防讲时如严立课程及大家勉励为希圣希贤之事皆习也梁溪与吴子往相对静坐坐必七日讲乎习乎程明道曰朋友讲习更莫若相劝而善功夫多是行固重于知也顾泾阳尝作丽泽说有曰自古未有闗门闭戸独自做成的圣贤自古圣贤亦未有离羣絶类孤立无与的学问讲是研穷讨论功夫习是持循佩服功夫此可作大象注疏
　　初九和兊吉
　　传曰初虽阳爻居说体而在最下无所系应此从象说本义全用之以和为说而无所偏私说之正也阳刚则不卑居下则能巽处说则能和无应则不偏处说如是所以吉也此从理说更自少一句不得
　　象曰和兊之吉行未疑也
　　凡人邪正混投则形迹之间开人以隙猜疑所由生耳初逺三而近二亲君子逺小人故行无可疑而人人饮其和也传曰象以其处说在下而非中正故云行未疑也若得中正则无是言也说以中正为本爻直陈其义象则推而尽之此义尤不可不知
　　九二孚兊吉悔亡
　　三隂柔小人也二承而比之宜有悔然以刚中之德上应刚中之君能孚五而不为三所惑故孚兊吉而悔亡也本义曰刚中为孚居隂为悔
　　象曰孚兊之吉信志也
　　比小人似为可疑然刚实居中其志有确然自信者矣故二五同德相恱非小人所得而易之也初行无可疑故信不待言二志有可信故疑不遑恤位不同耳
　　六三来兊凶
　　三隂柔不中正上无所应而来就二阳以求说说不以道者也故曰来兊凶来谓自上而下就初与二也初刚正二刚中说之不以道不说也安得不凶传曰之内为来上下俱阳而独之内者以同体而隂性下也失道下行也确甚
　　象曰来兊之凶位不当也
　　位不当谓以隂居阳也志行俱丧逢人乞怜传所谓无与而妄求说所以凶也
　　【谨按霸之尝粪丁谓之拂须皆来兊之凶也】
　　九四商兊未宁介疾有喜
</div>
    <div class="pagination">
<a href="易酌_page23.html">上一页</a><span>...</span><a href="易酌_page19.html">19</a><a href="易酌_page20.html">20</a><a href="易酌_page21.html">21</a><a href="易酌_page22.html">22</a><a href="易酌_page23.html">23</a><span class="current-page">24</span><a href="易酌_page25.html">25</a><a href="易酌_page26.html">26</a><a href="易酌_page27.html">27</a><a href="易酌_page28.html">28</a><a href="易酌_page29.html">29</a><span>...</span><a href="易酌_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
