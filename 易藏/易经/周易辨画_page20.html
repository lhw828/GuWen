<!DOCTYPE html>
<html>
<head>
    <meta charset="UTF-8">
    <title>周易辨画 - 第 20 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辨画 - 第 20 页/共 30 页</h1>
    <div class="content">　　卦例以初为足此爻居巽股之下两岐而立故象鼎之趾趾本在下以承全鼎利于正不利于颠也以初居位不正所应之四亦不正因不正而上应于四以求正则不得不颠而向上焉【初五互大过大过颠也故取象颠】夫趾而向上似乎不利然居初未有实巽臭又有积【巽为臭】因其颠而反以出其否【初上之四互震为出又似否卦】其于致洁之义取新之宜【巽为洁齐又为取新】有甚相合者何不利之有试更求其象初本巽也进而易四则为兑兑为少女是所得者妾妇之贱耳【兑为少女为妾】乃三五互之成震反以获主器之长子【震为长子主器】与颠趾出否之义一也初四相易何咎哉
　　象曰鼎颠趾未悖也利出否以从贵也
　　初隂本宜下犹鼎趾本在下若颠而向上似乎悖理然牲未实鼎之时鼎中尚虚于理未为悖也【悖与背通初上之四互之成艮艮为背然因此得正故云未背】况利于出否去其故而纳其新泻其恶而受其美又因以从其珍羞之贵焉【二五相易之四承五故曰从贵】虽颠何伤哉【此爻只重上二句下句因易位又有此象故及之观传文只解上二句可知或者因从贵二字将下句入讲反生葛藤】
　　九二鼎有实我仇有疾不我能即吉【仇音求】
　　旧解以初九为仇初二相比以云仇匹尚可言也若谓初为有疾不我能即爻中实无其象窃谓九二阳刚居中上有六五之应即彖辞所称之元吉亨也在人为道德可以上答乎君相在物为膏腴足以奉养乎圣贤是鼎中之实也但四与二为同类方以折足之故而覆其餗是我仇有疾矣有疾而降于初似与二相即矣然二以刚中而得应六五方敬而求之彼折足者岂能近而即之乎夫不我能即未足吉也以上应于五而不我能即则真吉也吉则亨可知矣
　　象曰鼎有实慎所之也我仇有疾终无尤也
　　二为有实之鼎可以享上帝可以养圣贤自然上应六五慎其所往也【巽为进退有慎之象】唯能慎其所往故虽我仇有疾一时似乎有相即之尤然二五正应终与仇远孰得而尤之哉
　　九三鼎耳革其行塞雉膏不食方雨亏悔终吉【塞悉则切】此爻若依旧解其理未尝不顺然证之卦象耳何以革行何以塞三何以为雉膏五何以为方雨皆无一实据搃由胶守一爻未尝统观全卦耳葢此卦初二四五皆有应唯三与上无应而一卦之中又唯三得正而不可动故此爻全就各爻之变正而言不在本爻也九三阳刚得正居鼎腹之中是鼎之实也使上有正应则以贯耳以耳行鼎三之实人得食之矣奈上居以九与三不应而五之鼎耳又与二相易而革变【耳革确】初四易位方为互震之行而二进居五亘乎其前又似阻塞而不能进【行塞确】是以三处上下二离之间互坎之位虽有离雉坎膏之美而初五互颐三介其中为颐中有物而不能食【不食确】其悔为何如者要皆由上无正应故至此然上卦之本体非坎乎坎固为雨也三上之互卦非暌乎暌固云遇雨则吉也兹之无应特上未变坎为雨耳然诸爻皆变上亦将变而方雨矣【各爻皆正惟上爻不正坎象未成故曰方雨言将雨也】三唯守正以待自有正应之合而其悔皆亡如坎月之盈而向亏是始虽不吉而终必获吉也
　　象曰鼎耳革失其义也
　　鼎既有实自宜举之以就人之食今耳而变革是失其鼎实之义也【此句只宜就三言如井渫不食之行恻也若指五说五为君道岂可言失】
　　九四鼎折足覆公餗其形渥凶【折之舌切覆芳目切餗送鹿切渥于角切】他卦九四下应初六多吉独鼎不然葢鼎宜正不宜倒倒则其实倾矣初六鼎未有实故以应四为颠趾九四鼎已充实故以应初为折足【四下初上则无足又居兑为毁折故曰折足】鼎之重任所頼者足也今鼎而折足则鼎之所受为公之餗者尽覆矣其鼎之形体有不并为之沾渥乎【形渥作鼎形沾汚解与上文方一串渥兑泽之象也】葢由四之任太重而初之受其任者不胜也卦有大过之象初即所谓其本弱者乎大臣任用非人而至于败乃公事者何以异此此所以凶也
　　象曰覆公餗信如何也
　　公餗所以享上帝养圣贤九四居此固将以此自信也今尽举而覆之是使上帝无以享圣贤无以养矣其于平日之自信者为何如也问之之辞
　　六五鼎黄耳金利贞【悬典切下同】
　　此爻即彖传所谓柔进而上行得中而应乎刚也以全卦言六五中虚而上峙有鼎耳之象以其得中故曰黄耳鼎中之实所頼以举之者此也然无以贯之虽有黄耳亦不能以自行今下有九二之刚与六五为正应以其干金居中有金之象【金指九二正与彖传相合程朱之说甚是而诸家俱以属上九是泥于已定之象而不知辞也者各指所之也】六五以柔中能下而应之取以贯乎耳之中是黄耳而有金焉由是以举耳以耳行鼎享上帝而养圣贤俱于是乎在所以然者以二五易位各得其正故也占者得此亦必利于贞则得贤以自辅而天下胥得鼎养之利矣
　　象曰鼎黄耳中以为实也
　　此实字即九二鼎有实之实六五居鼎耳之位非受实之地也然五无实而能以己之中应二之中使二之实得以有用者皆五之力也则二之实即五之实矣故曰鼎黄耳非无实以二之中为实也【阳实隂虚其象甚明诸家皆以中指六五何故观此传则金之属九二更无疑】
　　上九鼎玉大吉无不利
　　此爻诸家只就上九言理非不精但思上九虽有象以阳居隂失位不正安得为玉二已称上又称一鼎焉有二窃以鼎与井皆以养人为义井至上而后成功故五之元吉于上始言之鼎亦至上而后成功故五之吉利亦于上始言之又此卦与大有只差一爻大有于上九言有之终曰吉无不利此卦于上九亦言鼎之终曰大吉无不利观二卦卦辞爻象俱相似可知　鼎至六五下应九二其耳已有金鼎之体已备矣然卦自初二易位五爻皆正唯上九不正不正则水火之功未成烹饪之事亦犹未竟也上九居卦之终有必变之理变则易刚为柔六爻皆当所谓举鼎以耳运耳以者可不名之为金直可名之为玉矣葢刚柔兼备者玉之德然也【九二本自互干而来干本为金为玉故既曰金又曰玉实一也以其进五纯刚故曰金以其统领全鼎故曰玉】夫上为玉则卦成既济水火之功已成烹饪之事已竟以之荐上帝而上帝享其馨香以之养圣贤而圣贤感其隆礼鼎之为用至是乃极九二有元德固获其吉诸爻皆之正亦无不利也
　　象曰玉在上刚柔节也
　　此爻与井相似井元吉应在五而必至上爻乃见故传以在上二字明之此爻大吉亦属五而亦必于上爻乃见故传亦以在上二字示之言玉应在五而今反在上者葢温润而泽缜宻以栗刚柔兼备者玉之德也上九变刚为柔六爻各正刚柔有节与玉合德也夫六爻与玉合德则水火济而养道成鼎之为用极矣【向来祗以上九刚居柔位为刚柔节又以上九六五为刚柔节皆不合全卦之义】



　　周易辨画卷二十六
　　钦定四库全书
　　周易辨画卷二十七
　　颍川连斗山撰
　　震【震下震上】
　　震亨震来虩虩笑言哑哑震惊百里不丧匕鬯【虩许逆切哑乌客切丧苏浪切后同匕必以切鬯敕亮切】
　　此卦一阳交于二隂之下在天道为一阳之来复在人心为善念之乍啓故其名为震其义为动天道动而发生人心动而作事皆有致亨之理故亨震来以下皆发明震之亨也震与艮相覆艮为止震为起在天为自翕而辟之时在人为由寂之感之会所谓震来者乃自艮之上来于震之初也【震来二字旧解皆作当震之来时似含糊不清】人当渊然至静之中或私欲锢蔽之后忽然一念发萌即此便是震来人能因此一念便戒慎恐惧虩虩然不敢过不敢不及【虩虩恐惧貌震之象也】务求合于天理之当然人心之同然自然仰不愧天俯不怍人浩然自得笑言之间哑哑而和也【震为声音笑言之象哑哑両口向上也】即或有非常之变如雷霆之震惊百里足以使人失其所守而以震之长子主之其艮手所执升牲之匕与降神之鬯自如不以震惊之故而丧失也【震惊百里以雷言不丧匕鬯以长子言此二句又上二句之象匕如今之匙以木为之震之象鬯□金之酒坎之象牲在匕之上酒在盂之中又不丧之象也】葢诚敬之至天威不能慑犹人恐惧之至事变不能移也此震之所以亨也
　　彖曰震亨震来虩虩恐致福也笑言哑哑后有则也震惊百里惊远而惧迩也出可以守宗庙社稷以为祭主也
　　卦曰震亨震何以亨也人心由静之动是为震来于震来而虩虩恐惧则凡心之所发必能黙自省察动合天理是恐惧所以致福也震来之后见为笑言于笑言而哑哑和适非放逸也由恐惧之后凡吾身所履皆能循乎天理之当然而有法则也【此即中庸戒惧慎独发皆中节之意】震惊百里此卦上下皆震内外皆雷雷声所及外则惊乎远【谓外卦】而内则惧乎迩【谓内卦】人无不为其所慑也而以震之长子当之其出而嗣统也【震为出】彼互艮之门阙象宗庙邱陵亦象社稷必能于祭祀之时执匕鬯而不丧斯真可守之以为祭主也【此句正解不丧匕鬯非脱文也】夫以天雷之震尚能守之而勿失况吾心之震讵至于失其所守乎此震之所以亨也
　　象曰洊雷震君子以恐惧脩省【省悉井切】
　　洊雷震三字宜连读言非一雷之震乃洊雷之震也人闻洊雷之震未有不恐惧脩省者君子观此象不待雷声之震而即以恐惧于心存天理之本然脩省于念遏人欲于将至此君子之心之雷动也
　　初九震来虩虩后笑言哑哑吉
　　卦之所以成震者在初四両爻而両爻又以初爻为主葢初为人心之动之始而四则人心之动之继也人心之动惟初念为最真亦惟初念为宜制过此则难以为力矣初九阳刚得正所谓复以见天地之心者也当其自艮覆震来于其内于此卽虩虩然恐惧以持之则必能宻察于人心道心之分而危者使之安防者使之着其后凡见之于喜怒哀乐之际者自各中其节而得乎人心之同然岂不可笑言哑哑乎卦之德唯此爻备之不独其心亨其事亦吉已
　　象曰震来虩虩恐致福也笑言哑哑后有则也
　　阳起于隂之穷春囬于冬之尽福生于恐之极震来虩虩者不独生于忧患也人能恐惧不宁必能不逺复无祗悔是即所以致福也笑言哑哑岂偭规越矩之谓哉循理守度自然身之所行无非先王之法则也
　　六二震来厉亿丧贝跻于九陵勿逐七日得【亿于其切下同贝必类切】
　　初为震来二亦曰震来者以震与艮相覆初自艮而来二亦随初而来故曰震来也震来何以厉葢六二柔顺中正宜静不宜动动则变变则不正矣然居震动之时又不能不动此所以厉也【此爻与坤二同】夫危者贵使平厉何以能免卦中初四互离二居其中鳞次相对其象如介族之贝【贝者海中介虫背隆如龟腹下両开相向形如鱼齿卦内互离为龟二三両隂排列有似腹齿所以取象为贝非货财也】今动而变刚而所谓贝者不见是因心发为亿以丧其贝矣【人心之动为亿中变之象也故二五皆言亿】然贝虽丧而反得与六五相应五在四之上四互艮为山以九居之九陵之象也二以震足跻其上【谓二变刚升五也】则刚健中正而危者得平何患于厉乎顾跻陵可以得中而丧贝未免失正当此之时惟以跻陵为急勿以丧贝为忧而复事于逐大约二自三四以上应于五五亦由上而初以下应于二不过七日之间【凡歴七位故曰七日】而柔中依然所丧之贝可以复得逐何为哉【震为马故曰逐艮为止故曰勿逐七日即七日来复之义得者得此中得此正也】
　　象曰震来厉乘刚也
　　此乘刚与他卦乘刚不同此言六二柔顺中正本无可危以乘初九之刚初动而二亦因之而动动则有不中不正之忧此所以危也旧解以刚来难御释之非卦防矣
　　六三震苏苏震行无眚
　　卦以人心之动立义故诸爻皆贵动而六三以柔居刚不中不正尤贵于动葢动则可变不正以归于正也但六三隂柔不能自动因初之动以为动而三之所处去初已远所为动者不过偶尔之萌蘖而已卦中三上互解有草木方苏之象初五互屯亦有草木方苏之象故为震苏苏【人死复生曰苏生物将舒曰苏解象草木甲拆屯象草穿地未伸皆此苏字之象】夫改过迁善正宜如雷之奋发今震而苏苏能无眚乎【坎为灾眚互坎故有眚】为六三者诚能因此苏苏而鼓其志气奋其精力震动以行于四【震为足故曰行】则刚柔易位自有如火之始然泉之始达者【三往四下卦成离上卦互坎】夫何至有苏苏不振之眚乎【三变无坎故曰无眚】
　　象曰震苏苏位不当也【当得浪切】
　　三与二同附初而动而三独苏苏者以六三柔居刚位也若知其失而震行焉则易柔为刚而位当矣
　　九四震遂泥【泥乃计切】
　　此卦上下両震初九九四各为一卦之主似四与初无以异但初以刚居刚得正而又为震之始其于人心为发念之初而又出于正故初以虩虩而致福四以刚居柔不正而又为震之继且又介于四隂之间互坎之内震为马坎为水坤为土水土相交为泥以马而动于水土之中有陷入于泥而已矣遂者入而不出之意爻有此象其在人心为陷溺既深欲奋而不克自起其凶可知
　　象曰震遂泥未光也
　　九四以阳刚介于重隂之间为沟渎为隠伏【俱坎象见说卦】身陷于泥淖而不能出犹心溺于人欲而不能振其暗甚矣若下与三易又当二五往来之后岂不成离体之光明哉而在此时则未光耳
　　六五震往来厉亿无丧有事
　　六五以隂居阳位虽不正而处上得中所谓喜怒哀乐之未发者也以当震之时与二相应二以跻九陵而为震往五以七日复而为震来往来之间少有不慎中德丧矣当此际者岂不岌岌乎厉哉虽然厉于心而恐惧益严必亿于心而脩省益宻凡平日战战兢兢以有事于中者今自静而动尤当精以察之一以守之务期允执厥中往无丧而来亦无丧焉无丧而吾心之本体发亦如其未发矣【此爻往来二字旧解俱欠分明有事二字或作祭祀之事谓即不丧匕鬯意不知不丧匕鬯指初非指五也】
　　象曰震往来厉危行也其事在中大无丧也
　　震之往来而爻曰厉者人心易动而难持二往而行于五五来而行于二一有不谨此心即逝其行甚危故也然其行虽甚危而其事则在中故二与五同一中二动而变刚虽不失中已丧其正五动而下柔不但不失中反因动而得正是其无丧乃大无丧也厉亦何伤哉【震为行大谓变刚或以大为释亿字非也】
　　上六震索索视矍矍征凶震不于其躬于其邻无咎婚媾有言【索桑落切矍俱缚切】
　　此卦初上両爻皆得正初为卦主已备彖辞之理上为卦终亦无可发之义卦中二变易五両爻已明申其防唯三四両爻居位不正爻中木曾切实详明而上六又与六三相应故于上爻言三四之当易以终一卦之意言六三以柔居刚于三见为苏苏者于终仍见为索索而气不健因之居大离之中其体不正视矍矍而见亦不明【索索矍矍皆雷声震后之象】以不健不明之资而贸焉以往动必得凶矣若震不于已之躬【三居艮背有躬之象】而于四之邻四虽遂泥终属震主则刚柔易位各得其正终能转败以为功而无咎且不但已得以无咎而已而所应之婚媾【三四易位上有正应故曰婚媾】亦将有哑哑之笑言焉而若之何弗震【向以此爻为指上六细推上六并无此义今以属六三似合系传卒成之终之防】
　　象曰震索索中未得也虽凶无咎畏邻戒也
　　震索索者以中心未能自得也征虽凶而能无咎者以邻有遂泥之患畏而戒之也知畏而戒之则必无躁动之失矣　卦中共二十一震字惟震惊百里洊雷震二震字以雷言震行无眚震不于其躬二震字以人之奋兴言其余俱以人心之动言
　　艮【艮下艮上】
　　艮其背不获其身行其庭不见其人无咎【艮根恨切背必内切】艮义为止其象为山此卦両艮相承取象于人则为背葢人身无处不动惟背不动故卦中所言皆于背面取象以其有似于山与止也六爻以九三上九为主而上九极上能止尤为一卦之主犹震以初九九四为主而初九最下能动尤为一卦之主也其谓艮其背不获其身者谓九三也上九反身而立六四乃其背处九三于此而止是艮其背也既艮其背则背前之身所为口鼻耳目四肢之欲皆无从而获矣【艮手为获在背故不获六四为身爻辞曰艮其身是其证也】其曰行其庭不见其人者谓上九也震为行艮为门阙内卦为室外卦为庭三上互离为见二三四五皆为人【二五为三画卦之人三四为六画卦之人】上九反身向外故行其庭不见其人也既不见其人则凡人之爱恶攻取亦无从而见矣夫人心之所以纷纷不静者以有身与人之见耳今内焉而已见之不生外焉而人见之不起此心寂然一如山之静而不动矣何咎之有【前人谓両卦如両人相背而立初看甚善细思之所谓相背者以上九面向外九三面向内也夫上九向外是矣九三向内则三为背二应为身身在其前何云不获况爻辞具在不惟与二四爻辞相左并与九三爻辞亦不合也】
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　艮卦一阳二隂阳气上进至三画而极无可复进故艮之义为止然非一于止而已亦顾其时何如耳葢时者当其可之谓如九三时当止则止止固止也上九时当行则行【倒震为行互震亦为行】行亦止也行为动止为静动静各随其时而皆不失其当然之理是则止之为道下有本体之离为光上有互体之离为明不其光明而不可掩乎【此释卦名兼以卦象推言其理如诸卦时义大矣哉之类勿牵入卦辞中】卦辞言艮其止者人身惟背为止于背而止是止其当止之所也能止其当止之所则于凡事凡物至善之所在必知之明守之固随其所处莫不诣乎其极而不迁矣卦体内外三爻其下皆隂其上皆阳以均敌为相应不以交感为相与有各安其止之义是以内焉止其所而不获其身外焉不相与而不见其人得以无咎也
　　象曰兼山艮君子以思不出其位
　　艮象为山曰兼山者非山上又一山言前一山后一山也君子观兼山之象知后山之止乎前山之内者内为其位也吾心之所处即为内吾惟思安吾内而嗜欲攻取之不起不出其内之位焉知前山之止乎后山之外者外为其位也吾身之所处即为外吾惟思安吾外而往来酬酢之皆忘不出其外之位焉不出其位则思有所止矣思有所止而吾心之体亦如山之静而不迁矣【震卦以心之动言此卦以心之静言】
　　初六艮其趾无咎利永贞
　　艮与咸皆以人身取象初以隂偶而居最下故均象足其不曰拇而曰趾者趾足跟取其向后也初六当趾位而居艮体故象艮其趾夫趾动物也于易动者而能止似为无咎但初六以柔居刚其位尚不正若守其不正者以为止咎仍不免矣必也变柔为刚永守其正而不迁乃为利耳
　　象曰艮其趾未失正也
　　初六居位不正今艮其趾而不动似失其正矣不知初之艮趾特不妄动耳趾固能动之物也动则变柔为刚甚易其于正究何尝失哉
　　六二艮其腓不拯其随其心不快【腓芳非切拯音整】
　　六二柔顺中正当止之时居趾之上其体両开腓之象为艮其腓【足肚也】是能以中正自守处易动之地而不动者也然成卦之主在三三止而二乃止是三者二之所随也乃二艮其腓而不援乎三三亦艮其限而不拯乎二【拯上举也艮手之象】三互坎为心二变兑为悦其心始快今二不动而三亦不拯是以其心不快也【坎为心病故不快】向使二非中正而上援乎三三亦必为二所动而下拯乎二是二动而三亦与之俱动矣可知三之能艮其背者皆因二之能艮其腓也何也以中正也【此爻不拯其随二句诸家皆以六二不能拯救九三之失二心不快言不知九三乃艮其背者二既艮其背尚何失之可患而待二之拯乎若不拯而心遂不快是二之心先不能安其所止矣其何以拯人况二方称腓旋又穪心忽上忽下其位亦乱且心字快字二爻并无此象一说离而诸说皆为之不合矣】
　　象曰不拯其随未退听也
　　三之不拯其随者以三未退于下而听乎二也【坎为耳痛故未听】三未听二则三之能止可知而二之能止亦可知矣【三下居二为坎坎为耳是听二也今三止不动故云未退听】
　　九三艮其限列其夤厉熏心【夤引真切熏许云切】
　　此卦与震卦相对一以动言一以止言震以初爻为主九四乃当动而不能动者此以上爻为主九三乃当止而不能自然而止者葢此卦之三即震卦之四也　此爻正发明卦中艮其背之义所谓夤者先儒训为夹脊骨即背也指六四而言艮为门门有限以隔内外犹人有腰以分上下故谓之限九三重刚得正为下卦之主而界居上下四隂之中有艮其限之象夫限腰也虽在背而实非背也而卦曰艮其背者葢背在腰之上三艮其限则限前夹脊之骨所谓夤者俨然如排列于目前是虽未艮其背而已不啻如艮其背矣苐背为宁谧之所而限在屈伸之间犹三正观之为艮之止互观之又疑为震之行似静非静似动非动之地三之居此能不危厉于心如火之薰而不安乎【下本离体为火二四互坎为心病此薰心之象】此欲止而不能自然而止者之象也然而三已固守而止之矣
　　象曰艮其限危熏心也
　　九三为下卦之主乃艮其背者何至熏心若此以九三在全卦为艮其背在六爻则为艮其限下连二隂似止上连二隂似行以当止之时而介于行止之际故危厉至于如此耳【九三在腰本非心位然木动火生心必不宁是不能时止者与震之九四义正相对】
　　六四艮其身无咎
　　由趾而腓而限以上则背矣六四居此应曰背而曰身何也葢人之体自后视之为背自前视之则为身彖所谓不获其身者此也九三之列其夤既已举四之背而指其处则六四之所止者可不曰背而曰身矣六四以柔居柔实当其处故象为艮其身夫身乃九三之所不获者而四反获之得毋有咎乎非也此之艮其身者即卦之艮其背者也无咎也
　　象曰艮其身止诸躬也
　　象传以止诸躬为艮其身非苐换其字面而已葢人身伛为躬躬即背也六四应为背而爻乃曰身夫子恐人悮视为背前之身故曰所谓艮其身者乃言身伛之躬也即背也即九三所止之处也九三止于背之下六四止于背之中搃之一背而已矣
　　六五艮其辅言有序悔亡
　　背以上为颈居颈之左右可见者辅也卦互颐五当其位故象艮其辅夫辅以出言而言贵有序六五以柔居刚中而不正不正则辅之发而为言者必不能有序而当理其悔必矣惟相时而动可以止而止者亦可以行而行【辅乃夹车之木所以为行者故借以为象即彖传中时行之意】俾五上易位则既中且正是惟无言言皆无过不及而合于中也无偏无党而得其正也句初至上尚有无序之悔哉夫艮其趾腓与限身此非礼勿动也艮其辅此非礼勿言也言动皆得其止止之道于是尽矣
　　象曰艮其辅以中正也
　　六五以柔居刚位本不正而爻谓艮其辅言有序者唯其柔刚易位以中正也不然中而不正能必其言之有序哉
　　上九敦艮吉
　　自初至五一身之体已正言动之理已该凡人之所当止者无遗义矣上九为一卦之主故于此搃言全体艮止之道曰人能于一身之间自趾而腓而限而躬而辅无一不得其止则艮止之道已足至此唯有敦笃其止使吾身所为艮其趾腓限身与辅者永远得止更无不止之处乃吉也　艮以成终为义故上九不以人身取象而祗言其成一卦之终观诸爻皆曰艮其而上独曰敦艮可知向以上与各爻相对看似非卦防
　　象曰敦艮之吉以厚终也
　　物之易动者以其薄也如筑墙然薄则倾厚则固矣山之形其厚为何如况上九居重艮之上山外有山厚而益厚各爻之艮以厚始上九之艮更以厚终始终皆厚是真能安其所止主静以立人极矣爻许其吉葢以此耳











</div>
    <div class="pagination">
<a href="周易辨画_page19.html">上一页</a><span>...</span><a href="周易辨画_page15.html">15</a><a href="周易辨画_page16.html">16</a><a href="周易辨画_page17.html">17</a><a href="周易辨画_page18.html">18</a><a href="周易辨画_page19.html">19</a><span class="current-page">20</span><a href="周易辨画_page21.html">21</a><a href="周易辨画_page22.html">22</a><a href="周易辨画_page23.html">23</a><a href="周易辨画_page24.html">24</a><a href="周易辨画_page25.html">25</a><span>...</span><a href="周易辨画_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
