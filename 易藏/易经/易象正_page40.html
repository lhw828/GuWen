<!DOCTYPE html>
<html>
<head>
    <meta charset="UTF-8">
    <title>易象正 - 第 40 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 40 页/共 52 页</h1>
    <div class="content">　　象曰不及其君臣不可过也
　　【正曰小过之恒常也日月之食各有常度日食于正交则月食于半交过正交之后则遇半交之前不及正交之前则遇半交之后九道盘旋或嬴或缩或过不及各有所遇之故人道屈伸明晦之间各有所遇不可逃也日祖而月妣日君而月臣过于朔而遇于望过于望前而遇于望后与不及于朔始而遇于望前皆遇也诗曰彼月而食则维其常此日而食于何不臧圣人不敢以月食为常犹且修其隂徳登社鸣金萦丝而救之以教于祖妣君臣之无所亲疎也是同体之义也曰然则不言父母何也曰避于乾坤也父而母之则綦亲祖而妣之则綦尊日月言其尊者也】
　　九三【小过之豫正变象】
　　小过亨利贞可小事不可大事飞鸟遗之音不宜上宜下大吉
　　豫利建侯行师
　　弗过防之从或戕之凶
　　象曰从或戕之凶如何也
　　【正曰防之贵豫也以为小过而不之防则戕我者至矣故豫者所以防患也为干戈以防暴乱为爼豆以防干戈作乐崇徳者建侯行师之所从出也重门击柝而后暴客不作克勤细物而后嘉绩可集诗曰既作泮宫淮夷攸服盖言豫也日月之行托于天载或遇或过而人犹知之况于人事成败得失魄兆先见者乎书曰怨岂在明不见是图小过之豫盖欲图之蚤也然则圣人固亦善防欤曰非防人也防过而已】
　　九四【小过之谦】
　　小过亨利贞可小事不可大事飞鸟遗之音不宜上宜下大吉
　　谦亨君子有终
　　无咎弗过遇之往厉必戒勿用永贞
　　象曰弗过遇之位不当也往厉必戒终不可长也【正曰日月当食又何咎乎九四之间为正交中折其十三六日七分日月过之则不复遇遇之则不复过弗过遇之则亦君子之命也君子惕厉以存其学戒惧以存其性和柔平通以存其命往厉必戒勿用永贞圣人于此则必有取之矣诗曰日月告凶不用其行四国无政不用其良去凶而用良择吉而用行谦谦之卑以尊而光夫非善图厥终而能如此乎】
　　六五【小过之咸】
　　小过亨利贞可小事不可大事飞鸟遗之音不宜上宜下大吉
　　咸亨利贞取女吉
　　宻云不雨自我西郊公弋取彼在穴
　　象曰宻云不雨已上也
　　【正曰时已过矣而乃感之若似讳食者也然而非讳食也宻云之于丰蔀异道也君子反徳各当其度而已云雨晦冥在穴不移飞鸟之藏弋人是知日月食矣而隂云蔽之日月不以隂云辄改其度君子有过而左右防之君子不以左右而忘其故公弋取彼在穴是君子之虚受也诗曰肆戎疾不殄烈假不瑕不闻亦式不谏亦入文王则得弋取之义者也】
　　上六【小过之旅】
　　小过亨利贞可小事不可大事飞鸟遗之音不宜上宜下大吉
　　旅小亨旅贞吉
　　弗遇过之飞鸟离之凶是谓灾
　　象曰弗遇过之已亢也
　　【正曰弗遇则非正交也非正交未有食者也而又有过之何也日度迟疾之有纡骤也虽智数未之能测也飞鸟征厉过而离之若过客之离于旅舍也诗曰鱼网之设鸿则离之是犹之无妄也无妄而得灾君子未有不戒惧者也然则小过之旅文王亦用之乎曰小畜无妄文王皆用之也然则小畜之彖独见于咸无妄之独见于旅何也曰是位也时也或遇之或过之皆命也命之所值君子皆引为已过故上不怼于天地下有以儆于大众诗曰天命不彻我不敢效我友自逸云汉之诗曰耗斁下土宁丁我躬是犹遇之而不敢避者也然则日月之行是天道也臝转而歌无与于人而必曰是人事者何也曰春秋二百四十二年臣子弑君三十有六其奔走覆亡者无算也或过之而弗遇或遇之而弗过其过之以为相失也而或适以免旤其遇之以为相得也而或适以不免突忽之出入其称伯公子则未有处也衎剽之立归其或出或弑亦未适定也以为过之若飞鸟之过遇之则飞鸟之遇也师矌侍于晋侯晋侯曰卫人出其君不亦甚乎对曰或者其君实甚良君将赏善而刑淫养民如子盖之如天容之如地民奉其君爱之如父母仰之如日月敬之如神明畏之如雷霆其可出乎夫君神之主而民之望也若困民之主匮神乏祀百姓絶望社稷无主将安用之干侯之变赵简子问于史墨曰季氏出其君而民服焉诸侯莫之罪也对曰天生季氏以贰鲁侯为日乆矣鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然诗曰高岸为谷深谷为陵三后之姓于今为庶主所知也甚矣史墨之言不如师矌之顺也然而闻之足以戒故史墨之言则谓小过之旅也飞鸟之灾是也师矌之言则谓小过之谦也往厉之必戒是也然则过其祖遇其妣不及其君遇其臣之果何谓也谓夫小过之恒也致谦而已六二柔也六五亦柔也柔不可过刚尤不可过也过其祖而遇其妣不及其君而遇其臣为臣子则宜如此也子产作慧而子国叱之曰童子何知范文子掩人于朝武子杖之折笄夫亦有防戕弋穴之心乎何其戒之蚤也然则六五之咸非小畜也而亦曰宻云不雨自我西郊何也曰咸与畜皆未之敢决也取其至隂感其少阳取其至柔感其少刚宻云之义或在此乎】
　　【小过之变六十四其体尽变复为中孚不变而反易则犹之小过也故小过不别为用用其似中孚者以谓坎水之变体取于震艮合两而一寓是隂节之终亦隂节之所谓也五爻递变有涣益小畜履损节犹之中孚一爻独用者是亦法之乾坤也】
　　【小过之小过】
　　小过亨利贞可小事不可大事飞鸟遗之音不宜上宜下大吉
　　象曰山上有雷小过君子以行过乎恭防过乎哀用过乎俭
　　【正曰天交地中雷以之上山孚过相次为大离坎亦两济之义也】
　　小过之涣【初八六二九三九四六五上六】
　　小过亨利贞可小事不可大事飞鸟遗之音不宜上宜下大吉
　　涣亨王假有庙利渉大川利贞
　　【正曰小过之涣鸟体皆动而垂翼不举以是渉川则灭顶随之矣天下之为小过者恭俭哀三者而已过此以往则皆大过也慢之无小若萧同叔子之笑跛眇也汏之无小若蔡昭侯之作佩裘也乐事无小若卫懿公之好鹤也王子頽享五大夫乐及徧舞郑伯闻之见虢叔曰寡人闻之哀乐失时殃咎必至今王子頽歌舞不倦乐旤也大司宼行戮君为不举而况乐旤乎夫子頽奸君之位迫逐天子郑伯不之讨也而讨其徧舞谓其举小以彰大也然则子頽不徧舞郑虢遂立之乎曰东西周之旤则必从此始矣故享帝立庙诚敬而已钟鼓玉帛君子冇所不敢举也】
　　小过之益【二八初六九三九四六五上六】
　　小过亨利贞可小事不可大事飞鸟遗之音不宜上宜下大吉
　　益利有攸往利渉大川
　　【正曰小过之益在古人之称杜蒉也杜蒉者屠蒯也晋荀盈如齐还卒未葬晋侯饮酒乐膳宰屠蒯趋而入请佐使尊许之遂酌以饮矌曰子卯不乐谓之疾日女为君耳将司聪也股肱或亏何痛如之女闻而乐是不聪也又酌以饮外嬖叔曰女为君目将司明也事有其物物有其容今君之容非其物也而女不见是不明也又执以自罚曰味以行气气以定言臣实司味二官弗御而君弗命臣之罪也公説彻酒为是不敢废知氏而立外嬖故杜蒉之遗音则可谓益矣益以迁善改过晋侯之不废知氏而立外嬖小过之益晋侯亦有焉】
　　小过之小畜【三七初六六二九四六五上六】
　　小过亨利贞可小事不可大事飞鸟遗之音不宜上宜下大吉
　　小畜亨宻云不雨自我西郊
　　【正曰隂阳之滞于中皆过也过而止犹可以寡则小畜近于寡过也或曰是皆非大事也为之分过焉鞌之防韩献子将斩人却献子驰将救之至则斩之矣却子使速以殉告其仆曰聊以分谤也宋皇国父为太宰筑台妨农子罕请之弗许筑者讴曰泽门之晢实兴我役邑中之黔实慰我心子罕闻之亲执扑以抶不勉或问其故曰宋国区区而有诅有祝旤之本也韩献子与皇国父小过也献子与子罕则所谓小畜也二至而食谓之过宻云而雨谓之畜】
　　小过之履【四七初六六二九三六五上六】
　　小过亨利贞可小事不可大事飞鸟遗之音不宜上宜下大吉
　　履虎尾不咥人亨
　　【正曰小过之履则犹为正者乎曰恐其已懦也震干也艮泽也干动而彊泽淖而汚是有凶事畏其陷也君子秉道而行以礼自持赵宣子骤諌灵公不从夜使人刺之入其庭登其堂厯其寝无人焉宣子方朝服而假寐刺者投刄而出触槐而死晏平仲以士礼居桓子之防以下大夫祀其宗崔杼之难三召不往而不敢难也季文子与于仲遂之事赂齐以济西之田叔肸非之文子为之敛约妾不衣帛马不食粟而卒以成名于天下故小过之履君子之所乐与也恐其卒不中于礼若魏人所刺褊心者则君子所不事也】
　　小过之损【五八初六六二九三九四上六】
　　小过亨利贞可小事不可大事飞鸟遗之音不宜上宜下大吉
　　损有孚元吉无咎可贞利有攸往曷之用二簋可用享【正曰小过之损以惩窒过行可以往亦可以享范宣子与苏大夫争田三年矣将讨之问于诸大夫室老皆以职辞无对者问于叔向叔向曰盍问之祏訾乎见祏訾祏訾辞以祀事谓明徳之可以祭也争田而祀则其为祀者少矣子产聘于晋就小国之赋焉防于楚献侯伯享公之礼六虽晋之墨臣楚之傲主莫敢难也故天下之可以免过者其惟礼乎忿欲克则仁礼复仁礼复则天下归君子所从事则必于此矣】
　　小过之节【上八初六六二九三九四六五】
　　小过亨利贞可小事不可大事飞鸟遗之音不宜上宜下大吉
　　节亨苦节不可贞
　　【正曰小过矣而又为制数度议徳行何也夫谓小过之不足与制议乎制议之而无过则遂无过也然而已穷矣是其动皆不中下悦而上险若范文子与叔孙昭子之祈死也无所置其制议焉宋伯姬之死君子谓之女而不妇臧坚之死君子谓之妇而不夫防之战卫人获臧孙坚齐侯使夙沙卫唁之夙沙卫幸也且曰母死藏坚稽首曰拜命之辱抑君赐不终姑使其刑臣礼于士遂以杙抉伤而死臧坚则可谓贞矣然不如死鼓之勇也然则曹沫贤于臧坚乎曰曹沫则可与议数度矣然则夫子之与叔肹不与公子札何也曰何为其不与札也曰叔肹之卒书曰公弟叔肹卒季札之聘书曰呉子使札来聘则是不与札也曰为其国绌也有使之者或受其恶焉臣子为国受恶则是可议徳行也】
　　【咸亨至中孚小过十六卦一千八十六年余九十六日加孚过二反复为一千二百二十二年余二百八十八日七十二限计之余两济及干日月食分于是尽矣梓慎曰二分同道二至过之大过犹之同道小过则明乎其为过也限至小过而尽矣正曰頥则阳也直于南政大过隂也直于北政小过从颐大过从中孚从爻者也颐从中孚大过从小过从象者也乾坤之象颐大过坎离之象中孚小过日月皆交食有浅深至于两济而既矣既者天地既之非既之旬朔也】
　　【序卦传曰节而信之故受之以中孚有其信者必行之故受之以小过是岂谓不信者发乎宋背金之盟非过也守金之盟非信也宋之失信在辽而不在金其过信在和而不在战也理宗七年辛卯限在中孚明年伐金又明年金主守绪走蔡州又明年甲午蒙古入蔡州杀守绪及其立主承麟于是金亡金亡在中孚之初距徽钦北狩百有十年巽兑之中交中夏之正孚过之初交邉域之际也于是赵范议复中原防兵趋汴旋即弃汴而归丙申王旻作乱遂弃襄阳孟珙既复襄阳与余玠共收西蜀二贤戮力奄忽俱凋渐经分道而来朝廷所倚独一贾似道似道降书甫出于袖捷音腾播于朝又拘留信使以掩厥丑度宗初六俯躬答拜以朴簌之臭承尚父之宠既而樊襄俱陷元师东下汪立信之防不行文天祥之谟已晚伯顔有言汝国取天下于小儿失天下于小儿复何辞乎度宗之先甲子孚过中交宋綂已絶而犹栖迟十一二年乃覆于厓陵之下自古亡国之异亦未有如此者庚辰元杀文天祥己丑杀谢枋得乙未元成宗立又十一年武宗海山立中原豪杰之士所受治于元者可屈指而数也自周平王四十九年己未春秋立元凡三十限体卦厯实二千一十八年而届于元成宗之丙申后限六十七止于癸卯明年而金陵啓祚干龙乃兴中交三十五年建文受之前限六十七年上于周宣王癸丑中交三十五年而在共和之初坤元分济故中交者天地之所立限也乾坤成列南北分中各二千一百八十四年通朞合体之数也实厯二千一百五十三年余三十日四分凡三十卦实厯二千一十八年加一卦为二千八十五年余三百二十三日又半交三十三年一百八十三日合为二千一百二十年洪武丁丑三月清明之末也以桓王三年甲子歩之得永乐壬午嵗前冬至交于干中或曰是未济之中也曰前际坤元入于宣幽何为其两济之交也然则用卦专乗之数如何曰体卦三十限用卦二十四限四六五六逓相及也用卦八十五年余五十九日以二十四限积之二千四十三年益以通朞之数三十年为二千七十三年外加四十三年甲辰交于震艮之中内减四十三年己卯而交于鼎革之中鼎革己卯即张陆过渉之嵗也故易之绳凖必在中交也日月星辰之所取道也然则体用兼乗之数如何曰兼乗之数七十五年余二百五十四日以二十八限乗之得二千一百十九年余百七十二日洪武丁丑嵗夏至前十日也以桓王三年甲子歩之得永乐壬午嵗夏至前十日燕师鹰扬之防也二十四限交者得震艮二十六限交者得渐归妹是皆序卦也衡图南北则各有所取之矣然则是皆不泝之幽平乎曰前限则幽平也图之有平王元年何也曰平王四十八年足以洪建三十五年泛厯二载则亦可取也而圣人业有其绳凖引伸触类夫有不胜取者矣】
　　
　　既济亨小利贞初吉终乱
　　彖曰既济亨小者亨也利贞刚柔正而位当也初吉柔得中也终止则乱其道穷也
　　象曰水在火上既济君子以思患而豫防之
　　【正曰既济之终乱何也曰怠也然则豫之不乱何也曰豫知戒者也既济不知戒者也人自谓无患也而或患生焉汤诰曰尚克时忱乃亦有终多方曰时惟尔初不克敬于和则无我怨三代之子孙借其先徳自谓既济者多矣而不济者比比也诗曰天生烝民其命匪谌靡不有初鲜克有终盘庚曰汝不谋长以思乃灾汝诞劝忧今其有今罔后故慎修思永古人之所贵也然则水在火上何也曰水者火之蒸气也蒸气上盈降而灭火虽强主亦有女旤诗曰燎之方扬宁或灭之赫赫宗周褒姒烕之君子为患即不至于灭祀而防茀杀牛其所繇来不可不审矣故思患豫防既济之象也焚于已鼎覆于已熟或生或杀或甘或毒其究也为慎辨物居方】
　　初九【既济之蹇】
　　既济亨小利贞初吉终乱
　　蹇利西南不利东北利见大人贞吉
　　曵其轮濡其尾无咎
　　象曰曵其轮义无咎也
　　【正曰既济矣而犹且蹇反身修徳则是未忘难也赵简子使尹铎为晋阳曰必堕其垒培若见垒培是见寅与吉射也尹铎往而増之简子怒欲杀尹铎邮无正曰昔先主文子少衅于难从姬氏于公宫无典刑师保基于其身以复其所及景子亦长于公宫纂受先业无谤于国乃择言以教子择师保以相子而子皆疏之以及于难尹铎曰思乐而喜思难而惧人之道也委土可为师保吾何为不増简子説乃以免难之赏赏尹铎故如简子可谓不忘难矣济难而不忘虽曵轮濡尾何咎之有】
　　六二【既济之需】
　　既济亨小利贞初吉终乱
　　需有孚光亨贞吉利渉大川
　　妇防其茀勿逐七日得
　　象曰七日得以中道也
　　【正曰既济而思患者鲜矣需以宴乐宴乐而防茀左右之借房闼之蔽是可以勿逐也君子济难去其节以惟大政慎黙以居之寛绰以舒之喜怒笑詈不滥于仆御如是则可谓知治者矣晋文公之出也寺人勃鞮斩袪于蒲城里鳬须窃其守藏及其入也而公皆见之是以吕冀之乱获免于公宫故需而防茀防茀而又逐之旤乱未平而怨恶沓至非内顺之道也洛诰曰彼裕我民无逺用戾君陈曰寛而有制从容以和是则既济之需之谓也】
　　九三【既济之屯】
　　既济亨小利贞初吉终乱
　　屯元亨利贞勿用有攸往利建侯
　　高宗用伐鬼方三年克之小人勿用
　　象曰三年克之惫也
　　【正曰既济之屯亦未免难也夫是有挟其才智以侈为功名者矣伐鬼方而克之可用也三年而后克之则不可用也三年克之则犹可用也使君子侈其名而小人侈其功则不可用也古之圣人亦有以驰骋偾事者隆本而持末慎始而要终善为经纶者日守此草昧也诗曰匪安匪舒淮夷来铺又曰不留不处三事就绪疲中国以事遐方功成则不得不赏不成则劳费十倍此先王所以慎固封守不勤逺畧也建侯不宁亦庶乎无时或怨矣然则易之屡称帝乙高宗何也曰君也师也成汤之永终知敝武丁之思乱豫防二者先王之所贵也夏以妹喜殷以妲已周以褒姒虽飞亷恶来韦顾昆吾未有其竪靱也汤诰曰殖有礼覆昏暴説命曰惟事事乃其有备有备无患二者其子孙有不能守也然则高宗之时亦有小人乎曰帝乙之时而有女谒谗夫况其中叶乎君子以礼制其内以义制其外故为归妹以治女谒为既济以治谗夫女谒之与谗夫两者相为倚伏否泰治乱之所终始也易于两济正言治乱以阃外之治治之于否泰不言治乱则犹以阃内之治治之也故泰于归妹既济于未济两王同辞春秋之畏戎狄不甚于畏女谒也楚吴越之僭也始而国之既而人之既而子之杞叔姬一女子往还父母之国而四见于经然则少齐之卒公卿再反而不着少齐何也曰微之也着其礼者而微其非礼者亦犹以外治治之若姜氏之出入则不得以外治治之也然则劳兵逺师春秋亦与高宗乎曰挞伐秉钺再见于诗何为其不与高宗也春秋所不与者夙沙厘之殿逢丑父之替贾举州绰邴师之毅虽可而春秋不与也至于小国逺与盟防以攘夷狄则春秋无所不与者天子之斧逺及四海周书曰其克诘尔戎兵以陟禹之迹方行天下至于海表罔有不服犹恐有小人依附女谒以兴戎于内故又曰继自今后王立政其惟克用常人然则女谒之盛何诗似之曰维秦风乎阎赵之旤兆于寺人以寺人而达君子犹鬼之吁帝也其诗曰未见君子寺人之令见君子而并坐鼓瑟犹见病而投之毒也不如不见之矣故其诗曰今者不乐逝者其耋夫君子之恶小人则亦谓此也以房中之好与于寺人而犹有死亡之忧况于秉钺从征于万里之外者乎】
　　六四【既济之革】
　　既济亨小利贞初吉终乱
　　革已日乃孚元亨利贞悔亡
　　繻有衣袽终日戒
　　象曰终日戒有所疑也
　　【正曰已日乃孚而曰终日戒何也甲己之合则犹六日焉故未可革新未可取衣袽之苴漏茍塞而已茍塞而心戒虽既济有未济之惧也君子之济事可革则革之不可革不以身试也盘庚曰尔忱不属惟胥以沈诗曰其何能淑载胥及溺长虑者所以属忱序爵者所以拯溺也长虑之不用序爵之不试以济大川鲜不覆矣诗曰如彼泉流无沦胥以败】
　　九五【既济之明夷】
　　既济亨小利贞初吉终乱
　　明夷利艰贞
　　东邻之杀牛不如西邻之禴祭实受其福
　　象曰东邻杀牛不如西邻之时也实受其福吉大来也
　　【正曰既济之明夷是当文王与纣之事也小过之西郊既济之西邻文王则用以自与也鬼神之魄兆发于东北而宅于西南其荣实发于东南而收于西北夫亦其徳而已矣不在于位既济之九五水则为政也水尅牝牛火伏而伤柔顺文明未受其祥然而时则已至矣诗曰既克有定靡人弗胜有皇上帝伊谁云憎是则文王之谓也故易之有先甲先庚东邻西邻爻象相取是圣人之明防也】
　　上六【既济之家人】
　　既济亨小利贞初吉终乱
　　家人利女贞
　　濡其首厉
　　象曰濡其首厉何可乆也
　　【正曰既济之上且乱矣乱而以家人治之盖多所不治也故女贞者所以保吉非所以济乱也四方有败犹之一家濡首以救之未为失也然而道非豫设变不一适殒身而救人君子不为也然则女贞之利谓不救人者欤曰洁身智也洁身而乱义则亦不智也然则智者固不洁身欤曰濡其首而益于人则为之濡其首而厉于人则亦不为也诗曰就其深矣方之舟之就其浅矣泳之游之何有何亡黾勉求之是既济之家人之谓也】
　　
　　未济亨小狐汔济濡其尾无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　象曰火在水上未济君子以慎辨物居方
</div>
    <div class="pagination">
<a href="易象正_page39.html">上一页</a><span>...</span><a href="易象正_page35.html">35</a><a href="易象正_page36.html">36</a><a href="易象正_page37.html">37</a><a href="易象正_page38.html">38</a><a href="易象正_page39.html">39</a><span class="current-page">40</span><a href="易象正_page41.html">41</a><a href="易象正_page42.html">42</a><a href="易象正_page43.html">43</a><a href="易象正_page44.html">44</a><a href="易象正_page45.html">45</a><span>...</span><a href="易象正_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
