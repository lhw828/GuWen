<!DOCTYPE html>
<html>
<head>
    <meta charset="UTF-8">
    <title>易象正 - 第 27 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 27 页/共 52 页</h1>
    <div class="content">　　【正曰咸艮皆体也艮之辅颊在五而咸当上何也曰是兑之口舌也口舌而之遯何也曰恶夫滕説而将遯者矣君子感人以行不以言感人以言则巫觋之道也诗曰莫扪朕舌言不可逝矣逝人不旋逝言不还立政曰自一话一言我则未惟成徳之彦以乂我受民诗曰其维哲人告之话言顺徳之行以感人心而天下和平则必繇此也】
　　
　　恒亨无咎利贞利有攸往
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　象曰雷风恒君子以立不易方
　　【正曰变化无方者其惟风雷乎风雷之动不终日而曰久于其道何也曰谓夫长妇职内长子职外男女分治不改其度天地之序也天地之序不先于咸恒何也曰已言之谓其本地者也先天地而后男女先男女而后夫妇然则象言雷风而义言夫妇何取之乎曰皆取之矣雷动而风发雷振而风止唱随之义也雷警而风温雷伏而风烈代终之序也夫其恒理则既如此矣君子立方以其不变化贞其变化者动散合功南东定位隂阳相薄寒暑不易传曰烈风雷雨弗迷其象则取于此也故立不易方取之雷风及其究也为迁善改过】
　　初六【恒之大壮正变象】
　　恒亨无咎利贞利有攸往
　　大壮利贞
　　浚恒贞凶无攸利
　　象曰浚恒之凶始求深也
　　【正曰彖两利贞则不可动矣恒而大壮浚于恒者求恒愈深其道已贞镵员求方道乃不臧故夫未雷而风与夫已雷而犹风之皆非物之所利也道太清则无徒水太深则寡游诗曰匪风兮匪车揭兮顾瞻周道中心怛兮有防容之徳者旡疾遽之行故峻行厉声亦君子之所畏也】
　　九二【恒之小过】
　　恒亨无咎利贞利有攸往
　　小过亨利贞可小事不可大事飞鸟遗之音不宜上宜下大吉
　　悔亡
　　象曰九二悔亡能久中也
　　【正曰行不易恭防不易哀用不易俭可谓之久中乎曰是亦非畸行也非畸行则亦可以无悔矣中行伯克鼔鼔子之臣曰夙沙厘不从晋而从鼓也军吏执之辞曰吾事君非事土也今君实迁臣何赖于鼓穆子召之曰鼓有君矣吾定而禄对曰吾委质于翟之鼓未委质于晋之鼓也臣闻之委质而策死古之法也敢即私吏以烦司冦而乱旧章故如夙沙厘则可谓久中也行有小过而至于中道故共姜尗姫春秋之所贵也】
　　【然则恒之小过无辞焉而独言悔亡何也曰是下经之内主也下经之内主何也曰乾坤治上六子治下阳外而隂内阳上而隂下各其宜也谓之悔亡故悔亡之义则自此备也下经之称悔亡一十有三而恒为之主恒治内者也悔生于内咎生于外上经之言无咎下经之言悔亡圣人所教外内之治也人体八尺以八准之六尺有四腓脢上下腰膂受之上动而多咎下动而多悔要其所宜则上为无咎下为悔亡无咎者谓其有思虑者也悔亡者谓其无思虑者也故思虑者圣人之所欲简也敦复之无悔咸脢之无悔两者形性之闗尺也咸复不妄则悔从此亡故咸之九四辍其憧思则幽独之问心亦可以少憩矣晋以众允处于凶地而不疑家人闲家处于有初而不变睽以噬肤有庆于厥宗夬以次且定志于牵羊夬之悔亡不如晋家人睽之正也然且不以流言感其思虑故念朋从而信流言君子之大戒也萃之有位保其终革之改命信其志艮之序言寡其尤巽之有获成其功兑之孚兑成其信涣之奔机得其愿六者皆徳位之所骈集也思虑不纷而神明从之巽兑震艮之交皆聴命于心而震独以匕鬯之故虩虩而苏苏矍矍而索索故名位相求朋从相期亲隣相戒得丧相仍无以谢之则牵羊其选矣必以为皆不可而逃名位郤朋从逺亲隣絶得丧以是为可悔亡者是苦节贞凶之所繇集也然则未济之震伐有赏而亦曰悔亡者何也曰是则惟髙宗为能之髙宗少而荒遯长而恭黙从绳从谏旁招俊彦故有匪夷之思不虑之虑以证于古闻格于上帝故恒之小过处下者也虑大而能小智髙而能下退处于恒人之下而久自谓不足者是怨尤之所不至也】
　　九三【恒之解正变象】
　　恒亨无咎利贞利有攸往
　　解利西南无所往其来复吉有攸往夙吉
　　不恒其徳或承之羞贞吝
　　象曰不恒其徳无所容也
　　【正曰恒而解则缓矣诗曰不解于位民之攸墍又曰莫予旤适稼穑匪解言独立固徳者之恒自厉也巽动而险以变其志虽未失守难以立矣骊姬之难里克先告于优施优施从里克饮酒中起舞谓里克妻曰主孟啗我我报兹暇豫事君乃歌曰暇豫之吾吾不如乌乌人皆集于菀已独集于枯里克闻菀枯也不飱而寝夜半召优施问之故知君之将杀共子也里克曰秉君成杀吾不忍通复故交吾不敢中立其免乎优施曰免矣明日称疾不朝三旬难乃成里克则未变志也然而已解矣解为暇豫者也为人臣而以暇豫事君不夙不夜不往不复其去无恒者防何诗曰被之僮僮夙夜在公被之祁祁薄言旋归言夫有恒而匪解者也无恒而解不占之矣】
　　九四【恒之升正变象】
　　恒亨无咎利贞利有攸往
　　升元亨用见大人勿恤南征吉
　　田无禽
　　象曰久非其位安得禽也
　　【正曰升而无禽何也恶夫恒之数化者也恒守其下徳不冀髙位可以窘素可以庐旅可以独立可以晤语阳节不变则恒体自得升之与恒不相得也动而数化有南征之心焉子产曰服政者蚤夜思之若农之有畔田之贵恒亦各有其畔表也下处而髙冀数动而踵事诗曰牂羊羵首三星在霤无恒徳而载髙位虽欲有禽何可得乎诗曰采苓采苓首阳之巅言夫髙冀而无禽者也其晋郤克郑伯石之谓乎】
　　六五【恒之大过】
　　恒亨无咎利贞利有攸往
　　大过栋桡利有攸往亨
　　恒其徳贞妇人吉夫子凶
　　象曰妇人贞吉从一而终也夫子制义从妇凶也【正曰夫子从妇亦已过矣君子言不过物行不过物本其恒性惟义所适栋而隆则可以从也栋而桡则可以不守也故齐桓公之智不如晋文公之智也桓公得一管仲管仲殁隰朋死而齐国以衰文公得赵衰先轸狐突狐偃而又有郤縠栾枝箕郑胥都狐毛先都先且居诸臣故文公歾而晋以再霸是则管仲之智亦不逮于赵衰也君子之为徳也不贰不爽以致其慎能迁能改以宏其业恒之小过虽过而亡悔恒之大过虽贞而得凶臯陶曰翕受敷施九徳咸事伊尹曰惟尹躬暨汤咸有一徳夫非汤尹之一徳而图王霸之业难矣哉】
　　上六【恒之鼎正变象】
　　恒亨无咎利贞利有攸往
　　鼎元吉亨
　　振恒凶
　　象曰振恒在上大无功也
　　【正曰升之与鼎皆吉象也独至于恒而穷何也恒之不利于鼎犹其不冀于升也振恒而旡功原田而无禽故君子居则安焉行则迁焉求之不深望之不奢持之以平守之以和诗曰神之聴之中和且平洛诰曰公称丕显徳以予小子文武烈奉答天命和恒四方民居师故和恒者古人之所贵也以丰镐之业兴王十八而周公欲去之涧瀍之中亦可谓振恒者矣而且曰卜休恒吉我二人共贞又曰记功宗以功作元祀则恒之鼎周公尝用之矣而曰大无功何也曰丰镐恒者也洛邑鼎者也周之东迁则洛邑恒者王城鼎也诸侯之议戍周犹有和恒之心魏献子曰与其戍之不如城之魏献子则可谓振恒者矣】
　　【咸恒三阳之卦也三阳三隂南北中矣咸艮在内内阳也以从南政天地之序也咸恒损益否泰两济是皆有正应也而易不尚之易之所尚者以其九六观其所之咸恒之有大小过圣人之所慎也因之以为鼎革升萃遯大壮蹇解下经之统领则于是焉举之矣】
　　【序卦传曰有天地然后有万物有万物然后有男女有男女然后有夫妇有夫妇然后冇父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也是传以咸恒遂名夫妇也而言之委曲深至者何也犹上经之首屯蒙也天地分列各居南北而屯蒙咸恒两正其端以教万世之治首正其长子次正其嫡妇长子嫡妇正而后礼乐可以逓起矣然则是何嵗也曰是章武元年汉昭烈即位之嵗也是嵗在辛丑先一年庚子曹操薨曹丕称禅废献帝为山阳公昭烈在蜀中闻帝遇害乃丧制服于是即位昭烈之不即位于庚子而即位于辛丑何也曰闻之有蚤暮制之有先后是人事也而天道贯之先一年则得其隂节后一年则得其阳节隂者将谢阳者微达是天道也自春秋己未至昭烈十四限九百四十二年余九日二分五厘曹操之歾先一年庚子正月薨于洛阳曹丕冬十月称帝以春秋揆之则犹未至于辛丑也春秋以冬至命元庚子十一月至辛丑四月则人事治天道浃可以元合春秋矣故昭烈之受命正也曹丕之受命非正也糓梁子曰人之言者示以事天之言者示以道曹操之不至于辛丑而山阳早废虽不半载而天示见焉然则作者择焉而为之欤曰天道之精閟人受其节山髙泽深何择之有然则昭烈之立吴氏为后正欤曰是皆正也江东方强诸夫人无有贵于吴者曹丕之立甄则非正也故冡嫡之事易春秋之所命始也然则易以屯蒙正子带咸恒正子建魏亦有与于天命也而易正靳与之何也曰是犹之当璧其肘胯及焉耳然则己酉黄龙改元孙权称帝旡当于运厯欤曰是咸之拇与坎之窞也以三世之雄畧而称臣于曹丕汉室之壊荆州永安权实为之权之罪不减于操以为正闰勿数焉耳庚申魏主芳元年曹明已故司马方张不十载遂诛曹爽灭何桓之族是在咸之防腓坎之有险壬申咸坎各在四爻夏吴主权卒又三年司马师废其主芳庚辰司马昭弑其主髦于是恒之四与离之四当事矣不四年邓钟破成都安乐啣璧北地王与瞻尚并命而邓钟破蜀亦死于蜀在突如之爻始尽明年乙酉司马炎立为泰始元年于是四方稍平江南垂熸庚子孙皓出降三国鼎分未十六载司马氏拱手受之禅代之局变为诛夷一百三十余年体卦两交之防阉宦纵横则颐过乱于离坎贤人君子矢心激烈咸烬于阉宦之手阉宦尽而权臣纵横咸恒乱于离坎贤人君子矫情頽放半烬于权臣故道之与运相为张弛一正一反自章帝己丑而后颐坎咸共运而勲戚阉寺权臣相缨络也三者相因乱亡继之矣然则咸遯非体交之卦也而皆以体交治之何也曰是犹之体卦也以用加之则自颐而下大过坎离未济四限相并起也故自勲戚而阉寺阉寺而权臣权臣而戎狄若王瓜之于靡草也然则和帝永元之前无是四乱者欤曰剥之终有新莽临之初有禄产自未济中分而上之交于随蛊泰否皆强诸侯也王者之有霸主霸主之有强大夫天子之有悍后悍后之有宦寺相因为起至于宵小权奸则无所不因无所不起也李杜之觚棱足以令曹瞒终身不帝稽阮之荒顿足以使司马三弑其主前限之异者阉寺养子各袭其侯封其甚者坎过中交三十三年灵帝乙丑之际张让等十三人皆世为列侯后限之异者匈奴复嗣各命为帝王其甚者离遯中交二十八年刘汉建元而后石赵诸国皆相继称制天实为之非人力所能预也】
　　
　　遯亨小利贞
　　彖曰遯亨遯而亨也刚当位而应与时行也小利贞浸而长也遯之时义大矣哉
　　象曰天下有山遯君子以逺小人不恶而严
　　【正曰遯犹来否也先否而去之君子浸逺小人浸长则君子何持危之有曰否可持也遯不可持也否之小人隂节已盈盈且败败而后持之邪正已别易为功遯之小人隂节方厉厉而进进而欲持之邪正不别易为害故处遯之君子则舍遯无术也诗曰荟兮蔚兮南山朝隮婉兮娈兮季女斯饥朝隮者小人之道也斯饥者隠遯之义也君子严其身不严于人严其道不严其辨善且不为何恶之有乎故遯者逺小人之象也逺小人而又保其身保其身乃以保黎民及其究也为容保民无疆】
　　初六【遯之同人】
　　遯亨小利贞
　　同人于野亨利涉大川利君子贞
　　遯尾厉勿用有攸往
　　象曰遯尾之厉不往何灾也
　　【正曰是初遯也而曰遯尾何也君子嘉肥去之已逺是犹有同人之心焉委蛇和光亦曰救也救之不可终亦必遯则是遯尾矣冦贼猛鸷之所搏噬则必于其遯尾也君子淑慎以持其身温惠以持其人在丑不争失的旡怨谋之而获曰非予智图之而胜曰非予武诗曰缟衣茹藘聊可与娱若是亦庶乎免矣是利涉而勿往之谓也】
　　六二【遯之姤】
　　遯亨小利贞
　　姤女壮勿用取女
　　执之用黄牛之革莫之胜説
　　象曰执用黄牛固志也
　　【正曰夫当逺遯之时而有壮女之诫虽冇善説者莫挽之矣天道之支壊亦各有其序也若人焉莫逃之遯而得姤庸愈乎犹八月而之十月也君子观草以知春观霜以知氷是未为明逺也然而已譬故委蛇调停君子之所敬谢也诗曰岂其食鱼必河之鲂岂其取妻必齐之姜大雅曰稼穑维宝代食维好是则固志之谓也】
　　九三【遯之否】
　　遯亨小利贞
　　否之匪人不利君子贞大往小来
　　系遯有疾厉畜臣妾吉
　　象曰系遯之厉有疾惫也畜臣妾吉不可大事也【正曰遯之否俭徳辟难恐不及也何系之有乎系遯者臣妾之事也夫有所谋而告之臣妾则必不逮矣故臣妾者天下所为系畜也夷齐之逃也手不赍粮公子鍼之亡也而有百乗畜系臣妾亦何吉之有乎谓我之能用小人也近情以柔之辑辞以收之情见势绌而靷鞔俱絶故系畜之义近于匪人君子有所不取也冏命曰慎简乃僚无以巧言令色便辟侧媚夫当否之时谁复举此者乎举其系畜者以庶防一吉犹以身尝而得厉药也】
　　九四【遯之渐】
　　遯亨小利贞
　　渐女归吉利贞
　　好遯君子吉小人否
　　象曰君子好遯小人否也
　　【正曰遯退也渐进也君子以退为家小人以进为家各得其家而祸败分焉隂阳之所趋也古之君子三让而进一揖而退小人恶退则以遯为弃妇也然则雨无正之诗非欤曰雨无正为救遯者也或为亲臣则义无所之也然则召公非欤曰召公则未为好遯也鸣鸟方闻天休滋至微周公则召公亦未有遯心然则周公非欤曰周公何过之有三年徂东亦未为退也七年制作亦未为进也书曰明我俊民在让后人于丕时是则二公之志也】
　　九五【遯之旅】
　　遯亨小利贞
　　旅小亨旅贞吉
　　嘉遯贞吉
　　象曰嘉遯贞吉以正志也
　　【正曰是贞志者皆得于小亨未嘉防也而谓之吉何也曰君子者天地之所养也君子得其志天地得其养虽在岩壑亦各有礼乐焉诗曰皎皎白驹食我塲藿絷之维之以永今夕所谓伊人于焉嘉客夫世之所公侯者多有矣咎誉相绳而恶斁逓加卒不见所为优游者君子视之则犹之旅人也诗曰有萋有苴追琢其旅故萋苴之追琢亦古人之所贵也】
　　上九【遯之咸】
　　遯亨小利贞
　　咸亨利贞取女吉
　　肥遯无不利
　　象曰肥遯无不利无所疑也
　　【正曰是泽山之癯也而以为硕人何也曰是天地之所尚也泽山之在天地犹爼豆之在堂奥是皆有君子焉非是不尊诗曰考槃在涧硕人之寛独寐晤言永矢弗谖夫非肥遯而能如此乎故寂感者天地之所贵也市廛荐茅其神不灵致虚以贞故遯世而无尤人之心繇是而当位则帝王之辅也夫是其当岩莘野之初事乎而君子以为卒业天地反复飞潜载升则于是通利焉是神明所为终始也】
　　【然则遯与临不相为表里欤曰固为表里也固为表里而舍八月之义何也曰君子之于易也以之诫不以之劝遯之八月则临也其七月则复也其九月则泰也浸长之道也然则易为对化不为反复者欤何云不为反复也曰以言反复则临之宜为观也遯之宜为大壮也而互易之何也曰临自坤上者也六月而干又两月反而视之则遯矣遯自干上者也六月而坤又两月反而视之则临矣然则林钟八月是生大吕欤曰是太蔟也太蔟而谓之临何也曰子午同位而起蕤宾则是太吕也丑未同位而起林钟则是太蔟也遯为林钟其律五十有四泰为太蔟其律七十有二然则临为太吕二阳之月从丑至申八月而生夷则夷则否也否而后伤伤而后凶然则临之八月有凶宜曰自临而否八月矣犹且曰临而遯何也曰亦仍其贯也自其初位而数之也然则律称六正六间黄钟为子子为干之初九林钟为未未为坤之初六何也曰易道也道本积渐与气升降故阳子而极于已隂午而极于亥律器也器本方圆与时损益故子领六正而究于戌未领六间而究于已然则律之不从未而逆数之何也曰亦各其义也积渐之与升降道各驯致也然则君子之与小人分治天地也犹隂阳之互起也而临曰容保遯曰恶小人何也曰遯之为道天地之贞气也天地之气暑不胜寒君子能容小人小人不能容君子遯之同人利君子贞遯之匪人不利君子贞两者天地之大厉也夫以天地闭塞朝野易治君子逺引贞固其志是而犹有不利则何以处君子者乎遯之六爻皆贵其贞而初之与三别利不利夫亦有容保之意乎曰苟逺而已分疾有喜君子所不敢试也】
　　
　　大壮利贞
　　彖曰大壮大者壮也刚以动故壮大壮利贞大者正也正大而天地之情可见矣
　　象曰雷在天上大壮君子以非礼弗履
　　【正曰可以制情者其惟礼乎礼者天地所为节文也情盛而礼盈礼盈而情竭情竭而质起质起而文衰故曰大壮则衰者将至矣君子知其已壮而守之以正故黄玉帛可以不敝也故夹钟者日月之所繇中也阳进而已过日行而始中阳壮而稺守之若大武之总干山立而迟久也故贞者应钟之义也夹与应应应与林应故林遯而夹壮三钟者隂阳所为条逹反根而致末也用之大壮则其气散越多华而少实故夹钟出四隙之细条繇间出以为枝叶圣人因之以制礼乐柔神人和百度虽不言元亨得其利贞者而元亨之义备矣故非礼弗履大壮之象也大壮独行象疑其彊用以教民噢媮无方及其究也以省方观民设教】
　　初九【大壮之恒】
　　大壮利贞
　　恒亨无咎利贞利有攸往
　　壮于趾征凶有孚
　　象曰壮于趾其孚穷也
　　【正曰物不可以恒壮也壮不可以恒始壮而始动动而谓之恒趾髙心亢其末必繇之矣君子之始进也甚正而巽也巽而犹有凶焉谓其数动也动而不失其恒则犹未至于征凶也多方曰尔维克勤乃事尔尚不忌于凶徳诗曰淑慎尔止不愆于仪不僭不贼鲜不为则若是则庶乎有孚矣】
　　九二【大壮之丰】
　　大壮利贞
　　丰亨王假之勿忧宜日中
　　贞吉
</div>
    <div class="pagination">
<a href="易象正_page26.html">上一页</a><span>...</span><a href="易象正_page22.html">22</a><a href="易象正_page23.html">23</a><a href="易象正_page24.html">24</a><a href="易象正_page25.html">25</a><a href="易象正_page26.html">26</a><span class="current-page">27</span><a href="易象正_page28.html">28</a><a href="易象正_page29.html">29</a><a href="易象正_page30.html">30</a><a href="易象正_page31.html">31</a><a href="易象正_page32.html">32</a><span>...</span><a href="易象正_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
