<!DOCTYPE html>
<html>
<head>
    <meta charset="UTF-8">
    <title>周易观彖 - 第 4 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易观彖 - 第 4 页/共 26 页</h1>
    <div class="content">　　六四师左次无咎
　　柔才处多惧之地又在上卦之下左次之象也
　　象曰左次无咎未失常也
　　六五田有禽利执言无咎长子帅师弟子舆尸贞凶长子用事而又使弟子众主之其凶必矣凡言贞凶者皆言其常此而不变则凶又为常凶之义言必凶也田有禽利执言则师贞矣又必专任长子乃合丈人之吉居尊位爲师之主故用彖义也
　　象曰长子帅师以中行也弟子舆尸使不当也
　　上六大君有命开国承家小人勿用
　　凡上爻有以君道言者皆以卦终取义非以其爻为君位也
　　象曰大君有命以正功也小人勿用必乱邦也
　　用师之时锡命于丈人而不使弟子众主之成败之机也及师既终有命以正功赏而小人不用焉治乱之本也
　　【坤下坎上】
　　比吉原筮元永贞无咎不宁方来后夫凶
　　一阳居尊众隂辅之为比之义又水在地上派别甚多而必有所归乃天下之势自分而合之象故其卦为比○永贞者长守其正固元永贞者能大长守其正固也如此则无外可久之道皆在其中所以受天下之比而无咎也不宁方来后夫凶又为比人者之占
　　彖曰比吉也比辅也下顺从也
　　言比所以吉者以其为亲附之义而在卦体则为下顺从也此释卦名并吉释之亦如师释卦名并贞释之也
　　原筮元永贞无咎以刚中也不宁方来上下应也后夫凶其道穷也
　　又以九五之德羣隂之应释卦辞也后夫谓上六
　　象曰地上有水比先王以建万国亲诸侯
　　建万国则天下各比其君矣亲诸侯则天下比于一君矣
　　初六有孚比之无咎有孚盈缶终来有他吉
　　比之道以诚为本立诚于豫以比于人则可以无咎矣缶者质素之物若能自始至终诚意充积如盈缶然则不惟无咎而终来且有他吉也因初无应故以有他吉言之
　　象曰比之初六有他吉也
　　当比之初处世方始故不嫌于无应而必有他吉也
　　六二比之自内贞吉
　　九五正应二自内卦比之故曰自内比而不失所自则其比人也非狥人矣爻有正德故戒占者正固则吉也
　　象曰比之自内不自失也
　　言不因比人而失已也
　　六三比之匪人
　　卦一阳为比主二应而四承之初则居下未有所比三处髙位而不与五承应是比之匪人也凶咎可知
　　象曰比之匪人不亦伤乎
　　当比时而为匪人诚可伤矣
　　六四外比之贞吉
　　外比比于五也凡六四承九五者皆吉况比时乎其戒则与六二同
　　象曰外比于贤以从上也
　　四所以吉以外比者贤也因爻有从上之义故耳
　　九五显比王用三驱失前禽邑人不诫吉
　　五为比之主而有刚中正之德故极言比天下之道比者亲附之辞也隂相比则私矣显其比则公矣私故计较于物之徃来公故浑忘于彼之逆顺尽我所以比人之道而不计人之比不比则未向乎化者俟之而不追各得其性者安之而不扰此帝王比天下之至也失前禽者当猎之时前禽虽去而不追逐之也邑人不诫者郊野之人不知王者之田猎而戒备也此诗所谓大庖不盈徒御不惊者以象显比之世逺近相忘大顺无迹之盛吉之道也
　　象曰显比之吉位正中也舍逆取顺失前禽也邑人不诫上使中也
　　逺者虽逆如前禽然而在所舍是上之中也近者虽亲如邑人然而亦不诫是化乎上之中也
　　上六比之无首凶
　　比必有主如人身之有首九五卦主所谓元首者也上出其外而不比于五无首之象矣又居卦之终爲后夫之象所以凶也
　　象曰比之无首无所终也
　　后夫则其道穷故曰无所终
　　【干下巽上】
　　小畜亨密云不雨自我西郊
　　小畜者以一隂而畜众阳也凡隂性凝聚阳性发散故阳而遇隂必畅逹之隂而遇阳必阻止之然履亦一隂五阳而不爲畜者畜之义止也聚也在下者止之则不得升在内者聚之则不得发故必隂在外卦然后可以言畜除大有居尊不为畜壮夬之义皆有别取余则一隂畜阳谓之小畜二隂并力畜阳谓之大畜也又风行天上则云气飘扬未能厚聚亦为小畜之义○聚则必通故畜有亨道然所畜者小故其象如密云之不雨以其自我西郊而起以隂唱阳以小畜大也以小畜大故所畜者小然能聚而不散则终有亨通之理也
　　彖曰小畜柔得位而上下应之曰小畜
　　柔得位众阳应之以小畜大也然无大有尊位之分又无大畜并力之势一隂居四仅可以小小畜止而已又所畜者小之义也
　　健而巽刚中而志行乃亨
　　有刚健之资又巽入而不露有刚中之德又居位而志行此所以畜而能亨也畜有亨道传又推卦之善以明之○成卦之义虽主于一隂畜阳及系辞于爻则诸爻皆有畜义不复以隂阳别也故彖传以九五之刚中释小畜之亨义读易者因此乃谓隂虽畜阳阳犹可亨失卦意矣
　　密云不雨尚徃也自我西郊施未行也
　　密云不雨气上行而蓄聚未固也以其自我西郊隂而先唱故施未行也
　　象曰风行天上小畜君子以懿文德
　　君子学以聚之懿文德聚之小者
　　初九复自道何其咎吉
　　下卦三爻自畜者也处下居初而有刚正之德上应六四爲其所畜是能顺时义而止退复自道之象不惟无咎而且吉矣复谓返也
　　象曰复自道其义吉也
　　卦义当止而止是以得吉凡言时言义者皆谓卦之时义也
　　九二牵复吉
　　牵制也二可进之位矣然当畜时而有中德故亦能自牵制而返复吉之道也
　　象曰牵复在中亦不自失也
　　以其在中是有中德故不至躁进而自失
　　九三舆説辐夫妻反目
　　过刚不中居下之上不能自止当畜之时前有六四为畜之主又不得遂其进故有舆説辐夫妻反目之象
　　象曰夫妻反目不能正室也
　　隂阳和而后通犹夫妻和而后顺隂阳不和由阳不交于隂夫妻不和由夫不能正室也三近六四故取夫象上本卦义故取妇象
　　六四有孚血去惕出无咎
　　上卦三爻畜人者也卦之时义以小畜大四为成卦之主而位近五正为以臣畜君之象臣而畜君必有壅阏未能通逹者惟积诚之至则壅阏可去而情可通亦如人身之有结滞血去而气通也如是则可免于忧惕而无咎
　　象曰有孚惕出上合志也
　　承五中正是上合志也
　　九五有孚挛如富以其邻
　　上卦三爻所畜渐固而五以阳刚居尊德位兼盛所谓刚中而志行者也天下事当其时势难以骤返人心难以卒合收拾以萃其涣皆所谓小畜也及乎诚格势聚则人心固结上下响应为有孚挛如而富以其邻之象矣时当小畜故无吉利之占
　　象曰有孚挛如不独富也
　　言畜以孚为本不徒用势位之富
　　上九既雨既处尚德载妇贞厉月几望君子征凶畜极而成故既雨矣既止矣盖积德之满以至此岂智力之所能爲哉小畜时义以小畜大者也小之为道妻道也臣道也以小畜大而至于成退而不居可也故妇而守常不变则有危当月之几望而君子有行则凶葢当隂道极盈之时知进而不知退如月几望而有行之象也此以小畜之极为义于爻之隂阳无所取也
　　象曰既雨既处德积载也君子征凶有所疑也
　　疑如隂疑于阳之疑以小畜大则疑于大矣所以征凶也

　　周易观彖卷二
<经部,易类,周易观彖>
　　钦定四库全书
　　周易观彖卷三
　　大学士李光地撰
　　上经三
　　【兑下干上】
　　履虎尾不咥人亨
　　凡易爻同体而柔乗刚者多有危惧之象此卦六三既以柔乗刚又前蹑干之三阳进退皆危惧之象也故其卦名履而连虎尾为文者取危惧之象也卦象上天下泽名分尊严亦为履义○履虎尾否之匪人同人于野艮其背皆因卦名而连以辞者省文也人有履虎尾之危惧则有不咥人之象而且得亨矣
　　彖曰履柔履刚也
　　旧説以履为践之意取下二阳象也朱子以履为蹑之义取上三阳象也然卦意实兼此二义葢总谓之履则见其前郤之间措歩皆是而危惧不安之意见矣
　　説而应乎干是以履虎尾不咥人亨
　　又以卦之善释辞葢敬惧之心生于和説乃为恭顺之至
　　刚中正履帝位而不疚光明也
　　天下之难履者莫如帝位故又推九五之义言之
　　象曰上天下泽履君子以辨上下定民志
　　泽又居地之下言上天下泽则极乎尊卑之分矣先王制礼以辨尊卑尊卑既辨民莫不得其分而志以定如天泽之位既奠则万物之在其中者飞潜动静亘古不变诗云君子所履小人所视此之谓也
　　初九素履徃无咎
　　渉履未深凶惧未着有刚正之德能守其素故其占为素位而行则徃而无咎
　　象曰素履之徃独行愿也
　　独行愿所谓不愿乎其外也
　　九二履道坦坦幽人贞吉
　　二之渉履比初稍深矣而有刚中之德是能履中正平易之道而不失其幽静之操故其占为能守幽人之贞则吉
</div>
    <div class="pagination">
<a href="周易观彖_page3.html">上一页</a><a href="周易观彖.html">1</a><a href="周易观彖_page2.html">2</a><a href="周易观彖_page3.html">3</a><span class="current-page">4</span><a href="周易观彖_page5.html">5</a><a href="周易观彖_page6.html">6</a><a href="周易观彖_page7.html">7</a><a href="周易观彖_page8.html">8</a><a href="周易观彖_page9.html">9</a><span>...</span><a href="周易观彖_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
