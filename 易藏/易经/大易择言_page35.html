<!DOCTYPE html>
<html>
<head>
    <meta charset="UTF-8">
    <title>大易择言 - 第 35 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 35 页/共 61 页</h1>
    <div class="content">　　【存疑】伊川程子曰二与五正应然在睽乖之时阴阳相应之道衰而刚柔相戾之意胜故二五虽正应而其交非固巷者委曲之途也遇者防逢之谓也当委曲相求期于防遇与之合也所谓委曲者以善道宛转将就非枉己屈道也
　　紫阳朱子曰二五阴阳正应居睽之时乖戾不合必委曲相求而得会遇乃为无咎故其象占如此
　　象曰遇主于巷未失道也
　　【辨正】愚案以睽言之则惟见有巷而不见有主谓之失道
　　可矣今曰遇主故曰未失道也
　　【存疑】伊川程子曰当睽之时君心未合至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逢也巷非邪僻曲径也故夫子特云遇主于巷未失道也
　　六三见舆曳其牛掣其人天且劓无初有终
　　【辨正】安定胡氏曰天当作而字古文相类后人传写之谈也然谓而者在汉法有罪髠具髪曰而又周礼梓人为笋簴作而亦谓髠其髪也
　　愚案六三阴柔居说体之极无辨物之明而欲骤与物合故为舆曳牛掣之象其人天且劓言不惟不能合而伤害且立见天与劓皆首刑睽之首不可以妄合也无初有终者知说之不可偏用而丽乎明则可以合天下之睽矣此爻之义宜如是解旧说似不可信
　　【存疑】伊川程子曰三以正应在上欲进与上合志而四阻于前二牵于后车牛所以行之具也舆曳牵于后也牛掣阻于前也天髠首也劓截鼻也三从正应而四隔止之三虽阴柔处刚而志行故力进以犯之是以伤也天而又劓言重伤也三不合于二与四睽之时自无合义适合居刚守正之道也其于正应则睽极有终合之理始为二阳所厄是无初也后必得合是有终也掣从制从手执止之义也
　　紫阳朱子曰六三上九正应而三居二阳之间后为二所曳前为四所掣而当睽之时上九猜狠方深故又有髠劓之伤然邪不胜正终必得合故其象占如此
　　象曰见舆曳位不当也无初有终遇刚也
　　【辨正】愚案非明不足以合天下之睽六三所用惟说故曰位不当也刚者明之本体前与刚遇【不必定指上九即以九四为假象】则明自生而可以辨物可以合睽矣
　　【存疑】伊川程子曰以六居三非正也非正则不安又在二阳之间所以有如是艰厄由位不当也无初有终者终必与上九相遇而合乃遇刚也不正而合未有久而不离者也合以正道自无终睽之理故贤者顺理而安行智者知几而固守
　　九四睽孤遇元夫交孚厉无咎
　　【辨正】愚案九四初交明体分辨太严又失位之刚不足以合物之睽故曰睽孤元夫程子以为善士是也遇元夫而后与之交孚则其所取太狭天下之类亦至不一矣此岂共适于大同之道乎可危之甚也然能自行其刚正之志而于物无妄合之失故曰无咎旧说以睽孤为无应则无以处上九以四与初同德为交孚则又不见致厉之由不能无疑
　　【存疑】伊川程子曰九四当睽时居非所安无应而在二阴之间是睽离孤处者也以刚阳之德当睽离之时孤立无与必以气类相求而合是以遇元夫也夫阳称元善也初九当睽之初遂能与同德而亡睽之悔处睽之至善者也故目之为元夫犹云善士也四与初皆以阳处一卦之下居相应之位当睽乖之时各无应援自然同德相亲故防遇也交孚各有孚诚也上下二阳以至诚相合则何时之不能行何危之不能济故虽处危厉而无咎也
　　紫阳朱子曰睽孤谓无应遇元夫谓得初九交孚谓同德相信然当睽时故必危厉乃得无咎
　　象曰交孚无咎志行也
　　【存疑】伊川程子曰初四皆阳刚君子当睽乖之时上下以至诚相交协志同力则其志可以行不止无咎而已卦辞但言无咎夫子又从而明之云可以行其志救时之睽也
　　六五悔亡厥宗噬肤往何咎
　　【辨正】愚案初九之悔亡以方在事始而人我之形未立也六五之悔亡以明藏于内而物我之形胥泯也宗者同类之称噬肤言其合之易也合睽之道始于至近五以柔中而居尊位明足以辨物而无察察之迹厥宗噬肤此其同类之中已无有睽而不合者则由是以及万类之纷纭将皆足以合其睽矣而何咎乎○二之遇主于巷言其难也五之厥宗噬肤言其近也皆小事吉之谓
　　【存疑】伊川程子曰六以阴柔当睽离之时而居尊位有悔可知然而下有九二阳刚之贤与之为应以辅翼之故得悔亡厥宗其党也谓九二正应也噬肤噬齧其肌肤而深入之也当睽之时非入之者深岂能合也五虽阴柔之才二辅以阳刚之道而深入之则可往而有庆复何过咎之有以周成之幼稚而兴盛王之治以刘禅之昏弱而有中兴之势盖由任圣贤之辅而姬公孔明所以入之者深也
　　紫阳朱子曰以阴居阳悔也居中得应故能亡之厥宗指九二噬肤言易合六五有柔中之德故其象占如此【案以阴居阳与居中得应者多矣未知朱子何故独以解此爻之悔亡】
　　象曰厥宗噬肤往有庆也
　　【存疑】伊川程子曰爻辞但言厥宗噬肤则可以往而无咎象复推明其义言人君虽己才不足若能信任贤辅使以其道深入于己则可以有为是往而有福庆也
　　上九睽孤见豕负涂载鬼一车先张之弧后说之弧匪冦婚媾往遇雨则吉
　　【正义】伊川程子曰上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不祥明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居睽极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也物理极而必反上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也三实无恶故后说弧而弗射睽极而反故与三非复为冦讐乃婚媾也此非冦婚媾之语与他卦同而义则殊也阴阳交而和畅则为雨上于三始疑而睽睽极则不疑而合阴阳合而益和则为雨故云往遇雨则吉往者自此以往也谓既合而益和则吉也
　　紫阳朱子曰睽孤谓六三为二阳所制而已以刚处明极睽极之地又自猜狠而乖离也见豕负涂见其汚也载鬼一车以无为有也张弧欲射之也说弧疑稍释也匪冦婚媾知其非冦而实亲也往遇雨则吉疑尽释而睽合也上九之与六三先睽后合故其象占如此
　　【辨正】愚案四与初俱为阳爻上与三一阳一阴而皆曰睽孤此最足以破应之说程子以上九之睽孤为其才性如是者盖亦自疑于旧说之抵牾也然三与上既谓之正应矣若又谓上之疑为疑三而遇雨为先睽后合以此为睽之时使然则五之与二何其无疑而即合也又不可通矣
　　象曰遇雨之吉羣疑亡也
　　【正义】伊川程子曰雨者阴阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也
　　【通论】紫阳朱子曰诸爻立象圣人必有所据非是白撰但今不可考耳到孔子方不说象如见豕负涂载鬼一车之类孔子只说羣疑亡也便见得上面许多皆是狐惑可疑之事而已到后人解说便多牵强
　　愚案人事有吉凶得失圣人取而系之卦爻之辞其必待假于物类而谓之象者以其事不可直指而非是又不足以包举之也后人闻象之说而欲极力求之穿凿附防无所不至不知物类之假乃系辞之不得已而非以此为正象也如此传之羣疑亡乃所谓正象尔朱子谓当日圣人立象必有所据其论甚当又云孔子方不说象岂象之失传自赞易始与












　　大易择言卷二十
<经部,易类,大易择言>
　　钦定四库全书
　　大易择言卷二十一
　　上元程廷祚撰
　　【艮下坎上】
　　蹇利西南不利东北利见大人贞吉
　　【正义】伊川程子曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人斯能济天下之难故利见大人也济难者必以大正之道而坚固其守设使难不解不失正徳是以吉也若遇难而不能固其守入于邪滥虽使苟免亦恶徳也
　　紫阳朱子曰蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险故其占曰利西南而不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉盖见险者贵于能止而又不可终于止处险者利于进而不可失其正也
　　【辨正】愚案蹇之取义彖以为见险而能止夫见险而能止则不以止于险为贵而以止于不险为贵矣西南东北易中凡数见先儒皆主卦位之説然蹇解二卦言西南皆非坤体此不可通则东北之指艮体殆亦偶合者尔且彖辞言利西南而彖曰往得中实指外卦也内卦既重能止则又不可谓之道穷以此推之经之利西南不利东北皆指上卦之坎盖坎之上下二隂为险所谓东北也中爻天徳位于向明之地所谓西南也处险之时能自守其天徳以无犯乎险所谓往得中所谓见险而能止皆在此也内卦取艮止之徳外卦既取险象又取天徳大人以明所当止之地无坎之中爻则止为徒止非艮在内则天徳不为我有而无以见蹇之大用矣岂可泥于卦位而以艮为东北为险阻乎不可以不辨
　　【通论】苏州范氏曰蹇与屯近然屯则动乎险中难可图也
　　蹇则止乎险中难未可犯也
　　伊川程子曰蹇便是处蹇之道困便是处困之道道无时不可行
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　【正义】伊川程子曰蹇难也蹇乃险阻之义险在前也坎险在前下止而不得进故为蹇见险而能止以卦才言处蹇之道也上险而下止见险而能止也犯险而进则有悔咎故美其能止为知也方蹇难之时唯能止为善故诸爻除五与二外皆以往为失来为得也蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者盖卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也蹇难之时非圣贤不能济天下之蹇故利于见大人也大人当位则成济蹇之功矣往而有功也能济天下之蹇者唯大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦隂之正也以如此正道正其邦可以济于蹇矣处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也
　　【通论】薛氏【温其】曰诸卦皆指内为来外为往则此往得中谓五也蹇解相循覆视蹇卦则为解九二得中则曰其来复吉乃得中也往者得中中在外也来复得中中在内也
　　平庵项氏曰险而止为蒙止于外也见险而能止为知止于内也止于外者阻而不得进也止于内者有所见而不妄进也此蒙与蹇之所以分也屯与蹇皆训难屯者动乎险中济难者也蹇者止乎险中渉难者也此屯与蹇之所以分也
　　云峯胡氏曰坎睽皆非顺境夫子以为虽此时亦有可用者故皆极言赞之坎睽释卦辞后复从天地人物极言之以赞其大蹇则释卦辞以赞之而已盖上文所谓往得中有功正邦即其用之大者也
　　折中曰案彖于蹇解言得中者但取其进退之合宜不躁动以犯难为利西南之义耳诸家必以坤坎艮之象求之犹乎汉儒凿智之余也
　　象曰山上有水蹇君子以反身修徳
　　【正义】衡水孔氏曰蹇难之时未可以进惟宜反求诸身自修其徳道成徳立方防济险故曰君子以反身修徳
　　伊川程子曰山之峻阻上复有水坎水为险陷之象上下险阻故为蹇也君子之遇艰阻必反求诸己而益自修孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自修其徳也君子修徳以俟时而已
　　蓝田吕氏曰山上有水水行不利不得其地故蹇也水行不得其地犹君子之行不得于人不得于人反求诸己而已故爱人不亲反其仁治人不治反其知礼人不答反其敬
　　【正义】紫阳朱子曰潘谦之书曰蹇与困相似致命遂志反身修徳亦一般殊不知不然象曰泽无水困处困之极事无可为者故只得致命遂志若蹇则犹可进步如山上之泉曲折多险阻然犹可行故教人以反身修徳只观泽无水困与山上有水蹇二句便全不同
　　初六往蹇来誉
　　【正义】山阳王氏曰处难之始居止之初独见前识覩险而
　　止以待其时故往则遇蹇来则得誉
　　伊川程子曰六居蹇之初往进则益入于蹇来者对往之辞上进则为往不进则为来止而不进是有见防知时之美来则有誉也
　　【辨正】紫阳朱子曰来往二字惟程言上进则为往不进则为来説得极好今人或谓六四往蹇来连是来就三九三往蹇来反是来就二上六往蹇来硕是来就五亦说得通但初六来誉则位居最下无可来之地其説不得通矣故不若程好只是不往为佳耳
　　何氏元子曰此卦中言来者皆就本爻言谓来而止于本位也对往之辞初六去险最逺其止最先独见前识正之所谓智也
　　愚案易中言誉者凡数处皆不训为名誉之誉犹诗之式燕且誉其为言安也字书亦有谓与裕通者此爻言方处卦初与其往而不能济蹇不若居易以俟命也观象以宜待释之则誉非名誉之誉可知
　　象曰往蹇来誉宜待也
　　【正义】伊川程子曰方蹇之初进则益蹇时之未可进也故
　　宜见防而止以待时可行而后行也
　　秋山王氏曰往而行险不如居易以俟之为宜也
　　六二王臣蹇蹇匪躬之故
　　【正义】伊川程子曰二以中正之徳与五相应是中正之人为中正之君所信任虽上下同徳而五方在大蹇之中致力于蹇难之时其艰蹇至甚二以隂柔之才岂易胜其任所以蹇于蹇也虽使不胜志义可嘉故称其忠荩不为己也
　　紫阳朱子曰柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也
　　【辨正】愚案王臣蹇蹇非美之之辞言其居用世之位而不能济蹇也匪躬之故言此乃时之所为非其忠爱有所不足而匡救有所未至也此与象之终无尤皆自六二不能济蹇而生旧説以匪躬为不顾身之义觉于理稍疎矣
　　【通论】诚斋杨氏曰诸爻圣人皆不许其往唯六二九五无不许其往之辞者二为五之大臣五履大君之正位复不往以济蹇而谁当任乎
　　象曰王臣蹇蹇终无尤也
　　【正义】紫阳朱子曰事虽不济亦无可尤
　　九三往蹇来反
　　【辨正】愚案九三秉艮止之徳遇险于外行有不得而皆反
　　求诸己故曰往蹇来反
　　【存疑】衡水孔氏曰九三与坎为隣进则入险故曰往蹇来
　　则得位故曰来反
　　伊川程子曰九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上往则蹇也来下来也反还归也三为下二隂所喜故来为反其所也稍安之地也
　　象曰往蹇来反内喜之也
　　【辨正】愚案内喜之者谓九三安于所止不怨不尤而有乐
　　天之诚也旧説可疑
　　【存疑】伊川程子曰内在下之隂也方蹇之时隂柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也
　　六四往蹇来连
　　【正义】颍川荀氏曰蹇难之世不安其所故曰往蹇也来还
</div>
    <div class="pagination">
<a href="大易择言_page34.html">上一页</a><span>...</span><a href="大易择言_page30.html">30</a><a href="大易择言_page31.html">31</a><a href="大易择言_page32.html">32</a><a href="大易择言_page33.html">33</a><a href="大易择言_page34.html">34</a><span class="current-page">35</span><a href="大易择言_page36.html">36</a><a href="大易择言_page37.html">37</a><a href="大易择言_page38.html">38</a><a href="大易择言_page39.html">39</a><a href="大易择言_page40.html">40</a><span>...</span><a href="大易择言_page36.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
