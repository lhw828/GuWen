<!DOCTYPE html>
<html>
<head>
    <meta charset="UTF-8">
    <title>大易择言 - 第 47 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 47 页/共 61 页</h1>
    <div class="content">





　　大易择言卷二十八
　　钦定四库全书
　　大易择言卷二十九
　　上元程廷祚撰
　　【离下震上】
　　丰亨王假之勿忧宜日中
　　【正义】伊川程子曰丰之时人民之繁庶事物之殷盛治之岂易周为可忧虑宜如日中之盛明广照无所不及然后无忧也
　　何氏元子曰丰有忧道焉而云勿忧葢于此有道焉可不必忧也其道安在亦曰致丰之本即保丰之道何以致丰离明主之而震动将之也宜常如日之方中使其明无所不及则幽隠毕照斯可永保夫丰亨矣
　　【辨正】愚案宜日中一説以为盛明广照一説以为过盛当衰然观彖辞传宜日中宜照天下也则前説为优至日中则昃乃别意
　　【通论】平庵项氏曰丰卦皆以明为主故下三爻皆明而无咎上三爻皆暗以能求明为吉不能求为凶此所以宜日中也
　　云峯胡氏曰丰之大有亨道焉大则必通也亦有忧道焉大则可忧也不必过于忧如日之中斯可矣泰晋夬家人升皆曰勿恤此曰勿忧皆当极盛之时常人所不忧而圣人所深忧其辞曰勿忧深之辞非谓无忧也
　　【余论】兼山郭氏曰丰者盛大之名盛大所以亨然物极盛大者忧必将至日过中则昃丰过盛则衰圣人欲持满以中故言宜日中
　　紫阳朱子曰丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　【正义】伊川程子曰丰者盛大之义离明而震动明动相资而成丰大也王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也所有既广所治既众当忧虑其不能周及宜如日中之盛明普照天下无所不至则可勿忧矣如是然后能保其丰大保其丰大岂小才小知之所能也既言丰盛之至复言其难常以为诫也日中极盛则当昃昳月既盈满则有亏阙天地之盈虚尚与时消息况人与鬼神乎盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易言哉
　　折中曰案以明而动所以致丰可见处丰者之必明也卦爻之义皆欲其明而防其昏故传先此义以示玩辞之要
　　愚案日中则昃以下乃言盛极当衰以明可忧之意日中不与彖辞日中同旧解谓日当中而又不可过中曲説也
　　【余论】紫阳朱子曰丰卦彖许多言语其实只在日中则昃月盈则食天地盈虚与时消息数语上言盛已极常湏谨谨保守得日中时候方得不然便是偃仆倾壊了
　　象曰雷电皆至丰君子以折狱致刑
　　【正义】衡水孔氏曰断决狱讼须得虚实之情致用刑罚必得轻重之中若动而不明则滛滥斯及故君子象于此卦而折狱致刑
　　伊川程子曰雷电皆至明震并行也二体相合故云皆至明动相资成丰之象离明也照察之象震动也威断之象折狱者必照其情实唯明克允致刑者以威于奸恶唯断乃成故君子观雷电明动之象以折狱致刑也
　　汉上朱氏曰电明照也所以折狱雷威怒也所以致刑
　　【通论】东坡苏氏曰传曰为刑罚威狱以类天之震曜故易至于雷电相遇则必及刑狱取其明以动也至于离与艮相遇曰无折狱无留狱取其明以止也
　　紫阳朱子曰噬嗑明在上是明得事理先立这法在此未有犯威人留待异时之用故云明罚饬法丰威在上明在下是用这法时湏是明见下情曲折方得不然威动于上必有过错也故云折狱致刑
　　初九遇其配主虽旬无咎徃有尚
　　【正义】瞿唐来氏曰十日为旬言初之丰以一月论已一旬
　　也正丰之时也
　　【辨正】愚案旬者日数之极以喻明也卦义所重在明故彖辞言宜日中而中三爻皆以日中取象则取象于旬之义可知旧説以旬训均实所未觧初九居丰之始物方来合配者合也配主物之方来而主合于我也物既来合则宜照之以明且虽极其明而无害故曰虽旬无咎如是则物得其所归而可以成其丰矣故曰徃有尚
　　【通论】东坡苏氏曰丰之患常在于闇故爻皆以明闇为吉凶初九六二九三三者皆离也而有明徳者也九四六五上六则所谓丰而闇者也【案此説是】
　　【存异】山阳王氏曰处丰之初其配在四以阳适阳以明之动能相光大者也旬均也虽均无咎往有尚也初四俱阳爻故曰均也
　　紫阳朱子曰配主谓四旬均也谓皆阳也当丰之时明动相资故初九之遇九四虽皆阳刚而其占如此也
　　象曰虽旬无咎过旬灾也
　　【辨正】愚案旬者以明徧照之意处丰之初天下方来合于我而我之明未能徧照则不能使人各得其欲而不足以为丰然所谓徧照者实非有加于明之外也倘逞私意而有加于明之外则物反不能安而生其疑贰亦非所以为丰矣故曰虽旬无咎过旬灾也诸説以旬为盈满之意以过旬灾为日中则昃于丰本重明之义不合然察察以为明者亦可谓之过旬则其义亦未尝不相通矣
　　【存疑】刘氏长民曰旬数之极也犹日之中也言无咎者谓初未至中犹可进也若进而过中则灾故象称过旬灾也
　　安定胡氏曰言虽居丰盈之时可以无咎若过于盈满则必有倾覆之灾也
　　六二丰其蔀日中见斗徃得疑疾有孚若吉
　　【辨正】愚案此爻明体而掩于内有用晦之意故其象为丰其蔀日中见斗也用晦虽亦道之所有而丰之时则宜于明二之所为如此欲天下信而从之得乎故曰徃得疑疾二之居中固有孚信茍能而用之则其明也皆其诚也诚则能动无往而不吉矣
　　【通论】进斋徐氏曰卦言宜日中以下体言之则二为中以一卦言之则三四为中故二三四皆言日中
　　【存疑】紫阳朱子曰六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昏也往而从之则昏暗之主必反见疑唯在积其诚意以感之则吉戒占者宜如是也虚中有孚之象
　　象曰有孚若信以志也
　　【辨正】愚案信以志言志之所一本于信诚至而明生
　　矣
　　九二丰其沛日中见沫折其右肱无咎
　　【正义】紫阳朱子曰沛一作斾谓幡幔也其蔽甚于蔀矣沫
　　小星也
　　【辨正】愚案九三离体之终明微暗盛暗盛故为丰其沛之象明微故为日中见沫之象丰之时非盛明不可用若九三之微明亦难以及物矣强而行之必滋祸败折其右肱无咎言当自安于无所作为而与时休息也
　　象曰丰其沛不可大事也折其右肱终不可用也【辨正】愚案丰之时所事者大故曰大事其明已衰则不可
　　大事矣终不可用深戒之之辞
　　【存异】伊川程子曰三应于上上应而无位隂柔无势力而处极终其可共济大事乎既无所頼如右肱之折终不可用矣
　　九四丰其蔀日中见斗遇其夷主吉
　　【辨正】愚案九四上有二隂为其所蔽丰其蔀日中见斗其暗甚矣斯时而有破其暗其明者则吉夷之为言伤也夷主主于破我之暗我之明者也伤我而乃以益我所谓良药苦口利于病也为隂柔所蔽以至昏暗者四也夷主亦四也为动体之主而能用其刚徳以胜当前之柔暗即所谓夷主也易之取象其不可方物如此
　　【存疑】紫阳朱子曰象与六二同夷等夷也谓初九也其占
　　为当丰而遇暗主下就同徳则吉也
　　象曰丰其蔀位不当也日中见斗幽不明也遇其夷主吉行也
　　【辨正】郭氏【京】曰遇其夷主吉志行也脱志字小象皆先举爻辞后以义结遇其夷主吉既是爻辞行之一字亦未成义案睽卦初四俱阳爻小象曰志行也比例详义足见其脱
　　愚案四为动体之主而蔽于柔暗故曰位不当也能奋其刚徳以胜柔暗则志行而吉矣
　　六五来章有庆誉吉
　　【正义】紫阳朱子曰质虽柔暗若能来致天下之明则有庆
　　誉而吉矣
　　愚案六五柔中之徳体虽不足于明而能以天下之明为用故曰来章彖辞所谓王假之宜日中者此爻应之庆誉福至而身安也【誉训安非名誉之誉】
　　象曰六五之吉有庆也
　　【余论】伊川程子曰其所谓吉者可以有庆福及于天下也人君虽柔暗若能用贤才则可以为天下之福唯患不能耳
　　上六丰其屋蔀其家闚其户阒其无人三岁不觌凶【正义】紫阳朱子曰以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣
　　愚案上六好动不已自诩髙明而示人以不可测其意欲障天下之耳目而不知皆所以自障也穷大而失其居所谓过旬灾也
　　象曰丰其屋天际翔也闚其户阒其无人自藏也【辨正】愚案天际翔言自处之髙亢也自藏言藏形之深秘
　　也皆示人不测之意
　　【艮下离上】
　　旅小亨旅贞吉
　　【正义】紫阳朱子曰旅羁旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可茍者然道无不在故自有其正不可湏臾离也
　　【辨正】愚案旅之为卦借羁旅之事而言人之当审所寄托也曰小亨曰贞吉所包者大观彖传自明旧説专以旅言旅今姑仍之
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　【辨正】愚案彖传明以人道托乎天徳刚也明也皆天徳也外卦柔顺乎刚全卦止丽乎明皆托乎天徳之象也顺乎刚则亨丽乎明则正故曰旅小亨旅贞吉也人而知以天徳为托则托乎物而得其亨且正不待言矣旅之时义大矣哉谓言旅而不止于旅也观易象者知之
　　象曰山上有火旅君子以明愼用刑而不留狱
　　【正义】衡水孔氏曰火在山上逐草而行势不乆留故为旅象又上下二体艮止离明故君子象此以明察审慎用刑而不稽留狱讼
　　中溪张氏曰明则无遁情慎则无滥罚明慎既尽断决随之圣人取象于旅正恐其留狱也
　　初六旅斯其所取灾
　　【正义】伊川程子曰六以隂柔在旅之时处于卑下是柔弱之人处旅困而在卑贱所存汚下者也志卑之人既处旅困鄙猥细无所不至乃其所以致悔辱取灾咎也微细之状
　　【辨正】愚案初六柔暗处于极下是甘居下流而以卑汚茍贱为托身之所矣所以为旅也灾咎之至自取之尔【此与旧説稍异后放此】
　　象曰旅志穷灾也
　　【辨正】愚案穷如穷理之穷言其志在与灾祸相寻非无因
　　而至也
　　六二旅即次懐其资得童仆贞
　　【正义】紫阳朱子曰即次则安懐资则裕得其童仆之贞信则无欺而有頼旅之最吉者也二有柔顺中正之徳故其象占如此
　　【辨正】愚案旅即次言安其所舍而不动也懐其资言置其所有而不用也其若是者惟以欲托乎刚徳而止故曰得童仆贞童仆托于人而止者也六二柔中得止之正即得旅之正矣
　　象曰得童仆贞终无尤也
　　【正义】山阳王氏曰既得童仆然后即次懐资皆无所失故
　　终无尤
　　伊川程子曰羁旅之人所頼者童仆也既得童仆之忠贞终无尤悔矣
　　九三旅焚其次丧其童仆贞厉
　　【正义】伊川程子曰处旅之道以柔顺谦下为先三刚而不中又居下体之上与艮之上有自高之象在旅而过刚自髙至困灾之道也自高则不顺于上故上不与而焚其次失所安也过刚则暴下故丧其童仆之贞信如此则危厉之道也
　　【辨正】愚案卦中三阳爻皆不吉葢旅之为义取柔顺乎刚而刚宜自立不可以言顺九三有无所容而强欲止之象故于所次则焚于所托则丧危之至也丧其童仆即无所止之义
　　象曰旅焚其次亦以伤矣以旅与下其义丧也
　　【辨正】愚案三已非刚位又以旅而止无自立之地故可伤也又三为艮卦之主下二隂爻皆有所托故为以旅与下而已独无所托故为丧其童仆也
　　九四旅于处得其资斧我心不快
</div>
    <div class="pagination">
<a href="大易择言_page46.html">上一页</a><span>...</span><a href="大易择言_page42.html">42</a><a href="大易择言_page43.html">43</a><a href="大易择言_page44.html">44</a><a href="大易择言_page45.html">45</a><a href="大易择言_page46.html">46</a><span class="current-page">47</span><a href="大易择言_page48.html">48</a><a href="大易择言_page49.html">49</a><a href="大易择言_page50.html">50</a><a href="大易择言_page51.html">51</a><a href="大易择言_page52.html">52</a><span>...</span><a href="大易择言_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
