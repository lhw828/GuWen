<!DOCTYPE html>
<html>
<head>
    <meta charset="UTF-8">
    <title>读易述 - 第 14 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易述 - 第 14 页/共 33 页</h1>
    <div class="content">　　将明恒乆不已之道而以日月之运四时之变明之明及其未穷而变也阳至于午未穷也而隂已生隂至于子未穷也而阳已萌故寒暑之际人安之如待其穷而后变则生物无矣
　　曰雷风恒君子以立不易方
　　述曰王注长阳长隂合而相与可乆之道也君子以立不易方得其所乆故不易也湛原明曰君子何以立不易方也所以体恒也知雷风相随亘古不变之而自立于大中至正之矩为可乆不变之道也何以为易也变也何以为方也所恒也时变而所恒不变也何也刚柔之上下隂阳之升降日月之代明寒暑之往来极古今之变而不能易其常也不知者以经权常变二之以为对岂知道者也
　　王阳明曰上震为雷下巽为风雷动风行簸奋厉翕张而交作若天下之至变也而所以为风为雷者则有一定而不可易之理是乃天下之至恒也君子体夫雷风为恒之则虽酬酢万变妙用无方而其所立必有卓然而不可易之体也
　　初六浚恒贞凶无攸利　曰浚恒之凶始求深也述曰初为恒始最处卦底隂性沉滞有浚恒之卦爻初四刚柔相应恒也震动而上不能下初初六体巽权而性善入乃遂深浚为恒而不复求交不交则两情不通非刚柔应感之常而不适乎利往之道故虽贞亦凶无攸利
　　防浚如春秋浚洙诗小弁浚泉之浚谓深之耳苏氏下沈曰浚即巽入也入者内辞如朱义四不应初初不能度性务入深以常理求之则外辞矣下巽为妇故内三爻言妇道上震为夫故外三爻言夫道苏氏曰初六以九四不相下故求深自藏以逺之使九四虽田而无可谓贞矣然隂阳否而不亨非所以为恒之始也故凶始不亨而用贞终必两废故无攸利曰始求深言始未可遽求深入也
　　九二悔亡　曰九二悔亡能乆中也
　　述曰程在恒之义居得其正则常道也九二阳爻居隂位非常理也处非其常本当有悔而九二以中徳而应于五五复居中以中而应中其处与动皆得中也是能恒乆于中也能恒乆于中则不失正矣所以悔亡程可乆曰大壮九二解初六及九二爻皆不着其所以然葢以爻明之也
　　防咸九四恒九二皆以阳居隂非贞也恒之二不曰贞而径言悔亡咸九四不正不中恒九二不正而中中重于正也
　　九三不恒其徳或承之羞贞吝　曰不恒其徳无所容也
　　述曰叶良佩曰九三处得其位谓宜固执而不变也然以其过刚不中又巽体其究为躁卦而当雷风之变志从于上不能自守故为不恒其徳之
　　郭雍曰九三刚已过中而巽为不果进退无常不恒其徳者也或进之羞虽贞亦吝
　　石介曰重刚而不中刚之过也巽而顺乎柔巽之过也不恒如此或承之羞或者不知其何人之词言人皆得以羞辱进之不知其所自来也曰无所容也三以刚而当两刚之间既不能安处于巽又不能仰承乎震进退皆无所容欲免羞辱得乎
　　王介甫曰夫可以为常者莫如中故九二失位而能悔亡九三得位而无所容以中为常则出处语黙其趣无方而不害其常也
　　孙复曰恒以阳居隂上为徳今九三反居上六之下是失恒徳况乎履不得中宜其羞辱随之不为时之所容
　　九四田无禽　曰乆非其位安得禽也
　　述曰田取震动驰骋之义以喻有事也无禽者田猎不以喻有事无功以九居四而在恒时乆非其位故劳而无功也蔡渊曰四为震体而处不当位好变者也以好变之心应浚恒之初必不能相有故曰无禽苏氏曰九四懐非其位而重下初六初六其所欲得也故曰禽上亢而下沉欲以初难矣
　　胡旦曰以阳居隂不正也位又不中不中不正而居大臣之位是无徳而忝位者故为治则教化不能行抚民则膏泽不能下
　　仲虎曰九四以阳居隂乆非其位然九二亦阳居隂而曰悔亡者唯中则可常乆二中九四不中故也师之六五曰有禽五柔中而所应者刚刚实故曰有禽恒之四以刚居不中而所应者柔柔虚故曰无禽
　　六五恒其徳贞妇人吉夫子凶　曰妇人贞吉从一而终也夫子制义从妇凶也
　　述曰彭山曰六五柔中而应刚中有恒其徳贞之葢隂道如此则得其常故为妇人吉然五为尊位而六居之以顺为常非阳道之所宜故在夫子则凶也见恒以惟变所适为贞当五成功之位而不知变则所谓恒者执一而已矣岂利有攸往之贞哉王注居得尊位为恒之主不能制义而系应在二用心専贞从唱而已妇人之吉夫子之凶也孔疏五居尊位在震为夫二处下体在巽为妇五系于二是从妇凶也敬仲曰天下固有静正之徳而未刚大者如六五之恒其徳贞是也故妇则吉至于夫子则当制义当有刚健无所不通之徳而尊静柔从则为凶也
　　石介曰一阳也隂之为物当从阳而终程五君位也不以君道言者在夫子犹凶况人君乎君道尤不可以柔顺为常它卦六居五位而应刚则未为失王景孟曰恒其徳与不恒其徳反九三之刚太过六五以柔居中故也仲虎曰刚而中可恒也柔而中妇人之常非夫子之所当常也又曰咸其腓戒二之动也五咸其脢不动矣而又不能感或承之羞戒三之不恒也五恒其徳贞矣而又执一不通故二爻皆无取焉易贵于知时识变固如此哉
　　上六振恒凶　曰振恒在上大无功也
　　述曰上六在恒之终终则复始之时宜静者也然震动之极隂柔不能固其贞静而复有所动故有振恒之王介甫曰终乎动以动为恒者也动静宜不失时以交相养以动为恒而在物上则其害大矣王注夫静为躁君安为动主故安者上之所处也静者可乆之道也处卦之上居动之极以此为恒无施而得也
　　象防振虞张作震动也上六振恒震体也公羊曰震之者何犹曰振振然也上六柔而不失居震之极处于恒终而奋迅轻动三不恒而强振之为恒亦终于无功而已大谓阳葢三也在上明其振之谓也苏氏曰恒之始阳宜下隂以求亨及其终隂宜下阳以明贞今九四不下初六故有浚恒之凶上六不下九三故有振恒之凶二者皆过也易地而后可艮兊合而后为咸震巽合而后为恒故卦莫吉于咸恒者以其合也及离而观之见已而不见彼则其所以为咸恒亡矣故咸恒无完爻其美者不过悔亡恒之世惟四宜下初自初以上皆以合隂阳为正故九二九三六五上六皆非正也以中者用之犹可以悔亡以不中者用之则无恒之人也故九三不恒其德恒之终隂宜下阳者也不安其分而奋于上欲求有功而非其时矣故凶
　　曰恒久也项氏曰刚上柔下其分正也雷风相与其情通也巽而应刚柔皆应循理而行内外应之其事顺也有是三者足以乆矣此卦之所以为恒也亨者以此而亨无咎者以此无咎利贞者利固守此也故曰恒亨无咎利贞乆于其道也其道即上三者可乆之道乆非其道则有咎矣行何由而亨守何由而利哉守常者多不通多失之过多不利于行故此历言之犹损之无咎也可贞利而攸往也恒之以贞为利而爻辞皆不利于贞者论卦徳爻各言其位也卦得其道故当以贞守之爻多不正正者又不得中皆失其道不可贞也圣人惧愎者以执为乆也故曰恒亨无咎利贞乆于其道也明所乆在道非执也又惧暗者不知道之所在也故曰天地之道恒乆而不已也利有攸往终则有始也明道在不已所以能乆也已者止也止则废废则不乆矣日月得天而能乆照天即道也四时变化而能乆成变化即不已也日月得天以一日言四时变化以一嵗言天形一日一周而日月因之以迭照故曰得天天气一嵗四变而四时因之以成嵗故曰变化
　　九三爻荀爽曰与初同欲据初隔二与五为兊欲恱之隔四意无所定故不恒其徳与上相应欲往承之为隂所乘故或承之羞也贞吝者谓正居其所不与隂通也无居自容故贞吝矣
　　遯【艮下干上】
　　王注遯小人浸长难在于内亨在于外与临相对者也临刚长则柔危遯柔长故刚遯也
　　邢璹曰遯以逺时为吉不系为美上则肥遯初则有厉
　　仲虎曰遯以二隂之义成卦以四阳之遯得名易为君子谋名卦必以阳为主
　　遯亨小利贞
　　曰遯亨遯而亨也刚当位而应与时行也小利贞浸而长也遯之时义大矣哉
　　述曰彭山曰遯藏而不露形迹之谓程子谓寗武子能沉晦以免患即此义也遯而处世道犹能亨但二隂方长当顺其而处之不可大有所为以露形迹故云小利贞贞之义生于止体而小之义则生于二阴也防遯亨以干言小利贞以艮言体艮止而不遽以侵阳乃艮之贞而浸长之意
　　王注遯之为义遯乃通也刚当位而应非否亢也遯不否亢能与时行也隂道欲浸而长正道亦未全灭故小利贞也程五以阳刚之徳处中正之位又下与六二以中正相应虽阴长之时如卦之才尚当随时消息茍可以致其力无不至诚自尽以扶持其道未必于遯藏而不为故曰与时行也
　　遯而亨者遯中已有隐藏善处之术故能即亨也刚当位以九五言应以六二言阳刚当五可以有为而所应者二则因阴长之而顺以处之顺时而行即是以遯道处世也浸而长者谓二阴也二隂方长不可大有所为唯当以贞而顺二隂之以处之则所以为贞者亦小利也
　　质卿曰遯者圣人先机应世之妙用可与达权者道难为拘方者论也如遯而避之可名曰退辞而违之可名曰去惟遯则无头脑无圭角蓦然而起出于事机之外如一言语一举动皆识机先有对面相遯而无痕迹者是真遯也若已亟而图所以逺之殆矣殆矣
　　遯矣如何得亨惟遯而亨也刚当位而应在人事犹有可为疑于不必遯者只是时非可为遂乃与时偕行超然以遯此其心之逺览如何所以亨遯之时遯之义皆君子处时之妙用哲人先天之大机岂不至大
　　遯非専为退避也处功名富贵之中而非世网所能拘葢其胸中有独得者心无所牵物无所系然后谓之遯君子依乎中庸然后能遯世易称龙徳然后能遯世
　　吾人处世无意用世无意忘世惟其时而已刚当位而应乃所以能顺时也刚当位即刚而得正隂柔之人多有所系而不能舎偏曲之徒多有所拘而不知变惟刚则不屈于物当位则不于偏且有应则有同心同道之朋此所以能与时偕行浸而长明其所以当小利贞也遯之时正与时行相应
　　曰天下有山遯君子以逺小人不恶而严
　　述曰崔憬曰天喻君子山比小人小浸长若山之侵天君子遯避若天之逺山故言天下有山遯也孔疏积阳为天积隂为地山者地之高峻今上逼于天是隂长之天体无穷山高有限相去甚辽絶遥望之天与山若相接连何恶之有及到山顶则山自止于下天自行于上天若遯去山与天邈不可干岂非严乎王逢曰君子之逺小人如天道黙运不下检于物
　　湛原明曰天下有山主天而言也主天而言之者主阳而言之也阳止隂于下而脱然高上不为所凌之义遯之也不恶也者无大声厉色以絶彼之迹也严也者荘敬自持以消彼之邪也无有作恶而严以自守乃君子之常非以逺小人而小人自不能近彼虽上凌而迫之而邈其不相及矣此之为君子之遯也夫遯者早见而先机也二隂方长未至于盛故可逺若盛则已及而不能逺之矣恶已动而不及严之矣
　　初六遯尾厉勿用有攸往　曰遯尾之厉不往何灾也
　　述曰彭山曰尾指隂而言以其在下故谓之尾凡易之取多以上为首则在下者宜为尾矣尾如虿尾之尾以其毒也故以尾之非遯而在后之谓也隂之初长几虽甚微然霜有坚氷之渐能剥阳故为之厉葢为阳危之也君子当此之时岂可以有所往哉此与姤初六羸豕孚蹢躅义同初处止体止而不住即所以为遯
　　防卦之名遯以二隂浸长而迫阳以遯初非自遯也义谓遯而在后非卦义矣四阳将遯初尾其后犹逺于阳体艮止而不相犯故厉而不灾也
　　六二执之用黄牛之革莫之胜说　曰执用黄牛固志也
　　述曰二柔浸长为成卦之主葢迫阳以必遯者然体艮严正上应贵主未遽有侵阳之志则犹善机也君子于此顺其本善之心而执之使不能脱去故有执之用黄牛之革莫之胜说之黄言中牛言顺革言坚皆本六二柔顺中正之而用之者君子也以顺处顺不为违忤以中处中不为高亢使之上不违所应以自结于君下不与众睽以自托于君子自然善机胶固不可解脱此善处小人之道亦六二本质之善犹可处也所谓小利贞者即此是已不如是而絶之太甚则恶而严矣安能化其变阳之渐哉钱谷曰执用黄牛固志也固因执而言志者小人本善之心因黄牛而言
　　敬仲曰二居中有道之六与二皆隂有柔顺之二正在内卦之中正与小人并处非遯者故爻辞不言遯桞下惠当之居人之朝而人称其和是为柔顺而不以三公易其介是故有坚贞不可移夺之徳不偏于和矣是为中是为黄牛之革莫之胜说说犹脱也
　　九三系遯有疾厉畜臣妾吉　曰系遯之厉有疾惫也畜臣妾吉不可大事也
　　述曰防九三当隂长陵阳之界既与之同体而下比之故为系遯之而不免疾厉畜臣妾吉畜下二隂使制于阳而不陵上则吉也畜如畜君何尤之畜止也臣妾者艮观旅得之初位刚臣二位柔妾九三阳刚得正而迫于二于遯最急牵于同体虽欲遯之其实系之所以不免疾厉也艮体光明系于私比非其所安宁无疾乎既为牵系不免屈辱能无厉乎又曰有疾惫也言其惫弱无刚毅之气因九三纯刚而言惟当下畜二隂如畜臣妾乃为吉耳见其不可系也象曰不可大事也隂方浸长必不能大有所为但以畜止臣妾之道畜之亦可免疾惫而吉耳即小利贞之意
　　章氏曰大畜卦干下艮上艮能畜二隂遯卦干上艮下亦以畜臣妾取象葢畜之者阳畜隂也若谓大畜六四六五为以隂畜阳盍即此爻畜义而并观之
　　九四好遯君子吉小人否　曰君子好遯小人否也述曰二三私比则为系遯四初正应故称好遯四干刚之体柔不能干又在柔位善与隂处不以应之故有偏系之私亦不以遯之故失存身之道曰好遯也此惟君子能之君子刚而能柔超然同故能好遯而吉而小人不能也如曰有所好而絶之以遯语意不似
　　九四好遯犹云好好的遯藏了处隂长之世将进而害阳于是乎逊迹以存身而为救时计不崖岸为异不褰裳以避已不洁其身道委蛇而信虽同者不测其意虽忌者莫寻其隙如陈平对王吕之问陈寔赴张让之丧皆好遯之也
　　敬仲曰四已入外卦有好遯之象四与初相应君子阳徳能审于几故好遯而吉小人隂溺于其党故不能遯防九刚可为君子四柔亦能为小人故设小人之戒矣质卿曰天下之事有断断乎只是君子能之而小人不能者此好遯是也
　　九五嘉遯贞吉　曰嘉遯贞吉以正志也
　　述曰九五为遯之嘉者刚当位而应也隂虽浸长位犹在下须命而应五能刚中自正其志故能固二之志使不为阳害阳虽晦迹犹周旋其间不至于逺害而去者则五之为也此所以成遯之美而为贞吉也防二虽浸长然以中正体艮尚可转移而九五亦有治遯之才能嘉美其遯使不犯阳俞谓九四刚而不正逺小人以情九五刚而中正逺小人以礼以别好遯嘉遯者是已象曰以正志也五刚中自正其志故能固二之志中顺相结刚柔相济处遯之世隂不至剥阳阳犹能畜隂徒以此也
　　上九肥遯无不利　曰肥遯无不利无所疑也述曰最处卦外无应于内心无疑恋超然逺举故为肥遯之象肥充腴之貌刘牧曰阳为丰富以安闲而居丰富故遯而能肥当遯之终在九在成功之后徳盛无为心广而无形拘处不逃名遯而不遯也出不荣禄不遯而遯也进退之间绰有余裕何所不利哉阳亢而无位则不撄世累者也在遯而逺隂则絶无罣碍者也故曰无所疑也
　　仲虎曰三且遯且系依违牵制非遯而亨者也遯而亨其惟干之三爻乎干为天与山絶逺故皆得于遯非特刚健之力亦其界限素严故能飘然逺逝而无碍上以阳居卦外尤其寛裕自得者三与二非应而系故疾惫上与二隂无应无系故肥肥者疾惫之反也
　　孙复曰太公之亨于周四皓之亨于汉知三将变否脱然高举孽未牙而介于道厉未阶而洁于身行之藏之系我独照而已
　　六二爻项氏曰以全卦言之六二为浸长之隂迫阳者也以爻位言之以六居二柔顺中正止于其位葢君子之固志于下然而不拔者也六爻惟二不言遯者以初之危犹不必往二亦何以他遯为哉固守中而不可解即其遯矣二为黄六为牛艮止为执革者固执之物也其取如此以义言之当遯而执亦有改革之义
　　上九爻项氏曰坤六二无不利文言曰则不疑其所行也遯上九无不利曰无所疑也小畜上九君子征凶象曰有所疑也疑则凶于行不疑则利于行然则疑者行之祸也是以君子超然不以其身处嫌疑之地故无入而不自得焉逺小人者最虑其疑上九本不与之相应又非当位之人所以逺之而无所疑也上九遯之最先者也自非道徳之丰肥仁义之膏润安能去之无不利决之无所疑乎按遯六爻下三爻艮也艮主于止故为不往为固志为系遯上三爻干也干主于行故为好遯为嘉遯为肥遯在下位而不往桞下惠也在内而能固其志者季札子臧也当遯而犹系者大夫种也乘相好之时而遯者范蠡也以为嘉耦而犹遯者子房也在事物之外肥而无忧者四皓与两生也
　　大壮【干下震上】
　　赵汝楳曰四阳在下而进至上卦矣干健上升而震动于外其壮孰大于此
　　荀爽曰干刚震动阳从下升阳气大动故壮也王注大壮未有违谦越礼能全其壮者也故阳爻皆以处隂位为美用壮处谦壮乃全也用壮处壮则触藩矣
　　章氏曰干一也震动于上为大壮艮止于上为大畜皆四阳之卦故卦辞皆曰利贞传曰大正大壮以四爻为主大畜以上爻为主故二爻皆善
　　质卿曰大壮阳盛长也此乃时之值其盛时既值其盛此外别无巧法但利贞为第一义
　　大壮利贞
　　曰大壮大者壮也刚以动故壮大壮利贞大者正也正大而天地之情可见矣
　　述曰程传大壮之道利于贞正也大壮而不得其正强猛之为耳非君子之道壮盛也朱子云阳动于复长于临交于泰至四而后壮泰不言壮者隂阳敌也犹人之血气方刚故曰大壮仲虎曰三画卦初为少二为壮三为究六画卦初二为少三四为壮杨文焕云姤者女之壮也大壮者阳之壮也彼羸则此壮彼壮则此羸女而壮者非女之所宜阳而壮者则为阳之常理
　　王介甫曰君子之道不壮则不可以胜小人壮不可过也四阳足以胜二隂可止而不可征故曰利贞杂卦传曰大壮则止也
　　按干震本阳卦则大者壮也皆其本体王注羣阳盛长小道将灭大者获正故利贞也天地之情正大而已矣正极大则天地之情可见矣敬仲曰天地之柔者不能壮惟刚故壮虽刚而不动亦无由见其壮下卦干刚上卦震动天然义见故曰刚以动故壮大与正初非二物人自有二道无二道心无二人心有二正大之道即天地之道防一阳来复见天地之心四阳见其情仁者天地之心情其所也咸恒萃言万物之情而大壮不及万物读易者由是以知万物之情不能正且大如天地矣
　　邵二泉曰大者壮也壮之体大者正也壮之道正不离大道不离气也君子勉于正则大在其中矣故曰以直养而无害则塞于天地之间
　　章氏曰阳居上卦为正上卦五位为正大壮四阳在下乃曰大者正也何哉观阳居二四位本不正皆曰贞吉初三位若正矣曰壮趾征凶曰用壮用罔而于五之丧羊者则曰无悔是可以识正大之义矣质卿曰大壮六爻以不用其壮者为贞以用其壮者为匪贞贞则吉匪贞则凶非礼弗大壮之贞也
　　曰雷在天上大壮君子以非礼弗
　　述曰王注雷在天上刚以动也君子以非礼弗壮而违礼则凶凶失壮也故君子以大壮而顺礼也卜子夏曰雷在天上阳气大行君子得其道也非礼弗保其壮也介夫曰造物以雷在天上为大壮君子以非礼弗为大壮横渠先生曰克已复礼壮孰甚焉
　　初九壮于趾征凶有孚　曰壮于趾其孚穷也述曰防初九在下先动壮于趾之杂卦传曰大壮则止阳止俟隂之消未可遽进故征凶彭山曰初九非有凶道也阳刚中实本为有孚特以此时不当即壮在三阳之下而无援于上安得不穷故象曰其孚穷也
　　敬仲曰初居下有趾之九有壮之阳实又有孚之方在下未宜壮也而遽于有为决意前往征往也其凶有宜然此等人必非巧圆变之士葢愚质拙贞之人其忠信可守而果决妄孚以致凶是为孚信之穷
　　九二贞吉　曰九二贞吉以中也
　　述曰王注居得中位以阳居隂谦不亢故贞吉敬仲曰不用其壮故九二不言壮唯言贞赵氏曰易以当位为正凡不当位而言正者非戒之以正则为其能守正非谓因中求正也秀岩李氏曰爻辞言九二贞吉者三此言以中解言得中道未济言中以行正大意相但各叶韵耳
　　赵汝楳曰二之能正非但以刚居柔谓其居下卦之中也壮而得中此所谓利贞也圣人于隂阳消长之故一隂言女壮先事而虑以晓天下也二隂则阳遯三隂则道消至于四隂五隂圣人葢忧深而意切今反为四阳宜可为君子之幸而诸爻多戒勉之辞唯二以中正而吉非抑之也爱之也爱之以养其壮乃无躁决之失然后隂小不得乘间窥隙而刚之为壮无穷也
　　九三小人用壮君子用罔贞厉羝羊触藩羸其角　曰小人用壮君子罔也
　　述曰大壮以不用壮为贞九三本未为壮然重刚不中在干体之上过于刚而果于用者小人血气未除自矜其力而用壮君子理义未纯自恃其智而用罔罔亦君子之壮也爻位虽正以壮为正其正必危如羝羊好进而喜触羊壮以角也藩篱在前怒角以触之藩不可决而乃羸其角用壮贞厉其如此蔡渊曰用壮无礼之勇也用罔不虑之决也赵氏曰九三居健之极欲往从乎上六而九四在前藩篱甚壮三以其障已之途犹羝羊性狠怒角以触之以遂其行不知反为所罣是用壮之过也苏氏曰九三之壮施于上六以阳触隂正也而危道也是以君子不触也
　　大壮利于正者壮以理义而非壮以形气故爻以刚居柔位为善九三纯乎刚小人用壮不免形气之累君子罔也亦未得乎理义之中也若九四则真壮者也大壮利贞四当之矣
　　敬仲曰九三虽益进虽益壮君子之心未尝以为意焉惟小人则自恃已势之进而益肆益壮是谓小人用壮君子用罔罔无也无则不必言用对小人用壮为言故言君子用罔象曰小人用壮君子罔也不复言用矣赵氏曰壮非可用也用壮则失故干之用九以无首明非可用也用明则察故明夷以用晦而明九三本未为壮小人恃其重刚矜而用之若君子视壮如无壮曰用罔且守正而危厉若不能顷刻安者干三君子惕厉象也羝羊触藩言小人用壮之未有用狠力而不至摧困者故小人以是取败而君子不用也
　　九四贞吉悔亡藩决不羸壮于大舆之輹　曰藩决不羸尚往也
　　述曰刚以动故壮九四壮之主也四隂位静体而九居之壮而得正故贞吉乘诸阳之进志在消隂疑其迫也不能无悔正则不极其壮而悔可亡矣唯其如是故能藩决而不羸大舆而壮其輹益可通而无阻藩决者坦懐示人不用壮也不羸者羊不触而角不羸也外无所触则大舆之輹其载甚厚其辅甚坚直前而行有不可御之矣震为车舆以大言大者阳也舆壮在轮轮壮在輹輹为车轴防甚健干刚在上承震而动有舆輹之
　　曰藩决不羸尚往也震体故上往前无所阻可以尚往而消二隂故贞吉悔亡赵汝楳曰羸角则尼吾行藩决则尚于往积四阳之壮至是而后遂刚其可妄动乎
　　王注下刚而进将有忧虞而以阳处隂行不违谦不失其壮故得贞吉而悔亡也已得其壮而上隂不罔已路故藩决不羸也壮于大舆之輹无有能说其輹者可以徃也
　　六五丧羊于易无悔　曰丧羊于易位不当也述曰羊羣行而喜触以诸阳并进三阳方长而并进若违谦过亢以犯其刚必有悔也六五柔居尊位以柔道待之诸阳忽然不觉其止而下无壮矣故为丧羊于易之六五据刚之上秉壮之权有柔之徳柔中虚体不设藩篱所谓易而无备者苏氏曰人皆为藩以御羊而已独无岂非易之至也欤有藩者羸其角而易者丧之羸其角者无攸利则丧之者无悔岂不眀哉质卿曰三刚而亢六柔而躁是以有羊触藩之悔五柔体刚位不纯乎柔不用其刚而羊且无矣于悔何有
　　君位当阳今四阳在下而隂居五曰位不当也故变刚之用而用柔和亦时位使然耳程传若以阳刚中正得尊位则下无壮矣以六五位不当也故设丧羊于易之义
　　杨万里曰六五当众阳盛强于下之时乃能使众阳帖然而自丧者正以柔顺和易之徳而调伏之也故无悔然则六五之才虽与位不相当乃所以为相当也徳逾于位位逾于才故也羊即四阳也
　　上六羝羊触藩不能退不能遂无攸利艰则吉　曰不能退不能遂不详也艰则吉咎不长也
　　述曰羝羊谓三上本三正应羝羊触藩承三言也防藩上自谓也上以重隂居五固藩之后欲退羸角之三下有九四壮主比之而不能也遂进也居一成之地进无所之不遂也无攸利矣艰则吉知艰而避也壮终震极不详审而故曰不详不详审时位之可否也上穷故艰知艰则不以壮终而吉
　　苏氏曰羊九三也藩上六也自三言之三不应触其藩自上言之上不应羸其角二者皆不计其后而果于者三之触我我既已罔之矣方其前不得遂而退不得释也岂独羊之患虽我则何病如之且未有羊羸角而藩不壊者也故无攸利均之为不利也则以知难而避之为吉
　　九二爻杨氏曰九二居大臣之位为众阳之宗当大壮之世不大有为以慰天下之望而仅能贞而吉者何也阳既壮矣壮既大矣又振而矜之岂不以过中失正而败吾大壮之世乎此九二贞吉止以守中道为吉也
　　九三爻项氏曰小人用壮君子用罔劝戒备矣又曰贞厉羝羊触藩羸其角恐人以用刚居刚为得正也大壮之时方以过刚为戒位愈正则愈危矣刚而又刚其刚不能自制必至于触藩而羸角此其所以危也故必如九二九四以刚居柔而后义正而事吉也君子用罔说者不同然观爻词之例如小人吉大人否亨君子吉小人否妇人吉夫子凶皆是相反之辞似难与小人同贬词释曰小人用壮君子罔也全与君子好遯小人否也句法相诗书中罔字与弗字勿字毋字通同皆禁止之义君子用罔言不似小人用壮也
　　杨氏曰九三强之极也其强可以果于勿用而不可以果于用故圣人戒之曰用之则为小人勿用则为君子小人如羝马喜于鬭而狃于胜喜于鬭故技止于一触之勇狃于胜故怒及于无心之藩然藩无心而能系角易往而难反终覊累其角而后已羸与累古字通也故虽贞亦厉而况不贞者乎用罔无所用也
　　九四爻项氏曰九四以刚居柔有能正之吉无过刚之悔贞吉悔亡四字既尽之矣又曰藩决不羸壮于大舆之輹者恐人以居柔为不进也进阳以去隂岂有可倦之理故以尚往明之自四以往为夬故为藩决不羸四本震之下爻动而成壮故为壮于大舆之輹輹在舆下者也四为成卦之爻故称壮称大大壮至四犹曰尚往夬已至五犹曰利有攸往葢刚不尽长柔不尽消则其事不竟故曰刚长乃终此除恶务本之法自治与治国皆当如此不可以小恶为无伤而弗能去也
　　六五爻大壮之时其性大狠故六爻皆恶当位而嘉易位九三止于纯刚故麄狠用壮而羸其角上六止于纯隂故愚狠不详而羸其角惟九四六五易位而处四以刚居柔故藩决而悔亡六五以柔居刚故羊丧而无悔四性刚未必能安于易位故先贞而后吉先悔而后亡五性柔能安于易位故为丧为易为不当位而居然无悔也四之所决即九三所触之藩五之所丧即上六不退之羊三以刚居刚故贞则有厉四以刚居柔故贞则有吉此又贞厉吉之辨也大壮四五易位而丧其狠故无悔旅五上易位而丧其顺故凶此又牛与羊之辨也
</div>
    <div class="pagination">
<a href="读易述_page13.html">上一页</a><span>...</span><a href="读易述_page9.html">9</a><a href="读易述_page10.html">10</a><a href="读易述_page11.html">11</a><a href="读易述_page12.html">12</a><a href="读易述_page13.html">13</a><span class="current-page">14</span><a href="读易述_page15.html">15</a><a href="读易述_page16.html">16</a><a href="读易述_page17.html">17</a><a href="读易述_page18.html">18</a><a href="读易述_page19.html">19</a><span>...</span><a href="读易述_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
