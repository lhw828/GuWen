<!DOCTYPE html>
<html>
<head>
    <meta charset="UTF-8">
    <title>易翼宗 - 第 4 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 4 页/共 21 页</h1>
    <div class="content">　　初九【句】复自道【句】何其咎【句】吉
　　传复目道其义吉也
　　二五刚中志行故能亨干不可得而畜也初当畜之伊始九以阳刚之才乗其机之萌而自行其志不为四制而四且应之则复其常矣道之本然也故曰复自道不惟无咎而实为事理之宜故圣传曰其义吉此君子之所以大居正也贵谨几也观屯否之初可见

　　九二【句】牵复【句】吉
　　传牵复在中亦不自失也
　　牵连也连乎初也初合志同徳者也干不可畜九二刚中阴不能制不成乎畜正与初九相牵而复其常亨畜之理一也圣传承初九不畜之义而言故曰亦不自失

　　九三【句】舆説辐【句】夫妻反目
　　传夫妻反目不能正室也
　　九三切近乎四既比之复廹之欲动不能故有舆説辐之象三四阴阳比近夫妇之义然阳刚不中而阴柔得位居外将欲制其阴而反为阴制反目不相对视各相恶而不相下也不能正室非不欲正不能正也
　　项氏安世曰辐陆氏释文曰本作輹按辐车轑也輹车轴转也辐以利轮之转輹以利轴之转然辐无説理若輹则有説时车不行则説之矣大畜大壮皆作輹字胡氏炳文曰大畜九二舆説輹輹与辐或据左传注以为通用何也曰説文輹车下横木非辐也大畜九二説輹刚而得中自止而不进也小畜九三説辐刚而不中止于阴而不得进也説輹可复进説辐则不可以行矣二説互相发

　　六四【句】有孚【句】血去惕出【句】无咎【血晁以道作恤】
　　传有孚惕出上合志也
　　六四承五为畜之主象五位尊而相得故象为有孚而传曰上合志上谓五也畜得其正顺承以为畜也此为最善故无咎血晁氏本作恤盖恤字之误也恤忧恤也谓九三本象阴为阳所廹説辐反目者也四既承五则九三之忧恤者去矣惕本爻四多惧故惕然以阴承阳畜之正者故出乎惕即象即占从前血惕二义俱未明彻

　　九五【句】有孚挛如富以其邻
　　传有孚挛如不独富也
　　四以阴畜阳不得其正惟承五故有孚五则阳为主而阴之畜者成之又有二之刚中为应其志得行故曰有孚挛如挛如孚之甚犹所谓心如结兮者彖之刚中而志行是也畜有富义畜正而盛则富矣邻即四畜盛而富则四之孚者亦富也如君于臣正其志而谏行言听则臣亦与共天禄书曰臣哉邻哉是之谓矣本义谓三爻同力畜干为邻之象未合彖传观之

　　上九【句】既雨既处【句】尚徳载【句】妇贞【句】厉【句】月几望【句】君子征凶【徳京房虞翻子夏传皆作得几唐一行作既俱误】
　　传既雨既处徳积载也君子征凶有所疑也
　　既雨雨之既也如既然之既月几望几及也如庶几之几上九畜之终亨之久富之盛非徳之积不足以载之故曰尚徳载不然则满而倾矣书曰满而不溢所以长守富也其为是乎此君子之道贵刚以守之也若阳畜不止则六四用事妇道为主危厉不免如月之及望而阴疑于阳矣君子当此岂可复征故不戒者凶也畜极而通则雨矣因彖文不雨而言故曰既雨望月之盈也阴之盛也本爻巽体畜极故曰月几望妇阴道君子犹言男子犹九三之言夫也应也其情同王氏应麟曰小畜上九月几望则凶阴疑阳也归妹六五月几望则吉阴应阳也中孚六四月几望则无咎阴从阳也据此分晰得同辞异义之防然归妹中孚之月几望皆阴爻此独阳爻变坎则阴之畜极者不知止也故征凶九三之夫妇反目终必及也
　　既雨既处尚徳载二句与妇贞厉月几望君子征凶三句上下相承对看玩传文既雨既处徳积载也为一段妇贞厉君子征凶有所疑也为一段文势分明先儒以妇贞厉属上段与君子征凶对看不协
　　
　　履虎尾【句】不咥人【句】亨
　　传履柔履刚也説而应乎干是以履虎尾不咥人亨刚中正履帝位而不疚光明也大象上天下泽履君子以辩上下定民志系辞履徳之基也履和而至履以和行序卦物畜而后有礼故受之以履杂卦履不处也履小畜之反也小畜外巽之六四来内干之九三兑柔干刚而干上兑下若履践然故名为履干虎象凡卦从下而上则四即其尾也然本卦之体内兑外干兑説干健柔以应刚无所伤害故虽履虎尾而不咥人占此者亨且五当尊位所履者尊刚中而正故不疚又九五刚正有光明之象履之所以无伤而能亨也履虎尾以九四言彖传履帝位以九五言其不咥人不疚及九五之贞厉而不至凶互相发明

　　初九【句】素履往【句】无咎
　　传素履之往独行愿也
　　素履犹中庸言素其位而行也素者本然固有之谓履礼也知崇礼卑本爻刚而能下居履之初未为物迁率其本然固有者而行之独得于己不愿乎外故无咎

　　九二【句】履道坦坦【句】幽人【句】贞【句】吉
　　传幽人贞吉终不自乱也
　　九二中正故有履道坦坦之象中道而行依乎中庸者也平易明白中有所主﨑险竒衺不足以乱之对九五帝位而言则此为幽人犹中庸所谓遯世不见知而不悔者也刚中即所以为正贞也故吉梁氏寅曰行于道路者由中则平坦从旁则﨑险九二以刚居中是履道而得其平坦者也持身如是不轻自售故为幽人贞吉

　　六三【句】眇能视【句】跛能履【句】履虎尾咥人【句】凶【句】武人为于大君
　　传眇能视不足以有明也跛能履不足以与行也咥人之凶位不当也武人为于大君志刚也
　　不中不正居凶危之地暗昧陂侧而行险犯义下履九二上履纯干其志甚刚不免于祸此履之凶者本卦小畜之反也巽反为兑是干也而成兑矣兑为毁折则眇且跛也不必象家互爻而始合也柔履刚本爻为履之主就全体而观则兑説而应乎干就一爻而言则正履干刚而失其柔故即承彖文履虎尾而分别之曰此则其咥人者也王氏申子所谓彖总言一卦爻则据其时与位而言是也来氏谓人居兑口凿矣武阴象三也眇视跛履而履虎尾者也大君干也为则作威作福之谓为于大君犯分干义履之事也所以明上文之象也圣传上以位言下以志言本一意王氏申子谓武人用之以有为于大君之前则可者亦失传意

　　九四【句】履虎尾【句】愬愬终吉【愬愬马融作虩虩误】
　　传愬愬终吉志行也
　　履非其地皆属危机九四不中不正与六三同故亦曰履虎尾四多惧故愬愬也以刚居下上承九五履危而知所戒惧与暴虎冯河眇视跛履者异盖履刚而能柔志自可行故终吉

　　九五【句】夬履【句】贞【句】厉
　　传夬履贞厉位正当也
　　刚中而正履当尊位不疑所行故夬履夬决也快也中正故贞厉而不至咎凶此即彖所谓履虎尾不咥人传所谓履帝位而不疚者也所以夬履而贞且厉者以正当乎履之位决于履且固守其履也以视履元吉观之则夬履之贞厉可见矣噬嗑之贞厉无咎传曰得当兑五之有厉传曰位正当皆以当乎位之尊而言也彖传爻辞非有异文

　　上九【句】视履【句】考祥其旋【句】元吉
　　传元吉在上大有庆也
　　上九履之终行之成不壮往不径行故曰视履视审慎也考视之详也祥善之至履之度也旋周旋折旋也中规中矩善也就履而言故不仅曰善而曰祥也履礼也周规折矩有节有文秩然蔼然中乎天则考祥如是所谓动容周旋中礼盛徳之至者履以和行莫之或过夬履者行若危愬愬者行自惧眇跛者行若狂坦坦者行未着素履者行未成吉无逾此者故元吉
　　来氏知徳曰视履作一句与素履夬履同例祥善也三凶五厉皆非善也考其履之善必皆天理之节文人事之仪则下文其旋是也旋者周旋折旋也凡礼以义合而截然不可犯者谓之方犹人之步履折旋也以天和而怡然不可解者谓之圆犹人之步履周旋也礼虽有三千三百之多不过周旋折旋而已考其善于周旋折旋之间则中规中矩岂不元吉按此义最精但其中有中爻离目视之象也句未解传元吉在上専以上言不主六三也此又用互爻而失之凿故删之
　　
　　泰【句】小往大来【句】吉【句】亨
　　传泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也大象天地交泰后以财成天地之道辅相天地之宜以左右民序卦履而泰然后安故受之以泰泰者通也杂卦否泰反其也
　　泰者否之反小谓阴大谓阳往者自内之外来者自外至内小往坤三阴自否内往居外大来干三阳自否外来居内阳来阴往交也阴阳交则和和则通上下交则合合则固故曰泰正月之候成平之世天时人事一也吉亨者吉以亨也泰也
　　杂卦传否泰反其言此为反易之卦只从否泰观其往来大分了然不兼归妹彖传较然刘氏牧亦専主内外卦

　　初九【句】拔茅茹以其彚【句】征吉
　　传拔茅征吉志在外也
　　泰初阳来于下天道下济君徳下交之始即上交之初茅微贱之物以其在初也茹根也彚也征进也仕进之谓下交之初众志欣动进而从君也茹茅之根彚又根之类思皇多士维周之桢济济多士文王以宁王阳在位贡禹弹冠观士气而知兴朝之象据初而言也盖拔茅之茹而连乎茹之彚则极其下者而拟之以见交泰之初气之从也先儒谓连及三阳者犹隔一层

　　九二【句】包荒【句】用冯河【句】不遐遗【句】朋亡【句】得尚于中行
　　传包荒得尚于中行以光大也
　　泰二阳交于二上应六五交之最盛者泰之主也荒逺也干体广大无不兼容而量有必周故曰包荒非仅初之拔茅茹而以其彚已也九二刚中能济往而无阻有冯河之勇焉干用刚果无所私眤而不疑所行故曰用冯河非仅初之征进已也惟其体之无不容也故不遗遐逺惟其用之无所私也故不溺朋比皆据二而言泰之中道也传曰光大者中徳也本义谓包容荒秽来氏谓包初皆非也未知上下四句之相承见义也未知得尚于中行为本爻之主也未知传举首尾以括中二句也

　　九三【句】无平不陂【句】无往不复【句】艰贞无咎【句】勿恤【句】其孚【句】于食【句】有福
　　传无往不复天地际也
　　三处上下卦之间地与天往来之界地之形无平而不陂天之气无往而不复当此之际非干阳之贞以固其交能为泰乎知其艰而贞以守之斯无咎震无咎者存乎悔其为艰也能勿恤乎其能贞也则有孚矣孚则阴阳交而泰矣如是则不仅无咎也艰贞者于是乎食矣且有福矣勿恤恤也于食食也俱二字为句
　　泰否反易亦对待九三阴阳交际之大分故就其大分以为辞与论承应者又别圣传以一际字括一爻之象竒甚

　　六四【句】翩翩不富以其邻【句】不戒以孚【翩翩陆徳明作萹萹误】传翩翩不富皆失实也不戒以孚中心愿也
　　泰四柔顺之体阴以得阳为心上交之时近五应初同心相应翩翩来不已之貌状四之情也不富以其邻言应之速不有其富相与为泰也邻谓五五泰之至隆四以阴相承急欲相从以成泰同情也传曰失实者忘私忘家之谓非不待富之谓不戒以孚言不富以其邻之实也不待戒而自孚出于中心之所欲得也故传曰中心愿实泰交之美者本义谓其占为有小人合交以害正道君子所当戒于爻情传义俱未恊何氏楷曰此正阴阳交泰之爻也翩翩羣飞而下貌阴虚阳实凡言不富者皆阴爻邻指五上四能挟其并居之邻相从而下者以三阴皆欲求阳故不待教戒而能以之下孚乎阳也此説近是

　　六五【句】帝乙归妹以祉【句】元吉
　　传以祉元吉中以行愿也
　　帝乙归妹借时事为象如髙宗箕子之帝乙谓汤汤称天乙故亦称帝乙其嫁妹之辞曰无以天子之富而骄诸侯阴之从阳女之顺夫天下之义也往事尔夫必以礼义是也泰五阴居尊位帝女之象泰交于阳下嫁之象来氏谓本卦阴阳交泰阴居尊位而阳反在下故象以此者得之其谓中爻三五为雷二四为泽有归妹之象者亦偶合此体非本意何也无帝乙二字也祉当作礼即必以礼义之文元吉至善而大吉也福在其中皆五之中徳为之故传曰中以行愿也女之嫁与四之愿交于阳同也帝制为下嫁之礼则中以行之矣

　　上六【句】城复于隍【句】勿用师【句】自邑告命【句】贞吝传城复于隍其命乱也
　　泰极矣过乎中矣必复为否政令颠倒成者壊之尚可为哉坤为地为土故取象城隍坤为众变艮为止故勿用师邑亲近之地令不及逺而告命自邑虽正亦吝泰极之时为之也程子曰掘隍土积累以成城如治道积累以成泰及泰之终将反于否如城土頽圮复及于隍也上泰之终六以小人处之行将否矣师众也勿用师君之所以能用众者上下之情通而心同也今泰之将终失泰之道上下之情不通矣民心离散不从其上岂可用也用之则乱众既不可用方自其亲近而告命之虽所告命者得其正亦可羞吝来氏曰此复字正应无往不复复字
　　
　　否【句】之匪人【句】不利君子贞【句】大往小来
　　传否之匪人不利君子贞大往小来则是天地不交而万物不通也上下不交而天下无也内阴而外阳内柔而外刚内小人而外君子小人道长君子道消也大象天地不交否君子以俭徳辟难不可荣以禄序卦物不可以终通故受之以否杂卦否泰反其也
　　否者泰之反干三阳往居外坤三阴来居内阳散阴离不交也阴阳不交则不和不和则不通上下不交则不合不合则不利故曰否衰谢之候败壊之秋天时人事无可为者否之匪人与履虎尾同人于野艮其背同例独以匪人当之者内小人小人道长也不利君子贞者不利于君子之正外君子也君子道消也天地塞贤人隠不能以行道为正故大象曰君子以俭徳辟难不可荣以禄也泰但言小往大来而着其吉亨否则详言人事而后言大往小来若曰当斯时也虽曰天命岂非人事哉言世之否塞皆小人为之也
　　来往只从泰否反易见义不兼渐卦否之匪人来氏以为非人也天也天字多一转失圣人立象之意不利二字为句与上下句不相属只如旧读即小人道长君子道消之谓也

　　初六【句】拔茅茹以其彚【句】贞【句】吉【句】亨
　　传拔茅贞吉志在君也
　　否初事尚可救阴阳虽不交而外有九五刚正之君因时而早图之则犹可及止也惟在正而固以守之则吉而否者以亨亨否非一人之事亦必有杰出之人气机之际旋转之功在初为最切也且否泰反易同体故初爻之辞差同其不同者贞也亨也贞君子之道也彖辞不利君子贞而初以贞而吉且亨者以初之时言也君子之道未竟消也先儒俱以三阴皆为小人是専见彖而不见爻也彖言阴阳之大分爻言所值之时位各有所当约而言之诸卦大象之不吉者初爻皆有吉义如屯蛊暌蹇之言其势之可回也且据其材而言之苟有可治则否即可亨也四五六亦然古今治世而伏乱几乱世而基治理岂不惟其人乎

　　六二【句】包承【句】小人吉【句】大人否亨
　　传大人否亨不乱羣也
　　包一阴居中而上下两阴包之也承承六三也六二柔中当否之时包阴而又承三无所作为承顺而已夫不敢妄作小人之福也故吉然爻本中正可以自立虽包阴承三不为所乱安其否而道自亨也或曰上应九五否者可亨也曰天地不交不能为应也六十四卦中有应而不能为应者独此卦也故传曰不乱羣独言大人者所以着君子之柔正不同乎小人之柔靡也

　　六三【句】包羞
　　传包羞位不当也
　　六三偏暗当上下交接之地有阳可从而偏邪险侧与羣阴为党以成为否小人误国贻祸于世上下切齿腼面自安可羞孰甚诗云天之方蹶无然泄泄孟子曰泄泄犹沓沓也事君无义进退无礼言则非先王之道者犹沓沓也其是之谓乎

　　九四【句】有命【句】无咎【句】畴离祉
</div>
    <div class="pagination">
<a href="易翼宗_page3.html">上一页</a><a href="易翼宗.html">1</a><a href="易翼宗_page2.html">2</a><a href="易翼宗_page3.html">3</a><span class="current-page">4</span><a href="易翼宗_page5.html">5</a><a href="易翼宗_page6.html">6</a><a href="易翼宗_page7.html">7</a><a href="易翼宗_page8.html">8</a><a href="易翼宗_page9.html">9</a><span>...</span><a href="易翼宗_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
