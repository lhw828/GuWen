<!DOCTYPE html>
<html>
<head>
    <meta charset="UTF-8">
    <title>西谿易说 - 第 6 页/共 13 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>西谿易说 - 第 6 页/共 13 页</h1>
    <div class="content">　　【震下离上】噬嗑
　　噬嗑亨利用狱彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　噬齧也嗑合也彖谓頥中有物曰噬嗑頥中四隂上下二阳如人之頥颔焉今噬嗑九四一阳梗其中是頥中为物所梗頥中有物必噬而嗑之乃亨通也故卦名噬嗑震下离上震为雷离为电天地生万物有为造化之梗者必用雷电以击抟之圣人之治天下有为万民之梗者必用刑狱以断制之故噬嗑所以去頥中之梗者雷电所以去天地之梗刑狱所以去天下之梗也卦辞曰利用狱言有小人为天下之梗者宜用刑狱以去之也六爻只言用狱之道彖頥中有物曰噬嗑噬嗑而亨言噬而嗑乃亨也刚柔分六爻刚与柔等也动而明震体动而离体明也雷电合而章雷之击物必与电合然后成章也人之頥中自有雷电齿刚而舌柔雷之击抟必与电合齿之噬嗑必与舌俱然后成章也柔得中而上行谓六五得中而居上以柔居五虽不当位然后得治狱之道也葢圣人用刑出不得已以柔治狱圣人之仁也此义见在五爻
　　象曰雷电噬嗑先王以明罚勑法
　　天地去万物之梗必以雷电犹去頥中之梗必以噬嗑先王体之有小人之梗必用刑狱故体离之照以明罚体震之威以勑法
　　初九屦校灭趾无咎象曰屦校灭趾不行也
　　六爻皆説用狱初为恶之始上为恶之终中四爻同頥中之物六爻节目如此初最下小人之为恶者也为恶之始姑少惩之以屦校而灭其趾令不得行而听其改过也故因灭趾而无咎周礼坐之圜土纳之嘉石乃其义也系辞曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎
　　六二噬肤灭鼻无咎象曰噬肤灭鼻乘刚也
　　以六爻之位言之五君位也为治狱之主四大臣位也为治狱之卿又其下也为治狱之吏頥中之物最大干胏是干胏干肉之冇骨者最难噬也六二体柔以噬肤之道噬之自伤其鼻然亦无咎也治狱者也故咎不在己象曰乘刚也谓九四刚物也已以柔道乘而噬也故伤也
　　六三噬腊肉遇毒小吝无咎象曰遇毒位不当也六三体亦柔见二之伤也以噬腊肉之道噬之亦遇其毒葢不虞干胏之有骨也遂为所毒虽小吝亦无咎意在去恶已则何咎象曰位不当也以三体柔也
　　九四噬干胏得金矢利艰贞吉象曰利艰贞吉未光也頥中之梗正在此爻九四近君治狱之卿也诸爻以柔噬九四独以刚噬干胏干肉之有骨者此小人难噬正如干胏而九四体刚以噬干胏之道噬之遂得其情故曰噬干胏得金矢古者司冦以两剂禁民狱入钩金然后听之既得其情则得钩金以两造禁民讼入束矢然后听之既得其情则得束矢曰得金矢谓得其情也然不敢以为能也宜以艰贞之道自守则吉象曰未光也葢刑期于无刑治狱者之职也今犹有小人之梗非治狱之善也古人治狱如得其情则哀矜而勿喜葢谓此也
　　六五噬干肉得黄金贞厉无咎象曰贞厉无咎得当也六五君位所谓柔得中而上行者也九四噬嗑既得其情矣以狱之成告于六五五柔主也依前以噬干肉之道噬之干肉无骨者也葢以柔噬之也于是不忍用刑者曰得黄金用赎刑也古者金作赎刑如吕刑五刑之赎皆有罚以千锾为差是也九四以刚噬六五以柔噬以刚噬者冇司执法之公以柔噬者人君不忍之仁也然犹贞厉则无咎贞厉谨惧也正如穆王训夏赎刑刑既轻矣犹曰朕言多惧是也象曰得当也言以柔用狱得用狱之当也者得圣人一个慈祥恻怛之心更无穷也
　　上九何校灭耳凶象曰何校灭耳聪不明也
　　九处卦之终小人为恶之大者也故灭其耳系辞曰善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　【离下艮丄】贲
　　贲亨小利有攸往彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　贲饰也以文为饰物相合则必有文人道无本不立无文不行君臣之交賔主之欢父子兄弟夫妇之好皆当有文以相接礼仪三百威仪三千非徒为是繁缛有本者固如是也卦自泰变隂阳往来交错而成文曰贲亨小利有攸往止得从彖解曰柔来而文刚故亨上体本坤上六一柔下来文二成离离为文明故亨下体本干九二以刚往而文上成艮艮止也故小利有攸往刚柔往来交错成文此天文也如日月之昼夜隂阳之寒暑百谷草木之荣枮皆相错而后成文此自然之文也故曰天文以六爻之象言也以人道言之则离义取明艮义取止文明以止人文也六爻之义上下贵相文五居君位以上文下吉而有喜是文明以亨也初二三四臣位也以下文上则不可遽进文明以止也小利有攸往之义也此人事故曰人文也贲亨属五爻小利有攸往属下四爻葢君以礼遇臣君臣会遇无往不亨士之在下自文其身以待上求非其礼物之至则不轻售安可以骤进哉皆不往而止以上来成离下往成艮为义也曰观乎天文以察时变观乎人文以化成天下日月星辰往来运行天文也而时变系焉君臣父子夫妇朋友相接之礼人文也而教化系焉人文既偹则天下化成矣
　　象曰山下有火贲君子以明庶政无敢折狱
　　山下有火野烧之火也焚薙榛棘然后草木敷畅物得其贲所以为文君子体此以明庶政无敢折狱礼乐明备百度修举所以饰国也狱贵情实无所用文故不敢以文折狱
　　初九贲其趾舍车而徒象曰舍车而徒义弗乘也下四爻皆取自文其身不遽往为义初居最下趾之象也趾所以行自贲其所行也所乐在我无用乘人之车也故寜舍之而徒也象曰义弗乘也以义为重前车后乘繋马千驷不足贵也
　　六二贲其须象曰贲其须与上兴也
　　二居中离体文明道徳积中达于面目所谓仁义礼智根于心其生色粹然见于面者也其所贲与初爻贲其一体者异矣象曰与上兴也言五自上而求贲则可与兴起然不先往也
　　九三贲如濡如永贞吉象曰永贞之吉终莫之陵也濡润泽也文明之极其徳之盛足以润其身也故贲如又濡如清明在躬志气如神者也又与贲其须者异矣然亦未可进也故曰永贞吉象曰终莫之陵也言终当大用也
　　六四贲如皤如自马翰如匪冦婚媾象曰六四当位疑也匪冦婚媾终无尤也
　　四在三上贲盛于三蓄徳老成可为典型者也故曰贲如皤如华髪黄耉之象也自马翰如其马亦防白班翰而不进不轻屈于人所谓皎皎白驹在彼空谷者也匪冦婚媾非礼而来皆冦我者之人也安可以冦得哉婚媾则往矣言偹礼也正如黄绮诸公不肯为嫚骂折及吕泽之聘币至羽翼翻然而起矣葢自贲其趾以至蓄徳老成是惟无用用则邦家有光矣然六五束帛已戋戋然而来天下将被润泽矣象曰当位疑也言不轻往也曰终无尤也言出处之节无一毫瑕尤也
　　六五贲于丘园束帛戋戋吝终吉象曰六五之吉有喜也
　　有老成之人在下而五欲求之必得所以贲之之道礼物不可轻也故束帛戋戋然至于丘园之下将庶防其贲我乎上下相贲文明而亨此其时也虽然我何以聘币为哉三至然后翻然故始未免吝终则吉象曰六五之吉冇喜也其肯来贲喜可知也
　　上九白贲无咎象曰白贲无咎上得志也
　　至五爻相贲文之极也物极则反故上九处贲之极又反而归于白贲以质为贵也所谓甘受和白受采绘事后素是也曰白贲者所以反礼之本者也象曰上得志也谓得其本然之志也易道履贵素履贲尚白贲皆贵质之义
　　又説上九处卦之上而无位刚上而止自洁其身非六五束帛之能贲也箕颍之流烟霞泉石自是一种人物是以白为贲者也有道之世如是白贲者多矣象曰上得志也得遂其素志也
　　【坤下艮上】剥
　　剥不利有攸往彖曰剥剥也柔变刚也不利有攸往小人长也顺而止之观象也君子尚消息盈虚天行也隂阳消长天之理也一隂生姤积而至五阳将尽矣其卦为剥五隂剥一阳众小人剥君子之象也虽然剥不尽则不复硕果不食生意已在其中矣此天运之所以不穷也曰不利有攸往君子处剥不宜往也彖曰剥剥也柔变刚也五柔变一刚也不利有攸往小人长也小人长君子当顺受也顺而止之观象也坤体顺艮体止顺而止之处小人之道也自古小人之祸皆成于君子之争葢争则小人必胜也君子尚消息盈虚天行也消息盈虚天运之自然也有善必有恶有君子必有小人其天地隂阳之数欤
　　象曰山附于地剥上以厚下安宅
　　山夷而附于地剥象也然山虽夷其下愈厚其土依然在也小人之剥法度坏乱君子徳泽犹在人心未冺民心不摇则天道可囬矣厚下安宅所以固人心也
　　初六剥牀以足蔑贞凶象曰剥牀以足以灭下也自下剥上君子在上处牀也小人自下剥之渐而毁也初且剥足意在蔑正也象曰以蔑下也
　　六二剥牀以辨蔑贞凶象曰剥牀以辨未有与也二隂生剥至辨也亦蔑贞凶象曰未有与也言党犹未盛且剥辨也
　　六三剥之无咎象曰剥之无咎失上下也
　　圣人未尝不开小人为善之门一阳在上君子也三与上正应已小人也处羣小人之中自异而应上圣人许之曰剥之无咎象曰失上下也言失上下四隂而应上九也
　　六四剥牀以肤凶象曰剥牀以肤切近灾也
　　四隂生牀剥尽而及肤矣是君子之身已被其伤矣故曰切近灾也不言蔑贞者盖四隂生小人之道已盛而为君子者犹不能见几而去则非蔑贞之罪也
　　六五贯鱼以宫人无不利象曰以宫人终无尤也五隂在下牵连而进如贯鱼然自古小人之乱皆由人主委以大兵大权故其势得以害君子若以阉人扫除之职主之则无不宜矣五为君位故言所以待小人之道
　　上九硕果不食君子得舆小人剥庐象曰君子得舆民所载也小人剥庐终不可用也
　　剥而至此阳将尽矣剥尽则复阳未尝絶也人之食果以渐而剥必留一硕大者不剥其所以不剥而食者留以为种子此大者剥下生意已存于不食之中故剥卦頼乎此阳剥尽遂反为复以喻君子之不可尽剥也君子得舆小人剥庐在下而载其上小人之事一阳在上众隂自下载之有君子得舆之象庐居上而庇其下君子之事一阳在上而众隂自下剥之有小人剥庐之象初剥牀之足剥之不已则剥其辨又剥之不已则剥其肤至剥之极则剥及于庐是自剥其庐也盖一君子在上小人犹得所庇君子尽去则小人无托身之所矣象曰君子得舆民所载也小人剥庐终不可用也盖小人极盛然后君子为民所属望祸乱既极然后知小人之不可用也
　　【震下坤上】复
　　复亨出入无疾朋来无咎反复其道七日来复利有攸徃彖曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　序卦物不可以终尽剥穷上反下故受之以复物无剥尽之理故剥极则复来隂极则阳生阳剥于上而复生于下穷上而反下也卦一阳生五隂之下隂极而阳复也阳君子之道阳消极而复反君子之道消极而复长也故为反善之义曰复亨阳道长矣是以亨也阳长而出隂消而入顺消息盈虚之理无相疾害一阳方动众阳从之以类而升何咎之有反复其道七日来复谓消长之道反复迭至阳之消至七日而来复姤阳之始消者也七变而成复故云七日谓七更也阳进则隂退君子道长小人道消故利有攸徃彖刚反动而以顺行阳反于下下体为震震动也上体为坤坤顺也阳动于下上体皆坤以顺而长也是以无疾曰七日来复天行也盖隂阳消长天运自然也曰利有攸徃刚长也一阳来复以渐而长是君子道长也复其见天地之心乎一阳生于下乃天地生物之心也夫穷冬积隂之时天地几于无生意矣而阳气已动于黄泉之下犹之人焉方其物欲之深也几于无天理矣而性善之端要不可泯也必有时而发就其发处而观之则天地之心见矣程氏曰先儒以静见天地之心盖不知动乃见天地之心非知道者孰能识之
　　象曰雷在地中复先王以至日闭闗商旅不行后不省方
　　阳气相搏而成雷雷以十月闭蛰十一月一阳生阳气已动于地下是雷已动而未发雷动于地阳复于下之象也雷动于冬而春发声阳复于冬而春发生虽其气尚防先王以至日闭闗商旅不行后不省方恐其践履阳气也圣人辅相天地之道也
　　初九不逺复无祗悔元吉象曰不逺之复以修身也一阳在下天地之心性善之端也故六爻以复善为义初复之始始而知复知善未逺不逺复也故不至悔而元吉象曰以修身也学者宜以此修身也系辞曰君子知防知彰万夫之望子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　六二休复吉象曰休复之吉以下仁也
　　休善也二取初近从善而复也故吉象曰以下仁也仁人心也善端之发莫切于仁初复于仁而二下之也
　　六三频复厉无咎象曰频复之厉义无咎也
　　三不正而位危又取初逺屡失而屡复也屡失故厉屡复故无咎过而复之也
　　六四中行独复象曰中行独复以从道也
　　四处五隂之中取初虽逺而独与初应以道自复者也初曰以修身二曰以下仁四曰以从道盖修身以道修身以仁无二理也
　　六五敦复无悔象曰敦复无悔中以自考也
　　五居上体纯坤天性之至厚者也虽取初逺而以性复中以自考言反求于己不因人而复也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　上取初逺物欲之深迷而不知复者也妄动固有灾眚好大喜功败而不悟至于十年不克征其秦皇汉武之所为乎故象曰反君道也
　　【震下干上】无妄
　　无妄元亨利贞其匪正有眚不利有攸往彖曰无妄刚自外来而为主于内动而徤刚中而应大亨以正天之命也其匪正有眚不利有攸往无妄之往何之矣天命不祐行矣哉
　　程氏曰无妄序卦复则不妄矣故受之以无妄复者反于道也既复于道则合于正理而无妄故复之后受之以无妄也为卦干上震下震动也动以天为无妄动以人欲则妄矣无妄圣人可也学者未敢言无妄且自不妄入也故由不妄以至无妄所谓自明而诚也如司马温公教学者以诚又未敢言无妄且自不妄语入是又略下教人也曰无妄元亨利贞大亨以正无妄之理也初二四五爻得之其匪正有眚不利有攸往其处不正则妄矣故有灾而不利有攸往三与上当之彖曰刚自外来而为主于内一阳自卦之外来居内卦之下变坤为震遂成无妄盖无妄实理也天地人同就太虚中禀得天地得之以为天地人得之以为人非有附丽而来也与他卦之变不同故曰自外来故初爻为无妄之主而六爻惟初得吉盖初动之始无一毫私意全无妄之体者也动而健刚中而应震动而干健五刚得中二隂又得中而相应无妄之义也大亨以正天之命也无妄诚也诚者天之道也元亨利贞天徳之全也无妄则与天为一而天徳纯全故曰天之命也子思于中庸首篇便曰天命之谓性盖本诸此其匪正有眚不利有攸往无妄之往何之矣天命不祐行矣哉此释上卦辞也言无妄之往何往而不可若有眚则天命不祐何行哉言有眚则不利有攸往也
　　象曰天下雷行物与无妄先王以茂对时育万物天下雷行万物肃然而听命其心至一也天与万物未尝相误故曰物与无妄圣人充此心勿忘勿助茂对时育万物全是顺天理
　　初九无妄往吉象曰无妄之往得志也
　　一阳自外来居无妄之初成卦由之动以应干其动以天无妄之至也故往吉象曰得志也以理而动无往不可其心泰然矣
　　六二不耕获不菑畬则利有攸往象曰不耕获未富也无妄诚也实理也尽人物之性于己也有一毫求得于外心便害无妄之体耕而获菑畬求得于外也必无耕获菑畬之心然后可以有所往二以隂居隂虽得中然未实也中未实则必外求因有此戒故象曰未富也樊迟之学稼许子之并耕皆耕获菑畬者也
　　六三无妄之灾或繋之牛行人之得邑人之灾象曰行人得牛邑人灾也
　　以六居三其位不正处动之极动而得灾然无妄得灾非已致也不言悔吝盖无妄而灾眚至皆吾进徳之騐也有一毫咎人之心则妄矣
　　九四可贞无咎象曰可贞无咎固有之也
　　九四心位也咸卦可见本然之心无一毫之妄也存得本然之心则天理见矣故曰可贞无咎言此心可贞守之而无咎也象曰固有之也言此心固有非外铄我也
　　九五无妄之疾勿药有喜象曰无妄之药不可试也五居干体而得中纯乎天理而与天为一者也必至此而后可以言命无妄不宜疾也而得疾则天也故可以勿药而有喜如子疾病子路请祷子曰丘之祷久矣伯牛有疾子曰亡之命矣夫如夫子伯牛之得疾然后谓之无妄之疾圣贤平时陟降无非对越上帝时也疾何用祷哉妄而得疾药亦无及矣故象曰无妄之药不可试也
　　上九无妄行有眚无攸利象曰无妄之行穷之灾也处卦之终其位不正所谓匪正有眚者也








　　西谿易説卷五
　　钦定四库全书
　　西谿易説卷六
　　宋　李过　撰
　　上经
　　【干下艮上】大畜
　　大畜利贞不家食吉利渉大川彖曰大畜刚健笃实辉光日新其徳刚上而尚贤能止健大正也不家食吉飬贤也利渉大川应乎天也
　　大畜小畜皆止健也小畜臣畜君大畜君畜民以臣畜君当用巽止君之于民可以令行而禁止之也故用艮止五方之民皆有性凡有血气者皆有争心天下之健固难畜也必有道以贞守之故曰利贞不家食吉贤者然后不家食畜道成则举天下皆不家食之贤者也尧舜比屋皆可封之民成周之世人人皆有士君子之行则不家食之谓也彖曰大畜刚健大畜天下之刚健也笃实辉光日新其德畜健之道也大凡血气之刚与理义之刚相对日新其徳理义既胜则血气之强自消故圣人止健只就日新其徳上着工夫刚上而尚贤谓上九也以九居上畜道成矣有贤徳之可尚止健之道至此大正也不家食吉养贤也天下皆可养之贤也利涉大川应乎天也谓畜道既济则应天而亨也
　　象曰天在山中大畜君子以多识前言往行以畜其徳天在山中天地发生之意山中之天常在后天阳一敷无物不畅而穷山絶谷之中犹凝然盖涸隂沍寒之地许多阳气为积隂所斩未得发逹也此天在山中为止健之象君子观此多识前言往行以畜其徳大其所蕴畜而不遽发一发则沛然矣犹之山中包含许多生意积隂既散发生之意不可御矣古诗人间四月芳菲尽山寺桃花始盛开即此理也
　　初九有厉利己象曰有厉利己不犯灾也
　　六爻皆以畜健为义自初而上以渐而畜畜而至上九畜道乃成故初有厉二説辐三马逐此三爻健体畜之颇用力四童牛五豮豕二爻隂体也受畜矣上九何天畜道成矣不假畜矣初畜之始健体欲动必戒之曰动则有危难且冝止也以灾厉而恐惧之也初能受畜故不犯灾矣
　　九二舆説辐象曰舆説辐中无尤也
　　二健欲动如车有轮为説其辐使不得行二得中亦能受畜故曰中无尤也小畜亦説辐然以臣畜君则犯堂陛之分故説辐必反曰大畜君畜民可以令行而禁止之故説辐则受畜
　　九三良马逐利艰贞曰闲舆卫利有攸往象曰利有攸往上合志也
　　畜健至三受畜者半矣而未受畜者犹半也良马逐未受畜者也如良马之逐逐然则宜以艰贞之道止之闲舆卫已受畜者也班闲其舆卫而不进则宜与之往此圣人抑扬之道正如由也兼人故退之求也退故进之象曰利有攸往上合志也谓闲舆卫者志与上合故得与进也
　　六四童牛之牿元吉象曰六四元吉有喜也
　　畜而至四以六居之其性柔矣良马之性畜为童牛牛性顺童牛又顺者然未免触故以木牿其角而后驯变干为顺畜之易矣故元吉而喜
　　六五豮豕之牙吉象曰六五之吉有庆也
　　畜至于五柔而得中畜道成矣豮豕去势之豕也豕既去势不复踯躅以就驯养四之童牛未免加牿五之豮豕并牿去之其性熟矣不惟有喜又有庆也
　　上九何天之衢亨象曰何天之衢道大行也
</div>
    <div class="pagination">
<a href="西谿易说_page5.html">上一页</a><a href="西谿易说.html">1</a><a href="西谿易说_page2.html">2</a><a href="西谿易说_page3.html">3</a><a href="西谿易说_page4.html">4</a><a href="西谿易说_page5.html">5</a><span class="current-page">6</span><a href="西谿易说_page7.html">7</a><a href="西谿易说_page8.html">8</a><a href="西谿易说_page9.html">9</a><a href="西谿易说_page10.html">10</a><a href="西谿易说_page11.html">11</a><span>...</span><a href="西谿易说_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
