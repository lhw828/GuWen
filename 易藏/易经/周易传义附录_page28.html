<!DOCTYPE html>
<html>
<head>
    <meta charset="UTF-8">
    <title>周易传义附录 - 第 28 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 28 页/共 48 页</h1>
    <div class="content">　　象曰徃蹇来誉冝待也
　　传方蹇之初进则益蹇时之未可进也故冝见几而止以待时可行而后行也诸爻皆蹇徃而善来然则无出蹇之义乎曰在蹇而徃则蹇也蹇终则变矣故上巳【一作六】有硕义
　　六二王臣蹇蹇匪躬之故
　　传二以中正之德居艮体止于中正者也与五相应是中正之人为中正之君所信任故谓之王臣虽上下同德而五方在大蹇之中致力于蹇难之时其艰蹇至甚故为蹇于蹇也二虽中正以隂柔之才岂易胜其任所以蹇于蹇也志在济君于蹇【一作艰】难之中其蹇蹇者非为身之故也虽使不胜志义可嘉故称其忠荩不为巳也然其才不足以济蹇也小可济则圣人当盛称以为劝矣
　　本义柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而巳至于成败利钝则非所论也
　　象曰王臣蹇蹇终无尤也
　　传虽艰【一作蹇】戹于蹇时然其志在济君难虽未能成功然【一无然字】终无过尤也圣人取其志义而谓其无尤所以劝忠荩也
　　本义事虽不济亦无可尤
　　九三徃蹇来反
　　传九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上徃则蹇也来下来也反还归也三为下二隂所喜故来为反其所也稍安之地也
　　本义反就二隂得其所安
　　象曰徃蹇来反内喜之也
　　传内在下之隂也方蹇之时隂柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也
　　六四徃蹇来连
　　传徃则益入于坎险之深徃蹇也居蹇难之时同处艰戹者其志不谋而同也又四居上位而与在下者同有得位之正又与三相比相亲者也二与初同相与者也是与下同志众所从附也故曰来连来则与在下之众相连合也能与众合得处蹇之道也
　　本义连于九三合力以济
　　象曰徃蹇来连当位实也
　　传四当蹇之时居上位不徃而来与下同志固足以得众矣又以隂居隂为得其实以诚实与下故能连合而下之二三亦各得其实初以隂居下亦其实也当同患之时相交以实其合可知故来而连者当位以实也处蹇难非诚实何以济当位不曰正而曰实上下之交主于诚实用各有其所也
　　九五大蹇朋来
　　传五居君位而在蹇难之中是天下之大蹇也当蹇而又在险中亦为大蹇大蹇之时而二在下以中正相应是其朋助之来也方天下之蹇而得中正之臣相辅其助岂小也得朋来而无吉何也曰未足以济蹇也以刚阳中正之君而方在大蹇之中非得刚阳中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不由贤圣之臣为之助者汤武得伊吕是也中常之君得刚明之臣而能济大难者则有矣刘禅之孔明唐肃宗之郭子仪德宗之李晟是也虽贤明之君茍无其臣则不能济于难也故凡六居五九居二者则多由助而有功蒙泰之是也九居五六居二则其功【一作助】多不足屯否之是也盖臣贤于君则辅君以君所不能臣不及君则賛助之而巳故不能成大功也
　　本义大蹇者非常之蹇也九五居尊而有刚健中正之德必有朋来而助之者占者有是德则有是助矣
　　朱氏附録问蹇九五何故为大蹇曰五是为蹇主凡人臣之蹇只是一事至大蹇须人主当之○问大蹇朋来之义曰处九五尊位而居蹇之中所谓遗大投艰于朕身人君当此之时须屈羣防用羣力乃可济也
　　象曰大蹇朋来以中节也
　　朋者其朋也五有中正之德而二亦中正虽大蹇之时不失其守蹇于蹇以相应助是以其中正之节也上下中正而弗济者臣之才不足也自古守节秉义而才不足以济者岂少乎汉李固王允晋周顗王导之徒是也
　　上六徃蹇来硕吉利见大人
　　六以隂柔居蹇之极冒极【一作隂】险【一作蹇】而徃所以蹇也不徃而来从五求三得刚阳之助是以硕也蹇之道戹塞穷蹙硕大也寛裕之称来则寛大其蹇舒矣蹇之极有出蹇之道上六以隂柔故不得出【一作能耳】得刚阳之助可以舒蹇而已在蹇极之时得舒则为吉矣非刚阳中正岂能出乎蹇也利见大人蹇极之时见大德之人则能【一作利】有济于蹇也大人谓五以相比发此义五刚阳中正而居君位大人也在五不言其济蹇之功而上六利见之何也曰在五不言以其居坎险之中无刚阳之助故无能济蹇之义在上六蹇极而见大德之人则能济于蹇故为利也各爻取义不同如屯初九之志正而于六二则目之为寇也诸爻皆不言吉上独言吉者诸爻皆得正各有所善然皆未能出于蹇故未足为吉唯上处蹇极而得寛裕乃为吉也
　　本义巳在卦极徃无所之益以蹇耳来就九五与之济蹇则有硕大之功大人指九五晓占者冝如是也
　　朱氏附録诸爻皆不言吉盖未离乎蹇中也至上六徃蹇来硕吉却是蹇极有济之理既是不徃惟守于蹇则必得见九五之大人与共济蹇而有硕大之功矣
　　象曰徃蹇来硕志在内也利见大人以从贵也传上六应三而从五志在内也蹇既极而有助是以硕而吉也六以隂柔当蹇之极密近刚阳中正之君自然其志从附以求自济故利见大人谓从九五之贵也所以云从贵恐人不知大人为指五也
　　程氏附録蹇以反身脩德故徃者在外也在外必蹇来者在内也在内则有誉无尤来连朋来来硕皆反身脩德之谓也蹇蹇不暴进内顾之象也暴进出外则无事矣连音平连则无穷也朋来则众来言朋来未免于有思也至于来硕则来处于大人之事也故曰从贵
　　【坎下震上】
　　传解序卦蹇者难也物不可以终难故受之以解物无终难之理难极则必散解者散也所以次蹇也为卦震上坎下震动也坎险也动于险外出乎险也故为患难解散之象又震为雷坎为雨雷雨之作盖隂阳交感和畅而缓散故为解解者天下患难解散之时也
　　解利西南无所徃其来复吉有攸徃夙吉【解音蟹传大象并同】传西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其冝也如是则人心懐而安之故利于西南也汤除桀之虐而以寛治武王诛纣之暴而反商政皆从寛易也无所徃其来复吉有攸徃夙吉无所徃谓天下之难已解散无所为也有攸徃谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所徃也则当脩复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽为也既安定则为可久可继之治自汉以下乱既除则不复有为姑随时维持而已故不能成善治盖不知来复之义也有攸徃夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也本义解难之散也居险能动则出于险之外矣解之象也难之既解利于平易安静不欲久为烦扰且其卦自升来三徃居四入于坤体二居其所而又得中故利于西南平易之地若无所徃则冝来复其所而安静若尚有所徃则冝早徃早复不可久烦扰也
　　朱氏附録举解卦云无所徃其来复吉程传以为天下之难巳解而安平无事则当修复治道正纪纲明法度进复先代明王之治夫祸乱既平正合脩治道求复三代之规模却只便休了两汉以来人主还有理防正心诚意否须得人主如穷阎陋巷之士治心脩身讲明义理以此应天下之务用天下之才方见次第
　　曰解险以动动而免乎险解
　　传坎险震动险以动也不险则非难不动则不能出难动而出于险外是免乎险难也故为解本义以卦德释卦名义
　　解利西南徃得众也
　　传解难之道利在广大平易以寛易而徃济解则得众心之归也
　　其来复吉乃得中也
　　传不云无所徃省文尔救乱除难一时之事未能成治道也必待难解无所徃然后来复先王之治乃得中道谓合冝也
　　有攸徃夙吉徃有功也
　　传有所为则夙吉也早则徃而有功缓则恶滋而害深矣
　　本义以卦变释卦辞坤为众得众谓九四入坤体得中有功皆指九二
　　天地解而雷雨作雷雨作而百果草木皆甲坼解之时大矣哉
　　传既明处解之道复言天地之解以见解时之大天地之气开散交感而和畅则成雷雨雷雨作则万物皆生发甲坼天地之功由解而成故賛解之时大矣哉王者法天道行寛宥施恩惠养育兆民至于昆虫草木乃顺解之时与天地合德也本义极言而賛其大也
　　朱氏附録隂阳之气闭结之极忽然迸散出做这雷雨只管闭结了若不解散如何防有雷雨作小畜所以不能成雷雨者畜不极也雷便只是如今一个爆杖
　　象曰雷雨作解君子以赦过宥罪
　　传天地解散而成雷雨故雷雨作而为解也与明两而作离语不同赦释之宥寛之过失则赦之可也罪恶而赦之则非义也故寛之而巳君子观雷雨作解之象体其发育则施恩仁体其解散则行寛释也
　　初六无咎
　　传六居解初患难既解之时以柔居刚以隂应阳柔而能刚之义既无患难而自处得刚柔之冝【一有也字】患难既解安宁无事唯自处得冝则为无咎矣方解之初冝安静以休息之爻之辞寡所以示意本义难既解矣以柔在下上有正应何咎之有故其占如此
　　象曰刚柔之际义无咎也
　　初四相应是刚柔相际接也刚柔相际为得其冝难既解而处之刚柔得冝其义无咎也
　　九二田获三狐得黄矢贞吉
　　传九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正【一作政】也六五以隂柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中之道乃贞正而吉也黄中色矢直物黄矢谓中也羣邪不去君心一入则中之道无由行矣桓敬之不去武三思是也
　　本义此爻取象之意未详或曰卦凡四隂除六五君位余三隂即三狐之象也大抵此爻为卜田之吉占亦为去邪媚而得中之象能守其正则无不吉也
　　象曰九二贞吉得中道也
　　传所谓贞吉者得其中道也除去邪恶使其【一无其字】中之道得行乃正而吉也
　　六三负且乘致寇至贞吝
　　传六三隂柔居下之上处非其位犹小人冝在下以负荷而且乘车非其据也必致寇夺之至虽使所为得正亦可鄙吝也小人而窃盛位虽勉为正事而气质卑下本非在上之物终可吝也若能大正则如何曰大正非隂柔所能也若能之则是化为君子矣三隂柔小人冝在下而反处下之上犹小人冝负而反乘当致寇夺也难解之时而小人窃位复致寇矣
　　本义系辞备矣贞吝言虽以正得之亦可羞也唯避而去之为可免耳
　　象曰负且乘亦可丑也自我致戎又谁咎也
　　传负荷之人而且乘载为可丑恶也处非其据德不称【一作胜】其器则寇戎之致乃巳招取将谁咎乎圣人又于系辞明其致寇之道谓作易者其知盗乎盗者乘衅而至茍无衅隙则盗安能犯负者小人之事乘者君子之器以小人而乘君子之器非其所能安也故盗乘衅而夺之小人而居君子之位非其所能堪也故满假而陵慢其上侵暴其下盗则乘其过恶而伐之矣伐者声其罪也盗横暴而至者也货财而轻慢其藏是教诲乎盗使取之也女子而夭冶其容是教诲滛者使暴之也小人而乘君子之器是招盗使夺之也皆自取之之谓也
　　朱氏附録六居三大率少有好防负且乘圣人到这里又见得有个小人乘君子之器防象故又于此发出这个道理来
　　九四解而拇朋至斯孚【解佳买反拇茂后反象同】
　　传九四以阳刚之才居上位承六五之君大臣也而下与初六之隂为应拇在下而微者谓初也居上位而亲小人则贤人正士逺退矣斥去小人则君子之党进而诚相得也四能解去初六之隂柔则阳刚君子之朋来至而诚合矣不解去小人则已之诚未至安能得人之孚也初六其应故谓逺之为解
　　本义拇指初初与四皆不得其位而相应应之不以正者也然四阳而初隂其则不同矣若能解而去之则君子之朋至而相信也
　　朱氏附録四与初皆不得正四能解其拇者以四虽隂位而才则阳与初六隂柔则为有间所以能解去其拇故得阳刚之朋至而相信矣
　　象曰解而拇未当位也
　　传四虽阳刚然居隂于正疑不足若复亲比小人则其失正必矣故戒必解其拇然后能来君子以其处未当位也解者本合而离之也必解拇而后朋孚盖君子之交而小人容于其间是与君子之诚未至也
　　六五君子维有解吉有孚于小人【解音蟹象同】
　　传六五居尊位为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也
　　本义卦凡四隂而六五当君位与三隂同者必解而去之则吉也孚验也君子有解以小人之退为验也
　　象曰君子有解小人退也
　　传君子之所解者谓退去小人也小人去则君子之道行是以吉也
　　上六公用射隼于髙墉之上获之无不利【射食亦反隼荀尹反】传上六尊髙之地而非君位故曰公但据解终而言也隼鸷害之物象为害之小人墉墙内外之限也害若在内则是未解之时也若出墉外则是无害矣复何所解故在墉上离乎内而未去也云髙见防限之严而未去者上解之极也解极之时而独有未解者乃害之坚强者也上居解极解道巳至器巳成也故能射而获之既获之则天下之患解巳尽矣何所不利夫子于系辞复伸其义曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也鸷害之物在墉上茍无其器与不待时而发则安能获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事茍无其器与不以时而动小则括塞大则丧败自古喜有为而无成功或顚覆者皆由是也
　　本义系辞备矣
　　象曰公用射隼以解悖也【解佳买反】
　　传至解终而未解者悖乱之大者也射之所以解之也解则天下平矣
　　【兊下艮上】
　　传损序卦解者缓也缓必有所失故受之以损纵缓则必有所失失则损也损所以继解也为卦艮上兊下山体髙泽体深下深则上益髙为损下益上之义又泽在山下其气上通及草木百物是损下而益上也又下为兊说三爻皆上应是说以奉上亦损下益上之义又下兊之成兊由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以増上之髙则危坠至矣岂非损乎故损者损下益上之义益则反是
　　损有孚元吉无咎可贞利有攸徃
　　传损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所徃也人之所损或过或不及【一有或常字】或不常【一作当】皆不合正理非有孚也非有孚则无吉而有咎非可贞之道不可行也
　　本义损减省也为卦损下卦上画之阳益上卦上画之隂损兊泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣
　　曷之用二簋可用享
　　传损者损过而就中损浮末而就本实也圣人以宁俭为礼之本故为损发明其义以享祀言之享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而已诚为本也天下之害无不由末之胜也峻宇雕墙本于宫室酒池肉林本于饮食酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已
　　本义言当损时则至薄无害
　　朱氏附録二簋与簋贰字不同可见其义亦不同
　　曰损损下益上其道上行【上行时掌反】
　　传损之所以为损者以损于下而益于上也取下以益上故云其道上行夫损上而益下则为益损下而益上则为损损基本以为髙者岂可谓之益乎
　　本义以卦体释卦名义
　　损而有孚元吉无咎可贞利有攸徃
　　传谓损而以至诚则有此元吉以下四者损道之尽善也
　　曷之用二簋可用享二簋应有时损刚益柔有时【应如字旧应对之应】
　　传夫子特释曷之用二簋可用享卦辞简谓当损去浮饰曰何所用哉二簋可以享也厚本损末之谓也夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则【一作而】无别文之与实相须而不可阙也及夫文之胜末之流逺本丧实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也
　　损益盈虚与时偕行
　　传或损或益或盈或虚唯随时而巳过者损之不足【一作及】者益之亏者盈之实者虚之与时偕行也本义此释卦辞时谓当损之时
　　象曰山下有泽损君子以惩忿窒欲
　　传山下有泽气通上与深下以增髙皆损下之象君子观损之象以损于已在脩身之道所当损者唯忿与欲故以惩戒其忿怒窒塞其意欲也本义君子脩身所当损者莫切于此
　　朱氏附録惩忿如摧山窒欲如塡壑○观山之象以惩忿观泽之象以窒欲欲如污泽然其中浊解污染人须当塡塞了问观山之象以惩忿是如何曰人怒时自是恁突兀起来故孙权曰令人气涌如山○山下有泽损君子以惩忿窒欲必是降下山以塞其泽便是此象六十四卦象皆如此○惩忿如救火窒欲如放水○问惩忿窒欲忿怒易发难制故曰惩惩是戒于后欲之起则甚微渐渐到炽处故曰窒窒谓塞于初古人说情窦窦是罅隙须是塞其罅隙曰惩也不专是戒于后若是怒时也须去惩治它始得惩者惩于今而戒于后耳窒亦非是眞有个孔穴去塞了但遏絶之使不行耳○问何以窒欲伊川曰思此莫是言欲心一萌当思礼义以胜之否曰然
　　初九巳事遄徃无咎酌损之【遄市专反】
</div>
    <div class="pagination">
<a href="周易传义附录_page27.html">上一页</a><span>...</span><a href="周易传义附录_page23.html">23</a><a href="周易传义附录_page24.html">24</a><a href="周易传义附录_page25.html">25</a><a href="周易传义附录_page26.html">26</a><a href="周易传义附录_page27.html">27</a><span class="current-page">28</span><a href="周易传义附录_page29.html">29</a><a href="周易传义附录_page30.html">30</a><a href="周易传义附录_page31.html">31</a><a href="周易传义附录_page32.html">32</a><a href="周易传义附录_page33.html">33</a><span>...</span><a href="周易传义附录_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
