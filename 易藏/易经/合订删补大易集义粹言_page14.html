<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 14 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 14 页/共 65 页</h1>
    <div class="content">　　伊川先生曰九居同人之初而无系应是无所偏私同人之公者也故为出门同人出门谓在外在外则无私昵之偏其同博而公如此则无过咎也　出门同人于外是其所同者广无所偏私人之同也有厚薄亲疎之异过咎所由生也既无所偏党谁其咎之【并易传】
　　蓝田吕氏曰初九居同人之始体刚而无应志于大者也志大则无所不同谁与为咎乎
　　山杨氏曰居同人之初不系于私应出门同人者也虽未能同人于野方之同于宗则裕矣故无咎【易説】
　　白云郭氏曰同人之始未足以及逺故言于门知出而同人毋我者也则无咎矣出于门则一东一西一南一北或达于大道究四方万里之逺或困于穷途止于五十步百步之间是皆未可知也吉凶悔吝随动以生岂能究言之哉此特能知出门之同则无咎于其初也谁咎者人无咎我者也【易説】汉上朱氏曰初九动艮为门人道同乎人者也同人于门内不若同人于门外之为广也故曰同人于门初九动失正宜有咎四来同之初四各得其正盖善者人之所同然其谁咎我哉故曰出门同人又谁咎也【易传】
　　新安朱氏曰同人之初未有私主以刚在下上无系应可以无咎故其象占如此【本义】
　　东莱吕氏曰初九所谓出门同人极有説大扺天下之理本无间惟人自以私意小智限隔如居小屋之中未出籓篱墙壁若才出得门外便是大同然若欲出门必有其道如遵陆必具车马涉川必办舟楫伊川已指出门之路与人甚分明文明则能烛理故能明大同之义刚健则能克己故能尽大同之道此四句道理当详味体认使灼然可以出门方是【易説】
　　六二同人于宗吝象曰同人于宗吝道也
　　伊川先生曰二与五为正应故曰同人于宗宗谓宗党也同于所系应是有所偏与在同人之道为私狭矣故可吝二若阳爻则为刚中之徳乃以中道相同不为私也　诸卦以中正相应为善而在同人则为可吝故五不取君义盖私比非人君之道相同以私为可吝也【并易传】
　　蓝田吕氏曰六二独应其志狭吝非同人之公也山杨氏曰二系于正应同人于宗者也宗其亲党也与同人于野异矣然二五以中正而应虽系于宗未至于凶也故吝而已【易説】
　　白云郭氏曰在卦论之六二文明之性固知同人之义自爻观之其才至柔不足与立安能大同于物是虽知之力有所不能也故彖之所论者卦之徳也六二之所言者爻之才也然知同于五不失上下之分又以中正同中正亦何异于宗党同于所尊者哉然以同人之道论之则小而吝矣【易説】汉上朱氏曰二往同五复成离五来同二复成干往来相同干离各反其本宗同人于宗所同狭矣吝道也易传曰五不取君义私比非人君之道【易传】新安朱氏曰宗党也六二虽中且正然有应于上不能大同而系于私吝之道也故其象占如此【本义】问同人卦六二与九五柔刚中正上下相应可谓
　　尽善却有同人于宗吝与先号咷之象如何先生曰以其太好两者时位相应意趣相合只知款密却无至公大同之心未免系于私故有吝观二人同心其利断金同心之言其臭如兰固是他好处然于好处犹有失以其系于私昵而不能大同也大凡悔者自凶而之吉吝者自吉而趋凶【语録】
　　九三伏戎于莽升其高陵三岁不兴象曰伏戎于莽敌刚也三岁不兴安行也
　　伊川先生曰三以阳居刚而不得中是刚暴之人也在同人之时志在于同卦惟【一有二字】一隂诸阳之志皆欲同之三又与之比然二以中正之道与五相应三以刚强居二五之间欲夺而同之然理不直义不胜故不敢显发伏藏兵戎于林莽之中懐恶而内负不直故又畏惧时升高陵以顾望如此至于三岁之久终不敢兴此爻深见小人之情状然不曰凶者既不敢发故未至凶也　所敌者五既刚且正其可夺乎故畏惮伏藏也至于三岁不兴矣终安能行乎【并易传】广平游氏曰伏戎于莽欲以刼五之下接也升其髙陵欲以扞二之上比也二五以同徳合而九三居刚不中不务徳而欲以力争宜其三歳不兴也三在下体之上有髙陵之象故曰升其髙陵其者指三之本体也【易説】
　　山杨氏曰卦惟一隂众阳宗之以为同也九三重刚而不中故伏戎于莽升其髙陵据隂以陵上也居同人之三上陵下据害乎同者也义不直矣方乾道上行而九五以刚健中正居其上非三之所能陵也故伏戎而已不能兴戎以为敌也故曰三歳不兴安行也安行不遽之辞【易説】
　　白云郭氏曰有得同人之道者于野是也郊庶防焉失其道者大师相遇是也伏戎甚矣九三之爻居下卦之极性刚而炎上其暴可知也然同人有道力不能强虽使伏戎升髙经时累年肆其强暴虽二之柔终不可得而同也况九五之刚敌乎故至于三歳之乆而不能兴也宜矣安行者行将安之也伏戎不敢显发也升髙畏而顾望之意伊川曰此爻深见小人之情状然小人欲以此道同人难矣【易説】
　　汉上朱氏曰离为甲胄为戈兵三动有震巽艮之象震巽草木莽也艮为山在下体之上陵也震为足巽为髙升于髙陵也三不动则伏戎于莽言九三刚而不中不能同人与五争应二者五之所同九三贪其所比据而有之故伏戎于莽将以攻五虑其不胜又升髙陵而望焉然五阳刚居尊位二本同五非三之所当有于义屈矣故望其敌知不可犯也反于中知义不可行也乃退而守下比于二二亦自若然则非道而同乎人者动而争之不可得也不动而比之不可得也奚益矣终岂能行哉故曰伏戎于莽敌刚也三歳不兴安行也干为歳三歳三爻也【易传】
　　新安朱氏曰刚而不中上无正应欲同于二而非其正惧九五之见攻故有此象安行也言不能行【本义】　问伏戎于莽升其髙陵如何先生曰只是伏于髙陵之草莽中三歳不敢出与九四乗其墉皆为刚盛而髙三欲同于二而惧九五之见攻故升髙伏戎欲敌之而五阳方刚不可夺故三歳不兴而象曰不能行也四欲同于二而为三所隔故乗墉攻之而以居柔遂自反而弗克而象曰义弗克也程传谓升髙陵有升髙顾望之意此説虽巧恐非本意【语録】
　　东莱吕氏曰同人九三伏戎于莽升其髙陵三歳不兴易传云此爻深见小人之情状所以深见小人之情状者岂钩距揣摩而得之哉【己丑课程】
　　九四乗其墉弗克攻吉象曰乗其墉义弗克也其吉则困而反则也
　　伊川先生曰四刚而不中正其志欲同二亦与五为仇者也墉垣所以限隔也四切近于五如隔墉耳乗其墉欲攻之知义不直而不克也苟能自知义之不直而不攻则为吉也若肆其邪欲不能反思义理妄行攻夺则其凶大矣三以刚居刚故终其强而不能反四以刚居柔故有困而能反之义能反则吉矣畏义而能改其吉宜矣所以乗其墉而弗克攻之者以其义之弗【一作不】克也以邪攻正义不胜也其所以得吉者由其义不胜困穷而反于法则也二者众阳所同欲也独三四有争夺之义者二爻居二五之间也初终逺故取义别【并易传】
　　蓝田吕氏曰三四不中与五争二以私同人而有邪心以力争而不以义胜者也三又居下卦之上刚而不中骄亢忮贼者也忮贼之心将潜以害物故伏戎于莽骄亢之心惟自大以凌物故升其髙陵由是以求同人人莫之与何可乆乎故虽三歳卒莫之兴也四虽不中然以阳居隂困而知反者也既与五争又与三竞以上攻下乗其墉也困而知反卒不克攻犹愈于三故保其吉
　　山杨氏曰六二柔顺中正为一卦之主众之所欲同也九三切比之而九四居其上乗其墉者也九四刚健而不中正虽乗其墉义弗克矣然以刚居柔非恃强以攻之也知自反而不缩则困而反则矣所以吉而不至于凶也【易説】
　　白云郭氏曰同人之时以一隂欲同众阳而众阳亦欲同于二也三四居二五之间故有争夺之象亦以见君子志于大同而小人之私于同己者也説者谓九四乗其墉而欲攻五或谓欲攻三不克而困反于则乃吉夫三可攻者也弗克攻反非吉矣谓攻五者其理尤悖且乗墉之逼过于伏戎于莽之逺也弗克之攻过于升髙陵之不兴也是则强暴悖逆过九三逺矣况君臣大分一有犯焉困而反则何吉之有而曰弗克攻吉者何哉盖九四近君之地圣人言其地近易攻如在其墉间势可攻也非若于莽之逺不能攻也弗克攻者言其势可攻而不攻也势可攻而不攻知君臣之大分也知君臣之大分是以吉也然九四无应居三五二刚之间为多惧之地困穷甚矣穷斯滥小人之常情也九四虽困而反能守则君子固穷者也异于小人之情矣岂所谓利君子贞者乎不然一乗其墉终身无可吉之道故知乗墉如升堂入室皆亲近之意非必真乗其墉而攻之四爻言此深罪三之伏戎也然伊周示大信于天下后世必无乗墉弗攻之议观汉帝骖乗之惮蜀主临终之言则霍光与亮不几于乗墉弗攻之人与【易説】
　　汉上朱氏曰九三动而争二成坤土在内外之际墉也九四乃欲捣虚自外乗之故曰乗其墉四动入坎险有弓矢相攻之象故曰攻三非犯己二非己应虽乗墉入险岂其宜哉故曰乗其墉义弗克也三动四乗之成坎四动上复乗之成兊兊坎困象也故曰困弗克攻则已矣何谓吉吉者正也谓其乗墉入险力已尽而二不应困而知反反而不失其则也是以吉则者理之正天地万物之所不能违者岂势力所能夺哉古易本云反则得则得则吉也一本云反则得得则吉也定本作其吉则困而反则也【易传】
　　新安朱氏曰刚不中正又无应与亦欲同于六二而为三所隔故为乗墉以攻之象然以刚居柔故有自反而不克攻之象占者如是则是能改过而得吉也　乗其墉矣则非其力之不足也特以义之弗克而不攻耳能以义断困而反于法则故吉也【并本义】
　　九五同人先号咷而后笑大师克相遇象曰同人之先以中直也大师相遇言相克也
　　伊川先生曰九五同于二而为三四二阳所隔五自以义直理胜故不胜愤抑至于号咷然邪不胜正虽为所隔终必得合故后笑也大师克相遇五与二正应而二阳非理隔夺必用大师克胜之乃得相遇也云大师云克者见二阳之强也九五君位而爻不取人君同人之义者盖五专以私昵应于二而失其中正之徳人君当与天下大同而独私一人非君道也又先隔则号咷后遇则笑【一有正字】是私昵之情非大同之体也二之在下尚以同于宗为吝况人君乎五既于君道无取故更不言君道而明二人同心不可间隔之义系辞云君子之道或出或处或黙或语二人同心其利断金中诚所同出处语黙无不同天下莫能间也同者一也一不可分分乃二也一可以通金石冒水火无所不能入故云其利断金其理至微故圣人赞之曰同心之言其臭如兰谓其言意味深长也　先所以号咷者以中诚理直故不胜其忿切而然也虽其敌刚强至用大师然义直理胜终能克之故言能相克也相克谓能胜见二阳之强也【并易传】横渠先生曰二与五应而为它闲已直人曲望之必深故号咷也师直而壮义同必克故遇而后笑【易説】山杨氏曰六二五之正应也二阳乘之而不得同故先号咷大师克之而相遇故后笑九五以干健中正而得尊位故称大师理直义胜故能克虽处尊位而昵系于私应不能通天下之志而大同之非君人之道也故以二人同心出处语黙之义言之虽克相遇止于后笑而已亦不言吉也【易説】兼山郭氏曰九五文明以健中正而应所谓二人同心者也故以心同者未尝不合以迹同者未尝不睽古之为道者亦然故顔子以徳禹以功孟子谓禹稷顔回同道是也况乎矜势利尚诈力能得志于斯时乎孟子曰以力假仁者霸霸必有大国以徳行仁者王王不待大是九三九四之所尚不能克二五之中正也明矣孔子曰二人同心其利断金是也春秋之时征伐防盟徧于天下或兵车以搂其众盟誓以要其心然而口血未干逡巡而去者皆是也独齐侯衞侯胥命于蒲由是而终身不相侵伐彼约言而退较之载书防血之心固不可论其重轻然于同心之言其臭如兰亦庶防矣杂卦曰同人亲也九五有应于六二是以先号咷而后笑亲寡旅也上九无应于九三是以先笑而后号咷非特时之异也于爻亦有取之耳【易説】白云郭氏曰九五之君能尽于野之道则亨矣而其私在于六二安足以尽同人之道哉故九三伏戎升髙亦有以致之也然方其为三所间则愤抑而号咷及其克而同也则欢然而笑以此见其私于一人非大有为之道所可取者特断金之利同心之言而已终以大师克之其于同人之道亦未优乎故象言二五之同其先本以中直之道而反至于大师相遇以失于野之亨也九五之君私其应如此者无它焉盖干刚在上而离明在下刚有余而明不足故也与大有之君异矣【易説】
　　汉上朱氏曰三伏戎于莽四乗其墉动而争二五成巽震坤坤为丧巽为号震为声号咷也二非三四之所能有三四不动二自往同于五离目动为笑理之所同非争之所能得非不争之所能亡故曰九五同人先号咷而后笑当三四动时九五若动而争之非用大师不能克三四之强而与二相遇坤为众自上入险而克三三亦自下而克五有师之象言用力如是其难始克相遇遇非防之正也故曰用大师克相遇言相克也三五相克而与二遇岂防之正哉王弼谓执刚用直不能使物自归是也然同人之先号咷何耶曰以中直也直者干之动也理之所在也理直矣三四抑之望人者深故号咷也观乎所同物情见矣故不得其所同则怨怨而无告则号咷随之岂惟人哉鸟雀亡其类则啁啾而鸣犬兽亡其羣则踯躅而悲未有失其所同不如同人之先者也易传曰九五君位而爻不取人君同人之义者盖人君当与天下大同而五专以私昵应于二失其中正之徳非君道也又先隔则号咷后遇则笑乃私昵之情非大同之体也二之在下尚以同于宗而为吝况人君乎【易传】新安朱氏曰五刚中正二以柔中正相应于下同心者也而为三四所隔不得其同然义理所同物不得而间之故有此象然六二柔弱而三四刚强故必用大师以胜之然后得相遇也直谓理直【本义】
　　上九同人于郊无悔象曰同人于郊志未得也
　　伊川先生曰郊在外而逺之地求同者必相亲相与上九居外而无应终无与同也始有同则至终或有睽悔处逺而无与故虽无同亦无悔虽欲同之志不遂而其终无所悔也　居逺莫同故终无所悔然而在同人之道求同之志不得遂虽无悔非善处也【并易传】山杨氏曰同人于野亨上九同人于郊止于无悔而已何也盖以一卦之义言之则于野无昵比之私焉故亨上九居卦之外而无应不同乎人人亦无同之者则静而不通乎物也故无悔而已以吉凶悔吝生乎动故也【易説】
　　白云郭氏曰郊之与野其庶防乎然上九非有为之位其自为则善矣所以同天下之道则未也故无悔者言自为也志未得者不能同天下之大也上九逺于有事之地故言于郊也夫同人之道甚大六爻皆非其才自卦观之以人同天以隂同阳以有为同无事则同人之义可得矣谓之于野者如此【易説】
　　汉上朱氏曰上九在外逺于二未得志也动而得正内同九三虽未得二不为无所同也故动而无悔九二干天际而在内外之交有郊之象同人于刚健之爻三伏戎四乗墉五用大师上九逺于二处不争之地动而无悔九三自至同人之义其在于不与物争而物情自归乎【易传】
　　新安朱氏曰居外无应物莫与同然亦可以无悔故其象占如此郊在野之内未至于旷逺但荒僻无与同耳【本义】












　　合订删补大易集义粹言卷十七
　　钦定四库全书
　　合订删补大易集义粹言卷十八
　　头等侍衞纳喇性徳编
　　【干下离上】
　　伊川先生曰大有序卦与人同者物必归焉故受之以大有夫与人同者物之所归也大有所以次同人也为卦火在天上火之处髙其明及逺万物之众无不照见为大有之象又一柔居尊众阳并应居尊执柔物之所归也上下应之为大有之义大有盛大丰有也【易传】
　　大有元亨
　　伊川先生曰卦之才可以元亨也凡卦徳有卦名自有其义者如比吉谦亨是也有因其卦义便为训戒者如师贞丈人吉同人于野亨是也有以其卦才而言者大有元亨是也由刚健文明应天时行故能元亨也【易传】
　　白云郭氏曰伊川曰凡卦徳有卦名自有其义者如比吉谦亨是也有因其卦义便为训戒者如师贞丈人吉同人于野亨是也有以其卦才而言者大有元亨是也由刚健文明应天时行故能元亨也又曰诸卦具元亨利贞则彖皆释为大亨恐疑与乾坤同也不兼利贞则释为元亨尽元义也元有大与善二义故也又曰元之在干为元始为首出庻物之义它卦则为善为大而已又曰元之为善何也曰元者物之先也物之先岂有不善乎事成而后有败败非先于成也兴而后有衰衰固后于兴也得而后有失非得则无失也至于善恶治乱是非天下之事莫不皆然必善为先也故文言曰元者善之长也雍曰乾坤四徳诸卦有具之者皆自乾坤中得其一时一事非全有之也虽使彖释无异辞亦不得与乾坤同如屯为屯之时元亨利贞临为临之时元亨利贞屯之元亨利贞已不得施于临临之元亨利贞亦不得施于屯又安得如乾坤四徳天地长乆其用无穷哉故知四徳支分派别散为诸卦合之则为乾坤矣譬之水焉涧溪沼沚江淮河汉以至于海皆水也其功皆能润其徳皆能生其力皆能载而大小相逺则有间矣乾卦言不言所利大矣哉者正所以别坤也诸卦不必辩也【易説】
　　新安朱氏曰大有所有之大也离居干上火在天上无所不照又六五一隂居尊得中而五阳应之故为大有干健离明居尊应天有亨之道占者有其徳则大善而亨也【本义】
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　伊川先生曰言卦之所以为大有也五以隂居君位柔得尊位也处中得大中之道也为诸阳所宗上下应之也夫居尊执柔固众之所归也而又有虚中文明大中【一无大中字】之徳故上下同志应之所以为大有也　卦之徳内刚健而外文明六五之君应于干之九二五之【一有体字】性柔顺而明能顺应乎二二干之主也是应乎干也顺应干行顺乎天时也故曰应乎天而时行其徳如此是以元亨也王弼云不大通何由得大有乎大有则必元亨矣此不识卦义离干成大有之义非大有之义便有元亨由其才故得元亨大有而不善者与不能亨者有矣诸卦具元亨利贞则彖皆释为大亨恐疑与乾坤同也不兼利贞则释为元亨尽元义也元有大善之义有元亨者四卦大有蛊升鼎也唯升之彖误随它卦作大亨曰诸卦之元与干不同何也曰元之在干为元始之义为首出庶物之义他卦则不能有此义为善为大而已曰元之为大可矣为善何也曰元者物之先也物之先岂有不善者乎事成而后有败败非先成者也兴而后有衰衰固后于兴也得而后有失非得则何以有【一作为】失也至于善恶治乱是非天下之事莫不皆然必善为先故文言曰元者善之长也【并易传】
　　横渠先生曰柔得盛位非所固有故曰大有　刚健故应乎天文明故时行【并易説】
　　蓝田吕氏曰大有无所不容也
　　山杨氏曰卦唯一隂众阳宗之故上下应而为大有也大有者盛大之时也柔得尊位大中以虚受之能有其大也是以元亨此以六五一爻成卦之义言之也处大有之时而外有文明之徳以济之内有刚健之徳以蓄之则物不能累矣刚健文明天徳也故能应乎天而时行时行言有大而各当其可也【易説】
　　兼山郭氏曰大有柔得尊位大中谦以居之不自满假者也以一柔而应五刚所谓不寳逺物所寳惟贤者也经曰富有之谓大业故尺地莫非其有一民莫非其臣不如是不足以为大业光天之下万邦黎献共惟帝臣惟帝时举不如是不足以为尚贤也故六五之有不有其有者也六五之尚贤不简于用贤者也太王居豳狄至则去之不有其有也舜明四目达四聦賔于四门四门穆穆不简于用贤者也则大有之为大应天而时行盖可知矣是以秦非不强且大也卒于二世而灭邹鲁非无贤也而卒不能举曷足以称大有之元亨哉【易説】白云郭氏曰同人之六二不能大同者也非其位也非其才也大有之六五能有大者也有大者包众阳而有之其道孰大于此故大有者非独有贤也无所不有也孔子曰履信思乎顺又以尚贤也则履信思顺而又尚贤不独以尚贤为主也是以帝尧克明俊徳以亲九族平章百姓协和万邦皆尧之有也虞舜询于四岳辟四门明四目达四聦皆舜之有也然惟天为大惟尧则之则尧之有以则天而为大也大舜有大焉善与人同则舜之有以人同天之大也故柔得尊位大中而上下应之者若舜之事是也其徳刚健而文明应乎天而时行者若尧之事是也其为元亨则一而已【易説】汉上朱氏曰小畜柔得位而上下应之六四也六四畜之以巽是以小畜大有柔得尊位则有利势得大中之道则得人心而又执柔履谦有而不恃故上下五阳皆应能有其大六五而言大中五者大中之位柔得之也故曰大有不言有大者大不可有也此以六五一爻言有其大夫天下至大也有其大者未必能元亨致元亨者由乎其才内干刚健也外离文明也刚健则不息文明则能顺万物之理而明有是徳矣推而行之不失其时者随天而行也盖六五自同人之二固始以正矣以时而行是以元亨此合两体推原六五言大有之才也才者能为是徳者也同人曰文明以健大有曰刚健而文明何也同人九五健矣不言刚者刚天徳不可为首不言刚抑之也大有六五柔得尊位嫌于刚不足故言刚健或曰大有师賔之道也曰大有尚贤自六五言上九乃有师賔之象彖言尚贤者唯大畜也【易传】
　　新安朱氏曰大有至曰大有以卦体释卦名义柔谓六五上下谓五阳其徳刚健以下以卦徳卦体释卦辞应天指六五也【本义】　问大有卦应乎天而时行程説以为应天时而行如何先生曰是以时而行是有可行之时【语録】
　　象曰火在天上大有君子以遏恶扬善顺天休命伊川先生曰火髙在天上照见万物之众多故为大有大有繁庶之义君子观大有之象以遏絶众恶扬明善类以奉顺天休美之命万物众多则有善恶之殊君子享大有之盛当代天工治养庶类治众之道在遏恶扬善而已恶惩善劝所以顺天命而安羣生也【易传】
　　横渠先生曰柔能大有非天道也乃天命也故曰顺天休命遏恶扬善勉众也【易説】
　　山杨氏曰火在天上因天之明则物无遯形矣君子观火天之象以遏恶扬善夫莫非命也顺受其正所谓休命者正命也善恶不当其实则非顺休命也【易説】
　　兼山郭氏曰天之休命无时而或非所谓上不肖者时焉而已时者天之所不能违也遏恶云者尚贤之世不使小人得杂乎其间是以舜命九官十二牧亦曰遏絶苗民四罪而天下咸服斯大有之道与【易説】
　　白云郭氏曰明之为徳也大矣圣贤之所甚重而后世未之思也尧之巽位大事也曰明明侧陋而已皐陶赓歌君徳曰元首明哉而已伊尹论终始愼厥与曰惟明明后而已商臣之諌髙宗曰明哲实作则而已秦誓言元后曰亶聪明而已是以古人称君徳率曰明王明后则明为君徳之大也故尧典称尧曰钦明舜典称舜曰文明五子称禹曰明明我祖仲虺言于成汤曰惟天生聪明时乂诗人以大明称文王非独知明为君之大徳亦以见不明为君之大恶也伊尹放太甲于桐非有桀纣之多罪也以不明而已由不明以充其恶是亦桀纣耳故伊尹惧而放之太甲亦曰予小子不明于徳是知君之大恶莫大于不明也大有之象以有大君之明徳故名其卦曰大有也且离之为象在天为日之明在地为火之明在人为徳之明今也火在天上又为人君明徳之象安得不大有于天下也故象言火在天上以见至明居至尊至髙之位而临照四方虽众阳之刚非资其明则防行而已故天下之动昼行夜伏者无他焉其动以明为主故尔是知大有之卦以五阳而归于一隂者非归其柔也归其明也人主明徳天下归之意也乃若同人之象火在天下虽火为至明潜而在下不复有君徳尊明之象是以同人则可语以大有则未也遏恶扬善明于人道也顺天休命明于天道也尧授舜而舜受之明休命也舜举十六相而去四凶明善恶也【易説】
　　汉上朱氏曰大有自姤一隂四变皆有恶与善之象恶者不正也善者正也干阳休善也巽命也至于五变成离离为火火在天上明盛大有之时恶者遏絶善者显此岂人力之所能为哉顺天休命而已故古者进贤退不肖之命谓之休命或谓之明命【易传】
　　新安朱氏曰火在天上所照者广为大有之象所有既大无以治之则衅蘖萌于其间矣天命有善而无恶遏恶扬善所以顺天反之于身亦若是而已矣【本义】　火在天上大有凡有物须是自家照见得方见得有无若不照见则有无不可知何名为有　问君子以遏恶扬善顺天休命窃以为天之所以命我者此性之善也人惟蔽于非心邪念是以善端之在人心日以湮微君子倘能遏止非心邪念于未萌则善端始自发扬而天之所以命我者始无所不顺如此而为顺天休命若何先生曰天道喜善而恶恶遏恶而扬善非顺休命而何吾友所説却似嫌他説得大要束小了説　问遏恶扬善顺天休命先生曰天命有善而无恶当大有时遏止其恶显扬其善反之于身亦莫不然非止用人用人乃其一事耳【语録】
　　东莱吕氏曰火在天上大有传谓火髙在天上照见万物之众多而大有是有也昔未尝无特不见而己【己丑课程】
　　初九无交害匪咎艰则无咎象曰大有初九无交害也伊川先生曰九居大有之初未至于盛处卑无应与未有骄盈之失故无交害未涉于害也大凡富有鲜不以害以子贡之贤未能尽免况其下者乎匪咎艰则无咎言富有本匪有咎也人因富有自为咎耳若能享富有而知难处则自无咎也处富有而不能思艰兢畏则骄侈之心生矣所以有咎也　在大有之初克念艰难则骄溢之心无由生矣所以不交涉于害也【并易传】
　　横渠先生曰二应于五三能自通四匪其旁唯初无交故有害然非其咎【易説】
　　蓝田吕氏曰大有之时以刚健居下物莫之与故无交害刚健美徳卒非其咎处之不易有所畏难泰而不骄可以免咎
　　山杨氏曰以刚健之才而上无应困于一卦之下无交故也是以有害然匪其咎也以无交为害枉己以求之则有咎矣故艰则无咎夫君子厄于陈蔡之间无上下之交也其厄也非无害矣然道大不容何病则虽厄而圣人不以为害也当盛大之时贫且贱焉耻也则无交宜有害矣故曰大有初九无交害唯大有之初为然【易説】
　　兼山郭氏曰经云拔茅茹君子小人未有不以其类出者也况大有羣贤彚升以最下而无交此所以为害也【易説】
　　白云郭氏曰贤者当彚进之时而已独在下以无交为害疑于有咎矣疑于有咎而非咎者以无交之害非己自致故匪咎也大有尚贤之君将使野无遗贤何患于不进哉难进易退士之常也不失是道则无咎矣故曰艰则无咎叔孙之毁仲尼臧仓之沮孟子无交之害如此而孔孟未尝枉道以干之所谓艰则无咎也大有之时不以无交为害而初九最为卑逺者故独有无交之害也【易説】汉上朱氏曰初九守正无交在它卦未有害大有柔得尊位大中上下应之而初九无交则害也正匪可咎艰以守正择可而后交则无咎交道难不可苟合也四来下初已乃可动此王丹自重之爻乎【易传】
　　新安朱氏曰虽当大有之时然以阳居下上无系应而在事初未涉乎害者也何咎之有然亦必艰以处之则无咎戒占者宜如是也【本义】　问初九无交害匪咎艰则无咎曰此爻本最吉不解有咎然须説艰则无咎盖易之书大抵敎人戒谨恐惧无有以为易而处之者虽至易之事亦必以艰难处之然后无咎也【语録】
　　九二大车以载有攸往无咎象曰大车以载积中不败也
　　伊川先生曰九以阳刚居二为六五之君所倚任刚健则才胜居柔则谦顺得中则无过其才如此所以能胜大有之任如大车之材强壮能胜载重物也可以任重行逺故有攸往而无咎也大有丰盛之时有而未极故以二之才可往而无咎至于盛极则不可以往矣　壮大之车重积载于其中而不损败犹九二材力之强能胜大有之任也【并易传】
　　蓝田吕氏曰九二大有之时以阳居隂无所骄亢以刚居中无所偏邪可以任天下之重而行者也山杨氏曰六五柔得尊位大中以居其上九二以刚健之才应乎下上下相与大车以载之象也刚中而不过故积而不败其才足以任重而致逺故有攸往无咎【易説】
　　兼山郭氏曰九二天保之诗言君能下下以成其政臣能归美以报其上则大有柔得位而上下应之九二其着也【易説】
　　白云郭氏曰自任以天下之重者伊尹也大车以载非伊尹不足以当之以此而往就汤可也就桀可也相汤伐桀可也放太甲于桐可也归太甲于亳可也又何咎之有盖圣人道积于中无所往而不利故如大车之不可败也九二有刚健之才柔谦之徳居中而无过其积于中者如此【易説】
　　汉上朱氏曰六五不有其大屈体下交九二而倚任之犹大车也坤为舆干变坤为大车九二刚中而居柔刚则才胜中则不过居柔则谦顺具此三者往之五以任天下之重犹车载也大有物归者众富有之时六五中而未极故有攸往无咎往之得正也盛极则不可往矣阳为重五中也积重其中而刚不倾挠积中不败也大车以载者贵夫积中不败也大有六五而任小才不胜其任矣【易传】新安朱氏曰刚中在下得应乎上大车以载之象有所往而如是可以无咎矣占者必有此徳乃应其占也【本义】
　　九三公用亨于天子小人弗克象曰公用亨于天子小人害也
　　伊川先生曰三居下体之上在下而居人上诸侯人君之象也公侯上承天子天子居天下之尊率土之濵莫非王臣在下者何敢专其有凡土地之富人民之众皆王者之有也此理之正也故三当大有之时居诸侯之位有其富盛必用亨通乎天子谓以其有为天子之有也乃人臣之常义也若小人处之则专其富有以为私不知公以奉上之道故曰小人弗克也　公当用【一无用字】亨于天子若小人处之则为害也自古诸侯能守臣节忠顺奉上者则蕃养其众以为王之屏翰丰殖其财以待上之徴赋若小人处之则不知为臣奉上之道以其为己之私民众财丰则反擅其富强益为不顺是小人大有则为害又大有为小人之害也【并易传】
　　横渠先生曰非柔中文明之主不能察非刚健不私之臣不能通故曰小人弗克【易説】
　　蓝田吕氏曰九三以刚居下卦之上犹公居卿大夫士之上也居羣臣之上而上迫于君如伊尹周公之心乃可以亨于天子小人居权势之盛弗克负荷必害于其家凶于其国
　　山杨氏曰九三居下卦之上人臣之尊位公侯之任也公者背私之名当盛大之时以其所有奉职贡而无私焉亨于天子之道也小人处之擅其有以为己私分朋陵僭之患生矣故小人害也【易説】白云郭氏曰九三居下卦之上为臣之尊位方之九二之权或不足是为诸侯之尊大者矣先儒多以亨为享独王辅嗣曰通也且天子飨诸侯皆于祖庙上公备九献之礼其为礼也莫加焉小人安能胜此享哉小人享之则其荣也适所以为害与【易説】
　　汉上朱氏曰三者公之位春秋传晋文公将纳王使卜偃筮之遇大有之睽曰吉遇公用享于天子之卦战克而王享吉孰大焉杜预曰大有九三爻辞也则卜偃时读易作公用享于天子杜预亦然京房曰享献也干宝曰享燕也姚信作享祀义虽小异然读为享则同今从旧读三五相交干变离兊干为天离为日兊为泽卜偃谓天为泽以当日天子降心以逆公是也夫天子施泽于下降心而説有粲然之文者莫如公之享于天子也天子享诸侯之礼必于祖庙六五承上九宗庙享于祖庙之象也上公备九献之礼乃以圭鬯祼賔客设太牢体荐之俎备金石之乐升歌下管于献酬之时王以琥璜绣黼束帛送爵坤离为文明三五相际之象九三刚健而正与五同功故用此爻当天子之享则无骄亢矣若小人处之柔弗胜其任处之不当必有满盈之害岂特害于而家哉三五既交易刚为柔圣人因柔以着戒焉【易传】
　　新安朱氏曰亨春秋传作享谓朝献也古者亨通之亨享献之享烹饪之烹皆作亨字九三居下之上公侯之象刚而得正上有六五之君虚中下贤故为享于天子之象占者有其徳则其占如是小人无刚正之徳则虽得此爻不能当也【本义】　问公用亨于天子亨只当作享字看与王用亨于西山同先生曰公用亨于天子已有左氏所引可证如随之王用亨于西山亦必是祭享之享无疑【语録】
　　九四匪其彭无咎象曰匪其彭无咎明辨晳也
　　伊川先生曰九四居大有之时已过中矣是大有之盛者也过盛则凶咎所生也故处之之道匪其彭则得无咎谓能谦损不处其太盛则得无咎也四近君之髙位苟处太盛则致凶咎彭盛多之貌诗载驱云汶水汤汤行人彭彭行人盛多之状雅大明云驷騵彭彭言武王戎马之盛也　能不处其盛而得无咎者盖有明辨之智也晳明智也贤智之人明辨物理当其方盛则知咎之将至故能损抑不敢至于满极也【并易传】
　　蓝田吕氏曰彭如四牡彭彭之彭彭盛大也九四当大有之世居近至尊其势盛大然以阳居隂不以盛大自有明辨之知烛知事几之必然故无咎也
　　广平游氏曰舒王以匪其彭为其旁不知所据何説且近君之位有下比之嫌恐非独大有之时为然伊川以彭为众多似于大有为亲一説彭有张大之意当大有之势居近君之位辄据而矜之志于张大则羣贤解体天地鬼神亦且弗祐矣此昧者所以败也辨晳明之着也【易説】
　　山杨氏曰九四刚过乎中居大有之盛能匪其彭则无咎矣彭盛多也处多惧之地而有其盛多则害矣与小人弗克无以异也非明辨之晳何以与此【易説】
　　白云郭氏曰贤者居近君之位特立独行自进于君而无外交者九四是也故虽九三之刚徳亦不与之亲附而进焉此所谓匪其彭也如是则其明足以辨晳何咎之有九四离之初故知其有明徳子夏传彭作旁伊川云如诗行人彭彭驷騵彭彭皆盛多之貌【易説】
　　汉上朱氏曰彭子夏传读作旁旁盛满貌离大腹象也大有至四盛矣昧者处之盈满而不知变安得无咎九四不安其位震见离毁惧而守正抑损不至于满匪其彭故无咎所以然者以其明而辨于盈虚之理甚白也离为明兊口为辨晳荀氏作晰【易传】
　　新安朱氏曰彭字音义未详程传曰盛貌理或当然六五柔中之君九四以刚近之有僭逼之嫌然以其处柔也故有不极其盛之象而得无咎戒占者宜如是也晳明貌【本义】　问匪其彭只当依程传作盛貌先生曰程説为优王弼作下比九三分权之臣盖以彭为旁言专心承五常匪其旁因説王荆公上韩魏公啓云时当大有更懐下比之嫌用此事盖讥魏公也【语録】
　　六五厥孚交如威如吉象曰厥孚交如信以发志也威如之吉易而无备也
　　伊川先生曰六五当大有之时居君位虚中为孚信之象人君执柔守中而以孚信接于下则下亦尽其信诚以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉威如有威严之谓也既以柔和孚信接于下众志説从又有威严使之有畏善处有者也吉可知矣　下之志从乎上者也上以孚信接于下则下亦以诚信事其上故厥孚交如由上有孚信以发其下孚信之志下之从上犹响之应声也【一有威如之吉易而旡备也九字】威如之所以吉者谓若无威严则下易慢而无戒备也谓无恭畏备上之道备谓备上之求责也【并易传】横渠先生曰人威重有徳望则人自畏服易曰厥孚交如威如吉君子以至诚交人然后有威重威如之吉易而无备也君子至平易有何关防拟备惟以抑抑威仪为徳之隅俨然人望而畏之既易而无备则威如乃吉也【易説】
</div>
    <div class="pagination">
<a href="合订删补大易集义粹言_page13.html">上一页</a><span>...</span><a href="合订删补大易集义粹言_page9.html">9</a><a href="合订删补大易集义粹言_page10.html">10</a><a href="合订删补大易集义粹言_page11.html">11</a><a href="合订删补大易集义粹言_page12.html">12</a><a href="合订删补大易集义粹言_page13.html">13</a><span class="current-page">14</span><a href="合订删补大易集义粹言_page15.html">15</a><a href="合订删补大易集义粹言_page16.html">16</a><a href="合订删补大易集义粹言_page17.html">17</a><a href="合订删补大易集义粹言_page18.html">18</a><a href="合订删补大易集义粹言_page19.html">19</a><span>...</span><a href="合订删补大易集义粹言_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
