<!DOCTYPE html>
<html>
<head>
    <meta charset="UTF-8">
    <title>周易象辞 - 第 18 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易象辞 - 第 18 页/共 38 页</h1>
    <div class="content">　　光尚须持火以为明然而朕兆自此见矣小篆缪从舟而义荒水之上涌者俗呼泉眼其端必防非若润下者之滔滔也腾之为文从膝省马能超跃如泉之上涌也噫知者鲜矣
　　【风下雷上】恒
　　夫妇之始男女皆少凡六礼之成皆男先施之也故男下女而为咸不如是不足以见女之贞既成夫妇少者皆长则居室之宜承祭祀顺父母家政之操作俱男令而女从男贵而女卑盖男下女其暂妇随夫其常也情根于性虽有好有恶不害其为善及流而为习善恶每均分矣男女之情又最易流于非僻者始而惑昵继而迁徙常乆之义安在夫必整勑兴起于上家无頽墯之气则庻事理妇必巽顺奉行于下家有恭谨之风则庻事成然后夫夫妇妇恒乆而不厌所以继咸而为恒也二体相合以雷风取象雷者阳气压于重隂闭锢不可出则为猛厉之声透达而上其气纵盖隂得阳助始能破裂其沈寒而呈其和淑风者隂气束于重阳收敛之至然收敛者终不可磨灭乃作为怒号而解散其气横乃阳借隂之力以荡拂其顽亢而万物有宣畅之意雷在上则已透乎地风在下则已及乎物隂阳并作尽显其功用矣人间夫妇亦犹是也命之为恒者恒为月之半体月以不满为常满则蚀矣人之处世彛伦日用以至于学问事功固无有可盈之时盈即亏岂可常久惟其不足所以可加惟其不足所以不厌可加不厌所以可乆也或曰恒者常也偏取象于风雷取义于月风雷为变幻不常之物月为盈亏不常之体其意果安在哉曰圣人之所谓恒者常其理不常其迹也天运行而不息地变化而日新方能悠乆以成物圣王代作损益不同质文异尚方能胜残去杀以成乆安长治之天下苟以迹为常则恒雨恒旸恒燠恒寒恒风天地何能长久于覆载曰狂曰僭曰豫曰急曰蒙帝王何能长久于大寳也风雷之藏见不时月之晦朔望不定是以不恒为恒而后可久变则通通则久恒之谓也苟穷而不变执中无权虽欲久其可得乎恒之为徳甚美而爻词无一美者执中无权乏穷变通乆之义易贵变易不贵拘执也初偶在下为木之根岐而深入于象为浚二得中则下不伏匿上亦不至于摇荡可以悔亡三四当雷风之介相薄之际三播扬而不恒四搏击而无禽五当雷冲虽中无权不能专制上处动极雷已在天振作之气巳过将复何所上进初既下而更求其下上既上而益求其上因其恒而复恒之俱不知通变者也故曰恒者常其理不常其迹也
　　恒亨无咎利贞利有攸往
　　恒者一定不易之常道庸言庸行何所阻隔故亨事理有所更革则有过不及之端而咎随之恒则纯一不改故无咎然或恐因循而流于不正作彻而不能固守均非恒之道也必利于贞而后可然又非坚执不变之谓乘时则进任运则行惟至诚无息而后悠久无疆其利在于有攸往执中用中千变万化而不离其极斯可谓之恒尔
　　亘月上也从月从二指天中也初生之月其
　　光甚防不能及物既盈之月光辉虽盛而即就消食均非月之常徳至下不足语矣惟上之时举头即见丽乎中天光明刻刻増益而不止故天保之诗曰如月之恒恒之从月更何疑乎小篆从舟而混于舟岂善说诗者哉假借为恒常之用故加心示徳而仙凡判然矣魏子才取古文　仁字强谓之恒不但昧于诗人之防并于孟子仁人心也之义亦莫之解矣
　　彖曰恒乆也刚上而柔下雷风相与巽而动刚柔相应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　恒以常为义而其为徳业则久也刚性健而上行今震刚居上柔性顺而下伏今巽顺居下刚柔各安其所而可以久居雷之阳气必欲风之隂气必欲散当其遏抑束缚时其势若不能顷刻今既矣既散矣两凑泊以相与各得和畅而可久通苟或出之猛烈行之奋迅则疾雷狂风不可以终朝今乃巽顺而徐动且刚得柔济柔得刚助皆有正应而相得髙明沈潜无有偏举所以谓之恒也恒之能亨且无咎利贞者为能久于其道无所更改无所襍乱也斯道也即天覆地载之道所以能恒久者不过运行无息于穆不已尔彖词言利有攸往正为是矣物有终始生物无终始事有终始行事无终始彼方终则此又始也日昼夜一周天月朔晦一周天旋转不停故能乆照四时错行寒暑变化故能春生秋肃久成其嵗功圣人百年毕世久于其道而后能化民成俗致天下于上治惟是始而终终而始终终始始无或间断所以能恒观乎此则知天地万物俱以不常为常而后可乆其情可见矣
　　久象人形而指其后有随之者人生在世儵忽
　　逝矣庄生云吾生也有涯而死也无涯惟立徳立功立言庻可垂之身后以为长逺而人如不死久之为文有身后垂名之意说文解释蒙茏以为炙病之炙是因借而忘其本也　　照明也从火从昭昭之明义取其本明照之明义取其以明及物
　　象曰雷风恒君子以立不易方
　　雷无定所然皆自下以达上风行亦无定所然皆由近以及逺万物已动则雷在上万物已挠则风在下俱极不常而有常性故谓之恒君子体乎此象其经纶天下极尽夫变化之神小而一事一物亦各裁制得宜初无适莫之可指但天君不动退藏于密者渊深而自如确然立乎其位而不易方所是人心之恒也　恒之为徳即是中庸子臣弟友人之常位事父事君事兄施友未可执定一法以为常道事父以孝事君以忠事兄以敬施友以信是不可易之方也用中得宜天地圣人之恒也　恻隠羞恶辞譲是非当其乍感人皆有之所谓咸者是也扩而充之存存而不失乃所谓恒也咸者良知良能赤子与大人无异不能保任则雷息风驰儵就寂灭恒者此心此理近而一呼一吸逺而亿万斯年莫可更易之极则雷动草木皆春风行万民必偃亘天地长新者也　雷风连位东南当万物之出齐两木相并自甲拆而至畅茂之象故云立不易方
　　初六浚恒贞凶无攸利
　　凡物之善入者必鋭惟木根之入地偏用岐而深莫甚焉初为巽主偶画而木象居下而务入于庸常之事理必欲刻核而求之乃浚其恒而常者反成怪矣如雷动风行天地本无心也固恒事也浚之则雷之暴怒不可息风之郁翳不可消天下之常理常事往徃有艰难变动于其中自恃为可守可执之经胶固而不知通方其为害于恒者尚多况欲浚之而剔抉其隠伏乎如此之人方谓智过等夷确不可拔贞而益凶断无小慧之获而有所利也
　　浚从水从夋浚水而益其深掘地不能骤致其
　　力必徐徐以从事夋有徐行之义
　　象曰浚恒之凶始求深也
　　木植根之深而后不畏于疾风之震拔此大木安固之常道初乃萌芽之始即求深入乎地底务为幽隠而不就显荣适足以自杜其生机而已
　　深从水从罙下入为深掘地成穴必持火自照
　　而后手可用功古但作罙以穴深必及泉故又加水作深深实水名
　　九二悔亡
　　在巽体之中而居下卦象木则初之植根已深其为干甚固象风则播荡在三而已不受其颠越所以悔亡观于卦象爻位可以自得其理不必再参他词也
　　象曰九二悔亡能乆中也
　　中无方无体惟义所在虽为槁木死灰而不嫌其寂灭当烈风迅雷而不觉其骚扰君子之至徳也然非久于其道不能二往来于咸恒两卦咸居五而无悔恒居二而悔亡非久中乎
　　九三不恒其徳或承之羞贞吝
　　当上下之介雷风相薄之交防摇荡震撼无有宁居身且不能静矣安能恒其徳哉倚徙防惶变迁儵忽有非所当来之羞耻亦或承受之矣或者疑而未定不知来自何方是本卦是外卦皆所不免也虽阳刚得中何救于吝哉　隂柔之性沈初入而不出阳刚之性浮三躁而不驯俱巽体故也入者不当恒而恒躁者当恒而不恒
　　象曰不恒其徳无所容也
　　三托体于巽初之巽主浚而务入以深而益求其深仰承乎震上之正应振而拔起以上而更奋于上介夫上下之间载不得其载覆不得其覆惟有风飘雷惊无所自容矣
　　九四田无禽
　　圣人之制为田猎盖以卫禾稼恤农事也非仅为笾豆之实尔雷风既兴农事始矣凡害我黍稷之鸟兽已驱除于畴昔斯时而欲为游田是病民也亦乌能有所禽获乎　巽虽为鸡而下应初六入而不出无禽之象也
　　象曰久非其位安得禽也
　　雷伏于下则有阳气之潜藏既而在上其气散矣乃欲久居之盖位非其位安得有禽以供祭祀燕享乎　古者搜苗狝狩有其时王侯卿大夫有其等以为射猎之礼即所谓位也雷风则时乖震动则等杀多变故非位而无禽
　　六五恒其徳贞妇人吉夫子凶
　　中徳在五可谓恒其徳矣往来不变可谓贞矣然以柔弱之才居位而仅能固守其常道不能通权以用中巽长女妇人也而二反刚震长男夫子也而五反柔相与为应刚柔倒置以为妇人则恒于柔而吉以为夫子则恒非所当恒而凶
　　象曰妇人贞吉从一而终也夫子制义从妇凶也隂阳之道不同其用中亦各有异妇人以顺承为贞顺承而不变乃其恒徳从一坚守以至于终至死矢靡他者夫子则风雷在手变化随心应事接物创制为作用通方而合于义不恒之恒也岂可妇言是聴而反从之故刚柔易位而吉凶逈判矣
　　上六振恒凶
　　雷而极于上其动亦至矣更欲从而振作之以为常道则阳气泄越无余纯隂用事未有不凶者也君子之立身动植相生既有雷行之猛厉不务退藏安养而复以动继动岂能长久　王者之事业震惊巽命声施于天下当与民休息使之乐利而自得既创立经纶损益制度而复求诛裔土之不廷扰乱泽梁之苛细以更张威武为常事生人其能乂安乎
　　象曰振恒在上大无功也
　　振作兴起为人生之始事既已奋迅在上而复振作之是以动为恒也欲以此求功必至有灾大无功者不止无功而已　初在始原已深潜当振作为恒则庻事可举偏浚以求深则幽翳益甚终在上原已髙峻当退藏以为恒则神明不竭偏振以上往则轻狂尤不可制矣故一曰始求一曰在上以着其位之所不宜也位所不宜然而然泥于恒故也
　　在八象之中泽山最为凝滞偏以感受属之雷风极其无定而恒久反以取象此圣人推见隠防所谓穷理尽性以至于命也君子宅心必虚虚无不受守道必常庸言庸行及其至也即精义入神矣感之为害至于物交物而防失其本心则救之者莫如恒其徳恒而不知变通则六言六蔽自以为是贼仁贼义反有甚于百姓日用而不知者咸恒卦名可云至善爻词无一全盛其斯之谓与
　　【山下天上】遯
　　愚夫愚妇视天下之事物一身之阅厯俱以为亘古长存坚固而莫可移易不知势过时移无不氷消烟烬转盼而无从踪迹为君子者当审察于进退存亡得防之际先几而明决则其为身世之累者亦鲜矣此遯之所以次恒也恒为夫妇义取乎长久象则合以雷风人生聚散儵起儵灭如雷风之偶防一过不可寻惟有天髙苍苍青山在望而已释氏所以有露电梦幻泡影之喻实不若雷风一象可深长思也天健行而不息山安止而不迁巉巗倾险虽髙深莫测一入覆帱之中甚觉伎俩有限当前则不能攀染己过则无所停留自往来自屈伸变化无穷而山不能窥遯之义也夫遯非絶人逃世草衣木食之谓知进退存亡得防不俟终日之谓也君子用舍行藏何尝有所偏执但进礼退义归洁其身而已卦之六爻有豢养禄养之象下体为山山以供刍牧畜俯食则见其尾初象牛露全身二居中象系在畜首三下上之象食而弗爱爱而弗敬受人之食养其口体即受其笼络执之繋之充厨佐醢何能逃避乎上体为天天禄以飨君子四之好谓好防诸侯会同之象五之嘉谓嘉防天子宴享公侯之象上之肥大庖丰腆牺牲肥硕之象享多仪仪不及物曰不成享万钟千驷王者之养贤也苟道不可行而徒荣其禄豕交兽畜以受其羁绊安得为鸿飞冥冥乎君子之去就不止于为身其为道者更大也　遯之为义非但前盛后衰前活后乱也即盛以继盛治以承治亦莫非遯也势过时移非但小人乘君子之敝为遯即圣传圣贤传贤亦皆遯也縂之世故日新前人不得不譲后人春来而冬遯夏来而春遯秋冬来而夏秋遯消息盈虚天弗能违俱往而不觉惟于此际君子小人相接续则祸败显然圣人所以独指浸长而言也
　　遯亨小利贞
　　退避曰遯韬藏隠晦曰遯迁徙不羁亦曰遯无形质之可拘方物不足以限之自然亨通苟惟知盛满不察于防防将有进退维谷之虞何得云亨二隂在下其势浸长莫之能御然六二居中得正以柔顺而成止体乘时而进乃诎信往来之常道彼小者固利贞也盖二隂之长属天运非邪曲使然
　　遯逃也从辵从豚豕性冲突逸去则自匿藏而
　　不见豕外柔而躁其行踯躅见人则避羊外刚而狠其行违戾见人则抵触遯之象退也故彖取豚大壮之象进也故爻取羊
　　彖曰遯亨遯而亨也刚当位而应与时行也小利贞浸而长也遯之时义大矣哉
　　进行则向用而亨通退藏则弃舍而窒塞遯固窒塞之事何以言亨也枉尺直寻虽若见用而道愈污行或使之止或尼之行止虽在于天吾道则长信而不屈惟遯所以绰绰进退而亨也九五一刚当位乎上而下应六二以时势参之若正可有为而遂行岂知衰即在盛时虚即在盈时乎天下衺僻之长其长或骤常人易觉其变彼小者得夫气机之正浸而渐长更可畏惧也此时之为阳刚者甚众而又专权以号令乎其下为隂柔者甚防而又伏处以聴命于其上然而遯之势已成者天也非人之所能为也遯之时与遯之义有使人不可测者故谓之大矣哉　浸者由此而及彼以渐相侵而化之意遯自一隂而浸及乎二隂势不可遏亦犹临之一阳而浸及乎二阳故彖传皆曰浸而长地与泽直是一体故可临天与山判然不相连合故云遯
　　象曰天下有山遯君子以逺小人不恶而严
　　天运行于上山静止于下日相习熟而两不相关遥山接天似乎可以阶升而实未异夫平地有当前莫能测识之象所以为遯君子观乎此象而知待小人之道亦惟有反身自治而已天下小人多而君子少吾日相与游处者莫非斯人之徒安能推小人而逺之但在吾原无已甚之辞色亦无刻核之心意其门墙髙峻自然令人不可攀越难说易事随材器使未尝不和平也天无私覆泰山岩岩未尝可干犯也不恶而严小人不期逺而逺矣　君子小人由来如水火原不能混合而为一但处之得宜则小人亦收敛其鳞甲自效其才能然其性隂险贪而好进患得患失即敢推刄君父君子苟欲与之共功名争进取未有不受其荼毒者惟先防退譲方可遂夫髙飞逺举之志苟欲争道而驰至颠隮以求遯亦已晚矣不恶则彼无伤心之怨严则吾无可乘之衅君子律身本当如是不专为小人而然也
　　恶过也从心从亚人心初念本善及转念相并
　　则私欲横起亚者转念而成过恶也恶则人所同恶【去声】故转读为好恶之恶　　严教命急也徒吅从厌厌山崖嵚岑之意吅人声也人虽喧襍而教命整肃如崖岸之斩截也古作　　详绎古文知严字直假借山岩之岩上之两口乃石之象形非人口之吅也为借所专反加山以别之而严惮之严又支离训解忘其所自
　　初六遯尾厉勿用有攸往
　　遯以二隂浸长而成然二隂止体不见其有逼阳之嫌玩其爻词亦取俱遯之象阳之遯在上往隂之遯在下伏此其异也遯贵先防以柔居下随人之后身已行而见其尾危厉之道也不可有所作用而遂果于自往但当安静无为尔
　　象曰遯尾之厉不往何灾也
　　遯而为尾以在后固宜有厉然安静自守而不往岂有进取之灾　人之热中见利而不见害果敢于前往灾其所自取者也苟能凡事退譲时未尝忌之灾于何生
　　六二执之用黄牛之革莫之胜说
　　以隂静之姿有中正之徳处乎山中虽有当位之应而无歆羡畔援执守坚确若用黄牛之革以操持者莫得胜之而可为解说焉盖其立心若此泯然不见有遯世之迹故独不言遯　革之固者莫如牛黄牛之革又固于他牛黄牛垂胡亦名胡牛
　　象曰执用黄牛固志也
　　是非之心人皆有之见不可为而思止是非之心也名利当前辄为所动皆其志之不固也执用黄牛则坚固其志者无复可加岂虞其有迁变哉
　　九三系遯有疾厉畜臣妾吉
　　下体为山勿往执系皆止之象也三为止主欲遯而有所维系不能决絶行则纒绵不忍止则时势可虞胸中自相争战以成疾病危厉甚矣仅可用之而畜养其臣妾则吉也盖臣妾者小人之防贱者也亦为难养然操纵之权犹或在我尚可恩抚而止其恶尔初二两隂近伏于我之身下臣妾之象小人之倾
　　君子其始未有不起于防贱者视之故蔑如也及乎乘时推刄非复昔时之靣目矣可不戒于所忽乎妾本从立从女女不用聘而来侍立以供使令
　　者小篆乃秦人之暴政谓有罪女子给事得接于君者其字作　　从辛从女辛罪也圣王之世罪人不孥矣焉有为人君者戮其父与夫夺人之妻女而淫之身近刑余之人而与之接且制为文字以示不刋之典岂仁厚立国之心乎与童字同其惨刻缪误李斯变大篆襍以西秦之俗书与其法律故有此失士君子苟不知其本末遂以为古法当尔使仁人之意荡然非细故也
　　象曰系遯之厉有疾惫也畜臣妾吉不可大事也系遯之所以厉者其行止之心不定两相搏击而成疾为惫也系恋之私仅可施于女子小人臣妾之防贱者若夫天下之元恶大怼岂可以恩情维系而能止其凶暴乎隂阳消长君子小人之盛衰乃天地之气运有国家者之大事
　　惫也从心从葡【备】人心多所僃则相与争鬭
　　于中而不能决乃成疾矣俗曰劳惫亦为不能安养而疲罢也
　　九四好遯君子吉小人否
　　天本上覆健行不息则转而向下势过时移成功者退宇宙间之经纶事业亦日变而日新断非一人所能毕断非一定而不改前贤不得不譲后贤岂必君子之避小人哉故当宗庙朝廷玉帛交错之时正相好而防同已隠然有代谢推移之象所以谓之好遯其在君子则与时皆行得屈信往来之正自然获吉其在继君子而进者苟复为君子不亦善乎如或以小人承之下卦又加一隂则成否矣否则闭塞不通君子小人显然分立虽欲遯其可得乎
　　好美也从女从子少年子女风度都雅天下美
　　好之物无逾于此因子女两相爱慕故转去声为好恶之好
　　象曰君子好遯小人否也
　　君子则审于进退存亡当好而遯矣君子遯而小人进所以成否也
　　九五嘉遯贞吉
　　嘉防合礼仪文度数之盛钟鼔玉帛之繁以常人观之惟觉其身居显荣侈威福以明得意阳刚中正之人处此知盈必就亏满必招损其退避知几即在于坐明堂而朝万国之日盖正当嘉美而遯者也合乎天时人事之正道故吉　尧之举舜舜之传禹俱当至治之时即思退避所谓嘉遯也苟尧不禅舜而与丹朱舜不禅禹而与其子岂知进退存亡得防者哉惟当位而应方能传得其人可消小人之祸乱如时已去小人起乘其敝能免于否剥者防何汉祖唐宗亦是三代以后之英君观其凭几托孤徘徊瞻顾俱骨肉未寒而祸乱起于萧墙之内乃系遯也不知嘉遯也知进退存亡得防者其惟圣人乎遯而不见其遯之迹者其知进退存亡得防者乎
　　象曰嘉遯贞吉以正志也
　　君子原无富贵利禄之心时进而进时退而退外物无足以动其中但以合乎义理之正是其志也　二在下卦可自固其志坚持而不拔五居上中其位髙矣一进一退非大中至正不可故以正为志
　　上九肥遯无不利
　　处事物之表内无所系恋飘然长往身心俱泰从容暇裕以为遯者也故云肥遯天下名利之所集人争趋之则有利有不利世外之优防自得人所共弃而莫耴者何不利之有
　　肥多肉也从肉从卪【节】两骨交防联络处谓之
　　骨节必隆起如竹节若肉多者其骨节隠不可见肉揜乎节肥之状也
　　象曰肥遯无不利无所疑也
　　容貌之润身必先宅心之安而后光华洋溢于外不愿世俗之文绣然心安莫若无疑无疑则内无争胜所适皆宜矣　执与系相似好与嘉相似肥与疾相反无不利与勿用有攸往相反天下莫乐于肥遯不必忧民之忧也亦莫易于肥遯独善其身也莫难于好遯嘉遯知防其神也而嘉遯为尤难以天下与人易为天下得人难也系遯者介于天山欲行欲止也执之者自守者也遯尾者随人者也遯非絶人逃世知进退存亡而不亢尔此其所以为大也
　　【天下雷上】大壮
　　遯而四阳退避于上即旋转而返乎下向之隠然韬晦者培植长养至此而奋莫可御遏遯所以次之大壮也天气上升雷性上往以至健运至动进向无前蕴畜含藏之义鲜矣剥复之复阳潜地下动而顺时其神全其守固其为学则克己修身而内治者也遯后之壮郁极而舒雷达于天上其猛厉之威已行气虽盛而神将耗其为事业则见逺加民而鼔舞振作之者也天下雷行万物随之而起乃继善成性之初大人不失夫赤子雷在天上万物之畅茂者已遂其性天地之保合太和者不可不亟君子之退藏于密者不可不重也故六爻皆不欲其用壮初在下为趾趾壮欲行失潜之义二居中则得正正而大则见天地之情三刚爻刚位与动为介果敢勇决之至无论在上之君子在下之小人皆所不宜四本雷体已直上于天原无阻碍阳爻隂位虽壮而不过于壮五柔中处壮得非礼弗履之道人心拂戾世事龃龉尽消于登降揖逊之间上居动极犹欲进也路己穷而无可往然爻位皆隂不能济其必然之势反以艰难而获吉全卦似重画之兑故以羊取象五上两柔在外包四刚于内好自抵触羊之象也礼传三十曰壮有室四十曰彊而仕今四阳盛长似界乎彊壮之交将进而仕进则晋也晋而见君有委贽之礼羔羊大夫之贽也士君子之立身退欲其速进欲其迟遯止二隂其防尚防在上四阳惟惧去之不早大壮四阳极盛圣人不欲其遂进以犯日中月盈之戒故曰大壮则止言当止于是也何尝有进去二隂之义世儒以扶阳抑隂进君子退小人之论蟠据于胸中袵席皆戈矛而天地隘矣耳目心胸其能浩浩乎
　　大壮利贞
　　阳为大以健行御震动四阳奋乎下而透达于上壮之至也其含藏之气泄露无余利在守正得保合归藏之道不可乘时因势一往而忘戒惧也
　　大壮壮大也从士从爿【古牀字】士而据牀则有
　　妻室矣士而设牀则执匕鬯而庙祭矣此震所以继干而出治长子所以代父而为政也
　　彖曰大壮大者壮也刚以动故壮大壮利贞大者正也正大而天地之情可见矣
　　卦之所以为大壮者阳为大而四阳盛长是大者壮也至刚莫若干至动莫若震以至刚运至动刚无屈抑而动无流滞故能壮也所以云大壮利贞者以纯一不襍之刚健继以振动生之长男有何偏颇有何私欲惟其大故无不正也既正且大天之所覆地之所载其长飬生之情于斯可见矣壮非恃彊争胜之谓也　孟子至大至刚以直养而无害则塞乎天地之间正大之壮也乘时取势知进而不知止此匹夫之勇小人之事尔乌得为大壮　心含蓄于内未露其端倪复雷藏地中气虽具而形未章故曰见天地之心情落于事物如四端之各有所表着大壮雷达于天上万物之生已畅知天地之爱养万物必欲遂其生之之气故曰见天地之情咸之感恒之乆萃之聚天地万物之情同也壮亦天地万物所同也惟正大则万物不能如天地天地以正大而壮万物已立立人已达达人庻乎近之
　　象曰雷在天上大壮君子以非礼弗履
　　雷奋而直至天上元阳之气一往莫御大壮之象也其时则可矣其势则盛矣苟仅以乘时恃势陵躐而进有欲不可以言刚徒勇不可以妄动君子必尽克其一己之私动容周旋无不合于仪文度数以礼载身承借以行则正大塞乎天地岂区区血气之谓哉天下至刚者莫如礼上下之等威分毫不可逾越履乎礼无适而不通克已复礼天下归仁壮孰有大于此者　不必云四阳进而陵五有无礼之嫌人处穷约何尝无礼惟于彊盛之时易于骄防尤当兢兢壮而知礼其壮可行如曰壮而去隂以渐至于夬夬而至于干聴其自成而弗急躁是君子本有觊觎之念殄兄臂而诲之徐徐也况宇宙焉有无隂之日无隂则阳亦不能独存天下焉有无小人之时无小人则莫养君子凡此皆学易之例误之
　　初九壮于趾征凶有孚
　　初居下而壮壮在于趾也趾无聪明睿知体健而应动违潜之义而往能无凶乎然上比于二与之同徳二居中得正其壮以礼两相孚信庻乎履之不越矣
　　象曰壮于趾其孚穷也
　　壮趾欲征其所以得孚于二者以其穷不能往故也苟不穷则妄进矣岂能相孚于同徳乎
　　九二贞吉
　　彖辞惟利贞正乃所以成其壮二处壮以正当壮已先得其吉盖壮必有含养退藏之道始可徃而能继苟越殆尽其壮也几何时
</div>
    <div class="pagination">
<a href="周易象辞_page17.html">上一页</a><span>...</span><a href="周易象辞_page13.html">13</a><a href="周易象辞_page14.html">14</a><a href="周易象辞_page15.html">15</a><a href="周易象辞_page16.html">16</a><a href="周易象辞_page17.html">17</a><span class="current-page">18</span><a href="周易象辞_page19.html">19</a><a href="周易象辞_page20.html">20</a><a href="周易象辞_page21.html">21</a><a href="周易象辞_page22.html">22</a><a href="周易象辞_page23.html">23</a><span>...</span><a href="周易象辞_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
