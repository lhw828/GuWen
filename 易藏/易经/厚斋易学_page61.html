<!DOCTYPE html>
<html>
<head>
    <meta charset="UTF-8">
    <title>厚斋易学 - 第 61 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 61 页/共 103 页</h1>
    <div class="content">　　右明象占
　　上六君子豹变小人革面征凶居贞吉
　　赞曰君子豹变其文蔚也小人革面顺以从君也朱子发曰兑之阳爻称虎隂爻称豹考之天文尾为虎火也箕为豹水也而同位于寅虎豹同象而异爻也九五自离来火也上六兑体之隂水也离二文之中也故二交五其文炳明离三文已过故三交上其文蔚茂三交上成九君子豹变也上交三成六小人革面也
　　李子思曰以兑之隂气郁而成泽有南山之豹处雾中而泽其文之象
　　冯当可曰上六之位君子处之则为豹变小人处之则为革面牛虎豹皆革当革卦而取皮革之义易之所以为通者也牛革取其用虎豹取其文右明象占
　　干寳曰君子若周召之徒也豹虎之属君圣臣贤殷之顽民皆改志从化故曰小人革面天下既定当偃武而不用故曰征凶居贞吉得正有应君子之象
　　耿睎道曰九三之革阳动乎外故为革言上六之革隂见于外故为革面九三居下体之极其功成于革言上六居上体之极其功成于革面则皆可以止矣故皆曰征凶
　　郑舜举曰初离体而阳刚乃不可以有为上兑体而隂柔乃有如是之吉人情难与虑始可与乐成唯革之时见之初九君子也以其居革之始故其有为也难上六小人也以其居革之终故亦顺以从君子曰革面者革之而当必非小人之谋既革而成小人亦不得而非之
　　亦有此义
　　案五上二爻汤武革命之事豹虎之属其君子依乗风云以俱变者也其小人亦改观面目以共覩圣人之作自此一正君臣之名分则吉若又顾而之他则凶矣
　　右明爻义
　　林黄中曰尊者变法卑者聴焉贤者变礼不肖者从焉是故革之诸爻阳为革命之君子隂为从革之小人
　　案革之为道始以中顺固结民心然后择日革之所议已熟有孚于天下其悔乃亡有命欲改无所不可是以革之大君一出令而未占有孚盖孚于天下者素也其在位之君子在下之小人皆一新其心志观聴六爻之义虽有参差不齐而其纲维相贯如此又有一义下三爻言革革政之事也初九位卑百官有司守法者也故不可有革二诸侯承王命之革者也三方伯居危疑之地但主侯国之议者也若夫四近君大臣司出纳命令者也五上二爻则变文言革命之事矣易道无所不包故其义相为经纬也
　　右明六爻
　　【巽下离上】
　　鼎
　　赞曰鼎象也以木巽火亨饪也圣人亨以享上帝而大亨以养圣贤
　　杂卦曰鼎取新也
　　张子厚曰足隂腹阳耳虚刚
　　郑舜举曰此鼎之象与义也
　　郭立之曰圣人名卦必以道【乾坤艮巽坎离震兑凡诸重卦名皆道也卦辞乃言徳】独井鼎二卦以器者道器一也由道可见器由器可推道也
　　李子思曰圣人设卦取名之义则论理而井鼎二卦则论象盖理者内象也象者外象也因象以探理即理以明象圣人之意要使学易者互观而得之以画而观在下者分而为止在中者充而为实在上者岐而为耳衡而为其象灼然文王卦下之辞止言其徳至孔子然后申言其象以诏后学林黄中曰鼎之为器尊其为用也重古者祭祀宾客及王公膳羞陈其鼎俎各有差等周官膳夫王日一举鼎十有二公侯大夫以次降杀故乐正子谓孟子前以三鼎后以五鼎则鼎之道上行而非下济者也
　　李季辨曰昔禹平水土九牧贡金于是象物以铸鼎示人知所避厯代传之以为宝器武王克商迁九鼎于洛邑成王宅洛定鼎卜年卜世及周之衰楚子问鼎大小轻重周人假説以为在徳不在鼎秦而下鼎遂沦亡汉武帝得寳鼎于汾隂荐告宗庙作为歌诗【此事多伪】然则鼎也者国家之重器也
　　右明卦义
　　象赞曰木上有火鼎君子以正位凝命
　　右明卦用
　　序卦曰革物者莫若鼎故受之以鼎
　　程正叔曰鼎之为用所以革物也变腥而为熟易坚而为柔所以次革也
　　林黄中曰自革之鼎离反居上兑反为巽上下相易而相成也　又曰金火同居革而成器器之大者莫若鼎故以鼎次革也　又曰革所以改命鼎所以凝命
　　右明卦序
　　元吉亨
　　赞曰巽而耳目聪明柔进而上行得中而应乎刚是以元亨
　　林黄中曰鼎之义在于养六五以柔上进而下应九二之阳刚有仁贤之主下养刚徳之贤之义故曰鼎元吉亨元者阳刚也得应而为亨
　　李氏元达曰以此成器达于有为则元吉亨者鼎之功也
　　王氏昭素曰元始即亨鼎蛊大有三卦不云大亨是其义也
　　程正叔曰卦才可以致元亨
　　案孔子以卦才言之文王初意则谓鼎之用可以养人故元吉成亨饪之功则亨也亨饪与元亨文同则义亦通古人用字之例如此
　　右明卦象占
　　初六鼎颠止利出否得妾以其子无咎
　　赞曰鼎颠止未悖也利出否以从贵也
　　冯当可曰初止则足颠则耳也
　　林黄中曰反覆视之皆有鼎象三阳在中鼎之腹也一隂在下鼎之止也一隂在上鼎之耳也鼎以足竒耳耦而成器以初六为止则欠一止鼎而欠一止则下以上为颠上以下为折在卦之初鼎于是未有实也未实而颠之是将出否而致新也李季辨曰全体一鼎象也分上下体则为二鼎上体之鼎有耳而无足故四曰折足下有足而无耳故三曰耳革六爻皆取鼎象故赞总言之曰鼎象也初为鼎足鼎有三足今画二而已则颠倾也二説言象皆有理若止以本爻言之前説为长其为欠一足故有颠象则一也特否未有象程可久以九四为否大抵隂柔而不足以任重犹大过之栋桡乎下尔
　　右明象
　　程可久曰以初承二因二以应五如妾承女君以事夫刚柔相与而功成故得为妾而以其子无咎是皆趋变以就道者也昔之人有忠于所事不知义命之大戒盖不足以语此
　　此取妾象为宜而未有子象林黄中以四在外应为子本爻在内下而贱为妾未详孰是
　　耿睎道曰妾之于子有母道焉母宜在上而今在下则是母贱而子贵以母之贱从子之贵有出否取新之道
　　朱子发曰以贱为贵而后有子也公羊谓妾以子贵非也嫡妾之分岂可乱哉
　　兰惠卿曰鼎不责其颠止而取其出否妾不责其卑贱而取其有子鼎者宗庙之器长子主之故圣人于鼎之初有得妾以其子之言欲使后世没汲冢嗣主器之人也
　　胡翼之曰妾虽至贱以其有子能荷先祖之业故得无咎
　　案孔子之意非贵其得为妾贵其有子而得为妾尔位最卑下而贱则始非妾矣
　　石守道曰未妾而有子是亦颠倒之象
　　右明占
　　李氏曰止之颠以出否为利备妾非其正而以得子为贵皆事之权也彖象皆言圣人之材与用材之效至于六爻唯五与上言圣人之事余爻则各因其材而论之
　　刘氏仲平曰初六之材非如不逺复之无悔盖旧与为恶而能自革尔是过而能改者于道未违也刘氏曰人之材昔尝为恶在所可贱今能改过为善则宜见用此古之人君所以不废补过之臣与毛伯玉曰自养贤言之则颠止所以出否去小人而用君子也自其实言之则国以鼎为存亡颠止者鼎之倾也汤武革命而迁鼎未可以为悖也又曰出否去故也覆鼎则为革故也自子言之则取之震以明主器之义而革也鼎也震也三卦相次之理益明矣剥复无妄之次亦然
　　都圣与曰革主于故而终于取新故九五上六有炳蔚之文鼎主于新而始于去故故初有出否之利二卦之义其相为终始者乎天下无不可为之时亦无不可为之事圣人知足以知事几之防苟可以转败为成转祸为福无不致之者鼎之初六其画为足则欠一故有折足颠止之象然在四则鼎实已盈故为覆餗之凶在初则未有实也未有实而颠止则可以为出否之利鼎覆则为革革去故也出否之象岂不明甚以此知百姓日用而不知特见理不明耳
　　右明爻义
　　九二鼎有实我仇有疾不我能即吉
　　赞曰鼎有实慎所之也我仇有疾终无尤也
　　王辅嗣曰以阳之质处鼎之中有实之象也刘氏曰二三四同为鼎腹皆以阳而有实二之实尚少未可举而用之
　　程可久曰有实之始君子之道未成则不利于轻用据爻意不曰无咎而谓之吉者盖有实之初不轻用其道未易可量非特补过之义
　　冯当可曰物之初入鼎未可食也故五虽不我即而吉
　　右明象
　　胡翼之曰疾谓三四也言虽应于五以三四间隔其路
　　兰惠卿曰六五有疾者阂隔三四而不能就我也赵氏曰以九比初六之隂宜其招仇而见疾也李季辨曰五为鼎耳丽乎上体而不能下接案二五得中相应以臣承君爻义未有不善也然隂阳相应而中阂阳爻则未有不为疾者也况近据初六亦有可疑之迹宜六五之下应而疾之者众也然鼎之实以上出为用初六在下鼎实无下逮之理六五在上虚而能出又为耳受以举者也唯其在鼎实之下为物初入鼎又为实未盈鼎初入鼎则未可举未盈鼎则亦未可举故三四疾五之应而五不能即乃所以吉也
　　右明占
　　九三鼎耳革其行塞雉膏不食方雨亏悔终吉
　　赞曰鼎耳革失其义也
　　苏子瞻曰六五之耳可而上九之塞不可林黄中曰三无正应而承乘皆刚故有行塞之象郭立之曰凡物之行以足独鼎待故以耳耳实则其行塞矣　又曰雉文明之物离之象也李仲永曰离明在上而不为之应是雉膏不食者也　又曰隂阳和则雨三与上皆阳欲雨而不雨也故方雨而亏惟悔乃终吉
　　兰惠卿曰方者方欲而未必然之辞
　　刘氏曰二三四皆以阳同为鼎实二之实尚少四之实既盈唯三之实适得其中焉故终吉
　　冯当可曰鼎之亨饪未可食而出则是君子之道未充于己而欲施之于人不可也如其可以食矣而不能出以济人亦无取矣方雨而亏不为雨矣上虽应而不应之象也悔终吉者时未可则卷而怀之以有待何凶之有不量可否一意于进者凶何疑焉
　　林黄中曰六五在上九二九四上九莫不从之九三虽欲不从不可得也然则始亏而终悔始于不食而终于吉不亦宜乎
　　李季辨曰分上下体言之下体有足而无耳离在上为雉鼎既无耳雉无所立故不下食观高宗肜日雉升鼎耳而雊今鼎耳既革宜其不食也若与上体合隂阳相和则鼎体全而终吉矣
　　亦一説也言雉有理
　　案九二应五得鼎耳可以举者也而有疾之者故五莫之即九三应上则鼎耳变矣故失其义而莫或举之上实而不虚九四当其前故其行以往则其路塞也鼎实积二至三切近离火实兑而烹熟其膏沃可食也雉升于鼎而不下食则以失其耳而五非所应也雉之文明谓五也然三终上进进而至五则隂阳和而雨其耳得矣方雨而亏则以九四阂其进塞其行也故有轻举之悔二四上众阳皆归六五三居其间尚何之乎终于从五则耳举而雨应君臣之义得矣大抵鼎之为卦继革之后革之覆为鼎鼎之覆为革故诸爻颠止者有出否去故之象而下卦之极又有可革之象或曰易取象于商髙宗之事乎曰鼎之上体离也故有雉升于鼎之象耳革而行塞故有不下食于鼎之象髙宗之事偶应其象耳非取象于髙宗以系易也右明象占
　　九四鼎折足覆公餗其刑剭凶
　　赞曰覆公餗信如何也
　　説卦子曰徳薄而位尊知小而谋大力小而任重鲜不及矣易曰鼎折足覆公餗其刑剭凶言不胜其任也张舜元曰应于初六之巽巽挠乎下折足之象也足折则其实覆矣
　　耿睎道曰鼎之所受有量适中斯可矣以九实四而不得中则是实有余而量不足故有覆餗之象程可久曰公餗所以养贤也苟比于所私则失养贤之礼矣
　　李季辨曰分上下体言之有耳而无足不胜鼎之任也
　　林黄中曰三阳皆为鼎实至四则盈矣四应在初初止欠一是折其足矣方其在初鼎未有实故谓之颠止出否及其在四鼎实已盈故谓之折足覆餗也或曰初正应也独不可以从其配乎曰鼎有上出之理无下趣之义六五君也九四大臣也初六则小人也四居近君之位五之所亲信也不能守正奉公而下与小人为比是自覆其餗夫为国大臣受君委任而乃背公营私附下罔上懐谖误国者凶及其身宜矣
　　汪氏曰古之大刑有剭诛之法周官掌戮凡有爵者杀之于甸师氏
　　右明象占
　　六五鼎黄耳金利贞
　　赞曰鼎黄耳中以为实也
　　郑舜举曰五为鼎之主故以耳兼系之
　　朱子曰五于象为鼎耳而有中徳故云黄耳案黄坤土之中色离之五再索于坤而在上卦之中故其色黄
　　冯当可曰承刚为金
　　张子厚曰柔故利于贞【冯当可同】
　　李季辨曰所以举鼎而行九居上金也五必得上鼎体乃全未与上合利在乎贞盖未可行也案四既覆餗不胜任近而相得无若上九所借以举者鼎不举则亨饪之实为徒设故利在于贞戒其任四而失上也
　　王景孟曰以中虚之徳为鼎之主中则不亢虚则能受此所以居无为之地而尸举措之功者也在鼎之上受以举鼎者耳也六五之象也在鼎之外贯耳以举鼎者也上九之象也上曰玉矣而五曰金何也曰六五之中虚而资上九刚寔之助故谓上九曰金以上九之履柔不纯乎刚而且与五接也故又曰玉【诸家乃谓金九二也鼎耳九三也夫二与三既为鼎实矣复得为耳乎】金玉皆干之象九干之防也自六五之柔言之则上为金之刚自上九之不变言之则上为玉之粹夫各象其物宜而已
　　右明象占
　　林黄中曰圣人立象以尽意故三言耳四言足皆错互其物宜五言黄耳则正其象矣金亦互言之也
　　右明爻义
　　上九鼎玉大吉无不利
　　赞曰玉在上刚柔节也
　　郑舜举曰干为玉【九干之策】
　　石守道曰玉者言火炎而不变其性也
　　冯当可曰刚阳在上及物之功全系此爻如举鼎寔以养人者全在于阳刚无应无所囘挠如玉不变于火故为玉
　　李仲永曰惟辟玉食非食玉也食之器用玉也鼎而用鼎之道成也而用玉鼎道之大成也非享上帝何以哉
</div>
    <div class="pagination">
<a href="厚斋易学_page60.html">上一页</a><span>...</span><a href="厚斋易学_page56.html">56</a><a href="厚斋易学_page57.html">57</a><a href="厚斋易学_page58.html">58</a><a href="厚斋易学_page59.html">59</a><a href="厚斋易学_page60.html">60</a><span class="current-page">61</span><a href="厚斋易学_page62.html">62</a><a href="厚斋易学_page63.html">63</a><a href="厚斋易学_page64.html">64</a><a href="厚斋易学_page65.html">65</a><a href="厚斋易学_page66.html">66</a><span>...</span><a href="厚斋易学_page62.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
