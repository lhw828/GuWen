<!DOCTYPE html>
<html>
<head>
    <meta charset="UTF-8">
    <title>易酌 - 第 26 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 26 页/共 33 页</h1>
    <div class="content">　　初以阳刚之才上与四为正应审度其可从而从之所谓因不失其亲吉之道也若舍正应而之他二三其德非所以为安矣故曰有他不燕曰爻以谋始之义大故不取相应之义若用应则非虞也亦是一义
　　象曰初九虞吉志未变也
　　趋向之邪正视乎其志志惑于他则变易其初心当中孚之初无他端之惑志固未有所变易也
　　九二鸣鹤在隂其子和之我有好爵吾与尔靡之二有中实之德五亦有中实之德同德相应二四中虚无一阻隔其间故有鹤鸣子和我爵尔靡之象以系辞证之上二句属言言者君子之枢机所以动天地也故以鹤鸣子和为象鹤阳鸟鸣谓九也在隂居二也子和五也同声相应笃父子之亲也下二句属行行者君子之抠机所以动天地也故以好爵共靡为象向来以爵为人爵故我指五五君位以好爵与二共之也看来作天爵为是葢二不以朝廷之崇髙为荣而以性命之赋畀为荣故曰好爵本义懿德之说精矣靡旧作縻谓系恋而不能忘也余以縻只如字即靡不有初之死矢靡他之靡言吾与尔念兹在兹他无所之也初九戒有他二靡之正无他也无他则燕矣同德相爱忘君臣之分也忘君臣之分故直称尔我而不以为嫌窃以下二句观之二臣而五君也以上二句观之二父而五子矣可乎朱子曰九二不可晓意葢谓此也意者周公以父子为君臣故言之无所讳如此乎传曰有孚于中物无不应诚同故也至诚无逺近幽深之间故系辞云善则千里之外应之不善则千里之外违之言诚通也至诚感通之理知道者为能识之只浑说道理更不分疏父子君臣亦是一义
　　象曰其子和之中心愿也
　　二五俱刚而得中故曰中心愿不出于中心欲勉为响应难矣根于心发于声其天籁之自鸣乎象单释一句而全爻包括在内葢全爻固可以中心愿三字尽之也
　　六三得敌或鼓或罢或泣或歌
　　三与上为正应匹也非敌也然上居上体之上其信己穷三居下体之上其说已极此愈说彼愈疑猜嫌积而仇隙生故曰得敌一柔而不正一刚而不中能相容乎惟得敌则有进退胜败之势或鼓而前或罢而后或败而泣或胜而歌皆用兵之象也体均力敌互有胜负言不相孚之甚也
　　象曰或鼔或罢位不当也
　　以隂居阳不中不正叛上以树敌故其象如此朱子云中孚乃叠画之离离为飞鸟故诸爻多言鸟离为兵戈故此爻专言敌此可以证得敌之说之不诬矣【谨按中爻下震鼔之象也上艮罢之象也兊为口为恱歌之象也巽为不果泣之象也爻辞一字一句无非卦中所冇者】
　　六四月几望马匹亡无咎
　　四居近君之位佐五以孚天下者也故有月几望之象传曰已望则敌矣臣而敌君祸败必至故以几望为主盛此人臣持盈戒满功懋而不自居之象故曰马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五为上行故以马为象四志在孚五而不下系于初马匹亡也此人臣精白一德不交私不阿党之象何咎之有
　　象曰马匹亡絶类上也
　　絶初九之类而上孚于五可谓乃心王室者矣事君者不独非我族类宜絶之即属在同类而溺于情面不能避逺嫌疑非无咎之道也
　　九五有孚挛如无咎
　　五以刚健中正之德居尊位下应九二刚中之臣君臣同德以孚天下者也故曰有孚挛如挛而曰如似有所束拘系者然固结不可解之象也昭示大信一道同风何咎之有曰人君之孚不能使天下固结如是则亿兆之心安能保其不离乎是推开说
　　象曰有孚挛如位正当也
　　三以隂居阳而不中正德不称位故曰位不当五以阳居阳而中且正德称其位故曰位正当也蒙引正当二字分看未是他爻不言孚独五言孚说而巽孚乃化邦也九五当之矣
　　上九翰音登于天贞凶
　　巽为鸡鸡曰翰音出曲礼或曰鸡鸣必振其羽故曰翰音鸣必信于旦亦物之中孚者也然处巽之最上无位而不知变为登于天之象故虽正亦凶曰信之终信终则衰忠笃内丧华美外飏故云翰音登天夫子曰好信不好学其蔽也贼固守而不通之谓也
　　象曰翰音登于天何可长也
　　诚于中者可久饰于外者不可继上之志唯欲求人之知而邀人之应髙自标榜终与空俱销故曰何可长也孟子曰声闻过情如沟浍皆盈之水其涸也可立而待也上九之谓矣
　　【艮下震上】
　　小过亨利贞可小事不可大事飞鸟遗之音不宜上宜下大吉
　　为卦二阳在内四隂在外隂过乎阳也隂为小故曰小过虽过其常未至于太甚故有可亨之理然所利在正不正则不亨矣曰不失时宜之谓正言其时须小过而后能亨也可小事不可大事是就卦才说言寻常小事还做的非常大事便做不得传曰过所以求就中也所过者小事也事之大者岂可过也此与彖辞解似不同飞鸟遗之音谓过之不逺也本义谓致鸟遗音之应窃意卦体内实外虚飞鸟之象然鸟飞于上而音则遗于下过而不留鸣而善下此处小过之道也故下即承之曰不宜上宜下上二隂在阳之上乗阳也乗阳非正也故不宜下二隂在阳之下承阳也承阳正也故不宜上宜下摠之顺于理而已过而顺理其吉大矣
　　象曰小过小者过而亨也
　　小过小者过而亨也此句只用虚字轻轻逓过而亨义却在过以利贞内葢当过而过顺时以偕行故亨也
　　过以利贞与时行也
　　当其可之谓时如观过知仁及君子过其行之过道固应尔也
　　柔得中是以小事吉也
　　二五皆柔得中也小事而以柔中之道处之则允济是以吉也
　　刚失位而不中是以不可大事也
　　刚居三四为上下四隂所逼失位而不中也失位则权不足以乗失中则德不足以恃虽阳刚无所恃其才大事其有济乎是以不可大事也
　　有飞鸟之象焉飞鸟遗之音不宜上宜下大吉上逆而下顺也
　　以卦之全体言之中二刚为鸟身上下四柔为翼有飞鸟之象焉飞鸟遗之音便是不宜上宜下不宜上宜下便大吉三句一连读上则乗刚为逆下则承刚为顺去逆就顺所以大吉也阳为大隂顺阳故大吉然则当小过之时者明逆顺之理而已
　　象曰山上有雷小过君子以行过乎恭丧过乎哀用过乎俭
　　艮止震动止而动则过动而止则小过葢雷不在天上而在山上其声不至大壮故为小过之象君子观其象以行过乎恭谦抑之过出于中心之无敢慢非谄也所谓一命而偻再命而伛三命而俯也丧过乎哀忧戚之过出于中心之无敢忘非毁也所谓与其哀不足而礼有余不若礼不足而哀有余也用过乎俭节省之过出于中心之无敢侈非固也所谓国奢则示之以俭也三者小过皆仁人君子之心若太过则为足恭为灭性为侨而野矣
　　初六飞鸟以凶
　　初以隂柔居艮之下止体也垂翅戢翼其所宜耳乃上应九四则不安于止而妄动矣躁易迅疾莫能自主故为飞鸟之象鸟飞而不遗其音上而不下逆而不顺者也故凶以凶言自取凶也
　　象曰飞鸟以凶不可如何也
　　不可如何恣其所之无回翔审顾之意吾末如之何也已矣
　　六二过其祖遇其妣不及其君遇其臣无咎
　　三父也四尊于三则为祖二阳在上之象也五以隂居尊则为妣与二同德相应二若进而应五须越四而过之是过其祖遇其妣也遇而过过而后遇是为上柔非柔顺中正之道矣夫以隂言谓之妣以尊言则谓之君二以阳不可过则不及六五而安六二本位是不及其君也不及其君者不敢过其君顺而不逆适得其为臣之分故曰遇其臣无咎守正而得中故也
　　象曰不及其君臣不可过也
　　臣而过则有非分之嫌可乎本义云所以不及君而还遇臣者以臣不可过故也过恭过哀过险过之小者也小者有时而可过也臣过其君过之大者也大者无时而可过也圣人严于君臣之大分如此
　　九三弗过防之从或戕之凶
　　朱子谓小过义不可晓弗过防之四字为一句弗过遇之弗遇过之皆两字絶句胡氏曰小过乃隂过之时故二阳爻皆称弗过言阳弗能过也此说足以破朱子之疑矣当小人道长之时三居刚得正势不两立故备戒不可不严若一有疎虞而从之则彼或得以害正而凶矣订诂从与戕作两义看曰若不逆其诈而顺从之则必贻累于后日栁子厚是也或不容其恶而戕伐之则必反噬于目前陈蕃窦武是也二者皆致凶之道如此看亦好
　　象曰从或戕之凶如何也
　　初之凶曰不可如何三之凶曰如何从来俱一例看传曰言其甚也订诂曰谓凶不可测余向有说云初以隂而役于不正之阳救正殊难为力凶而曰以决辞也不可如何言善者亦无能为也三以阳而惑于不正之隂救正殊易为功戕而曰或疑词也如何言当商量而思所以解免之
　　九四无咎弗过遇之往厉必戒勿用永贞
　　四以刚居柔在己不失君子之德在外不激小人之怒无咎之道也弗过谓隂盛之时阳弗能过惟有遇之而已遇者以形迹相羁縻也三处二隂之上故当拒絶四处二隂之下故当委曲位不同也虽然遇可也往则不可遇者彼来而我遇之也是谓邂逅以无心往者我往而彼遇之也是谓贬损以求容贞不贞之分也是故轻身以先则生平尽丧为可危惧所当戒饬以自保全也勿用永贞根往厉以戒来言勿为隂用惟有终守其贞而已彼来我不拒彼不来我亦不往此用隂而不为隂用之道也若夫贞正之道岂可须臾离乎此亦当如弗过防之等例两字絶句不然卦曰利贞坤用六曰利永贞此独曰勿用永贞非所以为训矣虽程朱之说未敢信
　　【谨按易曰利贞未尝曰利不贞曰贞吉未尝曰不贞吉曰利永贞曰永贞吉曰元永贞无咎以此知勿用永贞之必非教以不可固守其常也何也变而不失其常是以君子有致命遂志之时若谓小过之时不可执守常道恐世之枉己狥人随俗俯仰者得以借口故不敢信】
　　象曰弗过遇之位不当也往厉必戒终不可长也位不当即所谓刚失位而不中也一阳在二隂之下处的地位不好是以弗过而遇之也长字作上声本义疑而阙之窃意以势言之一阳不可以胜二隂以理言之二隂不可以胜一阳隂虽过阳终难长久是以戒其往而固守也仍作平声为是若云隂过之时阳退缩自保足矣岂能长而盛也恐非圣人扶阳抑隂之意
　　六五宻云不雨自我西郊公弋取彼在穴
　　五隂在三四二阳之上亦欲畜三四而成雨然五虽有唱三四终不为和隂气凝而上结可以为云阳气不散而下流不可以为雨故为宻云不雨之象自我西郊解在小畜卦中公谓五也弋而取之者六二也二以隂处隂又在山之中虚故曰在穴但言在穴而不言穴中之物见其空无所得也曰同类相取虽得之两隂岂能济大事乎犹宻云之不能成雨也醒甚
　　象曰宻云不雨已上也
　　本义只云太髙未尽传曰阳降隂升合则和而成雨隂已在上云虽宻岂能成雨乎隂过不能成大之义也其义始尽矣
　　上六弗遇过之飞鸟离之凶是谓灾
　　上以隂居动体之上处隂过之极所谓过之已髙而甚逺者也视初六之逆而不顺殆有甚焉云不与理遇动皆过之恐未的本义引或曰之说遇过恐亦当作过遇义同九四失之逺矣上六一爻正与九四相反四阳弗能过隂而反遇之曲以全身也上隂弗能遇阳而反过之满以招祸也飞鸟离之程朱俱云逺过之象或云离丽于缯缴亦通灾自天降繇人作天人交恶凶莫甚焉不两平说曰灾者天殃者人为既过之极岂唯人天灾亦至其凶可知天理人事皆然也如此分轻重极是
　　象曰弗遇过之已亢也
　　已亢者上而又上履盛满而不知止是以弗与阳遇反越而过之也
　　【离下坎上】
　　既济亨小利贞初吉终乱
　　火炎上者也而降在下水润下者也而升在上如人之一身水火既济则元气充而百病不作矣其在世道亦然养身者身既壮则恃其壮而沈溺起持世者世既治则恃其治而宴安生故本义云此卦及六爻皆有警戒之意时当然也既济亨小言大事都亨过去了只是小小的亨通分别亨小小亨固有义本义直作小亨观彖曰小者亨而不曰亨者小则朱子之说是矣利贞指六爻言六爻之位本正利在固守之而已初吉指六二以其在方济之时也终乱指上六以其在既济之终也盛极而衰至泰极而否来理固然也
　　彖曰既济亨小者亨也
　　本义以为济下脱小字诸儒以为亨小下脱小字诸儒说是张中溪曰爻有六位三隂得位而三阳下之故曰小者亨也
　　利贞刚柔正而位当也
　　初三五阳位皆以九居之二四上隂位皆以六居之刚柔各正其位无不当也卦所以利贞也泰卦六爻虽相应而五处非其位唯既济不惟六爻相应而刚柔无一之不当故先儒论六十四卦无如既济最正
　　初吉柔得中也
　　初吉者二以文明柔顺之德居中上应故能成既济之功而吉也
　　终止则乱其道穷也
　　终乱者上居济之终不进而止其道穷极也张中溪曰终乱而彖曰终止则乱非终之能乱也于其终而有止心此乱之所繇生也最得孔子发文王未发之意曰圣人至此奈何曰唯圣人为能通其变于未穷不使至于极也尧舜是也故有终而无乱说理至此始称完美矣昔唐虞三代之世其君臣相与咨警诰诫之意至今尚可想见况下此者乎若自谓已治已安而不复忧勤惕厉唯日不足国家之乱日可俟也晋武帝唐明皇其前事也
　　象曰水在火上既济君子以思患而预防之
　　坎上离下水火相资为用既济之象君子观其象而知既济非有患也然患从此生矣无虞则不戒其固然也唯是未然而为已然之防其虑之也周其备之也蚤杜衅消萌无复事矣如火然其性炎上其势燎原若凛厝火之戒裕徙薪之计豫储水以防之岂有患乎书曰惟事事乃其有备有备无患此之谓也自古明圣开国其贻谋经始之道纎悉必具不留余地以俟后人以至兴家立业之主亦然无他其思之者无遗策而防之者能先事故也患坎险象思防离明象
　　初九曳其轮濡其尾无咎
　　初以阳刚之才上与六四为正应而火体当既济之初必有鋭于进者故以曳其轮濡其尾戒之程朱俱云不进也不进则止止则乱矣窃意当作进而不轻进説车涉水虑有倾侧之患曳其轮则迟回安重而不遽进狐涉水虑有陷溺之患濡其尾则傍皇审顾而不冒进平其前后量其浅深无咎之道也蒙引云非真曳轮濡尾亦言其凛凛之心有若此者得之矣
　　象曰曳其轮义无咎也
　　指出义字义者宜也方既济之时而慎重如此随时合宜故无咎也
　　六二妇丧其茀勿逐七日得
　　二与五同德相应得君行道其宜也然当既济之时五溺于上下二隂无复求贤之志传曰自古既济而能用人者鲜矣以唐太宗之用言尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂为妇礼妇人出门必拥蔽其面车则用茀五不来二不往则茀无所用之故曰丧其茀勿逐者闲静自守不贬损以从物也七日者自二数之六位一周则为七二五正应穷则必通终当遇合故曰七日得也
　　象曰七日得以中道也
　　象复推本所以而言之言茀虽丧应期而得如持左劵以其有刚中之道也道在二不终穷矣
　　九三髙宗伐鬼方三年克之小人勿用
　　三当既济之时以刚居刚其威力足以逺及故有髙宗伐鬼方之象或曰三近坎体鬼方象离为戎兵伐象鬼方即诗所谓氐羌也髙宗当殷道之盛兴仁义之师必待三年而后克者见用兵之难也然则兵非万不得已其可轻用乎小人勿用即就伐国说用小人或招怨启侮以辱国不利莫大焉葢小人原无可用之时至于兵凶战危尤万万不可假手者张中溪曰小人译敌皆为隂类戎敌之祸逺小人之祸近故作易者于用兵之后必以小人勿用戒之如师之上既济之三是也
　　象曰三年克之惫也
　　惫即华元告子反曰嘻惫矣之惫言疲困之甚也噫商髙宗之伐鬼方也惫而后克唐太宗之伐髙丽也惫而罔克观此可以为穷兵黩武之戒矣
　　九四繻有衣袽终日戒
　　四以柔居柔所谓小心慎宻其人也在济时而履坎须用舟舟有罅漏须用备本义不别作解但述之言曰繻当作濡衣袽以塞舟之罅漏终日戒朝乾夕惕无顷刻之或怠也皆所以思患而预防之也胡氏曰乗舟者不可以无繻而忘衣袽亦不可谓衣袽已备遂恝然不知戒水寖至而不知则虽有衣袽不及施矣如此始尽圣人虑患之意传曰不言吉方免于患也既济之时免患则足矣岂复有加也此意亦须晓的
　　象曰终日戒有所疑也
　　晰理贵信防患贵疑凡事信其无患则变生意外疑其不虞则变弭意中圣贤兢业不敢自暇自逸用是道耳葢疑非犹豫不定之谓而畏惧不安之谓也
　　九五东邻杀牛不如西邻之禴祭实受其福
　　此爻之义殊难解阳实隂虚爻曰实受其福而五之实不若二之虚阳大隂小象曰吉大来也而五之大不若二之小毕竞未安反覆求之宜取东邻西邻取义东阳谓五也五所邻者二隂祭意虽诚二隂蔽之不能自达故物盛而诚衰西隂谓二也二所邻者二阳祭物虽薄二阳【阙】之可以共达其诚意故诚盛而物着此东邻杀牛不如西邻之禴祭实受其福之说也注疏主积德说似有理然于爻义固无着落【谨按此爻之义说者不一折中独取潘氏姚氏之说其理固是而东邻西邻俱未着解来氏据文王圆图谓震兊东西正对乃水火之邻也亦属牵强窃意伏羲圆图离东坎西非东西邻之象乎离为戈兵为牛非杀牛之象乎坎为水为隠伏非禴祭之象乎故离虽文明而中虚坎虽隠暗而中实惟得杀而当时又以诚将之虽薄祭亦受福矣如此则小象大字亦有着落】
　　象曰东邻杀牛不如西邻之时也实受其福吉大来也象只加时字而一爻全辞俱明葢五当二隂为邻之时二当二阳为邻之时时不同故二之禴祭实受其福而五杀牛反不与焉处既济之时亦可以慎择邻矣曰理无极而不反已至于极虽善处亦无如之何恐非圣人立教之意本义云当文王与纣之事亦未见以文为六二可也以纣为九五可乎近阅订诂云西周侯国与商天子称邻恐非周公语余意正合
　　上六濡其首厉
　　上六以隂柔处既济之终既有止则乱之忧又将险极将与波俱没矣故为濡其首之象濡其首则厉矣濡其首只就上六说传曰坎为水济亦取水义本义如狐涉水三字非是
　　象曰濡其首厉何可久也
　　濡其首身且不保其能久乎其道穷也上六当之矣
　　【坎下离上】
　　未济亨小狐汔济濡其尾无攸利
　　天下事到尽头处便穷而无所往矣以其不复留余地也未济者凡事有余地可以生生而不穷故直称亨而不若既济之小亨也小狐汔济本义云汔几也其说固确作仡仡勇夫之仡曰狐之老者多疑畏故履氷而聴惧其陷也小者则未能畏慎故勇于济汔当作仡壮勇之状此正如少年新进之徒阅厯未深勇于有为而不免半途之废所谓其进锐者其退速也若在老成谋深虑逺当不至是故不曰狐而必曰小狐如此方说的小字义出濡其尾则不能济矣又何利之有焉观恃强用壮之无成事则知审时量力之无败理矣
</div>
    <div class="pagination">
<a href="易酌_page25.html">上一页</a><span>...</span><a href="易酌_page21.html">21</a><a href="易酌_page22.html">22</a><a href="易酌_page23.html">23</a><a href="易酌_page24.html">24</a><a href="易酌_page25.html">25</a><span class="current-page">26</span><a href="易酌_page27.html">27</a><a href="易酌_page28.html">28</a><a href="易酌_page29.html">29</a><a href="易酌_page30.html">30</a><a href="易酌_page31.html">31</a><span>...</span><a href="易酌_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
