<!DOCTYPE html>
<html>
<head>
    <meta charset="UTF-8">
    <title>周易经传集解 - 第 3 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易经传集解 - 第 3 页/共 20 页</h1>
    <div class="content">　　九三需于泥致冦至象曰需于泥烖在外也自我致冦敬慎不败也
　　九三上体为离下体为干以阳居刚而在下卦之上应乎上六而接于六四二爻皆坎而四又巽也故曰需于泥坎为水离于丽巽为入故有需于泥之象泥在水中水至则没水落则见于险为切近之矣夫渉川者未有需于泥者也需于泥者其在舟乎干为人离为舟而在下卦之上乗舟之象也需至于三其已极不可以不进矣然湏需也非以进为义者也水近而未至未可荡而行之也故曰致冦至离为兵干为徤坎为盗故有致冦之象孙武曰善用兵者致人而不致于人我需如泥冦将自至以逸待劳以整待乱胜之必矣故子曰需于泥灾在外也外谓四也自我致冦敬慎不败也干为徤离为明故有敬慎之象以其需而不进是以知其为敬慎也或曰君子居易以俟命小人行险而侥幸今需君子至于在泥不几于冐险而行乎曰不然险难之时上无明君下无同志进而无益将及于祸是以君子退藏惟恐不宻今九五之君体乎离明湏我于上三阳同志体乎干徤与我共需时已极而将亨难已甚而将解若犹全身而逺害则是杨朱之防一毛而利天下不为也三之在泥不亦宜乎
　　六四需于血出自穴象曰需于血顺以听也
　　六四上体为坎下体为巽以隂居柔而在上卦之下应乎初九而介于九三九五之中三与五为离而初与三为干故曰需于血坎为血卦为忧伤巽为顺伏故有需于血之象下卦三阳进而上行四闭其涂必交战然以一隂而拒三阳知其不敌逡巡退听是需于血虽在必争之地无敢闘之心矣故曰出自穴坎为隂防故有穴象六四退听然后三阳进而并行出自穴也君子进为而小人退聼尚何求哉故子曰需于血顺以听也顺者巽也听者坎也
　　九五需于酒食贞吉象曰酒食贞吉以中正也
　　九五离也以阳居刚而在上卦之中下无其徳而介于四上之间二爻皆坎而四爻巽也故曰需于酒食坎为酒离为食酒食者所以飬人也九五之君虽在险难之中而有飬人之其所以于未行者有所湏故也离为舟坎为水水之来也有时舟之至也斯行需于沙泥者需水之来也需于酒食者需舟之至也有君而无臣有臣而无君皆不可为也五在难中知三阳之将至为酒食以湏之险难既平君臣相遇饮食宴乐不出乎樽俎之间而匹夫匹妇无不被其泽矣此所谓飬贤以及万民者也故曰贞吉以九居五位乎天位君圣臣贤相与以济吉可知矣子曰酒食贞吉以中正也无偏无陂无反无侧中正之谓矣
　　上六入于穴有不速之客三人来敬之终吉象曰不速之客来敬之终吉虽不当位未大失也
　　上六坎也以隂居柔而在一卦之上应乎九三而乗九五二爻皆离而三又干也故曰入于穴穴坡也六四之谓出上六之谓入何也四居必争之地三阳方来出自穴者所以听命也上居不争之地三阳既至入于穴者所以劳还也故曰有不速之客三人来敬之终吉我为主彼为客客谓下卦三谓三阳也三阳之来非上六之所愿故谓之不速之客若九五需于酒食则速之矣然上六知其穷而入于穴既见君子致恭尽礼是以终吉也或曰于需之险难者二隂也君子之进也岂为其敬已而不治之欤曰需之言待也君子之所以待者以时之未至而险难之未平也六四当三阳之冲知其不敌而出穴以听之矣上六居一卦之上知其势穷而入穴以待之矣君臣相遇饮食宴乐小人退聼不敢为非若是足矣而君子犹将念其旧恶而不与之维新不已甚乎向若律于邪慝欺君贼民则必无退聼之事矣故子曰不速之客来敬之终吉虽不当位未大失也六居一卦之上而乗九五之尊可谓不当位矣居坎之终不为难首不拒贤路客虽非速至而能敬可谓无大失矣或曰三阳之来既非所愿乌知其敬之乎曰四应在初是以知其顺以聼也二应在三是以知其入而敬之也岂茍云乎哉言易者以刚得位为贞不居其位谓之不当观此象辞然后知易之为书惟变所适矣




　　序卦曰需者饮食之道也饮食必有讼故受之以讼讼之成卦需之反也夫干坎合而后饮食之象着矣坎为酒离为食兑为口干为人饮食在上人頼其飬是以谓之需也饮食在下与人相争是以谓之讼也夫生人之大欲饮食为先欲而不得则争争而不得则乱无以正之则强弱相凌众寡相至于并吞殄防然后异出而食之至于尽而后已也圣人忧之为之立君臣设官府建礼义辨名分所以有欲而不敢争有争而不复敢而皆讼言以听于其上上之人为之审其情伪而断曲直然后强者不得以凌弱众者不得以暴寡老防有飬茕独有収然后生民之类日以生息是故讼者圣人之所不能免也自生民有欲因而讼作矣明君在上讼至于无讼刑期于无刑可也故孔子曰听讼吾犹人也必也使无讼乎仲尼之意欲使斯民从事于孝弟忠信则无复侵凌怨防之事而何讼之有哉世之腐儒遂以讼为衰世之事夫使民生而无欲欲而不争争而不防则所为立君臣设官府建礼义辨名分听民自得如猿狙麋鹿跳踯于山林是圣人之罪也君臣上下茍不可废则又何恶为讼哉
　　讼有孚窒惕中吉终凶利见大人不利渉大川曰讼上刚下险险而徤讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　上干下坎成卦曰讼者坎为险离为丽巽为入干为徤夫险而以徤行之则悖乱之事作矣为其有防入之象焉是以不成乎乱也下险而上徤则闘争之祻兴矣为其有丽入之象焉是以不成乎争也丽者附丽之谓也入者顺从之谓也附丽而不専顺从而不逆是以虽险且徤不为争乱而为讼也讼者言于公而听命于上者也上有刚明中正之君然后下有公言退听之事天下之人有所不平于其心而皆有所赴愬焉然后王泽下流而无壅民志上通而无滞是故圣人有取于讼也故曰讼上刚下险险而徤讼讼有孚窒愓中吉何谓也曰讼必有孚无孚则民不信于其上而讼不即矣讼无所即则起而并争然后强有力者出而制之矣坎之象为有孚需讼之有孚皆由坎来也窒者离也阳者坎也坎为通则离为窒塞可知矣坎为忧伤故有惕惧之象惟其有孚故能使奸险沮塞惧而退听所以然者九五在上刚中正为听讼之主故也故曰有孚窒惕中吉刚来而得中也刚来云者干自需来也需之上六曰不速之客三人来是也终凶谓上九也九以刚在上系于听应失正而过乎中当听讼之时变乱曲直背公而营私者也夫讼者所以平民之争而期于无讼也今又以讼终之是相激为深沦胥以溺而已晋叔向有言雍子自知其罪而自赂以买直鲋也鬻狱邢侯専杀其罪一也欲无凶得乎故曰终凶讼不可成也说者皆以讼为小人之事终止则吉终成则凶夫民有所不得其平然后讼以求直既讼而无成则曲直不分而乱人逞矣何贵于明君在上而有所赴愬哉故曰利见大人尚中正也谓坎而上行讼以求直者也不利渉大川入于渊也谓干而下以讼齐讼者也五干之中故有利见大人之象三体巽坎坎为水巽为入故有于渊之象是故干之三爻为聴讼之主坎之三爻为质讼之人然后讼之义可得而言矣或曰需与讼皆以干坎成卦而需言光亨讼言窒何也曰君臣之间不至于光亨则不足以为明良之盛听讼之事虽尧在不过使民惕窒而已其所以渐摩天下使之有耻且格者故在乎礼乐教化而非听讼之所及也故曰听讼吾犹人也必也使无讼乎二卦皆以九居五而需言贞吉讼言中吉何也君臣之合必以正言正则中可知矣狱讼之事必得中言中则正可知矣故夫子于需言以正中也于讼言尚中正也盖兼眀之矣
　　象曰天与水违行讼君子以作事谋始
　　天者干也水者坎也坎不曰雨而曰水者雨在天下水之象也天道上行水性下趋上下相违讼之义也是故天与火为同人天与水为讼杂卦曰讼不亲也同人亲也君子以是知险易之殊性邪正之异一俭一徤欲其乆处而无讼难矣哉是故圣人作为书契以代结防之政百官以治万民以察是则谋其始以辨夫争讼之道也老氏曰圣人执左契而不责于人故有徳司契无徳司彻夫老氏以无为为治治而犹有司契之论然则为人上者不能求民之情以为之防而徒恶其讼至于严刑峻法而奸防不胜多赎数赦而刑戮不为衰止者不知谋始之义也
　　杂卦曰讼不亲也
　　讼之诸爻下坎之三为质讼之人上干之三为听讼之主于其同体之中皆无亲比之义焉下而亲此则何以致讼上而亲比则何以听讼是故讼之诸爻视其所居与其所应而吉凶可见矣阳为君子隂为小人彼虽小人也而居于君子又有君子为之应则其讼直其理胜矣此虽君子也而居于小人又有小人为之应则其志偏而其听谬矣坎而上行以应乎干则其讼直而其礼伸矣干而下比以交乎坎则其志偏而其聴缪矣或曰君子小人易地而居何谓也曰虽虽下愚谓之小人可也讼以求直非居君子之地乎居官临民谓之君子可也取非其有非居小人之地乎杂物撰徳辨是与非其义灼然矣是故讼之诸爻自初六六三视之则初之与四三之与上皆君子也谓其上行故也自九四上九视之则四之与初上之与三皆小人也谓其下比故也各于其爻而见之矣
　　初六不永所事小有言终吉象曰不永所事讼不可长也虽小有言其辨明也
　　初六坎也以隂居刚而在一卦之下应乎九四而承乎九二二爻皆离而四又干也坎为幽离为明隂为小人阳为君子然则初六虽以小人之资而能居君子之地又有君子为之应焉故曰不永所事在卦之下讼以求直者也所遇皆明一讼而决奚乆于其事哉然初应在四而承乎二皆有离坎之配焉其能免于小人之有言乎居讼之时有不亲之义则小人无所措其辞矣故曰小有言终吉小有言者谓六三也三在二四之间故不免于有言而有应在上食于旧徳各从其配则初六与之皆享其终吉矣六三为小上九为终故也子曰不永所事讼不可长也讼乆不决其变不可胜穷矣虽小有言其辨明也明者离也其九二九四之谓乎
　　九二不克讼归而逋其邑人三百户无象曰不克讼归逋窜也自下讼上患至掇也
　　九二离也以阳居柔而在下卦之中上无其应而介于二隂之间二爻皆坎而三又巽也坎为险巽为入离为防是则君子而居小人之地附丽以行险者也故曰不克讼克之言胜也以不直之讼而遇中正之君弗克宜哉然二体乎离明知难而退必矣故曰归而逋其邑人三百户之象初为伏故有逋象初与三皆同体故有邑人三百户之象初应在四三应在上非二之所当得也二将防之以为已有则四与上之所不释也知其不可得归而逋逃可以无矣子曰不克讼归逋窜也讼为不亲二离防邑邑人莫之与故可以窜而克矣自下讼上患至掇也上谓九四上九也取非其有患之至也其自掇之矣夺伯氏骈邑三百没齿无怨言斯听讼之法也
　　六三食旧徳贞厉终吉或从王事无成象曰食旧徳从上吉也
　　六三下体为坎上体为巽以隂居刚而在下卦之上应乎上九而介于二四之间二与四为离而四与上为干故曰食旧徳六三以小人之资而能居君子之地又有君子为之应焉虽居二四之间终能食其旧徳矣食旧徳者从其配也然三退为上九二而邻于二阳故曰贞厉终吉居二阳之间而不去宜其危矣然九五在上中正以听天下天下之物莫不各得其分三之终吉不亦宜乎故曰或从王事无成王谓五也与坤之六三同矣三应上九食其旧徳而九五在上令之则从从五者所以从上也躬从事之劳而不敢有成功之利所以食旧徳而克终者三为进退之地巽为进退之卦故或之子曰食旧徳从上言也三既从上四自应初其何讼之有焉
　　九四不克讼复即命渝安贞吉象曰复即命渝安贞不失也
　　九四上体为干下体为离以阳居柔而在上卦之下应乎初六而乗六三二爻皆坎而三又巽也故曰不克讼九四在上亦听讼之主也坎为防巽为入防而入焉不能自出以君子之资而居小人之地又有小人为之应焉是以不能自克也然四体离干干为刚离为明禀刚明之才而在变化之位其能迁善而改过必矣故曰复即命渝安贞吉复而即九五之命渝而安初六之贞斯能保其吉矣子曰复即命渝安贞不失也过而能改善莫大焉过而不改是谓过矣九四之吉其改过之谓乎
　　九五讼元吉象曰讼元吉以中正也
　　九五兊也以阳居刚而在上卦之中下无其应而介于四上之间二爻皆干而四又离也故曰讼元吉九君子之徳也五君子之位也以君子之徳而居君子之位大中至正无私系焉是以谓元吉也兊为说干为徤以説为徤天子之象也自二至四其体为离五居其上向明之义也为天下之主听天下之讼大中至正向明而治系之元吉不亦宜乎子曰讼元吉以中正也书曰无偏无陂遵王之义无反无侧王道正直无偏无党王道荡荡无党无偏王道平平九五之谓矣
　　上九或锡之鞶带终朝三褫之象曰以讼受服亦不足敬也
　　上九干也以阳居柔而在一卦之上乗九五之兊而应六三坎巽也故曰或锡之鞶带居一卦之上九五之所敬也以君子之资而居小人之地又有小人为之应宜宜其鞶带不得于九五而或锡之矣鞶大带也上服之饰也六三当下体之上故有鞶带之象带所以束服者言带则服可知矣为其受之于三故以带言之古者上下通谓之锡天乃锡王王锡申伯上锡下也师锡帝禹锡元圭下锡上也此言或锡之者明其非上之锡六三锡之也或之者疑之也为其所从来之掩昧也故曰终朝三裭之六三下卦之终故有终朝之象五体兊兊为毁折而止在三阳之防故有三裭之象以刚在上系于斯应听讼之际背公营私而受鞶带之贿故终朝之间见裭者三焉子曰以讼受服亦不足敬也人不易物惟徳其物有君子之徳而加之以君子之服是以其民望而敬之非敬其服敬其徳也今以讼受之袛辱而已又足敬乎臧哀伯有言国家之败由官邪也官之失徳宠赂章也鞶带在体章孰甚也一朝而三裭宜哉














　　周易经传集觧卷三
<经部,易类,周易经传集解>
　　钦定四库全书
　　周易经传集解师比卷四
　　宋　林栗　撰




　　序卦曰讼必有众起故受以师师者众也
　　师讼之变也自讼而师下坎不动上干变坤而成卦也干自需而讼至于上九反入于渊是以变而为坤夫民有所不得其平而后至于讼讼而有以正之则始乎讼而卒于无讼是之谓治世及其乱也以讼济讼相激为深而已有寃而无所诉有诉而无所直疾视其长上而幸其危亡其不起而为乱者未之有也是以秦之将亡其民皆欲倳刃于其长吏而后干戈之事兴矣故曰讼必有众起故受之以师师者众也坤三为众又合坎之二隂斯为大众矣而坎中一阳实居下卦之中五隂虽众莫能相摄其势必归于一阳一阳在下而为众隂之主非行师之义而何以当之哉是以谓之师也
　　师贞大人吉无咎彖曰师众也贞正也能以众正可以王矣刚中而应行险而顺以此毒而天下而民从之吉又何咎矣
　　上坤下坎成卦曰师者坎为险震为动坤为众为顺以险动众师旅之事也以顺行险师旅之义也夫兵凶器也战危事也圣人岂得已而用之哉将以诛除暴乱保卫生灵顺天之心因民之欲兴动大众而人不以为劳驱之于万死一生之地而人不以为怨凡以其顺动之故也然十人之聚必聴其雄百夫之羣必建其长聚大众而无以正之未见敌而先自败矣故曰师贞贞正也政令之所自出也五隂而一阳则一阳为之正也一阳而于五隂之正号令赏罚莫敢不从位宜在上而反居于下何也师帅之义也有君在上而帅得专之虽君命有所不受应其义矣古者诸侯或七十里或五十里大者不过百里行军用师未尝不躬亲之惟王者之师则命将统之王不亲行也故曰大人吉大人谓五也子曰师众也贞正也能以众正可以王矣传曰师能左右之曰以众之所奉以为正而我能以之不曰大人乎古易诸家皆作大自王弼以来本多作丈夫之丈九二有正众之才而屈下为其君六五以天下之众而委聴于其臣杀伐果敢而上无猜疑之端威权假人而下无骄恣之渐夫何往而不济故曰吉又曰无咎子曰刚中而应行险而顺以此毒天下而民从之吉又何咎矣刚而得中志应于上二之所以吉无咎也行天下之险而顺天下之心五之所以吉无咎也二爻之辞俱言之矣或曰震居坎中故曰行险而以六五当之何也曰师之二五相应者也二之行险五之命也金石草木莫不有毒平居畏忌无所不至而疾病用之兵之除害犹治疾也聚天下不义之徒授之以不仁之器而教之以杀人之事以至仁伐至不仁犹有血流漂杵之祸夫是故谓之毒以毒被天下宜其怨苦然而民乐从之者顺其心而除其害也应天顺人吉又何咎哉
　　象曰地中有水师君子以容民畜众
　　地者坤也水者坎也地无所不容水无乎不在故君子以容民畜众象之地中有水水之聚也三军六师民之聚也君子之聚民如地中之畜水则无流散奔冲之患矣卦言师众本取诸坤而大象则取诸坎其归一也
　　杂卦曰师忧也
　　坎之一阳为五隂之主故有忧象坎为忧故也是故师之六爻皆取忧惧之义焉忧之如何兴天下之众而行天下之险是其所以忧也居人臣之位而有天下之权是其所以忧也夫九二者师之主也二在忧惧之中而诸爻欲无忧惧得乎哉是故初六有失律之忧六三有无功之忧六四有失常之忧六五有不当之忧上六有乱邦之忧至于诸爻言吉必曰无咎其忧之也至矣
　　初六师出以律否臧凶象曰师出以律失律凶也初六坎也以隂居刚而在一卦之下上无其应而承于九二之震故曰师出以律否臧凶坎为律震为出古者出师授之同律所以整军而经武也在师之初有出师以律之象然以六居之未必能持律也四隂皆体坤居前而顺九二之命见危临难有不敢避独初六体坎而居其后故有否臧之凶臧言律也否言失也出师之初而失其律凶可知也或曰以律训臧未闻前诂曰臧之言善也善持律之谓也得律为臧失律为否复何疑乎师之初六后军之象也后军不整师之通患也使初而非隂则师之象毁矣及其为隂也又有失律之忧故圣人两着其辞以明得失之未可知而忧惧之不敢忘也子曰师出以律失律凶也否臧之义明白如此而古今诸儒不胜异説惟左氏传为得之曰执事顺成为臧逆为否否逋靡反或曰诸儒言律或以为律法之律或以为吹律之律二者将安折中曰法律本于吹律律起于黄钟黄钟坎也古者断竹为律吹中声以騐气候轻重长短毫厘不差度量权衡于此而取则焉是以后世法令通谓之律取其无差忒也今此言否臧之凶直谓法律尔非谓吹律以聴军声也若谓吹律以聴军声一乐师之职耳世无师旷战胜攻取固自若也何以言其凶乎尔雅曰坎律铨也郭璞注曰易坎卦主法法律皆所以铨量轻重葢得之矣
　　九二在师中吉无咎王三锡命象曰在师中吉承天宠也王三锡命怀万邦也
　　九二震也以阳居柔而在下卦之中应乎六五之坤而为羣隂之主故曰在师师众也坤为众为顺震为长为动动而顺刚中而应故曰中吉无咎王三锡命一阳居下而为五隂之主六五聴之羣隂顺之不在师而在国则权臣之象矣在师而不得中未可以言吉禀命则不畏专命则不臣专禀之贵乎中也猛则失恩寛则失威寛威之贵乎中也在师而得中是以吉而无咎也象所谓师正吉无咎是也王谓六五也自五至二所歴三爻三锡命也将帅而师而王之锡命至于再三所以昭宠渥而重其权也夫为将者所有之师君之民也所行之赏罚君之柄也君与之民必与之柄可赏而赏可罚而罚可诛而诛可赦而赦百万之众莫敢不从所恃者君命也君无锡命跬步不可行矣是以古者遣帅推毂而命之曰阃外之事将军主之犹以为未也而至于再至于三斯可以信其恩威而令其下矣故曰在师中吉承天宠也或曰六五坤也而曰承天宠何哉曰五者天之位也自天宠之吉无咎矣王三锡命怀万邦也王之所以三锡命者岂私于一师哉所以懐来万邦也或曰宠一师而怀万邦其义安在曰勤而见知忠而见信羣臣诸侯莫不劝矣不庭之方不率之国莫不惧矣好我者莫不劝恶我者莫不惧怀来之术有过于此者乎
　　六三师或舆尸凶象曰师或舆尸大无功也
　　六三上体为坤下体为坎以隂居刚而在下卦之上上无其应而乗乎九二之震故曰师或舆尸凶夫六五者师之王也九二者师之帅也六五体坤坤为母九二体震震为长男初六六三体坎坎为中男六四体艮艮为少男以九二刚中之才有六五柔上之应凭冡嗣之贵居师帅之任坎艮诸男莫不聴顺此其所以吉也然母之于子亲而不尊多爱而少威虽以师帅之权付之长子至于艮坎诸男未必不使之分其任也故或之或之者疑也舆者众也尸者主也三四以坎艮而杂乎坤坤为众故有舆尸之象行军用师而众主之则号令不一人心不齐甲可乙否莫知适从如是而不败者未之有也所以然者初六六三不当其位而四比于五有爱季之嫌故也子曰师或舆尸大无功也师无统一未战先溃劳民费财而无尺寸之功固可以言凶矣何必前徒倒戈流血漂杵然后谓之凶乎程氏曰自古任将不专而致覆败者晋荀林父邲之战唐郭子仪相州之役是也
　　六四师左次无咎象曰左次无咎未失常也
　　六四上体为坤下体为艮以隂居柔而在上卦之下下无其应而承于六五之坤故曰师左次无咎坤为顺艮为止故有左次之象老氏有言君子居则贵左用兵则贵右偏将军处左上将军处右则左者不用之地犹人之左手足不如右强也不用之地师之次舎也坤为地艮为山坎为水师之所次右背山林前左水泽六四皆水而次何也曰四之为艮其体反也故水泽为前左而山陵平地为右背矣以隂居刚体乎坤艮有舆尸之象为其背山左水有师次之象焉是以变而言之也止则如山动则如雷师之道也故子曰左次无咎未失常也若以隂居刚则失其常矣而艮体尸之得为无咎乎哉説者谓六四自度非才而不敢进故得无咎夫师帅者社稷之司命政之存亡民之死生于是乎在可以非才而受其任乎既受任矣而巽儒不进谓人曰我不能虽复左次其能免乎
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　言当作吉字之误也今改正六五坤也以隂居刚而在上卦之中应乎九二之震而乗乎六四四坤艮也故曰田有禽利执坤为地故有田象艮为黔喙之属故有禽象坤之有艮犹田之有禽也古者搜苗狝狩通谓之田主于除害也禽入我田蹂践禾稼利在于执不可纵舎若快心纵舎游田无度烈山泽而焚之则兽不得安其居人不得食其利矣传曰利人土地货寳者谓之贪兵兵贪者败不得已而起者谓之应兵应兵者胜蛮夷滑夏宼贼奸宄不得已而用师则执田禽之义也故曰吉无咎帝王之师所以无敌于天下者用此道也夫説者沿袭讹诬以执言为命辞陋矣夫动民以行不以法应天以实不以名克寛克仁彰信兆民东征西怨南征北怨岂区区执言而与之较哉故言大人吉无咎而二五之爻辞皆表而出之不以为赘者所以显微而阐幽不得不然尔既曰吉又曰无咎何也曰无咎者善补过也夫以九二在下而有震主之威六五居尊而行天下之险宜其有咎矣以其刚中而应行险而顺故得无咎岂非善补过之谓乎故曰长子帅师弟子舆尸贞凶长子震也弟子坎艮也应于九二既有长子帅师之象乗乎三四复有弟子舆尸之忧夫柔顺者五之所以为贞也委任九二而责其成不从中御斯为善矣然柔而无断则任不专一二三其责将有舆尸之凶矣故子曰长子帅师以中行也弟子舆尸使不当也夫长子也者岂直谓其年长也哉以其刚中而行健当主帅之事斯谓之长子矣谓其有长人之材故也苟或任所不当十羊九牧无所适从欲无凶得乎或曰卦以一阳为五隂之主而六五谓之大人何也曰五者尊也六者柔也以柔居尊而九二为之应吾能左右而使之所谓能以众者也坤为顺震为动坎为险六五体坤而应乎正去险难而就平地所谓行险而顺者也谓之大人不亦宜乎世言用武之君往往皆以勇略冠世然后能之此浅俗之论非智识之谈也老子曰强大处下柔弱处上夫惟不争故天下莫能与之争然则师之大人以六居五责成九二以收拨乱之功此韩信之所以为善将兵而髙帝之所以为善将将也臧宫马武之徒所以鸣剑抵掌而光武之所以闭闗而谢质也文帝劳亚夫之军军门都尉曰军中但闻将军之令不闻天子之诏自非文帝有不能堪以是知六五之为难能也
　　上六大君有命开国承家小人勿用象曰大君有命以正功也小人勿用必乱邦也
　　上六坤也以隂居柔而在一卦之上下无其应而乗乎六五之坤故曰大君有命开国承家五居天位故有君命之象坤为上为众为国邑故有开国成家之象方师之初一阳在下而为之主五隂莫不顺聴者行师之义也及夫开国承家而聴九二之制则无君矣故必大君有命而后可以正其功上居一卦之终班师振旅论功行赏之时也故曰小人勿用大者开国而为公侯小者承家而为卿大夫而小人之有功赏之而勿用此为国久长之计也或曰谓之承家则必继世而后可乎非此之谓也封之土而命之氏使其子孙得以承袭是之谓承家也甚哉小人之不可用也譬之犹虎狼蝮蝎然欲其不为民害不可得也圣人知其有功不可不赏也故戒以勿用而已或曰小人之不可一日用也而使之有功何哉曰军旅之事使智使勇使愚使贪古之道也岂暇问君子小人哉惟开国承家然后得而审理之武王克商大封于庙其诗曰赉説者谓有周赉子也言所以锡善人也孔子曰周有大赉善人是富八百诸侯三千虎士夫岂皆善人哉其处之必有道矣或曰功同赏异则必悍然而不平圣人将何以处之曰象至不仁封之有庳天子使吏治其国而纳其贡赋焉何忧其悍而纵其为暴也光武惩髙帝之事不任功臣得其道矣或曰师之诸爻孰为君子孰为小人曰九二六四上六君子也初六六三小人也以九居二德浮于位者也六四上六德称其位者也初六六三则小人而乗君子之器也初与三为坎坎为小人故也是以诸爻无咎而初与三皆凶也子曰大君有命以正功也小人勿用必乱邦也夫大君者以公天下为心者也论功行赏蔑不正矣晋之王浑王濬隋之韩擒虎贺若弼所以争功而不决者二主之不君从可知矣若汉髙帝有片言之喻孰敢不听乎哉




　　序卦曰众必有所比故受之以比比者比也
　　比也者亲附之谓也比之【阙】　　　　　　　　视师比之象也夫师比五隂而一阳刚中而应行险而顺均也其所以为师为比者二五之位尊卑之不同耳其在于二人臣之位也可以行师而非立国之道也其在于五人君之位也可以立国而非行师之义也是故九二者众之所奉以为正也九五者众之所戴以为君也书曰万夫之长可以观政九二之谓也又曰众非元后何戴九五之谓也此师比之所以异也
　　比吉原筮元永贞无咎不宁方来后夫凶彖曰比辅也下顺从也原筮元永贞无咎以刚中也不宁方来上下应也后夫凶其道穷也
　　下坤上坎成卦曰比者坤为众为顺艮为止坎为险众而止于险比之势也顺而止乎险比之情也坎坤之中有震象焉所以为师也坤坎之中有艮象焉所以为比也或曰子于师之左次田之有禽皆以艮象言之矣于此乃曰坎坤有震而为师坤坎有艮而为比何其相戾也曰易有四象谓正体也覆而取之又四象也一卦之彖据正体而言之及其在爻至四而止矣苟不覆之则五上二爻将无所取而三四二爻亦无以明反覆变化之义矣故曰杂物撰得辩是与非则非其中爻不傋此之谓也或曰然则坤坎为师坎坤为比亦有其义乎曰坎也者法度之所自出也法度在下而上顺从之所以为师也法度在上而下顺从之所以为比也比吉原筮元永贞何谓也曰九五之谓也受天下之比如九五之正可谓吉矣天下之人得其所比如九三者可谓无咎矣故曰比吉也比辅也下顺从也辅当为富传写误耳顺从云者自四以下皆坤象也筮之为言决疑之谓也以隂比阳以贱比贵得其所以比则吉失其所比则凶吉凶之间祸福之际明者据之取占筮之义也原者再也犹原蚕原庙之义也元始也永终也贞正也筮其所以始终皆正如九五者可以无咎矣夫以五隂而比一阳其从之也岂俟占而后决哉然而筮之至于再何也曰去就之义大矣贤者有所不知而况于众人乎卦为二五初四为吉至于三上两爻有匪人无首之凶不知原筮之故也六三非阳也而居于刚自以为阳而求配于上六又介乎二四之间二四舎三而此五上六舎五而比二吉凶之来自取之也可不审乎九五体阳而居刚六二六四上六体隂而居柔如是而比斯谓之元永贞者矣故曰原筮元永贞无咎以刚中也不宁方来谓初六也九五在上六二在下当比之时而有不当其位者非背叛之臣即裔夷之君长也初六一爻最为僻逺以隂居刚不当其位其四夷之国不寜之方乎初近于二配于四二四既得所比初之从五不占而决矣故曰不寜方来上下应也后夫凶谓上六也夫也者妻之所比也君也者臣之所比也当比之时九五中正于臣民为君于妻妾为夫自四以下莫不顺之所谓阳唱而隂和男行而女随也上六独乗于五是后其夫也其凶宜矣孟子曰未有义而后其君者也或曰三上配也岂得反谓五为夫曰五隂一阳阳居中正天下一家之象也天无二日民无二王上不比五而比三是谓比之无首比他人而后其夫也上之所以比三者为其居之可配而不知其德之非夫失原筮之道也故曰后夫凶其道穷也或曰防之彖曰初筮告再三凟凟则不告明筮贵初而恶夫凟也今比之筮而贵乎再是故将凟之也欤曰夫言各有当也书曰卜不习吉初筮之谓也又曰一习吉原筮之谓也防者之于师亟问而弗志于心其弗告之宜矣臣之从君妇之从夫不可以苟合苟合则离思其始而图其终所以为久长之道也何恶于原筮也哉
　　象曰地上有水比先王以建万国亲诸侯
　　地者坤也水者坎也天下之水未有不附于地者地中有水水之聚也地上有水水之散也水聚则为泽及其散也或为江河或为沟渎而莫不比于地民聚则为师及其散也或为方伯之国或为子男之邦而莫不比于王此先王所以建万国亲诸侯也
　　杂卦曰比乐师忧
　　坎之一阳为五隂之主在师为忧在比为乐何也曰师比以二五为主师之二五不当其位比之二五皆得其正故也柔上而刚下上下之所同忧也阳尊而隂卑尊卑之所同乐也夫兴师动众以毒天下拯之涂炭之中而措之袵席之上岂不始于忧勤而终于佚乐也哉天下有王生民有归于斯时也可谓乐矣是故比之诸爻皆有佚乐之象六二自内而吉六四自外而亦吉初六自他而亦吉九五不诫而亦吉惟六三上六失其所比有匪人无首之象也当比之时九五在上顺之者吉逆之者凶顺之者安荣逆之者危辱自非反道背德之人谁肯避吉而就凶舍安荣而取危辱哉此比之所以为乐也故曰比者比也其他爻则以上下相比明其义焉
　　初六有孚比之无咎有孚盈缶终来有他吉象曰比之初六有他吉也
　　初六坤也以隂居刚而在一卦之下上无其应而承乎六二二亦坤也故曰有孚比之无咎坎为有孚谓九五也以震而居坎中羣隂之所孚也二应在五而比于初四应在初而比于五故初因二与四而得其所比焉所谓因不失其亲者也所以然者初体坤坤为顺凡比之道元永皆正然后无咎今初六最逺于五不当其位见五之有孚而逺来比之曷为无咎乎哉孟子曰天无二日民无二王诗云自西自东自南自北无思不服九五之谓也初六避逺因二与四而得所比又何咎之有哉故曰有孚盈缶终来有他吉坎为缶九五坎中之阳流而不盈者也自四以下皆坤象焉以土制水则其缶盈矣盈缶也者言其充实也有诸中必形诸外诚于此必着于彼九五之孚仅盈一缶而有自他来比之者初六是也初为无咎而五为吉矣或曰九五在上无所不孚而以盈缶言之何也曰江出岷山其源滥觞极其所至放乎四海盈缶之孚足以充塞乎天地之间矣为人上者患诚信之不充耳苟能充之何忧天下之不王四夷之不服哉子曰比之初六有他吉也夫爻既言之矣夫子又申言之不几于赘乎曰圣人之言简而明质而尽学者顾未之思耳今言易之家皆于别爻求他吉之义然后知圣人有味其言之也葢曰比之他吉不在别爻即初六是也岂不简而明质而尽也哉
　　六二比之自内贞吉象曰比之自内不自失也
　　六二坤也以隂居柔而在下卦之中应乎九五之震而承乎六三三坤艮也故曰比之自内下卦为内上卦为外九五在上六二自内而比之故曰贞吉当比之时二五中正自内比之可谓元永贞正吉而无咎者矣子曰比之自内不自失也夫以隂柔为体乎坤不忧其不顺于五而忧其自失于三也能保其正不自失于匪人斯为吉矣
　　六三比之匪人象曰比之匪人不亦伤乎
　　六三上体为艮下体为坤以隂居刚而在下卦之上上无其应而介于二四二爻皆坤而三又坎也故曰比之匪人匪人者非所比而比焉者也二以其中四以其近皆获比于五矣独上六后夫而与三为背谓之匪人不亦宜乎阳为贵隂为贱贱者比人者也贵者比于人者也阳为贤隂为不肖不肖者比人者也贤者比于人者也是故比五隂而一阳五隂之爻皆言比之者比人者也一阳之爻独言显比者比于人者也比于人者治人比人者治于人今六三上六二爻皆隂莫能相尚三虽居刚而上又一卦之上三虽体艮而上乂体坎是故皆有比之之辞明其才德俱茂不能以自立相比而莫适为尊也子曰比之匪人不亦伤乎己不能以自立所比者又非其人祸至无日矣不亦可伤哉在汉建武隗嚣公孙述荀若窦融者初六当之矣
　　六四外比之贞吉象曰外比于贤以从上也
　　六四上体为坎下体为坤以险居柔而在上卦之下下无其应而承乎九五之震故曰外比之贞吉六二为内比六四为外比明矣夫以六四之坤而承乎九五之震其比之也固也为其有坎象焉坎性下流是以戒之守其正然后吉也子曰外比于贤以从上也上者对下之称四之配在初而乗乎三二爻皆隂也阳为贤隂为不肖舍不肖而比贤四之所以为贞吉者欤
　　九五显比王用三驱失前禽邑人不诫吉象曰显比之吉位正中也舎逆取顺失前禽也邑人不诫上使中也九五震也以阳居刚而在上卦之中应乎六二而为五隂之所宗故曰显比阳为明隂为晦震东方也日之旦也以大中至正之道显然受天下之比也诚意以待之虚心以纳之来者不拒去者不追较然不欺其心俯仰而无愧怍此之谓显比古之圣人所以得天下者皆是道也故曰王用三驱失前禽邑人不诫吉王谓五也五体震震为马下应乎二所歴三爻故有王用三驱之象禽谓三也三体艮艮为黔喙之属三自内比四自外比而三独不顺比之匪人故有失前禽之象邑谓六二也二体坤坤为国邑柔顺中正而与五为应故有邑人不诫之象王用三驱即礼所谓天子不合围是也三面而驱阙其一面顺而来者取之逆而去者舎之古之道也夫三面而驱禽之逸者固多矣圣人以为外物任其去来而不强取之也故曰子钓而不纲弋不射宿成汤之祝曰欲左者左欲右者右不用命者入吾网圣人之仁葢如此也或曰汤以一面而王用三驱何也曰三驱礼也汤之一面代虐以寛矫枉过正非常道也原其设心则同矣若夫邑人则吾之所与同其休戚者也方其未附也去来逆顺有所不可知及其附也则巩如磐石固如胶漆亲如父子防如头目又何诫之有哉是以大有之盛至于易而无备泰之盛至于不戒以孚然后为至也然则圣人不取必于前禽而取必于邑人不取必于邑人而取必于吾身使吾德可比则邑人不诫邑人不诫则前禽安往哉以此显比可谓吉矣子曰显比之吉位正中也舎逆取顺失前禽也邑人不诫上使中也书曰尔身克正罔敢不正民心罔中为尔之中上使中之义也夫六二虽居中履正苟无九五之君将不能保其正矣上之所使不其然欤郑康成曰舎而去之不射走而往者顺而射王弼亦曰禽走来趋已则之背已而走则取之既违经防且非事情又曰可以为上之使非为上之道失之逺矣王氏明象曰古者田猎驱禽兽于所聚之野而射之三驱而止未详所出亦恐不近人情
　　上六比之无首凶象曰比之无首无所终也
　　上六坎也以隂居柔而在一卦之上下无其应而乗乎九五之震故曰比之无首上六以柔乗刚而不顺九五而反与六三为比者也小人羣居莫适为首故曰凶两贵不能以相事两贱不能以相使比而无首凶不亦宜乎干之上九无首而吉比之上六无首而凶学者观之思过半矣子曰比之无首无所终也夫以六三比之匪人固可以为凶矣犹然不系以凶咎之辞者其逆顺未可知也使其幡然从天下之所归往孰能御之哉至于上六卦之终也而卒于无首其凶成矣此所谓初辞拟之卒成之终者欤曰上之于三既非其配而切近于九五乌知其不从五而反比于三与曰为其后之故也方比之时一阳在上六二自内而比之六四自外而比之初六自逺而比之唯六三上六各居一卦之上皆有雄长之心是以相与为比而至于后夫所谓天下后服者先亡矣而况于近而不相得乎所以然者九五震也上六坎也六三艮也自以皆得干之一体是以不汲汲而从五也或曰六四之坎也而比之何哉曰四以隂居柔而在上卦之终体乎坤而成乎震其比之也不亦宜乎非三上之比也



　　周易经传集解卷四
</div>
    <div class="pagination">
<a href="周易经传集解_page2.html">上一页</a><a href="周易经传集解.html">1</a><a href="周易经传集解_page2.html">2</a><span class="current-page">3</span><a href="周易经传集解_page4.html">4</a><a href="周易经传集解_page5.html">5</a><a href="周易经传集解_page6.html">6</a><a href="周易经传集解_page7.html">7</a><a href="周易经传集解_page8.html">8</a><span>...</span><a href="周易经传集解_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
