<!DOCTYPE html>
<html>
 <head>
  <meta charset="utf-8"/>
  <title>
   周易会通 - 第 5 页/共 11 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易会通 - 第 5 页/共 11 页
  </h1>
  <div class="content">
   伊川以易传示门人曰只得七分后人更须自体究【谢氏本拾遗】


　　朱子易纲领
　　圣人作易之初盖是仰观俯察见得盈乎天地之间无非一隂一阳之理有是理则有是象有是象则其数便自在这里非特河图洛书为然盖所谓数者秪是气之分限节度处得阳必竒得隂必偶凡物皆然而图书为特巧而着耳于是圣人因之而画卦其始也只是画一竒以象阳画一偶以象隂而已但才有两则便有四才有四则有八又从而再倍之便是十六盖自其无朕之中而无穷之数已具不待安排而其势有不容已者卦画既立便有吉凶在里盖是隂阳往来交错于其间其时则有消长之不同长者便为主消者便为客事则有当否之或异当者便为善否者便为恶即其主客善恶之辨而吉凶见矣故曰八卦定吉凶吉凶既决定而不差则以之立事而大业自此生矣此圣人作易教民占筮而以开天下之愚以定天下之志以成天下之事者如此大率天下之道只是善恶而巳但所居之位不同所居之时既异而其几甚防只为天下之人不能晓防所以圣人因此占筮之法以晓人使人居则观象玩辞动则观变玩占不迷于是非得失之涂所以是书夏商周皆用之其所言虽不同其辞虽不可尽见然皆太卜之官掌之以为占筮之用有所谓繇辞者左氏所载尤可见古人用易处盖有所谓象者皆是假此众人共晓之物以形容此事之理使人知所取舎而巳故自伏羲而文王周公虽自略而详所谓占筮之用则一盖即那占筮之中而所以处置是事之理便在那里了故其法若粗浅而随人贤愚皆得其用盖自文王虽是有定象有定辞皆是虚设此个头地合是如此处置初不粘着物上故一卦一爻足以包无穷之事不可只以一事指定他里面也有指一事说处如利建侯利用祭祀之其他皆不是指一事此所以见易之为用无所不该无所不徧但看人如何用之尔到得夫子方始纯以理言虽未必是羲文本意而事上説理亦是如此但不可便以夫子之説为文王之説也【叶贺孙録】
　　天地之间别有甚事只是阴与阳两个字看是甚麽物事都离不得只就身上体看才开眼不是阴便是阳密拶拶在这里都不着得别物事不是仁便是义不是刚便是柔只自家要做向前便是阳才收退便是阴意思才动便是阳才静便是阴未消别看只是一动一静便是隂阳伏羲只因此画卦以示人若只就一阴一阳又不足以该众理于是错综为六十四卦三百八十四爻初只是许多卦爻后来圣人又系许多辞在下如他书则原有这事方说出这个道理易则未曾有此事先假托都説在这里又曰阴阳是气才有理便有此气才有此气便有此理天下万事万物何者不出于此理何者不出于阴阳
　　易只是阴阳错综交换代易庄生曰易以道阴阳不为无见如竒偶刚柔便只是隂阳做了易
　　天地间只是一个气自今年冬至至明年冬至又把来折做两截前面底便是阳后面底便是阴又折做四截便是四时气自下而上只有六层阳气到地面上时下面便冷了只是这六位阳长到那第六位极了无去处上面只是渐次消去些个时下面便生些个了那便是隂又曰阳气只是六层只管上去上尽后下面空缺处便是隂【防渊録】
　　隂阳只是一气阳之退便是隂之生不是阳退了又别有个隂生【陈淳録】
　　隂阳推行底只是一个对待防只是两个如日月水火之皆是两个推行的如一动一静互为其根对待底如分隂分阳两仪立焉【李方子録】
　　洁静精微之谓易自是不惹着事只悬空説一様道理不比似他书各着事上説所以后来道家取之与老子为便是老子説话也不就事上説又曰洁静精微是不犯手【黄显子録　以上论太极隂阳卦画】
　　问卦下之辞为辞左传以为繇辞何也先生曰此只是辞故孔子曰知者观其辞则思过半矣如元亨利贞乃文王所系卦下之辞以断一卦之吉凶此名辞断也陆氏音中语所谓之经也大哉乾元以下孔子释经之辞亦谓之所谓之传也爻下之辞如潜龙勿用乃周公所系之辞以断一爻之吉凶也天行健君子以自彊不息所谓大象之传潜龙勿用阳在下也所谓小象之传皆孔子所作也天尊地卑以下孔子所述系辞之传通论一经之大体凡例无经可附而自分上系下系也左氏所分繇字从系疑亦是言系辞系辞者于卦下系之以辞也【董铢録】
　　通书圣人之精卦画以示圣人之緼因卦以发精是圣人本意緼是偏傍带来道理如易有太极是生两仪两仪生四象四象生八卦是圣人本意防如文言系辞等孔子之言皆是因而发防不可一例作重看【以上论四圣之易】
　　上古之时民心昧然不知吉凶所在故圣人作易敎之卜筮吉则行之凶则避之此是开物成务之道故系辞云以通天下之志以定天下之业以断天下之疑正谓此也但初有占而无文往往如今人用火珠林起课者相似但用其爻而不用其辞则知古人占不待辞而后见吉凶至孔子又恐人不知其所以然故又复逐爻解之谓此爻所以吉者谓以中正也此爻所以凶者谓不当位也明言之使人易晓尔至如文言之却又就上面发明道理非是圣人本意如此方可学易【潘时举録】
　　圣人一部易皆是假借虚设之辞盖縁天下之理若正説出便只作一件用唯以象言则当卜筮之时看是甚事都来应得【潘时举録】
　　易只是设个卦象以明吉凶而已更无他说
　　上古之易方是利用厚生周易始有正徳意如利贞是敎人利于贞正贞吉是教人贞正则吉至孔子则説得道理又多
　　易是个有道理防卦影易以卜筮作许多理便也在里【贺孙】
　　易本卜筮之书后人以为止于卜筮至王弼用老庄解后人便只以为理而不以为卜筮亦非想当初伏羲画卦之时偶见得一是阳二是阴从而画放那里只是阳为吉隂为凶无文字某不敢説窃意如此后文王见其不可晓故为之作辞或占得爻处不可晓故周公为之作爻辞又不可晓故孔子为之作十翼皆解当初之意今人不看卦爻而看系辞是犹不看刑统而看刑统之序例也安能晓今人湏以卜筮之书看之方得不然不可看易【甘节録】
　　易只是为卜筮而作故周礼分明言太卜掌三易连山归藏周易古人于卜筮之官立之凡数人秦去古未逺故周易亦以卜筮得不焚今人才説易是卜筮之书便以为辱累了易见夫子许多道理便以为易只是説道理殊不知其言吉凶悔吝皆有理而其敎人之意无不在也
　　而今所以难理会时盖縁亡了那卜筮之法如周礼太卜掌三易之法连山归藏周易便是别有理会周易之法而今却只有上下经两篇皆不见许多法了所以难理会今人却道圣人言理而其中因有卜筮之説他説理后説从那卜筮上来做麽【黄义刚録】
　　易只是与人卜筮以决疑惑若道理当为固是便为若道理不当为自是不可做何用更占却是有一様事或吉或凶或道理两岐处置不得所以用占【沈僩録】
　　今学者讳言易本为卜筮作湏要説做为义理作若果为义理作时何不直述一件文字如中庸大学之书言义理以晓人须得画八卦则甚【辅广録】
　　大抵易之卦爻上自天子下至庶人皆有用处【杨与立録】阳爻多吉隂爻多凶又看他所处之地位如何【黄显子録】易中大槩阳吉而隂凶间亦有阳凶而隂吉者何故盖有当为有不当为若当为而不为不当为而为之虽阳亦凶【林学録】
　　易中却是贞吉不曾有不贞吉都是利贞不曾説利不贞如占得乾卦固是大亨下则云利贞盖正则利不正则不利至理之权舆圣人之至敎寓其间矣大率是为君子设非小人盗贼所得窃取而用横渠云易为君子谋不为小人谋极好【贺孙録】
　　易中利字多为占者设如利涉大川是利于行舟也利有攸往是利于啓行也【龚盖卿録】
　　利用祭祀利用享祀是卜祭吉田获三狐田三品是卜田吉公用享于天子是卜朝觐吉利建侯是卜立君吉利用为依国是卜国吉利用侵伐是卜侵伐吉之【荅吕伯恭　以上论易为卜筮作】
　　今人读易当分为三等看伏羲之易如未有许多象文言説话方见得易之本意只是要作卜筮用如伏羲画卦那里自有许多文字言语只是某卦有某象如干有干之坤有坤之象而已今人说易未曾明乾坤之便先説乾坤之理所以説得都无情理及文王周公分为六十四卦添入乾元亨利贞坤元亨利牝马之贞早不是伏羲之意巳是文王周公自説出一般道理了然犹是就人占处说如占得乾卦则大亨而利于正耳及孔子系易作象文言则以元亨利贞为干之四徳又非文王之易矣【沈僩録】
　　伏羲是未有卦时画出来文王是就那现成的説故学者且依古易次第先读本文则见本防矣【董铢録】
　　读易之法窃疑卦爻之辞本为卜筮者断吉凶而具训戒至文言之作始因其吉凶训戒之意而推説其义理以明之后人但见孔子所説义理而不复推本文王周公之本意因鄙卜筮以为不足言而其所以言易者遂逺于日用之实皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托象卦为此艰深隠晦之辞乎故欲令凡读一卦一爻便如占筮所得虚心以求其辞义之所指以为吉凶可否之决然后考其象之所以然者求其理之所以然者推之于事便上自王公下至民庶所以修身治国皆有可用私窃以为如此求之似得三圣之遗意【荅吕伯恭】
　　孔子之易非文王之易文王之易非伏羲之易伊川易传又自程氏之易也故学者且依古易次第先读本爻则见本防矣【黄显子録】
　　读易之法先读正经不晓则将象系辞来解又曰易爻辞如籖辞【甘节】
　　问易如何读荅曰只要虚其心以求其义不要执已见读他书亦然【金去伪録】
　　看易须是看他未画卦以前是怎生模様却就这里看他许多卦爻象数非是杜撰都是合如此未画以前便是寂然不动喜怒哀乐末发之中只是个至虚至静而已忽然在这至虚至静之中有个象方説出许多象数吉凶道理所以礼曰洁浄精防易教也盖易之为书是悬空做出来如书便真个有这政事谋谟方做出书来诗便真个有这人情风俗方做出诗来易却都无这已往防事只是悬空做防未有爻画之先在易则浑然一理在人则湛然一心既有爻画方见得这爻是如何这爻又是如何然而皆是就这至虚至静中做出许多象数来此其所以灵【吕煇録】
　　易须是错综看天下事无不出于此善恶是非得失以至于屈伸消长盛衰看甚事都出于此伏羲以前不知如何占考至伏羲将阴阳两个画卦以示人使人于此占考吉凶祸福一画为阳二画为阴一画为竒二画为偶遂为八卦又错综为六十四卦凡三百八十四爻文王又为之辞以释其义无非阴阳消长盛衰屈伸之理圣人之所以学者学此而已【叶贺孙録】
　　易最难看其为书也广大悉备包涵万理无所不有其实是古者卜筮书不必只説理象数皆可説将去【袭盖卿】
　　易难看不比他书易説一个物非真是一个物如说龙非真龙若他书则真是实孝悌便是孝悌仁便是仁易中多有不可晓处【叶贺孙録】
　　看易先须识理象数辞四者未尝相离盖有如是之理便有如是之象有如是之象便有如是之数有如是象数便不能无辞易六十四卦三百八十四爻有自然之象不是安排出来且如潜龙勿用见龙在田离潜便是见阳便是龙出地上便是田即鹿无虞唯入于林中此爻在六二六四之间便是林中之象鹿阳物指五无虞无应也以此触而长之当自见得
　　先就乾坤二卦上看得本意了则后面皆有通路【以上论读易看易之法】
　　熹解一部易只是作卜筮之书今人説得来太精了更入麄不得如熹之説虽麄却入得精精义皆在其中若晓得熹説则晓得羲文之易夲是如此元未有许多道理在方不失易之本意今未晓得圣人作易之夲意便先要説道理纵饶説得好只是与易无不相干圣人分明説昔者圣人之作易设卦观象系辞焉而明吉凶几多分晓熹所以説易只是卜筮书此可见【沈僩録】
　　熹之易简略者当时只是略搭记兼文义伊川及诸儒皆了熹只就语脉中略牵过这意思
　　近赵子钦得书云语孟说极详易説太略此譬如烛笼添一条骨则障了一路明若能尽去其障使之统体光明乃更好盖着不得详説也【黄显子録】
　　先生于诗传自以为无复遗恨曰后世若有扬子云必好之矣而意不甚满于易夲义盖先生之意只欲作卜筮用而为先儒説道理太多终是翻这窠臼未尽故不能不致遗恨云【沈僩録】
　　看易先看熹本义了却看程传以相防考如未看他易先看熹说却也易看盖不为他説所汨故也【吕煇録】
　　余大雅问易本义何专以卜筮为主曰且须熟读正文莫看注解盖古易象文言各在一处至王弼始合为一后世诸儒遂不敢与移动今难卒説且须熟读正文久当自悟【余大雅録】
　　上经犹可晓易解下经多有不可晓难解处不知是熹看到末梢懈了解不得为复是难解又曰系辞也如此只是上系好看下系没理会【防渊録　以上自论本义】





&lt;经部,易类,周易会通&gt;
　　钦定四库全书
　　周易会通　　　　　　　元　董真卿　












　　右系辞传曰河出图洛出书圣人则之附録【朱子语孔安国云河图者伏羲氏王天下龙马出河遂则其文以画八卦洛书者禹治水时神负文而列于背有数至九禹遂因而第之以成九类刘歆云伏羲氏继天而王受河图而画之八卦是也禹治洪水赐洛书法而陈之九畴是也河图洛书相为经纬八卦九章相为表里闗子明云河图之文七前六后八左九右洛书之文九前一后三左七右四前左二前右八后左六后右邵子曰圆者星也厯纪之数其肇于此乎厯法合二始以定刚柔二中以定律厯二终以纪余闰是所谓厯纪也方者土也画州井地之法其放于此乎州有九井九百亩是所谓画州井地也盖圆者河图之数方省洛书之文故羲文因之而造易禹箕叙之而作范也蔡元定曰古今传纪自孔安国刘向父子班固皆以为河图授羲洛书锡禹闗子明邵康节皆以十为河图九为洛书盖大传既陈天地五十有五之数洪范又明言天乃锡禹洪范九畴而九宫之数戴九履一左三右七二四为肩六八为足正背之象也惟刘牧亿见以九为河图十为洛书托言出于希夷旣与诸儒旧説不合又引大传以为二者皆出于伏羲之世其易置图书并无明验但谓伏羲兼取图书则易范之数诚相表里为可疑耳其实天地之理一而已矣虽有古今先后之不同而其理则不容于有二也故伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣其所以然者何哉诚以此理之外无复它理故也然不特此耳律吕有五声十二律而其相乗之数究于六十日名有十干十二支而其相乗之数亦究于六十二者皆出于易之后其起数又各不同然与易之隂阳防数多少自相配合皆为六十者无不若合符契也下至运气参同太一之属虽不足道然亦无不相通盖自然之理也假令今世复有图书者出其数亦必相符可谓伏羲有取于今日而作易乎大传所谓河出图洛出书圣人则之者亦泛言圣人作易作范具原皆出于天之意如言以卜筮者尚其占与莫大乎蓍之类易之书岂有与卜之法乎亦言其理无二而已尔啓防世传一至九数者为河图一至十数者为洛书考之于古正是反而置之予于啓蒙辨之详矣近读大戴礼书又得一证甚明当篇有二九四七五三六一八之语而郑氏注云法文也然则汉人固以此九数者为洛书矣书河图洛书后先生谓甘叔怀曰曾看河图洛书数否无事时好看且得自家心流转得动辅广河图洛书熹窃以大传之文详之河图洛书盖皆圣人所取以为八卦者而九畴亦并出焉今以其象观之则虚其中者所以为易也实其中者所以为洪范也其所以为易者见于前叚矣所以为洪范则河图九畴之象洛书五行之数有不可诬者恐不得以其出于纬书而略之也与郭冲昫河图既无四隅则比之洛书固亦为圆矣注中三句本唐书厯志一行之説二始者一二也一竒故为刚二偶故为柔二中者五六也五者十日六者十二辰也二终者九与十也闰余之法以十九嵗为一章故其言如此然一章之数似亦附会当时姑借其説以明十数之为河图耳荅廖徳明二始者一为阳始二为阴始二中者五六二终者九十五便是十干所起六便是十二律所生圆者星也圆者河图之数言无那四角的其形便圆渊】纂注【陈氏埴曰经纬之説非是以上下为经左右为纬大抵经言其正纬言其变而二图互为正变主河图而言则河图为正洛书为变主洛书而言则洛书为正而河图又为变要之天地间不过一阴一阳以两其五行而太极常居其中二图虽縦横变动要只是参互呈见此所以谓之相为经纬也表里之说亦然盖河图不但可以画卦亦可以明畴洛书不特可以明畴亦可以画卦但当时圣人各因一事以垂后世伏羲但据河图而画卦大禹但据洛书而明畴要之伏羲之画卦其表为八卦而其里固可以为畴大禹之叙畴其表为九畴而其里固可以为卦此所以谓之相为表里也　唐律厯志一行厯本议曰天数始于一地数姑于二合二始以定刚柔天数中于五地数中于六合二中以定律厯天数终于九地数终于十合二终以纪闰余天有五音所以司日也地有六律所以司辰也】又曰天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行神也此河图之数也洛书盖取象故其数戴九履一左三右七二四为肩六八为足【蔡元定曰图书之象自汉孔安国刘歆魏闗朗子明有宋康节先生邵雍尧夫皆谓如此至刘牧始两易其名而诸家因之故今复之悉从其旧】附録【朱子语此一节夫子所以发明河图之数也天地之间一气而已分而为二则为阴阳而五行造化万物终始无不管于是焉故河图之位一与六共宗而居乎北二与七为朋而居乎南三与八同道而居乎东四与九为友而居乎西五与十相守而居乎中盖其所以为数者不过一阴一阳一竒一偶以两其五行而已所谓天者阳之轻清而位乎上者也所谓地者阴之重浊而位乎下者也阳数竒故一三五七九皆属乎天所谓天数五也隂数偶故二四六八十皆属乎地所谓地数五也天数地数各以其而相求所谓五位之相得者然也天以一生水而地以六成之地以二生火而天以七成之天以三生木而地以八成之地以四生金而天以九成之天以五生土而地以十成之此又其所谓各有合焉者也积五竒而为二十五积五偶而为三十合是二者而为五十有五此河图之全数皆夫子之意而诸儒之説也至于洛书则虽夫子之所未言然其象其説已具于前有以通之则刘歆所谓经纬表里者可见矣或曰河图洛书之位与数其所以不同何也曰河图以五生数统五成数而同处其方盖揭其全以示人而道其常数之体也洛书以五竒数统四偶数而各居其所盖主于阳以统隂而肇其变数之用也曰其皆以五居中者何也曰凡数之始一阴一阳而已矣阳之象圆圆者径一而围三阴之象方方者径一而围四围三者以一为一故参其一阳而为三围四者以二为一故两其一阴而为二是所谓参天两地者也三二之合则为五矣此河图洛书之数所以皆以五为中也然河图以生数为主故其中之所以为五者亦具五生数之象焉其下之防天一之象也其上一防地二之象也其左一防天三之象也其右一防地四之象也其中一防地五之象也洛书以竒数为主故其中之所以五者亦具五竒数之象焉其下一防亦天一之象也其左一防亦天三之象也其中一防亦天五之象也其右一防亦天七之象也其上一防亦天九之象也其数与位皆三同而二异盖阳不可易而隂可易成数虽阳固亦生之阴也曰中央之五旣为五数之象矣然则其为数也奈何曰以数言之则通乎一图由内及外固各有积实可纪之数矣然河图之一二三四各居其五象夲方之外而六七八九十者又各因五而得数以附于其生数之外洛书之一三七九亦各居五象夲方之外而二四六八者又各因其以附于竒数之侧盖中者为主而外者为客正者为君而侧者为臣亦各有条而不紊也曰其多寡之不同何也曰河图主全故极于十而竒偶之位均论其积实然后见其偶赢而竒乏也洛书主变故极于九而其位与实皆竒赢而偶乏也必皆虚其中也然后阴阳之数均于二十而无偏尔曰其序之不同何也曰河图以生出之次言之则始下次上次左次右以复于中而又始于下也以运行之次言之则始东次南次中次西次北左旋一周而又始于东也其生数之在内者则阳居下左而阴居上右也其成数之在外者则阴居下左而阳居下右也洛书之次其阳数则首北次东次中次西次南其阴数则首西南次东南次西北次东北也合而言之则首北次西南次东次东南次中次西北次西次东北而究于南也其运行则水克火火克金金克木木克土右旋一周而土复克水也是亦各有説矣曰其七八九六之数不同何也曰河图六七八九旣附于生数之外矣此阴阳老少进退饶乏之正也其九者生数一三五之积也故自北而东自东而西以成于四之外其六者生数二四之积也故自南而西自西而北以成于一之外七则九之自西而南者也八则六之自北而东者也此又阴阳老少互藏其宅之变也洛书之纵横十五而七八九六迭为消长虚五分十而一含九二含八三含七四含六则参伍错综无适而不遇其合焉此变化无穷之所以为妙也曰然则圣人之则之也奈何曰则河图者虚其中则洛书者总其实也河图之虚五与十者太极也竒数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兑震巽艮者八卦也洛书之实其一为五行其二为五事其三为八政其四为五纪其五为皇极其六为三徳其七为稽疑其八为庶征其九为福极其位与数尤晓然矣曰洛书而虗其中则亦太极也竒偶各居二十则亦两仪也一二三四而含九八七六纵横十五而互为七八九六则亦四象也四方之正以为乾坤离坎四隅之偏以为兑震巽艮则亦八卦也河图之一六为水二七为火三八为木四九为金五十为土则固洪范之五行而五十五者又九畴之子目也是则洛书固可以为易而河图亦可以为范矣且又安知图之不为书书之不为图也邪曰是其时虽有先后数虽有多寡然其为理则一而已但易乃伏羲之所先得乎图而初无所待于书范则大禹之所独得乎书而未必追考于图尔且以河图而虚十则洛书四十有五之数也虚五则大衍五十之数也积五与十则洛书纵横十五之数也以五乘十以十乘五则又皆大衍之数也洛书之五又自含五而得十而通为大衍之数矣积五与十则得十五而通为河图之数矣苟明乎此则横斜曲直无所不通而河图洛书又岂有先后彼此之间哉啓蒙相得如兄弟有合如夫妇盖以相得则取其竒偶之相为次第辨其而不容紊也有合则取其竒偶之相为生成合其而不容间也相得有合四字该尽河图之数又曰相得有合在十干甲乙木丙丁火戊已土庚辛金壬癸水便是相得甲与已合乙与庚合丙与辛合丁与壬合戊与癸合便是各有合也胡通夫以河图洛书为不足信自欧公以来已冇此说然终无奈顾命系辞论语皆有是言而诸儒所传二图之数虽有交互而无乖戾顺数逆推纵横曲直皆有明法不可得而破除也至如河图与易之天一至地十者合而载天地五十有五之数则固易之所自出也洛书与洪范之初一至次九者合而具九畴之数则固洪范之所自出也系辞虽不言伏羲受河图以作易然所谓仰观俯察近取逺取安知河图非其中之一事邪圣人制作所由初非一端然其法象之规模必冇最亲切处如鸿荒之世天地之间阴阳之气虽各有象然初未尝冇数也至于河图之出然后五十有五之数竒偶生成粲然可见此其所以深发圣人之独智又非泛然气象之所可得而拟也是以仰观俯察逺求近取至此而后两仪四象八卦之阴阳竒偶可得而言虽系辞所论圣人作易之由者非一而不害其得此而后决也荅枢问温公河图洛书之説荅云温公以河图洛书为怪妄未是若説果无此夫子何以説河不出图尚书云云此理盖有之温公又以系辞为非圣人之书亦縁图书之説故也吕煇河图四面太阳居一而连九少阴居二而连八少阳居三而连七太阴居四而连六数与位合为十也洛书之位一与九连二与八对三与七对四与六对亦与河图不异　河图七八连于左九六连于右皆为十五生数一三五连于左为九二四连于右为六九六之合亦为十五五与十相守于中亦为十五洛书纵横数之皆十五互为七八九六并董録问河图自五之外如何一便成六七八九十荅曰皆从五过则一对五而成六二对五而成七三对五而成八四对五而成九到末梢五又撞着个五五便成十又曰河图是常数洛书是变数舒髙天地生数到五便住那一二三四遇着那五便成六七八九五却自对五成十　问看河图上此数控定了曰天地只是不会説倩他圣人出来説若天地自会説话想更説得好在如河图洛书便是天地画出底　所谓一与六共宗二与七为朋者盖是那一在五下便有那六底数二在五边便有那七的数三四皆然并董问河图之数不过一竒一偶相错而巳故太阳之位即太阴之数太阴之位即太阳之数少阴之位即少阳之数少阳之位即少阴之数见其迭阴迭阳阴阳相错所以谓生成也天五地十居中者地十亦天五之成数盖一二三四已含六七八九以五乘之故也盖数不过五也洛书之因一二三四以对九八七六其数亦不过十盖太阳占第一位已含太阳之数少阴占第二位已含少阴之数少阳占第三位已含少阳之数太阴占第四位已含太阴之数虽其阴阳各自为数然五数居中太阳得五而成六少阴得五而成七少阳得五而成八太阴得五而成九则与河图一阴一阳相错而为生成之数者亦无以异也不知可如此看否啓言其数与位皆三同而二异三同谓一三五二异谓河图之二在洛书则为九河图之四在洛书则为七也盖一三五阳也二四阴也阳不易而阴可易阳全阴半阴常从阳也然七九特成数之阳所以成二四生数之阴则虽阳而实阴虽易而未尝易也荅曰所论甚当河图相错之説尤佳铢成数虽阳固亦生之阴者如子者父之阴臣者君之阴　老阳之位一老阴之位四今河图以老阳之九居乎四之外而老阴之六却居乎一之外是老阴老阳互藏其宅也少阴之位二少阳之位三而河图以少阴之八居三之外少阳之七却居乎二之外是少阴少阳互藏其宅也又曰一六共宗一为老阳之位六为老阴之数四九为友四为老阴之位九为老阳之数此固二老之合然阳居阴位阴居阳位亦二老互藏其宅也二七为朋二为少阴之位七为少阳之数三八同道三为少阳之位八为少阴之数此则二少之合然亦阳居阴位阴居阳位亦二少互藏其宅也　以四象观之太阳之位居一而数则九干得其数而兑得其位故干为九而兑为一少阴之位居二而数则八离得其数而震得其位故离为八而震为二少阳之位居三而数则七坎得其数而巽得其位故坎为七而巽为三太阴之位居四而数则六坤得其数而艮得其位故坤为六而艮为四今析六七八九之合以为乾坤离坎而在四正之位依一二三四之次以为震兑巽艮而补四隅之空也并董】纂注【希夷陈氏龙图序曰且夫龙马始图出于羲皇之代在太古之先今存已合之位或疑之况更陈其未合之数耶然则何以知之荅曰于仲尼三陈九卦之义探其防所以知之也况夫天之垂象的如贯珠少有差则不成次序矣故自一至于盈万皆累累然如丝之缕也且夫龙图本合则圣人不得见其象所以天意先未合而形其象圣人观象而明其用是龙图者天散而示之伏羲合而用之仲尼黙而形之始龙图之未合也惟五十五数上二十五天数也中贯三五九外包十五尽天三天五天九并五十之用后形一六无位又显二十四之为用也兹所谓天垂象矣下三十地数也亦分五位皆明五之用也十分而为六形地之象焉六分而几四象地六不配在上则一不用形二十四在下则六不用亦形二十四后旣合也天一居上为道之宗地六居下为气之本天三干地二地四为之用三若在阳则避阴在阴则避寡阳大矣哉龙图之变岐分万途今略述其梗槩焉　勉斋黄氏曰自一至十特言竒偶之多寡耳初非以次序而言天得竒而为水故曰一生水一之极而为三故曰三生木地得偶而为火故曰二生火二之极而为四故曰四生金何也一极为三以一运之圆而成三故一而三也二极而四以二周之方而成四故二而四也如果以次序言则一生水而未成水必待五行俱足犹待第六而成水二生火而未成火必待五行俱足然后第七而成火邪如此则全不成造化亦不成义理矣六之成水也犹坎之为卦也一阳居中天一生水也地六包于外阳少阴多而水始盛成七之成火也犹离之为卦也一阴居中地二生火也天七包于外阴少阳多而火始盛成坎属阳而离属阴以其内者为主而在外者成之也　刘氏钥曰水阴也生于天一火阳也生于地二是其方生之始阴阳互根故其运行水居子位极阴之方而阳已生于子火居午位极阳之方而阴已生于午若木生于天三专属阳故其行于春亦属阳金生于地四专属阴故其行于秋亦属阴不可以阴阳互言矣盖水火未离乎气阴阳交合之初其气自有互根之妙木则阳之发达金则阴之收敛而有定质矣此其所以与水火不同也又曰图之一三五七九皆竒数阳也而一三五之位不易七九之位易者亦以天地之间阳动主变故也然阳于东北则不动于西南则互迁者盖东北阳始生之方西南阳极盛之方阳主进数又必进于极而后变也　翁氏曰水火木金不得土不能各成一器何以见之且天一生水一得五便为水之成地二生火二得五便为火之成天三生木三得五便为木之成地四生金四得五便为金之成皆本于中五之土也又曰河图阴阳之位生数为主而成数配之东北阳方则主之以竒而与合者偶西南阴方则主之以偶而与合者竒也又曰河图运行之序自北而东左旋相生固也然对待之位则北方一六水克南方二七火西方四九金克东方三八木而相克者已寓于相生之中洛书运行之序自北而西右转相克固也然对待之位则东南方四九金生西北方一六水东北方三八木生西南方二七火其相生者已寓于相克之中盖造化之运生而不克则生者旡从而裁制克而不生则克者亦有时而间断此图书生成之妙未尝不各自全备也　玉斋胡氏曰河图以生成分阴阳以五生数之阳统五成数之阴而同处其方阳内阴外生成相合交泰之义也洛书以竒偶分阴阳以五竒数之阳统四偶数之阴而各居其所阳正阴偏竒偶旣分尊卑之位也河图数十十者对待以立其体故为常洛书数九九者流行以制其用故为变也常变之説朱子特各举所重者为言非谓河图专于常有体而无用洛书专于变有用而旡体也自河图四象之合者观之象之列于四方者各当其所处之位此其体之常象之处于西南者不协夫所生之卦又为用之变矣伏羲则其变者以作易即横图卦画之成而究圆图卦气之运则知四象分为八卦阴之老少不动而阳之老少迭迁此主变也岂拘于常者乎自洛书四象之分者观之象之居乎西南者不当其所处之位此其用之变象之列于四方者悉协夫所生之卦又为体之常矣大禹则其常者以作范因武王伦攸叙之问以究箕子天锡禹畴之对则知四象分为九畴阳居四正则配四阳之卦以为阴之宰阴居四隅则配四阴之卦以为阳之辅此主常也岂挠于变者乎　蔡氏曰河图数偶偶者静静以动为用故河图之行合皆竒一合六二合七三合八四合九五合十是故易之凶生乎动盖静者必动而后生也洛书数竒竒者动动以静为用故洛书之位合皆偶一合九二合八三合七四合六是故范之吉凶见乎静盖动者必静而后成也　蔡氏沉曰河图体圆而用方圣人以之而画卦洛书体方而用圆圣人以之而叙畴卦者阴阳之象也畴者五行之数也象非偶不立数非竒不行竒偶之分象数之始也阴阳五行固非二体八卦九畴亦非二致理一分殊非深于造化者安能识之又曰河图非无竒也而用则存乎偶洛书非无偶也而用则存乎竒偶者阴阳之对待乎竒者五行之迭运乎对待者不能迭运者不可穷天地之形四时之行人物之生万化之凝其妙矣乎　陈氏埴曰河图以生数统成数洛书以竒数统偶数若不相似也然一必配六二必配七三必配八四必配九五必居中而配十图书未尝不相似河图之生成同方洛书之竒偶异位若不相似也然同方者有内外之分是河图犹洛书也异位者有比肩之异是洛书亦犹河图也　双湖先生曰书之中视河图惟有五而无十然一九二八三七四六之合环而向之未尝无十焉合图书之数悉计之为数者百如犬牙之相制牝牡之相衔其巧妙有如此者又曰五行质具于地气行于天以质言则曰水火木金土取天地生成之具也以气言则曰木火土金水取春夏秋冬运行之序也又曰河图洛书皆木数居东方伏羲画卦自下而上即木之自根而榦榦而枝也其画三木之生数也其卦八木之成数也重卦亦两其三八其八尔三八木数大备而后六十四卦大成一六水二七火四九金五十土皆在包罗中矣此春所以贯四时仁所以包四端元所以统四德大哉易也斯其至矣又曰图书之数三同二异其居中者不可易矣独西南二方之数相易者则金乗火位火入金乡有相克制之义焉此造化所以必易二方之数者正以成其相克之象也自二方既易之后图则左旋相生书则右旋相克造化不可无生亦不可无克不生则或几乎息不克亦无以为之成就也】











　　右系辞传曰易有太极是生两仪两仪生四象四象生八封邵子曰一分为二二分为四四分为八也説卦传曰易逆数也邵子曰干一兑二离三震四巽五坎六艮七坤八自干至坤皆得未生之卦若逆推四时之比也后六十四卦次序放此附録【朱子语大传又言包牺画卦所取如此则易非独以河图而作也盖盈天地之间莫非太极隂阳之妙圣人于此仰观俯察逺求近取固有以超然而黙契于其心矣故自两仪之未分也浑然太极而两仪四象六十四卦之理已粲然于其中自太极而分两仪则太极固太极也两仪固两仪也自两仪而分四象则两仪又为太极而四象又为两仪矣自是而推之由四而八由八而十六由十六而三十二由三十二而六十四以至于百千万亿之无穷虽其见于摹画者若有先后而出于人为然其已定之形已成之势则固已具于浑然之中而不容毫髪思虑作为于其间也程子所谓加一倍法者可谓一言以蔽之而邵子所谓画前有易者又可见其真不妄矣世儒于此或不之察往往以为圣人作易盖极其心思探索之巧而得之甚者至谓凡卦之画必由蓍而后得其误益以甚矣易有太极太极者象数未形而其理已具之称形器已具而其理无朕之目在河图洛书皆虚中之象也周子曰无极而太极邵子曰道为太极又曰心为太极此之谓也是生两仪太极之判始生一竒一偶而为一画者二是为两仪其数则阳一而隂二在河图洛书则竒偶是也周子所谓太极动而生阳动极而静静而生隂静极复动一动一静互为其根分隂分阳两仪立焉邵子所谓一分为二者皆谓此也两仪生四象两仪之上各生一竒一偶而为二画者四是谓四象其位则太阳一少隂二少阳三太隂四其数则太阳九少隂八少阳七太隂六以河图言之则六者一而得于五者也七者二而得于五者也八者三而得于五者也九者四而得于五者也以洛书言之则九者十分一之余也八者十分二之余也七者十分三之余也六者十分四之余也周子所谓水火木金邵子所谓二分为四者皆谓此也四象生八卦四象之上各生一竒一偶而为三画者八于是三才略具而有八卦之名矣具位则干一兑二离三震四巽五坎六艮七坤八在河图则乾坤离坎分居四实兑震巽艮分居四虚在洛书则乾坤离坎分居四方兑震巽艮分居四隅周礼所谓三易经卦皆八大传所谓八卦成列邵子所谓四分为八者皆指此而言也啓易有太极是生两仪者一理之判始生一竒一偶而为一画者二也两仪生四象者两仪之上各生一竒一偶而为二画者四也四象生八卦者四象之上各生一竒一偶而为三画者八也爻之所以有竒有偶卦之所以三画而成者以此而已是皆自然流出不假安排圣人又已分明説破亦不待更着言语别立议论而后明也此乃易学纲领开卷第一义然古今未见有识之者至康节先生始传先天之学而得其説且以此为伏羲之易也説卦天地定位一章先天图干一兑二离三震四巽五坎六艮七坤八之序皆夲于此若自八卦之上又放此而生之至于六画则八卦相重而成六十四矣六十四卦之上又放此而生之至十二画则六十四卦相重而成四千九十六卦矣焦氏易林是也荅虞大中问易有太极是生两仪两仪生四象四象生八卦荅云此太极却是为画卦説当未画卦前太极只是一个浑沦防道理里而包含隂阳刚柔竒偶无所不有画一竒一偶是两仪再于一竒画上加一竒此是阳中之阳又于一竒画上加一偶此是阳中之隂又于一偶上加一竒此是隂中之阳又于一偶上加一偶此是隂中之隂是谓四象所谓八卦者一象上有两卦毎象各添一竒一偶便是八卦尝闻朋友説一为仪二为象三为卦四象如春夏秋冬金木水火东西南北无不可推矣谟太极便是一到得生两仪时这太极便在两仪中生四象时这太极便在四象中生八卦时这太极便在八卦中道夫易有太极是生两仪两仪生四象四象生八卦窃谓此一节乃孔子明伏羲画卦自然之形体次第最为切要古今説者惟康节明道二先生为能知之故康节之言曰一分为二二分为四四分为八八分为十六十六分为三十二三十二分为六十四犹根之有榦榦之有枝愈大则愈小愈细则愈繁而明道先生以为加一倍法其发明孔子之言又可谓最切要矣盖以河图洛书论之太极者虚中之象也两仪者隂阳竒偶之象也四象者河图之一合六二合七三合八四合九洛书之一含九二含八三含七四含六也八卦者河图四实四虚之数洛书四正四隅之位也以卦画言之太极者象数未形之全体也两仪者为阳而为隂阳数一而隂数二也四象者阳之上生一阳则为□而谓之太阳生一隂则为□而谓之少隂隂之上生一阳则为□而谓之少阳生一隂则为□而谓之太隂也四象既立则太阳居一而含九少隂居二而含八少阳居三而含七太隂居四而含六此六七八九之数所由定也八卦者太阳之上生一阳则为而名干生一隂则为而名兊少隂之上生一阳则为而名离生一隂则为而名震少阳之上生一阳则为而名巽生一隂则为而名坎太隂之上生一阳则为而名艮生一隂则为而名坤康节先天之説所谓干一兊二离三震四巽五坎六艮七坤八者盖谓此至于八卦之上又各生一隂一阳则为四画者十有六经虽无文而康节所谓八分为十六者此也四画之上又各生一隂一阳则为五画者三十有二经虽无文而康节所谓十六分为三十二者此也五画之上又各生一隂一阳则为六画之卦六十有四而八卦相重又各得干一兊二离三震四巽五坎六艮七坤八之次其在图可见矣与郭子和古人做易其巧不可言太阳数九少阴数八少阳数七太阴数六初亦不知其数如何恁地元来只是十数太阳居一除了本身便是九个少阴居二除了本身便是八个少阳居三除了本身便是七个太阴居四除了本身便是六个这处都不曾有人见得董林夔孙问前日承先生説云老阳少阴少阳老隂即除了本身一二三四便是九八七六之数今观啓蒙阳进隂退之説也是如此不是人去强教他进退但是以十言之则如前説大故分晓若以十五言之则九便对六七便对八晓得时这物事也好则剧董画卦则是一分为二节节如此以至于无穷盖以凡一为极凡两为仪所谓一者非专指生两仪之太极所谓两者非専指太极所生之两仪两仪分为四象则两仪为一而四象为两矣及至四象分为八卦则四象为一而八卦又为两矣自是推之以至于不穷皆此一之分为两尔　问一隂一阳有各生一阴一阳之象以图言之两仪生四象四象生八卦节节推去固容易见就天地之间着实处如何验得曰一物上自各有阴阳如人之男女阴阳己具逐人身上又各有这血是阴气是阳如昼夜之间昼为阳夜为阴而昼自午后又为阴夜自子后又属阳此便是阴阳有各生阴阳之象隂阳各生隂阳则是四也其此之谓矣胡如所论两仪有曰干之画竒坤之画偶只此乾坤字便未稳当盖仪匹也如俗语所谓一双一对云耳自此再变至第三画八卦已成方有乾坤之名当其为一画之时方有一竒一偶只可谓之阴阳未得谓之乾坤也荅程可久所谓两仪为乾坤初爻四象为乾坤初二相杂而成则恐立言有未莹者盖方其为两仪则未有四象也方其为四象则未有八卦也安得先有乾坤之名初二之辨哉两仪只可谓之阴阳四象方有太少之别其序以太阳少阴少阳太阴为次此序既定逓升而倍之适得干一兑二离三震四巽五坎六艮七坤八之序也　太阴太阳交而生艮兑少阴少阳交而生震巽坎离不交各得本画坎离之交在第二画两仪生四象时交了老阳过去交阴老阴过来交阳便是兑艮上第三画少阴少阳交便是震巽上第三画所以知其如此者他这位次相挨傍盖以太阳过去交太阴则生艮上爻之阳太阴过来交太阳则生兑上爻之阴乾坤不言交而生者以上爻阳生于太阳阴生于太阴于交之义无取也少阴交少阳则生震上爻之阴少阳交少阴则生巽上爻之阳坎离不交各得本画者离之上得阳仪之阳坎之上得阴仪之阴亦非交而生也坎离之交在第二画生四象时交者阳仪交阴仪而生坎中爻之阳阴仪交阳仪而生离中爻之阴也此所以四象生八卦独兑艮震巽交而乾坤坎离不交也位次相挨傍者兑干艮坤震巽六卦位次皆相挨也并胡黑白之位其图亦非古法但今欲易晓且为此寓之耳干兑离震之初爻皆白巽坎艮坤之初爻皆黑四卦相间两仪之象也干兑巽坎之中爻皆白离震艮坤之中爻皆黑两卦相间四象之象也干离巽艮之上爻皆白兊震坎坤之上爻皆黑一卦相间八卦之象也又曰是皆自然而生不假智力不犯手势而天地之文万事之理莫不毕具矣后六十四卦次序仿此荅枢立卦生爻事有因两仪四象已前陈须知三絶韦编者不是防行数墨人　潜心虽出重爻后笃志何妨未画前识得两仪根太极此时方好絶韦编善助叔重学易问易诗因字之义如何先生言卦爻因仪象而生出也即两仪生四象四象生八卦之意又问生爻指言重卦否曰然易説】纂注【槃涧董氏曰自两仪生四象则太阳太阴不动而少阴少阳则交自四象生八卦则乾坤震巽不动而兊离坎艮则交盖二老不动者阳仪还生阳之象隂仪还生隂之象二少则交者阳仪乃生隂之象隂仪乃生阳之象也乾坤震巽不动者阳象还生阳爻隂象还生隂爻兊离艮坎则交者阳象乃生隂爻隂象乃生阳爻】
















　　右说卦传曰天地定位山泽通气雷风相薄水火不相射八卦相错数往者顺知来者逆邵子曰干南坤北离东坎西震东北兊东南巽西南艮西北自震至干为顺自巽至坤为逆后六十四卦方位放此附録【朱子语邵子曰此一节明伏羲八卦也八卦相错者明交相错而成六十四也数往者顺若顺天而行是左旋也皆已生之卦也故云数往也知来者逆若逆天而行是右行也皆未生之卦也故云知来也夫易之数由逆而成矣此一节直解图意若逆知四时之谓也以横图观之有干一而后有兊二有兊二而后有离三有离三而后有震四有震四而巽五坎六艮七坤八亦以次而生焉此易之所以成也而圆图之左方自震之初为冬至离兊之中为春分】

　　【以至于干之末而交夏至焉皆进而得其已生之卦犹自今日而追数昨日也故曰数往者顺其右方自巽之初为夏至坎艮之中为秋分以至于坤之末而交冬至焉皆进而得其未生之卦犹自今日而逆计来日也故曰知来者逆然本易之所以成则其先后始终如横图及圆图右方之序而已故曰易逆数也又曰震始交阴而阳生巽始消阳而阴生兊阳长也艮阴长也震兊在天之阴也巽艮在地之阳也故震兊上阴而下阳巽艮上阳而下阴天以始生言之故阴上而阳下交泰之义也地以旣成言之故阳上而阴下尊卑之位也乾坤定上下之位坎离列左右之门天地之所阖辟日月之所出入春夏秋冬晦朔望昼夜长短行度盈缩莫不由乎此矣又曰乾坤纵而六子横易之本也啓所问先天图曲折细详图意若自干一横排至坤八此则全是自然故卦云易逆数也皆自己生以得未生之卦若如圆图则湏如此方见阴阳消长次第震一阳离兊二阳干三阳巽一阴坎艮二阴坤三阴虽自稍渉安排然亦莫非自然之理自冬至夏至为顺盖与前逆数者相反皆自未生而反得已生之卦自夏至冬至为逆盖与前逆数者同其左右与今天文説左右不同盖从中而分其初若有左右之势尔自北而东为左自南而西为右董熹尝问蔡季通康节之数伏羲也曾理会否曰伏羲湏理会过熹以为不然伏羲只是据他见得一个道理恁地便画出几画他也那里知得叠出来恁地巧此伏羲所以为圣若它也恁地逐一推排便不是伏羲天然意思史记曰伏羲至淳厚作易八卦那里巧推排贺孙】纂注【西山蔡氏曰其法自子中至午中为阳初四爻皆阳中前二爻皆阴后二爻皆阳上一爻为阴二爻为阳三爻为阴四爻为阳自午中至子中为阴初四爻皆阴中前二爻为阳后二爻为阴上一爻为阳二爻为阴三爻为阳四爻为阴在阳中上二爻则先阴而后阳阳生于阴也在阴中上二爻则先阳而后阴阴生于阳也其叙始震终坤者以阴阳消息为数也　双湖先生曰观此图以四正卦居四方之正位乾坤坎离反覆只是一卦以二反卦居四隅不正之位震反为艮巽反为兊本只震巽二卦反而成四卦合而言之天位乎上地位乎下日生于东月生于西山镇西北泽注东南风起西南雷动东北自然与天地大造化合先天八卦对待以立体如此其位则干一坤八兊二艮七离三坎六震四巽五各各相对而合成九数其画则干三坤六兊四艮五离四坎五震四巽五亦各各相对而合九数九老阳之数干之象而无所不包也造化隠然尊干之意可见】
  </div>
  <div class="pagination">
   <a href="周易会通_page4.html">
    上一页
   </a>
   <a href="周易会通.html">
    1
   </a>
   <a href="周易会通_page2.html">
    2
   </a>
   <a href="周易会通_page3.html">
    3
   </a>
   <a href="周易会通_page4.html">
    4
   </a>
   <span class="current-page">
    5
   </span>
   <a href="周易会通_page6.html">
    6
   </a>
   <a href="周易会通_page7.html">
    7
   </a>
   <a href="周易会通_page8.html">
    8
   </a>
   <a href="周易会通_page9.html">
    9
   </a>
   <a href="周易会通_page10.html">
    10
   </a>
   <span>
    ...
   </span>
   <a href="周易会通_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
