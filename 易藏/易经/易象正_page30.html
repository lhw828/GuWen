<!DOCTYPE html>
<html>
<head>
    <meta charset="UTF-8">
    <title>易象正 - 第 30 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 30 页/共 52 页</h1>
    <div class="content">　　象曰山上有水蹇君子以反身修徳
　　【正曰蹇者睽之用卦也睽而之蹇分政南北女睽于内男蹇于外盖自下经而淳气且散矣又何其多故也蹇者东北之卦也睽者西南之卦也合蹇而睽亦未为吉也大人齐其徳不齐其遇夷险利钝何择焉反身修徳曰不失吾正云耳故蹇之为道六爻皆吉也智皆长于患难徳皆败于安乐无皇曰令日躭乐乃非民攸训非天攸若时人丕则有愆是周公之训也故蹇者君子所不避也蹇之与睽其象相继舍人求己虽不忤众及其究也亦有异同】
　　初六【蹇之既济变正象】
　　蹇利西南不利东北利见大人贞吉
　　既济亨小利贞初吉终乱
　　往蹇来誉
　　象曰往蹇来誉宜待也
　　【正曰方蹇而遂济恐犹有蹇者也蹇往不可忘誉来不可邀且众蹇之来未有不生于誉者也咎誉互根誉可以来则蹇亦可以来矣君子之思防不为其来蹇为其来誉也诗曰乐只君子保艾尔后又曰公尸燕饮无有后艰古人之善持后也如此故待者所以持蹇亦所以持誉也涉者之回顾其义亦犹此也】
　　六二【蹇之井】
　　蹇利西南不利东北利见大人贞吉
　　井改邑不改井无丧无得往来井井汔至亦未繘井羸其瓶凶
　　王臣蹇蹇匪躬之故
　　象曰王臣蹇蹇终无尤也
　　【正曰吉凶之故王臣所不防也君子反躬懋徳于身以劳劝天下一夫不获则曰予辜蹇而改邑未为得也蹇而羸瓶亦未为丧也劳其身以事其君其君谅之则行潦泂酌餴濯而不辞其君不谅之则夷灶堙井谷汲而自老夫亦吾义也故为厚禄以养身余禄以养人则君子不为也诗曰坎坎伐辐兮寘之河之侧兮河水清且直猗夫王臣之心则已告之河水矣】
　　九三【蹇之比】
　　蹇利西南不利东北利见大人贞吉
　　比吉原筮元永贞无咎不宁方来后夫凶
　　往蹇来反
　　象曰往蹇来反内喜之也
　　【正曰蹇不可以独往也往而用独则多穷反而思来则多顺矣故水之下于山不若其比于地也王臣之原筮何为乎夫有知止之明者则亦无所待筮矣逾险而倾流以谓颠沛及之平地泻水亦无所不得其湮郁也故不宁之来后夫之防君子有所不患也得其永贞者以抵于无咎而已矣喜平而恶陂与喜陂而恶平是何当于大人乎然且从众而就平诗曰原隰既平泉流既清召伯有成王心则宁克顺克比以静观其后是亦君子之所贵也】
　　九四【蹇之咸】
　　蹇利西南不利东北利见大人贞吉
　　咸亨利贞取女吉
　　往蹇来连
　　象曰往蹇来连当位实也
　　【正曰蹇修徳也咸致虚也往蹇而知反反而修徳修徳而致虚则与之者至矣水滙于山而泽钟焉山以连而得其力水以平而得其徳故蹇之恶险也匪躬而独往亦非其性也诗曰凡百君子各敬尔身不愧于人不畏于天君子之受教戒于人与受教戒于天一也夫无已往之行有来连之实虽不得誉于外亦寡怨于内矣小明之诗曰靖共尔位好是正直神之听之介尔景福夫是则犹朋友之力也】
　　九五【蹇之谦】
　　蹇利西南不利东北利见大人贞吉
　　谦亨君子有终
　　大蹇朋来
　　象曰大蹇朋来以中节也
　　【正曰蹇则朋尽矣大蹇而朋来虽致虚克顺未足以及此也致恭以存位以功而下人劳不言瘁役不言懃以西南之徳而成东北之业非君子而孰与于此乎故谦者九徳之选也井之匪躬于是相应谦君而井臣君得其柄臣得其地以济旤难若炎岐雷跗之为医药也公子重耳十九年于外不得一士而秦翟齐楚闻声相附虽二臣之力而谦柄所造亦已多矣然则蹇备柄地而不列于九二何也曰是未出险也忧患不除何益于慧王臣之相济亦以教谦云耳书曰木从绳则正后从谏则圣是谦与井之自相与也以谓之大朋亦宜】
　　上六【蹇之渐】
　　蹇利西南不利东北利见大人贞吉
　　渐女归吉利贞
　　往蹇来硕吉利见大人
　　象曰往蹇来硕志在内也利见大人以从贵也【正曰甚矣蹇之喜退也蹇而有名利之心则足以丧其身而危其家蹇而有委蛇之志则足以陨其名而坠其情渐而女归何伤乎故遯之称肥蹇之称硕古人所致泽于性命也君子用世不及虞夏致身不及臯伊则亦已矣而依违淟涊以殉乎人是大人所不取也然则大人固无功乎曰何为其无功也世未丧道道未丧家女归待时与时偕行连反之往来蹇硕如环夫必以险难为不可往者则亦过于用智矣故曰来反者智士之务硕来者仁人之义也以仁人而朋王臣蹇难以夷旤乱以平遯之称肥何足以称之诗曰狼跋其胡载疐其尾公孙硕肤赤舄几几言夫往蹇而来硕者也是大人之事也】
　　
　　解利西南无所往其来复吉有攸往夙吉
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉
　　象曰雷雨作解君子以赦过宥罪
　　【正曰蹇而受之解则可以往矣而曰无所往何也谓其方解者也物方孚而息之病方复而绥之雷雨方作羣首屏听夙往夙复则犹之安处也夫君子之有安处何也君子者不与圣人争能不与鬼神争功天地方动雷雨为政君子则犹之百果草木也以大徳让之天地以至仁让之圣人诗曰羔羊之皮素丝五緎委蛇委蛇自公退食庶可免于罪过矣君子必自仁也而后以仁于人故赦过宥罪雷雨之象也雷雨自天不可妄邀苟非其时赦宥不行及其究也以言有物而行有恒】
　　初六【解之归妹】
　　解利西南无所往其来复吉有攸往夙吉
　　归妹征凶无攸利
　　无咎
　　象曰刚柔之际义无咎也
　　【正曰蹇之归妹嫌其有咎也故谓之无咎氷泮而雷作则亦归妹之时也及时而归则犹之夙往夙复也险动而説盖犹有西南之心焉万物之终敝于其未解也解而缓缓而归男过女慝可以不作诗曰我徂东山滔滔不归我来自东零雨其蒙是周公之事也仓庚于飞熠耀其羽之子于归皇驳其马是将率之事也以是而解解而归妹何咎之有乎无咎八十此其选矣故但曰无咎以解夫咎归妹者也】
　　九二【解之豫】
　　解利西南无所往其来复吉有攸往夙吉
　　豫利建侯行师
　　田获三狐得黄矢贞吉
　　象曰九二贞吉得中道也
　　【正曰解而豫天地见徳万物以説获狐得矢行师之利也故解则未为缓也豫则未为怠也去其苛疑以得其中正如是而已君陈曰予曰辟尔惟勿辟予曰宥尔惟勿宥惟厥中有弗若于汝政弗化于汝训辟以止辟乃辟故获狐者勿宥之道黄矢者止辟之路也蔡仲之命曰率自中无作聪明乱旧章详乃视听罔以侧言改厥度夫是则可谓得其黄矢者矣】
　　六三【解之恒正变象】
　　解利西南无所往其来复吉有攸往夙吉
　　恒亨无咎利贞利有攸往
　　负且乘致宼至贞吝
　　象曰负且乘亦可丑也自我致戎又谁咎也
　　【正曰夫易之贵位也三不得位恒以刚处之而羞解以柔处之而吝则是刚柔两无所处也夫恒之得羞者谓其解恒者也恒徳不守动而之险夫妇之道变于内解之得吝者谓其恒解者也解徳不成勲而若故刑徳之义变于内故外无变象内有变徳小人之所伺而宼攘所从至也故解者甲拆之防也甲拆之防而有恒风草木披靡百果剥落雨泽之利委于沟壑君子不得其志小人不得其欲其免于暴伐者几何诗曰而秉义类彊御多怼流言以对宼攘式内是夫子所谓盗招者也子曰作易者其知盗乎负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致宼至盗之招也夫子之意其谓季孙乎季桓子不能制其家臣而外侈功于诸侯一与家臣盟于稷门再于周社盟一诅于国门再诅于五父之衢而今嵗侵郑明年侵齐今嵗围郓明年侵卫于是阳虎以五族之徒难于蒲圃既败脱甲如公宫取寳玉大弓春秋书之曰盗则负乗之事季桓子受之也然则负乗之当于恒者何也曰亦其象也解水也舟也雷也车也舟车负载缓而慢蔵巽以乗水险动于下以于其上自以为一家而盗生其中屯之上六则亦犹是也然则是贞也而曰吝何也贞吝异实而丑咎同名何取之乎曰夫其徳与位俱散也然则恒之解徳与位犹未散也而亦曰贞吝不占何也曰恒者妇人之志解者耄期之事也彼此互取而载于防介则圣人有忧之矣然则处于防吝而贞志无咎者其臧哀伯与季文子乎桓公二年取郜大鼎于宋纳于太庙臧哀伯谏曰君人者将昭徳塞违以临照百官犹惧或失之故昭令徳以示子孙今灭徳立违而寘其赂器于太庙以明示百官百官象之其又何诛焉莒太子仆弑纪公以其寳来奔宣公使人以书命季文子曰夫莒太子不惮以吾故杀其君而纳其寳将与之邑今日必授季文子曰人既不爱其亲又何爱于君使司宼出诸竟曰为我流之于夷今日必达故周内史之叹臧孙犹太史克之赞文子也言夫见利而能断断而能克者也洪范之志咎徴也曰蒙恒风若解之恒与恒之解则犹之恒风也故恒寡吉辞焉谓其近于妇人也寳贿之好而负载之尚盘庚曰朕不肩好货敢恭生生鞠人谋人之保居叙钦是则进于夙吉之道甲折万物之义者矣】
　　九四【解之师】
　　解利西南无所往其来复吉有攸往夙吉
　　师贞丈人吉无咎
　　解而拇朋至斯孚
　　象曰解而拇未当位也
　　【正曰解而用众用众而得丈人则将舍其弟子舍弟子而得丈人是解之得朋也君子为仁不以市恩为徳不比于私眤行于西南而解于东北天下之大顺也大禹之格苗晋文公之伐原皆解而后成师盘庚曰朕不肩好货敢恭生生鞠人谋人之保居叙钦是乃为解拇而孚朋者矣解拇而孚朋天下之大顺也】
　　六五【解之困】
　　解利西南无所往其来复吉有攸往夙吉
　　困亨贞大人吉无咎有言不信
　　君子维有解吉有孚于小人
　　象曰君子有解小人退也
　　【正曰解之困困于解者也虽困于解然且众志系焉天下归焉故以赦为无益钳结为有用者鬼神之大恶百姓所不附也康诰曰非汝封刑人杀人无或刑人杀人又曰非汝封劓刵人无或劓刵人故刑戮者君子小人所共为治也君子以刑戮治小人小人亦以刑戮治君子则是交乱矣谚曰兽恶网罗民憎其上故网罟始制而飞濳交丧矣然则虞典五刑康诰七杀不为廸吉欤曰虞典世轻康诰世重亦其正也君子不挠法以从欲于上不违道以干誉于百姓雷雨数行膏泽不分解而既困亦犹之不解也君子成信于天下则亦得其意焉已矣】
　　上六【解之未济变正象】
　　解利西南无所往其来复吉有攸往夙吉
　　未济亨小狐汔济濡其尾无攸利
　　公用射隼于髙墉之上获之无不利
　　象曰公用射隼以解悖也
　　【正曰是春令也鹰化为鸠则隼可射矣射隼髙墉非在下位而能之也古之为刑者期于无刑虞书曰好生之徳治于民心兹用不犯于有司故以人用法惟人是视是则人也以禽用法惟禽是视是则禽也故世之为悖者皆禽也治天下而使猛鸷之人据于髙位则解泽之涸久矣解之未济则犹可以解也在位羣疑率于大戛三狐既获则髙隼可射也夫以解为必不可济以隼为必不可射犹以霜霰尚于雷雨鸣鸟绌于狐乌也诗曰鳯凰于飞翽翽其羽亦傅于天蔼蔼王多吉人维君子命媚于庶人夫以君子而媚庶人亦为瘝君造誉者乎故解之未济君子所致决于犹豫也犹豫者小狐之事也观于此义则易之所以垂戒者深矣然则夫子所云成器而动何也子曰隼者禽也弓矢者器也射之者人也君子蔵器于身待时而动何不利之有动而不括是以出而有获语成器而动者也是则夫子不谓解之未济也曰不谓其未济则蔵器待时何为者乎小人而在下位去之易小人而在上位去之难射狐于三驱之下无所疑也射隼于髙墉之上则有所疑也亦曰待其可济则济矣晋人之去栾盈宋人之去鱼石皆弥年而发旤待济而终济其惟公子友与郑子产乎公子友之事君也谊于公不私其亲庄公之疾也问后于季友季友曰臣以死奉般又问于叔牙叔牙曰庆父材庆父非正也季友遂以君命酖叔牙庆父贼般季友立闵公庆父又弑闵公季友以僖公入自邾求庆父于莒使公子鱼从而哭之庆父乃殪季友之蔵器亦未为密也待时亦未为审也而不括有获动得解悖亦无所不济者矣子产之治国也直而恵敏而多知公孙楚之与公孙黒鬭也子南下而子晳长矣子晳恶未可制乃执子南而数之曰国有大节五而汝皆干之不畏君之威不听政不尊贵不事长不养亲君曰余不忍杀宥女于逺乃放游楚于吴及公孙黒之将作乱疾作未果子产将鄙乗遽而至使吏数之曰尔有乱心国不女堪専伐伯有而罪一也昆弟争室而罪二也薰隧之盟女矫君位而罪三也不速死司宼将至乃尸诸衢加木焉子产不逐游楚则子晳必乱且使诸大夫杀子晳则无以靖郑国也皆数而速正之故子产之解悖则犹之季友也而子产为审矣然则解之未济曰无攸利而上六曰无不利何也曰去其小狐而射于髙墉则无不利也夫使季友子产犹有狐疑之心则方覆宗不暇何解悖之有乎】
　　【蹇解者二阳之卦也从于南政与家人睽正相反也相反而互起是皆有咸恒两济焉故为下经之纲纪继以损益而三代盛衰备见于是也然则对化之卦相比而起间得防卦欤曰惟是两卦也涣节之与丰旅则犹巽兑之夹辅也然则是亦有异义乎曰家道之难也咸恒两济相为倚伏用体之交限家睽蹇解正于是起也于是起者何也曰体用之相差以咸当坎以遯当离晋当两济家人当小过蹇当中孚此定位之卦衷于南北者也以頥当頥以大过当坎以坎当咸以离当遯以咸当晋以遯当家人以晋当蹇以家人当损此定序之卦鳞次而集者也故家睽蹇解洽比之因起也易之聨卦惟是两者故不得不寻其始以要其终也序卦传曰睽者乖也乖必有难故受之以蹇蹇者难也物不可以终难故受之以解解者缓也为序卦者亦知其有忧患乎庚午永明之八年于是入蹇时则萧鸾用事矣犹是家人也不五载一弑昭业再弑昭文儒生防袴废天子遂为常事于是治道纲纪在魏魏兴伐罪之师而仅付之水濵无何齐魏两主俱捐轩驾而萧衍髙欢咸奋爪翮恣其飞腾矣萧衍难在十年之内既废寳卷复废寳融隆昌之报宜在雍州髙欢发难在四十年之后破尔朱立清河才长于石勒事正于刘曜而竟留一侯景以报夀阳方蹇解之中交在魏庚子元义杀清河幽胡后于北宫先一年羽林戕张彜而髙欢蓄士马后数年梁取夀阳又两年而胡后弑主尔朱荣举兵晋阳沈妖牝诛徐郑魏主攸方诛朱荣而朱兆亦复弑攸髙欢起乗其敝与宇文泰抗立东西兵革之事无日无之八十老公偷五十年之治而卒以贪纳叛人饿委沙丘简文既废侯景自立绎詧共附魏齐方智渊明不能自存徒为陈覇先厉其嚆矢耳乙亥丙子梁祚遂絶元魏亦熸蹇解乖睽相为终始也而元魏以家难独着天道北行从其盛者而一蹇一解自分南北北无反躬修徳之期南多赦过宥罪之日可叹也夫】
　　
　　损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　象曰山下有泽损君子以惩忿窒欲
　　【正曰古之为学者损益其大端矣损人以与天损已以与礼无所益而益之故损者下学之最要也君子和説以制行至止以饬躬不动于气不牵于物水泽澹于下源泉定于上故山泽之通气男女之効悦君子以是致学也和而止澹而定则忿欲之惩窒已过半矣然且君子致其日损谓是源流之不可遽静也柔以持之虚以观之终老其身无所盈益而已矣诗曰无然畔援无然歆羡不大声以色不长夏以革是文王之学也书曰文王卑服即康功田功二簋用享其谓此乎故山下有泽惩忿窒欲之象也水泽所钟隄防不亏先之甚难获之甚易不自谓多致虚之功及其究也以虚受人】
　　初九【损之蒙】
　　损有孚元吉无咎可贞利有攸往曷之用二簋可用享蒙亨匪我求童蒙童蒙求我初筮告再三渎渎则不告利贞
　　已事遄往无咎酌损之
　　象曰已事遄往尚合志也
　　【正曰损之蒙损亦未可渎也致诚而已诚则虚虚则和能和而敬何忧乎忿欲何虞乎不告故已事遄往所以致敬也酌损之所以导和也天下之善损者其惟蓍乎其设象也虚其立辞也简其取防也要忿欲存于中则精灵不交故损之蒙亦致其和敬而已和敬以为学有不渎学和敬以为问有不渎问诗曰我日斯迈而月斯征遄往之事也各敬尔仪天命不又酌损之事也损之童蒙虽学问犹谨用之而况于忿欲乎】
　　九二【损之頥】
　　损有孚元吉无咎可贞利有攸往曷之用二簋可用享頥贞吉观頥自求口实
　　利贞征凶弗损益之
　　象曰九二利贞中以为志也
　　【正曰损之頥亦各以为养也得其所养虽损弗损失其所养虽益弗益故以言语饮食为足以害人而损之与以言语饮食为足以利人而益之是皆未得其正也然其道要于节慎则益之不若损者多矣故二簋者贞吉之实也损其二簋则已损益其二簋则已益过往而防养正而吉诗曰委蛇委蛇自公退食退食自公委蛇委蛇弗损益之谓也】
　　六三【损之大畜】
　　损有孚元吉无咎可贞利有攸往曷之用二簋可用享大畜利贞不家食吉利涉大川
　　三人行则损一人一人行则得其友
　　象曰一人行三则疑也
　　【正曰夫观损之大畜而知学之大也大畜多者也损不贵多者也择三而从一去疑而从诚古人之言行则必有以贯之也故多言不如多行多行不如一行以损而为大畜以二簋而不家食约博之路古人则必有取之矣子曰天地絪緼万物化醇男女搆精万物化生一则精精则神神则化精一之端万化以出虽定大疑济大险则亦繇此也何独行道之自为师友者乎诗曰鸤鸠在桑其子七兮淑人君子其仪一兮其仪一兮心如结兮若此则可谓善学者矣三人而得师其亦谓此也夫】
　　六四【损之睽】
　　损有孚元吉无咎可贞利有攸往曷之用二簋可用享睽小事吉
</div>
    <div class="pagination">
<a href="易象正_page29.html">上一页</a><span>...</span><a href="易象正_page25.html">25</a><a href="易象正_page26.html">26</a><a href="易象正_page27.html">27</a><a href="易象正_page28.html">28</a><a href="易象正_page29.html">29</a><span class="current-page">30</span><a href="易象正_page31.html">31</a><a href="易象正_page32.html">32</a><a href="易象正_page33.html">33</a><a href="易象正_page34.html">34</a><a href="易象正_page35.html">35</a><span>...</span><a href="易象正_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
