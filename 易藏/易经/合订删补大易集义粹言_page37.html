<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 37 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 37 页/共 65 页</h1>
    <div class="content">　　伊川先生曰以卦义与卦才言也卦之为益以其损上益下也损于上而益下则民説之无疆谓无穷极也自上而降已以下下其道之大光显也阳下居初隂上居四为自上下下之义　五以刚阳中正居尊位二复以中正应之是以中正之道益天下天下受其福庆也　益之为【一无为字一作于】道于平常无事之际其益犹小当艰危险难则所益至大故利涉大川也于济艰险乃益道大行之时也益误作木或以为上巽下震故云木道非也　又以二体言卦才下动而上巽动而巽也为益之道其动巽顺于理则其益日进【一本益字在日进下】广大无有疆限也动而不顺于理岂能成大益也　以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所【一无所字】则有限量无方谓广大无穷极也天地之益万物岂有穷际乎　天地之益无穷者理而已矣圣人利益天下之道应时顺理与天地合与时偕行也【并易传】横渠先生曰上巽下动者损上益下之道木以动而巽故利涉大川否卦九四下而为初九故曰天施地生又曰损上益下又曰自上下下【易説】
　　白云郭氏曰益自否来干之九四损而成巽坤之初六益而为震是损上之四益下之初也民説无疆者言其为君而厚下也损不以君民为言者盖其所损或善或恶其道皆上行耳损恶而上行则徳日进矣损善而上行是以自厚私己之道故与益为异也然自修徳言之则先损以逺害后益以兴利是以其道大光也利有攸往言往而兴利是以中正之道益天下斯天下有庆矣木道乃行者益之卦象与中孚相中孚之利涉大川以乗木舟虚也益之震巽皆为木道虽未若中孚之舟虚亦木道行而利涉大川也神农氏斲木为耜揉木为耒耒耨之利以教天下取诸益者亦木道之行也益动而巽则无盈满之累故日进无疆顔渊有若无实若虚终日不违如愚所以见其进未见其止也孔子曰益长裕而不设故益裕道也虽天施地生其益无方亦长裕不设之大者耳圣人法天地是以中正有庆也损言损益盈虚与时偕行则并损益言之益言凡益之道至是损为己事则无损矣惟有益而已与时偕行以言其日进而不已也【易説】
　　汉上朱氏曰益否之变损之反也损上之九四益下之初六损上益下也益之巽乃损之兊坤为众民也损上益下得民之心是以民説无疆者干上九益坤初也天无疆地与天合徳乃无疆无疆则民説无彼此之限故曰损上益下民説无疆此以初九言益之道也否自上而下一变渐二变涣三变益渐涣皆有坎离日月象以上之贵能下其下则益道光明文武之下下是也夫损者将以为益也损下益上其道上行至于自上下下其道乃大光明矣故曰自上下下其道大光此再以初九推原其变而言益也九五本损之九二反而上往得尊位以中正观天下六二复以中正应之君臣上下以中正益天下天下受其益是为九五一人有庆则益之道何往而不利哉故曰利有攸往中正有庆此以损之九二往五而言益也益道之行自上下下为渐为涣皆有涉坎之象巽为木坎为大川木在坎上乗舟之象上益其下百姓亲附乐为之用入可以守出可以战如子弟之卫父兄孰不致其死力以犯大难哉故曰利涉大川木道乃行此复以初九之变兼上五二爻言益也凡利涉大川言木者三益也涣也中孚也皆巽坎也涣曰乗木有功中孚曰乗木舟虚动者震也巽者巽也无疆者干合坤也否变渐有离日变涣变益日进而上行益动而巽于理则日进而无疆如寒暑之不停昼夜之有经日益一日莫之能御以动而巽也故曰益动而巽其益无疆此合震巽二体兼初九之变而言益也天地之益物者以动而巽也天施一阳于地地得之以生万物自坎至艮自艮至震其益乃盈乎天地之间岂有方所分量哉益人者动而巽于理亦然辅其自然各足其分无方也坤为方干变之为无方系辞曰益长裕而不设是也故曰天施地生其益无方因干降坤升以言益也天地之大损益有时益极则损损极则益其道与天地并是以能无疆故曰凡益之道与时偕行此再以损益二卦终言乎益之时也在卦气为立春故太准之以増【易传】　又曰横渠易解损六三上九曰六三本为上六上九本为九三解益曰否卦九四下而为初九故曰天施地生又曰损上益下又曰自上下下则横渠言卦变矣【丛説】
　　新安朱氏曰益损上益下以卦体释卦名义利有攸往以卦体卦象释卦辞益动而异者动巽二卦之徳干下施坤上生亦上文卦体之义又以此极言賛益之大【本义】　大抵损益二卦诸爻皆互换损好益却不好如损六五却成益六二损上九好益上九却不好　或説损益先生曰自是如此有人主出来也只因这个自住不得到这里方看做是如何惟是圣人能顺得这尽得这道理以下人不能识得损益之宜便错了壊了也自是立不得因只是因这个损益也是损益这个　问益卦木道乃行曰不须改木字为益字只木字亦得某见一朋友有説八卦之金木水火土有五行之金木水火土如干为金易卦之金也兊之金五行之金也巽为木是卦中取象震为木乃东方属木五行之木也五行取四维故也　问木道乃行程传以为木字本益字之误如何先生曰看来只是木字涣卦説乗木有功中孚説乗木舟虚以此见得只是木字【并语録】
　　象曰风雷益君子以见善则迁有过则改
　　濓溪先生曰有善不及曰不及则学焉问曰有不善曰不善则告之不善且劝曰庶几有改乎斯为君子有善一不善二则学其一而劝其二有语曰斯人有是之不善非大恶也则曰孰无过焉知其不能改改则为君子矣不改为恶恶者天恶之彼岂无畏邪乌知其不能改故君子悉有众善无弗爱且敬焉　又曰仲由喜闻过令名无穷焉今人有过不喜人规如防疾而忌医宁灭其身而无忌也噫【并通书】　又曰君子干干不息于诚【详见干大象】
　　伊川先生曰风烈则雷迅雷激则风怒二物相益者也君子观风雷相益之象而求益于己为益之道无若见善则迁有过则改也见善能迁则可以尽天下之善有过能改则无过矣益于人者无大于是【易传】蓝田吕氏曰益増长以为利也风雷振动万物变而新之有迁善改过之义
　　白云郭氏曰子夏传曰雷以动之风以散之万物皆益也天施地生所以益万物者莫盛于雷风也损之象言惩忿窒欲盖言修徳之始务损去其恶也其恶既损则见善自迁矣然犹曰有过则改者非谓惩窒忿欲之未尽也盖迁善之际犹或有失焉有之又当不惮改也过谓过失耳非若忿欲之为恶也顔子三月不违仁则亦有违矣不逺复则亦有未复之时矣所谓过也是以顔子克己之始于视听言动之非礼者皆勿而絶之所谓惩忿窒欲也及其得一善则拳拳服膺而又弗失所谓见善则迁也有不善未尝不知知之未尝复行孔子以谓殆庶几所谓有过则改也论语亦以不迁怒不贰过言之不迁怒则所迁者善矣故惩忿窒欲始也见善则迁中也有过则改终也知此则损益之道尽矣【易説】
　　汉上朱氏曰风行雷动相薄有声不知风之为雷欤雷之为风欤风雷相益也君子见人之善则迁之已有过则改之忘乎己与人也相益而己益自否来九四不正之初而正一变成离离为目见善则迁也初六不正过也初往之四得正有过则改也不迁善则无改过迁善者以改过为益【易传】新安朱氏曰风雷之交相助益迁善改过益之大者而其相益亦犹是也【本义】　先生言某昨日思风雷益君子以迁善改过迁善如风之速改过如雷之猛祖道曰莫是才迁善便是改过否曰不然迁善字轻改过字重迁善如惨澹之物要使之白改过如黒之物要使之白用力自是不同迁善者但是见人做得一事强似我心有所未安即便迁之若改过须是大叚勇猛始得又曰公所説蒙与蛊二象却有意思如山下有泽损君子以惩忿窒欲必是降下山以塞其泽便是此象六十四卦象皆如此　问益卦迁善改过先生曰风是一个急底物见人之善己所不及则迁之如风之急雷是一个勇决底物见己有过便断然改之如雷之勇决不容有些小迟缓【并语録】　又曰有心悖理谓之恶无心失理谓之过【通书释义】
　　初九利用为大作元吉无咎象曰元吉无咎下不厚事也
　　伊川先生曰初九震动之主刚阳之盛也居益之时其才足以益物虽居至【一无至字】下而上有六四之大臣应于己四巽顺之主上能巽于君下能顺【一作巽】于贤才也在下者不能有为也得在上者应从之则宜以其道辅于上作大益天下之事利用为大作也居下而得上之用以行其志必须所为大喜而吉则无过咎不能元吉则不惟在己有咎乃累乎上为上之咎也在至下而当大任小善不足以称也故必元吉然后得无咎　在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人己当之为胜任不然则上下皆有咎也【并易传】
　　横渠先生曰以刚阳之徳施益于下故利用大作然必元吉乃无咎也【易説】
　　蓝田吕氏曰初九当益之时损上益下初九以刚处益之下居动之始受上之益利于大有为者也然位卑而任重不循其本以获元吉则未能免咎者也
　　白云郭氏曰损为益之始益为损之终损益者始终之道也在损之初言当己事至益之初则遄往之时矣故言利用为大作而系辞言益以兴利其义一也自益之一卦言之则初九为益之始自损而至于益言之则初九道已成矣先难之事已矣言乎得失则元吉论其脩徳则无咎当兴利之初故利为大作也损益二卦终始相通故其辞意相接损之上九曰勿损益之无咎贞吉利有攸往得臣无家而象言大得志益之初九言利用为大作元吉无咎盖所以终利有攸往之辞亦知其大得志也犹之卦辞损自有孚终于利有攸往而益之卦辞以利有攸往为始也下不厚事者益之初九非先难之时故虽在下而不必厚于事是以直以长裕之道大有为以益天下自然元吉无咎也事如惩忿窒欲损恶之事固当厚而不敢忽然徳既有成当利泽天下非厚事之时也何以知其徳之成盖方忿未惩欲未窒之时非独无以致元吉亦且未能补过而无咎矣【易説】
　　汉上朱氏曰阳为大震为作益之初利用有为而大作大作者作大事以益天下也事大且善获元吉则动而无咎初九正得干之始元吉也坤厚也巽为事震有伏巽动则坤见震巽毁下不可厚事也先王用民之力嵗不过三日唯田与追胥竭作其不可厚事如此为大作也非元吉则安得无咎【易传】
　　新安朱氏曰初虽居下然当益下之时受上之益者也不可徒然无所报効故利用为大作必元吉然后得无咎下本不当任厚事故不如是不足以塞咎也【本义】　元吉无咎吉凶是事咎是道理盖有事则吉而理却过差者是之谓吉而有咎【语録】
　　六二或益之十朋之弗克违永贞吉王用享于帝吉象曰或益之自外来也
　　伊川先生曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而来告之以善夫满则不受虚则来物理自然也故或有可益之事则众朋助而益之十者众辞众人所是理之至当也者占吉凶辨是非之物言其至是不能违也永贞吉就六二之才而言二中正虚中能得众人之益者也然而质本隂柔故戒在常永贞固则吉也求益之道非永贞则安能守也【一作之】损六五十朋之则元吉者盖居尊自损应下之刚以柔而居刚柔为虚受刚为固守求益之至善故元吉也六二虚中求益亦有刚阳之应而以柔居柔疑从益之未固也故戒能常永贞固则吉也王用享于帝吉如二之虚中而能永贞用以享上帝犹当吉况与人接物其意有不通乎求益于人有不应乎祭天天子之事故云王用也　既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣【并易传】
　　横渠先生曰或益之十朋之弗克违言损上益下之道理不可易人皆信之虽十朋之亦不能违此道也往见损九五居中体柔蒙上之益修报于下享帝之美莫盛于此焉或益之必有自外来而益之者也【易説】
　　蓝田吕氏曰六二义见损之六五然益之六二虽居下卦之中天下之益归之有王者之象焉莫尊于王而受上之益则所谓上者帝而已矣享于帝吉受天之益也
　　白云郭氏曰损益本一道相须以相成以二卦反对言之则损之上益之初损之五益之二也故损上益初其辞相属而损五益二又大同矣自损五之下去益既逺于益为不及自益二之上去损复逺其辞为己过矣六二柔顺中正人之所与故或益之十朋之弗克违也或者来益而不一之辞损之六五曰元吉自然之吉也此曰永贞吉久而有守斯为吉也君臣之道不同故其为吉亦异或益之人益之也十朋之弗克违神益之也王用享于帝吉天益之也益象虚中而六二谦以居之是以致益之多天且弗违况于人与神乎在谦之彖言天道益谦神福谦人道好谦益之六二皆得之伊川曰人之为善则千里之外应之六二中正虚已而益之者自外来是也苟为不善则千里之外违之上九求益之极击之者自外来是也【易説】
　　汉上朱氏曰益损之反益之六二即损之六五故其象同夫子曰辞也者各指其所之然异于损者六二受益者也虚中退托又顺从之九五自外来而益之或益之者益之者不一天下之善皆归之也天地神人道贵谦得人如此故十朋之弗克违受益者当守而不变愈久而不厌则来益者无穷矣故永贞吉言六二之虚中不可动也干五为王干五兼上九为巽巽为工帝者天之工宰故又为上帝象五自外来益二成兊有杀牛于宫象及复于五有升自门阙享于帝之象六二受益不已获天人之助王者用此爻以享于上帝吉也况六二乎【易传】
　　和靖尹氏曰损益卦中十朋之【是断句】弗克违【语録】新安朱氏曰六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占或者众无定主之辞【本义】　王用享于帝吉是祭则受福底道理【语録】
　　六三益之用凶事无咎有孚中行告公用圭象曰益用凶事固有之也
　　伊川先生曰三居下体之上在民上者也乃守令也居阳应刚处动之极居民上而刚决果于为益者【一无者字】也果于为益用之于凶事则无咎凶事谓患难非常之事三居下之上在下当承禀于上安得自任擅为益乎惟于患难非常之事则可量宜应卒奋不顾身力庇其民故无咎也下専自任上必忌疾虽当凶难以【一无以字】义在可为然必有其孚诚而所为合于中道则诚意通于上而上信与之矣専为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也　六三益之独可用于凶事者以其固有之也谓専固自任其事也居下当禀承于上乃専任其事惟救民之凶灾拯时之艰急则可也乃处急难变故之权宜故得无咎若平时则不可也【并易传】
　　横渠先生曰中行者不私于应无所偏系也用心不私以拯凶难虽非王者之佐可以用之牧伯以为藩屏之臣矣体躁居阳上有刚应持此施益用拯凶难乃其固能也故无咎可必然亦须执礼告上公而行方合中道其曰告公者未足専进为王者之佐也【易説】广平防氏曰益则吉矣而用凶事者所谓吉人凶其吉也三居下体之上当震动之极不用凶事则髙而危满而溢矣非固有之道也所谓凶事者必非衣帛冠布挹而损之行恭而用俭所以固有之也三本刚体而以柔居之故有用凶事之象【易説】白云郭氏曰六三居动之极为益之过者过于益下虽不为凶而用于患难之际则得其宜而无咎也有孚中行告公用圭者信以行之贵于得中而后可以告公用圭也告公用圭治世之礼也益之过厚用于患难则可固有之茍欲用之平世非有孚以中道行则不能固有矣此明时有不同其用亦异也伊川曰凶事谓患难非常之事然则孟子谓拯民水火之时也【易説】
　　汉上朱氏曰易以正为吉不正为凶六居三不正上巽来益三巽为事益之用凶事也三震动之极为决躁巽其究为躁果于益民者也用之于凶事乃无咎以位不当故也凶事者患难囏阨非常之事唯此乃当奋身不顾如救焚拯溺果于益可也然非有诚心爱民见信于上中道而行亦不可三公位上干不变为玉震东方之卦交干为圭圭象春生者也三公以中道上行见孚于上故聘之用圭以达其诚及其既孚上九反三复以诚信与之用圭之礼卒事则反之告者上告下也伏兊为口告公用圭也夫益用凶事唯有孚中行上三交孚至于告公用圭乃能固有其孚不然公虽人臣之尊位也为善専辄有拊伛其民之嫌虽益犹者咎季路为蒲宰修沟洫不白于君以箪食壶浆与民而夫子止之者亦此也易传曰礼大夫执圭而使所以申信也凡祭祀朝聘皆以达诚而已【易传】新安朱氏曰六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信　益用凶事欲其困心衡虑而固有之也【并本义】益之用凶事犹言用降我凶徳嘉绩于朕【语録】
　　六四中行告公从利用为依迁国象曰告公从以益志也
　　伊川先生曰四当益时处近君之位居得其正以柔巽辅上而下顺应于初之刚阳如是可以益于上也惟处不得其中而所应又不中是不足于中也故云若行得中道则可以益于君上告于上而获信从矣以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也　爻辞但云得中行则告公而获从象复明之曰告公而获从者告之以益天下之志也志茍在于益天下上必信而从之事君者不患上之不从患其志之不诚也【并易传】
　　横渠先生曰以隂居隂体巽应卑持此施益可以为依迁之国纯用卑柔仍告上公见从方可用事无刚故也不足告王故曰告公　本为初六位于四居隂体巽所趋在下以为依迁之国人所容信然必中行不私然后可告必见从盖上以益下为心也【并易説】蓝田吕氏曰六三居下体之上不纯乎下六四居上体之下不纯乎上当益之时损上益下三四既不纯乎上下则损益皆不过乎中故二爻位虽不中皆曰中行又皆隂柔之质不能有所大益不足于王者之事故皆曰告公所可用利益者一事而已故六三益之用凶事无咎六四利用为依迁国靖难求安而已非过益也三以隂居阳可以有为故曰益之用凶事无咎以其所益固有以自任也能固有以自任少有为而不过中行足以信于上而镇抚其国也故曰有孚中行告公用圭寳玉国之重噐所以镇抚之也四以隂居隂不及三之有为无可益者求安而已告公而从其志得矣非有为也传曰我周之东迁晋郑焉依凡迁国者必有依于人而后济四不能有为可为迁国之依而已白云郭氏曰三四失中故皆以中行戒之四非有为之地居巽之下不能自动以益人故欲有行也告公而已欲迁国也依人而己不能自用也告公者以益天下之志告之也【易説】
　　汉上朱氏曰三四中位六四当位以益下四之初其中下行故曰中行益人者以中道行也三公位初九应四有伏兊兊口告公也兊口坤顺允从之象故曰告公虽益人以中道告公而不从亦不可行四诸侯位坤为国四之初迁国也依六三公位而后迁故曰依迁国茍利于吾力不足则依之以迁国可也卫文公依齐桓公而迁楚丘是也六四告公而从能迁其国者以益民为志公信之也志动于中者也迁大事也传曰吾不能定迁事有当迁而益者以迁为中不可惮也然非以益民为志虽有强国亦不可依之以迁迁则不利许子是也易传曰自古国邑民不安其居则迁迁国者顺下而动也【易传】
　　新安朱氏曰三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依盖古者迁国以益下必有所依然后能立此爻又为迁国之吉占也【本义】　中行与依见不得是指谁　利用迁国程昌禹守夀春虏人来占得此爻迁来州后平杨么有功【并语録】
　　九五有孚恵心勿问元吉有孚恵我徳象曰有孚恵心勿问之矣恵我徳大得志也
　　伊川先生曰五刚阳中正居尊位又得六二之【一无之字】中正相应以行其益何所不利以阳实在中有孚之象也以九五之徳之才之位而中心至诚在恵益于物其至善大吉不问可知故云勿问元吉人君居得致之位操可致之权苟至诚益于【一作于益】天下天下受其大福其元吉不假言也有孚恵我徳人君至诚益于【一作于益】天下天下之人无不至诚爱戴以君之徳泽为恩恵也　人君有至诚恵益天下之心其元吉不假言也故云勿问之矣天下至诚懐吾徳以为恵是其道大行人君之志得矣【并易传】
　　白云郭氏曰天下之能致益者君也而求其益者天下之民也有孚恵心则所以致益者有至诚之道焉此其所以元吉也有孚恵我徳则天下之民求益而得益至诚懐我之徳矣此其所以大得志也益之道于是为至损之上九言大得志盖自损得益而为得志也此言大得志盖君子有恵天下之志至于天下信而懐其徳是为大得志之时也孔子曰老者安之朋友信之少者懐之九五之谓也勿问者有孚恵心无所择也犹彖言天施地生而曰无方系辞言益之长裕而曰不设皆无限极之意【易説】
　　汉上朱氏曰六二应九五有孚也中者心之象恵者顺人心而益之五有恵心二信之益人以诚也五之二成兊兊口问也问而后恵恵亦狭矣勿问则吉之至善故勿问元吉不失其始之吉也五不之二而守中正兊象勿问之吉也故曰有孚恵心勿问之矣六二中正孚于五者恵我中正之徳也九五勿问六二自顺我徳而中正之徳贞益以诚不费之恵也是以九五不动而大得志易传曰人君至诚于益天下则天下孰不以诚懐吾徳而为恵哉【易传】
　　新安朱氏曰上有信以恵于下则下亦有信以恵于上矣不问而元吉可和【本义】
　　东莱吕氏曰益九五有孚人君但诚心恵民不须问民之感如此然后元吉民皆交孚而恵君之徳也茍恵民而先问民之感与不感是计功利非诚心恵民者也安能使民之乐应乎梁恵王徒有移民之小恵已遽问孟子以邻国之民不加少寡人之民不加多此不知勿问之理也【易説】
　　上九莫益之或击之立心勿恒凶象曰莫益之偏辞也或击之自外来也
　　伊川先生曰上居无位之地非行益于人者也以刚处益之极求益之甚者也所应者隂非取善自益者也利者众人所同欲也専欲益己其害大矣欲之甚则昏蔽而忘义理求之极则侵夺而致讐怨故夫子曰放于利而行多怨孟子谓先利则不夺不餍圣贤之深戒也九以刚而求益之极众人所共恶故无益之者而或攻击之矣立心勿恒凶圣人戒人存心不可専利云勿恒如是凶之道也所【一作谓】当速改也理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非其偏己之辞也苟不偏己合于公道则人亦益之何为击之乎既求益于人至于甚极则人皆恶而欲攻之故击之者自外来也人为善则千里之外应之六二中正虚已益之者自外而至是也茍为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣【并易传】
　　横渠先生曰未尝损己而云莫益之作易者因益卦而言尔　体刚质巽志应在下位亢于上故立心勿恒或击之反或益之之义为文故又云自外来也【并易説】
　　白云郭氏曰天下之理髙极者必危满极者必溢是以益賛于禹曰满招损谦受益诗人美成王言能持盈守成则知盈满之戒古人深慎之也益之上九益道既极其损将至故莫益之莫益之者莫之与益也莫之与益则惟伤之者至是以至于或击也夫以干之健犹有姤以坤之顺犹有复物之所不能免者当是时也战战兢兢如临深渊如履薄冰尚惧不免于击况立心勿恒之人乎其凶宜矣偏辞者言莫益之之辞谓一偏于求益不已不知持满之戒故至于极而莫之与是所以谓之偏也持满之道何如孔子所谓安其身易其心定其交是也且方益之时天地人无或不致益焉及其极也外来之击斯亦众矣谦言天道亏盈神害盈人道恶盈益而至于盈其害必至与丰之上六闚其户閴其无人三嵗不觌凶其义皆同【易説】汉上朱氏曰上九益之极有不益者矣上当益三而莫益之上三相益有雷风相与之象恒也巽股立也三中为心上九莫益之持其心不以相益为恒如是则凶矣人道彼我相益而后安莫益之有我而已　偏之辞不知道之大全也三徃乗之艮手上击九损于下虽欲益之晚矣何以知或击之九自外来也伤于外者必反于内人之情也上九安能有我而忘彼哉【易传】
　　新安朱氏曰以阳居益之极求益不已故莫益而或击之立心勿恒戒之也　莫益之者犹从其求益之偏辞而言也若究而言之则又有击之者矣【并本义】　问或击之先生曰或字众无定主之辞言非但一人击之也立心勿恒勿字只是不字非禁止之辞此处亦可疑且阙之【语録】















　　合订删补大易集义粹言卷四十六
　　钦定四库全书
　　合订删补大易集义粹言卷四十七
　　头等侍卫纳喇性徳编
　　【干下兊上】
　　伊川先生曰夬序卦益而不已必决故受之以夬夬者决也益之极必决而后止理无常益益【一无下益字】而不已已乃决也夬所以次益也为卦兊上干下以二体言之泽水之聚也乃上于至高之处有溃决之象以爻言之五阳在下长而将极一隂在上消而将尽众阳上进决去一隂所以为夬也夬者刚决之义众阳进而决去一隂君子道长小人消衰将尽之时也【易传】
　　夬于王庭孚号有厉告自邑不利即戎利有攸往伊川先生曰小人方盛之时君子之道未胜安能显然以正道决去之故含晦俟时渐图消之之道今既小人衰微君子道盛当显行之于公朝使人明知善恶故云于王庭孚信之在中诚意也号者命众之辞君子之道虽长盛而不敢忌戒备故至诚以命众使知尚有危道虽以此之甚盛决彼之甚衰若易而无备则有不虞之悔是尚有危理必有戒惧之心则无患也圣人设戒之意深矣　君子之治小人以其不善也必以己之善道胜革之故圣王诛乱必先脩己舜之敷文徳是也邑私邑告自邑先自治也以众阳之盛决于一隂力固有余然不可极其刚至于太过太过乃如蒙上九之为寇也戎兵者强武之事不利即戎谓不宜尚壮武也即从也从戎尚武也利有攸往阳虽盛未极乎上隂虽微犹有未去是小人尚有存者君子之道有未至也故宜进而往也不尚刚武而其道益进乃夬之善也【并易集】
　　白云郭氏曰以刚决柔谓之夬刚柔者君子小人之象也小人之害君子也以喜怒之私心往往隂为之谋以行谮害君子之去小人也以天下之公义是以暴于王庭孚号其有自取危厉之道而决之也以一柔而乘五刚自危之道也不能退聴以违之是其可决也告自邑者始自王庭孚号其有厉而决之然后自邑国告之及于四方以见尽天下之公义也夫威天下者不以兵革之利况君子决小人有道存焉岂假威力以彊之乎是以不利即戎也利有攸往者乾道将复虽君子不得自己往而决之随时之义也此舜所以必先去四凶然后天下可得而治矣【易说】
　　新安朱氏曰夬决也阳决隂也三月之卦也以五阳去一隂决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可専尚威武则利有攸往也皆戒之之辞【本义】　于王庭孚号有厉若合开口处便虽有剑从自家头上落也须着但使功罪各当是非显白于吾何慊【语録】
　　东莱吕氏曰不利即戎利有攸往夫五阳决一隂之时君子之势盛小人之势衰常人当此时多欲极力诛锄小人絶其根本其间有识者谓君子已盛小人已衰事不可做尽不如且止殊不知恃君子众多便欲诛锄小人以即戎穷兵者固非矣若徒知不利即戎便以为事不可尽止而不为者亦非也小人固不可穷治无已至于在我之徳教政事愈进则向上愈有事岂可止而不往乎此所谓利有攸往也【易】
　　彖曰夬决也刚决柔也健而决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　伊川先生曰夬为决义五阳决上之一隂也健而决而和以二体言卦才也下健而上是健而能决而能和决之至善也兑説为和　于王庭柔虽消矣然居五刚之上犹为乘陵之象隂而乘阳非理之甚君子势既足以去之当显其罪于王朝大庭使众知善恶也　孚号有厉尽诚信以命其众而知有危惧则君子之道乃无虞而光大也　告自邑当先自治不宜専上刚武即戎则所尚乃至穷极矣夬之时所尚谓刚武也　阳刚虽盛长犹未终尚有一隂更当决去则君子之道纯一而无害之者矣乃刚长之终也【并易传】
　　横渠先生曰不可以必胜而忽慢故能矜慎则愈光也　除恶务本故利有所进而后为徳乃终【并易説】广平游氏曰于王庭诵言于上也孚号诞告于下也告自邑自近而及逺也夫去小人而播告之脩若是其详何也葢君子之夬也岂徒夬其人而已固将戮一以惩百使天下皆知恶之不可为如四罪而天下服也然小人之隂慝其虑身甚周其欲害君子之意甚切将欲决之能无疑乎故初则不胜二则号三犹有凶也虽然彼以其邪我以吾正彼以其凶我以吾仁又方与羣刚协徳尽道以去之其忧不济乎故其危也乃其所以为光也若夫九五则据利势操主权其除恶之易如薙苋陆甚易而无危矣然才高而性刚必期于夬夬而后已虽未过中于道为未光也【易说】
　　白云郭氏曰彖明刚决柔谓之夬非刚决柔不名夬也然有干之健故能决有兑之説故能和小人既决合天下之公义故天下説而和所谓四罪而天下咸服也柔乘五刚不得不正其罪是所以必于王庭也其危乃光者明信宣布其所以自取危亡之道则君子之公义乃明矣所尚乃穷者以威力为尚而不知有道存焉适足以致小人之辞是自穷之道也刚长乃终者五刚既盛必复于干而后已柔不去则刚不长非终道也小人不去则君子之道不长君子之道不长非君子之终也刚长乃终必决之义也【易】
　　汉上朱氏曰五阳长于下一隂消于上五阳合力而决一隂故曰夬决也刚决柔也此以五刚言夬之时也健者干也决而和者兑也健而説诸理决而不失其和非亢暴忿疾以力胜之决之至善者也古之人退人以礼其用刑至于杀之而不怨所以异于刑名家也彼严而少恩敢于杀以失人之情岂知健决有和説之义故曰健而説决而和此合二体言夬之才也五王位伏艮为庭王庭者卿大夫诸侯三公羣士羣吏之位大询于众之地五得尊位体兑兑为口讼言于王庭与众君子共去之而无忌以上六小人得位一柔乘五刚则其害未易去也故曰于王庭一柔而乘五刚也此以九五言处决之道也或曰何以知艮为庭曰艮行于庭春秋左氏传周史有以周易见陈侯者陈侯使筮之遇观之否曰庭实旅百杜氏曰艮为门庭上六下与九三相应成巽离巽为号巽风者天之号令故号令也号呼也命也皆取巽象相应孚也于王庭发大号以信于下使知危者安其位不可易也一柔乘五刚而未去有危之道厉者危也其危犹曰其亡则决小人之道光矣离为光所谓与众弃之舜去四凶而天下服是已若其诛如唐去李辅国则不光矣故曰孚号有厉其危乃光也此以上六应九三言处夬之道也夬自姤变一变同人二变履三变小畜四变大有五变夬姤巽为命同人二坤为邑履兑为口告邑也于小畜大有皆有告命之象告自邑者告戒自我私邑言自治也君子将治小人必先自治自治则以我之善去彼不善小人所以服也传曰无瑕者乃能戮人舜脩文徳文王无畔援歆羡自治也故曰告自邑戎戈兵也离之象自同人之离五变离成兑兑为刑杀而近君不利即戎也决小人不能于王庭孚大号于下借戎兵以清君侧犹凿木去蠹薫社逐鼠岂夬之尚哉所贵其夬者谓其乘时去害动而不穷也交兵幸一日之胜则穷矣自古用兵去小人如汉唐之季召外兵以去近习其祸至于覆宗圣人之戒不其深乎故曰不利即戎所尚乃穷也此二者推原卦变以言夬之所当戒也君子之道有始必有终夬始于复其刚浸长一柔尚存君子之道有未尽也刚长成干其道乃终不能终则必有悔彦范之不诛武三思卒为世患刚长不终也故曰利有攸往刚长乃终也此复以五刚终言处夬之道也在卦气为三月故太准之以断毅【易传】
　　新安朱氏曰夬决也健而説决而和释卦名义而赞其徳于王庭己下此释卦辞柔乘五刚以卦体言谓以一小人加于众君子之上是其罪也刚长乃终谓一变即为纯干也【本义】　彖云利有攸往刚长乃终今人以为阳不能无隂中国不能无夷狄君子不能无小人故小人不可尽去今观刚长乃终之言则圣人岂不欲小人之尽去邪但所以决之者自有道耳　问夬卦辞言孚号九二言惕号上九言无号取象之义如何先生曰卦有兑体兑为口故多言号也　或说夬卦云圣人于隂消阳长之时犹欲人戒谨恐惧其警戒之意深矣曰不用如此説自是无时不戒谨恐惧非是到这时方戒惧不成説天下已平治可以安意肆志只才有些放肆便弄得靡所不至　夬卦号字皆当音如嘷字唯孚号古来作去声看来亦是当平音【并语録】
　　东莱吕氏曰彖刚长乃终也夬五刚若能不已而更进则其刚长而为干刚极于此矣所谓刚长乃终也至于干果终乎曰天行健君子以自彊不息此理未尝有终也【易说】
　　象曰泽上于天夬君子以施禄及下居徳则忌
　　伊川先生曰泽水之聚也而上于天至髙之处故为夬象君子观泽决于上而注溉于下之象则以施禄及下谓施其禄泽以及于下也观其决溃之象则以居徳则忌居徳谓安处其徳则约也忌防也谓约立防禁有防禁则无溃散也王弼作明忌亦通不云泽在天上而云泽上于天上于天则意不安而有决溃之势云在天上乃安辞也【易传】
　　横渠先生曰君子道长故非徳之禁可以必行然不可恃令之行无恩以及下也【易说】
　　蓝田吕氏曰施禄及下可遽决也进有徳以居位不可遽决也左右诸大夫国人皆曰贤犹察之见贤而后用之此居徳则忌也忌谓戒慎也
　　白云郭氏曰说万物者莫说乎泽今泽上于天有必下之势在万物有必説之理君子法之所以施禄及下是不以富贵自有而与天下共之也施禄及下者君子之所以泽物也居徳则忌者君子之所以处己也所处在徳不逾法禁之中躬己之厚也子夏所谓大徳不逾闲之义也惟躬己厚故可以泽物而天下之矣孔子曰脩己以安百姓故人君未有不正心诚意脩身而能治天下国家者也或曰忌者禁民为非也夬之象以下为主无法禁之义葢夬之取名本于五刚一柔卦彖论全体六画之象故以刚决为主而象则分兑与干之二象论之故以説下为主是以其义不同也辅嗣又以则忌为明忌失之矣忌犹自有忌惮之思故亦通不逾法禁之意【易】
　　汉上朱氏曰雨泽上于天其势不居必决而下流君子体夬之象故施禄泽以及下兑为口食下应三有施禄及下之象古者上有大泽则民人待于下流知恵之必将至也君子之于徳也寛以居之然后仁以行之若决而散则不可以畜矣故以此施禄则可以此居徳则忌上六居位而安有伏艮居徳象也【易传】
　　新安朱氏曰泽上于天溃决之势也施禄及下溃决之意也居徳则忌未详【本义】
　　初九壮于前趾往不胜为咎象曰不胜而往咎也伊川先生曰九阳爻而干体刚健在上之物乃在下而居决时壮于前进者也前趾谓进行人之决于行也行而宜则其决为是往而不宜则决之过也故往而不胜则为咎也夬之时而往往决也故以胜负言九居初而壮于进躁于动者也故有不胜之戒隂虽将尽而己之躁动自宜有不胜之咎不计彼也　人之行必度其事可为然后决之则无过矣理不能胜而且往其咎可知凡行而有咎者皆决之过也【并易传】横渠先生曰言能虑胜而往则无咎【易】
　　蓝田吕氏曰初九以健在下壮于前趾者也当决之始畜锐以待度不胜不往乃可以免咎不能量敌虑胜徼幸轻进欲胜柔邪而反长之兹乃为咎不可不慎
　　白云郭氏曰四刚过中已为大壮况夬之五刚乎故大壮初九曰壮于趾而夬曰壮于前趾则又欲速进其壮矣然初九居刚长之初力未能决有必不胜之理必不胜而往其咎宜也此复所以有朋来无咎之义而夬之初九失之【易】
　　汉上朱氏曰大壮震为足初九在下体之下应足之动趾也夬自大壮积之在大壮时四刚已壮长而至于五刚则初九壮于前大壮之趾也大壮所以征凶者初九无应不可动而先动也今震足毁折又无应动而往不正不正不足以胜九四恃其刚壮不计彼之不可胜而往决之过也不正故有咎不曰凶者隂将尽也易传曰凡行而有咎者皆决之过【易传】
　　新安朱氏曰前犹进也当决之时居下任壮不胜宜矣故其象占如此【本义】　壮于前趾与大壮初爻同此卦大率似大壮只争一画【语録】
　　九二号莫夜有戎勿恤象曰有戎勿恤得中道也伊川先生曰夬者阳决隂君子决小人之时不可忘戒备也阳长将极之时而二处中居柔不为过刚能知戒备处夬之至善也内怀兢而外严诫号虽莫夜有兵戎亦可勿恤矣　莫夜有兵戎可惧之甚也然可勿恤者以自处之善也既得中道又知惧且有戒备何事之足恤也九居二虽得中然非正其为至善何也曰阳决隂君子决小人而得中岂有不正也知时识势学易之大方也【并易传】
　　横渠先生曰警惧申号能孚号而有厉也以必胜之刚决至危之柔能自危虑虽有戎何恤能得中道故刚而不暴【易】
　　蓝田吕氏曰九二决之时以刚得中虽与物敌先知所以备豫之道不为穷兵幸胜之计则寇来不可犯故曰号莫夜有戎勿恤
　　白云郭氏曰初九过于用刚而不知不胜之咎九二处中居隂则无过焉是以有兢慎戒不虞之义知惧也号明戒也有备则无患故虽莫夜有戎非所忧也得中道者以刚中自治而已非如初九之过于用刚者也大壮以初九九三用壮而二则贞吉皆与夬同号郑氏音号令之号而作号呼者非其义也【易】
　　汉上朱氏曰二动成离目巽为多白眼惧之象巽风为号应兑口为号呼故曰号离日在西之下莫也巽为入日入于地莫夜也离为戈兵戎也坎为忧离见坎伏勿恤也一爻又具此三者故曰有戎勿恤九二刚长欲极之时处中体柔不为过刚中动而正可以决小人矣而犹不忘乎戒惧求应自处之至善者也小人知将亡其徒必乘人之疑以相恐动夫暮至于夜隂气将尽阳气欲生虽有戎兵穷寇也勿忧可也我得中道行之以正虽千万人往矣何恤乎小人况穷寇乎【易传】
　　新安朱氏曰九二当决之时刚而居柔又得中道故能忧号呼以自戒备而莫夜有戎亦可无患也【本义】　号【平声】取兑象　王子献卜遇夬之九二卜者告之曰必夜有惊恐后有兵权未防果夜遇寇旋得洪帅【并语録】
　　东莱吕氏曰治小人者若能兢而出号令常为防备则小人虽欲不测而害君子如莫夜之戎兵亦不必恤葢我常有备不问其何时来皆有以待之象所谓得中道者葢治小人兢惧戒备乃是本分事初非过当故以中道明之【易説】
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　伊川先生曰爻辞差错安定胡公移其文曰壮于頄有凶独行遇雨若濡有愠君子夬夬无咎亦未安也当云壮于頄有凶独行遇雨君子夬夬若濡有愠无咎夬决尚刚健之时三居下体之上又处健体之极刚果于决者也頄颧骨也在上而未极于上者也三居下体之上虽在上而未为最上上有君而自任其刚决壮于頄者也有凶之道也独行遇雨三与上六为正应方羣阳共决一隂之时已若以私应之故不与众同而独行则与上六隂阳和合故云遇雨易中言雨者皆谓隂阳和也君子道长决去小人之时而已独与之和其非可知唯君子处斯时则能夬夬谓夬其夬果决其断也虽其私与当逺絶之若见濡汚有愠恶之色如此则无过咎也三健体而处正非必有是失也因此义以为教平爻文所以交错者由有遇雨字又有濡字故误以为连也【一作误而相连也】　牵梏于私好由无决也君子义之与比决于当决故终不至于有咎也【并易传】
　　横渠先生曰九三以阳居阳进决于上是壮于頄也不得中道过壮或凶故曰有凶君子明于事防能夬于用夬进而缓之以善其终不假用众故曰独行使之从故曰遇雨若濡君子之心终无系累故必有愠虽其有愠于正无害故曰无咎故君子之道绰然余裕终不为咎也【易说】
　　蓝田吕氏曰九三独与上六应上六居上故曰頄四刚决柔已独助之违众不祥是以凶也惟君子心无私系亟欲决而不助故曰君子夬夬然位当其应虽与四刚同行独为上六之牵援逺之则怨如独行遇雨虽为霑汚贻彼之愠怒则有之卒无咎也
　　白云郭氏曰夬与大壮内卦三爻相故初九九三言壮壮者小人用刚之事非大者之壮也二卦九三皆具君子小人二义故大壮曰小人用壮君子用罔而此则曰壮于頄有凶君子夬夬是也以小人用壮言之则知壮于頄者小人之事也頄面颧也上体也用壮于上而不知有时焉是以凶也君子之刚则异乎此当可决之时则决之君子之道也是以九五之决有苋陆之易小人独行用壮虽遇雨之和犹濡而有愠况非和乎故其为过实自取之无所归咎也唯君子明夬夬之义则终无咎矣故象言终无咎非释爻辞也葢言小人之有咎不若君子终无咎也九三虽用壮而上六为应故遇雨之象夬夬者上之夬夬时也下之夬夬决也得夬之时而后夬决也大壮于君子用罔之下复言小人事故曰羝羊触藩羸其角此于君子夬夬之后言独行遇雨其义同也皆言君子小人者九三之位有上下之义然小人之归者多矣故圣人皆重明小人之戒也胡安定以君子夬夬居若濡有愠之下伊川以独行遇雨在君子夬夬之上皆以下有无咎二字难释然义亦可通不必移也至诸家非大失其意则不明释之皆疑故也【易】汉上朱氏曰易传曰爻辞差错当云壮于頄有凶独行遇雨君子夬夬若濡有愠无咎以象考之传为是三健之极与上六小人相应干为首兑见于外为颊九三往应之颊柔而増刚壮于頄頄颊间骨郑氏本作頯众阳决小人而已违众应之有凶之道不正也四爻不应三独土行而遇之兑泽下流遇雨也言说小人而与之和也兑和说也君子当此则弃去情累外决小人而絶之内自健决决之又决以上六兑三动复成兑夬夬也干为衣坤为裳而遇兑泽霑濡也巽多白眼上视而不悦愠也若恶小人之浼已如遇雨霑濡其衣又疾视之有愠怒则无咎故曰终无咎也或曰君子亦有愠乎曰君子如怒乱庶遄沮当怒而怒也【易传】
　　新安朱氏曰頄颧也九三当决之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事此【本义】　伊川改九三爻辞次序看来不必改　夬九三壮于頄看来旧本文义自顺不知程氏何故改易之有愠也是自不能堪正如顔杲卿使安禄山受其衣服至道间语其徒曰吾辈何为服此归而借兵伐之正此也卦中只此卦与复卦六四有独字此卦诸爻皆欲去隂独此一爻与六为应也是恶模様　问九三壮于頄先生曰君子之去小人不必悻悻然见于面目至于遇雨而为所濡湿虽为众阳所愠然志在决隂必能终去小人故亦可得无咎也葢九三虽与上六为应而实以刚居刚有能决之象故壮于頄则有凶而和柔以去之乃无咎如王允之于董卓温峤之于王敦是也【并语録】
</div>
    <div class="pagination">
<a href="合订删补大易集义粹言_page36.html">上一页</a><span>...</span><a href="合订删补大易集义粹言_page32.html">32</a><a href="合订删补大易集义粹言_page33.html">33</a><a href="合订删补大易集义粹言_page34.html">34</a><a href="合订删补大易集义粹言_page35.html">35</a><a href="合订删补大易集义粹言_page36.html">36</a><span class="current-page">37</span><a href="合订删补大易集义粹言_page38.html">38</a><a href="合订删补大易集义粹言_page39.html">39</a><a href="合订删补大易集义粹言_page40.html">40</a><a href="合订删补大易集义粹言_page41.html">41</a><a href="合订删补大易集义粹言_page42.html">42</a><span>...</span><a href="合订删补大易集义粹言_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
