<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 7 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 7 页/共 22 页</h1>
    <div class="content">　　按彖辞主全象爻辞主时位故往往彖全吉而爻多凶咎独此卦动以天为无妄而彖有正匪正利不利之不同已该爻象言矣有眚不利皆因匪正则非无妄之自有眚灾也杂卦无妄灾也乃夫子别出一解不可泥盖无妄为天命命即理理主阳故刚自外来为主动而健刚中而应三语皆主阳言隂爻则隂为人欲妄也位不中正妄也不得以卦名无妄而六爻皆无妄也此爻无妄之灾正彖所谓匪正有眚也爻辞无妄纪其时耳三以不中正之隂动极而应上上为妄行有眚之人故以行人象之邑者内卦隂爻三之象也以艮止之牛应上在上为有得在三为失牛牛有顺徳隂亦顺质隂动而从妄行有眚之阳失其顺矣则灾固三之妄动所致岂降自天之谓乎其不正而止于有灾眚者则仍以无妄之时物与无妄举世皆阳和发生之象万物于畅茂之中或有夭折屈抑要非若严霜氷雪之侯有摧毁死灭之虞故不言凶
　　九四可贞无咎　象传可贞无咎固有之也
　　程传以阳居干体若复处刚则为过矣过则妄矣居四无尚刚之志也可贞与利贞不同可贞谓其所处可贞固守之利贞谓利于贞○本义阳刚健体下无应与可固守而无咎○张紫岩曰四以干刚居互艮上艮止也刚止则妄息咎从何来○胡云峯曰利贞兼正而固之意可贞则专训固字而无正字义○王秋山曰无妄一卦动以天者初九安其天而不动者九四以干体而应阳刚纯乎天也体刚用柔不动于欲也此九四之可贞无咎○俞石涧曰九四不正则不可动而往矣故贞静而止则无咎○何子曰初九行乎其所当行九四止乎其所当止
　　九五无妄之疾勿药有喜　象传无妄之药不可试也虞仲翔曰五动成坎坎为心病巽为草木艮为药石○本义干刚中正以居尊位而下应亦中正无妄之至也如是而有疾勿药而自愈矣既己无妄而复药之则反为妄而生疾矣试谓少尝之也○王秋山曰易例阳为天理隂为人欲故阳为隂所累者皆曰疾如损之损其疾鼎之仇有疾兑之介疾是也今五下应二是二之隂为五之疾然二亦中正以天徳言之为不纯疾也以中正言之则至善疾而非疾也故勿药有喜○何子曰有应则恐不能无私故以为疾然二五中正应而无害于应如太虚云影自去自来岂足病哉告子之悍然力制以为不动心释氏之灭伦弃世以为不住相犯勿药之戒也○观彖勿者戒辞也既无妄矣不可以祸福利害动其心若少有灾患而即为解免则因以生妄且益灾矣
　　上九无妄行有眚无攸利　象传无妄之行穷之灾也赵复斋曰事类亢龙者也○赵汴水曰上九居健之极故不能止而有行○何子曰上九与六三震足为应有行之义不中不正不能以理胜欲行必有眚无妄之行犹彖传无妄之往
　　总论
　　项平甫曰无妄之时以诚灭妄以阳灭隂凡阳皆胜凡隂皆不利初九往吉阳之得志六二中正异于他隂犹戒以不耕获不菑畬则利有攸往一则字盖疑之也六三隂不得位所应又穷灾如之何九四阳虽不得位而质刚体健可以自守九五与隂相应故不免于疾可见隂之为累上九当时位之穷无可行之理故曰穷之灾也即亢龙之爻辞也○李蒙斋曰动以天为无妄无应即天理之公动以人为有妄有应即人欲之私故六爻以无应为得
　　【干下艮上】　　　中爻兑震
　　大畜利贞不家食吉利渉大川　彖传大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也
　　孔仲达曰干健上进艮止在上能畜止刚健故曰大畜刚健谓干笃实谓艮刚健笃实故能辉耀光荣日日増新其徳若无刚健则劣弱必既厌而退无笃实必虚薄必既荣而陨何能辉光日新乎尚贤谓上九○程传艮在上而止干于下蕴畜至大之象在人为学术道徳充积于内乃畜之大也人之蕴畜宜得正道故云利贞若异端偏学所畜至多而不正者有矣既道徳充积于内宜在上位享天禄施为于天下则不独一身之吉天下之吉济天下之艰险乃大畜之用故利渉大川各以卦之才徳言诸爻则惟有止畜之意○张子阳卦在上而上九又在其上故曰刚上而尚贤○本义日新其徳而畜之大九自五而上六五尊而尚之又能止健皆非大正不能六五下应干为应乎天○赵复斋曰无妄震下干上动以天也受之以大畜干下艮上全夫天而止也　又曰尚贤尊上九也不家食吉养贤三阳类升也○郭兼山曰健为天徳止健畜天徳也大有有贤之卦也大畜畜贤之卦也○张紫岩曰大畜以畜徳为贞干刚止乎内畜徳之大者畜徳而后可畜贤羣阳在下为贤干为天艮止之天下刚徳之贤毕畜是为大畜○王童溪曰所畜之大于己则畜徳于人则畜贤○赵汴水曰下不健则其动尼于止而遽息息则不能光上不止则气势振于健而动摇摇亦不能光今镇止愈力而刚动愈健是以其光与日俱新上九之刚屹然在上大君尊崇而嘉尚之以其能止干之健也○胡双湖曰大畜以艮止干得名而自利贞以下则皆取干上进行健之义畜极则通也○胡云峯曰卦有干体者多曰利渉大川健故也○俞石涧曰止健非故抑其进养之以待用也阳卦为大隂卦为小小畜以小畜大非正也大畜以大畜大则正也唯其大正而能止健故健者咸止于下由是践履熟涵养深所畜者久无复有轻躁之失○梁孟敬曰畜者止也聚也止则聚矣干上进而艮能止之其力大又三阳至大艮能畜之所畜聚者至大亦大畜之义小畜之为小者巽隂卦故其力小○何子曰何畜乎干惧其过鋭而或躁过刚而或折过大而或简故畜焉以裁之此圣人陶铸天下之妙机艮为门阙家象中爻兑口食象上九畜极而通艮家变为坤国故有不食于家而食于国之象中爻震木在兑前舟行而前渉大川象按以二体言则刚健笃实为卦之材刚上尚贤止健主艮止之徳而言也而以中爻互震干阳既主上行震动则必进故有不家食渉大川之象兑泽为大川干健震动以行之应天之六五以接之故利可见互卦并重
　　初九有厉利己　象传有厉利己不犯灾也
　　王辅嗣曰四乃畜己未可犯也○石徂徕曰干虽刚健前碍山险必不能通○程传健体居下必上进者也六四在上畜止进则有危在他卦为正应相援大畜相应乃为相止上与三皆阳则为合志而无相止之义○本义干之三阳为艮所止故内外之卦各取其义○赵复斋曰阳未盛进则危止则利阳体故欲进位下故能止○沈守约曰干而为巽健而巽则知止也○俞石涧曰需初曰不犯难谓坎水之险此曰不犯灾谓艮山之阻○何子曰履干之初行而未成正用潜时也
　　按与小畜初同意
　　九二与説輹　象传舆説輹中无尤也
　　吕蓝田曰説辐不驾而已车体犹完以刚居中自全不进○苏子瞻曰小畜之説輹不得已也故夫妻反目大畜其心愿之故中无尤也○程传二为六五所畜止势不可进又得中道度其势之不可止而不行○朱汉上曰初刚正二刚中四五柔柔能畜刚刚知其不可犯而安之时也夫气雄三军者或屈于宾赞之仪才盖一世者或聼于委裘之命○兰惠卿曰小畜六四为主近畜九三以隂畜阳又非正应所以九三不受畜而夫妻反目大畜九二受六五所畜以君畜臣以上畜下二五皆中又其正应何尤之有○项平甫曰诸卦多于干言舆盖车之全体唯干足当之○沈守约曰二有载上之才而守难进之义守中而安其分者干而为离健而中虚舆也卦变为贲明而知止是以无尤○观彖小畜初二以理自止故皆吉大畜初二势不得不止免于灾尤而已
　　按小畜九二牵复吉同以中不自失也
　　九三良马逐利艰贞日闲舆卫利有攸往　象传利有攸往上合志也
　　石徂徕曰当天衢之亨可以驰逐而往前有山险未可轻进故利艰贞○本义三以阳居健极上以阳居畜极极而通之时也又皆阳爻故不相畜而俱进有良马逐象然过刚鋭进故戒以艰贞闲习○郭兼山曰干为马三阳至此而并进○张紫岩曰三有互震体艮山在前其动也艰与上同徳往必合志○项平甫曰此爻舆卫盖总指三阳皆同载而上进者○吴草庐曰三四五上肖离为日闲习也当艰难之时未可轻进九三变成坤为舆初二其卫也言九三当与二阳同心协力无日不训国人讨军实而为行计也○来矣鲜曰艰者艰难其思虑恐失太易易贞者贞固其作为恐失于助长
　　按上合志言与上九合志此爻所以利往异于小畜之三者在此盖小畜之上虽阳爻而巽隂隂徳方盛大畜之上为艮阳故干与合志非夫子之传不得其故矣
　　六四童牛之牿元吉　象传六四元吉有喜也
　　六五豮豕之牙吉　象传六五之吉有庆也
　　陆敬舆曰四体柔性止畜养贤人三阳俱进顺而无逆如童牛加牿顺之至也故元吉贤人竞进世道必治故有喜○侯行果曰牿楅也以木为之横施于角止其觝童牛无角之牛○胡安定曰牙杙也○石徂徕曰童牛私欲不行而顺顺而物不犯以其有牿也干自下承之燮友也柔得位以乗干柔克也○赵复斋曰童牛之牿至顺也以接三阳不亦善乎以六居五故曰豮豕之牙和顺不拂上承上九下引三阳人君畜贤之道如此○冯厚斋曰小畜之畜干六四也九居五为之助者也大畜之畜干六四六五也九居上为之助者也外无阳爻则坤顺而不能畜内无隂爻则同类而不相畜然则成大畜之义者在上九而能畜阳者六四六五也○沈守约曰牛顺物居艮始变为离离为牛童牛象○项平甫曰牙埤雅云以杙系豕也喜庆皆隂阳相得之辞卦中唯二隂有应故四为有喜五为有庆喜者据已言之庆则其喜及人○来矣鲜曰变巽为绳系象巽木杙象天下无啮人之豕牛马豕皆人所常畜者故大畜并言之○何子曰旧説以四畜初初为童牛四为牿五畜二二为豮豕五为牙于理亦通然按初二两爻实无童牛豮豕之象细思之大畜成卦之体原以二隂畜止三阳即九三一爻亦为四五所畜非如他卦必论应与也故童牛之牿豮豕之牙耑就六四六五言四字连读但取象于牿与牙耳尔雅云豕子猪豮豮者豕子也童牛豮豕的对牛牿豕牙的对四五皆隂艮为少为止故取象同先畜阳者四也五特助之而己故但言吉而不言元吉
　　按象传曰六四元吉曰六五之吉皆持举爻位可见二象之义从本爻而言此象传大例也所采诸説均合孔传盖两爻皆言以柔畜刚之妙用也六四以正为顺静以止干刚暴者遇之而驯发扬者遇之而敛六四之所以元吉也六五君位则有畜天下之象居中应天建极于此万物防归牙如崇牙之牙立而不动之象豕至隂之物易于隂爻多言豕姤初睽上皆取隂象不必泥于坎也
　　上九何天之衢亨　象传何天之衢道大行也
　　陆敬舆曰上为养贤之主其徳刚厚能负荷天之大道而致羣贤之通泰也众贤遂志治化日隆道大行也○游广平曰使天下无家食之贤者上九之任故故以何天之衢为言○本义畜极而通豁达无碍○张紫岩曰震大涂为衢何谓胜其任○王童溪曰何如何校之何言以身任天下之责当畜贤之时为五所尚主张贤路贤者得志莫盛于斯○项平甫曰上九在上导干以上行故谓天之衢○赵汴水曰止而后行行必通养而后用用必济骋驾天衢其亨可知行于地者有疆域之限行于天者无畔无际唯所欲之贤者显立天朝言聼计从无适不可道之盛行何以加此○沈守约曰艮变坤坤地而在干上天衢象卦为泰畜极而亨贤者受养其道大亨时之泰也○胡云峰曰随畜随发不足为大畜唯畜之极而通豁达无碍如天衢然大学章句所谓用力之久一旦豁然贯通者亦此意○俞石涧曰何谓天道是也何谓衢道大行是也道释天字大行释衢字○来矣鲜曰上阳一画象担二阴垂軃于两边有担挑之象言一担挑起天衢也不家食涉大川此其时矣按以豁达无碍释天衢固善而何字毕竟作负荷看方见大畜之力
　　【震下艮上】　　中爻重卦
　　赵复斋曰动于春夏止于秋冬天地所以养物动于日出止于日入人所以养生少壮动衰老止亦其义也○杨诚斋曰上覆下承中四画众齿之象也
　　颐贞吉观颐自求口实　彖传颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　郑康成曰頣口车之名震动于下艮止于上口车动而上因辅嚼物以养人故谓之颐○姚徳祐曰以阳养隂动于下止于上各得其正则吉也○虞仲翔曰离为目故观頣【双湖曰卦体似离有观道】○孔仲达曰养正兼二义一养贤故下云圣人养贤以及万民二养身故象云慎言语节饮食观其所养言观视所养何人观其自养观自求口中之实也是观有二义若所养是贤及自养有节则其徳盛也若所养非贤及其养乖度则其徳恶也○程传上下二阳中含四隂上止下动外实中虚頣颔之象圣人设养之义大至于天地养育万物圣人养贤以及万民与人之养生养形养徳养人皆颐养之道皆以正则吉所养谓所养之人与养之之道自求口实谓自求其养身之道皆以正则吉万物之生养时为大故云时○朱汉上曰口实者颐中之物四阴为虚虚则无物故自求口实无物而求正与不正未可定也故曰观其自养上九尚贤在五位之上坤众为民圣人养贤以及万民也○项平甫曰初上二阳即上下两卦之主爻万物始乎震成乎艮天地养物之功终始于二卦之内四时八卦之用皆包于颐故卦气始于中孚终于颐此颐之所以为大○冯时行曰颐上辅下车辅不动艮也车独运用震也辅上九象车初九象○雷西仲曰此卦震体皆凶艮体皆吉盖养之道静止则吉躁动则凶按中爻重坤万物皆致养焉亦养义也　自养养人当分隂阳不当分上下卦看
　　初九舍尔灵龟观我朶颐凶　象传观我朶颐亦不足贵也
　　苏子瞻曰养人者阳也养于人者隂也○朱汉上曰龟所以灵者咽息不食无求于外故能神明而寿○赵复斋曰初上阳画皆良贵也上以静存初以动失○玉童溪曰灵龟况初九本有可贵之质也以诸爻皆由上九以养舍其可贵之质而轻动以求养于人故尔之尔谓初我谓上草木之华擎乎枝叶之上谓之朶上九以一阳在羣隂之上朶颐之象初自下观之故曰观我朶颐防之九二防之主故象曰童防求我我谓二也上九颐之主故初曰观我朶颐若泥于爻应而曰我四也失之矣○项平甫曰初九得正而凶者为动之主动则失正上九由颐固为所养之主初九在下亦足为自养之贤灵龟伏息而在下初九象也朶颐在上而下垂上九象也上九卦主故称我羣隂从我求养固其所也初九本无所求乃亦仰而观我有灵而不自保有贵而不自珍宜其凶颐卦肖离离为龟龟阳物而下伏○郑东谷曰在下而动求养于人也求养于人者必累于口体之养以初之刚阳而动于欲○胡云峯曰灵龟以静为养初九居四隂撰坤之下有灵龟伏地养气之象震下凡八卦惟颐最凶以其动于口体之欲也○王秋山曰以阳居阳才本足以养人智本足以自养然以动体急于上行不能自守失己自贱其凶可知
　　按四虽正应隂无养阳之理故朶颐自指上九
　　六二颠颐拂经于丘颐征凶　象传六二征凶行失类也
　　程传隂不能独立必从阳二隂柔不能自养必求养于阳若求养于丘则往必有凶丘在外而高之物谓上九也○黄勉斋曰颐之六爻只是颠拂二字求养于下为颠求食于上为拂六二比初而求上故颠颐当为句拂经于丘頣为句六四颠颐与初为应六五拂经是比于上○王童溪曰颐之中爻皆隂皆不正于六三莫止于六二六四二动体不能自养其正而即非己之应以求养焉以是为行所失多矣象曰失言上九虽颐之主而非二之应也○项平甫曰二五得位得中不能自养反由养于不中无位之爻与常经相悖故皆为拂经上艮体故为于丘○胡云峯曰二在他卦为柔顺中正在颐则为动于口体○俞石涧曰征凶而称六二者谓六二居得其位自养以正盖不必动动则自取凶也
　　按求养于下为颠隂求阳养理之自然二比于初颠颐非凶乃以动体见上之位高重非应而妄求焉故征则必凶所以传云行失也征凶言不征则不凶也观六四颠颐之吉可见
　　六三拂頣贞凶十年勿用无攸利　象传十年勿用道大悖也
　　程传隂柔不中正又动之极其养如此拂违于颐之正道是以凶○张子履邪好动系説于上不但拂颐之经害颐之正莫甚焉○项平甫曰上为颐主三为正应而反凶者不正而好动故也卦辞颐贞吉三爻辞拂颐贞凶与卦义相反故曰道大悖坤为十故曰十年○沈守约曰凡自养者不可以有求也失位之柔处于动极而由颐之主以为应已柔而动上刚而止俱处于极位虽居应道实相违恃应而往终莫之与震变为离动极炎上失养正之义震木也艮山也木资山以养者变而为离火焚山败害其所养拂颐贞凶象○郑东谷曰不中正而居动极所以求养于人者必无所不至所谓拂于颐之正凶之道也按此与豫之鸣豫同义皆以得正应而凶可见不独强援之不可攀附即人臣受禄公家谁曰非正而躁进谄求君子所贱凶不专以祸患言也勿用云者圣人为上九之养人者戒也
　　六四颠颐吉虎视耽耽其欲逐逐无咎【逐逐説文作跾跾式六反当从之】　象传颠颐之吉上施光也
　　马季长曰耽耽虎下视貎○本义柔居上而得正所应又正故吉○赵复斋曰上九艮止故近养五初九震动故逺应四　虎食肉异于龟盖求养切者隂求阳养故吉而无咎　初九上施则光○张南轩曰虎视常垂首荀九家艮为虎○蔡节斋曰艮体静止能静以待养于初故吉○项平甫曰逐逐説文作跾跾式六反逺也详耽耽之义则跾为宜耽耽深也跾跾逺也皆有沈厚专壹之义艮寅为虎四静而正故其象如此○吴草庐曰自养于内者莫如龟求养于内者莫如虎
　　按观颠颐及虎下视之象自以待养于初为是隂必待养于阳初四正应宜其吉矣四虽上体隂无养人之能又非五之君位不必谓頼初之养以养人也其以四为养初者尤不可从即玩爻象亦无养人之虎
　　六五拂经居贞吉不可渉大川　象传居贞之吉顺以从上也
　　虞仲翔曰无应顺上故居贞吉艮为居也○程传君者养人者也反頼人之养是违拂于经常既以己之不足而顺从于贤师傅上师傅之位必居守贞固笃于委信则能辅翼其身泽及天下故吉隂柔之才虽倚頼刚贤能持循于平时不可处艰难变故之际故云不可渉大川成王当管蔡之乱几不保于周公况其下者乎○项平甫曰五亦不正然性好止故能居贞而吉六五居贞非自守贞于从上也成王不疑周公孝昭委仕霍光六五之贞○沈守约曰变而为巽止于谦巽资人以养者也卦变为益以谦受益吉道也○丘行可曰豫五不言豫权由乎四也颐五不言颐权由乎上也豫五柔乗刚故贞疾颐五柔乗刚故居贞吉○胡双湖曰卦体象虚舟五不利渉上利渉者五柔安于艮止上刚止极而动也
　　按象传顺字从中爻坤象来止于顺徳故安贞
　　上九由颐厉吉利渉大川　象传由頣厉吉大有庆也本义六五頼上九之养以养人是物由上九之养也位高任重故厉而吉阳刚在上故利渉川○郭白云曰利渉大川由颐之才也大有庆天下得其所养也禹稷伊周为能尽之○杨龟山曰卦唯二阳而上九居一卦之上履师傅之位任人君之责危疑所集也危者安其位者也故厉乃吉○项平甫曰上九之厉吉非能自吉也得六五之委信而吉也故曰由颐厉吉大有庆也隂阳相得为庆○易外颐初变则为剥故有朶颐之凶上变则为复故有由颐之吉
　　总论
　　按观由颐之象则唯上九一爻为养人之主明矣然阳以养隂隂养于阳则初阳不独可以自养本亦可以养人故六二之颠颐非凶六四之颠颐吉且无咎初爻之凶以其动主动于口腹之欲也至与四正应四得其养自为四之本象不复泥于初之本象矣拂经近儒李克塨刚主易注以经为颈拂为捩谓捩其颈以求养于上説似太新于象颇合附采之










　　周易孔义集説卷七
<经部,易类,周易孔义集说>
　　钦定四库全书
　　周易孔义集说卷八
　　光禄寺卿沈起元撰
　　上经
　　【巽下兑上】　　中爻重干
　　项平甫曰过者越而过之非过误之过○胡双湖曰或疑颐与大过对何不名为小过中孚与小过对何不名为大过盖大过以四阳在中言小过以四隂在外言此是圣人内阳外隂之意
　　大过栋桡利有攸往亨　彖传大过大者过也栋桡本末弱也刚过而中巽而説行利有攸往乃亨大过之时大矣哉
　　王辅嗣曰初为本上为末○司马温公曰大过刚已长矣可济之以柔不可济之以刚故大过之阳以居隂为吉不以得位为美○程传大过之时其事甚大故赞之曰大矣哉如立非常之大事兴不世之大功成絶俗之大徳皆大过之事○杨元素曰不曰义者不可以常义拘不曰用者非常之可用用权之时成败之机间不容髪可不谓之大乎○本义四阳居中过盛故为大过上下二隂不胜其重故有栋桡之象又四阳虽过而二五得中内巽外説有可行之道故利有所往而得亨也○语録处大过之时则当为大过之事处小过之时则当为小过之事在事虽是过然适当其时合如此便是合义○朱汉上曰刚柔不可以相无柔既不足刚亦无自而托故曰栋桡本末弱也刚过而中所谓时中也非过于理也以过为中也犹之治疾疾势沉痼必攻之以瞑之药自其治微疾之道视之则谓之过自药病相对言之则谓之中○吕东莱曰大过为非常大过人之事是巽顺和説元不须动声色○项平甫曰栋桡二字以六爻之象言之此祸变之大者利有攸往亨以六爻之才言之中四爻刚虽大过而得时措之中初上二爻又能巽而説不失人心故利于有行虽遇大变而可以亨此才略之大也彖言利有攸往乃亨言往则亨不往则不亨也○史氏曰古文篆体本末字皆从木以一阳画藏于木之下则根株回暖故为本以一阳画散于木之上则枝叶向荣故为末大过四阳画积于中二阳画处于初上如木上缺下短所以为本末弱也○赵汴水曰二卦兑即巽之反故六爻皆可象木犹屋之栋○李蒙斋曰孟子曰民为贵社稷次之君为轻即大过民为本君为末之意故王注云初为本上为末君弱于上民疲于下居中用事者皆刚梗不制之臣也栋既桡矣大厦将颠刚中巽説拯之之道○胡云峯曰大过之事甚大无其时不可过有其时无其才愈不可过○梁孟敬曰此过盛而当坏之时也然圣人不委之时命必有扶颠持危之道焉○何子曰栋説文谓之极尔雅谓之桴义皆训中即屋之脊檩惟大过是以栋桡惟栋桡是以利往惟利往是以亨○来矣鲜曰此卦大象坎坎为栋坎主险陷桡之象又为矫輮亦桡曲之象
　　按坎离隂阳互藏其宅也阳以隂为宅大过全肖坎阳过盛而隂衰宅不能容阳安所托速救之乃亨故大过为死卦人之死未有不由阴不能养阳强阳飞越者也
　　初六借用白茅无咎　传借用白茅柔在下也胡安定曰为事之始不可轻易况大过之时其事至重功业至大尤不可易于有为必当过分慎重于事始慎之则可以立大功兴大利何咎之有○本义当大过时以柔居巽下过于畏惧而无咎者也○朱汉上曰巽为白为草白茅也以柔借刚借也○杨诚斋曰君子当大过之世而在下柔以顺承洁以自淑而已郭林宗曰大厦将倾非一木之支不忤羣小独免党祸故无咎○王秋山曰以过柔之道处过刚之世过而得中故无咎○吴草庐曰阳势过盛故隂之承阳其谨敬亦过于当时譬之祭物必借以茅谨敬之至也○赵玉泉曰视天下无可忽之事者举天下无不可为之事
　　九二枯杨生稊老夫得其女妻无不利　象传老夫女妻过以相与也
　　吕蓝田曰初六少隂女也上六老隂老妇也九二在初六之上老于初六故曰老夫九五在上六之下少于上六故曰士夫○程传大过之初得中居柔与初比密初既切近于二二复无应于上其相与可知是刚过之人而能以中自处用柔相济者也杨者阳气易感之物阳过则枯阳过而与初老夫得女妻则能成生育之功在大过阳爻居隂则善九二九四是也稊根也○杨龟山曰闻之蜀僧云四爻之刚虽同为木栋负众榱则木之强者也杨为早凋则木之弱者也此卦本末皆弱二近于本五近于末故均为木之弱也○巽干体也一索而得女二居干体老夫也而下比于初得女妻也○朱汉上曰兑泽巽木泽木杨也兑正秋枯杨也○项平甫曰全卦有利往象九二独有之二居柔而用中又与柔比六爻中独此一爻不为过甚之事初本也故为稊木根初生之芽也初又巽之主爻为长为高木已过而复芽又长且高故有往亨之理○张紫岩曰英才遇合而后化育功成在大过时必得如二之臣援初六英才而进之始可有为于大过若五华而不实适为丑也○杨诚斋曰以阳刚之才居谦柔之地下比初六此大臣之能下士而得助者也则废可兴衰可扶大厦之颠何患初六耦而敷散根象○沈守约曰爻变为艮阳止也卦变为咸男女相感阳止隂説老夫女妻也○赵汴水曰老夫少女非隂阳匹耦然与其隂过阳宁阳过隂以过壮遇过弱其过也所以适乎中也○王秋山曰初以柔居刚二以刚居柔而此之刚柔适中相济而有功
　　九三栋桡凶　传栋桡之凶不可以有辅也
　　司马温公曰居阳履刚而在下体之上刚很强愎不可有辅○本义三四两爻居卦之中栋象九三以刚居刚不胜其重故桡○张紫岩曰九三承二阳本轻而末重刚过于外者也九四履二阳本重而末轻刚积于中者也三处巽上辅之者弱不桡奚为四处互干中刚健得中二阳从之是以栋隆而吉○郑东谷曰三凶四吉何也救过于其末不若救之于其本大过之栋桡由本末弱然实以末为重三所居不得位而应乎上救其末于已过之后故栋桡而不可有辅四居大臣之位而应乎初救其本于未过之初故栋隆而不桡乎下其下不桡其上安得而不隆○李西溪曰下卦上实而下弱下弱则上倾故三居下卦之上而曰栋桡凶言下弱而无助也上卦上弱而下实下实则可载故四居上卦之下而曰栋隆吉言下实也此二爻当分上下体看○胡双湖曰桡者非谓九三自不胜其重指初六柔弱故不胜其重耳彖称栋桡独九三当之其致桡之由
　　九四栋隆吉有它吝　象传栋隆之吉不桡乎下也王童溪曰九三九四列之中爻之中譬如屋室众材咸集而栋则居中然三则桡四则隆以阳居阳而居下体之上与以阳居隂而居上体之下其理势不同也不桡乎下下谓初六初与四相应四既居隂不恃其才之刚强而初六又以隂居阳其本未摇而所支载者亦不至刚过此栋之所以隆而不桡乎初六也虽然譬之一室九三之栋既桡而九四之栋亦安得独隆乎故曰有它吝犹言此之栋虽隆矣其如它之不然乎吝谓有所不足也所谓大厦之倾非一木之所能支也○胡云峯曰三之桡有二以刚居刚过刚则折一也应上之柔柔不能辅二也四之隆亦有二刚而能柔一也三应上为救其未四应初为救其本上六以柔居柔为隂之极初六以柔居刚犹可不桡乎下二也盖惟其柔而居刚故二比之则如稊之复生于下四应之则如栋之不桡乎下也有它吝王弼以来多以它为初愚按易中无以正应为它者子夏传云非应称它○胡双湖曰四在三上有栋隆之象
　　九五枯杨生华老妇得其士夫无咎无誉　象传枯杨生华何可久也老妇士夫亦可丑也
　　程传当大过之时以中正居尊位上比过极之隂如枯杨生华虽有所发无益于枯上六老妇五虽非少比老妇则为壮于五无所赖也故反称妇得○郭白云曰老夫女妻则刚为主而柔辅之大过之得者也老妇士夫则柔为主而刚辅之大过之失者也○王童溪曰上六穷隂处大过之极老妇象九五纯阳处上六之下上夫象如骄盈之君以衰庸之臣辅之虽幸而无咎不足以有誉隂在卦初女妻象隂在卦末老妇象○项平甫曰五所与者上末也故为华上又兑主为毁折为附决木已过而生华又毁且决无久生之理○郑东谷曰刚而得中故无咎○冯厚庵曰老夫得女妻再娶女之夫也老妇得士夫妇再嫁而夫未娶也○赵汴水曰枯杨已非可久生华速之也老妇得士夫是为失节不可丑乎○吴草庐曰二五皆象夫妇者以其变为咸恒也二变为咸五变为恒○何子曰君子而自任太过则小人反将借之以为用如老妇之诱惑士夫者可不戒哉
　　上六过渉灭顶凶无咎　传过渉之凶不可咎也王辅嗣曰处大过之极过之甚也渉难过甚至于灭顶凶志在救时故不可咎○孔仲达曰此犹龙逢比干忧时危乱不惧诛杀直言深谏以忤无道之主遂至灭亡其意则善复有何咎云不可咎言不害于义也○本义处过极之世才弱不足以济然于义为无咎矣盖杀身成仁之事○语録东汉诸人不量浅深至于杀身亡家然其心何罪故不可咎○朱汉上曰干为首上六在首之上顶也兑泽灭没其顶渉难之过也○郭兼山曰方大过之时非不恤其危渉险以求济何可及也曰独立不惧遯世无闷上六非斯人之徒而谁与○冯厚斋曰上画偶兑隂水也中四画竒人之身也初画足也全卦有人居泽中灭顶之象故于上一爻发之○易大抵上下画停者从中分反对为象颐中孚小过皆然而此卦尤明三四对皆栋上隆下桡二五对皆枯杨上华下稊初与上对初慎上凶○张紫岩曰夫子歴聘天下而耦耕之徒非之惧凶也彼荷蒉者自谓深厉浅揭不及于难岂圣贤之仁乎泽在木上为过渉为灭顶○沈守约曰泽灭木则舟梁之用废其极必至于渉变而为干说而健过渉者也兑为泽干为首灭顶之象卦变为姤隂壮不可长救之之时○吴草庐曰大过肖坎坎之中画水也积四阳为一中画水之深过于常时也按此爻伊川以为小人冒险泥于六之隂也夫小人冒险则凶而己何云无咎大过虽嫌于过究系大之过大阳也君子也正气也朱子故以杀身成仁之事当之盖此本取全卦为义过渉灭顶即大所云泽灭木也凶无咎即大象所云君子独立不惧遯世无闷也大过过在四阳初上二隂本无过故皆得无咎而初当大过之始尚可敬慎以趋吉上居大过之终自无求全之道止期弗叛于道义而已兑为毁折为说汤火鼎镬甘之如饴所以为大过凶之下系以无咎孔子更以不可咎释之深予之也斯为圣人之书也
　　【坎下坎上】　　中爻震艮
　　张子坎离天地之中二气之正交然离本隂卦坎本阳卦以此见二气其本如此而交性也非此二物则无易○赵复斋曰坎阳在内隂在外故水明内景离阳在外隂在内故火明外景○水得阳气升而为云所以能升者阳也其升而复降者隂也○张南轩曰得于干者震坎艮得于坤者巽离兑得于干者毎无待而有济得于坤者不能特立以成功尊卑之分倡随之义也○李隆山曰乾坤者隂阳之祖而坎离则天地之中也坎居正北于时为子为夜之中而一阳生故坎一阳居中离居正南于时为午为日之中而一隂生故离一隂居中天地隂阳之中即坎离之中此乃造化张本之地也坎在物为水在人为精以画观之坎中实即精蔵于中水积于渊之离于物为火在人为神以画观之离中虚即神寓于心火明于空之坎之中实是为诚离之中虚是为明中实者坎之用中虚者离之用诚明起于中者易之妙用圣人之心学也○谢显道曰坎互屯蒙蹇解四卦坎所以多凶
　　按坎中爻震艮则具三男离中爻巽兑则具三女
　　习坎有孚维心亨行有尚　彖传习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　荀慈明曰阳动隂中故流阳陷隂中故不盈也○虞仲翔曰行谓二尚谓五也二位震为行动应五故行有尚震为行水性有常消息与月相应五在天位艮为山坎为川王公谓干五坤为干二之坤成坎险○陆公纪曰月者水精月在天满则亏不盈之○孔仲达曰诸卦之名皆于卦上不加其字此坎卦特加习者以坎为险难特加习名重习谓上下俱坎是险之重叠乃成险之用○程传以刚中之道而行则可以济险难以刚中之才而往则有功故可嘉尚若止而不行则常在险中矣坎以能行为功○本义中实为有孚心亨之象○赵复斋曰二耦画地一阳陷其中水行地中水常行地中岂有盈而溢者水行乎坎其势平其趋下盈科而进其必然者　复之初坎之二五画竒而实复动于虚坎存于中命之曰心取精矣阳渉隂所以尽变隂揜之不能阻其亨刚中故也水以流为尚险以去为通心以运用为神○郭白云曰一阳揜于二隂非亨也然刚中则所守至固虽非亨而心亨矣用刚中以行何往非功其本则自有孚心亨之微推而及于天下也○朱汉上曰坎在上天险也震足止于下不可升也坎在下地险也艮为山坎为川半山为丘陵也五干为王设险不唯城郭沟池兵甲之利纲纪法度人所不能逾者皆是○项平甫曰重卦之序坎居六子之先故于坎卦加习字以起后例故孔子于离曰继明震曰洊雷艮曰兼山兑曰丽泽皆与三画卦不同坎彖自为两节象为水之多义为险之重自水流至有功以水言也自天险至大矣哉以险言也卦辞皆言水之义爻辞皆以险为义水流而不盈谓不止也坎不盈谓不满也不止故有孚不满故中未大因其辞而释之坎有时而盈水无时而盈也○都圣与曰习之义训因书曰卜不习吉是也○李隆山曰以观之则阳居坎险是为心病以理观之则阳为诚实是为心亨○赵汴水曰坎为流水兑为止水水潴则盈水流则不盈水之就下行乎险者也至平生焉春夏汪洋秋冬敛涸至信出焉险固所以为难有时而用之亦足以防难天积虚以不可升为险故能神其道地积形以山川丘陵为险故能畜其富○胡云峯曰卦亨字本义例以为占唯此卦曰中实为有孚心亨之象盖他卦言占事之亨也此言心之亨也阳实有孚之阳明心亨之心有主则实见得事理实是如此此心微有不通即是险阻○俞石涧曰最有信者莫如潮一日两至随月之盈亏以为消长未尝差失也○章本清曰坎卦指出心以示人可见心在身中真如一阳陷于二隂之内所谓道心唯微者此也○吴敬斋曰阳陷隂中所以为坎中实有孚所以处险有孚则诚立心亨则明通心之体静而常明如一阳藏于二隂中也心之用动而不息如二隂中一阳之流行也一阳者流行之本体二隂者所在之分限○观彖物之陷于险而能行险者莫如水故水流而不盈句先言水徳以起下文行险之义五行之性惟水流行其徳流通而至实故行险也不为所困不逾越以出于险而积累以充于中孚亨之义由此而取人之行险而不失其信如水之不盈而有常维心亨如水之流通而不困二五刚中兼有其义刚则实而有信中则虚而能通
　　初六习坎入于坎窞凶　传习坎入坎失道凶也本义以隂柔居重险之下其陷益深○沈守约曰坎而为兑川壅泽也卦变为节节止也壅且止益深也习坎入坎之○杨诚斋曰窞偶画穴之○胡云峯曰初六六三皆以隂居坎下水性本下而又居下坎体本陷而又居陷中之陷故皆入坎窞而初又下卦之下也
　　按道以水言则水由地中行者水之道也坎之偶画坎之坤地非水道也初更入于坎中之旁穴水之旁溢者失其道也其如此以理言之则不中不正也
　　九二坎有险求小得　传求小得未出中也
　　本义处重险之中未能自出故为有险然刚而得中故可以求小得○杨龟山曰求者自求也外虽有险而心常亨故曰求小得○郭白云曰刚而得中心亨之道一离乎中则失之矣故言求小得以其未出中也○赵复斋曰阳实在中得而非失有险未平未光大也阳居中则在险出险则失中卦时然也圣人观彖与其失中宁未出险居中光大险自平尔○项平甫曰坎有险即习坎言坎上又有坎也○张紫岩曰以身则私心以国则小人均曰险隂蔽阳也学问未跻于圣贤事业未大于国家利泽未加于天下皆九二求小得义○陈明卿曰求其小不求其大原不在大也涓涓不已流为江河如掘地得泉不待溢而出外然后为流泉也○观彖所得虽小而有可大之基势
　　按坎卦出中即失道安能求小得乎未出中则水循其道虽在下坎为小得可以行有尚
　　六三来之坎坎险且枕入于坎窞勿用　传来之坎坎终无功也
　　项平甫曰坎卦尚往利刚而不利柔三亦隂柔止言勿用言无功不言失道凶者六三志刚而不安于位来之坎坎甚矣其有志于出险也之往坎坎劳貎此言上下往来之劳下文始言险之多欲进而上则险而不可升欲居其位则枕而不能安欲退而下则入于坎窞才不刚位不正时不利皆无所施故戒以勿用曰终无功者言虽劳其心力多方圗之终无出险之效也味终字可见坎坎之为劳矣先儒以有两坎字便称来往皆险非也○沈守约曰坎为巽为进退为不果来之坎坎巽伏也险且枕卦变为井入于坎窞○赵汴水曰或来或往踯躅求出可谓不遑宁居矣奈身居两险之间始之用力徒劳终亦计功无有而已
　　按坎为劳卦则坎坎为劳而又劳犹干干为健而又健蹇蹇为蹇而又蹇也项氏赵氏说最允六三所以有出险之志来之之劳者不独以柔居刚盖以三居互震之位自有震动之能也无如前有重险又当互艮之止所以终于无功
　　六四樽酒簋贰用缶纳约自牖终无咎　传樽酒簋贰刚柔际也
　　虞仲翔曰震主祭器故有樽簋坎为酒簋黍稷器三至五有颐坎为木震为足酒在上樽酒贰副也艮为牖小光照牖象○王辅嗣曰处重险而以柔居柔履得其位以承于五五亦得位刚柔皆无余应以相承比明信显著不存外饰刚柔相济而相亲焉际之谓○崔氏憬曰于重险之时比五承阳修其洁诚进其忠信则终无咎○苏子瞻曰夫同利者不交而懽同患者不约而信四非五无以为主五非四无以为蔽薄礼简约终不相咎者四与五之际也○程传自牖言自通明之处人臣以忠信善道结于君心必自其所明处乃能入也○本义牖非所由之正而室之所以受明也始虽艰难终无咎○郭白云曰能虚中尽诚以通交际之道犹自牖纳约其情已至不必堦序行礼之地○赵复斋曰坎隂陷阳至四而变因重卦也二五之刚挟柔在内丽着而险情变三乘刚非可取者故不若四至顺也承阳履隂无复险矣由是隂阳情通交际得焉器用缶尚质素也纳约自牖无隠情也险变为顺故要其终○沈守约曰四五君臣得位下比上承交际以礼而相养以道酒养阳也食养隂也四以樽酒养五之阳五以簋贰养四之隂相济以相养缶喻四之诚牖喻五之明○潘天锡曰樽酒簋贰用缶与损二簋可用享同意纳约自牖与暌遇主于巷同意○冯厚斋曰缶瓦器可击之以作乐○张舜元曰震有着樽坎有酒全体有簋坎为缶○何子曰簋贰樽酒而副以簋也礼天子大臣出会诸侯主国樽于簋副是也爻变为兑当坎世而君臣相说故其如此
　　按爻变中爻为巽顺而善入纳约之赵氏所云险变为顺亦谓巽也
　　九五坎不盈只既平无咎　传坎不盈中未大也虞仲翔曰盈溢也艮为止谓水流而不盈坎为平地安也艮止坤安故只既平○张子坎盈则进而往有尚矣○杨山曰阳在重隂之中虽中而未大故坎不盈只既平而已盈则出险矣然既平则有出险之渐故无咎○朱汉上曰只适足之辞○项平甫曰九五已登上坎无重坎矣然水必盈坎而后可出独处隂中无应于下如水之力适与坎平未能流而出坎故曰中未大○冯厚斋曰五在上卦之中有刚明之才宜有以出险矣而上犹有隂所以不盈而只既平盖下有坎故流而不盈未出险故既平而已上一隂犹岸也龙门之险至盟津而平乃利涉焉既平则险可济
　　按坎之中水也未大故不盈大则盈科而进矣
　　上六系用徽纆寘于丛棘三岁不得凶　传上六失道凶三岁也
　　九家易曰坎为丛棘又为法律上罪三年舍○李氏鼎祚曰坎于木为坚多心丛棘象巽为绳系用徽纆也马融云徽纆索也三股为徽两股为纆○孔仲达曰用徽纆之绳寘于丛棘若能自修三岁可以自新故曰凶三岁言三岁之后可免也○程传以隂柔居险极以其陷之深取牢狱为喻○张紫岩曰水逆行谓之洚水上六处重险之极失道弥甚厯三爻复归于坎为三岁不得○龚泉峯曰坎卦本以阳陷隂为义至爻辞则隂阳皆陷不以阳陷于隂为义阳之陷为可出隂之陷反为甚○何子曰变巽为入坎尚往者也上居险极且伏而入终不能出险
　　按坎为法律重坎之上法之峻也故象如此要以水极于上怀襄之势也重坎之时下则横流上则滔天皆失水由地中行之道故初上皆云失道坎以中一阳为水上下二隂为土为岸而于重卦又往往以上之偶画分拆为隄缺防开之象大过之灭顶既济之濡首亦是也故传言上六失道者盖以上六则偶画分拆于上是为失道也唯井以上出为功故以上偶画为勿幕而吉取之细而变若此亦可见此卦初上之失道不可直作道理之道解矣
　　【离下离上】　　中爻巽兑
　　程传离丽也明也取其隂丽于上下之阳则为附丽之义取其中虚则为明义离为火火体虚丽于物而明者也○朱子水质隂而性本阳火质阳而性本隂水外暗而内明以其根于阳也火外明而内暗以其根于隂也○郭兼山曰人者天地之合也水为精火为神其精神者天之分骨骸者地之分各有所丽焉故合则浑离则散方其合也气聚而形成于有方其离也气散而神合于无是以离附物则生去物则灭圣人以是而知死生之说
　　离利贞亨畜牝牛吉　彖传离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也
</div>
    <div class="pagination">
<a href="周易孔义集说_page6.html">上一页</a><span>...</span><a href="周易孔义集说_page2.html">2</a><a href="周易孔义集说_page3.html">3</a><a href="周易孔义集说_page4.html">4</a><a href="周易孔义集说_page5.html">5</a><a href="周易孔义集说_page6.html">6</a><span class="current-page">7</span><a href="周易孔义集说_page8.html">8</a><a href="周易孔义集说_page9.html">9</a><a href="周易孔义集说_page10.html">10</a><a href="周易孔义集说_page11.html">11</a><a href="周易孔义集说_page12.html">12</a><span>...</span><a href="周易孔义集说_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
