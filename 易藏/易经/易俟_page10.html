<!DOCTYPE html>
<html>
<head>
    <meta charset="UTF-8">
    <title>易俟 - 第 10 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易俟 - 第 10 页/共 29 页</h1>
    <div class="content">　　象曰匪其彭无咎明辨晳【叶制】也
　　本义晳明貌　云峰胡氏曰当大有之时而不有其大非明者不能也明辨晳皆以离言
　　莱按当大有之时居大臣之位不能匪其彭则髙而危满而溢暗之至也四离体也惟其明故辨之晳是以匪其彭而无咎也
　　六五厥孚交如威如吉
　　莱按系辞天之所助者顺也人之所助者信也履信思乎顺又以尚贤也此指五而言也于上者有之终也五之爻词原备斯义何则居隂顺也虚中信也下应九二尚贤也有厥孚交如之象天子之尊孚于臣者如交道焉顺之至也因其顺也又有威如之戒
　　象曰厥孚交如信以志也
　　本义一人之信足以上下之志也
　　威如之吉易而无备【叶避】也【易以豉反】
　　本义太柔则人将易之而无畏备之心【或曰备有备无患之义】
　　上九自天祐之吉无不利
　　莱按旧説或以上九为贤而六五尚之是以上九为臣道也殆不然已或以六五为贤而上九尚之是以六五为臣道也今制举家遵下尚六五之贤一説指六五为臣道是大不然五一隂而有五阳柔得尊位而上下应之者谓之臣道可乎尚贤尚九二也传之应乎天也岂上九耶易中上爻取卦义不取爻义者甚多先儒不察也如师之上论师之众当开国成家非以上六为大君也小畜之上论畜之成至既雨既处非以上九为妇为月也革之上论革之成至豹变革面非以上六又为君子又为小人也此论有之终而履信思顺尚贤如是是以自天祐之吉无不利也小象大有上吉正明斯义
　　象曰大有上吉自天祐【叶贝】也
　　诚斋杨氏曰八卦干为尊六十四卦泰为盛然干之上九悔于亢泰之上六吝于乱盛治备福孰若大有六爻亨一吉二无咎三明主在上羣贤毕集无一败乱之小人无一害治之匪徳士生斯世也緼袍华于佩玉饮水甘于列呜呼盛哉
　　【艮下坤上】
　　程谦序卦有大者不可以盈故受之以谦
　　莱按一隂五阳之卦虽二之多誉尚有于宗之吝五之多功尚有威如之戒在初为姤在上为夬在三为履在四为小畜皆小人之肆害者一阳五隂之卦初则为不逺之复二则为师中之吉四则为由豫之臣五则为显比之主上则为硕果之阳虽三之多凶亦为劳谦之君子阳之当扶隂之当抑不亦较然可覩乎
　　谦亨君子有终
　　程有其徳而不居谓之谦人以谦自处何往而不亨乎君子乐天而不竞退让而不矜安履乎谦终身不易所谓君子有终也【莱按君子有终程谓安履乎谦终身不易本义谓先屈后伸程朱不合涑水司马氏曰君子之徳诚盛矣业诚大矣不谦以持之无以保其终也即髙不危满不溢之义从温公之説是】
　　莱按履一隂在三为众阳所归履不处也不处于三欲进而至于五也谦一阳在三为众隂所归艮体也止于三而不进也此隂阳之分君子小人之别伊周莽操之殊也固不得句解字释而失作易之逺防奥义
　　曰谦亨天道下济而光明【叶芒】地道卑而上行【叶杭】本义言谦之必亨　童溪王氏曰天气下降以济万物天之谦也化育之功光明着见则谦之亨也地势卑顺处物之下地之谦也其气上行以交于天则谦之亨也　云峰胡氏曰下济为谦光明为亨卑为谦上行为亨
　　天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也【恶乌路反好呼报反】
　　本义变谓倾壊流谓聚而归之人能谦则其居尊者其徳愈光其居卑者人亦莫能过此君子所以有终也　节斋蔡氏曰亏盈益谦以气言日月隂阳是也变盈流谦以形言山谷川泽是也害盈福谦以理言灾祥祸福是也恶盈好谦以情言予夺进退是也莱按孔子于易明言神害盈而福谦则实实能害能福乃诚之不可揜也艾南英曰天地间无神是有阳而无隂矣更不必以造化之迹此等影响语解之
　　象曰地中有山谦君子以襃多益寡称物平施【襃蒲侯反称尺证反施始豉反】
　　本义以卑蕴髙谦之象也襃多益寡所以称物之宜而平其施损髙增卑以趣于平亦谦之意也
　　莱按处已之事不可不谦处人之事不可不平【余昔以使事过永州游朝阳岩冈阜平旷拾级而下石梁横亘更下十余级峭壁突起因悟地中有山之义】
　　初六谦谦君子用涉大川吉
　　童溪王氏曰六谦徳也初卑位也以谦徳而处卑位谦而又谦者也故曰谦谦
　　莱按卦之称君子者美三也初六称君子何哉谦美徳也必功髙位尊而谦岂无功而居下位者可不谦乎谦谦君子卑而不可逾之义也用涉大川与五之利用侵伐叅看谦之为道也在上虽侵伐亦利在下虽涉川亦利
　　象曰谦谦君子卑以自牧也
　　莱按自牧程子曰自处也诚斋杨氏曰牧养也谦何俟于养也曰盈日锄日不除谦日养日不长此顔子若无若虚之谦也
　　六二鸣谦贞吉
　　程二柔顺中正谦徳充积于中见于声音顔色故曰鸣谦贞吉
　　象曰鸣谦贞吉中心得也
　　莱按孔子惧人以声音笑貌为谦也故曰中心得本义以谦有闻释鸣字与中心得未合从程子
　　九三劳谦君子有终吉
　　本义卦唯一阳居下之上刚而得正上下所归有功劳而能谦尤人所难故有终而吉　东谷郑氏曰九三为众隂之所归乃自止于不得众之位是劳而不伐有功而不徳者此其为成卦之主而君子之有终也　双湖胡氏曰谦以九三一阳爻为成卦之主文王辞唯主九三一爻而言不及其他故周公爻辞不复易但推原其劳而要其吉耳
　　莱按功成神禹大舜有不矜不伐之辞才纵周公孔子有使骄且吝之譬推之后世此韩信彭越之所以多凶而郭子仪李晟之所以终吉也
　　象曰劳谦君子万民服也
　　六四无不利防谦
　　云峰胡氏曰四多惧之地也下乗功臣非利上近于君非利今上下皆谦所以无不利也无不利之时人每易以自安四以柔乗刚无功而在功臣之上愈当防布其谦示不自安之意先言无不利而后言防谦者以所处之地虽无不利而尤贵于防布其谦也平甫项氏曰鸣者情于声防者用在于手
　　象曰无不利防谦不违则也
　　莱按孔子惧其过也曰不违则乃恭近于礼之义
　　六五不富以其邻利用侵伐无不利
　　莱按五柔中居尊能下人者其交于邻国也不自有其富推所有以防邻宜无有不服者已如有不服虽侵而伐之无不利也如成汤与葛为邻是也尝疑谦无所不宜惟侵伐之事无所用之后悟汉文帝赐尉佗书朕髙皇帝侧室之子也只此一句便可销兵不用乃知谦之利用侵伐也又如唐徳宗兴元一诏亦具斯义
　　象曰利用侵伐征不服也
　　莱按孔子惧人悮认利用侵伐而强兼弱众暴寡也指出不服以明侵伐之故若果服也又何征焉
　　上六鸣谦利用行师征邑国
　　本义谦极有闻人之所与故可用行师然以其质柔而无位故可以征己之邑国而已
　　象曰鸣谦志未得也可用行师征邑国也
　　莱按二曰鸣谦上曰鸣谦二鸣谦而中心得上鸣谦而志未得何哉二居三之下三劳而不伐有功而不徳二中心诚服其谦也不在声音笑貌间也上居三之上无勲业表见于世仅以谦闻志岂得乎虽用之行师但能征己之私邑功不及逺矣
　　【坤下震上】
　　程豫序卦有大而能谦必豫故受之以豫　程子曰豫者备豫也逸豫也事豫故逸其义一也
　　豫利建侯行师
　　朱子曰建侯行师顺动之大者　建安丘氏曰屯有震无坤言建侯不言行师谦有坤无震言行师不言建侯豫合震坤故兼言之
　　曰豫刚应而志行顺以动豫
　　嵩山晁氏曰刚应志行以爻言顺以动以二体言莱按九四一阳卦之由以为豫者刚有其才也应有其遇也有其才有其遇志之所以行也二体坤顺震动是顺以动也兼一爻二体之义所以豫也应五隂应之也小畜之四曰上下应
　　豫顺以动故天地如之而况建侯行师乎
　　莱按辞利建侯行师谓卦体顺以动则人心和乐虽建侯行师之大事亦无不利也孔子更极言之明顺动之防曰豫顺以动故天地如之而况建侯行师乎先儒谓四震体也曰建侯五隂从一阳曰行师是殆不然四大臣之位非侯也建侯之义见于屯不重见于豫也五隂从二二逺于君将也五隂从四四近于君相也行师之义见于师不重见于豫也豫言建侯行师者専取人心和乐之义玩孔子而况语气则建侯行师不可呆讲矣
　　天地以顺动故日月不过而四时不忒圣人以顺动则刑罚清而民服豫之时义大矣哉
　　本义极言之而赞其大也　隆山李氏曰自豫以下凡十二卦或言时义或言时用或只言时各随卦体而赞之初无异义未有有时而无义有义而无用者也要之时义时用皆曰大哉者均为推广之意
　　象曰雷出地奋豫先王以作乐崇徳殷荐之上帝以配祖考
　　汴水赵氏曰人皆知雷之为怒不知雷之为和冬令虽谢春阳未融及震雷声寒沍涣释品物和畅犹治定功成之后先王协天地之和而播之雅乐也崇者有盛徳必有备乐闻其乐知其徳也殷盛也周公当和会四方之时制礼作乐郊祀后稷以配天宗祀文王于明堂以配上帝报本反始使知王业所自非徒説钟鼓管籥之音以乐其乐也
　　莱按二帝三王之法皆备于易容民畜众井田之制也建万国亲诸侯封建之义也治厯明时羲和之命也明罚勅法臯陶之职也辨上下定民志伯夷之所掌也作乐崇徳后防之所兴也荐上帝配祖考郊社之礼禘尝之义备焉
　　初六鸣豫凶
　　本义隂柔小人上有强援得时主事故不胜其豫而以自鸣凶之道也　云峰胡氏曰卦辞只一豫字而爻之言豫者不同初六上六逸豫也六二几先之豫也六三之迟犹豫也九四和豫也六五之疾弗豫也卦辞主九四曰刚应而志行以徳言爻辞则以势位言六三以其势位之可慕故上视之以为豫初六以其势位之可援故应之以为豫且不胜其豫而以自鸣凶之道也
　　象曰初六鸣豫志穷凶也
　　莱按易之言穷者皆见于上爻穷则变也见于初者时不穷而志穷也曷言乎志穷也其志惟知有四也惟知有四则媚四之外计无复之也器小而盈不凶何待伾文用事虽栁子厚刘梦得不免鸣豫之凶
　　六二介于石不终日贞吉
　　汴水赵氏曰初与四应三与四比二介于初三之间介然如石曾不待终日之间已先知四之不当从守正如此吉之道也豫与比反比之五君道也羣隂比之而不比者凶豫之四臣道也羣隂附之而不附者吉
　　莱按系辞之释此爻也曰知几其神乎神极微妙不测之致矣又曰上交不谄下交不凟其知几乎实实落落与人下手功夫盖吉凶悔吝从交而来交虽千歧万辙上与下可以尽之不谄无党附之愆也不凟无怨毒之咎也凶悔吝之端絶矣故曰吉之先见者也至于时之当隐事之当避又有一时一事之几焉人所未及见者君子见之如膰不至孔子遂行酒醴不设穆生先去孰得知其故哉以故见几之象不在否不在剥不在睽而在豫也豫和乐之时也于和乐之时见之见之于早也见之不早非几也李泌告肃宗曰惟陛下无意杀臣臣故求去若有意杀臣臣又安能去耶此见于早者之吉也然象非虚设于豫之二斯义者二亦有当见之几焉二何以有当见之几也曰九四一阳五隂应之功名日盛徳泽日深人方共乐夫太平矣由君子观之权归大臣君且贞疾此其间有几焉此其见几而作不俟终日也
　　象曰不终日贞吉以中正【叶贞】也
　　莱按有正中之徳故守之坚辨之早去之速
　　六三盱豫悔迟有悔
　　汴水赵氏曰三比于四之下故张目仰视以求豫此致悔之道也知其致悔能决然舍之则悔可免乃迟疑犹豫则真有可悔之事矣　中溪张氏曰圣人两言悔者示人以致悔之端勉人以改过之勇也莱按四天下由之而豫者二去之甚速圣人以吉许之三悔之稍迟圣人以悔戒之大臣之不可附如此东谷郑氏曰盱睢盱也不自安也迟迟疑也不自决也
　　象曰盱豫有悔位不当【平声】也
　　九四由豫大有得勿疑朋盍簪
　　莱按四大臣之位一隂在四五阳因之而畜乃小人窃天子之柄者李林甫王安石之是也一阳在四五隂由之以豫乃君子任天下之重者伊尹霍光之是也夫天下由之而豫功名之盛徳泽之普岂寻常可量乃大有得矣从来居大位者惟朋党之祸不可不慎故泰二有朋亡之戒而豫四有勿疑朋盍簪之词盖权势既归趋附日众但有亲疎便成门戸若无汲引谁共功名党附贻宗社之忧孑失寅恭之义二者皆非也惟开诚心布公道异我者勿追思既往同我者毋逆料将来惟贤惟能但求有功社稷不媢不嫉亦将无祸身家圣人之诫深矣四处多疑之位故曰勿疑程子曰簪聚也簪之得名取聚发也言朋合而从之也唐李徳为相藩镇帖服宦官敛迹亦天下由之而豫者惟朋党之见不化终及于祸他如孔光终无荐引温体仁但有挤排避党祸也无荐引则贤者不在位矣有挤排则能者不在职矣贤者不在位此莽之所以簒能者不在职此明之所以亡也
　　象曰由豫大有得志大行【叶杭】也
　　莱按孔子小象于由颐曰大有庆由豫曰志大行可谓深美之矣乃颐之诸爻五从上而拂三附上而悖二趋上而凶虽朶颐之初亦来不足贵之诮豫之诸爻五乗四而疾三比四而悔初应四而凶虽非比非应之二且见几去矣嗟乎颐之上豫之四功髙徳盛之人也自君视之尚有僭逼之嫌自臣视之不无谄附之咎虽各自取义亦以见为大臣者功名之未易居为小臣者权要之未可附也垂诫深矣
　　六五贞疾恒不死
　　程六五以柔居尊当豫之时溺于豫者人君致危亡之道非一而以豫为多既溺于豫权归九四不能自主故有贞疾恒不死之象如汉魏末世之君是也于四言大臣任天下之事于五言威权去已之义各据爻以取义也　汴水赵氏曰疾者豫之反书曰有疾弗豫是也东周之时诸侯恣横王室徒拥虚名贞疾也曰不死圣人垂训于名分者甚严
　　象曰六五贞疾乗刚也恒不死中未亡也
　　莱按孔子恐人悮认贞疾之故指出乗刚二字见其迫于强臣也中未亡有中徳也否则亡矣
　　上六冥豫成有渝无咎
　　程上六隂柔当豫极之时耽肆于豫昬迷不知反者也在豫之终有变之义茍能自变皆可无咎圣人此义所以劝迁善也故更不言冥之凶専言渝之无咎
　　象曰冥豫在上何可长也
　　莱按冥豫在上如隋帝陈后主之乐其所以亡者周公曰成有渝劝之以迁善之门也孔子曰何可长信其无改过之日也








　　易俟卷五
<经部,易类,易俟>
　　钦定四库全书
　　易俟卷六　　　　　　翰林侍读乔莱撰
　　【震下兑上】
</div>
    <div class="pagination">
<a href="易俟_page9.html">上一页</a><span>...</span><a href="易俟_page5.html">5</a><a href="易俟_page6.html">6</a><a href="易俟_page7.html">7</a><a href="易俟_page8.html">8</a><a href="易俟_page9.html">9</a><span class="current-page">10</span><a href="易俟_page11.html">11</a><a href="易俟_page12.html">12</a><a href="易俟_page13.html">13</a><a href="易俟_page14.html">14</a><a href="易俟_page15.html">15</a><span>...</span><a href="易俟_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
