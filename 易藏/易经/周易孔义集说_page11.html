<!DOCTYPE html>
<html>
 <head>
  <meta charset="utf-8"/>
  <title>
   周易孔义集说 - 第 11 页/共 22 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易孔义集说 - 第 11 页/共 22 页
  </h1>
  <div class="content">
   按此一卦主爻自当主阴而言九二以上乃有制阴之责者金柅传义従马氏説作止车器玩象传牵字当従络丝跗为得孚字以赵汴水説为当惟与四孚应故有蹢躅之势攸往之凶在此其贞吉阴之贞阳之吉也往见凶阴之往阳之凶也见者将来之谓也
　　九二包有鱼无咎不利宾　象传包有鱼义不及宾也孔仲达曰初以阴处下故称鱼○陆君阳曰包而有之使其邪不及于外○苏子瞻曰姤者主求民之时非民求主之时故近而先者得之逺而后者不得也不论其应与否○程传在他卦则初正应于四在姤则以遇为重包苴之有鱼于遇为无咎包苴之鱼岂能及宾谓不可更及外人也○本义二与初遇制之在已犹可无咎若不制而使遇于众则其害广矣○沈守约曰以才则刚以位则中于阴则至近可以包有小人而制之巽伏也变而为艮止也畜而止之包有之象○朱汉上曰初六之民为二所有九四所不能包者逺于民也一民不可有二君亦义之所不及也○郑东谷曰宾非独言四二为初主非主皆宾也○杨诚斋曰鱼者众渔之所利众渔求鱼一渔先得者遇之之蚤也○易山斋曰包者以阳而包阴故三爻皆言包○赵汴水曰爻言不利非谓二欲害四也止由义不得兼故以不及释之○雷西仲曰鱼之为物制得其道则可得而有之民象史记曰平易近民民必归之近民者亲近而爱养之之谓○胡双湖曰周公取象何常之有初爻象豕二又象鱼五又象瓜剥五称贯鱼则一鱼为一阴可见○俞石涧曰止初六之进全在九二二不能止则长而为遯不至于剥不已也○苏紫溪曰包有鱼重一包字不视小人为异类而直以兼容之量包之既不迩之使近亦不激之使无所容
　　九三臀无肤其行次且厉无大咎　象传其行次且行未牵也
　　孔仲达曰阳之所据者阴也九三处下体之上以乘于二无阴可据居不获安上又无应同于夬卦九四之失据故曰臀无肤其行次且○程传处既不安则当去之而居姤之时志求乎遇一阴在下是所欲也其行次且不能遽舍也然三刚正处巽知其不正而懐危惧则可无大咎非义求遇固已有咎知危而止则不至于大也○本义过刚不中下不遇于初上无应于上故其象占如此然既无所遇则无阴邪之伤故虽危厉而无大咎○张紫岩曰巽进退不果为次且○王童溪曰一阴在下众阳皆所欲遇以三刚正不免于此者盖巽其究也躁而三者巽之究故也凡人不能以道制欲者皆躁之为也故以厉责之○李隆山曰易之六爻唯九三自干以下多厉无咎之辞岂非重刚不中须知戒惧然后危而复安乎○项平甫曰益六二即损六五姤九三即夬九四以反对观之一也无大咎者三与初非比非应本不相及也○易山斋曰夬以上为决而四阻于五姤以初为遇而三阻于二故臀无肤其行次且○赵复斋曰九二为初所牵三尚间一爻至遯始牵而不可去○李蒙斋曰居则臀在下故困初六言臀行则臀在中故夬姤三四言臀○龚泉峯曰未为初所牵虽行次且而不进亦无大咎○胡双湖曰夬九四当上卦之下姤九三当下卦之上取臀夬不取三姤不取四者以其干体故也爻位皆刚故无肤
　　按臀象见夬四此同以三变成坎也
　　九四包无鱼起凶　象传无鱼之凶远民也
　　程传四与初为正应而初已遇二矣失其所遇犹包之无鱼以不中正而失其民为上而下离必有凶变起者将生之谓民心既离难将作矣逺民者己逺之也上使之离也○张紫岩曰四近君必下遇于民而后能上遇于君民有逺志位其虚矣○郭白云曰失道者寡助寡助之至亲戚畔之凶之起自无鱼始矣他卦正应有间多为终吉独姤之时以遇为急故也按彖辞勿用取女初爻有攸往见凶则四之包无鱼宜为四幸而曰起凶何也孔子虑后世不得其谓故以逺民释之噫易道之不可为典要唯变所适乃如是夫盖初四正应所谓天地相遇在此一爻故于初之阴不为女象而为民象四入干体为天初阴为地本当相遇今初包于二是天地不相遇而举天之下无民之应凶自此起且彖传曰刚遇中正天下大行今四以不中正而不遇非凶兆乎观象传直曰无鱼之凶可见凶在无鱼非有他也而后之説易者犹泥于女壮之意而以起为妄动则凶且或慿空添入争夺之意不若程传之得防也
　　九五以杞包含章有陨自天　象传九五含章中正也有陨自天志不舍命也
　　于令升曰初二体巽为草木○苏子瞻曰金柅包杞皆九二也豕鱼皆初六也　阴长而消阳天之命也有以胜之人之志也君子不以命废志○张子杞之为物根固于下之为实溃必自内○游广平曰以九二之刚中包初六之柔脆用贤得民之象○郭白云曰緜緜相继之实民也髙其木大其荫緜緜之属托其木而有生焉其为包也大矣含章九五之徳也○朱汉上曰二巽木也杞似樗叶大而荫九五当阴长之时含章不耀中正自处是以能用九二以尽其才○李隆山曰杞性坚而夀柔而不正附丽而生易以滋蔓小人之性初六之才也○王秋山曰刚健居尊众阳为辅一阴之微去之易易而乃以中正之道含蔵其刚健之美但包而容之如在杞木覆荫包容之中略无去之之意者盖以姤亦自干而来则一阴犹自天而降崇阳而抑阴固圣人之志有阳必有阴亦天道之常志不舍命者圣人虽有抑阴之志亦不违天道之常也○何子曰制阴于方长亦难矣乃不以决而以包其包也又不自而以人天下见以为恭已无为而孰知其制之神欤故曰含章盖以姤自干来亦倚伏循环之理善制之使不为害斯可矣彖传所谓刚遇中正天下大行正此爻也干为离健而明故其神于用如此以阴阳之流行观之复为天根阳含阴也姤为月窟阴含阳也不有天根孰为之显不有月窟孰为之蔵如阳不遇阴阴不遇阳即天地亦无以成咸章之化况于世道○钱启新曰初在下二已能包九五中正合下三阳撰为重干以包一柔髙为之覆荫而大为之容茹以杞包象一柔在初遂成天地品物之章含章象○华霞峰曰阳刚中正主卦于上天下大行之时干姤只争些子自干之姤其几甚微非阳刚中正之主不能识其防未免有铺张扬厉之意所以象曰九五含章中正也才自满足飞龙之利见便化为羸豕之蹢躅矣天行一剥即复一夬即姤自夬上反为姤初初之一阴原従天降含章者志有陨者命九五之志即无以囘天而易命终不付之天命之自然而舍之故曰志不舍命以杞包包于杞雨露所不润其有蔓延而成实者鲜矣人主以阳刚中正主于上而小人自潜移黙夺于其下其象如是○孙夏峯曰之为物得所附而后止种杞下自能収拾散蔓君道广覆自能断絶民奸含章中正是志与天命相周旋也
　　上九姤其角吝无咎　象传妬其角上穷吝也
　　虞仲翔曰干为首位在首上故称角○本义角刚乎上者上九以刚居上而无位不得其遇故其象占与九三类○赵汴水曰初之阴惟上与之无涉今言姤直举卦名以明其时耳无涉于初得免阴剥之患故止于吝无可咎者爻以致吝止以五阳至上而穷非有他也
　　按周公于此四五两爻自发阴阳不可偏无之意非复女壮之辞也孔子玩辞故于彖传先发天地相遇品物咸章以为姤之时义而説易者犹泥于勿用取女之辞以释上三爻之义宜其格矣
　　【坤下兑上】　　中爻艮巽
　　萃亨王假有庙利见大人亨利贞用大牲吉利有攸往【萃下亨字陆氏云诸本皆无唯王肃本有程朱云衍文项氏云彖传初不及此字可见】　彖传萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　王辅嗣曰方以类聚物以羣分情同乃聚气合乃羣○孔仲达曰招民聚物物聚而归假至也王至大聚之时孝徳乃洽顺説而以刚为主主刚而履中以应故得聚也聚而无主不散则乱唯大徳之人能宏正道乃得常通而利贞大人为主聚道乃全以此而用大牲神明降福人聚神祐何往不利○陆君阳曰气聚而生气散而死魂气游散无所依归故圣人于萃聚之时立宗庙以致孝享○刘长民曰人聚于货食人君聚而能散谓之仁天道恶盈聚而能散斯顺天命○苏子瞻曰易言荐与禴享非正言也皆有寄焉用大牲犹曰用大利禄云天命我为物主非以厚我也故利有攸往顺天命也不期而聚者必至之情○程明道曰萃涣皆立庙因其精神之萃而形于此为其涣散立庙以収之○程传王者聚天下之道至于有庙极也天子萃合人心之道非一其至大莫过于宗庙萃不以正则人聚为苟合财聚为悖入用大牲吉以祭享而言上交神下接民物百用莫不皆然当萃之时交物以厚天下莫不同其富乐萃而后用动而有裕天理然也天地之化育万物之生成凡有者皆聚也有无动静终始之理聚散而已故观其所以聚则天地万物之情可见矣○张紫岩曰顺以説得民也刚中而应得贤也坤在内为得民巽木在上为有庙巽为天命坤下为顺天命○朱汉上曰艮为门阙巽为髙上为宗庙坤为牛兑为刑杀○郭白云曰道不顺情不説则无萃聚之道刚中而应九五萃之主也顺以説为物聚之理刚中而应为能聚之道用大牲吉利有攸往者时也时则所谓天命当可为而为所以顺天命天地万物之情不过顺説是以彖传言可见也○王童溪曰观坤兑之顺説而知上下之萃观二五之相应而知君臣之萃观致孝以享庙而知人神之萃观天命之不可不顺而又知天人之萃○赵复斋曰阳聚于上阴聚于下君臣聚于上民聚于下否分而情隔观尊而不亲非所以聚也顺理而説刚中应物故徳聚不散上有二阳利见者九五○李西溪曰宗庙者人心所系武王伐商载车以行系人心也○赵汴水曰聚必有主天下主王者以聚其生王者主宗庙以聚其民君子将营宫室宗庙为先有庙者萃人心之本比唯一阳其綂一萃有二阳其权分九四近在君侧当三阳之涂宜率三阴以萃于五斯为得正○雷西仲曰得万国之欢心四海之内各以其职来祭然后可以谓之有庙而致孝享此谓天子之孝　利有攸往者冉有所谓既庶矣既富矣又何加焉○胡双湖曰自五以下皆艮止蓄而有萃义又艮土坤土土萃而益多亦有萃○熊南沙曰兑为巫宫室中有巫庙○钱启新曰泽众水所聚说众动所聚正秋揫敛地气所聚
　　按王假有庙玩彖辞义有字最重观涣大象先王以享于帝立庙可见有庙者立庙之谓假字训至为是
　　初六有孚不终乃乱乃萃若号一握为笑勿恤往无咎象传乃乱乃萃其志乱也
　　赵复斋曰比一阳居五得聚而专萃则益之以九四豫一阳居四位近而逼萃则益之以九五　有孚不终私疑四也乃乱乃萃昧卦义也勿恤所疑释也往无咎従应宜也柔故有疑顺故疑释○郑东谷曰五君位四大臣之位四五以阳刚同徳聚于上所以为萃初之阴必萃于阳然萃四则乱乃萃也四五虽同徳而下之所归当归于五君不可分其所聚也初虽信于四而信必不终以其乱乃萃也号者摅所欲言握者合而为一若能号四与之为一乐附于五而不恤其他则往而无咎○朱汉上曰巽为进退兑为口巽为号艮为手握手也兑为口为説笑也○沈守约曰变为震动也震来虩虩后笑言哑哑若号为笑之○赵汴水曰不终始孚而终疑也号呼而与之语也○俞石涧曰四五同体初往従四亦可因四以萃于五○何子曰大肖坎为有孚惑于二阳不能坚决故不终坤为迷乱象四五同徳又为兑体四説于五乃萃人心以效之五者勿以失身従四为忧也坤为震顺以动故往无咎○钱启新曰初四以顺相号以说相应则握手之间一笑契合勿用忧恤孚必有终○钱尔卓曰萃与比同比初无应曰有孚者一于五也萃初与四应有孚不终者不终于四也按此卦二阳在上有二君之嫌故彖辞利见大人特指九五明下三爻皆当萃于五乃为聚以正也然在九四与五同徳非如豫四有震主之威又为说体君臣相说无贰无猜又为互艮之主介然自守无违道结下之私特自下观上势若可疑初之所以惑于萃也
　　六二引吉无咎孚乃利用禴　象传引吉无咎中未变也
　　虞仲翔曰应巽为绳艮为手故引吉得正应五故无咎○程传五有中正之徳二以中正之道往与之萃君臣和合也禴祭之简薄者不尚备物以诚意交于神明也孚乃者谓有其孚则可不用文饰専以至诚交于上也○赵复斋曰萃升之二皆曰孚乃利用禴孚者二五交也○冯厚斋曰下卦中爻多引其如泰与小畜之是也本爻与五为正应引初六六三以萃于五为得君臣之大义○何子曰爻变坎故孚又禴禴古作礿其享以乐为主坎为律坎又为耳主听故取作乐象二引初三之同以聚于五刚中而应上下交孚四海之内各以其职来助祭顺莫大焉是乃利用禴也
　　按引吉即彚征之意三阴皆当萃于五以利见大人为正乃以上有二阳初与四应三与四比各有误于所萃之患二以中正为顺之主与五相应故能引而萃五盖唯其得中不以上有二阳变惑其事君之志而能使初三之不中不正者皆获所萃聚以正之功二居多焉彖之用大牲者上之接下当厚其禄二之利用禴者下之报上惟竭其诚以实不以文也取感通之意故以祭祀言中未变者见初之乱三之嗟唯其不中也引者孚者唯其中也
　　六三萃如嗟如无攸利往无咎小吝　象传往无咎上巽也
　　赵复斋曰萃如嗟如疑四也无攸利失时也豫九四动而险故三盱豫悔萃九四说而巽故三往无咎萃之九四非彊臣九五非弱君○郑东谷曰下二阴皆萃于阳三独无附故咨嗟怨叹而无攸利然当萃之时下求萃于上上亦求萃于下三不以无应之故能往归于上亦可无咎与上本非相得小吝上巽而受之无咎也上非上六谓在上之阳也○李蒙斋曰自三至五为巽三所以往而无咎者以上之九四九五巽而可入也○吴草庐曰三虽无应而比近九四之阳苟能往而上求九四则可无咎以一阴入二阳之下成巽体故曰上巽也○俞石涧曰应在上六上方涕洟无攸利矣三与四比亦可因四以萃五第无正应而近比于四所聚非正有此小疵四五居已之上同为互体之巽故曰上巽孔子于此明以互体示人或以上为上六误矣上六非巽体也○何子曰无应比四五为萃主于心不安故自嗟叹兑为口嗟象
　　九四大吉无咎　象传大吉无咎位不当也
　　房龄曰大吉谓匪躬尽瘁始终无玷可免专民之咎○程传上比九五下比羣阴得上下之萃然以阳居阴非正也必得大吉然后无咎○项平甫曰无尊位而得众心故必大吉而后可无咎○沈守约曰当承尊之地而以刚处之居说之首而下据其众非至公奉上之大吉则违道说民专权附众咎之大也卦变为比大吉无咎之象○赵汴水曰九而居四于豫为大有得者柔君倚之也萃则刚明在上嫌于分民故戒之必如大有九四匪其彭乃可知戒惧则为伊周不然霍子孟以之族○王秋山曰得君专而不僭得人众而不私则大吉○胡云峯曰五曰萃有位以见四之萃非有位也
　　九五萃有位无咎匪孚元永贞悔亡　象传萃有位志未光也
　　赵复斋曰诸卦九五不言有位而此言之嫌也别九四也二阳均五有位故萃道归五异于豫之贞疾恒不死矣匪孚以二阳也元永贞徳优于四与比辞同则悔亡矣○丘行可曰元永贞之徳比萃二卦有之然在比则吉在萃止悔亡者比以一阳统五阴一则专萃以二阳萃四阴二则分分则不得以専萃此匪孚不如显比也○沈守约曰以中正当位居尊是以无咎众附于四匪孚也体长人之徳长守其正则民终归之○王秋山曰无长人之徳则聚而不亲无可久之道则聚而必离无贞正之守则聚而不固聚道惟此三者　五有其位而犹有未孚是萃天下之志未光大也○俞石涧曰五之所孚唯六二耳初则四之应三则四之比皆匪孚于我者也岂能无悔悔亡由于元永贞比唯一阳天下皆知比于五故元永贞言于彖萃有二阳恐天下莫知所萃故元永贞言于五
　　按九五阳刚中正不可谓有位无徳其匪孚其未光以九四也
　　上六赍咨涕洟无咎　象传赍咨涕洟未安上也王辅嗣曰居于上极五非所乘内无应援处上独立逺近无助危莫甚焉若忧惧之甚众所不害故得无咎○赵复斋曰乘刚危众萃己孤能惧故无咎○项平甫曰赍咨兑口之声涕洟兑泽之流○赵汴水曰六性柔暗不能固穷既失所萃声容如此然得免于聚不以正之咎上卦外之位非上下之上欲萃不能故未安于位○龚泉峯曰萃与比相似但比一萃二比専萃分萃者比之始比者其萃之终欤○来矣鲜曰萃六爻皆无咎者水润泽其地万物羣聚而生乃天地为物不贰生物不测之理所以六爻皆无咎按此爻与比上相似皆卦外穷无所归又上画偶开水泽溃决故有此象然比上凶而本爻得无咎者彼居险极此处说极爻徳不同也且于此可得比与萃成卦不同之故焉比一阳统五阴特严君臣之分有率土皆臣之义岂容一人得外王化故无首而凶萃二阳萃四阴专明羣之聚云龙风虎従类翕集而名分未定有择臣择君之即或上下无交未妨独来独往故虽不得所萃而无咎闗壮缪之事曹魏有孚不终也萧丞相之荐韩信引吉也吴汉之初事朱鲔萃如嗟如也皆臣择君之象彖辞之有庙利见利往其圣人受命初开国之时乎孔子于九五而谓之未光亦谓光大之治尚有所待乎六爻之情与比似同而实异者以此
　　【巽下坤上】　　中爻兑震
　　升元亨用见大人勿恤南征吉　彖传柔以时升巽而顺刚中而应是以大亨用见大人勿恤有庆也南征吉志行也
　　郑康成曰木生地中日长于上故谓之升○代仲顔曰尊爻无大人故曰用见○苏子瞻曰巽之为物非能破坚达强者幸而遇坤故能升○程传南征前进也○张紫岩曰巽而顺可升之徳刚中而应可升之资二以刚中应五刚徳盛于内是以其亨大曰元亨木在地中其本既盛二阳之气并进上达莫之御矣自巽而离自离而坤柔道正位于离而成物于坤曰时升巽不果勿恤宜戒至离万物皆相见南征之吉互兑为有庆○郭白云曰天地万物皆有升在人则位之升徳之升皆升也升位则行道升徳则进道是以元亨升位而见大人故无附丽小人之失升徳而见大人则日入于君子之途○王童溪曰柔不可无刚故刚中而应升以元亨○林黄中曰巽东南坤西南自巽升坤必涉乎离离南方也自南而征斯为善矣○沈守约曰升明萃之效也聚以正是以升也巽在下木道方生坤在上地道上行地以生物为徳五居坤体而应二地以顺道容而生之也木之升由于阳道之升由大人是以利见也南明方阳也向阳利进是以志行○项平甫曰萃刚中在上其势必聚升刚中在下其势必升故萃以五为大人升以二为大人○徐进斋曰大人二也五当应二也用见九二刚中之臣以升于徳　升晋二卦皆以柔为主刚则有躁进之意○李隆山曰元亨与蛊鼎大有同皆九居二六居五盖主阳刚有应于上而言也○赵汴水曰初六巽之主柔指初也六五升柔之主二以刚中上应故大亨○王秋山曰物之升也自下而上木之升也由柔而刚○胡云峯曰刚而在上者常也柔升于上时也晋与升皆取进义晋则明己出于地上方进而未已故不假言亨升则木方生于地下他日可必其进而未已故言元亨○胡双湖曰自二以上皆震上行又巽木之上有震木阴木得阳木升而益髙易以阳为大巽顺不足以大亨必刚中而应是以大亨○俞石涧曰时指巽而言巽东南之卦于时为夏地气至此而升腾也○来矣鲜曰不曰利见而曰用见者九二虽大人乃臣位六五之君欲用九二则见之○何子曰巽为木一阴在下象木之根二阳在上象木之干
　　初六允升大吉　象传允升大吉上合志也
　　王辅嗣曰巽卦三爻皆应升上初与九二九三合志俱升是以大吉○程传初巽之主上承九二之刚巽之至也二以刚中上应于君当升之任者允信従也初柔无应不能自升信従于刚中之贤以进合志同升也上谓九二○吕蓝田曰虽处至下上与三阴同升众之所允无所不利○本义当升之时巽于二阳则信能升而大吉矣○沈守约曰变而为干健而上行卦变为泰君子彚征大吉象○王童溪曰升以柔升也然居升始非有刚援亦未易升唯承九二刚明之贤二亦以同体而与之合志以同升故曰允升○郭白云曰所谓用见大人勿恤者也○郑合沙曰初附二阳而升三阴又与之一体○郑东谷曰上合志凡在上者其志无不合也○杨诚斋曰初六柔而旁散在一卦之下木之根也二刚在初上木之榦也木与土相信而相得其升必鋭○王元曰柔以刚而孚允升象柔得刚而大大吉象○赵复斋曰与上三阴合志○王秋山曰初柔巽承于二得阳则愈升○胡双湖曰初六一爻为成卦之主升之所以名也以两体观之巽在坤下如未出地之木初其根二三其榦方其勾未萌甲未折而根株已备势必破地而出上升莫御长养于夏凌霜于秋傲雪于冬而不改柯易叶者皆由于此巽为夏兑为秋坤为冬震位其间春气无乎不贯圣人设卦观象而命之名与夫爻辞之所由作岂苟然哉○何子曰木得地气以滋其升也允矣所以为升者巽也所以为巽者初也为梁为栋由此始基
　　按上合志之上或为二阳或为三阴或为九二皆可通然皆偏辞也东谷説最精盖巽体同升一也阴必资阳二也刚中而应三也地道敏树坤阴翕受四也合而为允升大吉
　　九二孚乃利用禴无咎　象传九二之孚有喜也陆君阳曰以阳处阴以刚处柔以此而升恭以应也升与萃反对萃之六二以尽诚于五升之九二以推诚于五故皆利用禴○朱子人积其诚以事神有升而上通之义○张紫岩曰事君犹事神事天舎诚不能有格也五顺二巽中道黙通曰孚志得道行君子之喜互兑为有喜○沈守约曰利用禴徳升闻也上享其诚神嘉其徳方且有喜何咎○冯缙云曰二中也五亦中也中诚相感故二为有喜五为大得志○项平甫曰禴夏祭即南征之义升与萃相反而孚乃利用禴皆在下卦中爻者盖禴所以享上也六二求萃于上九二求升于上故其义皆同孚者五用情于二禴者二用情于五也○胡双湖曰萃六二以中虚为孚升九二以中实为孚虚实不同孚则一而已○俞石涧曰与萃二小异者萃二所应九五之刚既引而吉孚可知矣故先言无咎后言孚升二所应六五之柔安知其孚与否故先言孚后言无咎不孚而用禴不惟不利且有咎矣○何子曰变艮为谦互兑变坎又大肖坎故二有孚互兑为祭祀故二四皆取祭享象五居君位而才弱二居臣位而质刚疑刚柔未能相合唯孚诚在中于以用禴虽神犹格何况人主所谓南征吉此也
　　九三升虗邑　象传升虗邑无所疑也
　　苏子瞻曰以阳用阳其升也果矣故曰升虗邑无所疑也不言吉者其为祸福未可知也存乎其个而已○程传以阳刚之才正而且巽上皆顺之复有援应以是而升如入无人之邑○张子上皆阴柔往无所疑○本义阳实阴虗而坤有国邑之象九三以阳刚当升时而进临于坤故其占如此○沈克斋曰以阳实进临坤阴之虗由此南征坤土平旷了无阻碍○易外三震主自震至坤为升坤为众震为侯有震之侯斯有坤之众此南征之吉所致也
　　六四王用亨于岐山吉无咎【亨马云祭也朱子云亨即享字古文无享字亨享烹通用】　象传王用亨于岐山顺事也
　　程传四近君之位而当升时吉无咎者有顺徳也以柔居坤顺之至也文王之亨于岐山亦顺时而已○朱子以顺而升登祭于山之象○赵复斋曰二四不言升嫌五也二以诚通四以顺事○易山斋曰阴柔得位而在顺体之下有顺而升之理然至此不可复升故爻不言升○徐进斋曰岐山在禹贡雍州境南坤西南象○熊梅边曰互兑故言岐山○来矣鲜曰王指六五　观彖以柔正居上体之初升之最顺而善者王者用之以亨于岐山乃为顺事神之道不曰西山者卦有南征之义不欲错其文也○朱髙安曰六四上顺君下顺民顺之至也使之主祭而百神享也顺理而事君孚神格此六四之以时升升以顺也
　　按亨于岐山假象也文王三分天下有其二以服事殷率太颠闳夭以事纣极顺之事也故以升中于天者象之
　　六五贞吉升阶　象传贞吉升阶大得志也
　　虞仲翔曰巽为髙坤为土震升髙升阶象○张子柔中极尊不拒来者使物皆由已而升正而且吉志宜大获也易所谓得志圣贤得其愿欲○张紫岩曰坤以柔升五坤中顺徳格于上下刚贤应之徳进不已用得志于四海坤土为阶自下而上曰升○王童溪曰彖传柔以时升盖谓五也○程沙随曰下应刚徳之臣自二升五如阶有级此人君升进贤臣之象○赵复斋曰柔升至五贞乃吉能守中也人由我升我为之阶进贤君道也○李蒙斋曰六五谦虗接下羣贤并升君徳日进○吴草庐曰坤三耦如地势之自下而髙故阶○何子曰大指九二刚爻言二得五之应大遂其欲升之志彖传所谓刚中而应有庆志行者也
　　按易中二五贞吉大都以中则无不正也此爻乃坤之六五备中顺之徳为正位居体之美观象传辞无不足不必以贞吉为戒辞
　　上六防升利于不息之贞　象传防升在上消不富也王酸枣曰升而不已至于不可升之处犹自升之是防升者乎若不能止必致于困既困物必消散无以保其所有之富盛矣○程传以小人贪求无已之心移于进徳则何善如之○朱汉上曰坤为防晦阴虚为不富升极当降长极当消○沈守约曰坤而为艮地而为山阴长上极卦变为蛊风落山陨其实消不富象○吕东莱曰昏防嗜进固有消而无富若用之于正至诚无息则所过者化如物之在炉尽皆消释无所系累亦所谓消不富也○赵复斋曰不息之贞终而复始无止也○髙忠宪曰防者不识不知而升正不息之贞也伎俩不存渣滓尽去日进于不可知之神其消不富之谓欤○观彖当晋极者唯自治其私当升极者唯固守其正自治守正则髙而不危满而不覆保终之道莫过于此









　　周易孔义集说卷十二
　　钦定四库全书
　　周易孔义集说卷十三
　　光禄寺卿沈起元撰
　　下经
　　【坎下兑上】　　中爻离巽
　　困亨贞大人吉无咎有言不信　彖传困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　郑康成曰坎为月离为日兑为暗昧日所入也今上掩日月之明犹君子处乱代为小人所不容故谓之困○孔仲达曰困穷厄委顿之名道穷力竭不能自济故名为困刚见揜于柔犹君子为小人所蔽坎险而兑说君子处险困之世不失畅说之心故亨非小人之事也以刚中者就二五释贞大人之义刚则正直所以为贞中而不偏所以能大若正而不大未能济困困济乃吉而无咎也处困求通在于修徳徒尚口说更致困穷○石守道曰困徳之辨言困方辨其徳天降大任于是人必先苦其心志劳其筋骨而后亨○本义坎刚为兑柔所揜九二为二阴所揜四五为上六所揜所以为困处险而说身困而道则亨也○杨诚斋曰困而亨亨不于身于其心不于其时于其道刚于中者万险不能陨其正正于己者千忧不能丧其说○沈守约曰困矣而首言亨坎在下也物资水而生人资道而成坎藏一一者水之源道之本人物于时虽困而本源未衰以下有水内有道也有本有原虽困而亨坎为通也下坎为心上兑为口维心则亨尚口则穷○朱汉上曰四五为三上所揜九二为初三所揜又陷焉陷亦揜也兑为口有言也下无应不信也○赵复斋曰不曰险而説者以説处险有致力之义○赵汴水曰不失其所句絶无入而不自得何失所之有不挠而折于困不躁而重其困斯为刚中之善○王秋山曰无咎之道所以戒九二成卦之主中而不正也有言不信所以戒上六成卦之主柔説于外也○吴草庐曰困字象木在□中四面不得通达刚为柔揜蔽塞其前后无由通达○胡云峯曰他卦言亨与贞不贞则不亨亨由于贞也此卦言亨与贞处困能亨则得其贞贞由于亨也○胡双湖曰泽涸于上水流于下两不相得二为坎主上为兑主两不相应皆困道天地之气自西而北则顺故坎上兑下为节自北而西则逆故兑上坎下则困○龙观复曰所如艮止其所之所不愧不怍泰然不失其常处○俞石涧曰困与屯蹇相似而时不同屯蹇外险困则险在内欲动则不容动欲止则不容止唯有说而顺受尔○钱启新曰流水在止水之下象其阻抑不通雨露为兑秋所敛象其阏郁不畅○何子曰所即二五之刚中也谓贞也○髙忠宪曰险难中自有悦心者故困而不失其所
　　初六臀困于株木入于幽谷三嵗不觌　象传入于幽谷幽不明也
　　王辅嗣曰最处底下沈滞卑困居无所安○陆君阳曰以阴处下臀象坎于木为坚多心株木象水性趋下无所睹见故曰入于幽谷有应在四体性底滞不能自达以至三嵗不觌○朱汉上曰初觌四歴三爻三嵗也困九月霜降气也故曰株木蒺藜秋成也大过十月小雪气也故曰枯杨姤五月夏至气也故曰生于四月内也夬三月清明气也故曰苋陆苋陆三月生也○郑合沙曰兑正秋坎正北兑一阴始得秋气而蔓草未杀故为葛藟六三秋冬之交蔓草叶脱而刺存故为蒺藜初六为大冬之时蔓草霜杀所存者株木三阴故系以草木之象○项平甫曰初在坎下入于幽谷即坎初入于坎窞也○赵汴水曰谷亦有阳明者今曰幽晦之极也此不遇而在下者○单氏沨曰人行则以趾为下居则以臀为下初六困不能行而在下臀象○王秋山曰卦以柔揜刚为困爻则不分刚柔皆以处困为训○俞石涧曰初欲应四而二间之四亦困于金车故云三嵗不觌止云三嵗不终困也○梁孟敬曰以阴在下而不正则困而益困自取之尔○唐凝庵曰唯阳刚在困能不失其所阴柔不能况初本为险者坎木兑毁株木象○髙忠宪曰所以困者以入于幽谷而不明果其明乎又何株木之有
　　九二困于酒食朱绂方来利用享祀征凶无咎　象传困于酒食中有庆也
　　石守道曰既在险中何可以行以其居阳明之徳可以无咎○本义困于酒食厌饫苦恼之意朱绂方来上应之也征行则非其时而于义为无咎○语录当困时则困于好事○王童溪曰以大人刚中之才而处人臣正中之位安其所遇虽困穷险难何足动心但未能推君之恵泽以足天下之愿欲而徒使之饱满酣适则以是为困也○郑合沙曰坎为赤干为大赤二五干坎之爻故坎象赤绂而九五象朱绂○齐节初曰兑羊巽鸡离雉坎豕皆食也坎又为酒○吴草庐曰九二处坎中画应兑中画为酒食所困而已以离牛之革蔽于巽股之下绂象○龙观复曰玉藻再命三命皆服赤韨盖命服也然采芑朱芾亦人臣服二云朱五云赤偶变文耳陆绩云朱绂赤绂享祀祭祀互言无它义　观彖三阳卦之所谓困也而皆取饮食车服之象者贫贱患难不足以困君子进退牵系道闭行塞乃君子之困也二居下体困之初也故其象为困于酒食而朱绂且方来当此之时辞避不能既受爵禄唯竭其精诚感格于上
　　按此正困而不失其所之象酒食衎衎居易俟命而已夫子释以中有庆言庆不在境遇之亨而在中心之自得也以朱绂方来为庆者失之惟其征凶所以为困若可逺引则不困矣以刚居中所以无咎无咎有庆彖所为亨也
　　六三困于石据于蒺藜入于其宫不见其妻凶　象传据于蒺藜乘刚也入于其宫不见其妻不祥也
　　程传阴柔不中正处险极而用刚不善处困之甚者以刚险而上进则二阳在上坚不可犯居九二刚中之上其不安犹借刺○本义石指四蒺藜指二○沈守约曰坎而为巽巽为进退为不果在险而进退有难困于石据于蒺藜象○项平甫曰六三坎体为夫上六兑体为妻坎为宫○王元曰介于二刚而上无应不见其妻象○吴草庐曰三虽有离目能视而妻在宫外柔与柔不相应夫与妻隔絶不见也○齐节初曰九家易坎为蒺藜又为宫
　　九四来徐徐困于金车吝有终　象传来徐徐志在下也虽不当位有与也
　　刘长民曰以泽载水则有功今泽无水有徳无用故曰困于金车吝也有终者以下能润已下又应已则困有所济故能保终○王童溪曰自外而内曰来巽不果为徐徐○沈守约曰兑而为坎泽始通也始出于险流而未快来徐徐象始塞终通初吝有终象○赵汴水曰四居上卦将即下以求安徐徐其行不敢轻动犹乘坚刚之车迟重安详乃能不败不偾此有禄位君子之处困者○吴草庐曰来谓下应初徐徐者以居柔而其行不勇也坎为轮为舆以兑金固其车轮虽坚固而不利转重滞不速为吝○齐节初曰坎为车轮饰以兑金曰金车○熊梅边曰亦困之善者○俞石润曰以九居四虽不当位困六爻唯初与四刚柔相应故特以有与明之
　　按九四所以志在下者盖困之得亨在下之有水泽得水而流故志在下况适为我应乎金车齐氏吴氏説得之乃本爻之象指九二者非卦变重坎有重险之义出亦不易困于金车也究以泽得水而通水性就下上水流接下水为有与为有终此亨困之道在人则隠退逊避之象以应下为欲拯初者亦非也
　　九五劓刖【劓刖王肃本作臲陆绩同郑云当作倪防晁氏曰当作倪防即臲之古文也与上六字同吴草庐従之作臲】困于赤绂乃徐有说利用祭祀　象传劓刖志未得也乃徐有说以中直也利用祭祀受福也本义刚中而说体故能迟久而有説○张紫岩曰兑巫为祭祀二五徳刚中曰以中直○沈守约曰二五皆刚居中正徳同也是以皆利祭享爻变为震震为诸侯赤绂象卦变为解在困而善解者也○王伯厚曰困九五曰利用祭祀李公晦谓明虽困于人而幽可感于神愚谓孔子曰知我者其天乎韩子云唯乖于时乃与天通不求人知而求天知处困之道也○呉草庐曰臲髙而不自安之象赤绂常系于身虽困人而用之以祭祀则为宜故利用祭祀○胡云峯曰二五取象皆相应二曰朱绂五曰赤绂二曰方来五曰乃徐有説二曰享祀五曰祭祀
　　按劓刖之象诸说纷纷俱属牵强以为刑小人者固于卦义不切以为指二则二之本爻苐云困于酒食何于此爻转有劓刖之伤以为本爻上下俱伤则上为阴揜似矣下则以刚乘刚非以柔乘刚之比易例未有以为病者况象传只云志未得似非受伤之象宜従臲卼为是盖困三阳爻皆朱子所谓困于好事者而二五刚中尤彖辞所谓贞大人吉者故朱绂赤绂皆受禄之象五尤髙位而不得行其志臲不安故以为困当柔揜之际四面小人进退隔碍惟尽此中直之道以事天奉天不获罪于天而已所谓利用享祀祭祀者也身困而道亨在此始困而终亨亦在此受福终亨之谓盖爻变为震震动则有出困之机所以为有説为受福也説従兑体而言即彖传所谓险以説困而不失其所也又困无君臣之象六爻亦惟初四有应二五爻辞亦无求应之象各就本爻所处时位而言亦不必曲説牵纒也
　　上六困于葛藟于臲卼曰动悔有悔征吉　象传困于葛藟未当也动悔有悔吉行也
　　程传有悔咎前之失也曰自谓也若曰动皆得悔当变前之为有悔也悔而求去可以出因故征吉○本义以阴柔处困极物穷则变若能有悔则可以征而吉矣○沈守约曰兑而为干健而説是以能出困○朱汉上曰葛藟巽象曰兑口象○郑亨仲曰困有不可动九二也有不可不动上六也○项平甫曰此彖所谓尚口乃穷也若能断葛藟而不牵辞臲卼而不居行而去之吉孰加焉吉在于必行而不在于徒动故曰吉行也○徐进斋曰葛藟纒绕之物臲卼危动之状位髙象震无咎者存乎悔悔可出困○胡云峯曰困穷而通其上之时乎然刚困不害其亨柔困不悔不吉两悔字与豫不同豫言悔迟则事必有悔此言事虽可悔而能悔则吉○梁孟敬曰葛藟柔而居髙者以六在上象○吴敬斋曰困非自己致者则当守其刚中之徳道主于贞若由己之柔暗而致者则当变所为以免于困道主于悔
　　按小人之困惟利欲纒绕拨脱不开为甚葛藟之象况居髙自危处毁折附决之位秋风摇落几无自全之策惟觉其动而有悔故圣人开之以悔而能征则吉可致亦以困极有将亨之机也
　　　【巽下坎上】　　中爻兑离
　　井改邑不改井无丧无得往来井井汔至亦未繘井羸其瓶凶　彖传巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　孔仲达曰井有常徳邑虽迁移井体无改终日引汲未尝言损终日泉注未尝言益汔几也繘绠也　巽木在下又巽为入以木入于水而上水井象井体有常由二五以刚居中也不释往来二句无丧无得往来井井皆由以刚居中更无他义故不具举水未及用则井功未成○苏子瞻曰井未有得丧繘井之功羸瓶之凶在汲者尔○程传无丧无得其徳常至者皆得其用往来井井其用周羸毁败也虽使防至而未及用亦与未繘井同水出乃为用未出则何功瓶以上水而致用败其瓶则不为用矣是以凶○本义往者来者皆井其井也　语录井是那掇不动物所以改邑不改井○晁以道曰彖主三阳言井洌寒泉食是阳刚居得中正邑可改而井不可改也三井渫不食是水未见于用未有功也二瓮敝漏是既不得水并其瓶而亡之羸其瓶而凶也○张紫岩曰君子刚中至徳不为天下之动而变其守无丧无得中先定也定者能应随取而与曰往来井井在困坎之一潜于下泽不上施在井坎之一升于上徳及天下巽为进退为不果互兑互离在中离中虚兑毁折为汔至未繘井羸其瓶○朱汉上曰巽为绳繘汲绳○郭白云曰井以静为徳以动为功动而出故能致养于无穷不能动出特止水而已非井之义也井水在下今坎居上而为井者水在下则未用在上则出而有功井字本取井榦之象而井田又取井字之义○郑东谷曰蜀君子谓易有性命二卦余读井困二卦始悟无水为困此命也君子以致命而井则有水焉此性也君子知泽虽涸而井不涸是以致命而尽性井虽有水若汔至而未繘井及羸其瓶则并非我有矣人虽有性而所习有作辍之异所存有人欲之私则性非我有矣○李隆山曰坎水见于诸卦者皆诸水下流之失故多以险喻其在卦而得水之真性者井是也一阳实其中二阴围其外如阳气初回于凝阴之中冬水因之而变温此坎之真性天下之水冬温者独井泉而已盖得之地脉不失其本真在人身则精血是也○林黄中曰井者君子之徳井不可改以其刚中也刚中者泉在中也○项平甫曰几至而未至者特未而已犹可勉而至也一羸其瓶无可为矣○冯厚斋曰川流之水皆雨之所降若穴地得泉乃天地之英水之元也　瓶汲器文従缶瓦器也或谓古无桶故不取巽木象韩信以木罂渡师如樽罍古皆用木疑古以木为瓶従缶则又瓦为之此象巽木无疑○赵复斋曰三阴为地三阳为水泉通地中之象六四柔顺不阻阳之往来石隙通泉之象○丘行可曰改邑不改井井之体无丧无得井之徳往来井井井之用三句言井之事汔至亦未繘井未及于用也羸其瓶失其用也二句言汲井之事○徐进斋曰初柔为井眼二三刚为泉实四柔为井中空处五刚为泉实已汲将出井也上柔为井口全井之象○胡双湖曰井以三阳为水阳上至五几至井口矣而巽绳在下未繘井也互离象瓶兑上爻正当离中而毁折之羸其瓶也○梁孟敬曰汔至亦未繘井言未垂绠于井利泽未及于物尔非有凶祸至败其瓶则非但无功而凶
　　按改邑不改井诸説多以卦变求象不知井乃六画卦之象六画卦之名今直以井字作坎字看而以坎水不动为不改殊失之矣
　　初六井泥不食旧井无禽　象传井泥不食下也旧井无禽时舎也
　　王辅嗣曰最在井底上又无应沈滞滓秽故曰井泥不食是乆井不见渫治者也禽所不向而况人乎一时所共弃也○干令升曰在井下体本土爻故曰泥○本义井以阳刚为泉上出为功初六以阴居下故为此象○张紫岩曰初以柔顺居坎险下盖不能洁白其徳而自抵于废弃者也○郑东谷曰轻清阳也为泉重浊阴也为泥○沈守约曰卦变为需需之初为需于泥井泥象○朱汉上曰初在井下互兑口在上不食也离为飞鸟四不应初无禽也○冯厚斋曰井虽不改而汲之者少则泥而不可食为废井矣缘改邑为义○赵汴水曰古者鸟兽虫鱼通曰禽禽者蛙螺之井有生气而禽生焉井泥则不食虽生物亦无之○来矣鲜曰易言禽者皆坎也师六五田有禽以本卦坎也比九五失前禽坎变坤也恒大象坎此卦坎居上卦此二卦下卦皆巽巽深入鸟髙飞故皆曰无禽
　　九二井谷射鲋瓮敝漏　象传井谷射鲋无与也虞仲翔曰巽为谷为鲋鲋小鲜也离为瓮○孔仲达曰鲋谓初也子夏传云井中虾防呼为鲋鱼○程传阳刚之才本可以养人济物而上无应援故不能上而就下是以无济用之功不言悔吝者处中非过也不能上由无援非以比初也○本义九二刚中有泉之象然上无正应下比初六功不上行○沈守约曰巽而为艮艮为山而下入焉谷象巽伏也初阴伏于下鲋象卦变为蹇井道之塞者也○朱汉上曰兑为口离为腹器在井中有口有腹且大者瓮也二动兑毁见腹坎水下流瓮敝漏也○胡云峯曰阳刚之资岂肯甘于下流上无应与以至于此人禀性虽美而无诱掖汲引之者其犹是乎○梁孟敬曰井谷井旁之穴井虽有泉而无能汲者其泉但注射于鲋尔所以莫汲者瓮敝漏故也二以刚中之才而上无正应不能汲引其象如此非井之耻也不能汲引者之耻也
　　按瓮敝漏句诸説皆作井谷之喻梁氏最得其解与象传无与之义合两不宜平防
　　九三井渫不食为我心恻可用汲王明并受其福　象传井渫不食行恻也求王明受福也
　　孔仲达曰渫治去秽汚之名井被渫治则清洁可食九三居下之上异初六井泥之时得位而有应于上非射鲋之象但井以上出为功犹在下体未有成功虽渫治未食也○苏子瞻曰正而不中故洁而不食不中非邑居之所会也井未有以不食为恻者凡为我恻者皆行道之人耳行恻明非我之自恻也○张紫岩曰巽上巽洁齐为井渫○杨诚斋曰井无善汲则如无井君子无明王则如无贤○王童溪曰阳为实为明明则无初之泥实则无二之漏其渫固宜可用汲王明并受其福此恻者之词也　王者享任贤之福贤者有福天下之功为并受其福○沈守约曰三井水之半半水之井不若满水之井易知也潜徳之人不若显徳之人易闻也唯明者乃能知人之未知是以王明而后可求巽变为坎井道通矣犹在坎下人所不见不食象○项平甫曰上与之有应故为之心恻上比于五力可以汲故可用汲五在坎中自三至五为离愿其为离不愿其为坎也故为求王明求王明者将以兼善天下故为并受其福象传行者皆恻非为私应此以明好贤之公心求王明为上下并受其福此以明慕君之本心○朱汉上曰以阳居阳清洁也巽为股入坎水而水清治井之象兑口在上不食象我者九三自谓坎为加忧为心病坎为轮井车汲引之象往来行也故曰行恻五为王离为明阳为福○赵复齐曰上六孚五未应三在上者先食也水之上者己汲则中者达而上故汲○王秋山曰清洁可食而正应阴柔不能援而出之是不为人所食也○来矣鲜曰五非正应故以求字言之不求正应而求王明此时也
　　六四井甃无咎　象传井甃无咎修井也
　　荀慈明曰坎性下降嫌于従三以甃辅五故无咎○孔仲达曰案子夏传云以塼垒井修井之壊为甃六四得位而无应自守而已可以修井崩壊施之于人可以修徳补过○苏子瞻曰阳为动为实阴为静为虗泉者所以为井也井者泉之所寄也故三阳为泉三阴为井甃之于井所以御恶而洁井也待是而洁故无咎○程传居髙位而得阳刚中正之君但能处正承上不废其事亦可免咎○本义居四虽得其正然阴柔不泉但能修治而无及物之功○郑东谷曰初六最下井之泥上六极乎上井之收六四在井之间而得正井之甃上比于五为五之捍○沈守约曰甃而修之先自治也使盈而洌待五之用也盖居坎始变为兑兑为壅为毁折因其壅且毁而修治之井甃象○王童溪曰六四阴虚亦敝漏也然下有九三之助故有井甃象○郭白云曰易之言无咎于有疑之爻多言之其不言者或明见其无咎或明知其有咎如井之初六九二虽未至凶皆有咎之爻也九三虽未至吉知其无咎矣六四之才疑于有咎故明言无咎圣人之意或见于有言或见于无言是以人难得之○朱汉上曰坎水坤土合而火之甃也有巽工焉自下垒而上至井口甃也古者甃井为瓦里自下达上○项平甫曰甃以御泥而防泉有闲邪存诚之功○丘行可曰三在内卦渫井内以致其洁四在外卦甃井外以洁其汚盖不渫则汚者不洁不甃则洁者易汚○胡云峯曰三之渫渫初之泥四之甃甃二之谷其日新之功乎日新不已寒泉之来不穷○来矣鲜曰近九五之君修治其井以潴畜九五之寒泉者也能修治臣职则可因君而成井养之功
　　九五井洌寒泉食　象传寒泉之食中正也
　　子夏传居于中正为井之主保井之徳养而不穷道之上行人受其施○本义洌洁也阳刚中正功及于物○张紫岩曰中正美徳厌天下心如渴得饮热以寒息所及者大○杨诚斋曰以甘洁清寒之徳为一井之主天下之人酌而饫之○郑东谷曰井以寒洁为贵道以中正为贵九五之不言吉吉可知也○沈守约曰卦变为升井道升而上行也○朱汉上曰井五月卦阴气自下而上井寒矣故九五有寒泉象兑口承之食象○郭白云曰洌言井之修洁主人事言寒言泉自然之性主天理言○王童溪曰以中正之徳居中正之位此尧舜禹汤文武之君所以有功于养人也若孔孟有徳而无位此九三之井渫不食万世之下犹为心恻渫与洌性也食不食命也○易山斋曰三五皆泉之洁者三居甃下未汲故不食五出于甃已汲故食○郑亨仲曰坎宫之阳以其在北故寒有阳故洌○胡云峯曰井至此初泥已渫二漏已甃井道全矣所谓井养而不穷者正在此爻
　　上六井收勿幕有孚元吉　象传元吉在上大成也虞仲翔曰幕盖也收谓以辘轳收繘坎为车轮应巽绳为繘○王辅嗣曰处井上极水已出井井功大成矣幕犹覆也不擅其有不私其利则往无穷矣○程传取而不蔽其利无穷有孚有常而不变也他卦之终为极为变唯井鼎终乃成功是以吉○本义有孚谓出有常而不穷也井以上出为功而坎口不揜故虽非阳刚而其象如此○王童溪曰勿幕阴道吝啬故为之戒○沈守约曰应于三而引于五博济而无不施井道成也巽木也下体之巽则入乎水而上水者也复变为巽井成而设榦之象○赵复斋曰上不揜五五之泽施阴虚孚阳故大吉也
　　总论
　　丘行可曰内卦井道之小成外卦井道之大成合六爻观之阳泉阴井曰射曰渫曰洌泉象曰泥曰甃曰收井象以序言之二始达之泉三已洁之泉五可食之泉也初方掘之井四已修之井上则出汲之井矣又以二爻为一例初二在井下不见于用故初泥二谷三四在井中将见于用故三渫而四甃五上在井上已见于用故五言食而上言収也○胡云峯曰其出有源井之体其应不穷井之用必如此而后为尽性之极功象传揭上下二字见井之用在上而不在下初井泥为时所弃下也故在上则为修而中正由中正而大成愈上则功愈大
　　【离下兑上】　　中爻巽干
　　张防于曰井常道也革者非革常道革其壊常者也后汉书礼仪志引古礼云立秋浚井改水改水即井道之革
　　革已日乃孚元亨利贞悔亡　彖传革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　王辅嗣曰火欲上泽欲下相战而后生变○刘长民曰中女思嫁反居内少女恋家反居外出处之志不同○王介甫曰泽火非如坎离有相逮之道惟胜者能革其不胜也○苏子瞻曰水火则有男女之象然后能相生此非水火也二女同居而已二女同居则睽兑欲下而遇离离欲上而遇兑虽欲相违而不能也则不能不相攻攻必有一胜胜者斯革之矣火能革金离革兑者也故曰革火者金之所畏而金非火无以就器用器成而后知火之利也○程传文明以説以卦才言革之道文明则理无不尽事无不察説则人心和顺可致大亨而得贞正天下事革之不得其道则反致弊害故革有悔道唯革之至当则新旧之悔皆亡王者之兴受命于天故易世谓之革命○朱子易言顺天应人后来多言应天顺人非也○张紫岩曰革金火之变也圣人用土之信以济革火金之时得未土以承火母生金子于是有庚伏之候而嵗功以成圣人应天下之革非信无以服亿兆也故曰革而信之○郑合沙曰革有炉鞴象初为炉底二为炉眼三四五是炉腰上是炉口盖以离火鼓铸兑金従革也革而受之以鼎鼓铸成鼎也○李隆山曰兑之阴润在上是为泽泽之气凝结而成秋之肃是为金金得火成器水得火成暖革之者乃利其用也○朱汉上曰已日当读作戊巳之已十干至庚而更更革也离纳已故有此象干始于坎终于离坤始于离终于坎干终而坤革之地革天也阳极生阴乃为寒坤终而干革之天革地也阴极生阳乃为暑天地相革寒暑相成○项平甫曰彖传水火相息以水火明泽火之异非以水解泽也水男火女故可以相息水以木生火火以金生木有生息之道焉至泽与火则泽女也火亦女也二女同居无生息之理离火至兑秋为泽所变故谓之革火旺于离遇兑而伏泽已在上火已在下寒当革暑阴当革阳○王童溪曰革暗乱而文明革怨怼而和悦二体之用革之六爻皆正故曰大亨以正○李斋曰已日者时已穷俗已厌不可不革之时○龚泉峯曰坎离一阴一阳故其交则相为用为既济不交则不相为用为未济离兑二卦皆阴故其相违则为睽相遇则为革○吴草庐曰天有十日甲至戊为前五日已至癸为后五日革于已过中半之后则无轻遽之失而能孚于人下卦离之中爻为革之主爻离象日纳已故曰已日○胡云峯曰彖未有言悔亡者唯革言之革易有悔也必革而当当字即是贞字一有不贞则有不信有不通皆不当者也○张仲溪曰时未当革圣人不能先时时而当革圣人不敢后时故曰革之时大矣哉○蔡子木曰元亨利贞乾道也随者随物革者改物物不可以徇心随故元亨利贞而得无咎物不可以妄心改故元亨利贞而得悔亡○钱启新曰蛊中爻震为甲日巽中爻兑为庚日坎离天地之中戊已日干之中中土之位土中之数戊阳土阳主生坎中一阳为戊日已阴土阴主成离中一阴为已日故已日乃孚○何子曰兑金离火火鼓铸而金従革以火革金也旧説水灭火火涸水恐非革之作用且以兑作水是冐坎之名也已日即六二之所谓已日乃孚即三四五所谓有孚也　春夏为阳尽于离秋冬为阴起于兑此天地革而四时成之象○髙忠宪曰六二恰好是已日已日当革之日也正当革之时故革而信之大亨以正而悔亡也天地之四时差一日不得汤武之革命早一日不得○华霞峯曰已日乃孚自王辅嗣以来皆谓即日不孚已日乃孚已字读如以字传义因之此即所谓愚民可以乐成难与虑始又曰非常之原黎民惧焉战国君臣轻改先王之旧章往往借此为自便之图圣人不以训也圣人之革如四时之代谢天下以为固然汤革夏南征北怨东征西怨武革商其君子迎君子其小人迎小人此之谓孚此之谓已日乃孚○易外已坤也离之中是也二为离中二以离火革兑金实以已土革离火也土在离为中央之土王者得中央土徳以革乎金火用徳而不用威用生而不用杀改夏为秋虑其过于肃杀故以土徳解之火伏于已而金乃革革去故也火为故金以去之金革乎火也火革金成则鼎之位正而命凝按夫子彖传天地革而四时成大象传治厯明时是此卦之象非水火相息之谓也如以泽即是水则水火亦可名革何名既济盖此卦以天道则夏秋之代禅以人事则汤武之革命冬春夏令相代以生唯夏秋相代以克尧舜之禅春夏也汤武征诛夏秋也金火之际天地之大闗键也故知化育之圣人必以土济之干支卦位皆是道也革兑上离下象则火之烁金序则金之代火火烁金而金无以代火文王于彖辞用已日二字义极精妙非周公窥得微防于二爻用之以显其防后人更无従推测也故已日二字实兼数义今融诸説而通之用已土以济金火化克为生革之用也此已也四时之序成功者退已则过中火败于酉金当进而火当退革之时也此已也土主信彰信兆民万作孚革之体也此已也天道如此人事如此或疑易无兑为金之明文以之説易似属附会考説卦云兑正秋也金者秋令兑之为金不必更求明文况洪范金曰从革与此卦革义恰符故泽水之革自不当以水为泽而当以秋金为兑泽庶于名卦之义为切也
　　初九巩用黄牛之革　象传巩用黄牛不可以有为也干令升曰杂为牝牛离爻本坤黄牛象○王介甫曰初九刚大而文明其材可以有为在下无应用中顺固其志而已○吕蓝田曰居下无位比于六二上无正应虽有刚徳不敢自任惟固结六二以自固二居中柔顺故曰黄牛以其坚固故曰革○程传以时则初以位则下以才则离性上而刚体健皆速于动者有为则凶咎至矣黄中色牛顺物以中顺之道自固则何吉凶之有○本义革亦取卦名而义不同○张紫岩曰以中顺自固此周文王心○赵复斋曰革之功在二阴黄牛者六二己未可革静以待人○项平甫曰中顺言于初九初九用六二之徳也故曰巩外束内也○沈守约曰变为艮外刚而止巩用黄牛象○王秋山曰谓六二以顺处中为成卦之主任革之事初阳位下革非其任惟宜巩固自守奉承六二之革而用之不可自有所为○俞石涧曰皮去毛而熟之为柔皮革之革亦取变义
　　六二已日乃革之征吉无咎　象传已日革之行有嘉也
  </div>
  <div class="pagination">
   <a href="周易孔义集说_page10.html">
    上一页
   </a>
   <span>
    ...
   </span>
   <a href="周易孔义集说_page6.html">
    6
   </a>
   <a href="周易孔义集说_page7.html">
    7
   </a>
   <a href="周易孔义集说_page8.html">
    8
   </a>
   <a href="周易孔义集说_page9.html">
    9
   </a>
   <a href="周易孔义集说_page10.html">
    10
   </a>
   <span class="current-page">
    11
   </span>
   <a href="周易孔义集说_page12.html">
    12
   </a>
   <a href="周易孔义集说_page13.html">
    13
   </a>
   <a href="周易孔义集说_page14.html">
    14
   </a>
   <a href="周易孔义集说_page15.html">
    15
   </a>
   <a href="周易孔义集说_page16.html">
    16
   </a>
   <span>
    ...
   </span>
   <a href="周易孔义集说_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
