<!DOCTYPE html>
<html>
<head>
    <meta charset="UTF-8">
    <title>易原就正 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易原就正 - 第 24 页/共 29 页</h1>
    <div class="content">　　中孚【兊下巽上】
　　中孚豚鱼吉利涉大川利贞
　　节而继之以中孚何也孚者信也中虚而能信人中实而能信于人亦惟能节而后能信也为卦外阳而内隂阳明而隂暗外有觉而内无知刚强在首尾之间而身腹柔弱不振豚鱼之象也而且巽有鱼象中孚卦气三月节豚鱼之时也又巽木在兊泽之上外实内虚非舟象而何中孚可以感无知之豚鱼而吉况有知乎中孚可以涉大川之险难而利况平易乎利贞之戒圣人恐有逆诈亿不信而行险徼幸者
　　彖曰中孚柔在内而刚得中説而巽孚乃化邦也豚鱼吉信及豚鱼也利涉大川乘木舟虚也
　　中孚以利贞乃应乎天也
　　卦名中孚其义何也以卦体卦徳言之也体维何二隂比于两卦之间而在三四之位柔在内而中虚也四阳处于上下之间而得二五之位刚得中而中实也徳维何以一人言内有兊之説外有巽之顺以彼此言下兊説以应于上上巽入以顺于下皆孚之象也如此之孚即卦之外实而内虚有邦国之象不乃可以化邦耶则豚鱼吉者信而及于无知之豚鱼也利涉大川者乘巽木于兊泽之上而卦有舟虚之象也利贞者天之道惟信而正中孚以利贞则应乎天矣而况人耶
　　象曰泽上有风中孚君子以议狱缓死
　　风行水上水流则散泽上有风泽聚而风感则受矣感受之间情伪见焉疑信分焉而疑信之大莫大于生死生死之闗莫过于狱之出入倘用刑者心中有毫髪之疑致被刑者心中有毫髪之憾皆非中孚也兹兊下泽也巽上风也其泽上有风之象乎是明明示人以虚感实受之为中孚也君子观象而知所以法之矣狱必无疑死方无憾欲求狱中之平则狱不可以不议欲求死中之生则死不可以不缓议狱缓死其究也行过乎恭丧过乎哀用过乎俭
　　初九虞吉有它不燕【之涣】
　　涣可中孚中孚岂可涣乎而曰虞吉何也涣散也散则疑疑则虞度之心生焉凡人初念必信转念或不信初应四虽变坎为加忧而虞也犹幸其为初也而况有假庙之诚为豚鱼之信两彖利涉吉可知也若转念是以兊为坎不説则不燕未必相信而相安矣有他不燕亦两彖利贞之戒之义也
　　象曰初九虞吉志未变也
　　初也九得正故虞而吉葢凡人最初一念未有不可自信以信人者而况初与四为正应乎虽因其为隂桑而虞焉应四之志尚未之或变也
　　九二鸣鹤在隂其子和之我有好爵吾与尔靡之【之益】鸡知将旦鹤知夜半以其信也中孚之益以泽而为雷兑为口舌震为善鸣二阳居隂位五互艮自巽来巽为白为长艮为黔喙之属白其身而长其黔喙鸣之信而在巽木之下兑泽之间是鸣鹤在隂也鸣鹤何益乎有和之者则益矣二五相应非其子和之乎然而益也者不徒益我之为益尔我相益之为益也爵泽象也靡説象也非我有好爵吾与尔靡之乎利往利涉之义即在其中矣不言吉亨者既益矣不必更言吉亨矣亦师文之义也
　　象曰其子和之中心愿也
　　凡人中心所不愿必不可以相强鹤虽善鸣能强其子之必和乎其子和之者二五皆刚中好爵亦人所同靡中心愿也
　　六三得敌或鼓或罢或泣或歌【之小畜】
　　互震为鼓动也互艮为止罢也故或鼓或罢兊为説为口不喜则忧忧则泣而喜则歌故或泣或歌三与上应隂柔不中正居説之极应信之穷者之小畜以隂畜阳隂阳不和非得敌乎兑主也以易説之人处相敌之势动止不常忧喜靡定非或鼓或罢或泣或歌乎人而无信不知其可也亦密云不雨之义也
　　象曰或鼓或罢位不当也
　　或之者疑而不能自主之词也鼓罢自我而何以不能自主既以隂柔居説极而又不中不正上应信穷而不知变之刚岂得以自主耶位不当也
　　六四月几望马匹亡无咎【之履】
　　四互震月生明于震上于兑圆图履与兊隣先兑而后履之履上以后之月非月几望乎又震有马象初则四匹也四近九五之刚正而信之不系于初而能与五非马匹亡乎然舎豚鱼虎尾之象而取月马何也中孚者无危机无私心也月臣象马羣类履虎尾者以其近君而危也四中孚而近五何危乎不犹月之几到中天而望乎豚鱼吉者以其无知而无私系也四中孚而应初岂有私系乎是虽有知而亦无私系也不犹马虽有匹匹而遂相亡乎无咎者亦利贞不咥人之义也
　　象曰马匹亡絶类上也
　　朋党欺君权奸败国丧家彼此贻祸不小四之马匹亡者隂柔得正能絶其羣类之私而上信于九五之尊也不如是则几望之月安得无咎耶马之匹也最难亡絶类上者可谓善于处履而惟礼自持者矣
　　九五有孚挛如无咎【之损】
　　山泽之通气绵密而无间有挛如之象焉中孚而损似有咎矣五孚主也损有孚五不有孚耶与之益之二应损益相当一徳同心非挛如耶故损无咎之损者亦无咎可贞利往在其中矣
　　象曰有孚挛如位正当也
　　位不当者或鼔或罢而不能以自主则有孚挛如者可知矣刚健中正而居尊应下彼在隂而能益此纯阳而能损非其位之正当也耶安得不挛如而无咎
　　上九翰音登于天贞凶【之节】
　　巽为鸡阳动则先振其羽而后鸣是音随羽翰而出故曰翰音鸡鸣必以其时未尝不信然知信而不知变犹知节而不知通也上之位天象也上居巽极信非所信而不知变犹鸡之且鸣且飞而欲登于天者然非翰音登于天乎凡物无飞鸣而登天之理而况鸡乎苦节不可贞贞之未有不凶者
　　象曰翰音登于天何可长也
　　物之且鸣且飞者不惟其飞不长其鸣亦不长也翰音登于天可长乎不可长乎世之硁硁取信者未有不因信而败者也
　　小过【艮下震上】
　　小过亨利贞可小事不可大事飞鸟遗之音不宜上宜下大吉
　　中孚而继之以小过何也小过为中孚之究卦所谓不易之卦八此又其一也中孚有中虚中实之分焉阳实而隂虚阳大而隂小阳有余而隂不足故内信于心者必外见于行大不可过而小可过也既过于阳适以补隂之不足不可以亨乎然亨必以正也不利于贞乎又卦体柔用事而刚不用事非可小事而不可大事乎又卦象似坎坎为禽兹二阳内实而为身四隂外虚而为翼则飞鸟也艮为黔喙之属而震善鸣则飞鸟遗之音也飞鸟遗音下而不上非不宜上宜下而后大吉乎亦以深明不可大事之义也
　　彖曰小过小者过而亨也
　　过以利贞与时行也柔得中是以小事吉也
　　刚失位而不中是以不可大事也
　　有飞鸟之象焉飞鸟遗之音不宜上宜下大吉上逆而下顺也
　　卦名小过其义何也以卦体言之也小谓隂也为卦二阳在内四隂在外隂多于阳小者过而后可以亨也既过矣而戒之以利贞者又何也当过而过当贞而不可不贞与时行也卦之二五皆柔也而能得中可小事者是以小事吉也卦之三四皆刚也乃失位而不中失位则不贞而况不中耶是以不可大事也且卦体二阳内实而四隂外虚有飞鸟之象焉以艮之黔喙当震之善鸣飞鸟遗之音不宜上宜下大吉者乘风而上则逆懐音而下则顺也
　　象曰山上有雷小过君子以行过乎恭丧过乎哀用过乎俭
　　圣人之于道也本无过不及然而中道难言之矣虽曰过犹不及与其不及也宁过即仁过乎慈知过乎明忠过乎直孝过乎顺无伤也故小过之亨但利于贞云耳兹艮下山也震上雷也其山上有雷之象乎是明明示人以动而不失所止之为小过也君子观象而知所以法之矣小过有飞鸟之象则鸟之翼有恭象而行务恭鸟之鸣有哀象而丧务哀鸟之于食有俭象而用务俭过恭过哀过俭其究也议狱缓死
　　初六飞鸟以凶【之丰】
　　丰大也不可大而丰已失亨贞之道矣以山而为火火炎上不宜上而且日中初有翼象而上与四应非鸟之上而不下者乎失大吉之宜未有不以飞致凶也
　　象曰飞鸟以凶不可如何也
　　飞鸟何以凶哉变离为火风自火出初之上则约象巽风也乘风而上飞鸟之迅岂容救止不可如何也惟有凶而已矣
　　六二过其祖遇其妣不及其君遇其臣无咎【之恒】书法我所欲曰及凌迫之谓也艮成终而成始故艮为万物之祖万物出乎震故震为生物之母其于鸟也则艮为山震象巢鸟山居而巢处是以山为祖以巢为母也二与五应过三四之阳而遇五六之隂非过其祖而遇其妣乎五君也二臣也是无凌迫其君之义而适得其为臣之道也非不及其君而遇其臣乎不失其为恒也恒无咎故之恒亦无咎不宜上宜下利有攸往之义也
　　象曰不及其君臣不可过也
　　二柔正而且中五虽中而失正不似乎臣过于君耶过于君不似乎有及君之嫌耶非所论于守正得中之臣也故不及其君而知臣道之不可过也
　　九三弗过防之从或戕之凶【之豫】
　　从者自此而乘间也或者意外之不虞也之豫有豫备之义则防象也互兑为毁折有戕象焉建侯行师大事也于小过无与矣祸患之来未有不自豫乐也者三刚正自恃似为众隂所欲害而不过为防备以山而为地鸟不在髙山而在平地茍无色斯举矣之几能免伤弓罹之灾乎凶可知也
　　象曰从或戕之凶如何也
　　从或戕之既莫知其凶之所自来又安知其凶之所底止意外而不可测凶如何也亦末如之何也已矣
　　九四无咎弗过遇之往厉必戒勿用永贞【之谦】
　　小过者隂过而阳当不及之时也知三之之豫而凶则知四之之谦而无咎矣何也以阳居隂似乎有咎谯则虽过而弗过不期遇而有所遇无咎者刚而能柔弗过遇之也以是知刚不可过也而柔亦不可过往厉必戒勿用永贞有终之义也
　　象曰弗过遇之位不当也往厉必戒终不可长也四何以弗过于刚而有所遇之也以九居四刚而能柔人或以其位不当而疑之吾则以其位不当而幸之也然而阳性坚刚终恐忽长故示之以往厉而又勉之以必戒谦有终终不可长也
　　六五密云不雨自我西郊公弋取彼在穴【之咸】
　　五应二二为艮体山之虚处则穴也中爻约象为大过兑金与巽木相属巽为绳直兑为附决有缴射之象焉则弋也山上有雷必有云矣以雷而为泽而曰密云不雨何也震木也木中有火兑金也金中有水金木相克水火不相容隂阳失和而又有坎水而塞其下流之象是不雨也虽有密云兑在震之西徒浓隂自西郊已耳不可大事之义也或者雨不雨穴居者必知之二在穴也公弋而取之雨乎不雨乎亦取女宜下之义也
　　象曰密云不雨已上也
　　密云本无不雨之理而不雨何也云宜低而不宜髙而况不宜上而宜下乎兹云已在山之上矣云髙则不雨不但自我西郊也
　　上六弗遇过之飞鸟离之凶是谓灾【之旅】
　　上与三本正应当遇者也雷动极而为火火山旅去其所止而不处之象乃弗遇过之矣何也火炎上而又居上上亦有翼象焉是飞鸟离之也凶可知也天殃人害之所致非此之谓乎是谓灾不宜上而上者也
　　象曰弗遇过之已亢也
　　当遇而弗遇亦既失不宜上宜下大吉之义矣而又过之何也山上之雷动而为云虽不雨犹未亢也雷极而为火山上之火飞鸟离之不亦已亢乎龙亢且有悔鸟亢未有不凶而灾并至者也
　　附余
　　坎离之前有大过既未济之前有小过何也水火为造物之妙用当洊至两作之际非大过人者不能代天功而賛化育故治水必禹而掌火必益也若水火交杂而并见则小者过而亨矣所以既济未济彖传皆有柔得中之辞也然大过居上经而小过居下经何也上经言天道下经言人道天道阳用事人道隂用事也又大过阳在内而小过隂在外何也阳本潜于隂之内隂则凝于阳之外也
　　既济【离下坎上】
　　既济小亨利贞初吉终乱
　　小过而继之以既济何也有过物之材者未有不能济天下之事者也然则既济矣水火交而各得其用功成治定之时也无大可圗惟有小亨而已矣而且守之不可以不正又必利于贞也虽然天运循环自然之理有治必有乱有吉必有凶初吉终乱时为之也则知气数之所在有非人力之所能夺也故中爻约象则未济岂圣人之私意为哉
　　彖曰既济小亨小者亨也
　　利贞刚柔正而位当也
　　初吉柔得中也
　　终止则乱其道穷也
　　卦名既济而系之以小亨其义何也以卦体言之也阳大而隂小小皆居于大之上小用事则惟小者可亨也而又戒之以利贞者亦以卦体有可亨之道也刚居阳位柔居隂位六爻之用非刚柔各得其正而位当耶则所谓初吉者可知矣隂爻虽各正惟六二之柔得中也则所谓终乱者可知矣自初至上虽既济而中爻约象自二至五则未济六爻用事之后既济之终非未济之始乎终之不可以止也终而止止则乱非水盛于火而火灭则火盛于水而水干其道不亦穷乎
　　象曰水在火上既济君子以思患而豫防之
　　坎水下流离火上炎性之徳也然使下者自下而水不升上者自上而火不降水火不交何以相为用哉故乾坤交而为坎离坎离交而为既济水火之隂阳本自互根也当天一生水地二生火以来水暖则为火火蒸则为水有温泉而无寒火妻从夫夫制义也兹离下火也坎上水也非水在火上之象乎是明明示人以水火相交之为既济也君子观象而知所以法之矣水火为人世之大用亦为人世之大患也患不可以不防防不可以不豫思患豫防其究也慎辨物居方
　　附余
　　坎水至险离火属心故取思防思者思其终防者防其始
　　初九曳其轮濡其尾无咎【之蹇】
　　既济之初与坎体之四应坎为舆舆之下轮也坎为狐狐之后尾也以火而为山艮止也蹇东北之卦也不利东北非曳其轮乎险在前而反身西南不濡其尾乎是利见而不见矣不亦咎乎恐终乱而慎其初也利贞之义也虽曳轮濡尾夫何咎
　　象曰曳其轮义无咎也
　　轮非济蹇之具也于义当曳于义不当无咎耶
　　六二妇丧其茀勿逐七日得【之需】
　　二离主为中女妇也与坎主之五应为舆妇之有车也妇车必有茀而后行犹火之必有气而炎上也兹火气上蒸蒸气下降降而灭火非妇丧其茀乎小亨之不可以涉大川也然而需须也有孚者必光亨一时虽丧七日自得勿逐而须之可也茀所以蔽风尘者离两傍二阳有茀象不成其为离则丧其茀矣
　　象曰七日得以中道也
　　得丧固自有数丧茀何以七日得哉二柔中而五刚中至于七日离变而为坎坎亦变而为离仍不失其为中仍不失其为舆为茀也勿逐而自得非以中道耶
　　九三髙宗伐鬼方三年克之小人勿用【之屯】
　　离之外体为甲胄离之上体为戈兵当既济之时三刚正自用与濡首之上应以火烈而为雷动备四徳而利建侯有征不服之象焉何异髙宗伐鬼方三年而后克之乎小人勿用亦勿用攸往之义也不然则初吉而终乱矣水之克火有小人之象焉
　　附余
　　离明常为君子坎险常为小人鬼方者上于济终濡首际离明之应而甘以坎险自处居暗之极人道不存矣有逺夷鬼方之象三与五同功居内卦之上恶其终乱而克之有中兴之象所以为髙宗乾坤之后厯六险而后人道全既未济之终伐二险而后鬼方克不伐不可望其克不克不可名为人明暗之间人鬼之闗也然必克必伐而不惮其惫者圣人于人文化成之世不忍弃一人于徼外魑魅魍魉之域者也济如是其于既也思过半矣西羗传殷室中衰诸侯皆叛至髙宗征西戎鬼方三年乃克诗自彼氐羗莫敢不来王是其证也
　　象曰三年克之惫也
　　火本为水所克而兹以火克水不亦难乎三年而后克之虽幸不致于丧师辱国而穷兵黩武未有不惫者也
　　六四繻有衣袽终日戒【之革】
　　袽絮緼也絮则丝之余緼则蔴之乱者也四互离而变兑中虚而上缺有衣象乃卦体竒偶相间其于衣也则破碎之袽耳既济矣何革乎恐其终乱也而革则不可以不慎四坎体不繻乎以水而为泽是坎水而塞其下流非繻有衣袽乎而且已日乃孚必元亨利贞而后悔亡非终日戒乎
　　象曰终日戒有所疑也
　　四柔正而隂多疑终乱者只因自信不乱所以致乱四恐终乱而终日戒虽有衣袽此念不敢安然自信思前想后不觉其忧从中来患如外至有所疑也
　　九五东隣杀牛不如西隣之禴祭实受其福【之明夷】先天之对待离东坎西则东之隣为坎西之隣为离也杀牛厚享也禴祭薄祀也相因而推致之象也离得坤之中画为大腹有牛象焉五以水为地应二而夷其明非东隣杀牛乎离则顺承乎坎水之上升下降而利艰贞非西隣之禴祭乎不如者坎中满满则溢离中虚虚则受实受其福不徒虚有其文也此文王与纣之事初吉终乱之时也
　　象曰东隣杀牛不如西隣之时也实受其福吉大来也时也者天不能违而人不可逆故尧舜胡然而有朱均汤武自然而有桀纣既为西隣之时矣东隣之杀牛何为哉终止则乱可以知实受其福者爻虽不必复言吉而其吉也不但不期而自来必且天人交集而大来也
　　上六濡其首厉【之家人】
　　家人利女贞女不可以言济也坎为狐初应坎体而濡其尾上居险极而非濡其首乎女虽贞则亦危矣所以明终之必乱也时为之也非其罪也故不系凶咎悔吝之辞也
　　象曰濡其首厉何可乆也
</div>
    <div class="pagination">
<a href="易原就正_page23.html">上一页</a><span>...</span><a href="易原就正_page19.html">19</a><a href="易原就正_page20.html">20</a><a href="易原就正_page21.html">21</a><a href="易原就正_page22.html">22</a><a href="易原就正_page23.html">23</a><span class="current-page">24</span><a href="易原就正_page25.html">25</a><a href="易原就正_page26.html">26</a><a href="易原就正_page27.html">27</a><a href="易原就正_page28.html">28</a><a href="易原就正_page29.html">29</a><a href="易原就正_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
