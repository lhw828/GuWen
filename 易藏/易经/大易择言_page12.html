<!DOCTYPE html>
<html>
<head>
    <meta charset="UTF-8">
    <title>大易择言 - 第 12 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 12 页/共 61 页</h1>
    <div class="content">　　石门梁氏曰不言故亨而言乃亨者乃缓辞也阳为隂所畜其致亨甚难也若小失其道则不能亨矣
　　愚案刚天徳也巽之柔能顺乎刚而四又为多惧之地故凡六四属巽者无一不美传曰柔得位者此也非特以六居四之谓也柔知从刚则必为阳之所与虽一时未能即化乎刚而阳亦容之小畜之名缘是以起当此之时使阳遂自怠于迈徃又何以率未化之隂乎故曰健而巽刚中而志行乃亨尚徃者必期于雨也施未行者势使然也
　　【通论】安定胡氏曰小畜卦有二义六四以一隂得位体无二隂以分其应故上下五阳皆应之是小者能畜矣三阳在下而并进四以一隂独当其路是小有所畜也此二义也
　　象曰风行天上小畜君子以懿文徳
　　【正义】伊川程子曰畜为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳方之道义为小也
　　紫阳朱子曰风有气而无质能畜而不能久故为小畜之象懿文徳言未能厚积而逺施也
　　初九复自道何其咎吉
　　【通论】紫阳朱子曰初九体干居下得正前逺于隂虽与四为正应而能自守以正不为所畜故有反复自道之象占者如是则无咎而吉也
　　秋山王氏曰复反也初以阳刚居健体志欲上行而为四得时得位者所畜故复然初刚而得正虽为所畜而复如自守以正不为所畜者故曰复自道言虽为彼所畜而吾实自复于道也
　　泉峰龚氏曰复自道此复字与无徃不复不逺复之义同谓复于在下之位而不进也初九以阳刚之才位居最下为隂所畜知几不进而自复其道焉何咎之有九二牵复亦谓与初九牵连而内复也易及诸经无有以复为上进者
　　石涧俞氏曰复谓反于本位也以初九之刚徃应六四之柔而受其制岂不失其道而有咎今也反而以正道自守故能转咎而为吉
　　何氏子曰天地间气化人事皆有隂畜阳之时阳既为隂所畜便不宜过刚躁动初以阳才居阳位濳伏于下何咎之有先言何其咎而后言吉者以无咎为吉也
　　象曰复自道其义吉也
　　【正义】紫岩张氏曰能反身以归道其行已必不悖于理是
　　能自畜者也故曰其义吉
　　九二牵复吉
　　【正义】紫阳朱子曰三阳志同而九二刚中故能与初九牵
　　连而复亦吉道也占者如是则吉矣
　　何氏子曰与初相牵连而复居于下故吉
　　【存异】伊川程子曰二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则固是同志者也夫同患相忧二五同志故相牵连而复二阳并进则隂不能胜得遂其复矣故吉也
　　愚案程传以相牵为指二与五其説近凿葢本王辅嗣之误
　　象曰牵复在中亦不自失也
　　【通论】诚斋杨氏曰初安于复故为自复二勉于复故为牵
　　复能勉于复故亦许其不自失
　　石涧俞氏曰徃而不复则不能自失既复矣则亦不自失也云亦者承上爻之义以初九之不失而亦不失也
　　九三舆説辐夫妻反目
　　【正义】紫阳朱子曰九三亦欲上进然刚而不中迫近于隂为所系畜不能自进故有舆説辐之象然以志刚故又不能平而与之争故又为夫妻反目之象
　　折中曰进不利于行故曰舆説辐退不安其室故曰夫妻反目
　　愚案六四一爻未尽之隂为阳所容畜之为言即遯卦畜臣妾之义乃隂为阳畜非以阳而见畜于隂也初与二皆取义于复者刚既容柔则宜于拱手安坐而无所为矣此非刚之志也夫刚善反者也进无所为退而益修其徳故有初之复又有二之牵自治于内虽若不复以柔为事乃六四则已得于观感之深而上合志矣阳于隂之未尽者其畜之也有道而化之也有本如此故足贵也九三过刚不中既疎于自治而又急于责人以从已犹舆之説辐其不能行可知矣彼夫妻反目又岂能正室哉内卦三爻斯为劣矣
　　【辨正】平庵项氏曰辐陆氏释文云本亦作輹案辐车轑也輹车轴转也辐以利轮之转輹以利轴之转然辐无説理必轮破毂裂而后可説若輹则有説时车不行则説之矣大畜大壮皆作輹字
　　象曰夫妻反目不能正室也
　　【通论】伊川程子曰説辐反目三自为也
　　六四有孚血去惕出无咎
　　【辨正】愚案六四为得位之柔体巽而顺乎刚者也乃虽能从刚而犹有柔之迹圣人虑之曰有孚欲其诚于从刚也诚于从刚则无复害刚者故曰血去且无复遗刚以忧者故曰惕出而何咎之有乎此爻义本明显先儒误解畜字且谓以隂畜阳遂多纷纷之説
　　【存疑】伊川程子曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四茍欲以力畜之则一柔敌众刚必见伤害惟尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也以人君之威严而细微之臣有能畜止其欲者葢有孚信以感之也
　　紫阳朱子曰以一隂畜众阳本有伤害忧惧以其柔顺得正处中巽体二阳助之是有孚而血去惕出之象也无咎宜矣
　　平庵项氏曰以隂畜阳以小包大能无忧乎独恃与五有孚故能离其血惕去而出之以免于咎臣之畜君必信而后济非与上合志不可为也
　　象曰有孚惕出上合志也
　　【正义】兼山郭氏曰上合志者合九五有孚之志
　　愚案上合志自谓四上合于五以为五与之合者非是
　　【通论】秀岩李氏曰上合志此与大畜九三升初六凡三言之皆谓上与阳爻合也损初六尚合志同
　　九五有孚挛如富以其邻
　　【辨正】愚案易中九二九五皆有刚中之称上无九五则九二称刚中二五皆九则惟九五称刚中此定例也彖传所谓刚中而志行者即指此爻四与五皆曰有孚者柔而有孚则诚于从刚刚而有孚则足以化柔圣人之责柔固重以周而责刚亦严以宻矣有孚挛如则刚徳日盛而柔与之合将兼有他人之有而不独有其有矣故曰富以邻也
　　【存疑】伊川程子曰小畜众阳为隂所畜之时也五以中正居尊位而有孚信则其类皆应之矣故曰挛如谓牵连相从也五必援挽与之相济是富以其邻也五以居尊位之势如富者推其财力与邻比共之也
　　紫阳朱子曰巽体三爻同力畜干邻之象也而九五居中处尊势能有为以兼乎上下故为有孚挛固用富厚之力而以其邻之象以犹春秋以某师之以言能左右之也
　　象曰有孚挛如不独富也
　　上九既雨既处尚徳载妇贞厉月几望君子征凶【辨正】愚案此爻乃隂尽阳纯之候故言既雨既处又以卦体属巽太过则寡断妇贞厉以下因而遂着其戒也既雨则云之宻者散矣既处则西郊之行者至矣尚加也隂之既尽而益厚其阳徳非天下之幸乎斯时而复有自用其柔者谓之妇贞则可危矣制之不可不早也月之未望有从阳之美月之几望则抗于阳而不可复制矣君子于此而后图之岂不凶乎旧解总谓以隂畜阳以柔制刚此乃天下至无道之事而圣人为之画卦系辞亦奚取焉
　　【存疑】伊川程子曰上九巽顺之极居卦之上处畜之终从畜而止者也为四所止也○又曰尚徳载四用柔巽之徳积满而至于成也○又曰隂已能畜阳而云几望何也此以柔巽畜其志也非力能制也然不已则将盛于阳而凶矣
　　龟山杨氏曰三阳下进一隂畜之不能固故宻云不雨尚徃也至上九而徃极矣故既处夫隂阳和则雨而妇以顺为正虽畜而至于雨以是为正则厉矣月遡日以为明者也望则与日敌故几望则不可过君子至此而犹征焉则凶之道也小畜以隂畜阳为主其极必疑阳故戒之如此
　　紫阳朱子曰畜极而成隂阳和矣故为既雨既处之象葢尊尚隂徳至于积满而然也隂加于阳故虽正亦厉然隂既盛而抗阳则君子亦不可以有行矣其占如此为戒深矣
　　象曰既雨既处徳积载也君子征凶有所疑也
　　【辨正】愚案有所疑正谓巽极寡断而失事机使隂复盛也【兑下干上】
　　履虎尾不咥人亨
　　【正义】紫阳朱子曰履有所蹑而进之义也以兑遇干和説以蹑刚强之后有履虎尾而不见伤之象故其卦为履而占如是也人能如是则处危而不伤矣
　　又曰履上干下兑以隂蹑阳是随后蹑他如他脚迹相似所以云履虎尾卦之三四爻虎尾义便是隂去蹑他阳后处
　　【通论】云峰胡氏曰程传训履为践为借以上下论也本义云有所蹑而进以前后论也于尾字为切诸家多以兑为虎本义从程传以干为虎本夫子彖传意也不咥人亨大扺人之涉世多是危机不为所伤乃见所履大传曰易之兴也其当文王与纣之事邪是故其辞危危莫危于履虎尾之辞矣故九卦处忧患以履为首
　　虚斋蔡氏曰八卦惟兑为至弱惟干为至健今以至弱者而蹑于至健者之后自是危机故独以履名卦而彖传复取其徳而谓之履虎尾不咥人亨也
　　【余论】石门梁氏曰履者践履也人之于礼亦践行其天理者故履为礼也兑履干之后履虎尾之象也虎咥人者也然以和説履之则不见咥而反致亨以是观之人之践履卑逊何徃而不亨乎然和非阿容也説非佞媚也亦恭顺而不失其正耳兑之传曰刚中而柔外此其道也
　　【存疑】伊川程子曰履人所履之道也天在上而泽处下以柔履借于刚上下各得其义事之至顺理之至当也人之履行如此虽履至危之地亦无所害故履虎尾而不见咥啮所以能亨也
　　彖曰履柔履刚也説而应乎干是以履虎尾不咥人亨刚中正履帝位而不疚光明也
　　【辨正】云峰胡氏曰本义谓二体见得是以兑体之柔履干
　　体之刚非指六三以柔而履刚也
　　愚案刚柔指干兑二体胡氏之説甚是程传解履字虽与本义不同而以刚柔为指二体则一从前荀慈明王辅嗣皆误以柔为指六三然则以六三为成卦之主者亦误也○以君临天下之位为帝位者易中他处絶无其文不应此处突然有之履帝位葢犹言所行合于天道也
　　【余论】紫岩张氏曰九五履干正位曰刚中正刚健不息体大中至正之道以君临天下履帝位而不疚也君临天下者其可危为大葢人君以一身抚驭海内使所履一不正而蹈于非礼则政令纪纲弛于上防贼防攘起于下穆王命君牙曰心之忧危若蹈虎尾渉于春氷是也
　　【存疑】伊川程子曰兑以隂柔履借干之阳刚柔履刚也兑以説顺应乎干刚而履借之下顺乎上隂承乎阳天下之正理也所履如此至顺至当虽履虎尾亦不见伤害以此履行其亨可知
　　象曰上天下泽履君子以辨上下定民志
　　【正义】伊川程子曰天在上泽居下上【一作天】下之正理也人之所履当如是故取其象而为履君子观履之象以辨别上下之分以定其民志夫上下之分明然后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各当其分以定民之心志也
　　【余论】文中王子曰礼其皇极之门乎圣人所以向明而节天下也其得中道乎故能辨上下定民志
　　紫岩张氏曰履不取地而取泽泽气上通其性説葢礼必人情通説而后可久且泽水静止象民志之定云
　　初九素履徃无咎
　　【正义】伊川程子曰履不处者行之义初处至下素在下者也而阳刚之才可以上进若安其卑下之素而徃则无咎矣夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故徃则有咎贤者则安履其素其处也乐其进也将有为乃守其素履者也
　　龟山杨氏曰君子素其位而行素履也不愿乎其外则无入而不自得矣故徃无咎初九在一卦之下君子敬修其可愿在此时而已
　　紫阳朱子曰以阳在下居履之初未为物迁率其素履者也占者如是则徃而无咎也
　　西溪李氏曰处下体之后而虎在前人之涉世举足皆危机也惟能素其位而行则各安其当然之分而不蹈危机以此而徃何咎之有
　　草庐呉氏曰初九阳刚安于在下不变所守素其位而行者也舜饭糗茹草若将终身顔子居于陋巷不改其乐其斯之谓欤
　　【通论】山阳王氏曰履道恶华故素乃无咎
　　云峰胡氏曰初未交于物有素象案蔡氏曰素者无文之谓葢履礼也履初言素礼以质为本也
　　愚案中庸之言素位曰不愿乎其外谓安其当然之分而无所缘饰未尝非质素之意也但言素位则其理富言质素则义差狭而亦可相通
　　象曰素履之徃独行愿也
　　【正义】伊川程子曰安履其素而徃者非茍利也独行其志愿耳独専也若欲贵之心与行道之心交战于中岂能安履其素也
　　秀岩李氏曰素履徃即中庸所谓素位而行者也独行愿即中庸所谓不愿乎其外者也
　　九二履道坦坦幽人贞吉
　　【正义】伊川程子曰九二居柔寛裕得中其所履坦坦然平易之道也幽静安恬之人处之则能贞固而吉
　　石门梁氏曰行于道路者由中则平坦从旁则崎险九二以刚居中是履道而得其平坦者也持身如是不轻自售故为幽人贞吉
　　象曰幽人贞吉中不自乱也
　　【正义】伊川程子曰履道在于安静其中恬正则所履安裕中若躁动岂能安其所履故必幽人则能坚固而吉葢其中心安静不以利欲自乱也
　　【通论】谷氏拙侯曰初之素而曰行愿二之坦而曰不乱可
　　见其身之履皆由于志之定也
　　六三眇能视跛能履履虎尾咥人凶武人为于大君【辨正】愚案八卦中兑为至柔而六三又兑之所以为柔者以至柔之爻处多凶之地而当履之不测其危固不可胜言矣然暗而无识弱而无才非穷凶极恶之此旧説泥于隂爻阳位与武人大君之象又误解传中志刚之语训诂多异不敢附会也
　　【存疑】伊川程子曰三以隂居阳志欲刚而体本隂柔安能坚其所履故如盲眇之视其见不明跛躄之履其行不逺才既不足而又处不得中履非其正以柔而务【一作胜】刚其履如此是履于危地故曰履虎尾以不善履履危地必及祸患故曰咥人凶武人为于大君如武暴之人而居人上肆其躁率而已非能顺履而逺到也不中正而志刚乃为羣阳所与是以刚躁蹈危而得凶也
　　紫阳朱子曰六三不中不正柔而志刚以此履干必见伤害故其象如此而占者凶又为刚武之人得志而肆暴之象如秦政项籍岂能久也
　　象曰眇能视不足以有明也跛能履不足以与行也咥人之凶位不当也武人为于大君志刚也
　　【辨正】愚案六三至暗至弱以蹈凶祸由不知有天徳也天徳者何刚之谓也经云武人为于大君言暗弱至此岂可不求天徳而力奉之此曰志刚即彖传所谓説而应乎干也人能志刚而犹自患于暗弱乎此圣人教人之精意而旧解俱舍此何也
　　【存疑】伊川程子曰以柔居三履非其正所以致祸害被咥而凶也以武人为喻者以其处阳才弱而志刚也志刚则妄动所履不由其道如武人而为大君也
　　秋山王氏曰三质暗才弱本不足以有为以当履之时一隂为主适与时遇是以不顾其位不当勇于行而履危蹈祸斯道也唯武人用之以为王事一于进以行其志之刚则可故爻辞于咥人凶后言之用各有当也
　　愚案易中刚无贬辞所贬者失位之刚不中正者也若概云志刚则妄动恐无此理王氏葢知旧説之误而稍变者也
　　九四履虎尾愬愬中吉
　　【通论】山阳王氏曰逼近至尊以阳承阳处多惧之地故曰履虎尾愬愬也然以阳居隂以谦为本虽处危惧终获其志故终吉也
　　伊川程子曰九四阳刚而干体虽居四刚胜者也在近君多惧之地无相得之义五复刚决之过故为履虎尾愬愬畏惧之貌若能畏惧则当终吉
　　紫阳朱子曰九四亦以不中不正履九五之刚然以刚居柔故能戒惧而得终吉
</div>
    <div class="pagination">
<a href="大易择言_page11.html">上一页</a><span>...</span><a href="大易择言_page7.html">7</a><a href="大易择言_page8.html">8</a><a href="大易择言_page9.html">9</a><a href="大易择言_page10.html">10</a><a href="大易择言_page11.html">11</a><span class="current-page">12</span><a href="大易择言_page13.html">13</a><a href="大易择言_page14.html">14</a><a href="大易择言_page15.html">15</a><a href="大易择言_page16.html">16</a><a href="大易择言_page17.html">17</a><span>...</span><a href="大易择言_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
