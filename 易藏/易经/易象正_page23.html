<!DOCTYPE html>
<html>
<head>
    <meta charset="UTF-8">
    <title>易象正 - 第 23 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 23 页/共 52 页</h1>
    <div class="content">　　无妄元亨利贞其匪正有不利有攸往
　　益利有攸往利涉大川
　　可贞无咎
　　象曰可贞无咎固有之也
　　【正曰无妄之益可以济矣而曰可贞无咎葢其慎也谓灾之生生于益也物益而溢溢而后滛气渍之五色之祥与谷明相沴以禜人日而后妖妄生焉凡之妄者益之一物则其妄滋着矣君子眎声于无听色于防损之又损以至于无可益而其真质始见故固有者谓其若无有之也若无有者不以所有益其所无有诗曰假以溢我我其收之溢之则益也收之则无所益也然则是可贞也似犹有不可者焉而后可之可之谓不利往而利往者也犹益之无妄也利往而不利往则谓之依迁国也然则益之迁国谓有涉川焉中行吉公以获其体无妄之可贞亦可涉川焉而不获其用何也曰用不若体之着也无妄之往何之矣幸而益下得其两利免咎而已虢之防季武子伐莒楚人将以穆叔为戮乐鲋求货于穆叔穆叔曰诸侯之防卫社稷也我以货免鲁必受师召使者裂裳帛而与之曰带其褊矣翼之旤邾人愬于晋晋人执昭子范鞅求货于昭子使请冠焉取其冠法而与之两冠曰尽矣吏人请其吠犬将去杀而享之故无妄之可贞穆叔与昭子皆用之也谓其不利往而往之贞犹庶乎可也晏子之辞殿季文子之减帛粟公孙免余之辞百邑则是损之可贞非损则不可也故损之大彖与无妄之九四贞则有利君子谓可不谓利也然则天下有不可贞者无有乎曰若节之不可贞是也甚矣易之辩也一贞也而慎用之曰利贞曰小利贞曰利女贞利艰贞利幽人之贞曰利君子贞不利君子贞夫贞非君子不能也而犹有利有不利焉故曰可贞亦圣人之所慎与也然则无妄之益以为可贞是无凶事也益之家人以为女贞是有凶事也而皆曰固有之何也天下之附益于我以为吉凶者皆妄也恶其凶而必择吉焉求益愈甚其损愈至臧防窃臧氏之寳龟以卜信僭也而曰僭吉遂以僭见逐于臧孙及季臧交恶也季孙乃立臧防穆叔适齐梦人曰牛以胜厥魇遂宠用牛也卒以馁死夫臧防之吉则可谓妄吉也穆子之凶则可谓妄凶也然固有其吉凶者牛冯之不知其固有而益以未始有者故臧防有其妄吉穆子有其妄凶故有贞之义本于无妄君子之所甚审也】
　　九五【无妄之噬嗑】
　　无妄元亨利贞其匪正有不利有攸往
　　噬嗑亨利用狱
　　无妄之疾勿药有喜
　　象曰旡妄之药不可试也
　　【正曰尧潦汤旱太王之獯鬻文王之昆夷是可以不治乎曰使禹为之皆可以不治也禹顺其道以为沟洫以奏干羽犹依五谷进抑搔而郤之疾也古之医者望气听声吹步而治之至于攻熨鍼砭而下矣诗曰临冲闲闲崇墉言言执讯连连攸馘安安其试而不试也如此然则文王已下乎曰文王值疾之有妄者也禹值疾之无妄者也无妄而又药之何也曰是不可试而不可废也号泣于旻天于父母负罪引慝在帝则犹用此也】
　　上九【无妄之随】
　　无妄元亨利贞其匪正有不利有攸往
　　随元亨利贞无咎
　　无妄行有无攸利
　　象曰无妄之行穷之灾也
　　【正曰无妄自正者也自正而复随人则非自正者也无妄之否可以止矣而且往吉谓独往者也无妄之同人或得或灾谓众往者也不众不独与从出与从反非穷而何诗曰尔之安行亦不遑舍尔之亟行遑脂尔车夫以喜誉愠恶随人而求其无咎者则鲜矣君子秉干之徳反求诸身其用独者虽否而得吉其用众者虽同而无灾诗曰莫莫葛藟施于条枚岂弟君子求福不回夫不囘遹其徳以妄随人则何灾之有乎】
　　
　　大畜利贞不家食吉利涉大川
　　彖曰大畜刚健笃实辉光日新其徳刚上而尚贤能止健大正也不家食养贤也利涉大川应乎天也
　　象曰天在山中大畜君子以多识前言往行以畜其徳
　　【正曰金心在中气见于色五性所窍达于面目天在山中夫非圣人则谁与窥之乎记曰天降时雨山川出云嗜欲将至有开必先古人之言行湮逸者多矣而或识或存千亿不忘故知天在山中则可与言道矣君子致静以守其艮致虚以达其健尚贤而日新挹已而下人诗曰无然畔援无然歆羡誔先登于岸如此则何所不畜之有不大声以色不长夏以革不识不知顺帝之则如此则何所不利之有故大畜之道则惟文王为能之也象曰多识前言往行以畜其徳文徳既滋武戒随之及其究也以除戎器戒不虞】
　　初九【大畜之蛊】
　　大畜利贞不家食吉利涉大川
　　蛊元亨利涉大川先甲三日后甲三日
　　有厉利已
　　象曰有厉利已不犯灾也
　　【正曰畜之为言止也非厉何止物蛊则有灾灾不可犯古之利涉者盖有望津涯而屡辍者矣先甲三日歴子而申纳火于水之中后甲三日歴午而寅纳水于火之中夫是则犹之未利涉也诗曰匏有苦叶济有深涉深则厉浅则揭盖言慎也君子多识而无闻心畜徳而不求试于人乐则行之忧则违之夫以不家食而蹈危波者众人之行君子之所大戒也】
　　九二【大畜之贲】
　　大畜利贞不家食吉利涉大川
　　贲亨小利有攸往
　　舆説輹
　　象曰舆説輹中无尤也
　　【正曰小畜之説輹以得反目大畜之説輹为中无尤何也小畜之中孚畜其小者以成其信大畜之贲畜其大者以成其文成信近情情犹有过也成文近徳徳则无过也然既已止矣近情而畜过一反而合近文而畜徳一反则不合也故君子之进退可以自考也诗曰坎坎伐辐兮寘之河之侧兮彼君子兮不素食兮如此而大畜何必不家食之有乎舅犯载璧以辞于河介之推辟禄而入于山蘧瑗卷怀以出关夷齐饿于首阳之下夫苟有尤则必有负其輹而驰者矣】
　　九三【大畜之损】
　　大畜利贞不家食吉利涉大川
　　损有孚元吉无咎可贞利有攸往曷之用二簋可用享良马逐利艰贞日闲舆卫利有攸往
　　象曰利有攸往上合志也
　　【正曰大畜矣而二簋是用古之君子盖率繇此也逐马常闲豢牡不良刘康公聘于鲁发币于大夫季文子孟献子皆俭叔孙宣子东门子家皆侈归王问鲁大夫孰贤对曰季孟其长处鲁乎叔孙东门其亡乎闻之寛肃宣惠君也敬恪恭俭臣也敬以承命则不违恪以守业则不懈防以给事则寛于死俭以足用则逺于忧今季孟俭则足用矣足用则族可以庇叔孙东门皆侈侈则必广其身人臣而侈国家弗堪登年以载其毒必亡故大畜而艰贞人臣之道也日闲舆卫二簋之义也吾见夫食粟千驷而贤者不视者矣吾见夫步作之皂多死者矣】
　　六四【大畜之大有】
　　大畜利贞不家食吉利涉大川
　　大有元亨
　　童牛之牿元吉
　　象曰六四元吉有喜也
　　【正曰已大矣而牿之何也瑕璺之生则于亨豫上帝之享则于茧栗也周颂曰维予小子不聪敬止日就月将学有缉熙于光明牿者所以为敬也敬而后光明生焉人主之患患以小慧锢其大哲立政曰继自今文子文孙其勿误于庶狱庶慎惟正是又之又曰继自今立政其勿以憸人其惟吉士用劢相我国家人主之患患以其聪明试于庶慎不试于大政故大臣繇之壮气相触而羣类俱败也多方曰时惟尔初不克敬于和则无我怨】
　　六五【大畜之小畜】
　　大畜利贞不家食吉利涉大川
　　小畜亨密云不雨自我西郊
　　豮豕之牙吉
　　象曰六五之吉有庆也
　　【正曰大有之牿牛小畜之豮豕何取之乎曰各以止过也君子之学积于下而行审于上其处位滋高则惩心愈庀矣牿牛之庀君子豮豕之庀小人君子亦各有取之也曰视吾所畜焉耳旅獒曰不作无益害有益功乃成不贵异物贱用物民乃足犬马非其土性不畜珍禽奇兽不育于国不寳逺物则逺人格所寳惟贤则迩人安故説辐闲舆君子之所立体也牿牛豮豕君子之所致用也君子庀其心以畜其君畜其君以庀天下诗曰式讹尔心以畜万邦是之谓也】
　　上九【大畜之泰】
　　大畜利贞不家食吉利涉大川
　　泰小往大来吉亨
　　何天之衢亨
　　象曰何天之衢道大行也
　　【正曰小往大来则是大有亨而小畜雨也豮豕尽去而牿牛可祀也且又有进于是者则是邪正定而隂阳序也精气交而山川雨也诗曰君子如祉乱庶遄已君子如夷恶怒是违君子何天之道以率天下不更其学不违其师言明而众知行高而人不疑古之人冇行之者伊尹傅説其人是也无妄大畜二隂之卦也从于北政于是冬春徂中矣大畜之泰日月之所出入也无妄之否星辰之所从纪也自屯蒙而来十有二卦南北分治三更其次以二百七十三年大余二十四积之八百一十九年余七十二日矣孟以六体卦之数四百九年余二百一十六为一千二百二十八年余二百七十八日而四分天地减其十七年而得岁周之实是颐大过坎离之所从始也】
　　【序卦传曰复则不妄矣故受之以无妄有无妄然后可畜故受之以大畜又曰大畜时也无妄灾也是何义也曰灾时义也无妄大畜序也序非义也序义异际以为序则序之已耳新室之戊寅樊崇秦丰兵起又五载舂陵兵起又一载癸未更始称帝明年乙酉为建武元年是前七载者皆灾嵗也王郎盆子则可谓妄者矣刘縯则可谓无妄者矣窦融朱鲔则可谓无妄者矣公孙述刘永隗嚣彭宠则可谓妄者矣自乙酉至于丁酉是十三载者则犹灾嵗也自高祖乙未入关至建武丁酉二百四十三年又十年西域入侍日逐防边封泰山襌梁父起明堂作灵台辟雍煌煌乎大畜之盛也孝明在位十有八年西域入侍匈奴就学幸孔子宅升堂授经前代未之有也章帝在位十有三年外戚虽盛而马窦列侯时已还国未有横恣牿牛豮豕是皆有焉元和建初之治上于神爵五鳯非获天祐而能如此乎前汉之治极于孝宣后汉之治极于孝章极治之数不过二百七十三年而四分三际尚有新室之厄故时之与灾圣人不能违也履信思顺尚贤则圣人谨从之也向使建武无废彊立阳之事建初无废庆立肇之衅虽谓何天之衢又何过焉】









　　易象正卷四
　　钦定四库全书
　　易象正卷五
　　明　黄道周　撰
　　
　　頥贞吉观頥自求口实
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　象曰山下有雷頥君子以慎言语节饮食
　　【正曰山下有雷动而止撰徳杂物中厐而外治戎以此出羞以此起疾疢以作争讼以始頥旡淳爻焉故君子之致慎者莫若頥也成汤之有慙徳也曰予恐来世以台为口实君子御物含吐不明丛垢于中而常有自养之心则世之咀嚼者必以是为始矣仲虺曰能自得师者王谓人莫己若者亡好问则裕自用则小故养贤及民古人之所贵也慎言语节饮食恶夫雷之隂□者也君子有食与众享之有言与众闻之虺虺之来惧闷是怀及其究也以独立遯世】
　　初九【頥之剥】
　　頥贞吉观頥自求口实
　　剥不利有攸往
　　舎尔灵观我朶頥凶
　　象曰观我朶頥亦不足贵也
　　【正曰剥下以养上大人不为也故以饮食言语而求灵则神明之存者鲜矣夏训曰内作色荒外作禽荒甘酒嗜音峻宇雕墙有一于此未或不亡故播弃黎老贼虐諌士酣身崇饮简贤附势二季之所以败也诗曰如蜩如螗如沸如羮小大近丧人尚乎繇行子常见鬭且问蓄聚鬭且谓其人曰楚其亡乎不然令尹必不免吾见令尹如饿豺狼焉弃徳不务而货马是求昔成王不礼于穆王靳食熊蹯而死灵王不顾其民一国弃之如遗迹焉子常其能贤于成灵乎故以言语饮食而弃典刑者则頥之剥是也】
　　六二【頥之损】
　　頥贞吉观頥自求口实
　　损有孚元吉无咎可贞利有攸往曷之用二簋可用享颠頥拂经于丘頥征凶
　　象曰六二征凶行失类也
　　【正曰损下益上则犹之剥也丘頥頥之所聚也物聚失经而后旤败生焉厉王説荣夷公芮良夫曰王室其卑乎荣夷公好专利利天地百物皆将取焉胡可专也匹夫专利犹谓之盗王而行之其归鲜矣诗曰亶侯多藏亶言专也专言丘也互而言之坤也故知頥之经者可以保国可以祈年可以尊生矣又曰与其矫防不如自然】
　　六三【頥之贲正变象】
　　頥贞吉观頥自求口实
　　贲亨小利有攸往
　　拂頥贞凶十年勿用无攸利
　　象曰十年勿用道大悖也
　　【正曰杂物在頥而隂为主雷见于电而舌受其毒晋献公卜伐骊戎使史苏占之遇兆挟以衔骨齿牙为猾戎夏交捽史苏曰夫若是贼之兆也非吾宅也不跨其国可谓挟乎不得其君能衔骨乎晋以男戎胜戎戎必以女戎胜晋诸夏从戎非败而何郭偃曰夫口三五之门也是以舌口之乱不过三五且夫挟小鲠也可以小戕而不能畏国口虽弗堪于晋何害商之衰也其铭有之曰嗛嗛之徳不足就也不可以矜而祗取忧也嗛嗛之食不足狃也不能为膏而祗离咎也又曰吾闻以乱得聚者非谋不卒时非人不免难非礼不终年非义不尽齿非徳不及世非天不离数夫郭偃信以骊姬之乱谓犹农之不秋卒嵗而已晋易三君防二十年而后乃定故衔骨拂頥犹折狱之遇毒明以勿敢而后庶乎瘳阻也】
　　六四【頥之噬嗑】
　　頥贞吉观頥自求口实
　　噬嗑亨利用狱
　　颠頥吉虎视眈眈其欲逐逐无咎
　　象曰颠頥之吉上施光也
　　【正曰易之失而贼其殆谓此乎古之圣人未有言欲者也欲仁得仁其谓下贤者乎四虚位而求于初颠禄而让贤眈眈之视忘其势逐逐之欲弃其威不言而信不怒而诫画犴狴而民不犯古之为狱者盖取诸此也故养物之取于断养冦之生于缓二者古人之所慎审也诗曰式遏冦虐无俾作慝敬慎威仪以近有徳頥之噬嗑动而明明而断以噬物而无腊毒之害康诰曰丕则敏徳用康乃心其六四之谓乎】
　　六五【頥之益正变象】
</div>
    <div class="pagination">
<a href="易象正_page22.html">上一页</a><span>...</span><a href="易象正_page18.html">18</a><a href="易象正_page19.html">19</a><a href="易象正_page20.html">20</a><a href="易象正_page21.html">21</a><a href="易象正_page22.html">22</a><span class="current-page">23</span><a href="易象正_page24.html">24</a><a href="易象正_page25.html">25</a><a href="易象正_page26.html">26</a><a href="易象正_page27.html">27</a><a href="易象正_page28.html">28</a><span>...</span><a href="易象正_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
