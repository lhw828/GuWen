<!DOCTYPE html>
<html>
<head>
    <meta charset="UTF-8">
    <title>仲氏易 - 第 13 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲氏易 - 第 13 页/共 20 页</h1>
    <div class="content">　　九三往蹇来反【郭氏据王弼本作正今按王注进则入险来则得位故曰往蹇来反并不作正字郭氏妄据也下象传同】象曰往蹇来反内喜之也
　　三则济蹇者夫三在观时以三柔往上而成坎在萃时以三柔往五而成坎皆往蹇也然幸其所来之刚则合观与萃而皆反乎坎以一刚居三而互离见焉【三五同功为离】离也者坎之反也反乎坎则济蹇矣夫彖以为利西南者谓坤也而离以正南而与坤近九三在内近坤而喜此非与五同功者而曷有是季本以来反为反身之反是周易爻词翻従传起矣季氏四同其乖舛每如此
　　六四往蹇来连象曰往蹇来连当位实也
　　四在二坎之间往遇坎来亦遇坎然而宁来者以互坎连艮也夫艮名连山本有连类之义而以五坎之上柔来而下连乎艮刚则柔既当位【六居四皆柔】而又连三刚而遇三之实是其来连者虽三实即四实也四乗刚故乗实与上六乗刚而曰来硕同
　　九五大蹇朋来象曰大蹇朋来以中节也
　　五则为济蹇之主而身居坎中位大蹇亦大所幸三刚以互坎之中而可与为朋夫内向曰来五向内则当曰来朋而此曰朋来一若三之反就五而来之者葢尊之也夫九五在小过萃升皆为大坎【三卦皆体大坎】在观为大艮【兼画之艮】是合大坎大艮而成此坎艮之蹇非大蹇乎大蹇而刚中则有节节者制也【刚有制】五刚中而所与朋来者皆刚中非中节乎
　　上六往蹇来硕吉利见大人象曰往蹇来硕志在内也利见大人以従贵也
　　此乗刚者也观以三柔往上而成蹇则所往者固蹇也而来而乗五则五硕犹之四来而乗三则三实也然而五与三同处刚中亦同为济蹇而彖所称大人者惟五当之彖所称利见大人则惟上于五见之亦以多凶多功三五所自分贵贱之等亦三五所従判【系词三多凶五多功又曰贵贱之等也】则今之来硕者以五在上内【上卦以下卦为内上爻又以下爻为内】而其所为利见大人者又以五本贵而上従之也此往来之用也














　　仲氏易卷十七
<经部,易类,仲氏易>
　　钦定四库全书
　　仲氏易卷十八
　　翰林院检讨毛竒龄撰
　　【坎下震上】　四易卦
　　易　临【初往　　　小四来　　　过】【三来二往】
　　【又易】　升【三往四求】　　　萃【五来二往】
　　【虞氐易以临初之四为解本义谓卦自升来三往居四皆推易之法】
　　解利西南无所往其来复吉有攸往夙吉
　　彖曰解险以动动而免乎险解解利西南往得众也【李鼎祚本此下有无所往三字】其来复吉乃得中也有攸往夙吉往有功也天地解而雷雨作雷雨作而百果草木皆【郑读懈坼也】甲坼【马融郑陆绩本俱作宅郑注皮曰甲根曰宅宅居也】解之时大矣哉
　　反乎蹇则解矣上震下坎动出乎险而免乎险则谓之解第蹇以艮位东北而利西南今坎位正北震位正东而亦云利西南者非谓东北之不利也【故无不利东北语】但蹇难初解创痍未复则必借长养之地以休息之夫致养者莫如坤而坤位西南则蹇之利西南者以其行而解之利西南者又以其养也葢坤众也养则得众得众则不可以不往顾推易之法各有往来蹇不利于往而利于来以险在前也解则不然可以来而亦可以往来吉往亦吉浸假无所往而必来也耶则其来也复也复则吉也浸假有所往而不来也耶则其往也夙也夙则又吉也【此但述卦词下发彖传】故小过以三刚而来居二中萃以五刚而亦来居二中是来也然而解之刚来而得坎中者祗以复夫蹇之刚往而得坎中者也惟复也乃得中也临以初刚往居四而成震升以三刚往居四而亦成震皆往也然而解之出乎震而动有功者【震动有功】实早具乎蹇之以倒震而成艮功者也【蹇下艮倒震艮为成功】惟夙也乃有功也原夫序卦之法以画反对则解为蹇之反而以卦反对则解又为屯之反【水雷屯与雷水解反】屯不云乎雷雨之动满盈雨在雷上草木句曲而成屯今天地解而雷雨作雨在雷下则水泽解散百果草木皆甲坼虽蹇难已解无借于用然此时何时而尚得以往来细故小视之哉【不曰时用大而曰时大可见】
　　象曰雷雨作解君子以赦过宥【京房本作尤】罪
　　赦过宥罪即解难也
　　初九无咎象曰刚柔之际义无咎也
　　解之初尚未解也而即曰无咎曰有解之者也夫解在两刚二与四也而四之刚従初往初之柔従四来祗刚柔往来之际而解生焉葢初四相应者其位而刚柔相易者乃其义也义何咎焉
　　九二田获三狐得黄矢贞吉象曰九二贞吉得中道也此解之主也二四以坎震两刚出乎险而为之解而二位地道之上地上为田则田者固二之所有事也乃二当萃时居互艮之初在小过时居下艮之中其在临时则又居倒艮之三艮为狐狼此狐也然而为初为中为三则三狐也自推易为坎而三狐尽亡是三狐皆为我获然且二四互离离为矢而二以离初而居离位之中【下卦离位】中为黄离则又为黄矢以黄矢而射三狐三狐既获矢将焉往是矢本我有而一若得狐而并得之其解难之功有如此彖之所为得中者得此而已【诸注坎为狐无据且三又不合季本以田礼三杀当之则未闻三杀之礼皆杀狐者程朱传义俱指二隂则六五独免亦属不伦若易或易捷解専指六三则一爻独当三狐亦未允合其他亦知艮为狐狼而不得推易则又何处得艮耶长夜漫漫至今始旦此亦其一也】
　　六三负且乗致宼至贞吝象曰负且乗亦可丑也自我致戎又谁咎也
　　三以隂柔处两刚之间上以刚与四【以升之三刚而与之四】而反承四刚如负然下以刚与二【以小过三刚而与之二】而反乗二刚如乗然世有以肩背负荷而乗车舆者乎则寇之夺之非利之乃丑之也丑之谁咎焉坎为舆为寇为盗三前后皆坎故象如此此所当解去者
　　九四解而拇【荀氏易作母】朋至斯孚象曰解而拇未当位也四亦解主也推临之初刚升之三刚而尽踞而成震之初震为足初则其足之拇也【足将指】夫蹇难以震动而解解而能动则必自汝拇始矣且夫二与四位不同而其解同也四之逊于二者徒未当位而要其解则一也向蹇五与三同济蹇而谓之朋来今四与二同解难而即谓之朋至两相助则两相合焉斯非坎与离交实有以孚信之不至此【蹇之三五倒之即解之二四也　二四为互离】
　　六五君子维有解吉有孚于小人象曰君子有解小人退也
　　五借二四以为解而二则与五相易者也以相易者而且为之应则其相维系为何如者夫君子解之小人孚之而五则従而并有之有解亦有孚斯岂特而拇之解与朋至之孚已哉
　　上六公用射隼于髙墉之上获之无不利象曰公用射隼以解悖也
　　乃以解之至而羣隂之聴命者皆能解焉夫解之六爻自二至五皆与四卦有移易而上独不然此岿然自峙者也公也尊者也当夫初为地道本地亲下则为田为兽而今以转上而为天道本天亲上则为射为飞鸟此固解难之各至者乃以离鸟夹两刚之间【离为飞鸟见前】如髙墉然而公用互坎之矢射髙墉之隼以为离在我后有似乎悖我也者而因而获之攻逆解悖何计利钝夫蹇难方平所贵休养而驱除难者犹且仓皇振动以解之其攸往而夙吉如此故曰蹇以往蹇而解不止以来解也
　　【兑下艮上】　子母易卦
　　易　泰【三往　又上来　易】　益【五来二往】
　　损有孚元吉无咎可贞利有攸往曷之用二簋【蜀才本作轨字声之误】可用享
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　夫艮与兑而何以谓之损哉原推易之法文王有之伏羲未尝有之也其因重命名或取卦义【如山在地下得谦义类】或取卦象【如山与雷合得頥象类】未尝移卦画而上下之也惟此损益两卦则于象于义俱无所取而独取卦画上下移易焉而为之定名一若伏羲画卦早于名六十四卦时示移易之意而文王演辞则始従而尽发之故文王于乾坤之后阅十卦而至泰否【十者天地生成之全数】咸恒之后亦阅十卦而至损益上下二经两相对易然且上经十卦合得阳画三十隂画三十【三十者天地生成之积数五十去天五三十増天五】使隂阳均等而后泰否以三隂三阳开聚散之门下经十卦亦合得阳画三十隂画三十使爻画齐一而后损益以一子一母立推易之准【子母説见前】而为爻词者若犹恐后人稍昧其説乃独于六三一爻明指三画曰所谓损者损此三画之一也又明指一画曰所谓推移者亦止移此一画以为上下之交也【三交上曰得友上交三曰得臣】而至于夫子为传则又明示上下惟惧舛贸于损曰其道上行言移而之上于益曰自上下下言移而之下其于推易一法致意如此故汉儒自荀爽【九家易曰损泰干之三以居上】蜀才【谓本泰卦坤之上六下降干三干之九三上升坤六】虞翻【泰初之上损下以益上也】诸易皆明言従泰卦三画移为上画而名之为损至益卦亦然是以唐后诸儒自李鼎祚【易解】后至宋儒朱子本义指定其説【本义云损下卦上画之阳益上卦上画之隂又云下卦本干而损上爻以益坤三人行而损一人也一阳上而一隂下一人行而得其友也】而元明以后凡为易説者类百家皆不敢有所同异即不信变易如程氏伊川亦云下兑之成兑由六三之变也上艮之成艮自上九之变也三本刚而成柔上本柔而成刚其谆谆再三且有然者是故损下益上损干三而益坤上也然而惧其朘于民也其道上行进下刚而易上柔也然而虑其行之亟也是必上下相信体大离之孚以合其志【离坎皆为志为孚】而后乾元之吉可以无咎且必守其正固协互坤之贞以慎其出而后互震之行可以攸往则其所以损之者于何用之夫以下之奉上者比之诸臣之享君古者享礼陈簋以八簋为盛四簋为中二簋为简乃以供献之礼而此之陈簋已为至薄而又取陈簋之至简者以当之问曰曷可用曰即二簋可以用矣然二簋亦何可遽用以时用可矣是以损有时益有时损刚益柔有时夫损刚者损盈也益柔即益虚也此不特损卦然也即以益卦言之其盈虚损益上行下行亦何者不与时偕而谓损独无时哉孔子读易至损益喟然而叹子夏避席而问答曰夫自损者益自益者缺吾是以叹也此皆与杂卦盛衰之始有相发者【又淮南子引孔子读易至损益喟然而叹曰或欲利之适足以害之或欲害之适足以利之利害祸福之门不可不察】震为盂为木为竹而合之成簋二者初与二两阳数也至若下兑口食上艮门阙而致互坤之养于其间其享礼之象明切如此
　　象曰山下有泽损君子以惩【古文作徴陆徳明云止也郑刘瓛云清也皆与惩同史记荆舒是徴可验惟蜀才本作撜与拯同误】忿窒【郑刘本俱作懫云止也孟喜本作恎义同惟陆绩本作瘠不可解】欲【孟本作浴声误】
　　夫内干刚忿易六三而成兑説是惩之也外坤柔欲易上九而成艮止是窒之也【又艮为少男故多忿兑为少女故多欲】
　　初九已【虞翻本作祀别一义不同】事遄【荀爽本作颛误】往无咎酌损之象曰己事遄往尚合志也
　　夫卦之名祗以三与上相易而三为损下上为益上则上与三为卦主而诸爻无与然而初与二则皆在所损之列以皆下也四与五则皆在所益之列以皆上也况初尤下之下者顾勿谓下可损也夫下之奉上特故事耳急公之谊分所固有而速于往应即已无咎若夫损则未可遽也如酌然哜之啐之审其深浅而裁啜之葢享之用簋以其薄而享之需酌又恐其厚也此上志也
　　九二利贞征凶弗损益之象曰九二利贞中以为志也二则近损矣三损则二将及矣故守正【贞也】则利遄往【征也】则凶此其势有弗可损者不惟弗损即二従五易【益以五刚易二柔】似乎益之而亦弗可益葢益之则必有従而损之者故曰益尚不可况损乎夫上下相孚亦各有志徒事驩虞为小补而朘民实多非中也即非志也九二従益卦九五所易故曰益之非泛设语贞正也犹正供也禹贡厥赋贞
　　六三三人行则损一人一人行则得其友象曰一人行三则疑也
　　此损之实也三人行三阳进也损一人一阳移也一人行三独升也得其友获上应也其推易之法如此若夫三阳并行疑于无隂三隂并峙又疑于无阳自一阳既动而偶形成焉象曰一则得传曰三则疑非合观焉能知之三居互震之中为行为足为大涂故有行人之象来注不识推易止晓反易故以益下三爻反于损之上三爻为三人行则不特损下三爻反于益之上三爻亦当为三人行即六十四卦三十二对何一非下反上上反下者三爻上行当不止此一卦矣且其以一人行为六三往上而居四夫三四皆隂居上居下何従见之祗强解反易而不顾情理何也
　　六四损其疾使遄有喜无咎象曰损其疾亦可喜也四与五皆受益之地益又何损夫以无损者而观其损则其所损必其所不喜而必欲去者则惟疾而已夫四与初应初既遄往则四以遄使报之【説文往来数曰遄】离者坎之反坎有心疾而今以大离反坎而去疾得喜则是惟弗损损岂有咎乎
　　六五或益之十朋之龟弗克违元吉象曰六五元吉自上祐也
　　此则有益之者然不知其谁益之也且益亦匪利也天下有得之不为富而损之不见伤者则莫若纳锡之龟【见禹贡九江纳锡大龟】夫龟弃于地得而献之虽实之为十朋亦龟耳非其利也然弗之却也弗求弗却一似鬼神所锡自天祐之者此在民不费而在上不贪彖之所谓元吉者非与夫下之所损止于二簋为宴享之需而上之所益不过一龟为卜筮之用其取予之正而不过如此五在益卦则二与五易然损五益二此于五非益而亦曰益者以互坤叠隂如龟甲然虽所损在阳而叠隂相饷隣于纳龟故曰此所益者龟也又卦象离为龟而升艮之门阙之间则正宗庙所蔵者汉食货志元龟长尺二寸直二千一百六十为大贝十朋注两贝为朋言直重也但两贝系新莽所定在古则五贝为一朋直五十贝为尤重若郑康成引尔雅説谓龟有十名则十龟非十朋矣非是【尔雅十龟为神龟灵龟摄龟寳龟文龟筮龟山龟泽龟水龟火龟】
　　上九弗损益之无咎贞吉利有攸往得臣无家象曰弗损益之大得志也
　　损以三上为卦主而上尤受益之主也三既损其刚以与之上而上即以柔应之则不惟弗损抑又何益彖之所谓无咎贞吉而利有攸往者则惟此爻能当之葢三以所损为所得则所得者友也并行者也上以所益为所得则所得者臣也奉我者也夫臣各有家既已得臣则天下之家皆其家虽刚柔相应隣于家室而视若无有如此则不谓之大得志不可矣彖言有孚即爻言志也皆大离中合之象但初九合志九二中志上九大得志皆以志归阳其重泰三阳如此
　　【震下巽上】　子母易卦
　　易　否【三来　又初往　易】　损【二往五来】
　　益利有攸往利涉大川
　　彖曰益损上益下民説无疆自上下下其道大光利有攸往中正有庆利涉大川木【程頥传本谓木乃益字之误为益道大行或以为上巽下震为木道非也则以私臆改经文妄之甚矣】道乃行益动而巽日进无疆天施地生其益无方凡益之道与时偕行
　　损泰之三画以益之上谓之损损否之四画以益之下即谓之益夫同有损益而一名损一名益者虽曰损泰将成否益否又将成泰然亦以下不可损损民以益君则虽益而亦名损上不可益益民而损君则虽损而亦名益理固然也【向秀曰明王之道志在恵下故取下谓之损与下谓之益是也】第益従外至而反曰利有攸往者夫四刚之従外至者来也然而初柔之従内出者即为往也【攸往従来不解】往而利则即隂上行而亦谓之往即偏于为下而亦谓之中与正况夫来之利则更有不可言者【此利涉之利】夫卦位之在内者坎也【一二三】否以纯坤而见坎则大川也【否内纯隂则坎见説见前】乃四刚之来特涉大川以成震而初柔之往亦遂涉大川以成巽巽木震木皆为木道则自此一来而方春布徳木道乃行其为涉川之所利方未既也【利涉川亦従来未解】故彖传曰损上益下犹之损下益上也而升损兑二之画以见倒兑是兑多悦亦多也自上下下犹之其道上行也而降否干四之画以体大离是离大光亦大也若夫巽顺震动天施地生【苏轼曰天施干为巽也地生坤为震也】则在损行已有时而况乎益焉此卦推易则正従否来移上之初凡蜀才干寳虞翻荀爽辈皆知之即本义亦云损上卦初画之阳益下卦初画之隂自上卦而下于下卦之下其言歴然若兼従损来则子母推易他人不解耳余见损卦
　　象曰风雷益君子以见善则迁有过则改
　　迁改二义本推易之法以推迁改易即推易二字也损上四而可以益下是所迁者善矣益初画而无损于上则所改者无过矣
　　初九利用为大作元吉无咎象曰元吉无咎下不厚事也
　　夫上之益下不必真有所予也夫予下何防而使下自益则无尽故自益之道莫如农事彼夫耕植方兴即谓之作犹书曰东作是也耕植具举即谓之大作犹史曰大兴农功是也葢初二皆地道而初又民位则正小民力地之际子不云乎神农氏作斲木为耜揉木为耒耒耜之利以教天下葢取诸益则在周易未演时亦即于益象见农事焉【此説易最闗系处观汉儒皆以此爻为耕植可验后儒胡指臆度妄以大事当之夫下不厚事而大事也乎】况初为震刚震于卦为稼【其于稼也为反生】于方为春【东方】于时为三月【三月卦】而以全象言则坤土在中前巽入而后震动有如耒耜且以震巽之木大离之牛而耕之三坤之土间艮手持耒【互艮】震足动耜进退田间【巽为进退】无非耕象而初以震刚当之则彖所谓自上下而利攸往此其利也不然康功田功本无艰重可以为大作而不可以谓厚事葢不竭民力而大有功上之益下者益是而已【或以厚事为厚事上是増一上字矣不通】
　　六二或益之十朋之龟弗克违永贞吉王用享于帝吉象曰或益之自外来也
　　益之二即损之五也其位同其所益亦同然而十朋之龟在下锡上本为无益之物而以上益下则元龟敷锡夫亦赉予之最尊者也第二自五来【损二刚易五柔】叠隂相饷而二即报之以兑刚一若推兑牲而上享之者【兑羊为牲】葢农功大作则卜郊祈谷无非享祀况五出下震则又为出震之帝而二以坤国而进享之享従内出则益自外至也虞翻谓二为帝五为王以出震在二爻也不知出震在二故二能享帝不必二即帝也此与随之兑西在上故上称享于西山不必上自为西山正同
　　六三益之用凶事旡咎有孚中行告公用【王肃本有桓字谬】圭象曰益用凶事固有之也
　　三亦在所益者第三本多凶【系词】而又处三坤之中与穿土交陷而成凶象者正相合焉【説文凶字象地穿而交陷其中】夫民饥为凶孟子曰河内凶周官凶事即荒政也【周礼以委积待凶荒以荒礼哀凶札】但凶事用圭凡王者忧凶之礼出镇圭以致王命使恤凶之地或去其征或弛其政【周礼珍圭以徴守以恤凶荒注珍作镇王使人徴诸侯忧凶荒则授之以致王命焉】此即益下之最变而最厚者故曰益之何用用凶事也凶事必信民而三在大离之中则有孚者也况以分卦言之则二五称中行【三画之中】泰之二【九二得尚乎中行】夬之五【九五苋陆夬夬中行无咎】是也以合卦言之则三与四称中行【六画之中】此之三复之四【六四中行独复】是也以必信之凶事而奉信圭以作信使【礼曰大夫执圭而使所以申信也又君用圭以通信】则此所称中行者或亦周官之所称大行者乎乃坤土之国多连诸公震雷之鸣用申布告秉坤艮重土之圭【互坤上兑为重土圭象】行巽上风行之令此固以上益下所自有者而有何咎焉
　　六四中行告公従利用为依迁国象曰告公従以益志也
　　此正以推易为卦辞者也夫推移者迁也易之为道也屡迁而四以否之坤柔迁而为益之巽柔而此巽柔者然且仍居之坤土之间是迁者国【否之下坤为国】所迁者亦国【益之互坤亦为国】専以迁国为益下者也夫殷王五迁无非为民向使迁之而民不以为利则告在民也乃迁之而实与下为有益则所告又在君也今四与三处卦中同为中行【説见前爻】则已有告君之责乃不敢斥言告君而姑告君之従者曰告公従以巽顺坤亦顺皆従也然而迁国何利其所用以为利者非依也乎周之东迁晋郑是依【见左传】今以柔居上将必有依之为刚者初是也初本四所来亦四所应以所来之方而居之所应之地则向之以四易初者下之所従益而今之以初应四者又上之所由依也夫损无可损则损其疾益无可益则益其志今志在益民而以迁国者益之一若徒告公而益以志者葢大离中孚其为信为志毎如此
　　九五有孚恵心勿问元吉有孚恵我徳象曰有孚恵心勿问之矣恵我徳大得志也
　　大离本为孚为心为志而以巽刚而降顺命【巽为顺为命】凡受我益者无不有孚信而顺其心【恵亦顺也】无庸问矣顾其有孚信而顺之者徒心也与哉夫上之与下为损益者分也下之与上为投报者其徳也今五以柔与之二而二即以刚上之五两易而两无所怨情深矣是岂止有孚而恵心也乎其恵我也以徳矣损曰大得志益亦曰大得志亦以为上下相益君人之志也而乃今而大得之
　　上九莫益之或击之立心勿恒凶象曰莫益之偏【孟喜本李鼎祚本俱作徧虞翻曰徧周布也则直另一字矣】辞也或击之自外来也此不益之戒也上乗刚踞刚而无以益下则下谁为益之者夫下之受益者震也震主击无以益之则或将击之矣且下之恵心每视乎上之立心原夫转易之法【见卷首】以益与损对者就卦画言也若以卦名则风雷之益当以对夫雷风之恒夫雷风为恒则反之而非不恒乎此无论上卦体巽巽为进退已原有不恒之象而即以卦名推之风雷尽而不恒见是上之与下者无恒产而上之自立者遂无恒心上之自立者既无恒心而责下之有恵心也能乎夫有孚在中偏即不及上之不孚以其偏也下之无恵心亦以其偏也若夫击则不敢斥言下也故或之乃或之而反曰自外来一似过欲避下而反佯指一在外者非也夫上已尽矣何有于外













　　仲氏易卷十八
　　钦定四库全书
　　仲氏易卷十九
　　翰林院检讨毛竒龄撰
　　【干下兑上】　聚卦【五阳一阴】
　　夬于王庭孚号有厉告自邑不利即戎利有攸往彖曰夬决也刚决柔也健而説决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
</div>
    <div class="pagination">
<a href="仲氏易_page12.html">上一页</a><span>...</span><a href="仲氏易_page8.html">8</a><a href="仲氏易_page9.html">9</a><a href="仲氏易_page10.html">10</a><a href="仲氏易_page11.html">11</a><a href="仲氏易_page12.html">12</a><span class="current-page">13</span><a href="仲氏易_page14.html">14</a><a href="仲氏易_page15.html">15</a><a href="仲氏易_page16.html">16</a><a href="仲氏易_page17.html">17</a><a href="仲氏易_page18.html">18</a><span>...</span><a href="仲氏易_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
