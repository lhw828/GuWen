<!DOCTYPE html>
<html>
<head>
    <meta charset="UTF-8">
    <title>周易注 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易注 - 第 2 页/共 3 页</h1>
    <div class="content">　　【离下巽上】家人利女贞【家人之义各自修一家之道不能知家外他人之事也统而论之非元亨利君子之贞故利女贞其正在家内而已】彖曰家人女正位乎内【谓二也】男正位乎外【谓五也家人之义以内为本故先说女也】男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣象曰风自火出家人【由内以相成炽也】君子以言有物而行有恒【家人之道修于近小而不妄也故君子以言必有物而口无择言行必有恒而身无择行　行下孟反】初九闲有家悔亡【凡教在初而法在始家渎而后严之志变而后治之则悔矣处家人之初为家人之始故宜必以闲有家然后悔亡也】象曰闲有家志未变也六二无攸遂在中馈贞吉【居内处中履得其位以隂应阳尽妇人之正义无所必遂职乎中馈巽顺而已是以贞吉也　馈巨愧反】象曰六二之吉顺以巽也九三家人嗃嗃悔厉吉妇子嘻嘻终吝【以阳处阳刚严者也处下体之极为一家之长者也行与其慢宁过乎恭家与其渎宁过乎严是以家人虽嗃嗃悔厉犹得其道妇子嘻嘻乃失其节也　嗃呼落反嘻喜悲反】象曰家人嗃嗃未失也妇子嘻嘻失家节也六四富家大吉【能以其富顺而处位故大吉也若但能富其家何足为大吉体柔居巽履得其位明于家道以近至尊能富其家也】象曰富家大吉顺在位也九五王假有家勿恤吉【假至也履正而应处尊体巽王至斯道以有其家者也居于尊位而明于家道则下莫不化矣父父子子兄兄弟弟夫夫妇妇六亲和睦交相爱乐而家道正正家而天下定矣故王假有家则勿恤而吉　假更白反】象曰王假有家文相爱也上九有孚威如终吉【处家人之终居家道之成刑于寡妻以着于外者也故曰有孚凡物以猛为本者则患在寡恩以爱为本者则患在寡威故家人之道尚威严也家道可终唯信与威身得威敬人亦如之反之于身则知施于人也】象曰威如之吉反身之谓也
　　【兊下离上】睽小事吉彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉【事皆相违害之道也何由得小事吉以有此三徳也　睽苦圭反上时掌反下同说音恱】天地睽而其事同也男女睽而其志通也万物睽而其事类也睽之时用大矣哉【睽离之时非小人之所能用也】象曰上火下泽睽君子以同而异【同于通理异于职事】初九悔亡丧马勿逐自复见恶人无咎【处睽之初居下体之下无应独立悔也与四合志故得悔亡马者必显之物处物之始乖而丧其马物莫能同其私必相显也故勿逐而自复也时方乖离而位乎穷下上无应可援下无懽可恃显徳自异为恶所害故见恶人乃得免咎也　丧息浪反】象曰见恶人以辟咎也九二遇主于巷无咎【处睽失位将无所安然五亦失位俱求其党出门同趣不期而遇故曰遇主于巷也处睽得援虽失其位未失道也　辟音避巷户绛反】象曰遇主于巷未失道也六三见舆曵其牛掣其人天且劓无初有终【凡物近而不相得则凶处睽之时履非其位以隂居阳以柔乘刚志在于上而不和于四二应于五则近而不相比故见舆曵舆曵者履非其位失所载也其牛掣者滞隔所在不获进也其人天且劓者四从上取二从下取而应在上九执志不回初虽受困终获刚助　曵以制反掣昌逝反劓鱼器反截鼻也】象曰见舆曵位不当也无初有终遇刚也九四睽孤遇元夫交孚厉无咎【无应独处五自应二三与已睽故曰睽孤也初亦无应特立处睽之时俱在独立同处体下同志者也而巳失位比于三五皆与已乖处无所安故求其畴类而自托焉故曰遇元夫也同志相得而无疑焉故曰交孚也虽在乖隔志故得行故虽危无咎　夫如字】象曰交孚无咎志行也六五悔亡厥宗噬肤往何咎【非位悔也有应故亡厥宗谓二也噬肤者齧柔也三虽比二二之所噬非妨已应者也以斯而往何咎之有往必合也　噬市制反】象曰厥宗噬肤往有庆也上九睽孤见豕负涂载鬼一车先张之弧后说之弧匪寇婚媾往遇雨则吉【处睽之极睽道未通故曰睽孤已居炎极三处泽盛睽之极也以文明之极而观至秽之物睽之甚也豕而负涂秽莫过焉至睽将合至殊将通恢诡谲怪道将为一未至于洽先见殊怪故见豕负涂甚可秽也见鬼盈车吁可怪也先张之弧将攻害也后说之弧睽怪通也四剠其应故为寇也睽志将通匪寇婚媾往不失时睽疑亡也贵于遇雨和隂阳也隂阳既和羣疑亡也　弧音胡说吐活反媾古豆反谲古穴反剠其京反】象曰遇雨之吉羣疑亡也
　　【艮下坎上】蹇利西南不利东北【西南地也东北山也以难之平则难解以难之山则道穷　蹇纪免反难乃旦反卦内及解卦皆同解音蟹上六注同】利见大人【往则济也】贞吉【爻皆当位各履其正居难履正正邦之道也正道未否难由正济故贞吉也遇难失正吉可得乎　否备鄙反】彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉【蹇难之时非小人之所能用也知音智】象曰山上有水蹇【山上有水蹇难之象】君子以反身修徳【除难】
　　【莫若反身修徳】初六往蹇来誉【处难之始居止之初独见前识覩险而止以待其时知矣哉故往则遇蹇来则得誉】象曰往蹇来誉宜待也六二王臣蹇蹇匪躬之故【处难之时履当其位居不失中以应于五不以五在难中私身逺害执心不回志匡王室者也故曰王臣蹇蹇匪躬之故履中行义以存其上处蹇以此未见其尤也】象曰王臣蹇蹇终无尤也九三往蹇来反【进则入险来则得位故曰往蹇来反为下卦之主是内之所恃也】象曰往蹇来反内喜之也六四往蹇来连【往则无应来则乘刚往来皆难故曰往蹇来连得位履正当其本实虽遇于难非妄所招也　连力善反郑如字】象曰往蹇来连当位实也九五大蹇朋来【处难之时独在险中难之大者也故曰大蹇然居不失正履不失中执徳之长不改其节如此则同志者集而至矣故曰朋来也】象曰大蹇朋来以中节也上六往蹇来硕吉利见大人【往则长难来则难终难终则众难皆济志大得矣故曰往蹇来硕吉险夷难解大道可兴故曰利见大人也　长丁丈反】象曰往蹇来硕志在内也【有应在内往则失之来则志获志在外也】利见大人以从贵也
　　【坎下震上】解利西南【西南众也解难济险利施于众也亦不困于东北故不言不利东北也　解音蟹】无所往其来复吉有攸往夙吉【未有善于解难而迷于处安也解之为义解难而济厄者也无难可往以解来复则不失中有难而往则以速为吉也无难则能复其中有难则能济其厄也】彖曰解险以动动而免乎险解【动乎险外故谓之免免险则解故谓之解】解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼【天地否结则雷雨不作交通感散雷雨乃作也雷雨之作则险厄者亨否结者散故百果草木皆甲坼也　坼勑宅反否备鄙反】解之时大矣哉【无所而不释也难解之时非治难时故不言用体尽于解之名无有幽隠故不曰义】象曰雷雨作解君子以赦过宥罪初六无咎【解者解也屯难盘结于是乎解也处蹇难始解之初在刚柔始散之际将赦罪厄以夷其险处此之时不烦于位而无咎也】象曰刚柔之际义无咎也【或有过咎非其理也义犹理也】九二田获三狐得黄矢贞吉【狐者隠伏之物也刚中而应为五所任处于险中知险之情以斯解物能获隠伏也故曰田获三狐也黄理中之称也矢直也田而三狐得乎理中之道不失枉直之实能全其正者也故曰田获三狐得黄矢贞吉也　解佳买反凡解难解而解其同】象曰九二贞吉得中道也六三负且乘致寇至贞吝【处非其位履非其正以附于四用夫柔邪以自媚者也乘二负四以容其身寇之来也自巳所致虽幸而免正之所贱也　乘如字王绳证反】象曰负且乘亦可丑也自我致戎又谁咎也九四解而拇朋至斯孚【失位不正而比于三故三得附之为其拇也三为之拇则失初之应故解其拇然后朋至而信矣　拇茂后反】象曰解而拇未当位也六五君子维有解吉有孚于小人【居尊履中而应乎刚可以有解而获吉矣以君子之道解难释险小人虽闇犹知服之而无怨矣故曰有孚于小人也　维有解音蟹】象曰君子有解小人退也上六公用射隼于髙墉之上获之无不利【初为四应二为五应三不应上失位负乘处下体之上故曰髙墉墉非隼之所处髙非三之所履上六居动之上为解之极将解荒悖而除秽乱者也故用射之极而后动成而后举故必获之而无不利也　射食亦反隼荀尹反墉音容】象曰公用射隼以解悖也　【解佳买反】
　　【兊下艮上】损有孚元吉无咎可贞利有攸往曷之用二簋可用享彖曰损损下益上其道上行【艮为阳兊为隂凡隂顺于阳者也阳止于上隂说而顺损下益上上行之义也　损孙本反簋音轨享香两反上行时掌反凡上行皆同】损而有孚元吉无咎可贞利有攸往【损之为道损下益上损刚益柔也损下益上非补不足也损刚益柔非长君子之道也为损而可以获吉其惟有孚乎损而有孚则元吉无咎而可正利有攸往矣损刚益柔不以消刚损下益上不以盈上损刚而不为邪益上而不为谄则何咎而可正虽不能拯济大难以斯有往物无距也　长丁丈反】曷之用【曷辞也曷之用言何用丰为也】二簋可用享【二簋质簿之器也行损以信虽二簋而可用享】二簋应有时【至约之道不可常也】损刚益柔有时【下不敢刚贵于上行损刚益柔之谓也刚为徳长损之不可以为常也】损益盈虚与时偕行【自然之质各定其分短者不为不足长者不为有余损益将何加焉非道之常故必与时偕行也】象曰山下有泽损【山下有泽损之象也】君子以惩忿窒欲【可损之善莫善忿欲也　惩直升反忿芳粉反窒珍栗反】初九已事遄往无咎酌损之【损之为道损下益上损刚益柔以应其时者也居于下极损刚奉柔则不可以逸处损之始则不可以盈事已则往不可宴安乃获无咎也刚以奉柔虽免乎咎犹未亲也故既获无咎复自酌损乃得合志也遄速也已音以遄市专反】象曰已事遄往尚合志也【尚合于志故速往也】九二利
　　贞征凶弗损益之【柔不可全益刚不可全削下不可以无正初九巳损刚以顺柔九二履中而复损已以益柔则剥道成焉故不可遄往而利贞也进之乎柔则凶矣故曰征凶也故九二不损而务益以中为志也】象曰九二利贞中以为志也六三三人行则损一人一人行则得其友【损之为道损下益上其道上行三人谓自六三已上三隂也三隂竝行以承于上则上失其友内无其主名之曰益其实乃损故天地相应乃得化淳男女匹配乃得化生隂阳不对生可得乎故六三独行乃得其友三隂俱行则必疑矣】象曰一人行三则疑也六四损其疾使遄有喜无咎【履得其位以柔纳刚能损其疾也疾何可久故速乃有喜损疾以离其咎有喜乃免故使速乃有喜有喜乃无咎也　离力智反】象曰损其疾亦可喜也六五或益之十朋之弗克违元吉【以柔居尊而为损道江海处下百谷归之履尊以损则或益之矣朋党也者决疑之物也隂非先唱柔非自任尊以自居损以守之故人用其力事竭其功知者虑能明者虑防弗能违也则众才之用尽矣获益而得十朋之足以尽天人之助也】象曰六五元吉自上祐也上九弗损益之无咎贞吉利有攸往得臣无家【处损之终上无所奉损终反益刚徳不损乃反益之而不忧于咎用正而吉不制于柔刚徳遂长故曰弗损益之无咎贞吉利有攸往也居上乘柔处损之极尚夫刚徳为物所归故曰得臣得臣则天下为一故无家也】象曰弗损益之大得志也
　　【震下巽上】益利有攸往利涉大川彖曰益损上益下民说无疆【震阳也巽隂也巽非违震者也处上而巽不违于下损上益下之谓也　说音恱疆居良反】自上下下其道大光利有攸往中正有庆【五处中正自上下下故有庆也以中正有庆之徳有攸往也何适而不利哉　下下上遐嫁反下如字注同】利涉大川木道乃行【木者以涉大川为常而不溺者也以益涉难同乎木也】益动而巽日进无疆天施地生其益无方【损上益下施始防反】　凡益之道与时偕行【益之为用施未足也满而益之害之道也故凡益之道与时偕行也】象曰风雷益君子以见善则迁有过则改【迁善改过益莫大焉】初九利用为大作元吉无咎【处益之初居动之始体夫刚徳以莅其事而之乎巽以斯大作必获大功夫居下非厚事之地在卑非任重之处大作非小功所济故元吉乃得无咎也】象曰元吉无咎下不厚事也【时可以大作而下不可以厚事得其时而无其处故元吉乃得无咎也】六二或益之十朋之弗克违永贞吉王用享于帝吉【以柔居中而得其位处内履中居益以冲益自外来不召自至不先不为则朋献策同于损卦六五之位位不当尊故吉在永贞也帝者生物之主兴益之宗出震而齐巽者也六二居益之中体柔当位而应于巽享帝之美在此时也　享香两反】象曰或益之自外来也六三益之用凶事无咎有孚中行告公用圭【以隂居阳求益者也故曰益之益不外来已自为之物所不与故在谦则戮救凶则免以隂居阳处下卦之上壮之甚也用救衰危物所恃也故用凶事乃得无咎也若能益不为私志在救难壮不至亢不失中行以此告公国主所任也用圭之礼备此道矣故曰有孚中行告公用圭也公者臣之极也几事足以施天下则称王次天下之大者则称公六三之才不足以告王足以告公而得用圭也故曰中行告公用圭也】象曰益用凶事固有之也【用施凶事乃得固有之也】六四中行告公从利用为依迁国【居益之时处巽之始体柔当位在上应下卑不穷下髙不处亢位虽不中用中行者也以斯告公何有不从以斯依迁谁有不纳也】象曰告公从以益志也【志得益也】九五有孚恵心勿问元吉有孚恵我徳【得位履尊为益之主者也为益之大莫大于信为恵之大莫大于心因民所利而利之焉恵而不费恵心者也信以恵心尽物之愿故不待问而元吉有孚恵我徳也以诚恵物物亦应之故曰有孚恵我徳也】象曰有孚恵心勿问之矣恵我徳大得志也上九莫益之或击之立心勿恒凶【处益之极过盈者也求益无己心无恒者也无厌之求人弗与也独唱莫和是偏辞也人道恶盈怨者非一故曰或击之也　厌于盐反】象曰莫益之偏辞也或击之自外来也







　　周易注卷四
<经部,易类,周易注>
　　钦定四库全书
　　周易注卷五
　　魏　王弼　撰
　　周易下经夬传第五
　　【干下兊上】夬于王庭孚号有厉告自邑不利即戎利有攸往【夬与剥反者也剥以柔变刚至于刚几尽夬以刚夬柔如剥之消刚刚陨则君子道消柔消则小人道陨君子道消则刚正之德不可得直道而用刑罚之威不可得坦然而行于王庭其道公也　夬古快反】彖曰夬决也刚决柔也健而说决而和【健而说则决而和矣　说音恱】于王庭柔乘五刚也【刚德齐长一柔为逆众所同诛而旡忌者也故可于王庭　长丁丈反】孚号有厉其危乃光也【刚正明信以宣其令则柔邪者危故曰其危乃光也】告自邑不利即戎所尚乃穷也【以刚断制告令可也告自邑谓行令于邑也用刚即戎尚力取胜也尚力取胜物所同疾也】利有攸往刚长乃终也【刚德愈长柔邪愈消故利有攸往道乃成也】象曰泽上于天夬君子以施禄及下居德则忌【泽上于天夬之象也泽上于天必来下润施禄及下之义也夬者明法而决断之象也忌禁也法明断严不可以慢故居德以明禁也施而能严严而能施健而能说决而能和美之道也】初九壮于前趾往不胜为咎【居健之初为决之始宜审其策以行其事壮其前趾往而不胜宜其咎也】象曰不胜而往咎也【不胜之理在往前也】九二惕号莫夜有戎勿恤【居健履中以斯决事能审已度物而不疑者也故虽有惕惧号呼莫夜有戎不忧不惑故勿恤也　惕勑歴反号户羔反莫音暮呼火故反】象曰有戎勿恤得中道也九三壮于頄有凶君子夬夬独行遇雨若濡有愠旡咎【頄面权也谓上六也最处体上故曰权也剥之六三以应阳为善夫刚长则君子道兴阴盛则小人道长然则处阴长而助阳则善处刚长而助柔则凶矣夬为刚长而三独应上六助于小人是以凶也君子处之必能弃夫情累决之不疑故曰夬夬也若不与众阳为羣而独行殊志应于小人则受其困焉遇雨若濡有恨而无所咎也　頄求反又音求濡而朱反愠纡运反】象曰君子夬夬终无咎也九四臀无肤其行次且牵羊悔亡闻言不信【下刚而进非已所据必见侵食失其所安故臀无肤其行次且也羊者抵很难移之物谓五也五为夬主非下所侵若牵于五则可得悔亡而已刚亢不能纳言自任所处闻言不信以斯而行凶可知矣　臀徒敦反次本亦作趑七私反且本亦作趄七余反】象曰其行次且位不当也闻言不信聪不明也【同于噬嗑灭耳之凶】九五苋陆夬夬中行无咎【苋陆草之肥脆者也决之至易故曰夬夬也夬之为义以刚决柔以君子除小人者也而五处尊位最比小人躬自决者也以至尊而敌至贱虽其克胜未足多也处中而行足以免咎而已未足光也　苋闲办反又胡练反一本作莞华板反脆七嵗反】象曰中行无咎中未光也上六无号终有凶【处夬之极小人在上君子道长众所共弃故非号咷所能延也　咷徒刀反】象曰无号之凶终不可长也
　　【巽下干上】姤女壮勿用取女彖曰姤遇也柔遇刚也【施之于人即女遇男也一女而遇五男为壮至甚故不可取也　姤古豆反取七喻反下同】勿用取女不可与长也天地相遇品物咸章也【匹乃功成也】刚遇中正天下大行也【化乃大行也】姤之时义大矣哉【凡言义者不尽于所见中有意谓者也】象曰天下有风姤后以施命诰四方初六繋于金柅贞吉有攸往见凶羸豕孚蹢躅【金者坚刚之物柅者制动之主谓九四也初六处遇之始以一柔而乗五刚体夫躁质得遇而通散而无主自縦者也柔之为物不可以不牵臣妾之道不可以不贞故必繋于正应乃得贞吉也若不牵于一而有攸往行则唯凶是见矣羸豕谓牝豕也羣豕之中豭强而牝弱故谓之羸豕也孚犹务躁也夫阴质而躁恣者羸豕特甚焉言以不贞之隂失其所牵其为淫丑若羸豕之孚务蹢躅也　诰古报反郑作诘起一反柅乃履反羸劣随反蹢直防反躅直録反牝频忍反】象曰繋于金柅柔道牵也九二包有鱼无咎不利賔【初阴而穷下故称鱼不正之阴处遇之始不能逆近者也初自乐来应已之厨非为犯夺故无咎也擅人之物以为已惠义所不为故不利賔也　包白交反下同郑百交反】　象曰包有鱼义不及賔也九三臀无肤其行次且厉无大咎【处下体之极而二据于初不为己乗居不安行旡其应不能牵据以固所处故曰臀旡肤其行次且也然履得其位非为妄处不遇其时故使危厉灾非已招是以无大咎也】象曰其行次且行未牵也九四包无鱼起凶【二有其鱼故失之也无民而动失应而作是以凶也】象曰无鱼之凶逺民也九五以杞包瓜含章有陨自天【杞之为物生于肥地者也包瓜为物繋而不食者也九五履得尊位而不遇其应得地而不食含章而未不遇其应命未流行然处得其所体刚居中志不舍命不可倾陨故曰有陨自天也　逺袁万反杞音起茍杞马云大木郑云柳】象曰九五含章中正也有陨自天志不舍命也上九姤其角吝无咎【进之于极无所复遇遇角而已故曰姤其角也进而无遇独恨而己不与物争其道不害故无凶咎也　舍音舍下同复扶又反】象曰姤其角上穷吝也
　　【坤下兊上】萃亨【聚乃通也萃在季反】王假有庙【假至也王以聚至有庙也　假更白反】利见大人亨利贞【聚得大人乃得通而利正也】用大牲吉【全夫聚道用大牲乃吉也聚道不全而用大牲神不福也】利有攸往彖曰萃聚也顺以说刚中而应故聚也【但顺而说则邪佞之道也刚而违于中应则强亢之徳也何由得聚顺説而以刚为主主刚而履中履中以应故得聚也　说音恱】王假有庙致孝享也【全聚乃得致孝之享也】利见大人亨聚以正也【大人体中正者也通聚以正聚乃得全也】用大牲吉利有攸往顺天命也【顺以説而不损刚顺天命者也天徳刚而不违中顺天则说而以刚为主也】观其所聚而天地万物之情可见矣【方以类聚物以羣分情同而后乃聚气合而后乃羣】象曰泽上于地萃君子以除戎器戒不虞【聚而无防则众心生上时掌反除如字】初六有孚不终乃乱乃萃若号一握为笑勿恤往无咎【有应在四而三承之心怀嫌疑故有孚不终也不能守道以结至好迷务竞争故乃乱乃萃也一握者小之貌也为笑者愞劣之貌也已为正妃三以近宠若安夫卑退谦以自牧则勿恤而往无咎也　号户报反郑户羔反握乌学反好呼报反愞乃乱反妃音配】象曰乃乱乃萃其志乱也六二引吉无咎孚乃利用禴【居萃之时体柔当位处坤之中已独处正与众相殊异操而聚民之多僻独正者危未能变体以逺于害故必见引然后乃吉而无咎也禴殷春祭名也四时祭之省者也居聚之时处扵中正而行以忠信故可以省薄荐扵鬼神也禴羊略反逺袁万反省生领反】象曰引吉无咎中未变也六三萃如
　　嗟如无攸利往无咎小吝【履非其位以比扵四四亦失位不正相聚相聚不正患所生也干人之应害所起也故萃如嗟如无攸利也上六亦无应而独立处极而忧危思援而求朋巽以待物者也与其萃扵不正不若之扵同志故可以往而无咎也二阴相合犹不若一隂一阳之至故有小吝也】象曰往无咎上巽也九四大吉无咎【履非其位而下据三阴得其所据失其所处处聚之时不正而据故必大吉立夫大功然后无咎也】象曰大吉无咎位不当也九五萃有位无咎匪孚元永贞悔亡【处聚之时最得盛位故曰萃有位也四专而据已徳不行自守而已故曰无咎匪孚夫脩仁守正久必悔消故曰元永贞悔亡】象曰萃有位志未光也上六赍咨涕洟无咎【处聚之时居扵上极五非所乗内无应援处上独立近逺无助危莫甚焉赍咨嗟叹之辞也若能知危之至惧祸之深忧病之甚至于涕洟不敢自安亦众所不害故得无咎也　赍将池反王肃将啼反咨音谘涕音体洟他丽反又音夷】象曰赍咨涕洟未安上也
　　【巽下坤上】升元亨用见大人勿恤【巽顺可以升阳爻不当尊位无严刚之正则未免扵忧故用见大人乃勿恤也】南征吉【以柔之南则丽乎大明也】彖曰柔以时升【柔以其时乃得升也】巽而顺刚中而应是以大亨【纯柔则不能自升刚亢则物不从既以时升又巽而顺刚中而应以此而升故得大亨】用见大人勿恤有庆也南征吉志行也【巽顺以升至于大明志行之谓也】象曰地中生木升君子以顺徳积小以髙大初六允升大吉【允当也巽卦三爻皆升者也虽无其应处升之初与九二九三合志俱升当升之时升必大得是以大吉也】象曰允升大吉上合志也九二孚乃利用禴无咎【与五为应往必见任体夫刚徳进不求宠闲邪存诚志在大业故乃利用纳约于神明矣】象曰九二之孚有喜也九三升虚邑【履得其位以阳升隂以斯而举莫之违距故若升虚邑也　虚如字徐去余反】象曰升虚邑无所疑也【往必得也】六四王用亨于岐山吉无咎【处升之际下升而进可纳而不可距也距下之进攘来自专则殃咎至焉若能不距而纳顺物之情以通庻志则得吉而无咎矣岐山之会顺事之情无不纳也　岐其宐反】象曰王用亨于岐山顺事也六五贞吉升阶【升得尊位体柔而应纳而不距任而不专故得贞吉升阶而尊也】象曰贞吉升阶大得志也上六升利于不息之贞【处升之极进而不息者也进而不息故虽犹升也故施扵不息之正则可用于为物之主则丧矣终扵不息消之道也　觅经反丧息浪反】象曰升在上消不富也【劳不可久也】
　　【坎下兊上】困亨【穷必通也处穷而不能自通者小人也】贞大人吉无咎【处困而得无咎吉乃免也】有言不信彖曰困刚揜也【刚见揜于柔也揜扵检反】险以说困而不失其所亨【处险而不改其说困而不失其所亨也　说音恱】其唯君子乎贞大人吉以刚中也【处困而用刚不失其中履正而能体大者也能正而不能大博未能济困者也故曰贞大人吉也】有言不信尚口乃穷也【处困而言不见信之时也非行言之时而欲用言以免必穷者也其吉在于贞大人口何为乎】象曰泽无水困君子以致命遂志【泽无水则水在泽下水在泽下困之象也处困而屈其志者小人也君子固穷道可忘乎】初六臀困于株木入于幽谷三嵗不觌【最处底下沈滞卑困居无所安故曰臀困于株木也欲之其应二隔其路居则困于株木进不获拯必隐遯者也故曰入于幽谷也困之为道不过数嵗者也以困而藏困解乃出故曰三嵗不觌　臀徒敦反株张愚反觌大歴反遯徒困反】象曰入于幽谷幽不明也【言幽者不明之辞也入于不明以自藏也】九二困于酒食朱绂方来利用享祀征凶无咎【以阳居隂尚谦者也居困之时防得其中体夫刚质而用中履谦应不在一心无所私盛莫先焉夫谦以待物物之所归刚以防险难之所济履中则不失其宜无应则心无私恃以斯处困物莫不至不胜丰衍故曰困于酒食羙之至矣坎北方之卦也朱绂南方之物也处困以斯能招异方者也故曰朱绂方来也丰衍盈盛故利用享祀盈而又进倾之道也以此而征凶谁咎乎故曰征凶无咎　绂音弗下同享许两反】象曰困于酒食中有庆也六三困于石据于蒺藜入于其宫不见其妻凶【石之为物坚而不纳者也谓四也三以隂居阳志武者也四自纳初不受已者也二非所据刚非所乗上比困石下据蒺藜无应而入焉得配耦在困处斯凶其宜也　蒺音疾藜音黎】象曰据于蒺藜乗刚也入于其宫不见其妻不祥也九四来徐徐困于金车吝有终【金车谓二也二刚以载者也故谓之金车徐徐者疑惧之辞也志在于初而隔于二履不当位威命不行弃之则不能欲往则畏二故曰来徐徐困于金车也有应而不能济之故曰吝也然以阳居隂履谦之道量力而处不与二争虽不当位物终与之故曰有终也】象曰来徐徐志在下也【下谓初也】虽不当位有与也九五劓刖困于赤绂乃徐有説利用祭祀【以阳居阳任其壮者也不能以谦致物物则不附忿物不附而用其壮猛行其威刑异方愈乖遐迩愈判刑之欲以得乃益所以失也故曰劓刖困于赤绂也二以谦得之五以刚失之体在中直能不遂迷困而后能用其道者也致物之功不在于故曰徐也困而后乃徐徐则有説矣故曰困于赤绂乃徐有说也祭祀所以受福也履夫尊位困而能改不遂其迷以斯祭祀必得福焉故曰利用祭祀也　劓鱼器反刖五刮反又音月】象曰劓刖志未得也乃徐有说以中直也利用祭祀受福也上六困于葛藟于臲卼曰动悔有悔征吉【居困之极而乗于刚下无其应行则愈绕者也行则纒绕居不获安故曰困于葛藟于臲卼也下句无困因于上也处困之极行无通路居无所安困之至也凡物穷则思变困则谋通处至困之地用谋之时也曰者思谋之辞也谋之所行有隙则获言将何以通至困乎曰动悔令生有悔以征则济矣故曰动悔有悔征吉也　藟力轨反臲五结反王肃妍喆反卼五骨反又音月】象曰困于葛藟未当也【所处未当故至此困也】动悔有悔吉行也
　　【巽下坎上】井改邑不改井【井以不变为徳者也　井精领反】无丧无得【徳有常也丧息浪反】徃来井井【不渝变也】汔至亦未繘井【已来至而未出井也汔许讫反王其乞反繘音橘汲水索也又其律反】羸其瓶凶【井道以已出为功也几至而覆与未】
　　【汲同也　羸律悲反瓶白经反】彖曰巽乎水而上水井【音举上之上上时掌反下皆同】井养而不穷也改邑不改井乃以刚中也【以刚处中故能定居其所而不变也　养如字】汔至亦未繘井未有功也【井以已成为功】羸其瓶是以凶也象曰木上有水井君子以劳民劝相【木上有水井之象也上水以养养而不穷者也相犹助也可以劳民劝助莫若养而不穷也　劳力报反相息亮反】初六井泥不食旧井无禽【最在井底上又无应沈滞滓秽故曰井泥不食也井泥而不可食则是久井不见渫治者也久井不见渫治禽所不向而况人乎一时所共弃舍也井者不变之物居徳之地恒徳至贱物无取也　泥乃计反舎上声下同】象曰井泥不食下也旧井无禽时舎也九二井谷射鲋瓮敝漏【谿谷出水从上注下水常射焉井之为道以下给上者也而无应于上反下与初故曰井谷射鲋鲋谓初也失井之道水不上出而反下注故曰瓮敝漏也夫处上宜下处下宜上井已下矣而复下注其道不交则莫之与也　谷古木反又音浴射食亦反徐食夜反鲋音附瓮屋送反敝婢丗反】象曰井谷射鲋无与也九三井渫不食为我心恻可用汲王眀并受其福【渫不停汚之谓也处下卦之上履得其位而应于上得井之义也当井之义而不见食脩已全洁而不见用故为我心恻也为犹使也不下注而应上故可用汲也王明则见照明既嘉其行又钦其用故曰王明竝受其福也　渫息列反徐食列反恻音测汲音急行下孟反下同】象曰井渫不食行恻也【行感于诚故曰恻也】求王明受福也六四井甃无咎【得位而无应自守而不能给上可以修井之坏补过而已　甃侧旧反】象曰井甃无咎脩井也九五井洌寒泉食【洌洁也居中得位体刚不挠不食不义中正髙洁故井洌寒泉然后乃食也　洌音列】象曰寒泉之食中正也上六井收勿幕有孚元吉【处井上极水已出井井功大成在此爻矣故曰井収也羣下仰之以济渊泉由之以通者也幕犹覆也不擅其有不私其利则物归之往无穷矣故曰勿幕有孚元吉也　收诗救反又如字幕音莫】象曰元吉在上大成也
　　【离下兊上】革已日乃孚元亨利贞悔亡【夫民可与习常难与适变可与乐成难与虑始故革之为道即日不孚已日乃孚也孚然后乃得元亨利贞悔亡也已日而不孚革不当也悔吝之所生生乎变动者也革而当其悔乃亡也】彖曰革水火相息二女同居其志不相得曰革【凡不合而后乃变生变之所生生于不合者也故取不合之象以为革也息者生变之谓也火欲上而泽欲下水火相战而后生变者也二女同居而有水火之性近而不相得也　息如字】已日乃孚革而信之文明以说大亨以正革而当其悔乃亡【夫所以得革而信者文明以说也文明以说履正而行以斯为革应天顺民大亨以正者也革而大亨以正非当而何　说音恱】天地革而四时成汤武革命顺乎天而应乎人革之时大矣哉象曰泽中有火革君子以治歴明时【歴时防存乎变也】初九巩用黄牛之革【在革之始革道未成固夫常中未能应变者也此可以守成不可以有为也巩固也黄中也牛之革坚韧不可变也固之所用常中坚韧不肯变也巩九勇反】象曰巩用黄牛不可以有为也六二已日乃革之
　　征吉无咎【隂之为物不能先唱顺从者也不能自革革已乃能从之故曰已日乃革之也二与五虽有水火殊体之异同处厥中隂阳相应往必合志不忧咎也是以征吉而无咎】象曰已日革之行有嘉也九三征凶贞厉革言三就有孚【已处火极上卦三爻虽体水性皆从革者也自四至上从命而变不敢有违故曰革言三就其言实诚故曰有孚革言三就有孚而犹征之凶其宜也行如字又下孟反】象曰革言三就又何之矣九四悔亡有孚改命吉【初九处下卦之下九四处上卦之下故能变也无应悔也与水火相比能变者也是以悔亡处水火之际居防变之始能不固吝不疑于下信志改命不失时愿是以吉也有孚则见信矣见信以改命则物安而无违故曰悔亡有孚改命吉也处上体之下始宣命也】象曰改命之吉信志也【信志而行】九五大人虎变未占有孚【未占而孚合时心也】象曰大人虎变其文炳也上六君子豹变小人革面【居变之终变道巳成君子处之能成其文小人乐成则变面以顺上也　炳兵领反】征凶居贞吉【改命创制变道已成功成则事损事损则无为故居则得正而吉征则躁扰而凶也】象曰君子豹变其文蔚也小人革面顺以从君也【蔚音尉又纡弗反】
　　【巽下离上】鼎元吉亨【革去故而鼎取新取新而当其人易故而法制齐明吉然后乃亨故先元吉而后亨也鼎者成变之卦也革既变矣则制器立法以成之焉变而无制乱可待也法制应时然后乃吉贤愚有别尊卑有序然后乃亨故先元吉而后乃亨　鼎丁冷反】彖曰鼎象也【法象也】以木巽火亨饪也【亨饪鼎之用也　亨普庚反下竝同饪入甚反徐而鸩反】圣人亨以享上帝而大亨以养圣贤【亨者鼎之所为也革去故而鼎成新故为亨饪调和之器也去故取新圣贤不可失也饪孰也天下莫不用之而圣人用之乃上以享上帝而下以大亨飬圣贤也　享香两反】巽而耳目聪明【圣贤获飬则已不为而成矣故巽而耳目聪明也】柔进而上行得中而应乎刚是以元亨【谓五也有斯二德故能成新获大亨也　上时掌反】象曰木上有火鼎君子以正位凝命【凝者严整之貌也鼎者取新成变者也革去故而鼎成新正位者明尊卑之序也凝命者以成教命之严也　凝鱼承反】初六鼎顚趾利出否得妾以其子无咎【凡阳为实而隂为虚鼎之为物下实而上虚而今隂在下则是为覆鼎也鼎覆则趾倒矣否谓不善之物也取妾以为室主亦顚趾之义也处鼎之初将在纳新施颠以出秽得妾以为子故无咎也　颠丁田反趾音止出尺遂反或如字否悲已反下同覆芳目反倒丁老反】象曰鼎顚趾未悖也【倒以写否故未悖也　悖必内反】利出否以从贵也【弃秽以纳新也】九二鼎有实我仇有疾不我能即吉【以阳之质处鼎之中有实者也有实之物不可复加益之则溢反伤其实我仇谓五也困于乗刚之疾不能就我则我不溢得全其吉也　仇音求复扶又反】象曰鼎有实慎所之也【有实之鼎不可复有所取才任己极不可复有所加】我仇有疾终无尤也九三鼎耳革其行塞雉膏不食方雨亏悔终吉【鼎之为义虚中以待物者也而三处下体之上以阳居阳守实无应无所纳受耳宜空以待而反全其实塞故曰鼎耳革其行塞虽有雉膏而终不能食也雨者隂阳交和不偏亢者也虽体阳爻而统属隂卦若不全任刚亢务在和通方雨则悔亏终则吉也　行下孟反塞悉则反】象曰鼎耳革失其义也九四鼎折足覆公餗其形渥凶【处上体之下而又应初既承且施非已所堪故曰鼎折足也初已出否至四所盛则巳防矣故曰覆公餗也渥沾濡之貌也既覆公餗体为渥沾知小谋大不堪其任受其至辱灾及其身故曰其形渥凶也　折之舌反餗送鹿反渥于角反施始豉反盛音成知音智】象曰覆公餗信如何也【不量其力果致凶灾信如之何】六五鼎黄耳金利贞【居中以柔能以通理纳乎刚正故曰黄耳金利贞也耳黄则能纳刚正以自举也　典反又古反】象曰鼎黄耳中以为实也【以中为实所受不妄也】上九鼎玉大吉无不利【处鼎之终鼎道之成也居鼎之成体刚履柔用劲施以斯处上髙不诫亢得夫刚柔之节能举其任者也应不在一则靡所不举故曰大吉无不利也劲古政反】象曰玉在上刚柔节也
　　【震下震上】震亨【惧以成则是以亨】震来虩虩笑言哑哑【震之为义威至而后乃惧也故曰震来虩虩恐惧之貌也震者惊骇怠惰以肃解慢者也故震来虩虩恐致福也笑言哑哑后有则也　虩许逆反哑乌客反解佳卖反】震惊百里不丧匕鬯【威震惊乎百里则足可以不丧匕鬯矣匕所以载鼎实鬯香酒奉宗庙之盛也　丧息浪反卦内竝同匕必以反鬯勑亮反】彖曰震亨震来虩虩恐致福也笑言哑哑后有则也震惊百里惊逺而惧迩也【威震惊乎百里则惰者惧于近矣】出可以守宗庙社稷以为祭主也【明所以堪长子之义也不丧匕鬯则已出可以守宗庙　长丁丈反已音纪】象曰洊雷震君子以恐惧脩省初九震来虩虩后笑言哑哑吉【体夫刚徳为卦之先能以恐惧脩其徳也　洊在荐反】象曰震来虩虩恐致福也笑言哑哑后有则也六二震来厉亿丧贝跻于九陵勿逐七日得【震之为义威骇怠懈肃整惰慢者也初干具任而二乘之震来则危丧其资货亡其所处矣故曰震来厉亿丧贝亿辞也贝资货粮用之属也犯逆受戮无应而行行无所舎威严大行物莫之纳无粮而走虽复超越陵险必困于穷匮不过七日故曰勿逐七日得也　亿于其反下同郑如字丧去声贝如字跻子西反复扶又反】象曰震来厉乘刚也六三震苏苏震行无眚【不当其位位非所处故惧苏苏也而无乘刚之逆故可以惧行而无眚也　眚生领反】象曰震苏苏位不当也九四震遂泥【处四隂之中居恐惧之时为众隂之主宜勇其身以安于众若其震也遂困难矣履夫不正不能除恐使物安已徳未光也　泥乃计反荀本遂作队泥乃低反难乃旦反】象曰震遂泥未光也六五震往来厉亿无丧有事【往则无应来则乘刚恐而往来不免于危夫处震之时而得尊位斯乃有事之机也而惧往来将丧其事故曰亿无丧有事也】象曰震往来厉危行也其事在中大无丧也【大则无丧往来乃危也】上六震索索视矍矍征凶震不于其躬于其邻无咎婚媾有言【处震之极极震者也居震之极求中未得故惧而索索视而矍矍无所安亲也已处动极而复征焉凶其宜也若恐非已造彼动故惧惧邻而戒合于备豫故无咎也极惧相疑故虽婚媾而有言也　索桑落反矍俱反徐许反媾古豆反】象曰震索索中未得也虽凶无咎畏邻戒也
　　【艮下艮上】艮其背【目无患也艮根恨反】　不获其身【所止在后故不得其身也】行其庭不见其人【相背故也背音佩】无咎【凡物对面而不相通否之道也艮者止而不相交通之卦也各止而不相与何得无咎唯不相见乃可也施止于背不隔物欲得其所止也背者无见之物无见则自然静止静止而无见则不获其身矣相背者虽近而不相见故行其庭不见其人也夫施止不于无见令物自然而止而强止之则奸邪竝兴近而不相得则凶其得无咎艮其背不获其身行其庭不见其人故也　否备鄙反强其两反】彖曰艮止也时止则止时行则行动静不失其时其道光明【止道不可常用必施于不可以行适于其时道乃光明也】艮其止止其所也【易背曰止以明背即止也施止不可于面施背乃可也施止于止不施止于行得其所矣故曰艮其止止其所也】上下敌应不相与也是以不获其身行其庭不见其人无咎也象曰兼山艮君子以思不出其位【各止其所不侵官也】初六艮其趾无咎利永贞【处止之初行无所之故止其趾乃得无咎至静而定故利永贞】象曰艮其趾未失正也六二艮其腓不拯其随其心不快【随谓趾也止其腓故其趾不拯也腓体躁而处止而不得拯其随又不能退听安静故其心不快也腓符非反快苦夬反】象曰不拯其随未退听也九三艮其限列其夤厉薰心【限身之中也三当两象之中故曰艮其限夤当中脊之肉也止加其身中体而分故列其夤而忧危薰心也艮之为义各止于其所上下不相与至中则列矣列加其夤危莫甚焉危亡之忧乃薫灼其心也施止体中其体分焉体分两主大器丧矣　夤引真反又音薰许云反】象曰艮其限危薫心也六四艮其身无咎【中上称身履得其位止求诸身得其所处故不陷于咎也】象曰艮其身止诸躬也【自止其躬不分全体】六五艮其辅言有序悔亡【施止于辅以处于中故口无择言能亡其悔也】象曰艮其辅以中正也【能用中正故言有序也】上九敦艮吉【居止之极极止者也敦重在上不陷非妄宜其吉也】象曰敦艮之吉以厚终也
　　【艮下巽上】渐女归吉利贞【渐者渐进之卦也止而巽以斯适进渐进者也以止巽为进故女归吉也进而用正故利贞也　渐捷检反】彖曰渐之进也【之于进也】女归吉也进得位往有功也进以正可以正邦也其位刚得中也【以渐进得位也】止而巽动不穷也象曰山上有木渐君子以居贤徳善俗【贤徳以止巽则居风俗以止巽乃善】初六鸿渐于干小子厉有言无咎【鸿水鸟也适进之义始于下而升者也故以鸿为喻六爻皆以进而履之为义焉始进而位乎穷下又无其应若履于干危不可以安也始进而未得其位则困于小子穷于谤言故曰小子厉有言也困于小子谗谀之言未伤君子之义故曰无咎也】象曰小子之厉义无咎也六二鸿渐于磐饮食衎衎吉【磐山石之安者也进而得位居中而应本无禄养进而得之其为欢乐愿莫先焉　磐畔干反衎苦旦反养羊尚反】象曰饮食衎衎不素饱也九三鸿渐于陆夫征不复妇孕不育凶利御寇【陆髙之顶也进而之陆与四相得不能复反者也夫征不复乐于邪配则妇亦不能执贞矣非夫而孕故不育也三本艮体而弃乎羣丑与四相得遂乃不反至使妇孕不育见利忘义贪进忘旧凶之道也异体合好顺而相保物莫能间故利御寇也　孕以证反复扶又反】象曰夫征不复离羣丑也妇孕不育失其道也利用御寇顺相保也六四鸿渐于木或得其桷无咎【鸟而之木得其宜也或得其桷遇安栖也虽乘于刚志相得也　离力智反桷音角】象曰或得其桷顺以巽也九五鸿渐于陵妇三歳不孕终莫之胜吉【陵次陆者也进得中位而隔乎三四不得与其应合故妇三歳不孕也各履正而居中三四不能久塞其涂者也不过三岁必得所愿矣进以正邦三年有成成则道济故不过三歳也】象曰终莫之胜吉得所愿也上九鸿渐于陆其羽可用为仪吉【进处髙洁不累于位无物可以屈其心而乱其志峩峩清逺仪可贵也故曰其羽可用为仪吉　累劣伪反】象曰其羽可用为仪吉不可乱也
　　【兊下震上】归妹征凶无攸利【妹者少女之称也兊为少隂震为长阳少隂而承长阳说以动嫁妹之象也　少诗照反下同称尺证反长丁丈反下同】彖曰归妹天地之大义也天地不交而万物不兴归妹人之终始也【隂阳既合长少又交天地之大义人伦之终始】説以动所归妹也【少女而与长男交少女所不乐也而今说以动所归必妹也虽与长男交嫁而系姊是以説也】征凶位不当也【履于不正説动以进妖邪之道也】无攸利柔乘刚也【以征则有不正之凶以处则有乘刚之逆】象曰泽上有雷归妹君子以永终知敝【归妹相终始之道故以永终知敝　敝婢世反】初九归妹以娣跛能履征吉【少女而与长男为耦非敌之谓是娣从之义也妹少女之称也少女之行善莫若娣夫承嗣以君之子虽幼而不妄行少女以娣虽跛能履斯乃恒久之义吉而相承之道也以斯而进吉其宜也　娣大计反跛波我反从才用反】象曰归妹以娣以恒也跛能履吉相承也九二眇能视利幽人之贞【虽失其位而居内处中眇犹能视足以保常也在内履中而能守其常故利幽人之贞也　眇弥小反】象曰利幽人之贞未变常也六三归妹以须反归以娣【室主犹存而求进焉进未值时故有须也不可以进故反归待时以娣乃行也　须如字】象曰归妹以须未当也九四归妹愆期迟归有时【夫以不正无应而适人也必须彼道穷尽无所与交然后乃可以往故愆期迟归以待时也愆起防反迟雉夷反又直冀反】象曰愆期之志有待而行也六五帝乙归妹其君之袂不如其娣之袂良月防望吉【归妹之中独处贵位故谓之帝乙归妹也袂衣袖所以为礼容者也其君之袂谓帝乙所宠也即五也为帝乙所崇饰故谓之其君之袂也配在九二兊少震长以长从少不若以少从长之为美也故曰不若其娣之袂良也位在乎中以贵而行极隂之盛以斯适配虽不若少往亦必合故曰月几望吉也　袂弥世反几音机又音祈】象曰帝乙归妹不如其娣之袂良也其位在中以贵行也上六女承筐无实士刲羊无血无攸利【羊谓三也处卦之穷仰无所承下又无应为女而承命则筐虚而莫之与为士而下命则刲羊而无血刲羊而无血不应所命也进退莫与故曰无攸利也　筐曲亡反刲苦圭反】象曰上六无实承虚筐也








　　周易注卷五
　　钦定四库全书
　　周易注卷六
　　魏　王弼　撰
　　周易下经丰传第六
　　【离下震上】丰亨王假之【大而亨者王之所至假庚白反又古雅反】　勿忧宜日中【丰之为义阐微细通夫隐滞者也为天下之主而令微隐者不亨忧未已也故至丰亨乃得勿忧也用夫丰亨不忧之徳宜处天中以徧照者也故曰宜日中也】彖曰丰大也【音阐大之大也】明以动故丰王假之尚大也【大者王之所尚故至之也】勿忧宜日中宜照天下也【以勿忧之徳故宜照天下也】日中则昃月盈则食天地盈虚与时消息而况于人乎况于鬼神乎【丰之为用困于食者也施于未足则尚丰施于已盈则方溢不可以为常故具陈消息之道者也】象曰雷电皆至丰君子以折狱致刑【文明以动不失情理也　折之舌反断也】初九遇其配主虽旬无咎往有尚【处丰之初其配在四以阳适阳以明之动能相光大者也旬均也虽均无咎往有尚也初四俱阳爻故曰均也　旬如字又尚纯反】象曰虽旬无咎过旬灾也【过均则争交斯叛也】六二丰其蔀日中见斗往得疑疾有孚发若吉【蔀覆暧鄣光明之物也处明动之时不能自丰以光大之徳既处乎内而又以隂居隂所丰在蔀幽而无覩者也故曰丰其蔀日中见斗也日中者明之盛也斗见者闇之极也处盛明而丰其蔀故曰日中见斗不能自发故往得疑疾然履中当位处闇不邪有孚者也若辞也有孚可以发其志不困于闇故获吉也　蔀音部王普苟反暧音爱彰音章又音障斗见音现不见同】象曰有孚发若信以发志也九三丰其沛日中见沫折其右肱无咎【沛幡幔所以御盛光也沫微昧之明也应在上六志在乎隂虽愈乎以隂处隂亦未足以免于闇也所丰在沛日中见沫之谓也施明则见昧而巳施用则折其右肱故可以自守而巳未足用也　沛本或作旆又普贝反沫武盖反又亡对反肱古反幡芳袁反幔末半反御鱼吕反】象曰丰其沛不可大事也【明不足也】折其右肱终不可用也【虽有左在不足用也】九四丰其蔀日中见斗遇其夷主吉【以阳居隂丰其蔀也得初以发夷主吉也】象曰丰其蔀位不当也日中见斗幽不明也遇其夷主吉行也六五来章有庆誉吉【以隂之质来适尊阳之位能自光大章显其徳获庆誉也】象曰六五之吉有庆也上六丰其屋蔀其家闚其户阒其无人三嵗不觌凶【屋藏防之物以隂处极而最在外不履于位深自幽隐絶迹深藏者也既丰其屋又蔀其家屋厚家覆闇之甚也虽闚其户阒其无人弃其所处而自深蔵也处于眀动尚大之时而深自幽隠以髙其行大道既济而犹不见隠不为贤更为反道凶其宜也三年丰道之成治道未济隠犹可也既济而隠以治为乱也　闚苦规反阒苦鵙反徐苦鶂反觌徒歴反】象曰丰其屋天际翔也【翳光最甚者也】闚其户阒其无人自藏也【可以出而不出自藏之谓也非有为而藏不出戸庭失时致凶况自藏乎凶其宜也为于伪反】
　　【艮下离上】旅小亨旅贞吉【不足全夫贞吉之道唯足以为旅之贞吉故特重曰旅贞吉也】彖曰旅小亨柔得中乎外而顺乎刚止而丽乎明是以小亨旅贞吉也【夫物失其主则散柔乘于刚则乖既乖且散物皆羇旅何由得小亨而贞吉乎夫阳为物长而隂皆顺阳唯六五乗刚而复得中乎外以承于上隂各顺阳不为乖逆止而丽明动不履妄虽不及刚得尊位恢大通足以小亨令附旅者不失其正得其所安也】旅之时义大矣哉【旅者大散物皆失其所居之时也咸失其居物愿所附岂非知者有为之时　知音智】象曰山上有火旅君子以明愼用刑而不留狱【止而明之刑戮详也】初六旅琐琐斯其所取灾【最处下极寄旅不得所安而为斯贱之役所取致灾志穷且困　琐悉果反小也】象曰旅琐琐志穷灾也六二旅即次怀其资得童仆贞【次者可以安行旅之地也懐来也得位居中体柔奉上以此寄旅必获次舍怀来资货得童仆之所正也旅不可以处盛故其美尽于童仆之正也过斯以往则见害矣童仆之正义足而已】象曰得童仆贞终无尤也九三旅焚其次丧其童仆贞厉【居下体之上与二相得以寄旅之身而为施下之道与萌侵权主之所疑也故次焚仆丧而身危也　丧息浪反卦内并下卦同施始鼓反】象曰旅焚其次亦以伤矣以旅与下其义丧也九四旅于处得其资斧我心不快【斧所以斫除荆棘以安其舍者也虽处上体之下不先于物然而不得其位不获平坦之地客于所处不得其次而得其资斧之地故其心不快也　快若夬反】象曰旅于处未得位也得其资斧心未快也六五射雉一矢亡终以誉命【射雉以一矢而复亡之明虽有雉终不可得矣寄旅而进虽处于文明之中居于贵位此位终不可有也以其能知祸福之萌不安其处以乗其下而上承于上故终以誉而见命也　射食亦反】象曰终以誉命上逮也上九鸟焚其巢旅人先笑后号咷丧牛于易凶【居髙危而以为宅巢之谓也客而得上位故先笑也以旅而处于上极众之所嫉也以不亲之身而当嫉害之地必凶之道也故曰后号咷牛者稼穑之资以旅处上众所同嫉故丧牛于易不在于难物莫之与危而不扶丧牛于易故莫之闻莫之闻则伤之者至矣　号户羔反咷道羔反易以鼓反王音亦】象曰以旅在上其义焚也丧牛于易终莫之闻也
　　【巽下巽上】巽小亨【全以巽为徳是以小亨也上下皆巽不违其令命乃行也故申命行事之时上下不可以不巽也】利有攸往【巽悌以行物无距也】利见大人【大人用之道愈隆】彖曰重巽以申命【命乃行也未有不巽而命行也　重直龙反】刚巽乎中正而志行【以刚而能用巽处于中正物所与也】柔皆顺乎刚【明无违逆故得小亨】是以小亨利有攸往利见大人象曰随风巽君子以申命行事初六进退利武人之贞【处令之初未能服令者也故进退也成命齐邪莫善武人故利武人之贞以整之】象曰进退志疑也【巽顺之志进退疑惧】利武人之贞志治也九二巽在牀下用史巫纷若吉无咎【处巽之中既在下位而复以阳居隂卑巽之甚故曰巽在牀下也卑甚失正则入于咎过矣能以居中而施至卑于神祗而不用之于威势则乃至于纷若之吉而亡其过矣故曰用史巫纷若吉无咎也】象曰纷若之吉得中也九三频巽吝【频频蹙不乐而穷不得已之谓也以其刚正而为四所乘志穷而巽是以吝也　蹙子六反】象曰频巽之吝志穷也六四悔亡田获三品【乘刚悔也然得位承五卑得所奉虽以柔御刚而依尊履正以斯行命必能获强逺不仁者也获而有益莫善三品故曰悔亡田获三品一曰干豆二曰賔客三曰充君之庖】象曰田获三品有功也九五贞吉悔亡无不利无初有终先庚三日后庚三日吉【以阳居阳损于谦巽然秉乎中正以宣其令物莫之违故曰贞吉悔亡无不利也化不以渐卒以刚直用加于物故初皆不说也终于中正邪道以消故有终也申命令谓之庚夫以正齐物不可卒也民迷固久直不可肆也故先申三日令着之后复申三日然后诛而无咎怨矣甲庚皆申命之谓也　先西荐反后胡豆反】象曰九五之吉位正中也上九巽在牀下丧其资斧贞凶【处巽之极极巽过甚故曰巽在牀下也斧所以断者也过巽失正丧所以断故曰丧其资斧贞凶也】象曰巽在牀下上穷也丧其资斧正乎凶也
　　【兊下兊上】兊亨利贞彖曰兊说也刚中而柔外说以利贞【説而违刚则谄刚而违说则刚中而柔外所以说以利贞也刚中故利贞柔外故说亨】是以顺乎天而应乎人【天刚而不失说者也】说以先民民忘其劳说以犯难民忘其死说之大民劝矣哉象曰丽泽兊君子以朋友讲习【丽犹连也施説之盛莫盛于此先西荐反又如字难乃旦反】初九和兊吉【居兊之初应不在一无所党系和兊之谓也说不在谄履斯而行未见有疑之者吉其宜矣】象曰和兊之吉行未疑也九二孚兊吉悔亡【说不失中有孚者也失位而说孚吉乃悔亡也】象曰孚兊之吉信志也【其志信也】六三来兊凶【以隂柔之质履非其位来求说者也非正而求说邪佞者也】象曰来兊之凶位不当也九四商兊未寜介疾有喜【商商量裁制之谓也介隔也三为佞说将近至尊故四以刚徳裁而隔之匡内制外是以未宁也处于几近闲邪介疾宜其有喜也】象曰九四之喜有庆也九五孚于剥有厉【比于上六而与相得处尊正之位不说信乎阳而说信乎隂孚于剥之义也剥之为义小人道长之谓】象曰孚于剥位正当也【以正当之位信于小人而疏君子故曰位正当也】上六引兊【以夫隂质最处说后静退者也故必见引然后乃说也】象曰上六引兑未光也
　　【坎下巽上】涣亨王假有庙利涉大川利贞彖曰涣亨刚来而不穷柔得位乎外而上同【二以刚来居内而不穷于险四以柔得位乎外而与上同内刚而无险困之难外顺而无违逆之乖是以亨利涉大川利贞也凡刚得畅而无忌回之累柔履正而同志乎刚则皆亨利涉大川利贞也　假庚白反难乃旦反】王假有庙王乃在中也【王乃在乎涣然之中故至有庙也】利涉大川乘木有功也【乘木即涉难也木者専所以涉川也涉难而常用涣道必有功也】象曰风行水上涣先王以享于帝立庙初六用拯马壮吉【涣散也处散之初乖散未甚故可以游行得其志而违于难也不在危剧而后乃逃窜故曰用拯马壮吉】象曰初六之吉顺也【观难而行不与险争故曰顺也】九二涣奔其机悔亡【机承物者也谓初也二俱无应与初相得而初得散道离散而奔得其所安故悔亡也】象曰涣奔其机得愿也六三涣其躬无悔【涣之为义内险而外安者也散躬志外不固所守与刚合志故得无悔也】象曰涣其躬志在外也六四涣其羣元吉涣有丘匪夷所思【逾乎险难得位体巽与五合志内掌机宻外宣化命者也故能散羣之险以光其道然处于卑顺不可自专而为散之任犹有丘墟匪夷之虑虽得元吉所思不可忘也】象曰涣其羣元吉光大也九五涣汗其大号涣王居无咎【处尊履正居巽之中散汗大号以荡险阨者也为涣之主唯王居之乃得无咎也汗下旦反】象曰王居无咎正位也【正位不可以假人】上九涣其血去逖出无咎【逖逺也最逺于害不近侵克散其忧伤逺出者也散患于逺害之地谁将咎之哉　去羌吕反逖汤歴反逺袁万反】象曰涣其血逺害也
　　【兊下坎上】节亨苦节不可贞彖曰节亨刚柔分而刚得中【坎阳而兊隂也阳上而隂下刚柔分也刚柔分而不乱刚得中而为制主节之义也节之大者莫若刚柔分男女别也】苦节不可贞其道穷也【为节过苦则物不能堪也物不能堪则不可复正也】说以行险当位以节中正以通【然后乃亨也无说而行险过中而为节则道穷也说音恱】　天地节而四时成节以制度不伤财不害民象曰泽上有水节君子以制数度议徳行初九不出戸庭无咎【为节之初将整离散而立制度者也故明于通塞虑于险伪不出戸庭慎密不失然后事济而无咎也　行下孟反下注同】象曰不出户庭知通塞也九二不出门庭凶【初已造之至二宜宣其制矣而故匿之失时之极则遂废矣故不出门庭则凶也】象曰不出门庭凶失时极也六三不节若则嗟若无咎【若辞也以隂处阳以柔乘刚违节之道以至哀嗟自已所致无所怨咎故曰无咎也】象曰不节之嗟又谁咎也六四安节亨【得位而顺不改其节而能亨者也承上以斯得其道也】象曰安节之亨承上道也九五甘节吉往有尚【当位居中为节之主不失其中不伤财不害民之谓也为节而不苦非甘而何术斯以往往有尚也】象曰甘节之吉居位中也上六苦节贞凶悔亡【过节之中以至亢极苦节者也以斯施正物所不堪正之凶也以斯脩身行在无妄故得悔亡】象曰苦节贞凶其道穷也
　　【兑下巽上】中孚豚鱼吉利涉大川利贞彖曰中孚柔在内而刚得中说而巽孚【有上四徳然后乃孚　豚徒尊反】乃化邦也【信立而后邦乃化也柔在内而刚得中各当其所也刚得中则直而正柔在内则静而顺説而以巽则乖争不作如此则物无巧竞敦实之行着而笃信乎其中矣】豚鱼吉信及豚鱼也【鱼者虫之隐者也豚者兽之微贱者也争竞之道不兴中信之徳淳着则虽微隐之物信皆及之】利涉大川乗木舟虚也【乗木于用舟之虚则终已无溺也用中孚以涉难若乗木舟虚也　难乃旦反】中孚以利贞乃应乎天也【盛之至也】象曰泽上有风中孚君子以议狱缓死【信于中虽过可亮】初九虞吉有它不燕【虞犹专也为信之始而应在四得乎専吉者也志未能变系心于一故有它不燕也】象曰初九虞吉志未变也九二鸣鹤在隂其子和之我有好爵吾与尔靡之【处内而居重隂之下而履不失中不徇于外任其真者也立诚笃志虽在闇昧物亦应焉故曰鸣鹤在隂其子和之也不私权利唯徳是与诚之至也故曰我有好爵与物散之和胡卧反好如字又呼报反靡亡池反又亡彼反】象曰其子和之中心愿也六三得敌或鼓或罢或泣或歌【三居少隂之上四居长隂之下对而不相比敌之谓也以隂居阳欲进者也欲进而阂敌故或鼔也四履正而承五非已所克故或罢也不胜而退惧见侵陵故或泣也四履乎顺不与物校退而不见害故或歌也不量其力进退无恒惫可知也　罢如字又音皮阂五代反惫备拜反】象曰或鼓或罢位不当也六四月几望马匹亡无咎【居中孚之时处巽之始应説之初居正履顺以承于五内毗元首外宣徳化者也充乎隂徳之盛故曰月几望马匹亡者弃羣类也若夫居盛徳之位而与物校其竞争则失其所盛矣故曰絶类而上履正承尊不与三争乃得无咎也　几音机又音祈】象曰马匹亡絶类上也【类谓三俱隂爻故曰类也】九五有孚挛如无咎【挛如者系其信之辞也处中诚以相交之时居尊位以为羣物之主信何可舎故有孚挛如乃得无咎也　挛力圆反】象曰有孚挛如位正当也上九翰音登于天贞凶【翰髙飞也飞音者音飞而实不从之谓也居卦之上处信之终信终则衰忠笃内丧华美外故曰翰音登于天也翰音登天正亦灭矣翰胡旦反】象曰翰音登于天何可长也
　　【艮下震上】小过亨利贞可小事不可大事飞鸟遗之音不宜上宜下大吉【飞鸟遗其音声哀以求处上愈无所适下则得安愈上则愈穷莫若飞鸟也　遗如字上时掌反】彖曰小过小者过而亨也【小者谓凡诸小事也过于小事而通者也】过以利贞与时行也【过而得以利贞应时宜也施过于恭俭利贞者也】柔得中是以小事吉也刚失位而不中是以不可大事也【成大事者必在刚也柔而浸大剥之道也】有飞鸟之象焉【不宜上宜下即飞鸟之象】飞鸟遗之音不宜上宜下大吉上逆而下顺也【上则乗刚逆也下则承阳顺也施过于不顺凶莫大焉施过于顺过更变而为吉也】象曰山上有雷小过君子以行过乎恭丧过乎哀用过乎俭初六飞鸟以凶【小过上逆下顺而应在上卦进而之逆无所错足飞鸟之凶也　行去声】象曰飞鸟以凶不可如何也六二过其祖遇其妣不及其君遇其臣无咎【过而得之谓之遇在小过而当位过而得之之谓也祖始也谓初也妣者居内履中而正者也过初而履二位故曰过其祖而遇其妣过而不至于僭尽于臣位而巳故曰不及其君遇其臣无咎　妣必履反】象曰不及其君臣不可过也九三弗过防之从或戕之凶【小过之世大者不立故令小者得过也居下体之上以阳当位而不能先过防之至令小者咸过而复应而从焉其从之也则戕之凶至矣故曰弗过防之从或戕之凶也　戕在良反】象曰从或戕之凶如何也九四无咎弗过遇之往厉必戒勿用永贞【虽体阳爻而不居其位不为贵主故得无咎也失位在下不能过者也以其不能过故得合于免咎之宜故曰弗过遇之夫宴安酖毒不可怀也处于小过不寜之时而以阳居隂不能有所为者也以此自守免咎可也以斯攸往危之道也不交于物物亦弗与无援之助故危则必戒而已无所告救也沈没怯弱自守而已以斯而处于羣小之中未足任者也故曰勿用永贞言不足用之于永贞】象曰弗过遇之位不当也往厉必戒终不可长也六五密云不雨自我西郊公弋取彼在穴【小过者小者过于大也六得五位隂之盛也故密云不雨至于西郊也夫雨者隂布于上而阳薄之而不得通则蒸而为雨今艮止于下而不交焉故不雨也是故小畜尚往而亨则不雨也小过阳不上交亦不雨也虽隂盛于上未能行其施也公者臣之极也五极隂盛故称公也弋射也在穴者隐伏之物也小过者过小而难未大作犹在隐伏者也以隂质治小过能获小过者也故曰公弋取彼在穴也除过之道不在取之足及密云未能雨也　弋余职反】象曰密云不雨已上也【阳已上故止也】上六弗遇过之飞鸟离之凶是谓灾眚【小人之过遂至上极过而不知限至于亢也过至于亢将何所遇飞而不巳将何所托灾自已致复何言哉　眚生领反】象曰弗遇过之已亢也【离下坎上】既济亨小利贞初吉终乱彖曰既济亨小者亨也【既济者以皆济为义者也小者不遗乃为皆济故举小者以明既济也】利贞刚柔正而位当也【刚柔正而位当则邪不可以行矣故唯正乃利贞也】初吉柔得中也终止则乱其道穷也【柔得中则小者亨也柔不得中则小者未亨小者未亨虽刚得正则为未既济也故既济之要在柔得中也以既济为象者道极无进终唯有乱故曰初吉终乱不为自乱由止故乱故曰终止则乱也】象曰水在火上既济君子以思患而豫防之【存不忘亡既济不忘未济也】初九曳其轮濡其尾无咎【最处既济之初始济者也始济未涉于燥故轮曳而尾濡也虽未造易心无顾恋志弃难者也其于义也无所咎矣　曳以制反濡音儒造七报反易以豉反】象曰曳其轮义无咎也六二妇丧其茀勿逐七日得【居中履正处文明之盛而应乎五隂之光盛者也然居初三之闲而近不相得上不承三下不比初夫以光盛之隂处二阳之间近而不相得能无见侵乎故曰丧其茀也称妇者以明自有夫而它人侵之也茀首饰也夫以中道执乎贞正而见侵者众之所助也处既济之时不容邪道者也时既眀峻众又助之窃之者逃窜而莫之归矣量斯势也不过七日不须已逐而自得也　丧息浪反茀方弗反】象曰七日得以中道也九三髙宗伐鬼方三年克之小人勿用【处既济之时居文明之终履得其位是居衰末而能济者也故伐鬼方三年乃克也君子处之故能兴也小人居之遂丧邦也】象曰三年克之惫也六四繻有衣袽终日戒【繻宜曰濡衣袽所以塞舟漏也履得其正而近不与三五相得夫有隙之弃舟而得济者有衣袽也邻于不亲而得全者终日戒也　惫备拜反繻而朱反郑音须袽女居反丝袽也王音如】象曰终日戒有所疑也九五东邻杀牛不如西邻之禴祭实受其福【牛祭之盛者禴祭之薄者居既济之时而处尊位物皆济矣将何为焉其所务者祭祀而已祭祀之盛莫盛脩徳故沼沚之毛苹蘩之菜可羞于鬼神故黍稷非馨明徳惟馨是以东邻杀牛不如西邻之禴祭实受其福也　禴羊略反】象曰东邻杀牛不如西邻之时也【在于合时不在于丰也】实受其福吉大来也上六濡其首厉【处既济之极既济道穷则之于未济之于未济则首先犯焉过进不已则遇于难故濡其首也将没不久危莫先焉】象曰濡其首厉何可久也【坎下离上】未济亨小狐汔济濡其尾无攸利彖曰未济亨柔得中也【以柔处中不违刚也能纳刚健故得亨也】小狐汔济未出中也【小狐不能涉大川须汔然后乃能济处未济之时必刚健拔难然后乃能济汔乃能济未能出险之中】濡其尾无攸利不续终也【小狐虽能渡而无余力将济而濡其尾力竭于斯不能续终险难犹未足以济也济未济者必有余力也】虽不当位刚柔应也【位不当故未济刚柔应故可济】象曰火在水上未济君子以慎辨物居方【辨物居方令物各当其所也】初六濡其尾吝【处未济之初最居险下不可以济者也而欲之其应进则溺身未济之始始于既济之上六也濡其首犹不反至于濡其尾不知纪极者也然以隂处下非为进亢遂其志者也困则能反故不曰凶事在巳量而必困乃反顽亦甚矣故曰吝也】象曰濡其尾亦不知极也九二曳其轮贞吉【体刚履中而应于五五体隂柔应与而不自任者也居未济之时处险难之中体刚中之质而见任与拯救危难经纶屯蹇者也用健施难循难在正而不违中故曵其轮贞吉也】象曰九二贞吉中以行正也【位虽不正中以行正也】六三未济征凶利涉大川【以隂之质失位居险不能自济者也以不正之身力不能自济而求进焉丧其身也故曰征凶也二能拯难而已比之弃已委二载二而行溺可得乎何忧未济故曰利涉大川】象曰未济征凶位不当也九四贞吉悔亡震用伐鬼方三年有赏于大国【处未济之时而出险难之上居文明之初体乎刚质以近至尊虽履非其位志在乎正则吉而悔亡矣其志得行靡禁其威故曰震用伐鬼方也伐鬼方者兴衰之征也故每至兴衰而取义焉处文明之初始出于难其徳未盛故曰三年也五居尊以柔体乎文明之盛不夺物功者也故以大国赏之也】象曰贞吉悔亡志行也六五贞吉无悔君子之光有孚吉【以柔居尊处文明之盛为未济之主故必正然后乃吉吉乃得无悔也夫以柔顺文明之质居于尊位付与于能而不自役使武以文御刚以柔斯诚君子之光也付物以能而不疑也物则竭力功斯克矣故曰有孚吉】象曰君子之光其晖吉也上九有孚于饮酒无咎濡其首有孚失是【未济之极则反于既济既济之道所任者当也所任者当则可信之无疑而已逸焉故曰有孚于饮酒无咎也以其能信于物故得逸豫而不忧于事之废苟不忧于事之废而耽于乐之甚则至于失节矣由于有孚失于是矣故曰濡其首有孚失是也　晖许归反耽于南反】象曰饮酒濡首亦不知节也







　　周易注卷六
<经部,易类,周易注>
　　钦定四库全书
　　周易注卷七
　　晋　韩康伯　撰
　　周易繋辞上第七
　　天尊地卑乾坤定矣【乾坤其易之门户先明天尊地卑以定乾坤之体】卑髙以陈贵贱位矣【天尊地卑之义既列则涉乎万物贵贱之位明矣】动静有常刚柔断矣【刚动而柔止也动止得其常体则刚柔之分着矣】方以类聚物以羣分吉凶生矣【方有类物有羣则有同有异有聚有分顺其所同则吉乖其所趣则凶故吉凶生矣】在天成象在地成形变化见矣【象况日月星辰形况山川草木也悬象运转以成昏明山泽通气而云行雨施故变化见矣】是故刚柔相摩【相切摩也言隂阳之交感也　摩末何反】八卦相荡【相推荡也言运化之推移　荡音荡】鼓之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能【天地之道不为而善始不劳而善成故曰易简○大音泰易以豉反】易则易知简则易从易知则有亲易从则有功【顺万物之情故曰有亲通天下之志故曰有功】有亲则可乆有功则可大【有易简之德则能成可乆可大之功】可乆则贤人之德可大则贤人之业【天地易简万物各载其形圣人不为羣方各遂其业徳业既成则入于形器故以贤人目其德业】易简而天下之理得矣【天下之理莫不由于易简而各得顺其分位也】天下之理得而成位乎其中矣【成位况立象也极易简则能通天下之理通天下之理故能成象竝乎天地言其中则明竝天地也】
　　圣人设卦观象【此揔言也】系辞焉而明吉凶刚柔相推而生变化【系辞所以明吉凶刚柔相推所以明变化也吉凶者存乎人事也变化者存乎运行也】是故吉凶者失得之象也【由有失得故吉凶生】悔吝者忧虞之象也【失得之防者足以致忧虞而巳故曰悔吝】变化者进退之象也【徃复相推迭进退也】刚柔者昼夜之象也【昼则阳刚夜则隂柔始縂言吉凶变化而下别明悔吝昼夜者悔吝则吉凶之类昼夜亦变化之道吉凶之类则同因系辞而明变化之道则俱由刚柔而着故始縂言之下则明失得之轻重辨变化之小大故别序其义也】六爻之动三极之道也【三极三材也兼三材之道故能见吉凶成变化也○见贤遍反】是故君子所居而安者易之序也【序易象之次序】所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利【○乐音岳玩五乱反祐音又】
　　彖者言乎象者也【彖縂一卦之义也】爻者言乎变者也【爻各言其变也○爻音肴】吉凶者言乎其失得也悔吝者言乎其小疵也无咎者善补过也是故列贵贱者存乎位【爻之所处曰位六位有贵贱也○疵才斯反】齐小大者存乎卦【卦有小大也齐犹言辩也即彖者言乎象也】辩吉凶者存乎辞【辞爻辞也即爻者言乎变也言象所以明小大言变所以明吉凶故小大之义存乎卦吉凶之状见乎爻至于悔吝无咎其例一也吉凶悔吝小疵无咎皆生乎变事有小大故下歴言五者之差也】忧悔吝者存乎介【介纎介也王弼曰忧悔吝之时其介不可慢也即悔吝者言乎小疵也】震无咎者存乎悔【无咎者善补过也震动也故动而无咎存乎悔过也】是故卦有小大辞有险易【其道光明日大君子道消曰小之泰则其辞易之否则其辞险○易以防反否备鄙反】辞也者各指其所之易与天地准【作易以准天地】故能弥纶天地之道仰以观于天文俯以察于地理是故知幽明之故原始反终故知死生之说【幽明者有形无形之象死生者始终之数也】
　　精气爲物游魂爲变【精气烟煴聚而成物聚极则散游魂爲变也游魂言其游散也】是故知鬼神之情状【尽聚散之理则能知变化之道无幽而不通也】与天地相似故不违【德合天地故曰相似】知周乎万物而道济天下故不过【知周万物则能以道济天下也○知音智道如字郑云当作导】旁行而不流【应变旁通而不流淫也】乐天知命故不忧【顺天之化故曰乐也○乐音洛】安土敦乎仁故能爱【安土敦仁者万物之情也物顺其情则仁功赡矣○赡渉艳反】范围天地之化而不过【范围者拟范天地而周备其理也】曲成万物而不遗【曲成者乘变以应物不系一方者也则物宜得矣】通乎昼夜之道而知【通幽明之故则无不知也○知如字或音智】故神无方而易无体【自此以上皆言神之所爲也方体者皆系乎形器者也神则阴阳不测易则唯变所适不可以一方一体明】一隂一阳之谓道【道者何无之称也无不通也无不由也况之曰道寂然无体不可为象必有之用极而无之功显故至乎神无方而易无体而道可见矣故穷变以尽神因神以明道阴阳虽殊无一以待之在隂为无隂隂以之生在阳为无阳阳以之成故曰一隂一阳也○称尺证反】继之者善也成之者性也仁者见之谓之仁知者见之谓之知【仁者资道以见其仁知者资道以见其知各尽其分　知音智】百姓日用而不知故君子之道鲜矣【君子体道以为用也仁知则滞于所见百姓则日用而不知体斯道者不亦鲜矣故常无欲以观其妙始可以语至而言极也　鲜悉浅反】
　　显诸仁藏诸用【衣被万物故曰显诸仁日用而不知故曰藏诸用也　衣于既反被皮寄反】鼓万物而不与圣人同忧【万物由之以化故曰鼓万物也圣人虽体道以为用未能全无以为体故顺通天下则有经营之迹也】盛德大业至矣哉【夫物之所以通事之所以理莫不由乎道也圣人功用之母体同乎道盛徳大业所以能至】富有之谓大业【广大悉备故曰富有】日新之谓盛德【体化合变故曰日新】生生之谓易【隂阳转易以成化生】成象之谓干【拟干之象】效法之谓坤【效坤之法】极数知来之谓占通变之谓事【物穷则变变而通之事之所由生也】隂阳不测之谓神【神也者变化之极妙万物而为言不可以形诘者也故曰隂阳不测尝试论之曰原夫两仪之运万物之动岂有使之然哉莫不独化于大虗欻尔而自造矣造之非我理自□应化之无主数自冥运故不知所以然而况之神是以明两仪以太极爲始言变化而称极乎神也夫唯知天之所爲者穷理体化坐忘遗照至虗而善应则以道爲称不思而览则以神爲名盖资道而同乎道由神而冥于神也　欻况勿反】夫易广矣大矣以言乎逺则不御【穷幽极深无所止也　御鱼吕反】以言乎迩则静而正【则近而当】以言乎天地之间则备矣夫干其静也专其动也直是以大生焉【专专一也直刚正也】夫坤其静也翕其动也辟是以广生焉【翕敛也止则翕敛其气动则辟开以生物也干统天首物为变化之元通乎形外者也坤则顺以承阳功尽于巳用止乎形者也故干以专直言乎其材坤以翕辟言乎其形　翕虗级反辟婢亦反】广大配天地变通配四时隂阳之义配日月易简之善配至德【易之所载配此四义】子曰易其至矣乎夫易圣人所以崇德而广业也【穷理入神其德崇也兼济万物其业广也】知崇礼卑【知以崇爲贵礼以卑为用知音智】崇效天卑法地【极知之崇象天髙而统物备礼之用象地广而载物也】天地设位而易行乎其中矣【天地者易之门戸而易之爲义兼周万物故曰行乎其中矣】成性存存道义之门【物之存成由乎道义也】
　　圣人有以见天下之而拟诸其形容象其物宜【干刚坤柔各有其体故曰拟诸形容　仕责反】是故谓之象圣人有以见天下之动而观其会通以行其典礼【典礼适时之所用】系辞焉以断其吉凶是故谓之爻言天下之至而不可恶也言天下之至动而不可乱也【易之为书不可逺也恶之则逆于顺错之则乖于理　断丁乱反恶也音亚又乌路反郑乌洛反逺袁万反恶乌路反错七各反】拟之而后言议之而后动拟议以成其变化【拟议以动则尽变化之道】鸣鹤在隂其子和之我有好爵吾与尔靡之【鹤鸣则子和脩诚则物应我有好爵与物散之物亦以善应也明拟议之道继以斯义者诚以吉凶失得存乎所动同乎道者道亦得之同乎失者失亦违之莫不以同相顺以类相应动之斯来绥之斯至鹤鸣于隂气同则和出言戸庭千里或应出言犹然况其大者乎千里或应况其迩者乎故夫忧悔吝者存乎纎介定失得者慎于枢机是以君子拟议以动慎其微也　和胡卧反靡亡池反又亡彼反】子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行乎迩见乎逺言行君子之枢机【枢机制动之主　行下孟反见贤遍反】枢机之荣辱之主也言行君子之所以动天地也可不慎乎同人先号咷而后笑子曰君子之道或出或处或黙或语二人同心其利断金【同人终获后笑者以有同心之应也夫所况同者岂系乎一方哉君子出处黙语不违其中则其迹虽异道同则应　号戸羔反咷道羔反黙亡北反断丁乱反又丁管反】同心之言其臭如兰
　　初六借用白茅无咎子曰苟错诸地而可矣借之用茅何咎之有慎之至也夫茅之爲物薄而用可重也慎斯术也以徃其无所失矣劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也亢龙有悔子曰贵而无位髙而无民贤人在下位而无辅是以动而有悔也不出戸庭无咎子曰乱之所生也则言语以爲阶君不密则失臣臣不密则失身几事不密则害成是以君子慎密而不出也子曰作易者其知盗乎【言盗亦乘衅而至也　借在夜反茅卯交反错七故反慎时震反】易曰负且乘致宼至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致宼至盗之招也　【乘也者如字一绳证反藏才浪反冶音也】大衍之数五十其用四十有九【王弼曰演天地之数所頼者五十也其用四十有九则其一不用也不用而用以之通非数而数以之成斯易之大极也四十有九数之极也夫无不可以无明必因于有故常于有物之极而必明其所由之宗也　衍延善反演也】分而爲二以象两挂一以象三揲之以四以象四时归竒于扐以象闰五岁再闰故再扐而后挂【竒况曰揲之余不足复揲者也分而为二既揲之余合挂于一故曰再扐而后挂凡闰者十九年七闰为一章五歳再闰者二故略举其凡也　挂卦买反王音卦揲时设反竒纪宜反扐郎得反】天数五【五竒也】地数五【五耦也】五位相得而各有合【天地之数各五五数相配以合成金木水火土】天数二十有五【五竒合为二十五】地数三十【五耦合为三十】凡天地之数五十有五此所以成变化而行鬼神也【变化以此成鬼神以此行】干之策二百一十有六【阳爻六一爻三十六策六爻二百一十六策】坤之策百四十有四【隂爻六一爻二十四策六爻百四十四策】凡三百有六十当期之日二篇之策万有一千五百二十当万物之数也【二篇三百八十四爻隂阳各半合万一千五百二十策　期音基】是故四营而成易【分而爲二以象両一营也挂一以象三二营也揲之以四三营也归竒于扐四营也】十有八变而成卦八卦而小成引而伸之【伸之六卜四卦】触类而长之天下之能事毕矣显道【显明也　长丁丈反】神德行【由神以成其用行下孟反】是故可与酬酢可与祐神矣【可以应对万物之求助成神化之功也酬酢犹应对也酬市由反又音畴酢在洛反祐音又】
　　子曰知变化之道者其知神之所爲乎【夫变化之道不爲而自然故知变化者则知神之所为】易有圣人之道四焉以言者尚其辞以动者尚其变以制器者尚其象以卜筮者尚其占【此四者存乎器象可得而用也】是以君子将有爲也将有行也问焉而以言其受命也如响无有逺近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无爲也寂然不动感而遂通天下之故非天下之至神其孰能与于此【夫非忘象者则无以制象非遗数者无以极数至精者无筹策而不可乱至变者体一而无不周至神者寂然而无不应斯盖功用之母象数所由立故曰非至精至变至神则不得与于斯也　与音预参七南反错七各反综宗统反】夫易圣人之所以极深而研几也唯深也故能通天下之志唯防也故能成天下之务【极未形之理则曰深适动防之会则曰几　几本作机几防也】唯神也故不疾而速不行而至子曰易有圣人之道四焉者此之谓也【四者由圣道以成故曰圣人之道】
　　天一地二天三地四天五地六天七地八天九地十【易以极数通神明之德故明易之道先举天地之数也】子曰夫易何爲者也夫易开物成务冒天下之道如斯而巳者也【冒覆也言易通万物之志成天下之务其道可以覆冒天下也　冒莫报反覆去声】是故圣人以通天下之志以定天下之业以断天下之疑是故蓍之德圎而神卦之德方以知【圆者运而不穷方者止而有定言蓍以圎象神卦以方象知也唯变所适无数不周故曰圎卦列爻分各有其体故曰方也　断丁乱反蓍音尸知音智分扶问反】六爻之义易以贡【贡告也六爻变易以告吉凶易以防反韩音亦】圣人以此洗心【洗濯万物之心洗悉殄反又悉礼反】退藏于密【言其道深微万物日用而不能知其原故白退藏于密犹藏诸用也】吉凶与民同患【表吉凶之象以同民所忧患之事故曰吉凶与民冋患也】神以知来知以藏徃【明蓍卦之用同神知也蓍定数于始于卦爲来卦成象于终于蓍爲徃徃来之用相成犹神知也】其孰能与于此哉古之聦明叡知神武而不杀者夫【睱万物而不以威刑也○与音预杀所成反又所例反或如字夫音符】是以明于天之道而察于民之故是兴神物以前民用【定吉凶于始也】圣人以此齐戒【洗心曰齐防患曰戒　齐侧皆反】以神明其德夫是故阖戸谓之坤【坤道包物　阖胡腊反】辟戸谓之干【乾道施生　辟亦婢反】一阖一辟谓之变徃来不穷谓之通见乃谓之象【兆见曰象见贤遍反】形乃谓之器【成形曰器】制而用之谓之法利用出入民咸用之谓之神是故易有大极是生两仪【夫有必始于无故大极生两仪也大极者无称之称不可得而名取其有之所极况之大极者也　大音泰称尺证反】两仪生四象四象生八卦【卦以象之】八卦定吉凶【八卦既立则吉凶可定】吉凶生大业【既定吉凶则广大悉备】是故法象莫大乎天地变通莫大乎四时县象着明莫大乎日月崇髙莫大乎富贵【位所以一天下之动而济万物　县音】备物致用立成器以爲天下利莫大乎圣人探索隐钩深致逺以定天下之吉凶成天下之亹亹者莫大乎蓍是故天生神物圣人则之天地变化圣人效之天垂象见吉凶圣人象之河出圗洛出书圣人则之易有四象所以示也系辞焉所以告也定之以吉凶所以断也易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也　【探吐南反色白反亹亡伟反见贤遍反】子曰书不尽言言不尽意然则圣人之意其不可见乎子曰圣人立象以尽意设卦以尽情僞系辞焉以尽其言变而通之以尽利【极变通之数则尽利也故曰易穷则变变则通通则久】鼔之舞之以尽神乾坤其易之緼邪【緼涧奥也　緼纡粉反又于愤反】乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变【因而制其会通适变之道也　上时掌反】推而行之谓之通【乘变而徃者无不通也】举而错之天下之民谓之事业【事业所以济物故举而错之于民　错七故反】是故夫象圣人有以见天下之而拟诸其形容象其物宜是故谓之象圣人有以见天下之动而观其会通以行其典礼系辞焉以断其吉凶是故谓之爻极天下之者存乎卦鼔天下之动者存乎辞【辞爻辞也爻以鼓动效天下之动也】化而裁之存乎变推而行之存乎通神而明之存乎其人【体神而明之不假于象故存乎其人　裁音才】黙而成之不言而信存乎德行【徳行贤人之徳行也顺足于内故黙而成之也体与理会故不言而信也　行下孟反】













　　周易注卷七
　　钦定四库全书
　　周易注卷八
　　晋　韩康伯　撰
　　周易繋辞下第八
　　八卦成列象在其中矣【备天下之象也】因而重之爻在其中矣【夫八卦备天下之理而未极其变故因而重之以象其动用拟诸形容以明治乱之宜观其所应以着适时之功则爻卦之义所存各异故爻在其中矣】刚柔相推变在其中矣繋辞焉而命之动在其中矣【刚柔相推况八卦相荡或否或泰系辞焉而断其吉凶况之六爻动以适时者也立卦之义则见于彖象适时之功则存之爻辞王氏之例详矣】吉凶悔吝者生乎动者也【有变动而后有吉凶】刚柔者立本者也变通者趣时者也【立本况卦趣时况爻】吉凶者贞胜者也【贞者正也一也夫有动则未免乎累殉吉则未离乎凶尽防通之变而不累于吉凶者其唯贞者乎老子曰王侯得一以为天下贞万变虽殊可以执一御也】天地之道贞观者也【明夫天地万物莫不保其贞以全其用也　观官焕反】日月之道贞明者也天地之动贞夫一者也夫干确然示人易矣夫坤隤然示人简矣【确刚貌也隤柔貌也乾坤皆恒一其德物由以成故简易也　确苦角反易以防反隤大回反】爻也者效此者也象也者像此者也爻象动乎内【兆数见于卦也】吉凶见乎外【失得騐于事也】功业见乎变【功业由变以兴故见乎变也】圣人之情见乎辞【辞也者各指其所之故曰情也】天地之大德曰生【施生而不为故能常生故曰大德也】圣人之大寳曰位【夫无用则无所寳有用则有所寳也无用而常足者莫妙乎道有用而道者莫大乎位故曰圣人之大实曰位】何以守位曰仁何以聚人曰财【财所以资物生也】理财正辞禁民爲非曰义　【禁音金又金鸩反】
　　古者包牺氏之王天下也仰则观象于天俯则观法于地观鸟兽之文与地之宜【圣人之作易无大不极无防不防大则取象天地细则观鸟兽之文与地之宜也　包又作庖白交反王于况反】近取诸身逺取诸物于是始作八卦以通神明之德以类万物之情作结绳而爲罔罟以佃以渔盖取诸离【离丽也罔罟之用必审物之所丽也鱼丽于水兽丽于山也　罟音古佃音田】包牺氏没神农氏作斲木爲耜揉木爲耒耒耨之利以教天下盖取诸益【制器致丰以益万物斲陟角反耜音似耒力对反耨奴豆反】日中爲市致天下之民聚天下之货交易而退各得其所盖取诸噬嗑【噬嗑合也市人之所聚异方之所合设法以合物噬嗑之义也　市时止反噬市制反嗑胡腊反】神农氏没黄帝尧舜氏作通其变使民不倦【通物之变故乐其器用不懈倦也】神而化之使民宜之易穷则变变则通通则乆【通变则无穷故可乆】是以自天祐之吉无不利黄帝尧舜垂衣裳而天下治盖取诸乾坤【垂衣裳以辨贵贱干尊坤卑之义也　祐音又】刳木爲舟剡木爲楫舟楫之利以济不通致逺以利天下盖取诸涣【涣者乘理以散动也　刳口孤反又口沟反剡以冉反楫将辄反徐音集】服牛乘马引重致逺以利天下盖取诸随【随随宜也服牛乘马随物所之各得其宜也】重门击柝以待暴客盖取诸豫【取其备豫重直龙反柝他洛反暴白报反】断木爲杵掘地爲臼臼杵之利万民以济盖取诸小过【以小用而济物也　防丁缓反又徒缓反杵昌吕反掘其月反】木爲弧剡木爲矢弧矢之利以威天下盖取诸睽【睽乖也物乖则争兴弧矢之用所以威乖争也　弧音胡剡以冉反睽苦圭反】上古穴居而野处后世圣人易之以宫室上栋下宇以待风雨盖取诸大壮【宫室壮大于穴居故制爲宫室取诸大壮也】古之葬者厚衣之以薪葬之中野不封不树丧期无数后世圣人易之以棺椁盖取诸大过【取其过厚　衣于既反数色具反】上古结绳而治后世圣人易之以书契百官以治万民以察盖取诸夬【夬决也书契所以决防万事也】是故易者象也象也者像也彖者材也【材才德也彖言成卦之材以统卦义也】爻也者效天下之动者也是故吉凶生而悔吝着也阳卦多隂隂卦多阳其故何也阳卦竒隂卦耦【夫少者多之所宗一者众之所归阳卦二隂故竒爲之君隂卦一阳故耦爲之主　竒纪宜反】其德行何也【辨隂阳二卦之徳行也　行下孟反】阳一君而二民君子之道也隂二君而一民小人之道也【阳君道也隂臣道也君以无为统众无为则一也臣以有事代终有事则二也故阳爻画竒以明君道必一隂爻画两以明臣体必二斯则隂阳之数君臣之辨也以一爲君君之徳也二居君位非其道也故阳卦曰君子之道隂卦曰小人之道也】易曰憧憧徃来朋从尔思【天下之动必归乎一思以求朋未能一也一以感物不思而至　憧昌容反】子曰天下何思何虑天下同归而殊途一致而百虑天下何思何虑【夫少则得多则惑涂虽殊其归则同虑虽百其致不二茍识其要不在博求一以贯之不虑而尽矣】日徃则月来月徃则日来日月相推而明生焉寒徃则暑来暑徃则寒来寒暑相推而歳成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也【精义物理之防者也神寂然不动感而遂通故能乘天下之微会而通其用也　屈丘勿反信音申蠖纡缚反又乌郭反蛰直立反】利用安身以崇德也【利用之道皆安其身而后动也精义由于入神以致其用利用由于安身以崇其徳理必由乎其宗事各本乎其根归根则寜天下之理得也若役其思虑以求动用忘其安身以徇功美则僞弥多而理愈失名弥美而累愈彰矣】过此以往未之或知也穷神知化德之盛也易曰困于石据于蒺蔾入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也【括结也君子待时而动则无结闗之患也　射食亦反隼恤允反墉音容括古活反闵五代反】子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可揜罪大而不可解易曰何校灭耳凶子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也子曰知几其神乎君子上交不谄下交不渎其知几乎【形而上者况之道形而下者况之器于道不冥而有求焉未离乎谄也于器不絶而有交焉未免乎渎也能无谄渎穷理者也　校胡孝反何河可反乂音河知音智鲜先善反折之舌反覆芳六反餗音速胜音升离力智反】几者动之微吉之先见者也【几者去无入有理而未形不可以名寻不可以形覩者也唯神也不疾而速感而遂通故能朗然照鉴于未形也合之木起于毫未吉凶之彰始于微兆故为吉之先见也　见贤遍反】君子见几而作不俟终日易曰介于石不终日贞吉介如石焉宁用终日断可识矣【定之于始故不待终日也断丁乱反】君子知微知彰知柔知刚万夫之望【此知几其神乎】子曰顔氏之子其殆庻防乎有不善未尝不知知之未尝复行也【在理则昧造形而悟顔子之分也失之于几故有不善得之于二不逺而复故知之未甞复行也　复行去声】易曰不逺复无只悔元吉【吉凶者失得之象也得二者于理不尽未至成形故得不逺而复舍凶之吉免夫祗悔而终获元吉只大也　只祁支反王音支舍音舍】天地絪緼万物化醇男女搆精万物化生易曰三人行则损一人一人行则得其友言致一也【致一而后化成也絪音因緼纡云反】子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶【夫虗己存诚则众之所不迕也躁以有求则物之所不与也易以防反迕五路反】
　　子曰乾坤其易之门邪干阳物也坤隂物也隂阳合德而刚柔有体以体天地之撰【撰数也　撰仕勉反】以通神明之德其称名也杂而不越【备物极变故其名杂也各得其序不相逾越况爻之辞也繇直救反下同】于稽其类其衰世之意邪【有忧患而后作易世衰则失得弥彰爻繇之辞所以辨失得故知衰世之意邪稽犹考也　稽古兮反】夫易彰徃而察来而微显阐幽【易无徃不彰无来不察而微以之显幽以之阐阐明也　阐昌善反】开而当名辨物正言断辞则备矣【开释爻卦使各当其名也理类辨明故曰断辞也　断丁乱反】其称名也小其取类也大【托象以明义因小以喻大】其防逺其辞文其言曲而中【变化无恒不可爲典要故其言曲而中也　中丁仲反】其事肆而隐【事显而理微也】因贰以济民行以明失得之报【贰则失得也因失得以通济民行故明失得之报也失得之报者得其会则吉乖其理则凶】
</div>
    <div class="pagination">
<a href="周易注.html">上一页</a><a href="周易注.html">1</a><span class="current-page">2</span><a href="周易注_page3.html">3</a><a href="周易注_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
