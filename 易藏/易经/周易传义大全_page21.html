<!DOCTYPE html>
<html>
<head>
    <meta charset="UTF-8">
    <title>周易传义大全 - 第 21 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 21 页/共 41 页</h1>
    <div class="content">　　象曰振恒在上大无功也
　　传居上之道必有恒德乃能有功若躁动不常岂能有所成乎居上而不恒其凶甚矣象又言其不能有所成立故曰大无功也【杨氏曰在下以入为常浚恒也在上以动为常振恒也在下而求浚非也在上而求振亦非也上六之振恒宜乎其无功也○中溪张氏曰上六居恒终震极之位而以震动为恒岂特凶而已矣而且大无功也天下本无事庸人自扰之是之谓矣○节斋蔡氏曰恒常也一体而含二义葢将自其不易者而观之则穷天地亘古今而不可变也自其不已者而观之则寒暑昼夜而其变未尝已也故知不易者则拘常知不已者则厌常皆不得恒之正也初柔拘常而过求乎常故凶上柔居终三四位不正皆偏乎不已者也或厌常或乱常故凶且吝唯二五居中几于得恒之正者然五位虽刚而爻柔故不能制义而凶二爻虽刚而位柔仅能久中无悔而皆非有得乎恒之正也语恒之正其唯彖乎○建安丘氏曰恒中道也中则能恒不中则不恒矣恒卦六爻无上下相应之义唯以二体而取中焉则恒之义见矣初在下体之下四在上体之下皆未及乎恒者故泥常而不知变是以初浚恒四田无禽也三在下体之上上在上体之上皆已过乎恒者故好变而不知常是以三不恒而上振恒也唯二五得上下体之中似知恒之义者而五位刚爻柔以柔中爲恒故不能制义而但爲妇人之吉二位柔爻刚以刚中为恒而居位不当亦不能尽守常之义故特言悔亡而已恒之道岂易言哉○隆山李氏曰咸恒二卦其彖甚善而六爻之义鲜有全吉者葢以爻而配六位则隂阳得失承乘逆顺之理又各不同故也】
　　【艮下干上】
　　传遯序卦恒者久也物不可以久居其所故受之以遯遯者退也夫久则有去相湏之理也遯所以继恒也遯退也避也去之之谓也为卦天下有山天在上之物阳性上进山高起之物形虽高起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之【一作避而去之】故为遯也
　　遯亨小利贞【遯徙困反】
　　传遯者隂长阳消君子遯藏之时也君子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂柔方长而未至于甚盛君子尚有迟迟致力之道不可大贞而尚利小贞也【白云郭氏曰二隂浸长不利君子进则否而遯则亨也○李氏曰遯亨虽遯也乃所以亨也○单氏曰三隂进而为否然后不利君子贞二隂方进而未至于否犹可小利贞也○中溪张氏曰遯字从豚从走埤雅曰豚防物而遁逸葢遯取豚之遁逸也遯退也隂进阳退此君子见几而作之时也然身之穷乃道之亨也自遯二而上更进一隂则不利君子贞无复小利贞之望矣】
　　本义遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守正不可以浸长之故而遂侵廹于阳也小谓隂柔小人也此卦之占与否之初二两爻相类【或问遯小利贞本义谓小人也按易中小字未有以为小人者如小利有攸徃与小贞吉之类皆大小之小耳未知此义如何朱子曰经文固无此例然以彖传推之则是指小人而言今当且依经而存传耳○建安丘氏曰遯亨为君子言也告君子使去不去则见害于小人矣安得亨小利贞为小人言也勉小人以正小人而不守正则凌廹乎君子虽已亦有所不利也卦辞止五字圣人虽为君子谋亦未尝不为小人谋也○云峯胡氏曰复临泰壮夬卦名皆主阳而言姤遯否观剥主隂而言可也然谓之姤者阳之势上盛而隂得遇之也谓之遯者隂之势浸长而阳当避之也圣人于隂卦主阳而言其爱君子之意可见矣复临泰皆曰亨阳之亨也遯亨疑若主隂之亨而言然其下曰小利贞为小人计也则遯亨为君子言也君子以遯为亨小人以静正为利本义于临卦谓二阳浸长以廹于隂于遯曰小人不可以浸长之故而遂侵廹于阳然则阳浸长而逼隂可也隂浸长而逼阳不可也隂阳之大分明矣本义又曰此卦之占与否初二两爻相类葢否初恶未形故戒以贞遯二隂犹未成否也故戒以利贞诚恐小者于此不知利贞遂至于否则不利君子贞也临遯之对曰利贞大壮遯之反曰利贞皆为君子谋也遯亦曰利贞者其犹冀小人可化而为君子也】
　　彖曰遯亨遯而亨也
　　传小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也【中溪张氏曰遯本无亨义葢以小人道长之时君子身虽退遯而道未尝不亨也故卦止曰遯亨彖则曰遯而亨也加一而字其义明矣】
　　刚当位而应与时行也
　　传虽遯之时君子处之未有必遯之义五以刚阳之德处中正之位又下与六二以中正相应虽隂长之时如卦之才尚当随时消长苟可以致其力无不至诚自尽以扶持其道未必于遯【一作退】藏而不为故曰与时行也【中溪张氏曰刚当位而应者以九居五而应乎二也二隂在下长而未骤四阳居上盛而未衰尚可与时消息以行其道未可专诿于遯藏而退避不为也】
　　本义以九五一爻释亨义【或问遯亨遯而亨也分明是说能遯便亨下靣更说刚当位而应与时行也是如何朱子曰此所以遯而亨也隂方防为他刚当位而应所以能知时而遯是能与时行不然便是与时背也○兰氏廷瑞曰九五阳刚当位下应六二与时之义也○临川呉氏曰彖辞遯亨为四阳言也彖传专言九五者九五四阳之统得处遯之宜有致亨之道也○隆山李氏曰隂阳寒暑之运各有时方隂道长盛乃小人得势之时君子要湏隐忍逊避以待天定终以必胜不然不胜其忿尽力以抗之是不知天时必取凶败犹汉元成之时宏恭石显得势于内而萧望之刘向朱云之徒不逊其迹以避终以及祸桓灵之际曹节王甫得志于内而李膺陈蕃窦武之徒不逊其迹以避终被诛戮此遯之时刚当位而应者葢所以随时用权也】
　　小利贞浸而长也【长丁丈反】
　　本义以下二隂释小利贞【或问小利贞浸而长也是见其浸长故设戒令其贞正且以寛君子之患然亦是他之福朱子曰是如此此与否初二爻相似○问小利贞以彖辞小利贞浸而长也之语观之则小当为隂柔之小人如小徃大来小过小畜之小言君子能遯则亨小人则利于守正不可以浸长之故而侵廹于阳也此与程传遯者隂之始长君子知防故当深戒而圣人之意未便遽已故有与时行小利贞之教之意不同曰若如程传所言则于刚当位而应与时行也之下当云止而健隂进而长故小利贞今但言小利贞浸而长也而不言隂进而长则小指隂小之小可知况当遯去之时事势已有不容正之者程说虽善而有不通矣○临川呉氏曰小者利于正以其浸而长以消阳也于斯时也君子其可以不遯乎○中溪张氏曰隂柔之道利于守贞不可以浸长之势而侵廹乎阳刚浸长者如水之浸物以渐而长也况二阳为临二隂为遯遯者临之反对也临之彖曰刚浸而长遯之彖不曰柔浸而长而止曰浸而长者葢刚之长可言也柔之长不可言也】
　　遯之时义大矣哉
　　传当隂长之时不可大贞而尚小利贞者葢隂长必以浸渐未能遽盛君子尚可小贞其道所谓小利贞扶持使未遂亡也遯者隂之始长君子知防故当深戒而圣人之意未便【一作使】遽已也故有与时行小利贞之敎圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其暂安苟得为之孔孟之所屑为也王允谢安之于汉晋是也若有可变之道可亨之理更不假言也此处遯时之道也故圣人赞其时义大矣哉或久或速其义皆大也【朱子曰伊川说小利贞云尚可以有为隂已浸长如何可以有为所说王允谢安之于汉晋恐也不然允是算杀了董卓谢安是乘王敦之老病皆是他衰防时节不是浸长之时也兼他是大臣亦如何去此为在下位有为之兆者则可以去大臣任国安危君在与在君亡与亡如何去】
　　本义隂方浸长处之为难故其时义为尤大也【双湖胡氏曰遯以二隂之长成卦以四阳之遯得名易为君子谋名卦必以阳为主如是则时义之大亦以阳之能遯为大也○云峯胡氏曰遯与旅之时皆非顺境也故本义皆曰处之为难时在天义在我观君子所处可以知其义之大也】
　　象曰天下有山遯君子以远小人不恶而严【逺袁万反】传天下有山山下【一作上】起而乃止天上进而相违是遯避之象也君子观其象以避逺乎小人逺小人之道若以恶声厉色适足以致其怨忿唯在乎矜庄威严使知敬畏则自然逺矣本义天体无穷山高有限遯之象也严者君子自守之常而小人自不能近【或问遯字虽是逃隐大抵亦取逺去之意天上山下相去势甚辽絶象之以君子逺小人则君子如天小人如山相絶之义湏是如此方得所以六爻在上而渐逺者愈善也朱子曰恁地推亦好○童溪王氏曰遯之象有取于天下有山云者天非有心而与山较高下也而山之于天自有不可侵不可及之势焉故为遯之象君子之于小人也亦然○中溪张氏曰天之与山势本辽絶自下观之山之巅即天也乃登山之巅以观天而天愈高愈逺愈不可及矣此遯之象也君子善于退遯故以逺小人为事使之自不可近不待恶声之至而凛乎有不可犯之严则小人自逺矣不恶而严即不怒而威也逺小人亦敬小人而逺之之意逺小人艮止之象不恶而严干刚之象○云峯胡氏曰天之穷也非以逺山山自絶于天君子之严也非以絶小人小人自絶于君子】
　　初六遯尾厉勿用有攸徃
　　传他卦以下为初遯者徃遯也在前者先进故初乃为尾尾在后之物也遯而在后不及者也是以危也初以柔处防既已后矣不可徃也徃则危矣防者易于晦藏徃既有危不若不徃之无灾也本义遯而在后尾之象危之道也占者不可以有所徃但晦处静俟可免灾耳【或问遯尾厉勿用有攸徃者言不可有所徃但当晦处静俟耳此意如何朱子曰程传作不可徃谓不可去也言遯已后矣不可徃徃则危徃既危不若不徃之为无灾某窃以为不然遯而在后尾也既已危矣岂可更不徃乎若作占辞防尤分明又曰遯尾厉到这时节去不及了所以危厉不可有所徃只得防他如何贤人君子有这般底多○节斋蔡氏曰遯刚退也以柔居下见刚者遯亦从而遯凡从物者必居后故曰尾不当遯而遯故厉勿用有攸徃以其质居其时不可遯也】
　　象曰遯尾之厉不徃何灾也
　　传见几先遯固为善也遯而为尾危之道也徃既有危不若不徃而晦藏可免于灾处防故也古人处防下隐乱世而不去者多矣
　　六二执之用黄牛之革莫之胜说【胜音升说传如字本义吐活反】传二与五为正应虽在相违遯之时二以中正顺应于五五以中正亲合于二其交自固黄中色牛顺物革坚固之物二五以中正顺道相与其固如执系之以牛革也莫之胜说谓其交之固不可胜言也在遯之时故极言之本义以中顺自守人莫能觧必遯之志也占者固守亦当如是【朱子曰此言象而占在其中六二亦有此德也○三山呉氏曰六二居大臣之位任国家之责不当遯者也故六二不言遯○云峯胡氏曰五在上得中二以中顺固结之有黄牛之革之象莫之胜说喜二之从五者固也○双湖胡氏曰遯以二隂之长成卦而以四阳之遯得名故初遯则厉二不言遯三四五上皆言遯岂非以隂爻无取于遯之义欤】
　　象曰执用黄牛固志也
　　传上下以中顺之道相固结其心志甚【一作其】坚如执之以牛革也
　　九三系遯有疾厉畜臣妾吉【畜许六反】
　　传阳志说隂三与二切比系乎二者也遯贵速而逺有所系累则安能速且逺也害于遯矣故为有疾也遯而不速是以危也臣妾小人女子懐恩而不知义亲爱之则忠其上系恋之私恩懐小人女子之道也故以畜养臣妾则得其心为吉也然君子之待小人亦不如是也三与二非正应以昵比相亲非待君子之道若以正则虽系不得为有疾蜀先主之不忍弃士民是也虽危为无咎矣【或问伊川曰系恋之私恩懐小人女子之道也故以畜飬臣妾则得其心为吉也小人女子近之则不逊逺之则怨若专以私恩懐之未必不有悔吝而此爻以为吉何耶朱子曰此爻不可大事但可畜臣妾耳御下而有以懐之未为失正但恐所以懐之者失其正耳○问传言待臣妾之道君子之待小人亦不如是如何曰君子小人便不可相对更不可与相接若臣妾是终日在自家脚手头若无以系之则望望然去矣】
　　本义下比二隂当遯而有所系之象有疾而危之道也然以畜臣妾则吉葢君子之于小人唯臣妾则不必其贤而可畜耳故其占如此【进斋徐氏曰系恋也比乎二隂宜遯而系故曰系遯遯之为义宜逺小人以阳附隂有所系恋不能逺害故有疾柔将剥刚故有危臣妾谓二隂之系遯以畜臣妾则吉施于大事则不可也○中溪张氏曰艮为阍寺臣妾之象○厚斋冯氏曰干三阳所以得遯而避二隂之长者以有九三以止之也今九三为二隂所拘系而不得脱将为隂柔所薄而元气危矣能如人主之畜臣妾柔而服之使二隂止于内而不徃乃吉道也作易者以隂阳消长之防寄之九三忧之治之其所以为君子虑者不其周乎○节初齐氏曰剥五天子也故称宫人宠遯三诸侯也故称畜臣妾大概待小人之道当如此耳故彼无咎而此吉】
　　象曰系遯之厉有疾也畜臣妾吉不可大事也传遯而有系累必以困致危其有疾乃也葢力亦不足矣以此昵爱之心畜养臣妾则吉岂可以当大事乎【厚斋冯氏曰困也觧厉字○中溪张氏曰二隂浸长于下以势观之九三不可以不遯当遯而系故有疾而厉至于乏也为九三者唯当以刚自守止在下之二隂而畜之以臣妾之道然后获吉又岂可当大事乎况遯为二隂之卦浸长不已九三一变而为六三则遯其否矣可不谨哉】
　　九四好遯君子吉小人否【好呼报反否传音鄙本义方有反】
　　传四与初为正应是所好爱者也君子虽有所好爱义苟当遯则去而不疑所谓克已复礼以道制欲是以吉也小人则不能以义处昵于所好牵于所私至于防辱其身而不能已故在小人则否也否不善也四干体能刚断者圣人以其处隂而有系故设小人之戒恐其失于正也本义下应初六而干体刚徤有所好而能絶之以遯之象也惟自克之君子能之而小人不能故占者君子则吉而小人否也【厚斋冯氏曰有情好而遯以义制欲而必去之象○中溪张氏曰九四与初六为正应是四与初有交好也故曰好遯君子虽其心有所好义之当遯则必刚絶其私爱勇退而不顾所以吉也小人溺于私好则不能遯故否也○云峯胡氏曰三比隂四应隂本义于三则曰遯而有所系于四曰有所好而絶之以遯何也皆因下文而言也系遯之下曰有疾厉为其有所系故阳将为隂所系而元气危也好遯之下曰君子吉有所好而能絶之以遯惟刚徤自克之君子能之小人不能也然九刚可为君子四柔亦能为小人在其所处何如耳故设小人之戒】
　　象曰君子好遯小人否也
　　传君子虽有好而能遯不失于义小人则不能胜其私意而至于不善也【侯氏曰君子刚断故能舍之小人系恋必不能也】
　　九五嘉遯贞吉
　　传九五中正遯之嘉美者也处得中正之道时止时行乃所谓嘉美也故为贞正而吉九五非无系应然与二皆以中正自处是其心志及乎动止莫非中正而无私系之失所以为嘉也在彖则概言遯时故云与时行小利贞尚有济遯之意于爻至五遯将极矣故唯以中正处遯言之遯【一无遯字】非人君之事故不主君位言然人君之所避逺乃遯也亦在中正而已本义刚阳中正下应六二亦柔顺而中正遯之嘉美者也占者如是而正则吉矣【或问九五嘉遯以阳刚中正渐向遯极故为嘉美未是极处故戒以贞正则吉朱子曰是如此便是刚当位而应处是去得恰好时节小人亦未嫌自家只是自家合去莫见小人不嫌却与相接而不去便是不好所以戒约他贞正始得○汉上朱氏曰刚中处外可行则行不复而徃不柔而应不安于疾不系于情好遯之至美也○赵氏善誉曰九五当位虽与二应而与时偕行当遯则遯不必专于应也岂非遯之嘉美者与○云峯胡氏曰非正应而相昵曰系以中正而相应曰嘉随九五孚于嘉葢因六三之系而见也然则此之嘉遯亦因三之系而见欤】
　　象曰嘉遯贞吉以正志也
　　传志正则动必由正所以为遯之嘉也居中得正而应中正是其志正也所以为吉人之遯也止也唯在正其志而已矣【白云郭氏曰以正志者九五嘉遯随而不流无系也无执也无好也不事于外正其在我之志而已此其所以为嘉也○云峯胡氏曰二以隂应阳其志当坚五以阳从隂其志当正】
　　上九肥遯无不利
　　传肥者充大寛裕之意遯者唯飘然逺逝无所系滞之为善上九干体刚断在卦之外矣又下无所系是遯之逺而无累可谓寛绰有余裕也遯者穷困之时也善处则为肥矣其遯如此何所不利本义以刚阳居卦外下无系应遯之远而处之裕者也故其象占如此肥者寛裕自得之意【节斋蔡氏曰遯者阳避隂君子所以逺小人贵速不贵迟贵逺不贵近上九去柔最逺高而无应刚而能决遯之速者也故无不利○开封耿氏曰阳道常饶其或损者隂剥之也本爻超然处外不累于隂无有疾厉故称肥焉○王氏湘卿曰遯以最深为美故四之好不如五之嘉五之嘉不如上之肥○云峯胡氏曰三且遯且系依违牵制非遯而亨者也遯而亨其唯干之三爻乎干为天与山絶逺故皆得于遯非特刚徤之力亦其界限素严故能飘然逺逝而无碍上以阳居卦外尤其寛裕自得者三与二非应而系故疾上与二隂无应无系故肥肥者疾之反也】
　　象曰肥遯无不利无所疑也
　　传其遯之远无所疑滞也葢在外则已逺无应则无累故为刚决无疑也【云峯胡氏曰三有所系则疾上无所疑故肥○诚斋杨氏曰上九以刚徤之极居遯世无位之地遯之首者也自非道德之丰腴仁义之膏泽安能去之无不利决之无所疑乎○中溪张氏曰非心广体胖刚而善断者不能决然遯去而无所疑也○平庵项氏曰下三爻艮也主于止故为不徃为执革为系遯上三爻干也主于行故为好遯为嘉遯为肥遯也○建安丘氏曰遯刚退也二隂长而四阳退也而六二乃遯之所以为遯者故此爻不言遯而曰执之用黄牛之革莫之胜说葢恐其廹阳之遯也遯贵速而逺缓则不能去矣其上四刚爻三与二最近系而不能遯故曰系遯有疾厉四逺二而应初则为好遯而有小人之戒五得中而应二则为嘉遯而有贞吉之戒以皆有累于隂也至上则与二逺且无应于内遯之从容优裕者故曰肥遯无不利惟初与二同体位在众阳之后则又以不遯为无灾也】



　　周易传义大全卷十二
<经部,易类,周易传义大全>
　　钦定四库全书
　　周易传义大全卷十三　　明　胡广等　撰
　　【干下震上】
　　传大壮序卦遯者退也物不可以终遯故受之以大壮遯为违去之义壮为进盛之义遯者隂长而阳遯也大壮阳之壮盛也衰则必盛消息【一作长】相须故既遯则必壮大壮所以次遯也为卦震上干下干刚而震动以刚而动大壮之义也刚阳大也阳长已过中矣大者壮盛也又雷之威震而在天上亦大壮之义也【汉上朱氏曰阳动于复长于临交于泰至四而后壮泰不言壮者阴阳敌也犹人之血气方刚故曰大壮○云峰胡氏曰三画卦初为少二为壮三为究六画卦初二为少三四为壮泰不言者阴阳敌也以四阳上升而动于外乃谓之壮如大畜大过皆四阳故谓之大○杨氏曰姤者女之壮也大壮者阳之壮也阴阳之理迭为羸壮彼羸则此壮彼壮则此羸女而壮者非女之所宜阳而壮者则为阳之常理大壮之时四阳过于泰矣二隂而当四阳之进则阳者壮而隂者羸矣○庸斋赵氏曰四阳在下而进至上卦矣干健上升而震动于外其壮孰大于此】
　　大壮利贞
　　传大壮之道利于贞正也大壮而不得其正强猛之为耳非君子之道壮盛也本义大谓阳也四阳盛长故为大壮二月之卦也阳壮则占者吉亨不假言但利在正固而已【建安丘氏曰遯小利贞小者利于贞也指二隂言大壮利贞大者利于贞也指四阳言隂之进不正则小人得以陵君子阳之进不正则君子不能胜小人皆扶阳抑隂之意也○中溪张氏曰大者阳也壮者强盛也六爻之卦三隂三阳则小大均等至于四阳浸长则大壮于小故名大壮然大壮之道利于贞正不得其正又奚利哉○双湖胡氏曰四阳爻初三正二四不正而云利贞者戒之也而成卦之主又重在九四一爻然则戒四尤切也四虽不正圣人方喜其震动得时故但戒之○云峰胡氏曰复临泰阳长于内皆言亨大壮阳自内而达于外亨不待言利贞自一阳至于四阳而动而进正也亦不可以刚动而进遂失其正也观四隂不取少者之壮而以二阳在上为观大壮则以四阳为大者之壮而犹恐大者或失其正小者得以乘之也戒以利贞其拳拳君子之意可知矣】
　　彖曰大壮大者壮也刚以动故壮
　　传所以名大壮者谓大者壮也阴为小阳爲大阳长以盛是大者壮也下刚而上动以干之至刚而动故为大壮为大者壮与壮之大也本义释卦名义以卦体言则阳长过中大者壮也以卦德言则干刚震动所以壮也【中溪张氏曰大壮者阳壮也内卦干不变外卦本坤干一索于坤而得震干刚而震动所以壮也】
　　大壮利贞大者正也正大而天地之情可见矣
　　传大者既壮则利于贞正正而大者道也极正大之理则天地之情可见矣天地之道常乆而不已者至大至正也正大之理学者默识心通可也不云大正而云正大恐疑为一事也本义释利贞之义而极言之【朱子曰大壮利贞是利于正也所以大者以其正也既正且大则天地之情不过于正大○问大者正与正大不同上大字是指阳下正大是説理曰然亦缘上面有大者正字方説此○问如何见天地之情曰正大便见得天地之情天地只是正大未尝有些子邪处○节初齐氏曰大者壮以气言也大者正以理言也○进斋徐氏曰大者壮乃壮之本体也而大者正则所以用壮之道也正大而天地之情可见则又推极其理而言之也○隆山李氏曰大而利贞乃天地之情也孔子赞彖非独大壮如咸恒萃皆曰天地万物之情可见岂非因诸卦利贞之象而论天地之至情者乎○建安丘氏曰心动物也情则心之动而见于外者也复震下坤上静中有动故曰见天地之心大壮干下震上动已发于外故曰见天地之情此以动有内外而为心情之别也○中溪张氏曰复雷在地中则天地生物之机伏而未露圣人有以见其心大壮雷在天上则天地生物之心已达于外圣人有以见其情也○云峰胡氏曰心未易见故疑其辞曰复其见天地之心乎情则可见矣故直书之人能情天地之情动孰非礼人能心天地之心动之端孰非仁愚尝谓孟子养气之论自此而出大者壮也刚以动即是其为气也至大至刚大者正也即是以直飬而无害】
　　象曰雷在天上大壮君子以非礼弗履
　　传雷震于天上大而壮也君子观大壮之象以行其壮君子之大壮者莫若克己复礼古人云自胜之谓强中庸于和而不流中立而不倚皆曰强哉矫赴汤火蹈白刃武夫之勇可能也至于克己复礼则非君子之大壮不可能也故云君子以非礼弗履本义自胜者强【或问伊川以为自胜者强非君子之大壮不可能也又引中庸四説强哉矫以为证其义是如此否朱子曰固是雷在天上是甚生威严人之克己能如雷在天上则威严果决以去其恶而必为善若半上落下则不济事何以为君子须是如雷在天上方能克去非礼○中溪张氏曰雷之威本震而在天上乃雷声之壮盛者也君子有浩然之气刚大以直其动以天然后能非礼弗履苟非礼而履则犹雷非时而震又何足以为君子之大壮哉○建安丘氏曰非礼勿履者复之事也至大壮则动皆天理无待于勿故君子以非礼弗履勿者禁止之辞弗者则自不爲矣○临川吴氏曰君子之非礼弗履唯刚健以动者能之礼者天之理而其用卑下干在下之象也履者足之所践如雷行所过震在上之象也○云峰胡氏曰胜人者血气之强自胜者义理之强也】
　　初九壮于趾征凶有孚
　　传初阳刚干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行况在下乎故征则其凶有孚孚信也谓以壮徃则得凶可必也本义趾在下而进动之物也刚阳处下而当壮时壮于进者也故有此象居下而壮于进其凶必矣故其占又如此【进斋徐氏曰趾在下初象三刚在前未可进也趾进则进犯于刚而其凶必矣○缙云冯氏曰人行趾先动古人之始事必踌躇进退孙以出之期于成事今壮于趾是始事而用壮进鋭如此何为不凶○兰氏廷瑞曰壮之初九与夬之初九一也或为趾或为前趾何也曰夬五阳已盛将决一隂初九前徃而不可遏故谓之前趾而戒之以徃不胜为咎大壮则四阳虽壮而二隂未全消未可即徃故谓之趾而直继之以征凶有孚也○云峰胡氏曰贲初亦以趾取象本义曰刚德明体自贲于下此不取其刚德健德何也亦唯其时而已贲饰也贲之时而在下自饰其所以行可也壮之时而在下欲进而必行不可也易有变例壮初与三以阳居阳正也而曰凶曰厉当刚壮之时不可过于刚况刚居下而欲壮于进不特曰凶而曰有孚言其凶之可必也】
　　象曰壮于趾其孚穷也
　　传在最下而用壮以行可必信其穷困而凶也本义言必穷困【中溪张氏曰其孚穷者葢征则有必然困穷之理也】
　　九二贞吉
　　传二虽以阳刚当大壮之时然居柔而处中是刚柔得中不过于壮得贞正而吉也或曰贞非以九居二为戒乎曰易取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣本义以阳居隂已不得其正矣然所处得中则犹可因以不失其正故戒占者使因中以求正然后可以得吉也【双湖胡氏曰九二不正而云贞吉者戒之以正则吉也若匪正则有凶矣○刘氏曰二之应五以阳刚承柔用刚得中乃能贞吉四刚不中故必贞吉而后悔亡○白云郭氏曰卦辞言利贞指九二也然九二以刚而居下体之中未能究天德之用故但曰贞吉而已若九二者葢非礼弗履之士也○云峰胡氏曰易春秋美恶不嫌同辞九二因中得正曰贞吉许之也九四不中不正曰贞吉戒之也】
　　象曰九二贞吉以中也
　　传所以贞正而吉者以其得中道也中则不失正况阳刚【一有壮字】而干体乎【临川吴氏曰中则无过不恃其壮而猛进也○中溪张氏曰中立而不倚强哉矫九二有焉】
　　九三小人用壮君子用罔贞厉羝羊触藩羸其角传九三以刚居阳而处壮又当干体之终壮之极者也极壮如此在小人则为用壮在君子则为用罔小人尚力故用其壮勇君子志刚故用罔罔无也犹云蔑也以其至刚蔑视于事而无所忌惮也君子小人以地言如君子有勇而无义为乱刚柔得中则不折不屈施于天下而无不宜苟刚之太过则无和顺之德多伤莫与贞固守此则危道也凡物莫不用其壮齿者齧角者触蹄者踶羊壮于首羝为喜触故取为象羊喜触藩篱以藩篱当其前也葢所当必触喜用壮如此必羸困其角矣犹人尚刚壮所当必用必至摧困也三壮甚如此而不至凶何也曰如三之为其徃足以致凶而方言其危故未及于凶也凡可以致凶而未至者则曰厉也本义过刚不中当壮之时是小人用壮而君子则用罔也罔无也视有如无君子之过于勇者也如此则虽正亦危矣羝羊刚壮喜触之物藩篱也羸困也贞厉之占其象如此【节斋蔡氏曰用壮无礼之勇也用罔不虑之决也处位不中而好进前犯乎刚固守乎此以为正则危矣大壮三四五爻有兑象兼二爻看亦有兑象兑为羊羝羊喜用其角而触者藩四也羸拘累纒绕也进则为四所困故以羝羊羸角为象○刘氏曰三欲应上而四隔之以重刚不中而锐于进凡用壮如此者未有不羸角○云峰胡氏曰大壮九三即遯九四两爻皆分君子小人在遯者其辞平在大壮者其辞危危九三之过刚也刚壮之时又过于刚小人用之为壮不足责君子用之蔑视天下之事虽正亦危矣三过刚而上遇四之刚故有羝羊触藩羸其角之象爻皆用象以为占此则因上文以贞厉为占又因以取贞厉之象○双湖胡氏曰圣人于九三一爻设君子小人两义亦如恒六五妇人吉夫子凶大有九三公用亨于天子小人弗克否六三小人吉大人否亨遯九四君子吉小人否之类非谓九三既为君子又为小人也】
　　象曰小人用壮君子罔也
　　传在小人则为用其强壮之力在君子则为用罔志气刚强蔑视于事靡所顾惮也本义小人以壮败君子以罔困【云峰胡氏曰恒九二惟悔亡二字而象曰能乆中大壮九二惟贞吉二字而象曰以中意正相似当刚壮之时以刚居柔则为中初九以刚居刚非中也故可必其穷困九三以刚居刚非中也故小人以此败君子以此困】
　　九四贞吉悔亡藩决不羸壮于大舆之輹
　　传四阳刚长盛壮已过中壮之盛也然居四为不正方君子道长之时岂可有不正也故戒以贞则吉而悔亡葢方道长之时小失则害亨进之势是有悔也若在他卦重刚而居柔未必不为善也大过是也藩所以限隔也藩篱决开不复羸困其壮也髙大之车轮輹强壮其行之利可知故云壮于大舆之輹輹轮之要处也车之败常在折輹輹壮则车强矣云壮于輹谓壮于进也輹与辐同本义贞吉悔亡与咸九四同占藩决不羸承上文而言也决开也三前有四犹有藩焉四前二隂则藩决矣壮于大舆之輹亦可进之象也以阳居隂不极其刚故其象占如此【朱子曰此卦如九二贞吉只是自守而不进九四藩决不羸壮于大舆之輹却是有可进之象此卦爻之好者葢以阳居隂不极其刚而前遇二隂有藩决之象所以为进非如九二前有三四二阳隔之不得进也○节斋蔡氏曰九四为壮之主以刚决柔壮之正者也位不当故有悔得正而吉其悔可亡藩五也决开也以刚决柔易而无困也輹在车之下所用以行者下乘三刚壮輹之象○中溪张氏曰四以上则震为大涂羣羊竝驱而前无羸困之患舆之行正在輹輹壮则大舆由大涂而徃四阳上进将为夬之决干之纯矣○云峰胡氏曰干九二既言见龙所以九四或跃在渊不必言龙则此上爻言羊故藩决不羸不复言羊贞吉悔亡与咸九四同占皆因占以设戒之辞但在咸之四以阳居隂不得其正故有憧憧往来之戒在壮之时以阳居隂又为不极其刚故有藩决不羸之喜大畜九二在三阳之中为六五所止故舆説輹壮九四在三阳之上六五不能止故壮于大舆之輹】
　　象曰藩决不羸尚往也
　　传刚阳之长必至于极四虽已盛然其往未止也以至盛之阳用壮而进故莫有当之藩决开而不羸困其力也尚往其进不已也【节斋蔡氏曰尚往者前无困沮可以上进也】
　　六五防羊于易无悔【易以防反一音亦旅卦同】
　　传羊羣行而喜触以象诸阳竝进四阳方长而竝进五以柔居上若以力制则难胜而有悔唯和易以待之则羣阳无所用其刚是防其壮于和易也如此则可以无悔五以位言则正以德言则中故能用和易之道使羣阳虽壮无所用也【程子曰防羊于易羊羣行而触物大壮众阳竝进六五以隂居位惟和易然后可以防羊易非难易之易乃和易乐易之易○中溪张氏曰五以柔处刚其位不当又値干阳下进之冲势不容遏故有防羊之象然柔而得中不与刚抗能以和易处之则众阳无所用其壮而强暴之气屈矣然则防羊虽五之不幸而于易亦五之善处也处以和易则不至有悔汉光武曰吾治天下以柔道六五之谓矣】
　　本义卦体似兑有羊象焉外柔而内刚者也独六五以柔居中不能抵触虽失其壮然亦无所悔矣故其象如此而占亦与咸九五同易容易之易言忽然不觉其亡也或作疆埸之埸亦通汉食货志埸作易【朱子曰防羊于易不若作疆埸之易汉食货志疆埸之埸正作易葢后面有防牛于易亦同此义○云峰胡氏曰诸家多以防羊爲下四阳本义独为五五互兑自有羊象观四隂有剥阳之势至四则曰观国之光观五也壮四阳有决隂之势至四则曰大舆之輹载五也凡若是者尊君也防羊于易又若人君自亡其刚而不与众阳较然亦尊君也旅上九防牛于易牛性顺上九以刚居极不觉失其所谓顺此曰防羊于易羊性刚六五以柔居中不觉失其所谓刚自失其壮故爻不言壮无悔与咸六五同亦非深许之辞】
　　象曰丧羊于易位不当也
　　传所以必用柔和者以阴柔居尊位故也若以阳刚中正得【一作居】尊位则下无壮矣以六五位不当也故设丧羊于易之义然大率治壮不可用刚夫君臣上下之势不相侔也苟君之权足以制乎下则虽有强壮跋扈之人不足谓之壮也必人君之势有所不足然后谓之治壮故治壮之道不可以刚也
　　上六羝羊触藩不能退不能遂无攸利艰则吉
　　传羝羊但取其用【一无用字】壮故阴爻亦称之六以阴处震终而当壮极其过可知如羝羊之触藩篱进则碍身退则妨角进退皆不可也才本阴柔故不能胜己以就义是不能退也阴柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰困必失其壮失其壮则反得【一有其字】柔弱之分矣是艰则得吉也用壮则不利知艰而处柔则吉也居壮之终有变之义也【或问传以艰字为遇艰困则失其壮而得柔弱之分故吉窃意不能退遂而无所利则是已艰困矣而又曰遇艰何也恐此艰字只作艰难其事而不敢求进不已则吉如大畜九三利艰贞之艰説如何朱子曰当如大畜之例】
　　本义壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也【朱子曰上六取喻甚巧葢壮终动极无可去处如羝羊之角挂于藩上不能退遂然艰则吉者毕竟有可进之理但必艰始吉耳○问大壮本好爻中所取却不好睽本不好爻中所取却好如六五对九二处非其位九四对上九本非相应都成好爻不知何故曰大壮便是过了才过便不好如睽卦之类却是易之取爻多为占者而言占法取变爻便是到此处变了所以困卦虽是不好然其间利用祭祀之属却都好问此正与见羣龙无首吉利永贞一殷曰然却是变了故如此○节斋蔡氏曰大壮之时刚者壮也柔居动体之极见刚者壮亦从之而用壮不知其不可也故其进退皆无所利艰则吉者苟知其难能安乎柔而不进则吉也○双湖胡氏曰九三居干体之极在下卦之上刚动而欲进上六居震体之极在上卦之上动极而在上又卦有互兑全体有爽画兑故皆取羝羊用角之义又三与上为正应本当有合者也然三欲进而为四所陷故羸其角而不能应乎上上虽与三为应而穷于上故既不能退而得乎三又不能遂而成其进故无攸利必艰难自守以待之庶成其吉耳○云峰胡氏曰五上皆隂五已丧羊上又取羝羊触藩者五防羊专以一爻言也上羝羊合一卦而言也葢至于上则壮终动极故与下卦之终同象上之壮已极不能退六之质本柔不能遂然三羸角上艰则吉者三过刚必至于自困上不刚故可勉之以艰也兼壮终有变之义】
　　象曰不能退不能遂不详也艰则吉咎不长也
　　传非其处而处故进退不能是其自处之不详慎也艰则吉柔遇艰难又居壮终自当变矣变则得其分过咎不长乃吉也【进斋徐氏曰上六进退皆无所利由自处之不详审故也苟知其艰难顺守以待终亦获吉虽有殃咎亦不长久也○云峰胡氏曰临六三壮上六皆无攸利皆曰咎不长葢六三之忧上六之艰不贵无过而贵改过也○建安丘氏曰大壮刚进也二阴退而四阳进也而九四乃壮之所以为壮者其曰藩决不羸壮于大舆之輹葢许阳之壮也壮贵进不暴过刚则失其所以为壮矣其下三刚爻当随四而壮不利自往初三皆以刚居刚好进者也故初征凶而三羸其角二以刚履柔居中能守不进者也故贞吉若上之二阴五柔居中而能受阳之壮故虽丧羊而无悔上柔居壮之终不能壮者而亦终用壮焉故有不能退不能遂之戒王辅嗣云本有违谦越礼能全其壮者也故阳爻皆以处阴位为美用壮处壮则触藩矣】
　　【坤下离上】
　　传晋序卦物不可以终壮故受之以晋晋者进也物无壮而终止之理既盛壮则必进晋所以继大壮也为卦离在坤上明出地上也日出于地升而益明故为晋晋进而光明盛大之意【一作义】也凡物渐盛为进故彖云晋进也卦有有德者有无德者随其宜也乾坤之外云元亨者固有也云利贞者所不足而可以有功也有不同者革渐是也随卦可见晋之盛而无德者无用有也晋之明盛故更不言亨顺乎大明无用戒正也【或问传曰物无壮而终止之理既壮盛则必进窃意物进而后至于壮盛既壮盛则衰退继之矣今曰壮盛则必进此义如何朱子曰物固有壮而后进者亦有进而后壮者其义自有不同此各随其事而言难以一説拘也且以十二月卦论大壮之为夬夬之为干岂非壮而后进乎至干乃极而衰耳又问晋之盛而无德者无用有也然大有可谓盛矣而有卦德不知如何曰元亨利贞本非四德但为大亨而利于正之占耳乾卦之彖传文言乃借为四徳在他卦尤不当以德论也】
　　晋康矦用锡马蕃庶昼日三接
　　传晋为进盛之时大明在上而下体顺附诸矦承王之象也故为康矦康矦者治安之矦也上之大明而能同德以顺附治安之矦也故受其宠数锡之马众多也车马重赐也蕃庶众多也不唯锡与之厚又见亲礼昼日之中至于三接言宠遇之至也晋进盛之时上明下顺君臣相得在上而言则进于明盛在臣而言则进升髙显受其光宠也本义晋进也康矦安国之矦也锡马蕃庶昼日三接言多受大赐而显被亲礼也葢其为卦上离下坤有日出地上之象顺而丽乎大明之德又其变自观而来为六四之柔进而上行以至于五占者有是三者则亦当有是宠也【朱子曰康矦似説寕矦相似用锡马之用只是个虚字説他得这个物事○昼日是那上卦离也昼日为之是此意○诚斋杨氏曰康矦者治安之矦也锡马蕃庶而思之者丰昼日三接而礼之者频也○进斋徐氏曰康矦用锡马蕃庶昼日三接言诸矦有安民之功故用此以受君之锡予而被其亲礼也左传僖公二十八年晋文公朝王王赐之车辂弓矢命之曰敬服王命以绥四国受策而出出入三觐是也○中溪张氏曰当晋进之时大明在上而下体皆同德顺附有君明臣顺诸矦承王之象治进而顺跻一世于康寕之域矦之力也不惟锡马蕃庶可见锡予之厚而正昼盛明之际乃三接其臣尤见亲礼之至也○汉上朱氏曰周官校人天子十有二闲马六种邦国六闲马四种凡朝觐防同毛马而颁之锡马蕃庶也大行人公之礼三享三问三劳昼日三接也○姚氏小彭曰昼日三接王接矦之礼也觐礼延升一也觐毕致享升致命二也享毕王劳之升成拜三也○云峰胡氏曰彖言矦者三屯豫建矦震也晋康矦坤也坤有土有民有安之象锡马蕃庶坤为牝马为众之象昼日三接离为日为中虚之象或曰马与昼日离午象蕃庶三接坤为众为文之象离配卦十有六象最美者莫如晋大有大有明在天上其明最盛晋明出地上其明方新有进义明君在上下以柔顺进而承之所谓康矦也康矦者治安之矦非以功矦也下之务进者易生事以徼宠今多受大赐而显被亲礼者惟治安之矦其所以为大明之时乎】
　　彖曰晋进也
　　本义释卦名义【建安丘氏曰彖曰晋进也杂卦曰晋昼也葢晋之义不特以进为进而必以明为进也】
　　明出地上顺而丽乎大明柔进而上行是以康矦用锡马蕃庶昼日三接也
　　传晋进也明进而盛也明出于地益进而盛故为晋所以不谓之进者进为前进不能包明盛之义明出地上离在坤上也坤丽于离以顺丽于大明顺德之臣上附于大明之君也柔进而上行凡卦离在上者柔居君位多云柔进而上行噬嗑睽鼎是也六五以柔居君位明而顺丽为能待下宠遇亲密之义是以为康矦用锡马蕃庶昼日三接也大明之君安天下者也诸矦能顺附天子之明德是康民安国之矦也故谓之康矦是以享宠锡而见亲礼昼日之间三接见于天子也不曰公卿而曰矦天子治于上者也诸矦治于下者也在下而顺附于大明之君诸矦之象也本义以卦象卦德卦变释卦辞【进斋徐氏曰明出地上离乘坤也顺而丽乎大明坤附离也以顺德之臣而附丽乎大明之君宜六五以柔进而上行也凡离居上体皆柔进而上行是以康矦用此顺德以受锡马蕃庶之恩昼日三接之礼也○临川吴氏曰坤顺之臣进而附丽于离明之君此释康矦锡马之义柔臣德也五君位也四近君卦自观变六四之柔近君进而上行至五九五之刚下降居四而成离日犹朝贡之臣为天子所礼接此释昼日三接之义○胡氏曰易言柔进而上行者三卦晋睽鼎也噬嗑则曰柔得中而上行晋六五之柔自观四进五也睽中孚之四进五也鼎巽四进五也噬嗑虽不言进而六五之柔由益四上行至五也此可以见柔进上行之例○云峰胡氏曰康矦非顺者不能锡马三接非君之大明而柔者不能提起一二字卦辞尽可见矣】
　　象曰明出地上晋君子以自昭明德
　　传昭明之也传曰昭德塞违昭其度也君子观明出地上而益明盛之象而以自昭其明德去蔽致知昭明德于己也明明德于天下昭明德于外也明明德在已故云自昭本义昭明之也【进斋徐氏曰日初出地进而上行为晋之象然日出地则明入地则晦日之明本无増损也蔽与不蔽之隔耳亦犹人之德性得于天者其体本明特为物欲所蔽不能无少昏昧而本然之明则未尝息也君子观明出地上之象悟性分之本明故以之自昭其明德也○建安丘氏曰晋之自昭明德者君子致知之学也干之自强不息者君子力行之学也易大象惟干晋二象以自言之信矣知行之学皆君子已分所当为之事也○云峰胡氏曰至健莫如天君子以之自强至明莫如日君子以之自昭○双湖胡氏曰合两体成一卦夫象天子论体象君子只以卦之重者论如此卦只取离明之义置坤于不言葢有不必尽论两体者即此亦可以推他卦矣】
　　初六晋如摧如贞吉罔孚裕无咎
　　传初居晋之下进之始也晋如升进也摧如抑退也于始进而言遂其进不遂其进唯得正则吉也罔孚者在下而始进岂遽能防见信于上苟上未见信则当安中自守雍容寛裕无急于求上之信也苟欲信之心切非汲汲以失其守则悻悻以伤于义矣皆有咎也故裕则无咎君子处进退之道也本义以隂居下应不中正有欲进见摧之象占者如是而能守正则吉设不为人所信亦当处以寛裕则无咎也【或问初六晋如摧如象也贞吉占辞朱子曰罔孚裕无咎又是解上两句恐贞吉説不明故又晓之○厚斋冯氏曰摧説文挤也折也有所抑而不得进之象能寛裕自处不戚戚于上下之不我知则无咎○双湖胡氏曰爻不正故戒以能正则吉坤体寛裕故诲以能裕则无咎也○云峰胡氏曰欲进而退六象上互艮有欲进而止之之象凡始进必资荐引四应不中正乃若相摧抑者进之初人多有未信者然摧如在彼而吾不可以不正罔孚在人而吾不可以不裕初以隂居阳非正才柔志刚不足于裕贞与裕皆戒辞也】
　　象曰晋如摧如独行正也裕无咎未受命也
　　传无进无抑唯独行正道也寛裕则无咎者始欲进而未当位故也君子之于进退或迟或速唯义所当未尝不裕也圣人恐后之人不逹寛裕之义居位者废职失守以为裕故特云初六裕则无咎者始进未受命当职任故也若有官守不信于上而失其职一日不可居也然事非一槩乆速唯时亦容有为之兆者本义初居下位未有官守之命【进斋徐氏曰居无位之初以寛裕自处不汲汲于求进乃其宜也故无咎若已受命则是当事有官职苟一于裕则有旷废之失能无咎乎○云峰胡氏曰孟子曰我无官守我无言责则吾进退岂不绰绰然有余裕哉即此意也】
　　六二晋如愁如贞吉受兹介福于其王母
　　传六二在下上无应援以中正柔和【一作顺】之德非强于进者也故于进为可忧愁谓其进之难也然守其贞正则当得吉故云晋如愁如贞吉王母祖母也谓隂之至尊者指六五也二以中正之道自守虽上无应援不能自进然其中正之德乆而必彰上之人自当求之葢六五大明之君与之同德必当求之加之宠禄受介福于王母也介大也本义六二中正上无应援故欲进而愁占者如是而能守正则吉而受福于王母也王母指六五葢享先妣之吉占而凡以隂居尊者皆其类也【或问王母指六五以为享先妣之吉占何也朱子曰恐是如此葢周礼有享先妣之礼○双湖胡氏曰晋如愁如二欲进而复愁以其无应于五也五下互坎为加忧二欲进而前有坎险又为艮山所阻故有忧愁之象以能守正故终得吉○进斋徐氏曰上虽无应而同德相戒故受兹介福于其王母也言受六五之福也○云峰胡氏曰愁二隂柔无应之象王母六五阴而居尊之象小过六二曰遇其妣彼言祖妣即此言王母也二柔中正五虽不应而同德彖蕃马三接即爻所谓介福彖言锡爻言受互文也凡进退皆不可以自必初有应宜可进也而有欲进见摧之象二无应若可愁也而有受福王母之占圣人皆戒之曰贞吉葢不以应之有无为吉凶而惟以不失在我之正者为吉也】
　　象曰受兹介福以中正也
</div>
    <div class="pagination">
<a href="周易传义大全_page20.html">上一页</a><span>...</span><a href="周易传义大全_page16.html">16</a><a href="周易传义大全_page17.html">17</a><a href="周易传义大全_page18.html">18</a><a href="周易传义大全_page19.html">19</a><a href="周易传义大全_page20.html">20</a><span class="current-page">21</span><a href="周易传义大全_page22.html">22</a><a href="周易传义大全_page23.html">23</a><a href="周易传义大全_page24.html">24</a><a href="周易传义大全_page25.html">25</a><a href="周易传义大全_page26.html">26</a><span>...</span><a href="周易传义大全_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
