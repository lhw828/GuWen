<!DOCTYPE html>
<html>
<head>
    <meta charset="UTF-8">
    <title>学易记 - 第 11 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易记 - 第 11 页/共 27 页</h1>
    <div class="content">　　诚斋曰利贞臣能贤也不家食君用贤也君臣相逢吉孰大焉虽当险难之世犹济也况治平之世乎
　　彖曰大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也单氏曰大畜者虽以畜物为义而非已有所畜则不足以畜物也
　　白云曰刚健笃实犹中庸所谓至诚辉光所谓诚则形形则着着则明也日新谓悠久无疆也
　　诚斋曰君徳刚健则有进而无息君徳笃实则有韫而无竭韫而进进而韫韫于中者充实则溢于外者辉光矣日月常见而终古常新运而无息故也吾君之德何为而臻兹尚贤故也上九以阳刚之贤六五之君柔顺以下之不曰刚上而尚贤乎然则上九臣也居尊位之上可乎上之者尚其徳也武尊望曰尚父康尊毕曰父师是也尚亦上也以五上二位言为君尚臣以艮干二体言为臣止君君之不善曷能止之有大人正己之徳而潜格其非心也故袖中之鸷耻魏徴之见苑中之游畏韩休之闲不然三归之卿能禁六嬖之霸贪赀之宰能杜穷奢之主乎
　　象曰天在山中大畜君子以多识前言往行以畜其徳伊川曰天在山中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以求其心识而得之以畜成其徳乃大畜之义也
　　白云曰髙髙在上者天之体也而天道无乎不在人亦莫不有之皆自失之耳且以山言之一山必不能畜天之大而畜天之道为有余在人亦然
　　山曰君子多识前言往行非徒资见闻而已所以畜徳也畜徳则所畜大矣孟子曰博学而详説之将以反説约也世之学者欲以雕绘组织为工夸多鬭靡以资见闻而已故摭其华不如其实未尝畜徳而反约也彼亦乌用学为哉
　　初九有厉利己象曰有厉利己不犯灾也
　　伊川曰大畜艮止畜干也初以阳刚又健体而居下必上进者也六四在上畜止于己安能敌在上得位之势若犯之而进则有危厉故利在己而不进也在他卦则四与初为正应相援者也在大畜则相应乃为相止畜上之与三皆阳则为合志葢阳皆上进之物故有同志之象而无相止之义有危则冝己不可犯灾危而行也不度其势而进有灾必矣
　　九二舆説輹象曰舆説輹中无尤也
　　童溪曰小畜之九三见畜于六四而曰舆説輹四説其輹也大畜之九二受畜于六五亦曰舆説輹自説其輹也夫説人之輹与自説其輹语其势之逆顺盖有间矣何者九三刚过而九二则刚得中故也刚而得中则进止无失夫何尤乎朱子发曰初刚正也二刚中也四五柔也柔能畜刚刚知其不可犯而安之时也夫气雄九军者或屈于賔賛之仪才力葢世者或听于委裘之命故曰大畜时也
　　輹説文车轴也又云伏兔即今人所谓钩心也一云轴也
　　九三良马逐利艰贞曰闲舆卫利有攸往象曰利有攸往上合志也
　　伊川曰三刚健之极而上九亦上进之物又处畜之极而思变也与三乃不相畜而志同相应以进者也三以刚健之才而在上者与合志而进其进如良马之驰逐言其速也虽其进之势速不可恃其才之健与上之应而忘备与慎也故宜艰难其事而由贞正之道舆者用行之物卫者所以自防当日闲习其车舆与其防卫则利有攸往矣
　　大畜为义艮畜干也故干三爻皆取被止为义艮三爻皆取止之为义以天下论之凡在下之人被畜者也在上之人畜之者也初九阳防在下进则有厉利于止也二则説輹以不行方之于初是安于止而非利于止也三则畜极而通与上合志葢将有为之时也则当驰逐而致逺业焉然驰逐而不知戒则或有颠踬之患故利知难而不失正日闲习其舆卫何所往而不利哉以一人之身论之初则利于止二则安于止三则行其止下卦三爻乃君子成己之道也上卦三爻则论成人成物之事
　　六四童牛之牿元吉象曰六四元吉有喜也
　　安定曰童牛犊牛而无角者也
　　伊川曰四艮体应于初畜初者也初居最下阳之微者防而畜之则易制犹童牛而加牿则大善而吉不劳而无伤故可喜也四居大臣之位当畜之任上畜止人君之邪心下畜止天下之恶人人之恶止于初则易既盛而后禁则扞格而难胜故上之恶既甚虽圣人救之不能免违拂下之恶既甚虽圣人治之不能免刑戮
　　童牛之牿未详古制今农家以防维二木如鞅板然施于犊牛之首是亦童牛之牿之义也
　　六五豮豕之牙吉象曰六五之吉有庆也
　　伊川曰六五君位止畜天下之邪恶夫以亿兆之众发其邪欲之心人君欲力以制之虽宻法严刑不能胜也夫物有总摄事有机要圣人操得其要则视亿兆之心犹一心导之斯行止之则戢故不劳而治其用若豮豕之牙也豕刚躁之物而牙为猛利若强制其牙则用力劳而不能止其躁猛虽系之维之不能使之变也若豮去其势则牙虽存而刚躁自止其用如此所以吉也君子法豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动茍不知教而廹于饥寒虽刑杀日施其能胜亿兆利欲之心乎圣人则知所以止之之道不尚威刑而修政敎使之有农桑之业知防耻之道虽赏之不窃矣故止恶之道在知其本得其要而已不严刑于彼而修政于此是犹患豕牙之利不制其牙而豮其势也在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也张中庸曰宋太祖收诸将之兵权亦豮豕之牙之道也
　　上九何天之衢亨象曰何天之衢道大行也
　　诚斋曰止恶而不止善是大畜之义良马相逐而衢路大通贤之所以并进道之所以大行善类之所以光亨也
　　雷氏曰良马驰逐于天衢之中与夫所谓天歩艰难皎皎白驹在彼空谷者异矣
　　上九为一卦之主畜道已成圣人之道大行也故曰天之衢亨伊尹周公足以当之何字或云辞或音荷或作向或为衍义皆有所未安当阙之以待知者
　　【震下艮上】
　　伊川曰为卦上艮下震上下二阳爻中含四阴上止而下动外实而中虚人颐颔之象也颐养也人口所以饮食养人之身故名为颐圣人设卦推养之义大至于天地养育万物圣人养贤以及万民与人之养生养形养徳养人皆颐养之道也动息节宣以养生也饮食衣服以养形也威仪行义以养徳也推己及物以养人也
　　颐贞吉观颐自求口实
　　伊川曰人之养身养徳养人养于人皆以正道则吉也观人之所颐与其自求口实之道则善恶吉凶可见矣
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　温公曰何谓观其所养其人贤则所养必贤也其人不肖则其所养必不肖也何谓观其自养取于人以义自奉养以礼斯贤也取于人无度自奉养无节斯不肖也故富视其所与贫视其所取逺视其所主达视其所举足以知其为人矣
　　伊川曰贞吉所养者正则吉也所养谓所养之人与养之之道自求口实谓其自求养身之道皆以正则吉也圣人极言颐之道而赞其大天地之道则养育万物圣人养贤与之共天位使之食天禄俾施泽于天下养贤以及万民也养贤所以养万民也夫天地之中品物之众非养则不生圣人裁成天地之道辅相天地之宜以养天下至于鸟兽草木皆有养之之政其道配天地故夫子推颐之道赞天地与圣人之防曰颐之时大矣哉或云义或云用防止云时以其大者也万物之生与养时为大故云时
　　雷氏曰舜养十六相而去四凶所养正也孟子以寡欲养心以直养又曰万钟于我何加焉自养之正也此卦体震之三爻皆凶体艮之三爻皆吉葢养之道静止则吉躁动则凶故也
　　象曰山下有雷颐君子以慎言语节饮食
　　子夏传曰言语者祸福之机饮食者康疾之由伊川曰雷震于山下山之生物皆动其根荄发其萌芽为养之象故君子观其象慎言语以养其徳节饮食以养其体在身为言语于天下则凡命令政敎出于身者皆是慎之则必当而无失在身为饮食于天下则凡货资财用养于人者皆是节之则适宜而无伤推养身之道养徳养天下莫不然也
　　兼山曰山以形雷以
　　初九舎尔灵观我朶颐凶象曰观我朶颐亦不足贵也
　　伊川曰尔谓初也舎尔之灵乃观我而朶颐我对尔而设初之所以朶颐者四也然非四谓之也假设之辞尔九阳体刚明其才智足以养正者也能咽息不食灵喻其明智而可以不求养于外也才虽如是然以阳居动体而在颐之时求颐人所欲也上应于四不能自守志在上行说所欲而朶颐者也心既动则自失必矣迷欲而失己以阳而从阴则何所不至是以凶也人见食而欲之则动颐垂涎故以为象人之贵乎刚者为其能立而不屈于欲也贵乎明者为其能照而不失于正也既惑所欲而失正何刚明之有为可贱也
　　诚斋曰下卦三爻皆自养初九未粹之君子也有贤智之资而浅于自养者也以阳明之智如之灵非无其资也然见六四之贵臣则动颐而求养其智安在圣人惜之未絶之也故既责其舎己而狥欲又戒之以必凶又耻之以不足贵庶其有改乎
　　六二颠颐拂经于丘颐征凶象曰六二征凶行失类也伊川曰女不能自处必从男阴不能独立必从阳二阴柔不能自养待养于人者也天子养天下诸侯养一国臣食君上之禄民赖司牧之养皆以上养下理之正也二既不能自养必求养于刚阳若反下求于初则为颠倒故云颠颐颠则拂违经常不可行也若求养于丘则往必有凶丘在外而髙之物谓上九也卦止二阳既不可颠颐于初若求颐于上九往则有凶在颐之时相应则相养者也上非其应而往求养非道妄动是以凶也颠颐则拂经不获其养尔妄求于上往则得凶也今有人才不足以自养见在上者势力足以养人非其族类妄往求之取辱得凶必矣六二中正在他卦多吉而凶何也曰时然也阴柔既不足以自养初上二爻皆非其与故往求则悖理而得凶也
　　六三拂颐贞凶十年勿用无攸利象曰十年勿用道大悖也
　　上九阳刚居一卦之上天下由己而得养是至公无私以养天下者也六三柔邪躁动挟私应以求养焉宜乎见弃而取凶矣颐之道惟正则吉三之所养如此拂违于颐之正道是以凶也勿者禁止之辞以此求养何所利哉
　　白云曰人之一失必十年而后复可不慎哉
　　六四颠颐吉虎视眈眈其欲逐逐无咎象曰颠颐之吉上施光也
　　四大臣之位六以阴居之阴柔不足以自养况养天下乎初九以阳刚居下在下之贤也与四为应四又柔顺而正是能顺于初赖初之养也自三以下养口体者也四以上养徳义者也以君而资养于臣以上位而赖养于下皆养徳也传云作之君作之师上之人能敎养其下则为顺今四五皆阴五赖上养四求初养于义为不顺故在五则曰拂经在四则曰顚颐虽然尧舜犹下询于刍荛周公犹躬吐握恐失天下之士况其下者乎此四五颠颐拂经而皆吉也人之养徳不过内去私欲外重威仪而已君子正其衣冠尊其瞻视人望之俨然而有所畏也葢不重则不威所谓虎视眈眈以养其外者如此孟子曰养心莫善于寡欲故先儒云去得一分人欲则存得一分天理所谓其欲逐逐以养其内者如此能如是何咎之有象云上施光也者葢于二卦之交复推明上下交养之义发凡于四则五不待言也魏成食禄千钟什九在外故得卜子夏田子方段干木之贤故曰富观其所与上施光者魏成有焉
　　六五拂经居贞吉不可渉大川象曰居贞之吉顺以从上也
　　伊川曰六五当颐之时而居君位养天下者也然其阴柔之质才不足以养天下上有刚阳之贤故顺从之赖其养己以济天下君者养人者也反赖人之养是违拂于经常既以己之不足而顺从于贤师傅上师傅之位也必居守贞固笃于委信则能辅翼其身泽及天下故吉也阴柔之质无贞刚之性故戒以能居贞则吉以阴柔之才虽倚赖刚贤能持循于平时不可处艰难变故之际故云不可渉大川也以成王之才不至甚柔弱也当管蔡之乱几不保于周公况其下者乎故艰险之际非刚明之主不可恃也不得已而济艰险者则有矣发此义者所以深戒于为君也于上九则据为臣致身尽忠之道言故不同也诚斋曰上九位臣而徳师六五贞固顺从而天下自得其养矣此真圣人养贤以及万民之事也程子以成王赖周公当之尽矣
　　上九由颐厉吉利渉大川象曰由颐厉吉大有庆也伊川曰上九以阳刚之徳居师傅之任六五之君柔顺而从于己赖己之养是当天下之任天下由之以养也宜竭其才力济天下之艰危成天下之治安故曰利渉大川得君如此之专受任如此之重茍不济天下之艰危何足称委遇而谓之贤乎当尽诚竭力而不顾虑然惕厉则不可忘也若上九之当大任如是能兢畏如是天下被其徳泽是大有福庆也童溪曰豫之九四天下由之以豫故曰大有得颐之上九天下由之以颐故曰大有庆
　　白云曰禹思天下有溺者由已溺之稷思天下有饥者由己饥之伊尹思天下匹夫匹妇有不被尧舜之泽者如己推而内诸沟中周公思兼三王以施四事由颐之道葢自任天下之重者如禹稷伊周为能尽之
　　【巽下兊上】
　　大过为卦其义有二一则四刚居中过于强暴上下本末皆弱是梁栋倾桡不可扶持之时也一则圣贤所蕴畜之天徳养之有素而当此大过之时故能立天下之大事兴不世之大功故颐次大畜大过次颐也非圣贤道徳有以大过于人其能救此大过之时乎
　　大过栋桡利有攸往亨
　　为卦上兊下巽四阳居中过于刚强上下皆阴两端柔弱故有栋桡之象孟子曰民为贵社稷次之君为轻即大过民为本君为末之意也故王注云初为本上为末君弱于上民疲于下居中用事者皆刚梗不制之臣也栋既桡矣大厦其将颠乎刚过而中巽而说行乃拯之之道也故曰利有攸往亨
　　彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　白云曰当本末弱而栋桡之时非过于用刚不可也夫大厦将颠梁栋倾桡不可扶持是以必当大过治之也亦犹衰乱之世天下荡然无纲纪文章非圣人大过常道以治之岂能复治哉利有攸往亨者利于圣贤大过治之然后亨也由此观之大过之时亦非不可治之世特蛊弊之大者耳患无刚过而中之徳以行大过之事也然刚过而中非刚徳过中也乃刚过之徳又不失中者也刚过之徳既不失中又巽而説行者罔咈百姓以从己之欲也所谓致天下之大利成天下之大顺者也以是而有攸往宁无亨乎大过之时大矣非大人孰能当之
　　象曰泽灭木大过君子以独立不惧遯世无闷
　　巽在兊上泽上有风乃乘木舟虚济物之象也在卦则为中孚巽在兊下泽灭其木乃舟沉泽中不能济物之象也在卦则为大过是贤人君子负经济大过人之才或沉于下僚或隠于侧陋而不见知于上也君子当此之时或进则大有为反本末之衰独立不惧可也或退而穷处则坚贞不移著书立言垂法将来遯世无闷可也禹之治水伊尹之相汤狄梁公之谋唐温太真之谋晋皆大过之事可谓独立不惧者矣孔子反鲁而删诗书系周易作春秋顔子人不堪其忧而不改其乐亦皆大过之事可谓遯世无闷者矣
　　初六借用白茅无咎象曰借用白茅柔在下也
　　诚斋曰君子当大过之世而在下柔以顺承洁以自淑而已郭林宗曰大厦将颠非一木之枝不忤羣小独免党祸故无咎
　　徐氏曰巽则柔顺而其色为白
　　雷氏曰大过之世刚得位得中然后可以过越而济之初六以柔在下岂能有为而拯弱扶衰乎当避难全身而已夫置器者茍措于地则安而无伤矣犹以为未而恐其伤也又用茅以借之则安之甚而慎之至也茅之为物洁白柔顺犹之避难也茍遯于世则可矣然非洁白则有同俗之污非柔巽则有违世之害必洁白以治己柔顺以随时所谓危行言逊和而不同之道也以此而往何咎之有哉此借用白茅无咎之意也
　　九二枯杨生稊老夫得其女妻无不利象曰老夫女妻过以相与也
　　伊川曰阳之大过比阴则合故二与五皆有生象九二当大过之初得中而居柔与初密比而相与初既比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也稊根也刘琨劝进表云生繁华于枯荑谓枯根也郑易亦作荑字与稊同老夫之説少女少女之顺老夫其相与过于常分为九二初六阴阳相与之和过于常也
　　诚斋曰九二以阳刚之才居谦柔之地以下比于初六此大臣之能下士而得助者也持是道以当大厦将颠之世则废可兴衰可扶矣木枯而根生废可兴也身老而妻壮衰可扶也然则大厦之颠何患于不起哉故曰无不利萧何必荐韩信邓禹必荐防恂所谓大厦非一木之枝太平非一士之略也巽木也九二刚过故谓枯杨为老夫又长女也故初六为女妻初六耦而敷散根象也故为生稊根也
　　张中庸曰初六在下阳过于阴之象也大过阳过阴之时过于阴则吉则利不过则凶则丑
　　九三栋桡凶象曰栋桡之凶不可以有辅也
　　温公曰大过则已过矣正可济之以柔而不可济之以刚也大过之阳皆以居阴为吉而不以得位为义九三居阳履刚而在一体之上刚狠强愎不可辅弼者也故曰栋桡凶
　　伊川曰九三以刚过之阳复以刚自居而不得中刚过之甚者也以过甚之刚动则违于中和拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重也或曰三巽体而应于上岂无用柔之义乎曰言易者贵识势之重轻时之变易三居刚而用刚巽既终而将变岂复有用柔之义应者谓志相从也刚强之过则不能取于人人亦不能亲辅之如栋桡折不可支辅也栋当室之中不可加助是以不可以有辅也伊川谓巽终将变无用柔之义者盖説卦其究为躁卦之意也
　　刘佚庵曰三四居一卦之中故皆有栋象九三以刚居刚不胜其重故有栋桡之象
　　九四栋隆吉有他吝象曰栋隆之吉不桡乎下也伊川曰四居近君之位当大过之任者也居柔为能用柔相济既不过刚则能胜其任如栋之隆起则吉不桡曲以就下也谓不下系于初也或曰二比初则无不利四若应初则为吝何也曰二得中而比于初为以柔而相济之义四与初为正应志相系者也九居四刚柔得冝矣复牵系于阴以害其刚则可吝也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　东坡曰得者如父不能得之于子之得也过者得不过者故二得初六上六得九五也阴在卦初女妻之象阴在卦末老妇之象九五不能过小者又为小者所乘而反承焉故曰老妇得其士夫
　　伊川曰九五当大过之时本以中正居尊然下无应助固不能成大过之功而上比过极之阴其所相济者如枯杨不生根而生华旋复枯矣安能久乎老妇而得士夫岂能成生育之功五虽非少比老妇则为壮矣于五无所赖也故反称妇然以士夫而得老妇虽无罪咎殊非美也故云无咎无誉象复言其可丑也白云曰无咎无誉者仅得无咎幸矣何誉之有二之枯杨谓老夫也五之枯杨谓老妇也老妇之得士夫反婚姻男女之正方之女妻为可丑也老夫女妻刚为主而柔辅之大过之得者也故无不利老妇士夫则柔为主而刚辅之大过之失者也故无誉而象言何可久亦可丑之意
　　上六过渉灭顶凶无咎象曰过渉之凶不可咎也伊川曰上六以阴柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而已如过渉于水至灭没其顶其凶可知小人狂躁以自祸葢其宜也复将何尤故曰无咎言自为之无所怨咎也因泽之象而取渉义白云曰先儒以上六为龙逢比干之事亦以凶而无咎为义然龙逢比干刚徳之贤非阴柔自任之人其道殊不相类
　　诚斋曰水溢而过于渉者不足以济川而徒没其顶任重而过其才者不足以济难而灭其身王衍曺爽训注以之
　　【坎下坎上】
　　伊川曰习谓重习他卦虽重不加其名独坎加习者见其重险险中复有险其义大也凡阳在上者止之象在中防之象在下动之象阴在上説之象在中丽之象在下巽之象防则为险习重也如学习温习皆重复之义坎险也卦之所言处险难之道也坎水也一始于中有生之最先者也故为水陷水之体也南轩曰干唱而坤和干尊而坤卑出于自然所不可乱者也得于干曰震曰坎曰艮得于坤曰巽曰离曰兊是六物虽相摩于天地之间不可以相无然而得于干者毎无待而有济得于坤者皆不能特立以成功震为雷巽为风雷者震起万物而为之发端风则因有所吹嘘而长养之坎为水离为火水有常行而无所赖火托薪然后始得以见其体艮为山兊为泽山能厚载万物而生植之泽非因物则不能施其滋润之功此所谓出于自然而不可乱者也然则人欲犯尊卑之分灭倡随之义其可乎哉
　　雷氏曰险以阴言阴之性险故也陷以阳言一阳陷于二阴之中故也
　　习坎有孚维心亨行有尚
　　孔疏习有二义一者习重也险之重叠乃成险之用也二者人之行险须便习其事乃可得通故云习也疏谓便习其事者乃素患难行乎患难之意也乾坤之外纯卦皆有习义独于坎加习字者得非发六子之凡举一隅之意乎
　　伊川曰阳实在中为中有孚信维其心诚一故能亨通行有尚谓以诚一而行则能出险有可嘉尚谓有功也不行则常在险中矣
　　白云曰一阳陷于二阴然终不能陷者刚中也刚中则所守至固虽非亨而亨孟子所谓富贵不能滛贫贱不能移威武不能屈者也
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉伊川曰习坎者谓重险也水流而不盈阳动于险中而未出于险也乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也维其心可以亨通者乃以其刚中也中实为有孚之象至诚之道何所不通以刚中之道而行则可以济险难而亨通也以其刚中之才而往则有功故可嘉尚若止不行则常在险中矣坎以能行为功髙不可升者天之险也山川丘陵地之险也王公君人者观坎之象知险之不可陵也故设为城郭沟池之险以守其国保其民人是有用险之时其用甚大故赞其大矣哉山河城池设险之大端也若夫尊卑之辨贵贱之分明等威异物采凡所以杜絶陵僭限隔上下者皆体险之用也
　　横渠曰今水临万仞之山要下即下无复凝滞人在前唯知有义理而已则复何回避所以心通
　　山曰水流而不盈阳防未出中也万折必东行险而不失其信也
　　诚斋曰坎本坤也干一阳交其中而生水水内阳而外阴故其明内景离本干也坤一阴交其中而生火火内阴而外阳故其明外景阳动故曰水流陷于中而未出故曰不盈王九五公九二法天之不可升故设卑髙贵贱之严法地之不可逾故设城郭沟池之固有险之时不可不济无险之用不可不设故曰大矣哉
　　雷氏曰夫坎之险陷害人甚矣而用得其道则可以守国犹之水火烹饪灌溉以为养而人非水火不生用之得其道也茍用失其道则漂溺焚燎害莫甚焉道徳亦然刚者君子之道也用刚以为仁则仁不可胜用矣用刚以为直则直不可胜用矣若夫用刚以为暴虐则暴虐亦无所不至天下之事无不然顾用之如何耳
　　象曰水洊至习坎君子以常徳行习教事
　　伊川曰两坎相习水流仍洊而至之象也水自防滴至于寻丈至于江海洊习而不骤者也其因势就下信而有常故君子观坎水之象取其有常则常久其徳行取其洊习相受则以习熟其教令之事夫发政行教必使民熟于闻听然后能从故三令五申之若骤告未喻遽责其从虽严刑以驱之不能也故当如水之洊习
　　童溪曰君子徳行贵乎有常而敎事贵于习熟徳行而有常则其视屋漏暗室无异于十目十手之地也教事而习熟则困而知学而知其与生而知一也勉强而行利而行其与安而行一也此不舎昼夜之功也其在彖所谓不失其信是也中庸曰自明诚谓之教此敎事也
　　初六习坎入于坎窞凶象曰习坎入坎失道凶也窞坎中之陷处初六以阴柔处重险之下无刚中之徳失处险之道非徒不能出乎险而更入于坎中之防处其凶可知故象曰失道凶也处险之道何如有孚心亨而已固非初六之所能也
　　九二坎有险求小得象曰求小得未出中也
　　伊川曰二以刚中之才虽处艰险而能自保不至陷于深险是所求小得然未能出坎中之险也君子处艰险而能自保者刚中而已刚则才足自卫中则动不失宜
　　山曰二阴在外有险也一阳间乎二阴之间未能出中也虽有刚明之才未出中则不足以夷天下之险故求小得而已夫求者自求也外虽有险而心常亨故曰求小得
　　白云曰圣人所谓求小得不过明哲保身而已异乎小人之求之也
　　六三来之坎坎险且枕入于坎窞勿用象曰来之坎坎终无功也
　　童溪曰干之九三处二干之间故曰终日干干坎之六三处二坎之间故曰来之坎坎来谓下而即二坎也之谓往而之四亦坎也以言进退皆险也夫居进退皆险之地自君子处之其恐惧不安何如也然三乃以阴柔不正之才不知恐惧乃于险而且枕焉则不安之地为可安之也故入于坎窞其曰勿用云者戒之之辞三下之终也故曰终无功杨氏曰孟子所谓安其危而利其菑乐其所以亡者安往而不入于坎以此渉险终无功也
　　六四樽酒簋贰用缶纳约自牖终无咎象曰樽酒簋贰刚柔际也
　　东坡曰夫同利者不交而懽同患者不约而信四非五无以为主五非四无以为蔽餽之以薄礼行之以简陋而终不相咎者四与五之际也
　　伊川曰大臣当险难之时唯至诚见信于君其交固而不可闲又能开明君心则可保无咎矣夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实而用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖开导之义室之暗也故设牖所以通明人臣以忠信善道结于君心必自其所明处乃能入也且如君心蔽于荒乐唯其蔽也故尔虽力诋其荒乐之非其如不省何必于所不蔽之事推而及之则能悟其心矣自古能諌其君未有不因其所明者也故讦直强劲者率多取忤而温厚明辨者其説多行且如汉祖爱戚姬将易太子是其所蔽也羣臣争之者众嫡庶之义长幼之序非不明也如其蔽而不察何四老者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之心其言之切孰与周昌叔孙通然而不从彼而从此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣諌之虽强既曰蔽矣其能聼乎爱其子而欲使之长久富贵者其心之所明也故左师触龙因其所明而导之以长久之计故其聼也如响非唯告于君者如此为教者亦然夫敎必就人之所长所长者心之所明也从其心之所明而入然后推及其余孟子所谓成徳达才是也象只举首句如此比多矣刚柔指四与五谓君臣之交际也
</div>
    <div class="pagination">
<a href="学易记_page10.html">上一页</a><span>...</span><a href="学易记_page6.html">6</a><a href="学易记_page7.html">7</a><a href="学易记_page8.html">8</a><a href="学易记_page9.html">9</a><a href="学易记_page10.html">10</a><span class="current-page">11</span><a href="学易记_page12.html">12</a><a href="学易记_page13.html">13</a><a href="学易记_page14.html">14</a><a href="学易记_page15.html">15</a><a href="学易记_page16.html">16</a><span>...</span><a href="学易记_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
