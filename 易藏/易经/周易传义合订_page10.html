<!DOCTYPE html>
<html>
<head>
    <meta charset="UTF-8">
    <title>周易传义合订 - 第 10 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义合订 - 第 10 页/共 22 页</h1>
    <div class="content">　　六四富家大吉○象曰富家大吉顺在位也
　　【谨按六四柔而当位顺之至矣福者顺也富为五福之一言富则寿康宁可知矣妇人不能敛而能积四在两卦之间其藏也深故积也多巽近利四擅之矣○又按六二正位乎内六四顺在位四之不及二者在中也比之于人二为女主四则干家冡妇也】
　　九五王假有家勿恤吉○象曰王假有家交相爱也【谨按九五阳刚而居尊位正位乎外者也假谓感格九五以君天下之道君一家盛德至善所以刑于一家者至矣一家之人莫不化而为孝弟慈爱上下内外各得其所家正而国定矣夫何恤哉吉之至矣象曰交相爱仁至而义自尽也固非嘻嘻亦无俟嗃嗃四之富初之闲不足道矣】
　　上九有孚威如终吉○象曰威如之吉反身之谓也【王氏曰处家人之终居家道之成故极言齐家乆逺之道齐家之道以诚为本以严为用故卦终以孚威二者言之】
　　【谨按有孚威如谓九五上九卦之终家人之道至此而成也孚即假也假则蔼然可亲者亦俨然可畏矣反身者凡所以教家之道宜反而求之身诗所谓其仪不忒是也圣人恐人以峻厉为威故特明其所谓挠万物者莫如风巽上地髙位尊威如象】
　　睽【兑下离上】
　　睽小事吉○彖曰睽火动而上泽动而下二女同居其志不同行○说而丽乎明柔进而上行得中而应乎刚是以小事吉○天地睽而其事同也男女睽而其志通也万物睽而其事类也睽之时用大矣哉
　　【谨按上火下泽水火不相入二女各有归此卦之所以名睽也卦德上明下说说与明相丽也卦变自中孚四柔进而居五柔上行而得中也而二又以刚而应乎五柔得阳刚之助可以有为也卦有合睽之才是以吉也以柔为主故曰小事吉睽之时可小事不可大事其势然也兴大利除大害为国家百年必世之谋必人心浃洽上下一德一心然后可为若独排众议孤行己意事未成而祸已及矣即有一二人意见不合亦不免疑忌阻隔之患此睽之所以不可大事也小事则随时随分委曲婉转以求有济人不我挠事可有成也吉也先儒以小事为用柔合之爻辞勿逐遇巷噬肤之义允合然既云小事自当指事之小者且舍大而言小其为用柔不用刚不待言矣圣人之意非谓大事不可为也事之大者人情之所必争若夫小事吾善为之则为之矣人不我争也为其小也迨事成而获吉我所是者真是矣一事然事事无不然久之而人知吾意无他斯信之矣信则睽者合合而后大事可图也天地一段极言同异之理而示人以用睽之道也天下事有一必有两天地也夫妇也牝牡雌雄也睽也然天与地配男与女配雌与雄牝与牡配未有合而不于睽者也以睽为合必有所以用其睽者非茍而已也先之以临复而后天地泰将之以媒币而后夫妇成以及君臣之遇朋友之交莫不有委曲烦重之道焉卦辞曰小事吉睽之小吉即合之大用也天地万物言事男女言志者天地无心而二气成能万物无知而方以类聚若人则秉天地之性为万物之灵伦类相接之间所以为同为异者惟其志也】
　　象曰上火下泽睽君子以同而异
　　【谨按同生于异不异何以有同君子于异中求同亦即于同中求异万物一体同也亲亲而仁民仁民而爱物同而异也】
　　初九悔亡丧马勿逐自复见恶人无咎○象曰见恶人以辟咎也
　　【谨按六爻惟初四非正应四爻曰睽孤遇元夫交孚元夫即初也四孤初亦孤至相遇而交孚孤者不孤矣卦变自中孚中孚之四柔初所应也自柔进上行而所应失矣四往而初不与之俱往丧马勿逐也马驾车骖服俱两故数马称匹一牝一牡匹也牝牡同亦匹也故中孚四爻絶三而应五曰马匹亡阴阳配合之匹丧而同类之匹来犹是马也是勿逐自复也当睽异之时待人接物过于严峻取咎之道也故不但常人不可拒即恶人亦不妨于见初九阳刚得正而处下二以上皆不当位圣人虑其岸异絶物以鼓祸也故以此勉之孔子当春秋之时不欲与丈人沮溺偕隐故公山可往阳货可见非得已也以避咎耳当睽之始不可以求遽合不得不委曲以求自全然辟咎即所以合睽仇怨解则感化易非宋时调停之説也若东汉党人自负气节卒致亡身误国闇于此爻之义矣丧马悔也勿逐自复悔亡也不幸而遇恶人悔也见之而无咎悔亡也君子不求同故丧马勿逐不立异故恶人可见处睽之道尽于此矣】
　　九二遇主于巷无咎○象曰遇主于巷未失道也【谨按九二与五为正应当睽之时必有阻而间之者孤踪万里无由自逹操心危虑患深动辄见咎敢言遇哉然九二以阳刚得中而应乎五忠诚恳切其所素具也茍能婉转委曲以达其诚则亦无有不遇者矣故曰遇主于巷巷者委曲之途然非邪径也道也程子云以善道婉转将就使合非枉己屈道也○坎兑同宫坎主象离巷象互坎在二离之中遇主于巷象】
　　六三见舆曳其牛掣其人天且劓无初有终○象曰见舆曳位不当也无初有终遇刚也
　　【谨按六三与上为正应然位在二刚之间下互离上互坎离为牛坎为车后则车曳前则牛掣不能遂其进矣乃六三犯难前进故有天且劓之伤兑为毁折三主兑缺陷在上天且劓象二四皆与三为难而四为甚人之受困至此尚何遇合之望哉然邪不胜正自守以道无睽而不合之理无初有终谓初睽终遇也象曰遇刚谓始困于二刚终遇上刚也○又按上爻见豕负涂上见三也三爻之见舆曳谁见之曰亦上之见之也见豕负涂者见生于疑见舆曳者疑释于见也】
　　九四睽孤遇元夫交孚厉无咎○象曰交孚无咎志行也
　　【本义睽孤谓无应遇元夫谓得初九交孚谓同德相信然当睽时故必危厉乃得无咎占者亦如是也谨按睽之故由于不孚不孚则疑疑斯睽矣中孚则豚鱼可格也故合睽之道莫如交孚中孚变睽由四以柔易刚故于四爻发合睽之义上居卦终信终益固疑终必释故于上爻发疑亡之义象曰志行谓初四同有阳刚之德同志于行也二女志不同行故睽此志同行故孚】
　　六五悔亡厥宗噬肤往何咎○象曰厥宗噬肤往有庆也
　　【本义以阴居阳悔也居中得应故能亡之厥宗指九二噬肤言易合六五有柔中之德故其象占如是谨按六五彖传所谓柔进上行得中应刚者也故有噬肤之庆卦易九二为阴则为噬嗑噬嗑二爻曰噬肤言去间之易也睽六五亦曰噬肤谓合睽之易也就本卦言二以五为主自卦变言五以二为宗】
　　上九睽孤见豕负涂载鬼一车先张之弧后说之弧匪寇婚媾往遇雨则吉○象曰遇雨之吉羣疑亡也【谨按上睽孤上自取也未有猜疑而不畔离者也六三与上为正应而为二刚所制上疑三之比于二刚也豕邪负涂邪载车者鬼邪张弧而射疑之至也久之而羣疑释豕涂车鬼之见亡矣匪宼也婚媾也往矣遇而雨矣何吉如之人心不测皆起于疑疑之象变幻支离千奇百怪无所不有故曰羣合睽之道无过开诚布公咸象所谓虚能受人是也　三四五互坎豕象弧象寇象二三四五互离见象车象张弧象兑巫鬼象说弧象】






　　周易传义合订卷六
<经部,易类,周易传义合订>
　　钦定四库全书
　　周易传义合订卷七
　　大学士朱轼撰
　　下经二
　　蹇【艮下坎上】
　　蹇利西南不利东北利见大人贞吉○彖曰蹇难也险在前也见险而能止知矣哉○蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　【夲义蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则往居五而得中退则入于艮而不进故其占曰利西南不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉盖见险者贵于能止而又不可终于止防险者利于进而不可失其正也】
　　【谨按为卦上坎下艮上险下止止于险蹇也险而止又知也知其为蹇而蹇之蹇可济矣文图坤居西南艮居东北卦自升来升上卦为坤九往居坤之二而得中故利六乘居巽之二内卦变巽为艮艮止则道穷穷则不利九五大人也大人利于见往即见也九往居五而冇功得中即其功也爻当其位之谓贞自九往六来而诸爻皆得其正是正身以正邦也邦正则吉矣此夫子以卦变释卦辞盖卦有济蹇之才故其占利西南不利东北西南喻平易君子居易以俟命也东北喻险阻小人行险以徼幸也非才不能定难非守正不能涉险故又利于大人之见而能贞则吉也用蹇难以致大治故赞其时用之大】
　　象曰山上有水蹇君子以反身修德
　　【程传山之峻阻上复有水坎水为险陷之象上下险阻故为蹇也君子观蹇难之象而以反身修徳君子之遇艰阻必反求诸已而益自修孟子曰行有不得者皆反求诸已故遇艰蹇必自省于身有失而致之乎是反身也有所未善则改之无歉于心则加勉乃自修其德也君子修德以俟时而已项氏安世曰反身象艮之背修德象坎之劳】
　　【谨按反身修德用蹇之道也不能前故反反而后可前】
　　初六往蹇来誉○象曰往蹇来誉宜待也
　　【谨按艮为足初在下足履地象当蹇之时往则足不能前而蹇矣不往则来来非世也畎畆躬耕尊德乐义虽不求闻达而望重苍生席珍以待不患不为世用也初六穷而在下圣人虑其躁进也故戒其往而慰其来】
　　六二王臣蹇蹇匪躬之故○象曰王臣蹇蹇终无尤也【谨按二居中得正上与九五为应大臣懐纳沟之耻以天下自任者也故曰王臣蹇蹇蹇蹇者蹇其蹇也五王也二臣也臣者王之臣王者臣之王王以天下之蹇为蹇臣以王之蹇为蹇即以王之蹇天下之蹇为臣一身之蹇若谓此蹇也非天下之蹇亦非王之蹇吾身之蹇也吾之蹇此蹇者为王乎为天下乎为吾身也吾何身吾之身王之身天下之身也爻曰匪躬之故谓不自有其躬故能躬天下之重象曰无尤谓无所归咎凡蹇难之来有所由致人致之而我治之稍存尤人之思蹇不可得而济矣晋王导诸公叹神州之陆沉归罪王夷甫诸人皆置身事外者也六自五下居二而为艮甘心穷阨以成九五之尊故曰匪躬】
　　九三往蹇来反○象曰往蹇来反内喜之也
　　【程传九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上往则蹇也来下来也反还归也三为下二隂所喜故来为反其所也稍安之地也】
　　【谨按三在下卦之丄为艮之主传所谓止而知也汉之窦融宋之钱镠绥辑一方以待承平得九三之义矣】
　　六四往蹇来连○象曰往蹇来连当位实也
　　【谨按往蹇来连者以来为往也六四上比五下比三居近君之位以人事君之大臣也连者连三于五也】
　　【归震川曰连桓公管仲之交者鲍子也连简公子产之交者子皮也盖九三主艮见险而止又来反而下就二初必待四之汲引而后止者动反者前也六四虽当位而隂虚无济险之才来连则虚者实矣故曰当位实也】
　　九五大蹇朋来○象曰大蹇朋来以中节也
　　【谨按九五济蹇之大人也人大蹇亦大以天下之蹇为蹇也朋谓六二二来则连茹彚征诸爻皆进矣彖传曰往有功五何往以二之来为往也为天下得人难朋来而五之事毕矣象曰中节谓治蹇于可治之日及时中节也】
　　上六往蹇来硕吉利见大人○象曰往蹇来硕志在内也利见大人以从贵也
　　【夲义已在卦极往无所之益以蹇耳来就九五与之济蹇则有硕大之功大人指九五晓占者宜如是也谨按上何所往来则内托于五可成硕大之功此蹇极而济之时也传云从贵者恐人不知大人为指九五也】
　　解【坎下震上】
　　解利西南无所往其来复吉有攸往夙吉○彖曰解险以动动而免乎险解○解利西南往得众也其来复吉乃得中也有攸往夙吉往有功也○天地解而雷雨作雷雨作而百果草木皆甲拆解之时大矣哉
　　【谨按为卦上震下坎动乎险险斯解矣卦自升来三上而四下升之上卦为坤坤位西南三往居坤往而利也何以利坤为众震为侯刚往坤初为震主往得众也二阳皆主解者四自三往二则来复复者无所往也往者有攸往也无所往者以不往为吉有攸往者以速往为吉不往之吉二乃得中也祸乱既除安静而不事烦扰不中者不能也往之吉三往得众而有功也有功即指得众利西南如汉祖入闗除秦苛法何等寛大平易天地以下极言解道之大意与大象同解之时宣郁达滞民气舒畅犹雷动雨膏万物欣欣向荣也】
　　象曰雷雨作解君子以赦过宥罪
　　【孔氏颖达曰赦谓放免过谓误失宥谓寛宥罪谓故犯过轻则赦罪重则宥皆解缓之义也谨按难解而赦宥卦辞所谓来复吉也】
　　初六无咎○象曰刚柔之际义无咎也
　　【谨按初六隂柔无能之小人也当解之时在下无位比二而二已获之应四而四已解之欲不安分自守不可得也故一言初六即断之曰无咎象曰刚柔际际遇也刚遇柔非柔遇刚也二阳以获之解之者际初隂初不能以比之应之者际二阳此无咎之义也】
　　九二田获三狐得黄矢贞吉○象曰九二贞吉得中道也
　　【谨按九二传所谓来复吉乃得中者也外难解矣内有小人君子之所畏也九二秉直守中不动声色小人望而退避故曰田获三狐得黄矢狐谓邪媚小人三言其多也二为友三为羣狐行以羣也矢直物黄中色以矢射狐狐获而矢不遗获之易也君子不过自得其中直之道而小人已逺去所谓无所往而来复也黄谓二矢谓九得黄矢者谓田获三狐始不愧其为九二也坎狐象乗离获狐象象曰贞吉得中道也九居二夲不正谓之贞吉者以中也中未有不正者也】
　　六三负且乘致寇至贞吝○象曰负且乗亦可丑也自我致戎又谁咎也
　　【程传六三隂柔居下之上处非其位犹小人宜在下以负荷而且乘车非其据也必致寇夺之至虽使所为得正亦可鄙吝也小人而窃盛位虽勉为正事而气质卑下夲非在上之物终可吝也若能大正则如何曰大正非隂柔所能也若能之则是化为君子矣三隂柔小人宜在下而反处下之上犹小人宜负而反乘当致寇夺也难解之时而小人窃位复致寇矣】
　　【杨诚斋曰赵髙专秦以致胜广胜广至而髙与秦俱亡赵忠张让擅汉以致董卓董卓至而二竖与汉俱亡致寇者三致寇而受其祸者不独三也】
　　【谨按六三不中不正而处下卦之上夲负贩小人也而今且乗矣系辞传曰小人而乗君子之器盗思夺之矣又曰上慢下暴盗思伐之矣自昔狡寇啓疆皆以小人为辞夺小人即伐国也小人不必不为正事然名器冒滥小人自贞用小人者自吝以此致寇非寇之罪亦非小人之罪自我致之也当解之时髙墉之隼公犹射之况三在二刚之间讵能乆据髙位圣人特危其辞为有解之君子获狐之黄矢警耳坎为盗位坎而复遇坎致寇至象】
　　九四解而拇朋至斯孚○象曰解而拇未当位也【程传九四以阳刚之才居上位承六五之君大臣也而下与初之隂为应拇在下而微者谓初也居上位而亲小人则贤人正士逺退矣斥去小人则君子之党进而诚相得也四能解去初六之隂柔则阳刚君子之朋来至而诚合矣不解去小人则已之诚未至安能得人之孚也初六其应故谓逺之为解谨按初在下与四应是初者四之拇也朋谓二四两阳皆任解之责者二中而四不中虑其移于小人也故戒之孚信也不去小人则君子不信矣朋至即传所云得众也】
　　六五君子维有解吉有孚于小人○象曰君子有解小人退也
　　【谨按二四虽任解之责然使君心惑于小人二与四亦无如之何故曰维君子有解非君自断不解也解小人则君子孚而小人亦孚矣举直错枉枉者亦直也六五以隂柔居尊有不忍于小人之病故因而导之谓解小人即是孚小人于小人无伤也】
　　上六公用射隼于髙墉之上获之无不利○象曰公用射隼以解悖也
　　【谨按狐隼皆在内之小人狐顺而隼猛顺者可不废矢而获九二任之而裕如隼之猛悍未可潜革且髙踞墉上内比于五忠臣义士欲化导而不得欲驱逐之则有君侧之嫌惟公干断射之髙墉之上斯获之而无不利矣象曰以解悖也悖谓悖逆逆则险逆解则顺顺则平唐虞之际其驩不去谓之平成可乎】
　　损【兑下艮上】
　　损有孚元吉无咎可贞利有攸往○曷之用二簋可用享○彖曰损损下益上其道上行○损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　【谨按损有三义取此与彼也屈己下人也汰盈为约也损己即是约益人即是屈义相因也故彖传释卦名止取损此益彼之义卦自泰来以干之终易坤之终在干为损在坤为益阳实隂虚凡损皆损阳也益卦亦是损阳而不谓之损者益损上损损下也损在上虽损亦益益在上虽益亦损也然损益之道通乎上下食于人者治人治于人者食人自下上上自上下下其义一也卦之名损损下卦益上卦其道上行也卦辞分二段有孚谓损必以诚二簋用享谓损必因时二五刚柔相应有孚之象损而有孚中存实心事皆顺理则元吉无咎可贞固常行无不利也既曰元吉又曰无咎者损容易有咎必大吉而后无咎也传释卦辞止増一而字经意已明孚者损之夲夲立矣曷之用乎惟其时也礼莫重于祭享享以二簋俭约而近乎防矣行之而宜时为之也当损而损也以此推之盈者刚刚固当损虚者柔柔固当益然有时盈不必损虚不必益相时而行惟义是适焉耳有孚以植其夲随时以善其用损之所以大善也○又按行此孚之谓用未有不孚而能时其用者然时较孚为尤难匹夫亦有至性与时偕行非圣人不能圣门由求原宪大贤也九百之辞五秉之与孔悝之难孚而过矣爻曰酌损曰弗损皆当可之谓也益卦亦然】
　　象曰山下有泽损君子以惩忿窒欲
　　【谨按平心观理説也以理制欲止也语类曰何以窒欲伊川云思莫是欲心一萌当思以礼义胜之否曰然愚意人心梏于忿欲只是不思耳思则道心见而外物退听故为学以省察为先惩忿窒欲克己也克己而天下归仁四爻所谓损疾有喜也】
　　初九已事遄往无咎酌损之○象曰已事遄往尚合志也
　　【朱子发曰已事止事也事有当损于初速如拯溺救焚可也事已成则不可损矣然过则非四所堪不及则损之无益尚合乎六四之志而已遄者如鲁人欲以璠璵葬夫子歴阶而止之是也】
　　【谨按初为民位阳刚得正而应于四辍所为之事而速往以益之先公后私之义然也如此可以无咎矣然至辍已事而遄往凡可以损己益上何所不为哉为上者其斟酌损之可乎象曰尚合志君志民之志所好好之所恶恶之民亦乐君之乐忧君之忧上下合志初九之所尚也初承互震遄往象艮手兑口酌损象】
　　九二利贞征凶弗损益之○象曰九二利贞中以为志也
　　【谨按九二与六五为正应六五十朋之益九二益之也然二之能益乎上者恃有刚中之道故必固守此刚中乃为利也若屈己而往则凶矣初九往无咎九二征而凶者初民也二士也庻人召之役则往役君欲见之召之则不往见之也若是者弗损也弗损益之也不屈己以奉君斯能尧舜其君也林希元谓桐江一丝系汉九鼎窃意严陵不足当此爻之义莘野嚣嚣自得南阳不求闻达至三聘三顾一出而建王霸之业其弗损益之之谓欤象曰中以为志士之所尚者志也志屈则用世无具矣】
　　六三三人行则损一人一人行则得其友○象曰一人行三则疑也
　　【谨按三人谓泰下卦三阳阳性上行故曰三人行一人谓九三三以九予上而自得六三损而上益也然九往上而比五六来三而比二是上下各得其友也益者固益损者亦未尝不益也友者匹偶之称得谓隂阳相得先儒以初二二阳四五二隂相比为友与系传致一之义不合又云三应上为友泰卦爻爻相应又何用损一而后得友欤卦取九上六下之义得友止言上三初四不与焉三人行均欲得友也势不能同行而同得于是乎有损焉损一人则所损之一人得其友而不损之一人亦得其友所损之一人与不损之一人各得一人则一隂一阳配合而致一矣象传曰三则疑谓一人得友而又损一人与俱则三而疑也尚得为友乎此爻之意谓损必当可即卦传所云二簋应有时也或谓若损二易五岂不各爻皆得乎曰损二易五为既济得友又不足以尽之损反为咸咸取女吉亦得友之义也】
　　六四损其疾使遄有喜无咎○象曰损其疾亦可喜也【谨按上卦受益者也四居上下之间则以损为益焉疾如齐宣王好货好色之类六四隂柔不中故有气质之疾损其疾者陈善闭邪以正其君也初九阳刚已事遄往为能损去六四隂柔之疾使之速愈勿药有喜也如此则四受初益可以无咎矣】
　　六五或益之十朋之弗克违元吉○象曰六五元吉自上祐也
　　【夲义柔顺虚中以居尊位当损之时受天下之益者也两为朋十朋之大寳也或以此益之而不能辞其吉可知占者有是德则获其应也】
　　【谨按益五者二益之多不可计数故言或直十朋大寳也勿克违受之允当也元吉如此非天祐而何】
　　上九弗损益之无咎贞吉利有攸往得臣无家○象曰弗损益之大得志也
　　【谨按此亦以上爻终五爻之义也五爻象传曰自天祐益之自天于人何损盖受益之极无所损于下而益之者无可加无咎贞吉利有攸往爻辞与卦辞同谓损之道必如是而后善也得臣无家申言受益之大莫非王臣益之也天下为家弗损也唐之琼林大盈有家无臣矣】
　　益【震下巽上】
　　益利有攸往利涉大川○彖曰益损上益下民説无疆自上下下其道大光○利有攸往中正有庆利涉大川木道乃行○益动而巽日进无疆天施地生其益无方凡益之道与时偕行
　　【夲义益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有所往而利涉大川也】
　　【谨按卦自否来乾坤始交而为震巽出乎震齐乎巽春阳布泽盛德在木天道大光万物亨通时也其为益大矣哉以爻言二五得正得中中正有庆故攸往咸宜而无不利也损中而不正故云有孚元吉无咎可贞谓必如是而后利也益之中正孚诚贞固不待言矣然益上损下所损防何为力甚易损上益下益大损亦大如爻言大作迁国之类非易易也故曰利涉大川天道灾沴消而育盛治道险难济而膏泽流犹大川济而后见舟楫之功也传曰木道乃行谓木道以涉川而行也动而巽以下极言益之理与损传同惟动而巽于理故日进无疆日进益也无疆犹无方谓无定所也自干而下天施也自坤而上地生也施予也生受也天地之施生有时而无一定之方时之所在即理之所在与时偕行益乃无疆矣】
　　象曰风雷益君子以见善则迁有过则改
　　【何氏楷曰咸言速心之德通于虚也不损不虚惩忿窒欲损之又损致虚以复其为咸恒言乆心之德凝于实也不益不实迁善改过益之又益充实而成其为恒】
　　初九利用为大作元吉无咎○象曰元吉无咎下不厚事也
　　【谨按九自上下于初初民也莫大于民事利用为大作事民之事也事民之事者以民不能自厚其事也厚谓重孟子所谓不可缓是也六四利迁国国迁则相土居民乃疆乃理其所兴作岂细故邪曰利用因民之所利而利之也用用民也上不缓民之事正欲民不自缓其事如孟子所引豳诗是也如此则上以益下为事下亦自事其事以受益于上大吉无咎之道也】
　　六二或益之十朋之弗克违永贞吉王用亨于帝吉象曰或益之自外来也
　　【谨按倒损为益益之二损之五也故益二爻辞与损五同十朋之上益下也六二贞矣犹恐隂柔不能固守故戒以永贞王用亨于帝王谓五用者二也使之主祭而山川亨之吉自天来非徒上之益之也】
　　六三益之用凶事无咎有孚中行告公用圭○象曰益用凶事固有之也
　　【夲义六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信】
</div>
    <div class="pagination">
<a href="周易传义合订_page9.html">上一页</a><span>...</span><a href="周易传义合订_page5.html">5</a><a href="周易传义合订_page6.html">6</a><a href="周易传义合订_page7.html">7</a><a href="周易传义合订_page8.html">8</a><a href="周易传义合订_page9.html">9</a><span class="current-page">10</span><a href="周易传义合订_page11.html">11</a><a href="周易传义合订_page12.html">12</a><a href="周易传义合订_page13.html">13</a><a href="周易传义合订_page14.html">14</a><a href="周易传义合订_page15.html">15</a><span>...</span><a href="周易传义合订_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
