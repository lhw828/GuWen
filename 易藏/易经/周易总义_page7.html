<!DOCTYPE html>
<html>
<head>
    <meta charset="UTF-8">
    <title>周易总义 - 第 7 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易总义 - 第 7 页/共 25 页</h1>
    <div class="content">　　象曰官有渝从正吉也出门交有功不失也
　　官守也渝变也初九当位何言乎变当随之世诸爻皆以从五为正而五逺于初四非正应焉未可以随当自守而已然震动之始不可拘于自守苟从于正则无恶于变故曰官有渝贞吉所谓贞吉者四虽非应而居相应之地且与二三互艮为门二三阴柔非所当随惟四与五相孚而五能明其功出门而交有功是则因四而达于五也是谓从正而不失其所随者也
　　六二系小子失丈夫
　　象曰系小子弗兼与也
　　六二与九五为正应各当其位随于五可也但二隂居阴位而柔之为道不利逺未免以近比者为系矣既系乎三之阴必失乎初之阳以喜而随人者岂可以兼与乎葢阳为丈夫隂为小子是系小子必失丈夫也惟其居中得正终应乎五是以虽失而不至于凶咎也
　　六三系丈夫失小子随有求得利居贞
　　象曰系丈夫志舍下也
　　六二之隂故言系小子则失初之丈夫三近于九四之阳故言系丈夫则失二之小子矣二犹隂柔中正而三则隂柔失位惟其在震体之上固巳离于二矣失二则志已舍下系四则有求有得所谓得者如初之以从正为贞故言利居贞以贞处之亦以从五为正如是而得无恶于求也
　　九四随有贞凶有孚在道以明何咎
　　象曰随有其义凶也有孚在道明功也
　　下三爻上随而四居其前以阳刚乘之与五同徳在随之义则为有然而五君也四臣也下之随乎上当使恩威出乎上则所为得其正四近君为多惧之地若使人心随已则有逼上之嫌虽以正处之其义亦凶然则如之何葢履天下之至危而成天下之大功惟以道事者能之修吾胸中之诚而无一毫私意之累所以有者为吾君而也吾何有焉此所以动容周旋皆与道俱且有功而君不疑五能明其功则君臣之间至诚相与有孚在道以明何咎此所以为无咎也
　　九五孚于嘉吉
　　象曰孚于嘉吉位正中也
　　嘉者善也五言孚而不言随者上无随下之义也五与二相孚故曰孚于嘉先儒谓嘉耦曰配二五中正而应者□巳孚于嘉者亦惟善是从而已葢当随之世五之所孚者虽止于二然好善优于天下而五爻皆得所随使天下之人皆以善相孚此随道之至盛者也
　　上六拘系之乃从维之王用亨于西山
　　象曰拘系之上穷也
　　左氏传卜偃所言享字文公从其説谓古者享献之享皆作亨此当读亨为享
　　随之上六随之穷者也凡易之言穷者皆谓其当变若其未变则拘系之乃从维之然而人心之变有不可御者若当变而善九五正位有王用享于西山之象葢兑之上体为西方或谓西山为周之岐山王为周之太王皆非其义易言王用者皆非有所指之耳王用以享则礼行于变通之后此随道之所以为不穷也
　　蛊
　　艮　上　　巽　下
　　　　　　　
　　【髙　用　裕父干父干母干父尚　誉　蛊　蛊　蛊　蛊】
　　蛊之成卦巽顺于下而艮止乎上上下蛊弊为蛊之象蛊非一日之积也是以饬蛊之道贵乎刚柔之相济初六干父之蛊六五干蛊用誉隂居阳位以柔而济乎刚者也九二干母之蛊上九不言蛊而言髙尚其事阳居隂位以刚而济乎柔者也必不得已而去则宁过于刚而不可过于柔九三晦而无咎则过刚犹足以干蛊六四以徃而见吝则过柔反以裕其蛊也必有二五之中徳而后刚柔相济皆得其正君子之饬蛊亦必有道矣
　　蛊元亨利涉大川先甲三日后甲三日
　　彖曰蛊刚上而柔下巽而止蛊蛊元亨而天下治也利涉大川徃有事也先甲三日后甲三日终则有始天行也
　　蛊自泰变以初九之刚而徃为上九以上六之柔而来为初六刚上而柔下以成艮巽之体巽顺也艮止也下巽则不立上止则不为治生安安生媮而后蠧弊之端起此所以饬蛊者必有取乎元亨之义元亨者于元处亨也如噐虽蠧壊而其朴犹存取噐之朴而更新之是谓元亨蛊元亨而天下治葢取诸此考之卦体下乘巽木有利涉之象上为艮体有成终成始之义甲者旬之首先甲三日以谨其始后甲三日以图其终始而终终而始天行也体天行以治蛊则蛊复于泰矣
　　象曰山下有风蛊君子以振民育徳
　　山在上而生养万物育徳也风在下而鼔动万物振民也育徳者长之使不穷振民者作之使不媮是二者皆治蛊之道也先振民后育徳者卦体之序有然也
　　初六干父之蛊有子考无咎厉终吉
　　象曰干父之蛊意承考也
　　蛊者葢非一日之积也君臣父子皆有饬蛊之道惟非一日之积必以世而后见故诸爻以父子其义初在下为人之子则言干父之蛊蛊卦本泰卦之变泰之下卦干体为父初之刚上则父已徃矣父徃为考而前日蠧壊之弊犹有存者初能干父之蛊是为有子所谓意承考者革前人之蠧弊不能无所损益损其过者益其不及者亦前人之意初能承其意而不承其事其既革考亦可以无咎然初以柔体未必能尽保终之道若能以敬惕自处所以厉而终得吉也
　　九二干母之蛊不可贞
　　象曰干母之蛊得中道也
　　诸爻言父而此独言母者蛊本泰体上卦之坤为母五以柔居尊位而二为正应故言干母之蛊凡事之道贵乎巽而顺二以阳刚应五故戒之以不可贞贞则矫拂而不安其伤恩实多矣惟六五与九二两爻刚柔相济皆得中道刚不强柔不懦此恩义所以为两全也
　　九三干父之蛊小有悔无大咎
　　象曰干父之蛊终无咎也
　　九三阳居阳位过于刚者也事父之道过刚则非顺惟刚而得正乃父之诤子夫子论争子则曰故当不义则诤之其义以正救为先然正而不中亦未尽善故干蛊之时以过刚行之虽未免于小有悔而亦可以无大咎故又曰终无咎也
　　六四裕父之蛊徃见吝
　　象曰裕父之蛊徃未得也
　　六四隂柔不中非干蛊之才而过于顺从父之令安得为孝故为裕父之蛊裕者益也当是时不能干而又从増益之何徃而有成六五亦隂柔在上徃必见吝故其戒如此
　　六五干父之蛊用誉
　　象曰干父用誉承以徳也
　　六五干蛊之主当蛊之世以柔顺在上其才若不足而爻言干父之蛊者是不以才干而以徳干者也葢六五柔中之徳资九二刚中之应刚柔相济成徳益着是能以令徳之誉而承前人之蛊如髙宗致嘉靖之治宣王成修攘之烈凡前人所未备者无非承之以徳而増益其美所以得用誉之道誉者徳之賔也在乎善用之而已
　　上九不事王侯髙尚其事
　　象曰不事王侯志可则也
　　前五爻皆言蛊上独不言蛊者蛊道已饬无事乎干也上焉伊尹周公下焉范蠡张良能保成功于不当事之时故言不事王侯髙尚其事髙尚者徃徃失于索行怪不可为则于天下惟上九艮体得止于其可止之义其志可则正为臣之道前四爻亦臣道也不言臣者臣子一而已
　　临
　　坤　上　　兑　下
　　　　　　　
　　【孰　知　至　甘　咸　咸临　临　临　临　临　临】
　　临之成卦兑在下坤在上卦以二阳为主而二阳在四隂之下何取乎临而谓之咸也咸者感也感乎正应以为临而已葢临卦继乎复卦之后初阳方复未可遽进志于行正所以咸临贞吉也二阳方进而四隂犹未委顺以中而应所以咸临吉无不利也三则不中不正而居兑体以甘言为説二阳因之而进所以甘临无咎也阳进于三则卦为泰体四应初而得坤体之至故曰至临也五应二而为中行之君故曰知临也上居终而为坤体之成故曰敦临也此临终为泰势所必至然泰至上而吝临至上而吉者临方进而未极故也
　　临元亨利贞至于八月有凶
　　彖曰临刚浸而长説而顺刚中而应大亨以正天之道也至于八月有凶消不久也
　　临卦之二阳在下君子道长之渐也刚浸而长指初九九二言也説而顺指内外二卦言也刚中而应指九二六五言也大亨以正者所以释元亨利贞之义葢干言四徳纯一不杂临言四徳而继之以八月有凶则不能纯乎干之徳大亨以正天之道而已所谓天之道者乃隂阳消长一徃一来循环不穷也二阳为临以正而亨未至于凶乃着八月有凶之戒此天道之必然者何谓八月周之八月为遁卦又自临卦至否卦几有八月二者皆阳消隂长之渐夫刚长之时而谓之消不久者是圣人为君子虑葢甚深且切也
　　象曰泽上有地临君子以教思无穷容保民无疆泽以临水地又临泽为临之象也葢下卦兑体以朋友讲习为教而教思无穷者则兑泽之无穷也上卦坤体以厚徳载物为容而容保民无疆则坤载之无疆也教而思之容而保之以此临民其无所不临者哉
　　初九咸临贞吉
　　象曰咸临贞吉志行正也
　　咸感也以阳感隂故曰咸临夫当临之时四隂在上而初以阳刚进于下正咸感之义也然阳刚之徳其实兑体上行之始岂遽以兑説感人哉位在阳先感之亦必有道初九之位既正而六四之应亦正志于行正可也圣人为君子虑惧其或进而所感非其道必使之固守其正故曰贞吉
　　九二咸临吉无不利
　　象曰咸临无不利未顺命也
　　二爻与初爻皆以阳感隂故皆曰咸临也初主于贞未可有行二主于中善用临者也葢二阳浸长而四隂在上其方盛未能委顺故曰未顺命也所谓未顺命者临终为泰势所必至特未恃之而已惟与六五之柔中为正应上下以中相与不特有致吉之道推而行之天下无所不利也此二阳之所以浸长而不已者也
　　六三甘临无攸利既忧之无咎
　　象曰甘临位不当也既忧之咎不长也
　　三为下卦兑体之主位既不当而二阳上进乃以兑説之体甘言以説乎下君子説之不以道不説也如之何而以甘言説人哉即上下互卦求之兼震动坤顺之体以顺为説故甘临无攸利以动而恐故既忧之无咎象赞之曰咎不长也至是而为干体则二阳为之偕进矣
　　六四至临无咎
　　象曰至临无咎位当也
　　三为兑体至四为泰而四即泰之坤位坤以至哉为元故曰至临者六四以隂柔在上而得其正初九以阳刚在下而亦得其正初以正而感四以正而应此至临所以无咎四与三皆言无咎而难易不同者三不当位而四当位故也
　　六五知临大君之宜吉
　　象曰大君之宜行中之谓也
　　夫五爻以柔中在上而爻曰知临大君之宜象曰行中何谓也中者五之德也五者大君之谓也此六五全为泰体泰体之六五以中徳居尊位与九二之刚中相应故二爻以包荒用冯河不遐遗朋亡而得尚于中行之君此六五亦以柔中主之九二亦以刚中应之其终至于二阳上行四与上亦皆以正而近比于五是能兼众人之知以为知而其知足以有临此知临所以为大君之宜宜其吉也
　　上六敦临吉无咎
　　象曰敦临之吉志在内也
　　上六居临之极地而无应于下非能临之者而亦谓敦临何也葢敦者厚也坤之徳至上而益厚故也夫上三爻皆泰体然泰卦至上何以为否上行之极则否而巳临卦之上六得坤体之厚以从阳为庆而志在于内是以不为否而为泰考六爻之义初与二五皆言吉二与四皆言无咎惟上六志在于内言其隂柔者则得六三之无咎言其从阳者则得初与二之吉爻辞兼是二义而象独以为敦临之吉则其从阳可知也
　　观
　　巽　上　　坤　下
　　　　　　　
　　【观其观　观国观我闚　童生　民　光　生　观　观】
　　观之成卦坤卦居下巽卦居上与临卦为反对临之二阳在下进于三则成泰卦观之四隂在下进于五则成剥卦惟九五以中正观天下下观而化也则天下皆为君子之归故四隂以近于阳爻而有善不善存焉初以小人之道为童观是则冥然无所见也二以利女贞为闚观是则有所见而未大也三观我生而有进退之义也至四观国光而全用賔之道也至五以观民为大观之主也上以观其生而验观民之效也然后四隂得以观感而化故二爻言君子无咎而天下皆君子则亦奚至于剥此有孚颙若下观而化大观之世也
　　观盥而不荐有孚颙若
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　前四观字去声后两观字平声
　　观卦之二阳在上下之所观仰所以为观也大观在上指二阳爻言之也巽而顺指内外二卦言之也中正以观天下指九五爻居中正之位下观四隂而言之也有孚颙若下观而化即盥而不荐之义也葢圣人非轻荐而重盥也盥者祭之始方其郁鬯祼地盥手于洗则祭事为未举荐者祭之盛祝延尸于堂朝荐献腥馈食献熟则祭事为已备所谓下观而化者葢不孚于已事之后而孚于未事之始者也不言而信不令而威云行雨施而天下平上下皆不期其然而自孚之所以谓之神道是非于神道之外而别有所谓观也故曰观天之神道而四时不忒圣人以神道设教而天下服矣此圣人之教无非天道观之所以为观也
　　象曰风行地上观先王以省方观民设教
　　风行地上则地之长养万物鼔之以风者则天也故天之动物以风而圣人之动民则以言方与民则以坤之地而言设教则以巽之风而言省方观民则以风行地上而言民俗之刚柔缓急不同而其设教以动民则一而已古之三载一巡狩而观风考礼一本诸此
　　初六童观小人无咎君子吝
　　象曰初六童观小人道也
　　朱文公曰观以观示为义据九五为主也爻以观瞻为义皆观乎九五也
　　观之所以为观者二阳在上下观而化也初最在下以六居之实逺于阳以是为观葢童子之观者也故曰童观小人道也小人当大观之世不知帝力之何有于我耕田凿井而已故无咎君子处之而不着不察则可小矣所以为吝
　　六二闚观利女贞
　　象曰闚观女贞亦可丑也
　　六二正处内卦为坤体有阖户之象乂三互艮卦在门阙之内故曰闚观然大观之世上有九五而二为之应实中正以观天下之助而乃有闚观利女贞之戒者何也葢观之为义以去阳之逺近为善否二虽隂柔得位而去五为尚逺不能见刚中之道是女子之贞而已矣故以女子居之则为利以君子居之则丑也
　　六三观我生进退
　　象曰观我生进退未失道也
　　葢大观之世诸爻皆观乎阳者也初与二去阳为甚逺所观皆未大至于三爻则渐近于阳若非小人之观矣然而位不中不正在下卦之上上卦之下进退莫适所主未尽下观而化之道故曰观我生进退也谓或进或退观我之生而已矣吾者指五也生者即五之施为动作也凡易之称我者若需卦若解卦若井卦若卦若旅卦固以本爻为主至论其全卦之义则以主爻为我防卦之九二小畜卦之六四颐卦之上九是也是知观卦之六三爻言我者即全卦所主之九五爻也葢观之为卦本君子道消小人道长之渐若使四隂并进其终必至于剥而后已耳惟九五之爻阳刚中正未为失道四隂皆下观而化之为大观之主此六三爻之观我生进退亦所观之正者也
　　六四观国之光利用宾于王
　　象曰观国之光尚賔也
　　观至于四四隂方盛与五敌进退不已其终必至于剥惟九五之主大观在上以中正观天下未失君道四最近而居正又为巽之体以巽体居近君之地是以得君为最亲故言观国之光利用宾于王葢古之人重賔礼坐賔于西北之方主人接以仁厚之气故坐于东南以行答宾之礼四以巽体居东南之位而言利用宾者以主人言之故象辞以为尚宾尚者上也言为王所尚也观至六四为全美其大观之君子欤
　　九五观我生君子无咎
　　象曰观我生观民也
　　九五以阳刚居尊位中正以观天下为四隂之主故四隂进退于下其利害休戚皆系于吾身故曰观我生则以本爻之所主者言之故象释之以观我生观民也民谓自四以下皆是也且观民何与于观我乎中庸王天下之章有曰本诸身征诸庻民葢观民以察已之道使其在我者施为动作无一不善然后可以言君子无咎则亦先观乎我而已此九五之颙然在上而四隂皆相孚于下有孚颙若谓之大观然欤非欤
</div>
    <div class="pagination">
<a href="周易总义_page6.html">上一页</a><span>...</span><a href="周易总义_page2.html">2</a><a href="周易总义_page3.html">3</a><a href="周易总义_page4.html">4</a><a href="周易总义_page5.html">5</a><a href="周易总义_page6.html">6</a><span class="current-page">7</span><a href="周易总义_page8.html">8</a><a href="周易总义_page9.html">9</a><a href="周易总义_page10.html">10</a><a href="周易总义_page11.html">11</a><a href="周易总义_page12.html">12</a><span>...</span><a href="周易总义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
