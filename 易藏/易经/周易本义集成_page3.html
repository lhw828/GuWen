<!DOCTYPE html>
<html>
 <head>
  <meta charset="utf-8"/>
  <title>
   周易本义集成 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易本义集成 - 第 3 页/共 4 页
  </h1>
  <div class="content">
   地中有水师君子以容民畜众【水不外于地兵不外于民故能养民则可以得众矣】集防【杨氏曰地中有水容而能畜也故君子体师之象以容民畜众○冯氏曰地无不容众水所归有师之象民与众对言则民农也众兵也武有七徳亦曰安民和众也古者井田兵农为一为农则曰比闾族党州乡以养民也为兵则伍两卒旅师军以畜众也容民如地畜众如水坤容而坎畜也】师出以律失律凶也在师中吉承天宠也王三锡命怀万邦也集防【程子曰在师中吉者以其承天之宠任也天谓五也人臣非君宠任之则安得专征伐之权而有成功之吉象以二专主其事故发此义王三锡以恩命襃其成功所以怀万邦也】师或舆尸大无功也左次无咎未失常也【知难而退师之常也】长子帅师以中行也弟子舆尸使不当也集防【愚案使不当分明是説帅师当用长子用弟子则有舆尸之凶程传众主之説非本意】大君有命以正功也小人勿用必乱邦也【圣人之戒深矣】集防【丘氏曰初言师之出六言师之还则功成奏凯之时也大君行赏功之命开国功之大者也承家功之小者也以正功者言爵赏之命所以正诸将武功之等差也然兵行诡道出竒立功不必皆君子也此曰小人勿用者盖以小人有功固当列赏之若使参预国家之谋议则必挟功以逞而生僭窃乱邦之祸故戒以勿用勿者禁辞必者决辞也○愚案开国承家所以正其功小人勿用又是开国承家以后底事言既开国承家之后则天下大定矣天下火定但戒以勿用小人则可保安于无穷用小人则必至于乱邦也以正功为创业之始小人勿用为尽守成之道矣】
　　地上有水比先王以建万国亲诸侯【地上有氷水比于地不容有间建国亲侯亦先王所以比于天下而无间者也彖言人来比我此取我往比人】集防【程子曰夫物相亲比而无间者莫如水在地上所以为比也先王观比之象建万国所以比民亲诸侯所以比天下也○语録曰伊川言建万国以比民言民不可尽得而比故建诸侯使比民而天子所亲者诸侯而已这便是他比天下之道○朱氏曰建万国则民比其国君亲诸侯则民比于天子○冯氏曰地上之水异源同流有合比之象畎浍相比以比于川九川相比以比于海如万国诸侯小大相比而方伯连率率之以比于天子也万国犹地也诸侯之得国犹水居地也建之亲之比之道也○愚案地上有水而象之以建万国亲诸侯而为比政犹杜诗所谓众流归海意万国奉君心之义】比之初六有他吉也比之自内不自失也【得正则不自失矣】集防【程子曰守已中正之道以比上乃不自失也】比之匪人不亦伤乎集防【张子曰履非其正比之又非其人故可伤】外比于贤以从上也集防【童溪王氏曰已不正未有能从夫正者也以六居四盖正人也已之既正则所从必正故能外比于贤以从上也○释褐杨氏曰比之道不可执一之人也果可比也虽非正应而当从之人也果不可比也则虽正应而尤在所当舎六四与初非可比者故舎之以比于五为比于贤此君子经权之道也】显比之吉位正中也舎逆取顺失前禽也邑人不诫上使中也【由上之德使不偏也】集防【丘氏曰舎逆谓舎一隂隂以乗阳为逆也取顺谓取下四隂隂以承阳为顺也失上一隂故曰失前禽】比之无首无所终也【以上下之象言之则为无首以终始之象言之则为无终无首则无终矣】
　　风行天上小畜君子以懿文德【风有气而无质能畜而不能久故为小畜之象懿文徳言未能厚积而逺施也】集防【程子曰以巽畜干能畜而不能固故为小畜之象君子观小畜之义懿美其文徳君子之所蕴畜者大则道德小则文艺文德方之道艺为小也○冯氏曰文德干也懿巽也一隂之畜五阳是也】复自道其义吉也牵复在中亦不自失也【亦者承上爻义】集防【泉峰龚氏曰复自道此复字与无往不复不逺复之义同谓复于在下之位而不进也初九以阳刚之才位居最下为隂所畜知防不进而自复其道焉何咎之有九二牵复亦谓与初九牵连而内复也易及诸经无有以复为上进者此义亦通】夫妻反目不能正室也【程子曰説輹反目三自为也】集防【程子曰隂剥于阳者也今反制阳如妇人为夫宠惑既而反制其夫焉未有夫不失道而妻能制之者故曰夫妻反目不能正室也】有孚惕出上合志也集防【郭氏曰上合志者合九五有孚之志惟其上合志是以能畜也】有孚挛如不独富也既雨既处德积载也君子征凶有所疑也集防【释褐杨氏曰上九之载非尚力也乃尚德也然以隂制阳以妇制夫俱非正也君子以往则不能无凶无他有所疑也易曰隂疑于阳必战】上天下泽履君子以辨上下定民志【程传备矣】集防【程子曰天在上泽居下上下之正理也君子观履之象以辨上下上下之分明而后民志有定民志定而后可以言治古之时公卿大夫而下位各称其德终身居之得其分也士修其学学至而君求之农工商贾勤其事而所享有限故皆有定志后世自士庶至于公卿日志于尊荣农工商贾日志于富侈亿兆之心交骛乎利天下纷然如之何其可一也欲其不乱难矣此由上下无定志也○冯氏曰天居上泽居下截然各得其分为履之象履者礼也上者安于上下者安于下上下之分辨而民志定礼之用也】素履之往独行愿也集防【程子曰初处在下素在下者也若安其卑下之素而往则无咎矣夫人不能安于贫贱之素则其进乃贪躁而动求去其贫贱而已非欲有为若安履其素而往者非苟利也独行其志愿耳若欲贵之心与行道之心交战于中岂能安履其素也】幽人贞吉中不自乱也集防【杨氏曰履道幽人顔子在陋巷不改其乐是也非中不自乱何以与此古之人虽在侧防若将终身焉不自乱也】眇能视不足以有明也跛能履不足以与行也咥人之凶位不当也武人为于大君志刚也愬愬终吉志行也集防【李氏曰畏惧所以行其志也】夬履贞厉位正当也【伤于所恃】元吉在上大有庆也【若得元吉则大有福庆矣】
　　天地交泰后以财成天地之道辅相天地之宜以左右民【财成以制其过辅相以补其不及】集防【语録问圣人财成辅相之功当无时而不然何独于泰卦言之曰天地交泰万物各遂其理圣人自此方能致其用若天地闭塞万物不生圣人亦无所施其巧○蔡氏曰天地之道谓日月寒暑之往来东西南北之经纬天地之宜谓春生秋杀髙黍下稌财成者因其全体而裁制其节使不过辅相者随其所宜而賛助其不及如气化流行笼统相续圣人则为之裁制以分春夏秋冬之节地形广邈经纬交错圣人则为之裁制其东西南北之限此裁成天地之道也春生秋杀此时运之自然髙黍下稌此地势之所宜圣人则辅相之使春而耕秋而敛髙者黍下者稌此辅相天地之宜也○泉峰龚氏曰财成以制其过天气下降象辅相以补其不及地气上腾象】拔茅征吉志在外也集防【泉峰龚氏曰下卦为内上卦为外志在外者谓其志在与三阳上进也】包荒得尚于中行以光大也无往不复天地际也集防【司马氏曰物极则反天地之常也是故治者乱之原也通者塞之端也三居天地之际否泰相反之交可不戒哉】翩翩不富皆失实也不戒以孚中心愿也【隂本居下在上为失实】集防【程子曰三隂皆在下之物居上乃失其实其志皆欲下复故不富而相从不待告戒而诚意相合也】以祉元吉中以行愿也集防【徐氏曰中以行愿居中应二行其志愿非勉强也】城复于隍其命乱也【命乱故复否告命所以治之也】集防【杨氏曰上六泰之终泰反为否上下分崩离析之时也命乱而不一众其可用乎】
　　天地不交否君子以俭德辟难不可荣以禄【収敛其德不形于外以辟小人之难人不得以禄位荣之】集防【程子曰天地不交通为否否者小人得志之时君子居显荣之地祸患必及其身故宜晦处穷约也○丘氏曰俭德地卑下象荣禄天髙显象如坤括囊无咎即俭德辟难也干遯世无闷即不可荣以禄也】拔茅贞吉志在君也【小人而变为君子则能以爱君为念而不计其私矣】大人否亨不乱羣也【言不乱于小人之羣】集防【蔡氏曰羣谓众柔也九五大人不为众柔所乱也】包羞位不当也集防【程子曰隂柔居否不中不正所可羞者处不当位所为不以道也】有命无咎志行也集防【郑氏曰君子不可荣以禄盖谓不在位者设也四居近君之位济否之责在焉辟难可乎】大人之吉位正当也集防【程子曰有大人之德而得至尊之正位故能休天下之否是以吉也无其位则虽有其道将何所为乎故圣人之位谓之大寳○泉峰龚氏曰六二大人否亨以其不乱于小人之羣也九五大人吉以其得位而能休天下之否也若六二小人之吉则以其能包容承顺乎君子易之为君子谋也如此】否终则倾何可长也集防【程子曰岂有长否之理极则必反理之常也】
　　天与火同人君子以类族辨物【天在上而火炎上其性同也类族辨物所以审异而致同也】集防【语録曰类族如青底做一类白防做一类恁地类了同底自同异底自异就其异处以致其同此其所以为同○童溪王氏曰同人之所以为同者非混然无所区别之谓也天下有不同之物吾安得强之使同哉此同人之道所以欲类物之族而后物得所辨也物得所辨以不同同之乃所以同之也东坡水之于地为比大之于天为同人同人与比相近而不同以无所不比为比以有所不同为同斯言得之矣○冯氏曰类族如天之兼覆辨物如火之照烛】出门同人又谁咎也集防【程子曰出门同人所同者广无所偏私人之同也有厚薄亲防之异过咎所由生既无偏党谁其咎之】同人于宗吝道也伏戎于莽敌刚也三歳不兴安行也【言不能行】集防【蔡氏曰敌谓五安何也安往不得贫贱之安】乗其墉义弗克也其吉则困而反则也【乗其墉矣则非其力之不足也持以义之弗克而不攻耳能以义断困而反于法则故吉也】集防【童溪王氏曰四困而反则圣人与之以吉者盖开小人知反之门也○丘氏曰同人之世二五正应当同者也而三四介乎其间三近二而争者也四逺二而争者也四之反则知义之不胜而止三之不兴则畏势之不敌而不敢争此四之吉所以异于三之不兴也】同人之先以中直也大师相遇言相克也【直谓理直】同人于郊志未得也集防【蔡氏曰未及乎野未尽乎大同之道故曰志未得也】
　　火在天上大有君子以遏恶善顺天休命【火在天上所照者广为大有之象所有既大无以治之则衅蘖萌于其间矣天命有善而无恶故遏恶善所以顺天反之于身亦若是而已矣】集防【文集曰尧舜之治举元凯放共兜此所谓遏恶善顺天休命者也天之为道既福善祸滛又以赏罚之权寄之司牧使之补助其祸福之不及也○诚斋杨氏曰天讨有罪而吾遏之天命有德而吾之吾何与焉故曰顺天休命○蔡氏曰遏恶善离象顺天休命乾象○冯氏曰谓之大有则善恶无所不有谓之天命则有善无恶以大之明辨其善恶而一遏一之则恶者去善者伸所以顺天命之休也】大有初九无交害也大车以载积中不败也集防【程子曰壮大之车重积载于其中而不损败由九二木力之强能胜大有之任也】公用亨于天子小人害也集防【程子曰民众财丰反擅其富强益为不顺是小人大有则为害又大有为小人之害○泉峰龚氏曰小人擅大有之资不能用亨于天子则其所有适以为害也】匪其彭无咎明辨晢也【晢明貌】集防【蔡氏曰居离明之始故能辨其理之必至○愚案晢字以韵协当音至】厥孚交如信以发志也【一人之信足以发上下之志也】威如之吉易而无备也【太柔则人将易之而无畏备之心】大有上吉自天祐也集防【泉峰龚氏曰大有初九与大有上吉皆以卦名为言者大有之始终也大有之始以无交而致害不得于人者也大有之终以信顺而致吉则得助于天矣得助于天人亦不能外之宜其吉无不利也】
　　地中有山谦君子以裒多益寡称物平施【以卑蕴髙谦之象也裒多益寡所以称物之宜而平其施损髙增卑以趣于平亦谦之意也】集防【语録问谦是损髙就低使敎恰好曰大抵人多见得在已者髙在人者卑谦则抑已之髙而卑以下人便是平也○冯氏曰山之髙也而在地之中谦下之象山本髙而降之地下地本卑而升之山上裒山之多以益地之寡称物之多寡而施如权衡然平而后已所以治一世而使之皆谦也此与亏盈益谦之意同盖夫子之易也】谦谦君子卑以自牧也集防【程子曰自牧自处也○童溪王氏曰牧养也夫谦卑德初卑位也养德之地未有不基于至卑所养者至卑则愈卑而愈不卑矣】鸣谦贞吉中心得也劳谦君子万民服也集防【诚斋杨氏曰九三一阳主五隂以阳刚之才任天下之重有大勲劳于天下者也万民服者非服其劳也服其劳而能谦也○蔡氏曰万民众柔象】无不利防谦不违则也【言不为过】集防【泉峰龚氏曰六四上而能下柔而得正谦而不违则者也惟其不违则所以无不利】利用侵伐征不服也鸣谦志未得也可用行师征邑国也【隂柔无位才力不足故其志未得而至于行师然亦适足以治其私邑而已】集防【程子曰以谦极而反居髙位未得遂其谦之志○童溪王氏曰六二以谦德而居下之正位得其所欲者也故曰鸣谦中心得也上六以谦徳而居极位岂得遂欲谦之志哉故曰鸣谦志未得也六二上六其鸣一也其所以鸣则不一也○泉峰龚氏曰六二自下而承刚得以遂其执谦之本心故曰中心得上六自上而应刚非执谦者之所安故曰志未得】
　　雷出地奋豫先王以作乐崇德殷荐之上帝以配祖考【雷出地奋和之至也先王作乐既象其声又取其义殷盛也】集防【程子曰雷者阳气奋发隂阳相薄而成声也阳始潜闭地中及其奋发而出地则通逹和豫故为豫也坤顺震动和顺积中而发于声乐之象也○语録曰象其声者谓雷取其吉者谓和崇徳谓着其德作乐所以发其德○潘氏曰乐之为用朝觐聘飨祭祀各有所主惟郊祀上帝则大合古今众乐而奏之大司乐圜丘之奏乐极九变是也故曰殷荐之上帝以配祖考郊祀后稷以配天配以祖也宗祀文王于明堂以配上帝配以考也○项氏曰象言作乐者凡豫多不善非君子之所尚惟乐者先王之所以饰喜也以此为豫与天地祖考同其乐则无恶于豫矣説文曰作乐之盛称殷崇与殷皆盛大意】初六鸣豫志穷凶也【穷谓满极】不终日贞吉以中正也盱豫有悔位不当也由豫大有得志大行也六五贞疾乗刚也恒不死中未亡也豫在上何可长也泽中有雷随君子以向晦入宴息【雷藏泽中随时休息】集防【黄氏宗台曰卦爻取随时而动大象取随时而息人当旦昼之时酬酢万变至于昏晦则入居宴息者一动一静交相为养若终日役役而不知止息则神疲力竭而无以继之矣○童溪王氏曰时之运于天也有晦则有明君子之随夫时也有动则有息○冯氏曰雷发声于震之春収声于兊之秋由震而兊雷藏泽中与时休息为随时之象日出于东方之震而入于西方之兊由震而兊自明向晦出于明者至晦而入劳于作者至宴而息所以随用也天地之随为昼夜为寒暑为古今君子之随为动息为语黙为行藏一昼一夜之顷而动息随之况于消息盈虚之大者乎○丘氏曰雷阳声也发声于春夏动也収声于秋冬静也泽中有雷其秋冬之时乎君子体天行事故动与雷俱出静与雷俱入如雷出地奋豫以之作乐崇德雷在天上大壮以之非礼勿履天下雷行无妄以之对时育物皆法雷之动也雷在地中复以之闭闗息旅泽中有雷随以之向晦宴息皆法雷之静也】官有渝从正吉也出门交有功不失也系小子弗兼与也集防【程子曰人之所随得正则逺邪从非则失是无两从之理二苟系初则失五矣弗能兼与也故以戒人从正当专一也】系丈夫志舎下也随有获其义凶也有孚在道明功也集防【泉峰龚氏曰四之从三为阳随隂上随下非所当随者也事虽有获义实凶矣若能舎其所获不为妄随而孚于道焉则变凶为吉是刚明之功也】孚于嘉吉位正中也拘系之上穷也【穷极也】集防【蔡氏曰上六之穷舎五何徃】
　　山下有风蛊君子以振民育德【山下有风物坏而有事矣而事莫大于二者乃治已治人之道也】集防【语録曰振民有风之象育德有山之象○释褐杨氏曰根万物者莫如风育万物者莫如山山蕴畜而风动荡也○冯氏曰风行山下山之草木为风所落蛊壊之象当蛊壊之时必有所事振恤其民养育已德天下岂有蛊壊而不振起者乎所以饰蛊也秦医对赵孟曰在易风落山为蛊正合大象之义○建安张氏曰君子体巽风之动以振民则天下之蛊治矣体艮山之止以育徳则人心之蛊治矣】干父之蛊意承考也集防【郑氏曰子改父道其事若不顺而其意则在于承其父也】干母之蛊得中道也干父之蛊终无咎也裕父之蛊往未得也干父用誉承以德也不事王侯志可则也集防【泉峰龚氏曰诸爻皆言蛊而上独不言蛊处事之外无所干者也王侯五也上独髙尚而不事之盖其处艮山之颠时止则止以髙洁自守之节廉顽立懦振蛊壊之风此其志可则也】
　　泽上有地临君子以敎思无穷容保民无疆【地临于泽上临下也二者皆临下之事敎之无穷者兊也容之无疆者坤也】集防【程子曰无穷者泽之不竭也无疆者地之博厚也○蔡氏曰泽上之地必临乎水临之象也敎思无穷泽润地之象也容保民无疆地容泽之象也】咸临贞吉志行正也咸临吉无不利未顺命也【未详】集防【程子曰九二以刚德之长而又得中与五至诚相感非由顺上之命也是以吉而无不利五顺体而二説体故象特明其非説顺也○愚案未顺命之説以隂未顺命故阳咸临之阳咸临之则吉无不利矣】甘临位不当也既忧之咎不长也至临无咎位当也大君之宜行中之谓也集防【徐氏曰六五之行中与师六五以中行泰六五中以行愿同义】敦临之吉志在内也集防【语録曰居临之时二阳上进而隂为之应所谓志在内者非谓正应只是卦内与二阳应也○古为徐氏曰临上六志在内与否初六志在君同否之初六本非应五临之上六亦非应二此可以志论耳】
　　风行地上观先王以省方观民设敎【省方以观民设敎以为观】集防【程子曰风行地上周及万物为由歴周览之象故先王体之为省方之礼以观民俗而设敎也省方观民也设敎为民观也○项氏曰风行地上所加者偃所触者动先王俯视其民而敎示之盖如此若彖所谓大观在上乃风化之本原非此之谓彖与大象取义不同类如此方与民属地省之观之敎之属风○丘氏曰坤属土有土此有人省方观民乃坤之象巽为风风以动之敎以化之设敎乃巽之象】初六童观小人道也闚观女贞亦可丑也【在丈夫则为丑也】观我生进退未失道也集防【泉峰龚氏曰三居上下之交未暇观人惟观已所行之通塞以为进退三隂柔而不中正疑其失道者然能观已所行以为进退亦未为失道矣】观国之光尚賔也观我生观民也【此夫子以义言之明人君观已所行不但一身之得失又当观民德之善否以自省察也】观其生志未平也【志未平言虽不得位未可忘戒惧也】
　　雷电噬嗑先王以明罚勅法【雷电当作电雷】集防【程子曰雷电相须并见之物亦有嗑象先王观电雷之象法其明与威以明其刑罚勅其法令也○项氏曰石经作电雷噬嗑六十四卦大象无倒置者当从石经○蔡氏曰明罚离象勅法震象○徐氏曰明罚所以示民而使知所避勅法所以防民而使知所畏未至折狱致刑处故与丰象异罚之当避法之当畏人犹有冐犯而不顾者而后不得已而用刑也○愚案雷电皆至而为丰此为电雷无疑矣取其先照而后威故曰明罚勅法取其威照并行故曰折狱致刑然明罚勅法以先王言者取其法令之垂后世折狱致刑以君子言者所以制小人也】通论【语録曰噬嗑明在上动在下是明得事理先立这法在此未有犯底人留待异时之用故云明罚勅法丰威在上明在下是用这法时须用明见下情曲折方得故云折狱致刑不然威动于上必有过错之事也】屦校灭趾不行也【灭趾又有不进于恶之象】噬肤灭鼻乗刚也遇毒位不当也集防【程子曰六三以隂居阳处位不当自处不当故所刑者难服而反遇毒也】利艰贞吉未光也集防【程子曰在噬嗑四为最善凡言未光其道未光大也戒于利艰贞盖其所不足者不得中正故也】贞厉无咎得当也集防【程子曰贞厉所以能无咎者以所为得其当也所为当者居中用刚而能守正虑危也】何校灭耳聪不明也【灭耳盖罪其听之不聪也若能审听而早图之则无此凶矣】集防【诚斋杨氏曰初九灭趾故恶不行上九灭耳以聪不明使耳聪而明则闻过而改久矣何至于恶积罪大而受大戮之凶乎】
　　山下有火贲君子以明庶政无敢折狱【山下有火明不及逺明庶政事之小者折狱事之大者内离明而外艮止故取象如此】集防【语録曰明庶政是就离上説无敢折狱是就艮上説又曰贲内明外止虽然内明是个止杀底明所以不敢用其明以折狱与山上有火旅君子以明慎用刑而不留狱相似而相反贲内明外止旅外明内止其象不同如此○蔡氏曰有山之才而照之以火则光彩外着贲之象也政者治之具所当文饰也折狱贵乎情实则无事于文饰矣】舎车而徒义弗乗也【君子之取舎决于义而已】集防【郭氏曰无所乗而行谓之徒行凡易之义所乗者在下乗之者在上初在下卦之下无所乗也○蔡氏曰初在最下亦理无可乗者故曰义弗乗也】贲其须与上兴也集防【徐氏曰须附颐而生者也贲上四爻外实中虚有颐之象二才柔不能自兴随三而兴犹须之附颐而动也故曰与上兴也】永贞之吉终莫之陵也集防【潘氏曰陵胜也文终不能胜质也○泉峰龚氏曰九三以一阳居二隂之间上下交贲之故曰贲如濡如夫一阳而上下交贲之若濡泽然非贞固自守则必至浸滛泛滥而文灭其质矣故惟永贞乃吉盖永贞则阳之自守者固二柔虽比已而濡如终亦莫能陵之也】六四当位疑也匪寇婚媾终无尤也【当位疑谓所当之位可疑也终无尤谓若守正而不与亦无他患也】集防【程子曰四与初相逺而三介于其间是所当之位为可疑也虽为三寇雠所隔未得亲其婚媾然正应终必得合故云终无尢也○蔡氏曰当乗刚之位故疑】六五之吉有喜也集防【泉峰龚氏曰六五当贲饰极盛之时而能敦本尚俭敛华就实如此故有喜也此孔子所以大林放之问而天下文明之治将复见于此矣】白贲无咎上得志也集防【潘氏曰处贲之极文变为素洁白自守其志得矣○释褐杨氏曰上九之白贲圣人取之者以其处贲之极而能白所谓既雕既琢还反于朴之谓也】
　　山附于地剥上以厚下安宅集防【语録曰厚下者乃所以安宅如山附于地惟其地厚所以上安其居而不摇人君厚下以得民则位亦安而不摇犹所谓本固邦寜也○项氏曰彖以六爻言之隂自下而长以剥乎阳则为小人剥君子之象故曰小人长也象以二体言之山自上以附乎下则为君厚其民之象故曰上以厚下安宅上削而下广山形之所以安也大抵卦有吉凶善恶而火象无不善者遇卦之凶者必别取其吉以为象焉剥与明夷是也人君无用隂剥阳之理则当自剥以厚下君子无用暗伤明之事则当自晦以涖众凡此皆凶中取吉也故大象与彖无同义者苟同义焉则无所复用大象矣○蔡氏曰卦以下剥上取义则小人剥君子也象以上厚下取义乃人君厚生民也下剥上者成剥之义上厚下者用剥之道也厚下坤象安宅艮象○丘氏曰山附于地剥损山之髙以益乎地之厚也地中有山谦屈山之尊以降于地之卑也此二象就山尊地卑取义】剥牀以足以灭下也剥牀以辨未有与也【言未大盛】集防【蔡氏曰与谓与刚也取上爻尚逺是未有刚可与也○丘氏曰与应也困四应初言有与井二不应五言无与是也二未有与者言当剥之时在上无应也○泉峰龚氏曰六二隂柔中正使上有阳刚之与则已必应之助之而不为剥矣惟其无与所以杂于羣隂之中而为剥若三则有与故虽不如二之中正而反得无咎二之不得如三是固二之不幸亦君子之所惜也本义谓未盛大似非本防】剥之无咎失上下也【上下谓四隂】集防【丘氏曰上谓四五下谓初二违去四隂而独从刚故曰失上下也】剥牀以肤切近灾也以宫人宠终无尤也集防【泉峰龚氏曰剥至六五隂之盛极矣隂盛则剥阳疑有尤者也今五不剥阳而反率众隂以从阳亦何尢之有哉】君子得舆民所载也小人剥庐终不可用也集防【泉峰龚氏曰民众隂坤象也○愚谓君子得舆言隂不可以无阳众民不可无君子在上以治之故剥之终言君子得舆乃民之所载也若小人剥庐乃自取凶祸耳】
　　雷在地中复先王以至日闭闗商旅不行后不省方【安静以养微阳也月令是月斋戒掩身以待隂阳之所定】集防【语録曰至日闭闗是于已动之后以安静养之盖阳气甚防劳动他不得如人善端】【初萌须静以养之方能盛大○项氏曰商旅象坤坤为众也后象震帝出震也当是时也外而行旅之人未可行内而出震之君未】【可出象雷之在地也彖取阳之复来故可以出入可以朋来可以有攸往主乎动也象取雷在地中故不可以行不可以出戒其动】【也彖象取义不同如此○蔡氏曰雷阳气也方反乎地中而未能出奋复之象也先王体之以闭闗上至后下至商旅莫不皆以安】【静为事】不逺之复以修身也集防【蔡氏曰克已复礼所以修身也○愚谓此顔子之不贰过也知其不善则速改以从善也】休复之吉以下仁也集防【徐氏曰仁初也一阳初复乃天地生物之心所谓仁也二虽非仁下与初比故曰下仁】频复之厉义无咎也中行独复以从道也集防【郭氏曰剥六三乃复六四反对其义相类在剥则取其失上下以应乎阳在复则取其独复以从道○寛居胡氏曰修身之道自复也下仁之复从道之复待人而复也○愚谓道者理所当然者也行众隂之中而独与阳应所从得其道故也】敦复无悔中以自考也【考成也】集防【程子曰五处中而体顺能笃其志以中道自成谓成其中顺之德也○丘氏曰二四待初而复故曰下仁曰从道五不待初而复故曰自考二四其学力之效五其天资之美与】迷复之凶反君道也集防【程子曰复则合道既迷于复与道相反也○泉峰龚氏曰迷复而谓之反君道者行师大败十年不克征皆国君之凶也故以反君道言之迷而不复无不凶者非特国君为然也】天下雷行物与无妄先王以茂对时育万物【天下雷行震动发生万物各正其性命是物物而与之以无妄也先王法此以对时育物因其所性而不为私焉】集防【项氏曰对时象天育物象震对时育物以天育之也物与无妄者物之生无不得乎天也茂对时者君之政无不对乎天也先王之制对时以育物不以人汨其天非能有所加损也○愚谓物与无妄犹所谓万物各一太极者也】无妄之往得志也集防【程子曰诚之于物无不能感动以之修身则身正以之治事则事理以之临人则人感而化无所往而不得其志也】不耕获未富也【富如非富天下之富言非计其利而为之也】行人得牛邑人灾也可贞无咎固有之也【有犹守也】无妄之药不可试也【既已无妄而复药之则反为妄而生疾矣试谓少尝之也】集防【泉峰龚氏曰以无妄而得疾则亦听其自然不可以药治之以药治之则反为妄矣若有故而致疾则不可以不药也○愚谓以无妄而致疾故勿药而有喜有故而致疾不得名医以药之则亦不如勿药语云病不服药为得中医盖庸医之误人也多矣其可试也哉】无妄之行穷之灾也天在山中大畜君子以多识前言往行以畜其德【天在山中不必实有是事但以其象言之耳】集防【程子曰畜为止畜又为畜聚取天在山中之象则为蕴畜取艮止干之义则为止畜止而后有积故止为畜义又曰天至大而在山之中所畜至大之象君子观象以火其蕴畜人之蕴畜由学而大在多闻前古圣贤之言与行考迹以观其用察言以求其心识而得之以成其德大畜之义也○语録曰大畜多识前言往行以畜其德小畜只做得些文物如威仪文辞之类○冯氏曰多识如天之容覆畜德如山之蕴畜○丘氏曰大畜言畜德小畜言懿文德畜德虽同文德则徳之小者也○建安张氏曰天在山中非畜其形畜其气也凡山中有雷雨云风之气皆天也山而畜天其所畜也大矣君子体畜之象以多识前言往行所识者多则德之所畜者大○泉峰龚氏曰以畜为止者文王周公之易兼取畜止畜聚二义者孔子之易○愚谓山而畜天所谓以形而畜气以小而畜大也多识前言往行所谓以心而畜德以一心贯万事也】有厉利己不犯灾也集防【程子曰有危则宜已不可犯灾而行不度其势而进有灾必矣】舆説輹中无尤也集防【程子曰二虽志于进度其势之不可则止而不行盖其处得中道动不失宜故无过尤也】利有攸往上合志也集防【程子曰上九阳性上进且畜已极故不下畜三而与三合志也】六四元吉有喜也六五之吉有庆也何天之衢道大行也集防【愚谓干健在下艮止在上故谓之畜畜极则变止不终必止而健者进矣故曰何天之衢亨道大行固是释亨之义亦言道路之大可坦然而行也】山下有雷颐君子以慎言语节饮食【二者养徳养身之切务】集防【程子曰慎言语以养其徳节饮食以养其体○蔡氏曰慎节主静艮象言语饮食主动震象○语录曰谚云祸从口出病从口入甚好前辈尝用以解慎言语节饮食○冯氏曰言语饮食由頣以出入者也如雷之动而慎其所出如山之止而节其所入所以用顺也大象以自养为义爻象兼养人而言养人必先自养也】观我朶颐亦不足贵也集防【泉峰龚氏曰初如灵可以自养本有贵于己者若观我朶颐而求养于人则失其所以为贵矣故曰亦不足贵】六二征凶行失类也【初上皆非其类也】集防【泉峰龚氏曰失类无应也二欲求养于初上而初上皆非其应行而失类其凶宜矣】十年勿用道大悖也颠颐之吉上施光也集防【程子曰六四得阳刚之应以济其事致已居上之德施光明被于天下吉孰大焉】居贞之吉顺以从上也集防【项氏曰六五之贞非自守也以从上也成王之于周公孝昭之于霍光六五之贞也若逺上而自守则不能以吉矣】由颐厉吉大有庆也集防【项氏曰上九之厉吉非能自吉也得六五之委任而吉也上九苟不得君而自用则厉且凶矣又乌能吉而有庆乎○愚案项氏五上二爻之説有闗于世教看爻辞无此意盖由夫子发言外意也】
　　泽灭木大过君子以独立不惧遯世无闷【泽灭于木大过之象也不惧无闷大过之行也】集防【程子曰天下非之而不顾独立不惧也举世不见知而不悔遯世无闷也○语録曰泽在上木在下泽水髙张浸没了木是为大过木虽为水浸而未尝动故君子观之而独立不惧遯世无闷也○蔡氏曰独立不惧巽木象遯世无闷兊説象】借用白茅柔在下也老夫女妻过以相与也栋桡之凶不可以有辅也集防【杨氏曰栋居中而众材辅之者也九三以刚居刚过而不中也刚过而不中则不可以有辅此栋之所以桡也】栋隆之吉不桡乎下也枯杨生华何可久也老妇士夫亦可丑也过渉之凶不可咎也
　　水洊至习坎君子以常德行习敎事【治己治人皆必重习然后熟而安之】集防【童溪王氏曰君子德行贵乎有常而敎事贵乎习熟此不舎昼夜之功○蔡氏曰常德行坎刚中象习教事重坎象】习坎入坎失道凶也集防【项氏曰习坎入坎者已在重险之下而又加以不正更入于窞故失道凶也】求小得未出中也来之坎坎终无功也樽酒簋贰刚柔际也【陆氏释文木无二字今从之】集防【潘氏曰刚柔际君臣相接也○蔡氏曰刚五也柔四也际交际之谓】坎不盈中未大也【有中德而未大】集防【项氏曰九五已登上坎无重坎矣然水必盈坎而后可出九五犹处于隂中如水方与坎平较之九二稍能自见而已亦未能流而出坎故曰中未大也○蔡氏曰不盈故曰未大】上六失道凶三嵗也集防【丘氏曰坎以四隂陷二阳四隂为险者也然就四隂而论则初上之为险尤甚故象皆以失道罪之然初之失道自入于坎窞上之失道则为人系缚之以徽纆而寘于丛棘则初上之罪又有轻重矣】明两作离大人以继明照于四方【作起也】集防【郭氏曰六十四卦惟离象独称大人大人者与日月合其明故继明必称大人○语録曰明两作犹言水洊至今日明明日又明若説两明却是两个日○冯氏曰日一而已旦旦明作于以见重离之象是旦既明翼旦复明明而又明日也一明先之一明后之明以继明大人也】履错之敬以辟咎也黄离元吉得中道也日昃之离何可久也突如其来如无所容也【无所容言焚死弃也】六五之吉离王公也集防【程子曰六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎】王用出征以正邦也






　　周易本义集成卷五
　　钦定四库全书
　　周易本义集成卷六　　　元　熊良辅　撰
　　象下
　　山上有泽咸君子以虚受人【山上有泽以虚而通也】集疏【程子曰泽性润下山虚受润是一物之气相感通也君子观山泽通气之象而虚中以受人夫人中虚则能受实则不能入矣○丘氏曰山以虚则能受泽心以虚则能受人】咸其拇志在外也集疏【蔡氏曰外谓四也】虽凶居吉顺不害也集疏【程子曰二居中正其才本善以其在咸之时质柔应正故戒以先动则凶自守则吉象复明之云惟顺理则不害也谓守道不先动也】咸其股亦不处也志在随人所执下也【言亦者因前二爻皆欲动而云也二爻隂躁其动也冝九三阳刚居止之极冝静而动可吝之甚也】集疏【程子曰不处谓动也有阳刚之质而不能自主志反在于随人是所操执者卑下之甚也○项氏曰亦不处承上文也言腓之柔固不能以自主而股之刚亦复如之则为可吝也○徐氏曰世之君子位居人上所守不正感不以道而又徇夫防御在下者之私情至于多行可媿者皆执其随也】贞吉悔亡未感害也憧憧往来未光大也【感害言不正而感则有害也】集疏【泉峰龚氏曰贞则未有所私感而于事无所害故吉而悔亡若憧憧则有所私感矣故不能公溥而惟其朋应之安能光大乎】咸其脢志末也【志末谓不能感物】集疏【杨氏曰居得尊位无思无虑不能通天下之故则其志末矣非为上之道也】咸其辅颊舌滕口説也集疏【愚案上六正当兑上故有辅颊舌滕口説之象滕口説者以言感人而人不从是徒多言也】
　　雷风恒君子以立不易方集疏【程子曰君子观雷风相与成恒之象以常久其徳自立于大中常久之道不变易其方所也○丘氏曰震出也巽入也震刚在外巽柔在内二者各居其位则谓之恒故君子体之而立不易方若巽出而居外震入而居内则二者易位而风雷益矣故君子体之则有迁改之义此恒益之所以不同】浚恒之凶始求深也集疏【徐氏曰交际之道自有浅深若交之浅而遽以深求之岂理也哉】九二悔亡能久中也集疏【郭氏曰可久之道无他中焉而已矣过犹不及皆非可久也】不恒其徳无所容也久非其位安得禽也集疏【项氏曰九三刚躁而不常九四以不中不正为常不常者固无所容常久而非其道者亦无所获故曰恒亨无咎利贞久于其道也】妇人贞吉从一而终也夫子制义从妇凶也振恒在上大无功也集疏【项氏曰初六居巽之下以深入为恒也上六居震之极以震动为恒也在始而求深在上而好动皆凶道也象辞加始字上字其义明矣】天下有山遯君子以逺小人不恶而严【天体无穷山髙有限遯之象也严者君子自守之常而小人自不能近】集疏【语録问遯字虽是逃隠大抵亦取逺去之义天上山下相去甚辽絶象云君子以逺小人则君子如天小人如山相絶之义须如此方得所以六爻在上而渐逺者愈善也曰恁地推得好○蔡氏曰山髙起而止于下天上运而相违遯之象也逺小人艮象不恶而严乾象】遯尾之厉不往何灾也执用黄牛固志也系遯之厉有疾惫也畜臣妾吉不可大事也君子好遯小人否也嘉遯贞吉以正志也集疏【泉峰龚氏曰九五刚阳中正不系于隂能正其在已之志以遯为美而乐之此其所以为嘉而吉也】肥遯无不利无所疑也集疏【愚案上九之遯愈逺愈不干于利害故曰无不利无所疑也】
　　雷在天上大壮君子以非礼弗履【自胜者强】集疏【程子曰古人云自胜之谓强赴汤火蹈白刃武夫之勇可能也至于克己复礼非君子之大壮不能也故曰君子以非礼弗履○语録曰雷在天上是甚威严人之克己能如雷在天上则威严果决以去其恶而必于为善若半上落下则不济事○潘氏曰干下震上顺乎天而动也顺天而动动罔不正一毫不正则非天矣是以非礼勿履也干下震上为大壮干上震下为无妄皆天理也非人为也○泉峰龚氏曰礼天理也乾象履动而行也震象雷在天上以天而动非礼勿履顺理而行也】壮于趾其孚穷也【言必穷困】九二贞吉以中也小人用壮君子罔也【小人以壮败君子以罔困】集疏【程子曰在最下而用壮以行可必其困穷而凶也○泉峰龚氏曰合遯九四象辞而观之壮败罔困之説似未然】藩决不羸尚往也集疏【蔡氏曰前无困阻可以上进故曰尚往】丧羊于易位不当也不能退不能遂不详也艰则吉咎不长也集疏【蔡氏曰详审也不详其质之不堪而用壮者也】
　　明出地上晋君子以自昭明徳【昭明之也】集疏【项氏曰明徳以象日自昭以象出地大壮之象君子以非礼弗履晋之象曰君子以自昭明徳圣人之言壮言明大率如此世人以敢凌人为壮以能察物为明岂不逺哉○丘氏曰晋之自昭明徳致知之学也干之自强不息力行之学也易大象惟干晋以自言之致知力行君子尽己之事也】晋如摧如独行正也裕无咎未受命也【初居下位未有官守之命】集疏【蔡氏曰正释贞言进退之间独行乎晋之正耳○徐氏曰居无位之地以寛裕自处不汲汲于求进乃其宜也故无咎若已受命则是当事有官职苟一于裕则有旷废之失能无咎乎】受兹介福以中正也众允之志上行也集疏【丘氏曰三以柔进于下卦之上而在下二柔信而从之二柔之所以信而从之者以其志同乎上行也】鼫鼠贞厉位不当也失得勿恤往有庆也维用伐邑道未光也
　　明入地中明夷君子以涖众用晦而明集疏【语録曰晦地象明日象晦即是不察察若晦而不明则晦得没理防了故外晦而内明乃好○项氏曰明而见伤本非美事然天地之间既有此象君子观之皆为有用是道也用之以居人上聪明睿智守之以愚岂非君子之善道哉大象之辞非圣人其孰能修之○蔡氏曰涖离象众坤象用晦坤象明离象】君子于行义不食也【惟义所在不食可也】六二之吉顺以则也集疏【蔡氏曰以柔居中故顺而有则】南狩之志乃大得也入于左腹获心意也箕子之贞明不可息也集疏【泉峰龚氏曰箕子徉狂晦其明者也晦其明则明全而不息是则箕子之贞也】初登于天照四国也后入于地失则也【照四国以位言】集疏【丘氏曰六二受人之伤者也以其顺则故卒能自全而免祸上六伤人之明者以其失则故卒自祸而陨身顺则者文王失则者其纣与】
　　风自火出家人君子以言有物而行有恒【身修则家治矣】集疏【程子曰正家之本在正其身君子观风自火出之象则事之由内而出故所言必有物所行必有恒也物谓事实恒谓常度法则也言谨行修则身正而家治矣○语録曰火中有风如一炉火光此气自熏蒸上出是也此只是言自内及外之意○蔡氏曰物恒内也言行外也外本乎内风自火出之象】闲有家志未变也【志未变而预防之】集疏【程子曰闲之于家人志意未变之时是以悔亡志变而后治则所伤者多矣乃有悔也】六二之吉顺以巽也家人嗃嗃未失也妇子嘻嘻失家节也集疏【蔡氏曰处家之道易以情胜义虽曰过严亦未为失节名分之谓】富家大吉顺在位也集疏【丘氏曰家人利女贞则女贞者家之本也一卦四阳二隂隂皆得位女正之象也女子之道以顺为正圣人于二之象曰顺以巽于四之象曰顺在位以言女子未有不顺其夫而家道得其正者故二象皆以顺言之】王假有家交相爱也【程子曰夫爱其内助妇爱其刑家】集疏【丘氏曰治家之道尚严在彖以严正为吉五以相爱为义何也曰严以分言正家之义也爱以情言假家之义也假有感格之义故象以相爱言之○泉峰龚氏曰交相爱则一家之父子兄弟夫妇长幼莫不相爱非特夫妇而已也】威如之吉反身之谓也【谓非作威也反身自治则人畏服之矣】集疏【愚案治家之道末归之反身所谓身修而后家齐也反身之道如何明善诚身而已】上火下泽睽君子以同而异【二卦合体而性不同】集疏【程子曰君子观睽异之象于大同之中而知所当异也夫圣贤之处世在人理之常莫不大同于世俗所同者有时而独异不能大同者乱常拂理之人也不能独异者随俗习非之人也要在同而能异耳○语録曰彖辞言睽而同大象言同而异本义所谓合体者言同也而性不同者言异也君子有同处有异处如所谓周而不比羣而不党是也○项氏曰睽非善事也然有当睽者同而异是也二女同居所谓同也其志不同行所谓异也在君子则和而不同羣而不党皆同而异也同人于异中见其同暌于同中而得其异同象兑之説异象离之明○冯氏曰彖传言睽中有合所以济睽也大象言同中有异所以用睽也火上而泽下其性不同睽之所以为异也泽上而火下其势不久革之所以去故也】见恶人以辟咎也遇主于巷未失道也【本其正应非有邪也】见舆曳位不当也无初有终遇刚也交孚无咎志行也厥宗噬肤往有庆也遇雨之吉羣疑亡也集疏【愚谓当睽异之时疑心易生六三上九又处不当位故其疑为尤甚象谓羣疑亡者睽极则变隂阳和而为雨羣疑以之而亡也】
　　山上有水蹇君子以反身修徳集疏【程子曰君子之遇艰阻必反求诸己而益自修孟子曰行有不得者皆反求诸已故遇艰蹇必自省于身有失而致之乎是反身也有所未善则改之无歉于心则加勉乃自修其徳也○冯氏曰蹇难也水遇山之险阻其抵触激射曲折旋伏而不进所以为蹇也君子观坎险艮止水流不行之象其行有不得者反求诸己而自修焉所以济蹇也○新安胡氏曰反身即思不出位之义艮象修徳即常徳行之义坎象】往蹇来誉冝待也集疏【泉峰龚氏曰往则入险不如有所待待谓待时而动非终不往也】王臣蹇蹇终无尤也【事虽不济亦无可尤】集疏【泉峰龚氏曰六二之匪躬而不言其济难之功者其才弱力不足以济志义可嘉终亦何尤之有哉○愚谓六二有济蹇之才故虽当蹇时而能致匪躬之节故终无尤也】往蹇来反内喜之也集疏【项氏曰九三艮之主爻二隂之所依也其曰来反内喜之者犹言季子来归喜之也九三为内所依故曰内喜上六依内以济故曰志在内】往蹇来连当位实也集疏【项氏曰六四当位实也上六以从贵也实与贵皆指阳为言六四以九三为实而已连之上六以九五为贵而已从之若但言当位则六四亦当位也故加实字以明之】大蹇朋来以中节也集疏【泉峰龚氏曰大阳也而陷于隂中五君也而陷于坎中皆大蹇之谓也当大蹇之时必得众贤之助乃克有济而六二以中正相应蹇蹇匪躬尽王臣之节则同类之朋冝皆并起而助之矣○愚谓当大蹇之时而得朋来以济蹇故曰以中节也若当蹇之时而朋不来不得为中节矣且二五刚柔得位得中所以中节也】往蹇来硕志在内也利见大人以从贵也集疏【项氏曰上六以来硕为吉以见大人为利硕指九三九三内卦之上爻故曰志在内也大人指九五九五六爻之最贵故曰以从贵也】雷雨作解君子以赦过宥罪集疏【蔡氏曰赦宥解象过动震象罪陷坎象○冯氏曰解散也解缓也过小而罪大有过者散释之有罪者寛缓之皆解之义也解为屯之对云雷交结而为屯雷雨动施而为解雷雨作天地所以解万物之屯赦宥行君子所以解万民之屯○新安胡氏曰坎在上为云在下为雨方云雷而为屯则隂阳未通及雷雨作解则隂阳已通矣屯者难之始解其难之散与】刚柔之际义无咎也集疏【蔡氏曰际谓交际柔居解初入坎尚浅而承刚应刚得刚柔交际之冝难必解矣故曰义无咎也】九二贞吉得中道也负且乗亦可丑也自我致戎又谁咎也解而拇未当位也君子有解小人退也公用射隼以解悖也集疏【泉峰龚氏曰悖谓三也悖乱而为难者也】山下有泽损君子以惩忿窒欲【君子修身所当损者莫切于此】集疏【语録曰观山之象以惩忿观泽之象以窒欲欲如污泽然其秽浊解污染人须当填窒了问观山以惩忿曰人怒时自是恁地突起来故孙权曰令人气涌如山又曰惩忿如摧山窒欲如填壑○释褐杨氏曰山杀瘦泽増肥山下有泽损之义也○丘氏曰忿欲吾身爱恶之私皆所当损也然惩忿易窒欲难盖忿属阳其发也如山之突兀人皆知之故惩之易欲属隂其溺人也如水之浸淫使人不觉故窒之难惩忿惟用心之刚者能之窒欲非见理之精者不能也○愚案观山以惩忿有取于静养之象观泽以窒欲有取于止水之象】已事遄往尚合志也【尚上通】九二利贞中以为志也集疏【蔡氏曰中即正也惟以守中为志】一人行三则疑也损其疾亦可喜也六五元吉自上祐也集疏【丘氏曰六五以柔居尊位与九二为应本受下之益者也而上九与五相比又从其上而益之故象曰自上祐盖指上九而言也】弗损益之大得志也风雷益君子以见善则迁有过则改【风雷之势交相助益迁善改过益之大者而其相益亦犹是也】集疏【程子曰风烈则雷迅雷激则风怒二物相益者也君子观雷风相益之象而求益于已见善则迁则可尽天下之善有过则改则无过矣益于人者无大于是○语録曰风是一个急底物见人之善已将不及迁之如风之急雷是一个勇决底物已有过便顿然改之如雷之勇决】元吉无咎下不厚事也【下本不当任厚事故不如是不足以塞咎也】集疏【泉峰龚氏曰厚事即大作之事在下而任厚事逾其分者也故必所作之事大善而吉乃得无咎不然咎将有所不免矣】或益之自外来也【或者众无定主之辞】益用凶事固有之也【益用凶事欲其困心衡虑而固有之也】集疏【愚谓益之以凶事虽曰灾自外来而已反受益乃其已分之所固有者非自外来也若二之或益三之或击乃自外来者也】告公从以益志也集疏【泉峰龚氏曰六四之告公以益民为志故得见从也】有孚恵心勿问之矣恵我徳大得志也莫益之偏辞也或击之自外来也【莫益之者犹从其求益之偏辞而言也若究而言之则又有击之者矣】
　　泽上于天夬君子以施禄及下居徳则忌【泽上于天溃决之势也施禄及下溃决之意也居徳则忌未详】集疏【项氏曰禄恶积而喜决决则及下徳恶决而喜积决则放逸而不为我居矣是施禄者以决为美而居徳者以决为忌居积也施禄象兑之缺居徳象干之纯○蔡氏曰施禄及下泽润下之象居其徳而不施则与象反矣故忌○案居徳则忌二説皆通因附于此】不胜而往咎也有戎勿恤得中道也集疏【蔡氏曰先事则当惕及事则不可忧得居中之道】君子夬夬终无咎也其行次且位不当也闻言不信聪不明也中行无咎中未光也【程传备矣】集疏【程子曰夫人心正意诚乃能极中正之道而充实光辉五近于上六心有所比以义之不可而决之虽行于外不失中正之义可以无咎然于中道未得为光大也○语録曰中未光者事虽正而意潜有所系吝如所谓流注不断皆意不诚之本也】无号之凶终不可长也集疏【愚谓以一隂处五阳之上为所夬决旡所号呼而能乆长者鲜矣时势然也】
　　天下有风姤后以施命诰四方集疏【蔡氏曰风行天下物无不遇姤之象也施乾象命巽象诰四方风行天下之象○冯氏曰自上而下曰施以上谕下曰诰天与万物相逺而皷舞之以风君与万民相逺而皷舞之以号令皆姤遇之道也○泉峰龚氏曰天下有风姤与风行地上观相似故在姤则曰施命诰四方在观则曰省方观民设教曰施曰诰自上而下天下有风之象也曰省曰观周歴徧览风行地上之象也】系于金柅柔道牵也【牵进也以其进故止之】集疏【蔡氏曰以柔道而牵于二也】包有鱼义不及宾也集疏【易氏曰宾指九四初为二所包义不及于四故二包有鱼而四包无鱼也】其行次且行未牵也集疏【蔡氏曰谓未牵于初也○泉峰龚氏曰三与初非比非应故三未为初所牵虽其行次且而不进亦无大咎也○愚案牵只当如上文训进义谓未牵引也未牵盖释次且义】无鱼之凶逺民也【民之去己犹己逺之】集疏【徐氏曰民谓初柔逺民谓去初逺也】九五含章中正也有陨自天志不舎命也集疏【泉峰龚氏曰志不舍命横渠张子所谓尽人谋而聴天命者也五与初相逺本无相遇之理惟守其中正含晦章美而静俟之则其遇将有自天而下者矣中正含章所以尽人谋志不舍命则一聴之天命也】姤其角上穷吝也
　　泽上于地萃君子以除戎器戒不虞【除者修而治之之谓】集疏【语録曰大凡物聚众盛必有事故当预为之备如人少处必无争才人多少闲便自有争所以当预为之防也又泽本地中今却上于地上必有溃决奔突之忧故其取象如此○冯氏曰水上于地聚而不流者有隄防以潴之也不虞者出于意料之外也水上必下水聚必散宁免不虞之决众聚必争物聚必夺宁免不虞之变聚土谨防所以戒泽之不虞聚兵为备所以戒国之不虞也又曰水行地中而泽上于地水不能常上于地也故萃有不虞之戒水流下火炎上而水在火上水不能常上于火也故既济有思患之防】乃乱乃萃其志乱也引吉无咎中未变也集疏【丘氏曰二与五应而杂于众隂之间二居中不变必待九五引而进之然后往焉所以吉而无咎】往无咎上巽也集疏【蔡氏曰巽顺也从上二阳有巽体】大吉无咎位不当也萃有位志未光也【未光谓匪孚】集疏【泉峰龚氏曰以九居五有其位者也徒有其位故人或匪孚此志之所以未光也】赍咨涕洟未安上也
　　地中生木升君子以顺徳积小以髙大【王肃本顺作慎今案他书亦多作慎意尤明白盖古字通用也説见上篇蒙卦】集疏【语録曰树木之生日日滋长若一日不长便将枯悴便是生理不接学者之于学不可一日少懈大抵徳须日日要进若一日不进则退○冯氏曰木生地中日长而上有升之象自下而外上顺也木之升也而成材人之升也而成徳皆以顺而积者也以顺而积由小而大楝梁者拱把之积圣贤者其片善之积与○项氏曰顺徳坤也积小以髙大巽也巽为髙物之髙必以积其所积必以顺非顺不可积非积不能髙也木之始生伏于地中积而不已其髙干云其大蔽天此木之积也】允升大吉上合志也九二之孚有喜也升虚邑无所疑也王用亨于岐山顺事也【以顺而升登祭于山之象】集疏【泉峰龚氏曰顺事者顺以事上也六四居近君之位不可复升故独言其至诚事神以为事君之比六四坤体爻位俱柔顺而又顺者也故能如此其文王小心翼翼以服事殷之事乎故以亨岐山言之】贞吉升阶大得志也集疏【童溪王氏曰彖曰柔以时升盖谓五也六五贞吉升阶言于正既吉其升有序以阶言之揖逊而升者也人君皆升乎天位而所以升则不同舜禹之事圣人所欲也汤武之事岂圣人之所欲哉故贞吉升阶为大得志若夫明夷之九三其所大得乃南狩之志尔非圣人之本心也】冥升在上消不富也集疏【泉峰龚氏曰冥升者其升已极昏迷而不知止者也然升极当降长极当消长则富而消则不富也○愚案爻曰利于不息之贞而象曰消者反而言之也惟不息其贞则利不然则消而不富也】泽无水困君子以致命遂志【水下漏则泽上枯故曰泽无水致命犹言授命言持以与人而不之有也能如是则虽困而亨矣】集疏【语録曰君子道穷之时但当委致其命以遂吾之志而已致命犹送这命与他不复为我之有虽委致其命而志则自遂无所回屈也○冯氏曰泽所以潴水也泽在其上而水在其下则泽中无水矣君子之处困也有命焉有志焉命在天而致之志在我则遂之困而安于困者命之致也困而有不困者志之遂也若小人处之凡可以求为幸免者无不为也而卒不得免焉则亦徒丧其所守而已矣体坎险以致命体兑説而遂志○愚案致命岂持以委人之谓委致于天可也莫之为而为者天也君子当穷困之时知其无可奈何而委致于命焉则可以遂吾志矣语曰贫与贱是人之所恶也不以其道得之不去也记曰素贫贱行乎贫贱素患难行乎患难君子无入而不自得焉此皆致命遂志之意也】入于幽谷幽不明也困于酒食中有庆也据于蒺藜乗刚也入于其宫不见其妻不祥也来徐徐志在下也虽不当位有与也集疏【项氏曰来徐徐小象解之曰志在下明此句指初六也虽不当位即解吝字有与即解有终字】劓刖志未得也乃徐有説以中直也利用祭祀受福也困于葛藟未当也动悔有悔吉行也木上有水井君子以劳民劝相【木上有水津润上行井之象也劳民者以君养民劝相者使民相养皆取井养之义】集疏【语録问木上有水之义曰如草木之生津润皆上行露水直至树末此即木上有水之义虽至小之物亦然如石菖蒲每晨叶尾皆潮水珠虽藏之密室亦然非露水也问井字之义与木上有水何预曰木上有水便如井中之水水本在井底却能汲上来供人食用故取象如此○项氏曰説者谓运以辘轳举以桔橰为木上有水此皆汲者之事非井之本象也凡大象皆据自然无用人为者草木之液自下而外上出其杪往来不息者自然之井也劳民坎象劝相巽象】井泥不食下也旧井无禽时舎也【言为时所弃】井谷射鲋无与也井渫不食行恻也求王明受福也【行恻者行道之人皆以为恻】井甃无咎修井也寒泉之食中正也元吉在上大成也集疏【愚案井以上出为功自初之泥二之谷三之渫四之甃井已完矣至五则寒泉为人所食至上则井道之大成也】
　　泽中有火革君子以治歴明时【四时之变革之大者】集疏【语録曰水能灭火则只是隂胜阳火盛则克水水盛则克火此泽中有火之象便有那四时改革底意思君子观这象便去治歴明时○小舟李氏曰昼夜者一日之革晦望者一月之革分至者一嵗之革歴元者无穷之革○项氏曰泽中有火天之革也治歴明时人之革也凡改世者必治歴改嵗者亦必治歴治一世之歴者可以明三正五运之相革治一嵗之歴者可以明十二月六十甲子之相革兑为巫史治歴之象也离为日中明时之象也○丘氏曰火在泽中水火相克故为革歴数时防存乎变也日行周天嵗差甚微积之久则差始见而歴法不容不更故治歴取诸革也】巩用黄牛不可以有为也已日革之行有嘉也集疏【徐氏曰已日犹言次日也卦以一爻当一日自初至二已日之象六二当革之时上应九五其才文明其体柔顺其位中正处革之至善者也然犹已日而革者亦不轻变也故以之征行则吉而无咎而有可嘉之功也○泉峰龚氏曰嘉如嘉乃丕绩予嘉乃徳之嘉言为君所嘉也二与五应处革有功故为所嘉也】革言三就又何之矣【言已审】集疏【程子曰审当革之言至于三而皆合则必得当至于是可以革矣又何之矣乃俗语更何往也如是而行乃顺理时行非己之私所欲为也必得其冝矣】改命之吉信志也集疏【泉峰龚氏曰信志即有孚之谓也革以有孚为本信足以孚乎人心则可以改命而得吉矣】大人虎变其文炳也集疏【释褐杨氏曰其文炳者礼乐法度焕然一新也】君子豹变其文蔚也小人革面顺以从君也集疏【王氏湘卿曰豹虎之小者九居五阳也大人虎变之象六居上隂也君子豹变之象虎文疎而着故曰炳豹文密而理故曰蔚五与上革道已成故皆言变然豹变之蔚然不若虎变之炳然也】
　　木上有火鼎君子以正位凝命【鼎重器也故有正位凝命之意凝犹至道不凝之凝所谓协于上下以承天休者也】集疏【语録曰正位凝命言人君临朝也须安庄端重一似那鼎相似安在那里不动然后可以凝住天之命○冯氏曰天位不正则倾天命不凝则覆正位凝命鼎之大用也鼎者革之反鼎为凝命之象革有改命之象○项氏曰鼎之木上有火犹井之木上有水非井鼎之本形也特象之耳草木皆具水火之气其生也水气升于上水至木杪则为津液象井泉之上出也其成也火气见于上火至木杪则为华实象鼎气之上蒸也正位离象离为南面之位凝命巽象巽为命○丘氏曰革言改命鼎言凝命盖凝其已改之命也以鼎继革欲人于变革之后以端重守之其防微矣】鼎颠趾未悖也利出否以从贵也【鼎而颠趾悖道也而因可出否以从贵则未为悖也从贵谓应四亦为取新之意】鼎有实慎所之也我仇有疾终无尤也【有实而不慎其所往则为仇所即而陷于恶矣】集疏【程子曰二不昵初而上从六五之正应是乃慎所之也初比已而非正是有疾也自守以正彼不能即我所以终无尤也】鼎耳革失其义也集疏【蔡氏曰鼎耳在五而与为异故曰失其义也】覆公餗信如何也【言失信也】集疏【泉峰龚氏曰信如何也只是无可柰何之谓与小过初六小象不可如何也之意同九四不胜其任而自取覆餗之凶则亦末如之何也己矣】鼎黄耳中以为实也集疏【丘氏曰实阳也谓六五之鼎耳本虚而受中以为实者盖虚中所以为受实之地也】玉在上刚柔节也集疏【愚案上以刚居柔故曰刚柔节而比徳于玉也】
　　洊雷震君子以恐惧修省集疏【冯氏曰雷声相属为洊重震之象恐犹惊也惧犹畏也既恐而惧亦洊之义修其所未为省其所已为既修而省亦洊之义雷之震也莫不恐惧恐惧之定莫不修省体震以恐惧体洊雷以修省昭然上帝之临而无贰尔心矣震之用也○丘氏曰雷天威也方其仍洊而至闻之者莫不恐惧而君子于恐惧之后必以修省继之使恐惧而不修省则变至而忧变已而休犹无惧也恐惧忧其变之来初震象修省者思其变之弭洊震象】震来虩虩恐致福也集疏【愚案恐致福谓恐惧方能致福也后有则故笑言哑哑也】笑言哑哑后有则也震来厉乗刚也震苏苏位不当也震遂泥未光也震往来厉危行也其事在中大无丧也震索索中未得也虽凶无咎畏邻戒也【中谓中心】集疏【泉峰龚氏曰中未得者处震之极志气消索中无所主也】兼山艮君子以思不出其位集疏【项氏曰两雷两风两水两火两泽皆有相往来之理独两山并立各止其所不相往来人之一身至易止者背至难止者心能使心之所思各止其位不贰不迁则可以言止矣○冯氏曰艮为山山止其所不移改也位者止之所也思而出位失其所止也思而不出其位得其所止也随所居之位而安焉者也故曰不出所居之位自乐日用之常所以用艮也○愚案兼山艮言物各有所当止之处也君子思不出其位言人当知所当止之处也此君子素其位而行不愿乎其外也观六十四卦大象又有以见易之有关于世教人心为甚大】艮其趾未失正也不拯其随未退听也【三止乎上亦不肯退而听乎二也】艮其限危薰心也艮其身止诸躬也艮其辅以中正也【正字羡文协韵可见】敦艮之吉以厚终也
　　山上有木渐君子以居贤徳善俗【二者皆当以渐而进疑贤字衍或善字下有脱字】集疏【语録曰山上有木渐长则山渐髙所以为渐○冯氏曰山上有木其长以渐为渐进之象居积也徳以渐而积俗以渐而善徳者俗之表也久居其徳而俗化成焉徳以渐而善俗也内卦艮止也居徳者止诸内也外卦巽入也善俗者入于外也体艮以居徳体巽以善俗又曰益动而巽进徳之象渐止而巽居徳之象○丘氏曰夬以决溃为义故居徳则忌渐以积累为义故可以居贤徳也○泉峰龚氏曰地中生木以时而升山上有木其进以渐升之象曰顺徳积小以髙大以成于已者言也渐之象曰居贤徳善俗兼成于人者言也二卦取象之意也○愚案郑东卿云古易善字下有风字理或然也】小子之厉义无咎也饮食衎衎不素饱也【素饱如诗言素餐得之以道则不为徒饱而处之安矣】集疏【泉峰龚氏曰二以中正应五而得禄非尸位素餐者比故食之衎衎而乐也○愚案坎体多説酒食六二之饮食衎衎互坎故也】夫征不复离羣丑也妇孕不育失其道也利用御冦顺相保也集疏【泉峰龚氏曰渐之为义有进无退九三过刚不中进处二隂之外止而不反离其羣丑而往不复者也进比六四之隂合不以正失夫妇之道而孕不育者也若能用其刚勇扞御外冦则不顺者去而顺者可以相得矣夫指三妇与冦似皆指四而言也○愚案艮体故利御冦顺相保顺慎通用只是谨慎以相保守也】或得其桷顺以巽也终莫之胜吉得所愿也其羽可用为仪吉不可乱也【渐进愈髙而不为无用其志卓然岂可得而乱哉】集疏【丘氏曰贤达之人进处髙洁不累于位非外物所能乱其志足为天下仪表矣】
　　泽上有雷归妹君子以永终知敝【雷动泽随归妹之象君子观其合之不正知其终之有敝也推之事物莫不皆然】集疏【冯氏曰泽上有雷泽气随之而上为女人从人之象有始必有终终身不改归妹之终也有新必有故恩义或替归妹之敝也君子观此象也谨之于始务求其终则有终矣戒之于新知有其敝则不至于敝矣永终则不敝知敝则不俟其终而后图之所以用归妹也永终当如泽之隄防知敝当如雷之警省】归妹以娣以恒也跛能履吉相承也【恒谓有常久之徳】集疏【释褐杨氏曰归妹以娣礼之常也跛而能履二承五初承二吉相承也】利幽人之贞未变常也集疏【丘氏曰象于初曰以恒于二曰未变常惟各安其常此初之所以吉而二之所以利与】归妹以须未当也集疏【丘氏曰未当者以六居三以柔乗刚也】愆期之志有待而行也帝乙归妹不如其娣之袂良也其位在中以贵行也【以其有中徳之贵而行故不尚饰】上六无实承虚筐也集疏【愚案上六以士女对待而言而此独举承筐无实者以隂爻故也言承筐无实则刲羊无血之义在其中矣】
　　雷电皆至丰君子以折狱致刑【取其威照并行之象】集疏【程子曰雷电皆至明震并行也二体皆合故云皆至明动相资成丰之象离明也照察之象震动也威断之象折狱者必照其情实惟明克允致刑者以威其奸恶惟断乃成故君子观雷电明动之象以折狱致刑也○蔡氏曰折狱离明象致刑震惧象】虽旬无咎过旬灾也【戒占者不可求胜其配亦爻辞外意】集疏【程子曰夫与人同而力均者在乎降已以相求协力以从事若怀先已之心有加尚之意则患当至矣故曰过旬灾也】有孚发若信以发志也丰其沛不可大事也折其右肱终不可用也集疏【泉峰龚氏曰三应上六昏蔽之极不可与成丰大之事也】丰其蔀位不当也日中见斗幽不明也遇其夷主吉行也六五之吉有庆也丰其屋天际翔也闚其戸閴其无人自藏也【藏谓障蔽】集疏【语録曰天际翔也是其屋髙大至于天际却只是自障蔽又曰是如翚斯飞様言其屋之大蔽障濶】
　　山下有火旅君子以明慎用刑而不留狱【慎刑如山不留如火】集疏【蔡氏曰火行山上而不留旅之象也明离象慎艮象不留狱火行而不处之象○冯氏曰不留狱者于刑易至于轻误而明慎于用刑者其狱类多淹乆明愼用刑而不留狱其善用旅者与○丘氏曰山者火之所旅久则延烧狱者囚徒之所依留则淹滞旅有行而不处之象故火不可使久处于山囚不可使久留于狱也○建安张氏曰山在内为主火在外为客山止而不迁犹旅馆也火行而不居犹旅人也君子体火行山上而不留之象而以之用刑明则无遁情慎则无滥罚明慎既尽断决随之圣人取象于旅正恐其留狱也】旅琐琐志穷灾也集疏【程子曰志意穷迫自取灾也灾眚对言则有分独言则为灾患耳】得童仆贞终无尤也旅焚其次亦以伤矣以旅与下其义丧也【以旅之时而与下之道如此义当丧也】旅于处未得位也得其资斧心未快也终以誉命上逮也【上逮言其誉命闻于上也】以旅在上其义焚也丧牛于易终莫之闻也集疏【程子曰终莫之闻谓终不自闻知也使自觉知则不至于极而号咷矣○潘氏曰处旅之极居髙用刚始意甚快其如终何于易者祸生于所忽而莫之察也】
　　随风巽君子以申命行事【随相继之义】集疏【语録问申命是两番降命否曰非也只是丁宁反复説便是申命巽风也风之吹物无处不入无物不皷动诏令入人沦肌浃髓亦如风之动物也○隆山李氏曰天下有风姤所以施命若风相随而至则是申命之象古之出命者必反复申戒之然后其事可行于天下○项氏曰凡卦之有巽者多文教风俗之事小畜之懿文徳蛊之振民育徳观之观民设教姤之施命诰四方渐之居贤徳善俗巽之申命行事鼎之正位凝命皆此意也○丘氏曰风所以发天之号令君子体随风之象发号施令反复申戒然后见之行事申命者所以致其戒于行事之先行事者所以践其言于申命之后重巽有申命之象随风有行事之象○愚谓以卦言之则上下皆巽取其上以巽出命而下以巽顺命也以画言之取其二隂爻皆在一卦之下而顺乎阳从命之义也以其重巽也故有申命之辞以其巽顺也故可以行事】进退志疑也利武人之贞志治也纷若之吉得中也频巽之吝志穷也集疏【童溪王氏曰谓之频巽则频失可知三以刚处刚卑巽之志不出于自然勉为屡失其志易穷故可吝也】田获三品有功也九五之吉位正中也巽在牀下上穷也丧其资斧正乎凶也【正乎凶言必凶】集疏【愚案正乎凶也正乎问辞凶也应辞言丧其资斧则虽正亦凶正字释贞字】丽泽兑君子以朋友讲习【两泽相丽互相滋益朋友讲习其象如此】集疏【程子曰丽泽二泽相附丽也两泽相丽互有滋益先儒谓天下之可説莫若朋友之讲习朋友讲习固可説之大者然当明相益之象○蔡氏曰讲兑象习重兑象○饶氏曰习重也重险故谓之习坎凡学字下着习字者既学而又重学讲字下着习字者既讲而又重讲也】和兑之吉行未疑也【居卦之初其説也正未有所疑也】集疏【徐氏曰疑谓系于隂也卦四阳惟初与隂无系故其行未疑若二之有悔四之商兑五之孚于剥皆系于隂而其行不能无疑者也】孚兑之吉信志也集疏【程子曰心之所存为志二刚实居中孚信存于中也志存诚信岂至悦小人而自失乎是以吉也】来兑之凶位不当也九四之喜有庆也孚于剥位正当也【与履九五同】集疏【泉峰龚氏曰五居説体以阳刚居尊而不知戒惧故易至孚剥而取危也】上六引兑未光也集疏【蔡氏曰牵引为説非光大之道也】
　　风行水上涣先王以享于帝立庙【皆所以合其散】集疏【程子曰风行水上有涣散之象先王观是象救天下之涣散至于享帝立庙也合人心无如宗庙祭祀出于其诚故享帝立庙人心之所归也系人心合离散之道无大于此○冯氏曰设为郊祀以享上帝知天无二主尊之之极也为之宗庙以时祭之使人知反本亲之之至也古之立国者必郊祀上帝必先建庙社以系人心所以合其涣也】初六之吉顺也集疏【泉峰龚氏曰顺谓顺乎二也顺乎二而借之以拯涣所以得吉也】涣奔其机得愿也集疏【泉峰龚氏曰九以四奔二去危就安得其所愿者也】涣其躬志在外也集疏【潘氏曰居下之上有应于外故其志将不私其身以济涣也】涣其羣元吉光大也王居无咎正位也集疏【程子曰正位人君之尊位也能如五之为则居尊位为称而可以无咎矣】涣其血逺害也集疏【丘氏曰三上二爻隂阳相应然三涣其躬则曰志在外上涣其血则曰逺害三欲其应上上不欲其应三何也三处险内而应在外则为有所攀援而出险故三以有应于上为美上处险外而应在内则为有所系累而不能去故上以不应三为善又易以隂应阳为柔得刚援阳应隂为刚为柔累故隂爻应阳多吉阳爻应隂多凶】
　　泽上有水节君子以制数度议徳行集疏【冯氏曰体坎以制数度体兑以议徳行彖传言财用撙节之节象传言爵位品节之节○泉峰龚氏曰水上泽下以泽受水其容有限节之象也制数度者古人于衣服器用宫室莫不有多寡隆杀之等使贱不逾贵下不侵上所以立节也议徳行者人品之不齐徳有小大材有髙下随其人品而等第之使大小髙下各得其分所以为节也夫人欲富贵之心无穷苟非有以限节之则将如水之泛溢矣制为数度议其徳行视其人品为爵位之等第不使名器少有滥焉此君子用节之道也】不出戸庭知通塞也集疏【蔡氏曰塞谓二刚在前】不出门庭凶失时极也不节之嗟又谁咎也集疏【张子曰王弼于此无咎又别立一例只旧例亦可通若汉武帝下罪已之诏而天下説夫人有过而能改则复何咎之有】安节之亨承上道也集疏【程子曰四顺承九五刚中正之道故安能节而致亨四能安节之义非一象独举其重者余善亦不出于中正也】甘节之吉居位中也苦节贞凶其道穷也集疏【愚案节本非中正之道节而至于苦彖言不可贞也上六居节之上苦节之极者故曰其道穷也】
　　泽上有风中孚君子以议狱缓死【风感水受中孚之象议狱缓死中孚之意】集疏【语録曰议狱缓死只是以诚意求之泽中有风感得水动议狱缓死则能感人心○冯氏曰泽虚而善受风顺而善入相孚之象甫刑曰狱成而孚又曰输而孚此议狱缓死有取于中孚也议狱者详其轻重之宜缓死者思其可生之路谓死囚中有未必死者存也狱成矣而又议之罪至死矣而又缓之惟恐失其实而伤其生所以用中孚也议狱兑口象缓死巽不果象○新安胡氏曰象言刑狱五卦噬嗑丰以其有离之明震之威也贲次噬嗑旅次丰离明不易震皆反为艮盖明贵无时不然威则有时而当止至于中孚则全体似离互体有震艮而又兑以议之巽以缓之圣人即象垂教其忠厚恻怛之意见于谨刑如此何其仁哉五卦中惟文王于噬嗑中取用狱象夫子又即贲丰旅中孚以尽其义】初九虞吉志未变也集疏【泉丰龚氏曰志未变未有他从也有他从则志变矣】其子和之中心愿也或皷或罢位不当也马匹亡絶类上也集疏【蔡氏曰类隂也絶三之类而上从五也】有孚挛如位正当也翰音登于天何可长也山上有雷小过君子以行过乎恭丧过乎哀用过乎俭【山上有雷其声小过三者之过皆小者之过可过于小而不可过于大可以小过而不可甚过彖所谓可小事而宜下者也】集疏【丘氏曰雷阳也方伏于地中其声未发于卦为复及出于地上其声和畅于卦为豫在于天上则震薄宇宙于卦为大壮今在山上则已离于地而未升于天其声小过而已○泉峰龚氏曰行过恭丧过哀用过俭皆过于小事而不过于大事过于近而不过于髙逺过于质而不过于文者也其礼奢宁俭丧易宁戚之意与】飞鸟以凶不可如何也不及其君臣不可过也【所以不及君而还遇臣者以臣不可过故也】从或戕之凶如何也弗过遇之位不当也往厉必戒终不可长也【爻义未明此亦当阙】密云不雨已上也【已上大髙也】集疏【丘氏曰小过隂过而六五又居二阳之上隂气闭结阳不得达故但为密云而不能为雨也○泉峰龚氏曰密云不雨小畜谓其尚往者隂不足以畜阳而阳尚往也小过谓其已上者隂过乎阳而隂已上也一为阳之过一为隂之过皆隂阳不和之象所以不能为雨也】弗遇过之已亢也
　　水在火上既济君子以思患而豫防之集疏【古为徐氏曰水性润下而居上火性炎上而居下相交以为用既济之象也既济虽非有患之时而患每生既济之后君子慎思而预防之则不至于患矣坎险在外固当思患离明在内固当预防○泉峰龚氏曰水上火下虽相为用然水决则火灭火炎则水涸相交之中相害之机伏焉故君子思患而预防之能防在乎预能预在乎思思患而预防所以用既济也】曳其轮义无咎也七日得以中道也三年克之惫也集疏【程子曰三年克之劳惫之甚以见事之至难也○语録曰用兵不得已也以髙宗之贤三年而克鬼方亦不胜其惫矣言其不可轻用也】终日戒有所疑也东邻杀牛不如西邻之时也实受其福吉大来也集疏【愚案杀牛以祭重祭也不如禴祭之受福盖东邻之时已过而西邻正得其时也其文王与纣之事乎来协音离】濡其首厉何可久也
　　火在水上未济君子以慎辨物居方【水火异物各居其所故君子观象而审辨之】集疏【冯氏曰离火在上坎水在下水自水火自火其气不交为未济之象水为润物火为炎物离上而坎下水火有其辨也以重卦观之火居南水居北文王卦位也离上坎下水火不失其居也君子体之慎于辨物使物以羣分慎于居方使方以类聚也○泉峰龚氏曰辨离明象居坎陷象】濡其尾亦不知极也【极字未详考上下文亦不协或恐是敬字今且阙之】集疏【语録曰极或云当作拯字○愚案只是极字当未济之初而濡其尾不知其终济否邪故曰不知其极】九二贞吉中以行正也【九居二本非正以中故得正也】集疏【泉峰龚氏曰以九居二本不可以为正但居得其中所以适宜所谓中以行正者也】未济征凶位不当也贞吉悔亡志行也君子之光其晖吉也【晖者光之散也】饮酒濡首亦不知节也集疏【愚案初六曰濡其尾不知其极上九曰濡其首亦不知节是皆不知未济之义也知未济之义则当有所待而知所止矣有所待则不至于濡尾知所止则不至于濡首故曰不知其极不知节也】






　　周易本义集成卷六
&lt;经部,易类,周易本义集成&gt;
　　钦定四库全书
　　周易本义集成卷七　　　元　熊良辅　撰
　　系辞上传
　　【系辞本谓文王周公所作之辞系于卦爻之下者即今经文此篇乃孔子所述系辞之传也以其通论一经之大体凡例故无经可附而自分上下云】集疏【程子曰圣人用意深处全在系辞○语録曰系辞之语甚为精密是易之括例○丘氏曰上篇称系辞者四曰系辞焉而明吉凶曰系辞焉所以告曰系辞焉以尽其言曰系辞焉而命之则知所称系辞皆指卦爻下之辞为言非此之谓也○愚案易卦下之辞谓之彖彖曰以下谓之彖传爻下之辞谓之象象曰以下谓之象传此所谓系辞传而无经可附盖总括卦爻之大意固非篇内所称系辞之谓而秦汉以来以系辞名之今谓之系辞亦可也又案欧公谓系辞非圣人作殊不思道徳性命之蕴六经之理皆自此书而出而天地事物之情状靡所不载矣】
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣【天地者隂阳形气之实体乾坤者易中纯隂纯阳之卦名也卑髙者天地万物上下之位贵贱者易中卦爻上下之位也动者阳之常静者隂之常刚柔者易中卦爻隂阳之称也方谓事情所向言事物善恶各以类分而吉凶者易中卦爻占决之辞也象者日月星辰之属形者山川动植之属变化者易中蓍防卦爻隂变为阳阳化为隂者也此言圣人作易因隂阳之实体为卦爻之法象庄周所谓易以道隂阳此之谓也】集疏【语録曰天尊地卑乾坤定矣观天地则见也问方以类聚物以羣分曰物各有类善有善类恶有恶类随其善恶而类聚羣分而吉凶亦由是生耳又曰方以事言物以物言又曰在天成象在地成形变化见矣上是天地之变化下是易之变化又曰天尊地卑以下上一截皆説面前道理下一截是説易书圣人做这易书与天地凖处如此○项氏曰言易至变化而备变化者易之大业也自此以下极言变化之道】是故刚柔相摩八卦相荡【此言易卦之变化也六十四卦之初刚柔两画而已两相摩而为四四相摩而为八八相荡而为六十四】集疏【语録曰摩是两个物事相摩戛荡则是圜转推荡将出来摩是八卦以前事荡是八卦以后为六十四卦底事荡是有那八卦了圑旋推荡那六十四卦出来又曰相荡只是相摩又荡比摩便濶了○又曰系辞中説是故字都是唤起那下文也有相连处也有不相连处】皷之以雷霆润之以风雨日月运行一寒一暑【此变化之成象者】集疏【语録曰此四句是説易中之所有】乾道成男坤道成女【此变化之成形者此两节又明易之见于实体者与上文相发明也】集疏【语録曰成男成女是通人物而言之虽植物亦有牝牡之类皆离隂阳二字不得又曰岂得男便都无隂女便都无阳这处须错看又曰刚柔相摩八卦相荡方是説做那卦了那雷霆风雨日月寒暑之变化皆在这卦中那成男成女之变化也在这卦中见造化关捩了才动那许多物事都出来易只是摹写他这个○丘氏曰前以乾坤贵贱刚柔吉凶变化言是对待之隂阳易之体也此以摩荡皷动运行言是流行之隂阳易之用也至下文则言乾坤之徳行而继之以人体乾坤者终之○愚案天尊地卑至八卦相荡是由天地以説归易皷之以雷霆之后是由天地以説归人八卦相荡而为六十四卦此言易之书皷之以雷霆以下又言八卦之功用在天地间者】干知大始坤作成物【知犹主也干主始物而坤作成之承上文男女而言乾坤之理盖凡物之属乎隂阳者莫不如此大抵阳先隂后阳施隂受阳之轻清未形而隂之重浊有迹也】集疏【郭氏曰易始于乾坤而干又为坤之始是为大始也自物言之则万物生于坤坤始于干亦大始也○语録曰知如知州知县之知知训管字不当解作知见之知又曰大始是万物资始成物是万物资生大始未有形知之而已成物乃流行之时故有为○愚案上面方言乾道成男坤道成女下面继之以干知大始坤作成物盖干知大始父道也坤作成物母道也】干以易知坤以简能【干健而动即其所知便能始物而无所难故为以易而知大始坤顺而静凡其所能皆从乎阳而不自作故为以简而能成物】集疏【语録曰干惟行健则其施为自是容易观造化生长则可见只是这气一过时万物皆生了可见其易要生便生更无滞碍要做便做更无等待非健不能也又曰坤最省事他即承受那干底生将出来便见得是顺隂则是一个顺若不顺如何配干而生物又曰简易只健顺可见且以人论之有人健则遇事自然易又如人禀性顺及其作事则自然简然干之易只管上一截事到下截却属坤故易坤只是承干不着做上一截事只做下面一截故简知是做起头能是做了】易则易知简则易从易知则有亲易从则有功有亲则可久有功则可大可久则贤人之徳可大则贤人之业【人之所为如干之易则其心明白而人易知如坤之简则其事要约而人易从易知则与之同心者多故有亲易从则与之协力者众故有功有亲则一于内故可久有功则兼于外故可大徳谓得于已者业谓成于事者上言乾坤之徳不同此言人法乾坤之道至此则可以为贤矣】集疏【语録曰干以易知坤以简能易简在乾坤易则易知简则易从却以人事吉之两个易字一个是简易之易一个是难易之易问易知则同心者多易从则协力者众是如何曰易知之人人心自然去亲他若其中险深不可测则人谁亲之做事不烦呌人所易从有人从之功便可成若是头绪多做得来艰难底必无人从之如何得有功又曰有亲可久为贤人之徳是就存主处言有功可大为贤人之业是就做事处言盖自干以易知便是指存主处坤以简能便是指做事处】易简而天下之理得矣天下之理得而成位乎其中矣【成位谓成人之位其中谓天地之中至此则体道之极功圣人之能事可以与天地参矣○此第一章以造化之实明作经之理又言乾坤之理分见于天地而人兼体之也】集疏【张子曰易简理得而成位乎其中盖尽人道并立乎天地以成三才则是与天地参矣但尽人道理自当耳不必受命仲尼之道岂不可以与天地参乎○语録曰自天尊地卑至变化见矣是举天地事理以明易自是故以下又举易以明天地间事○项氏曰先以天地之理明圣人所以作易之本复以在人之理明圣贤体易之用】二圣人设卦观象系辞焉而明吉凶【象者物之似也此言圣人作易观卦爻之象而系以辞也】集疏【语録曰自伏羲以上但有此六画而无文字到文王周公乃系以辞故曰圣人设卦观象系辞焉而明吉凶盖是卦之未画也因观天地自然之法象而画及其既画也一卦自有一卦之象故圣人即其象而命之名以爻之进退而言则如剥复之类以形之肖似而言则如井鼎之类此是伏羲即卦体之全而立个名如此及文王观卦体之象而为之彖辞周公观卦爻之变而为之爻辞而吉凶之象益着矣】刚柔相推而生变化【言卦爻隂阳迭相推荡而隂或变阳阳或化隂圣人所以观象而系辞众人所以因蓍而求卦者也】集疏【语録曰易中説卦爻多只説刚柔不全就隂阳上説卦爻是有形质了隂阳全是气】是故吉凶者失得之象也悔吝者忧虞之象也【吉凶悔吝者易之辞也失得忧虞者事之变也得则吉失则凶忧虞虽未至凶然亦足以致悔而取羞矣盖吉凶相对而悔吝居其中间悔自凶而趋吉吝自吉而向凶也故圣人观卦爻之中或有此象则系之以此辞也】集疏【语録曰吉凶悔吝四者循环周而复始悔了便吉吉了便吝吝了便凶凶了便悔正如生于忧患而死于安乐相似盖忧苦患难中必悔悔便是吉之渐及至吉了少闲便安意肆志必是做出不好可羞吝底事这便是吝吝便是凶之渐矣及至凶矣又却悔只管循环不已吉似夏吝似秋凶似冬悔似春○蔡氏曰象者有其髣髴而未形之谓因其辞之吉而得之象可见因其辞之凶而失之象可见因其辞之悔吝而忧虞之象可见】变化者进退之象也刚柔者昼夜之象也六爻之动三极之道也【柔变而趋于刚者退极而进也刚化而趋于柔者进极而退也既变而刚则画而阳矣既化而柔则夜而隂矣六爻初二为地三四为人五上为天动即变化也极至也三极天地人之至理三才各一太极也此明刚柔相推以生变化而变化之极复为刚柔流行于一卦六爻之间而占者得因所值以断吉凶也】集疏【语録曰阳化为隂只恁地消缩去无痕迹故谓之化隂变为阳其势浸长便觉突兀有头面故谓之变又曰变化者进退之象是刚柔之未定者刚柔者昼夜之象是变化之已成者犹言子午夘酉夘酉是隂阳之未定子午是隂阳之已定又曰且以一嵗言之自冬至至春分是进到一半所以谓之分自春分至夏至是进到极处又曰四句皆互换往来吉凶与悔吝相贯悔自凶而趋吉吝自吉而趋凶进退与昼夜相贯进自隂而趋阳退自阳而趋隂也又曰圣人设卦至生变化三句是题目下句是解説这个吉凶悔吝自大説去小处变化刚柔自小説去大处吉凶悔吝説人事变化刚柔説卦画从刚乗而为变化又自变化而为刚柔所以下个变化之极者未到极处时未成这个物事】是故君子所居而安者易之序也所乐而玩者爻之辞也【易之序谓卦爻所着事理当然之次第玩者观之详】集疏【语録曰易之序如卦及爻之初终如潜见飞跃循其序则安爻之辞横渠谓每读每有益所以可乐盖有契于心则自然乐】是故君子居则观其象而玩其辞动则观其变而玩其占是以自天祐之吉无不利【象辞变已见上凡单言变者化在其中占谓其所值吉凶之决也○此第二章言圣人作易君子学易之事】集疏【语録问所居而安与居则观其象之居不同上居字是总就身之所处而言下居字是静对动而言曰然又曰易有象然后有辞筮有变然后有占故君子居而学易则既观象矣又玩辞以考其所出之当否动而辄筮则既观变矣又玩占以考其所值之吉凶善而吉者则行否而凶者则止是以动静之间举无违理而自天祐之吉无不利也观者一见而决玩者反覆而不舍之辞○蔡氏曰观象玩辞学易也观变玩占用易也学易则无所不尽其理用易则惟尽乎一爻之时】三彖者言乎象者也爻者言乎变者也【彖谓卦辞文王所作者爻谓爻辞周公所作者象指全体而言变指一节而言】集疏【语録曰爻是两个交叉看来只交变之义卦分明似将一片木画卦于壁上所以为卦】吉凶者言乎其失得也悔吝者言乎其小疵也无咎者善补过也【此卦爻辞之通例】集疏【语録问小疵只是未至于吉凶否曰悔是知道是错便是进善之理吝只是心下不足又不肯説只管怙恶庇护没分晓然未至大过故曰小疵○蔡氏曰吉凶悔吝无咎即卦与爻之断辞也失得者事之已成著者也小疵者事之得失未分而能致得失者也善补过者先本有咎修之则可以免咎也】是故列贵贱者存乎位齐小大者存乎卦辨吉凶者存乎辞【位谓六爻之位齐犹定也小谓隂大谓阳】集疏【语録问贵贱之位曰二四则四贵而二贱五三则五贵而三贱上初则上贵而初贱又曰齐小大者存乎卦齐犹分辨之意一云犹断也小谓否睽之类大谓泰谦之类】忧悔吝者存乎介震无咎者存乎悔【介谓辨别之端盖善恶已动而未形之时也于此忧之则不至于悔吝矣震动也知悔则有以动其补过之心而可以无咎矣】集疏【语録问悔吝未至于吉凶是那初萌动可以向吉凶之微处介又是悔吝之微处介字如所谓界至界限之界是善恶初分界处于此忧之则不至于悔吝矣曰然○丘氏曰第三章就吉凶悔吝上添入无咎説既欲人于悔吝上着力尤欲人于介上用功盖人知悔则以善补过而无咎虽未至吉亦不至凶也若又于悔吝之介忧之则但有吉而已所谓防者动之微而吉之先见者也并悔吝亦皆无矣】是故卦有小大辞有险易辞也者各指其所之【小险大易各随所向○此第三章释卦爻辞之通例】集疏【语録问卦有小大曰防来好防卦便是大不好防卦便是小如复泰大有夬之类是好防卦如睽困小过之类是不好防卦譬如人光明磊落防便是好人昬昧迷乱防便是不好人所谓卦有小大辞有险易大卦辞便平易小卦辞便艰险即此可见矣】四易与天地准故能弥纶天地之道【易书卦爻具有天地之道与之齐准弥如弥缝之弥有终竟聨合之意纶有选择条理之意】集疏【语録曰天地有许多道理易上皆有所以与天地为准而能弥纶天地之道又曰弥若今所谓封弥之弥是恁地糊合使泯无缝罅防意思纶如络丝之纶自有条理又曰纶谓两条相合各有条理言虽弥得外面无缝罅而中则事事物物各有条理弥则有脗合不渗漏底意纶则有条理精密之意弥如大徳敦化纶如小徳川流弥而不纶则空疎无物纶而非弥则判然不相干此二字见得圣人下字甚密○愚案弥字从弓犹治弓者以胶角纒緜脗合而成一物也纶字从丝犹治丝者千条万绪而使之各有条理也易书所以载天地造化之理是与天地为准则能与天地为准则故能弥合纶理天地间之理而不散漫不紊乱也】仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状【此穷理之事以者圣人以易之书也易者隂阳而已幽明死生鬼神皆隂阳之变天地之道也天文则有昼夜上下地理则有南北髙深原者推之于前反者要之于后隂精阳气聚而成物神之伸也魂游魄降敌而为变鬼之归也】集疏【语録曰观察天地之文理是就这天盘地盘上言始终生死是以循环言精气鬼神以聚散言其实不过隂阳两端而已又曰物生之初气日至而滋息物生既盈气日反而游散至之为神以其伸也反之为鬼以其归也又曰精气者自无而有游魂者自有而无自无而有神之情也自有而无鬼之情也自无而有故显而为物自有而无故隠而为变显而为物者神之状也隠而为变者鬼之状也大意不越有无而已问天文有昼夜上下地理有南北髙深故是幽明之所以然者曰昼明夜幽观昼夜上下可见天文幽明之所以然南明北幽髙明深幽观南北髙深可见地理幽明之所以然问原始反终曰反只如折转来谓方推原其始却折转来看其终原字反字皆就人説反如回头之意又曰精气为物是合精与气而成物精魄而气魂也游魂为变变是魂魄相离独説游魂而不言魄魄离魂之意亦可见矣○又曰精气为物游魂为变只是聚散聚而为物神也散而为变鬼也神属阳鬼属隂又错综而横看之则精为隂气为阳鬼虽属隂然魂气上游体魄下降亦是具隂阳如言徂落徂便是魂之游落便是魄之降又曰阳魂为神隂魄为鬼鬼隂之灵神阳之灵此以二气言也然二气之分实一气之运故凡气之来而方伸者为神气之往而既屈者为鬼阳主伸隂主屈此以一气言也○丘氏曰天文气之所成地理形之所成察者观之详天文属阳阳明也明者易见故可观地理属隂隂幽也幽者难知故当察故所以然也人于仰观俯察之中而求天地所以然之故则幽明之理可识矣○泉峰龚氏曰情以理言状以气言知鬼神之状则知其情理气本不相离也○愚谓易之书与天地准故用易之书可以观天地间之理观天文而知明察地理而知幽原始而知生反终而知死精气为物则知神之情游魂为变则知鬼之状所以然者隂阳之变化而已矣】与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【此圣人尽性之事也天地之道知仁而已知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此】集疏【语録曰与天地相似故不违若此心在外必与天地不相似与天地相似凡事都不出这范围之内所以方得知周万物而道又能济天下旁行便也不走作又曰旁行而不流此是行小变而不失其大常又曰不流是本旁行是应变处又曰安土者随寓而安敦是敦厚去尽已私浑是天理更无夹杂充足盈满便是敦厚于仁防意思只是既仁又仁便是敦乎仁敦仁是体能爱是及物处○新安胡氏曰与天地相似故不违此统论圣人之体段知周万物道济天下故不过此指仁知与天地相似之实处不过对不违而言乐天知命故不忧知之尽也安土敦乎仁故能爱仁之至也不忧对能爱而言此圣人仁知之极而上下与天地同流者如此○愚案自仰以观于天文以上是圣人用易之书以穷理与天地相似以下是圣人用易之书以尽性而所以穷理者隂阳之两端所以尽性者仁知二者而已知周万物旁行乐天知命皆知之事道济天下不流安土敦乎仁皆仁之事知之尽仁之至性之所由尽也】范围天地之化而不过曲成万物而不遗通乎昼夜之道而知故神无方而易无体【此圣人至命之事也范如铸金之有模范围匡郭也天地之化无穷而圣人为之范围不使过于中道所谓裁成者也通犹兼也昼夜即幽明死生鬼神之谓如此然后可见至神之妙无有方所易之变化无有形体也○此第四章言易道之大圣人用之如此】集疏【邵子曰神者易之主也所以无方易者神之用也所以无体○临卭张氏曰易者隂阳也神者隂阳不测也○语録曰范如铸冶模范围如围裹天地之化本不可测度圣人恰如做一个模范都包裹了试言一端如一嵗分四时十二月二十四气之类又曰天地之化滔滔无穷如一炉金汁镕化不息圣人则为之铸防成器使入模范匡郭不使过于中道也曲成万物而不遗此又是就事物之分量形质随其大小濶狭方圆无不各成就此物之理无有遗阙范围天地是极其大而言曲成万物是极其小而言范围如大徳敦化曲成如小徳川流又曰自有大防范围又自有小防范围而今且就人身上看一事有一个范围通乎昼夜之道而知通犹兼言兼昼与夜皆知也问神无方而易无体曰能范围不过曲成不遗兼通而无所不知方始见得这神无方而易无体若范围有不尽而曲成有所遗通昼而不通夜通夜而不通昼便是不知便是神有方而易有体了又曰神自是无方易自是无体方是四方上下神却或在此或在彼故云无方易无体者或自隂而阳或自阳而隂无确定防故云元体○愚案范围天地之化而不过易之神所以立也曲成万物而不遗易之神所以行也通乎昼夜之道而知易之所以神妙而圣人所以尽性至命也在书则谓之易在天地间则谓之神神也易也一而已矣神妙不测所以无方之可指变化无穷所以无体之可验】总论【项氏曰凡言易者皆指易之书也此书之作与天地准故此书之用能弥纶天地之道此二句一章之至意也自仰以观于天文至知鬼神之情状此三知者言易之所知与天地准也自与天地相似故不违至安土敦乎仁故能爱此四故者言易之能与天地准也自范围天地之化而不过至神无方而易无体此三者弥纶之功也又曰范围天地之化而不过即所谓弥也曲成万物而不遗即所谓纶也通乎昼夜之道而知即知幽明死生鬼神之事也】五一隂一阳之谓道【隂阳迭运者气也其理则所谓道】集疏【程子曰离了隂阳便无道所以隂阳者是道也隂阳气也气是形而下者道是形而上者○语録曰隂阳气也形而下者也所以一隂一阳者理也形而上者也道即理之谓也又曰一隂一阳往来不息则是道之全体非隂阳之外别有道也又曰自一日言之则昼阳而夜隂自一月言之则望前为阳望后为隂自一嵗言之则春夏为阳秋冬为隂从古至今恁地滚将去只这个隂阳是孰使之然哉乃道也又曰大既曰形而上者谓之道矣而又曰一隂一阳之谓道此岂真以隂阳为形而上者哉正所以见一隂一阳虽属气然其所以为一隂一阳者乃道体之所为也○愚案一隂一阳之谓道此以在天地间造化而言道之全体也中庸曰率性之谓道此以在人而言道之流行也大又曰形而上者谓之道形而下者谓之器道对器而言即所以一隂一阳者也】继之者善也成之者性也【道具于隂而行乎阳继言其发也善谓化育之功阳之事也成言其具也性谓物之所受言物生则有性而各具是道也隂之事也周子程子之书言之备矣】集疏【周子曰诚者圣人之本大哉乾元万物资始诚之源也乾道变化各正性命诚斯立焉纯粹至善者也故曰一隂一阳之谓道继之者善也成之者性也元亨诚之通利贞诚之复大哉易也性命之源乎○程伯子曰天只是以生为道继此生理即是善也善便有个元防意思元者善之长万物皆有春意便是继之者善也成之者性却待他万物自成其牲须得○语録曰继之者气之方出而未有所成之谓也善即理之方行而未有所立之名也成则物之已成性则理之已立者也又曰善之与性固不可谓有二物也然继之者善自其隂阳变化而言成之者性自夫人物之禀受而言也隂阳变化流行而未有穷阳之动也人物禀受一定而不可复易隂之静也又曰继之者善如水之流行成之者性如水之止而成潭也又曰继善便是元亨成性便是利贞问继善是道是器曰继之成之是器善与性是道问继是动静之间否曰静之终动之始也且如四时到得冬月万物都归窠了若不生来年便都息了盖是贞而复生元无穷如此又曰继之者善易中本是就造化上説到下句成之者性方以人物而言又曰这个理在天地间只是善无有不善者生物得来方始名曰性只是这个理在天则曰命在人则曰性流行于造化处是善凝成于我即是性又曰造化所以发育万物为继善万物各正其性命为成性问明道曰人生而静以上不容説才説性时便已不成性也凡人説性只是説继之者善也孟子言人性善是也夫所谓继之者善也者犹水流而就下也朱子曰此继之者善也指发处而言之也性之在人犹水之在山其清不可得而见也流出而见其清然后知其本清也所以孟子只説见孺子入井皆有怵惕恻隠之心处指以示人便知性之本善也易所谓继之者善也在性之先此所引继之者善也在性之后盖易以天道之流行者言此以人性之发见者言惟天道流行如此所以人性之发见亦如此○愚案继之者善乾道变化之义也成之者性各正性命之义也天道流行发育万物善之继也元者善之长善即元也人物得所禀受者性之成也率性之谓道则性即道也】仁者见之谓之仁知者见之谓之知百姓日用而不知故君子之道鲜矣【仁阳知隂各得是道之一隅故随其所见而目为全体也日用不知则莫不饮食鲜能知味者又其每下者也然亦莫不有是道焉或曰上章以知属乎天仁属乎地与此不同何也曰彼以清浊言此以动静言】集疏【程子曰这个义理仁者又防做仁了也知者又看做知了也百姓又日用而不知此所以君子之道鲜矣此个亦不少亦不剰只是人看他不见○语録曰此言万物各具是性但气禀不同各以其性之所近者闚之故仁者只见得他发生流动处而以为仁知者只见他贞静处便以为知下此一等百姓日用之间习矣不察行矣不着所以君子之道鲜矣○愚谓道之全体彻上彻下初无间也道之流行则有天人之异一隂一阳之谓道自夫造化而言继之者善自大造化之流行而言成之者性自夫人物之禀受而言仁者见之谓之仁知者见之谓之知百姓日用而不知自夫君子日用事物当行之理而言虽有天人之分而道之全体则彻上彻下也非知道者孰能识之】显诸仁藏诸用皷万物而不与圣人同忧盛徳大业至矣哉【显自内而外也仁谓造化之功徳之发也藏自外而内也用谓机缄之妙业之本也程子曰天地无心而成化圣人有心而无为】集疏【程子曰运行之迹生育之功显诸仁也神妙无方变化无迹藏诸用也○语録曰显诸仁是可见防藏诸用是不可见防藏诸用是显诸仁骨子又曰显诸仁是用防迹藏诸用是仁防心又曰皷万物而不与圣人同忧此言造化之理如圣人则只是仁安得而无忧又曰天地造化是自然圣人毕竟是有心去做所以説不与圣人同忧又曰无心便是无忧成化便是皷万物天地皷万物亦曷尝有心来又曰皷万物而不与圣人同忧此政是显诸仁藏诸用防时节盛徳大业便是显诸仁藏诸用成就处也又曰显诸仁千条万绪藏诸用只是一个物事作显诸仁防骨子显诸仁如春生夏长其发生彰露可见者藏诸用是所以生长者藏在里面而不可见譬之仁发出来便是恻隠之心便是显诸仁仁便藏在恻隠之心里面便是骨子天下万事万物其粲然发见处皆是显然者然一事自是一事一物自成一物便是用藏在这里显诸仁者徳之所以盛藏诸用者业之所以成○蔡氏曰用者神运无迹仁者庶物露生故在天则生者为仁所以生者为用在圣人则发者为仁而所以发者为知同一道也此言用而不言知天不可以知言也此天人之道所以分也○泉峰龚氏曰仁内也体也而显诸仁于外用外也用也而藏诸用于内体显于外则为用用藏于内则为体此本义所谓显者自内而外藏者自外而内也语意与显道神徳行相似盖道隠矣而易能显之徳行显矣而易能神之皆交互为説但彼以隠显言此以内外言也○愚案仁内也发而为生育之功是显诸仁于外也用外也蕴而为机缄之妙是藏诸用于内也体用一源显微无间者也造化之徳业运行变化于天地之间岂容心也哉盖机缄之妙非众人之所能测识也圣人寓之于书则与天为一矣故曰易与天地准】富有之谓大业日新之谓盛徳【张子曰富有者大而无外日新者久而无穷】集疏【语録曰先説个富有方始説日新此与説宇宙相似先是有这个物事了方始相连续去○蔡氏曰富有广大不御日新悠久无疆天髙地下万物散殊其富有之谓与隂阳升降变化无穷其日新之谓与○愚案大业仁也故先言富有盛徳用也故次言日新】生生之谓易【隂生阳阳生隂其变无穷理与书皆然也】集疏【语録曰既説盛徳大业又説他只管恁地生去所以接之以生生之谓易是渐説入易上去】成象之谓干效法之谓坤【效呈也法谓造化之详密而可见者】集疏【语録曰效法之谓坤到这个坤时都仔细详密了一个是一个模様效犹呈也一似説效犬效牛效羊效马言呈出许多物大槩干防只是做得个形象到得坤防则渐次详密资始资生于此可见○蔡氏曰象者法之未定法者象之已形干主气故曰成象坤主形故曰效法○项氏曰系辞于天地或称成象成形或称成象效法或称法象或称观象观法大率皆以形对象故法字训形形即刑字故刑法通称皆言其成形而不变也】极数知来之谓占通变之谓事【占筮也事之未定者属乎阳也事行事也占之已决者属乎隂也极数知来所以通事之变张忠定公言公事有隂阳意盖如此】集疏【语録曰占出这事变人便依他这个做便是通变之谓事看来圣人到这处便説在占上去则此书分明是要人占矣又曰盛徳大业至矣哉是賛叹上面显诸仁藏诸用自富有至效呈是説其理如此用处都在极数知来与通变上面许多道理要做这般用】隂阳不测之谓神【张子曰两在故不测○此第五章言道之体用不外乎隂阳而其所以然者则未尝倚于隂阳也】集疏【语録曰隂阳不测之谓神是总结这一段不测者是在这里又在那里便只是这一个物事走来走去无处不在六十四卦三百八十四爻许多变化只是这一个物事周流其间○丘氏曰上章言易无体此言生生之谓易惟其生生所以无体上章言神无方此言阴阳不测之谓神惟其不测所以无方言易而以乾坤继之乾坤毁则无以见易也言神而以占事先之占事则神有所托而显者也神易用而变化无穷其实则不越乎隂阳两端而已矣○泉峰龚氏曰生生之谓易日新之徳也成象效法富有之业也知来通变显诸仁也不测之神藏诸用也自显诸仁至此通是一意但显诸仁以下是以造化机缄之妙言生生之谓易以下是以易道言极数知来以下是以卜筮言至隂阳不测乏谓神则造化机缄之妙在于卜筮非至变至神其孰能与于此哉○愚谓道之流行于天地间本一隂一阳而已而其流行之中有节目焉以其继之故谓之善以其成之故谓之性而性成之后仁者谓之仁知者谓之知而百姓莫不日用矣此天道之流行所以生人物而圣人独能全斯道也自显诸仁以下又自天道以説归易以其富有故谓之大业以其日新故谓之盛徳以其生生不已故谓之易以其成象效法故谓之乾坤以其知来通变故谓之占事以其隂阳不测故谓之神虽有许多节目其实只一隂一阳变化无穷而已一隂一阳之谓道此一章之纲也】六夫易广矣大矣以言乎逺则不御以言乎迩则静而正以言乎天地之间则备矣【不御言无尽静而正言即物而理存备言无所不有】集疏【语録曰静而正谓触处皆见有此道不待安排不待错置虽至小至近至鄙至陋之事无不见有随处皆是无所欠缺只观之人道便见又曰未动防须此道理都是真实所以下个正字○潘氏曰言乎逺则极其所往而不御言乎迩则不过静正而已言乎天地之间则洪纎髙下无一物之不备此易之所以广大也】夫干其静也专其动也直是以大生焉夫坤其静也翕其动也辟是以广生焉【乾坤各有动静于其四徳见之静体而动用静别而动交也干一而实故以质言而曰大坤二而虚故以量言而曰广盖天之形虽包于地之外而其气常行乎地之中也易之所以广大者以此】集疏【语録曰健者天之性情其静也专是性其动也直是情坤亦然又曰其动也辟大抵隂阳两件如隂两画成一爻辟是两开去翕是两合如地皮上生出物来地皮须开今天包着地在然天之气却尽在地中地却虚有以受天之气所以大生广生大是一个大防物事广便容得许多物事大字实广字虚又曰以形言之则天包地外地在天中所以説天之质大以气言之则天之气却在地之中地尽承受得那天之气所以説地之量广天只是一个物事从里面便实出来流行发生只是一个物事所以説一而实地虽紧实然却虚所以天之气流行乎地之中皆从地里发出来所以説二而虚又曰干静专动直而大生坤静翕动辟而广生这説隂阳体性如此卦画也髣髴似恁地又曰这个只是説理然也是説画有这理便有是画画是载得那理防○愚案上言夫易广矣大矣下言广大配天地则此广大者盖指言易也易之广大逺则不御所谓其大无外也迩则静而正所谓其小无内也惟其广大也故天地之间万事万物无所不备而可以配天地也又案乾坤本天地之性情专直翕辟又乾坤之所以为性情也干之静也专一而不二其动也直直者坤之徳也此干交乎坤也坤之静也翕聚而不散其动也辟辟者干之事也此坤交乎干也乾坤静则静而正专且翕动则直而辟而广大生焉则其逺也孰御】广大配天地变通配四时隂阳之义配日月易简之善配至徳【易之广大变通与其所言隂阳之説易简之徳配之天道人事则如此○此第六章】集疏【语録曰广大配天地以下以易配天易简之善配至徳以易配人问配是配合防意思否曰是相似之意欲见其广大则于天地乎观之欲见其变通则于四时乎观之欲知隂阳之义则观于日月可见欲知易简之善则观于人之至徳可见易简是当行之理至徳是自家所得者○愚案圣人以天道人事而寓于易故易之书可以配天道人事也广大乾坤也变通者干变坤坤变干也干阳而坤隂也干易而坤简也】七子曰易其至矣乎夫易圣人所以崇徳而广业也知崇礼卑崇效天卑法地【十翼皆夫子所作不应自着子曰字疑皆后人所加也穷理则知崇如天而徳崇循理则礼卑如地而业广此其取类又以清浊言也】集疏【语録曰知崇天也是致知事礼卑地也是践履事知识贵乎髙明践履贵乎着实知既髙明须是放教着实做去又曰知崇礼卑这是两截知崇是知识超迈礼卑是须就切实处行若知不髙则识见浅陋若履不切则所行不实知识髙便是象天所行实便是法地又曰知却要极于髙明礼却要极于卑顺如礼仪三百威仪三千纎悉委曲无非至卑之事又曰地卑便广髙则狭了人若防取髙防做便狭两脚踏地做方得若是着件物事填教二三尺髙便不穏了如何防广地卑便防广世上更无卑似地防又曰人之知识不可不髙而行之在乎小心如大学之格物致知是知崇之事诚意正心修身齐家治国平天下是礼卑之事又曰学只是知与礼他这意思却好礼便细密中庸致广大尽精微等语皆是知礼○丘氏曰知如天之崇故所知日进于髙明而徳以崇礼如地之卑故所行日就乎平实而业以广○愚案子曰字乃后人所加恐学者以易其至矣乎属上章故加子曰以间之后面多是引经故各加子曰字以唤起】天地设位而易行乎其中矣成性存存道义之门【天地设位而变化行犹知礼存性而道义出也成性本成之性也存存谓存而又存不已之意也○此第七章】集疏【语録曰天地设位一句只是要引起説人之知礼能如天地便能成性存存道义便自此出又曰成性只是浑沦之性存而不失此便是道义之门便是生生不已处又曰天地设位而易行乎其中以造化言之也乾坤成列而易立乎其中以卦位言之也○蔡氏曰道义之在造化则谓之易易之在人则谓之道义○愚案天地设位而易行乎其中言天地才分无非易道之流行也成性存存道义之门性即理也易之理既存于易之书则道义皆从此出矣故上面云夫易圣人所以崇徳而广业也】八圣人有以见天下之赜而拟诸其形容象其物宜是故谓之象【赜杂乱也象卦之象如説卦所列者】集疏【语録曰赜杂乱也见説文古无此字只作啧今从亦口之义又曰与传啧有烦言之啧同那从口这从是个口里説话多杂乱防意思所以下面説不可恶若唤做好字不应説个可恶字也又曰圣人见隂阳之变化杂出才画一画便有一个象只管生去只管不同六十四卦自六十四样更生到千以上卦亦自一卦一样又曰圣人见那隂阳之变化拟诸其形容未便是説那水火风雷之形容方是拟议这卦看是甚形容始去象他物之冝一阳在二隂之下则为雷象一隂在二阳之下则为风象拟是比度之意】圣人有以见天下之动而观其防通以行其典礼系辞焉以断其吉凶是故谓之爻【防谓理之所聚而不可遗处通谓理之可行而无所碍处如庖丁解牛防则其族而通则其虚也】集疏【语録曰防是四边合聚来处通便是空处行得去便是通又曰防是众理聚处便有许多难易窒碍必于其中得其通处乃可行耳如庖丁解牛于族处却批大却导大窽此是筋骨丛杂之所得其可通之理故十九年而刃若新发于硎且如事理间若不于防处理防却只见得一偏如何行得通须是于防处者理防其间却自有个通处便如脉理相似又曰防而不通则窒碍而不可行通而不防亦不知许多曲直错杂处故必观防通而后可行典礼又曰观众理之防择其通者而行且如有一事关着许多道理也有父子之伦也有君臣之伦也有夫妇之伦若是父子重则就父子行将去而他有不暇计若君臣重则行君臣之义而他不暇计此之谓观防通又曰典礼犹常礼常法又曰如尧舜揖让汤武征伐皆是典礼处典礼只是常事】言天下之至赜而不可恶也言天下之至动而不可乱也【恶犹厌也】集疏【语録曰先儒多以颐字为至妙之意若如此説则何以谓之不可恶頥只是个杂乱宂閙防意思言之而不恶者精粗本末无不尽也又曰不可恶者言虽是杂乱圣人却于杂乱中见其不杂乱之理又曰杂乱处人易得厌恶然而这都是道理合有防事自合理防故不可恶动亦合有防事然上面各自有道理故自不可乱问颐是説事物如此不是説卦否曰卦亦如此三百八十四爻是多少杂乱】拟之而后言议之而后动拟议以成其变化【观象玩辞观变玩占而法行之此下七爻则其例也】集疏【语録问拟之而后言议之而后动凡一言一动皆于易而拟议之否曰然又曰此变化只就人事説拟议只是裁度自家言动使合此理变易以从道之意如拟议得是便吉拟议不善则为凶矣又曰这变化就人动作处説如下所举七爻皆变化也】鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎【释中孚九二爻义】集疏【语録曰鹤鸣子和好爵尔靡此本是説诚信感通之理夫子却专以言行论之盖诚信感通莫大于言行问言行枢机是言所发者至近所应者甚逺否曰枢机便是鸣鹤在隂下面大槩只説这意都不解着我有好爵二句○蔡氏曰万化不穷感应二端而已故夫子取中孚九二之辞而推广其理也居其室即在隂之义出其言即鸣之义千里之外应之即其子和之之义特主乎人而言尔感应者心也言者心之声行者心之迹言行乃感应之枢机也】同人先号咷而后笑子曰君子之道或出或处或黙或语二人同心其利断金同心之言其臭如兰【释同人九五爻义言君子之道初若不同而后实无间断金如兰言物莫能间而其言有味也】集疏【语録曰其利断金断是断做两段去○耿氏曰或出或处或黙或语者物或间之而其迹异也迹虽异而心同故物不得而终间焉其利断金则其间除矣间除则合故又曰同心之言其臭如兰其相好之无斁也○蔡氏曰或出或处或黙或语即先号咷后笑之义○泉峰龚氏曰此以出处语黙释先号咷而后笑与周公爻辞本文小异各随其意解之可也○愚案同人爻称先号咷而后笑而夫子释之以其利断金其臭如兰盖六二与九五为正应故其同心感应如此而物终莫之能间也】初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣【释大过初六爻义】集疏【蔡氏曰物之置于地亦可安矣而又借之以茅过于慎也凡天下之事过则有失惟过于慎则无所失故无咎○愚谓错诸地果何物而以茅借之盖隂居阳下故也四阳在上而一隂承之犹以茅而借物则其敬谨之至得巽顺之义也】劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也【释谦九三爻义徳言盛礼言恭言徳欲其盛礼欲其恭也】集疏【程子曰谦也者致恭以存其位夫君子履谦乃其常行非为保其位而为之也而言存其位者如言为善有令名君子岂为令名而为善哉亦言有令名者为善之故也○愚案劳而不伐有功而不徳释劳谦徳言盛礼言恭释君子之人致恭以存其位释有终吉之义也】亢龙有悔子曰贵而无位髙而无民贤人在下位而无辅是以动而有悔也【释干上九爻义当属文言此盖重出】不出戸庭无咎子曰乱之所生也则言语以为阶君不密则失臣臣不密则失身防事不密则害成是以君子慎密而不出也【释节初九爻义】集疏【蔡氏曰人之招祸惟言为甚故言在人所当节也密于言语即不出户庭之义○愚案节初九曰不出户庭无咎九二曰不出门庭凶是有时而不当出有时而当出也今曰乱之所生言语以为阶甚矣言之招祸也谚云祸从口出言之当谨也不特戒于初九虽九二之当出亦当以言为戒也】子曰作易者其知盗乎易曰负且乗致寇至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致冦至盗之招也【释解六三爻义○此第八章言卦爻之用】集疏【蔡氏曰圣人作易以尽情伪盗之情亦无不知也人之有衅盗乃乗之解之六三据非其位所以致冦也推而言之上慢下暴慢藏冶容皆其致冦之衅也】总论【蔡氏曰自中孚初爻至此乃夫子拟议之辞而为三百八十四爻之凡例也爻之有义非辞不明而天下之事变化无穷又岂辞之所能备哉苟玩之者拘而不通则一爻不过一事而已拟议以成其变化其所以示人者详矣然夫子之辞又特发其端耳学易者当玩而有得也】□天一地二天三地四天五地六天七地八天九地十【此简本在第十六章之首程子曰冝在此今从之此言天地之数阳竒隂偶即所谓河图者也其位一六居下二七居上三八居左四九居右五十居中就此章而言之则中五为衍母次十为衍子次一二三四为四象之位次六七八九为四象之数二老位于西北二少位于东南其数则各以其类交错于外也】集疏【语録曰一二三四五天地之生数也六七八九十天地之成数也○蔡氏曰自其竒偶而分之则一三五七九为阳二四六八十为隂自其先后而分之则生数为阳成数为隂也又曰天地者隂阳对待之定体也一至十者隂阳流行之次序也然对待非流行则不能变化流行非对待则不能自行而五十五者则流行之细分也】天数五地数五五位相得而各有合天数二十有五地数三十凡天地之数五十有五此所以成变化而行鬼神也【此简本在大衍之后今案宜在此天数五者一三五七九皆竒也地数五者二四六八十皆偶也相得谓一与二三与四五与六七与八九与十各以竒偶为类而自相得有合谓一与六二与七三与八四与九五与十皆两相合二十有五者五竒之积也三十者五偶之积也变化谓一变生水而六化成之二化生火而七变成之三变生木而八化成之四化生金而九变成之五变生土而十化成之鬼神谓凡竒偶生成之屈伸往来者】集疏【孔氏曰天一与地六相得合为水地二与天七相得合为火天三与地八相得合为木地四与天九相得合为金天五与地十相得合为土也○语録曰五位相得而各有合是两个意在十干甲乙木丙丁火戊己土庚辛金壬癸水便是相得甲与己合乙与庚合丙与辛合丁与壬合戊与癸合是各有合又曰卦须八而数须十八是隂阳数十是五行数一隂一阳便是二以二乗二便是四以四乗四便是八五行本只是五而有十者盖一个包两个如木便包甲乙火便包丙丁土便包戊己金便包庚辛水便包壬癸所以为十○蔡氏曰成变化行鬼神其五行之谓与夫隂阳五行不能相无也易言隂阳故不容及五行夫子特于此章发之○泉峰龚氏曰五位相得之説当从孔氏盖既谓之五位相得则是指一六居北二七居南三八居东四九居西五十居中而言且一二三四之相得不见其用故不若孔之的也○愚案天地只是隂阳而已天一地二只是隂阳相间而成五行一与二相得则阳与隂相得谓各有合者不特一与六合而为水之类而已一与二三与四五与六七与八九与十一隂一阳亦皆有合也一二三四五天地生数之合六七八九十天地成数之合一三五七九天数二十有五阳竒数之合也二四六八十地数三十隂偶数之合也凡天地之数五十有五阳竒隂偶之数合也以十二支而言子与丑寅与夘皆相得之类子与丑合寅与亥合夘与戌合辰与酉合已与申合午与未合不特是也亥子合为水寅夘合为木已午合为火申酉合为金辰戌丑未分旺四季辰合寅夘而为春未合已午而为夏戌合申酉而为秋丑合亥子而为冬所谓各有合者非止一端也】大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂【大衍之数五十盖以河图中宫天五乗地十而得之至用以筮则又止用四十有九盖皆出于理势之自然而非人之智力所能损益也两谓天地也挂悬其一于左手小指之间也三三才也揲间而数之也竒所揲四数之余也扐勒于左手中三指之两间也闰积月之余日而成月者也五嵗之间再积日而再成月故五嵗之中凡有再闰然后别起积分如一挂之后左右各一揲而一扐故五者之中凡有再扐然后别起一挂也】集疏【程子曰大衍之数五十数始于一而备于五小衍之而成十大衍之则为五十五十数之成也○语録曰河图五十五是天地自然之数大衍之数五十是圣人去这河图里面取那天五地十衍出这个数大槩河图是自然防大衍是以揲蓍求卦防又曰大衍五十而蓍一根百茎可当大衍之数者二故揲蓍之法取五十茎为一握置其一不用以象太极而其当用之防四十有九盖两仪之体具而未分之象也或问大衍之义曰天地之数五十有五虚其中五数便是五十又虚天一故用四十有九此一説也天五为生数之极十为成数之极以五乗十以十乗五亦为五十此一説也又数始于一而成于五小衍之成十大衍之成五十此又一説也又曰挂一一嵗揲左二嵗扐左三嵗一闰揲右四嵗扐右五嵗再闰也一挂之间凡再扐即五嵗之间凡再闰之象也○吕氏曰参天两地以为五小衍之成十两其五也大衍之为五十十其五也○西山蔡氏曰五嵗再闰者一变之中自有五节挂一为一节揲左为二节归左之竒为三节揲右为四节归右之竒于扐为五节一节象一嵗三节一归竒象三嵗一闰五节再归竒象五嵗再闰○都氏曰天地之数五十有五而大衍之数五十者盖数备于五而五十所宗者五也大衍之数五十而其用四十有九者盖数始于一而四十有九数之所宗者一也○愚案天地之数五十有五者河图之数也大衍之数五十者洛书地十图之数也洛书戴九履一左三右七二四为肩六八为足五为心腹乃天五一图耳天一至地十盖有十图天一图藏六成数得数四十九地二图藏七成数得数四十八天三图藏八成数得数四十七地四图藏九成数得数四十六天五图藏十成数得数四十五地六图藏一生数得数五十四天七图藏二生数得数五十三地八图藏三生数得数五十二天九图藏四生数得数五十一地十图藏五生数得数五十五大衍之数也其图次序一由洛书天五图数所推盖数始于一小衍之成十天一至地十是也大衍之成五十天一至地十十图是也舍地十图之五十而不用而用天一图之四十有九者一为数之始而能变十为数之终而不能变也故五十为体数而四十九为用数此十图乃康节之所推言出于希夷今以大衍之数合之良为有用然则章首天一地二天三地四天五地六天七地八天九地十正为此大衍张本而彼则河图之数五十有五而此则大衍之数五十由虚五而生也大衍之用数四十有九由虚六而生也谨缀其图于首知易君子必有取焉】干之防二百一十有六坤之防百四十有四凡三百有六十当期之日【凡此防数生于四象盖河图四面太阳居一而连九少隂居二而连八少阳居三而连七太隂居四而连六揲蓍之法则通计三变之余去其初挂之一凡四为竒凡八为偶竒圆围三偶方围四三用其全四用其半积而数之则为六七八九而第三变揲数防数亦皆符防盖余三竒则九而其揲亦九防亦四九三十六是为居一之太阳余二竒一偶则八而其揲亦八防亦四八三十二是为居二之少隂二偶一竒则七而其揲亦七防亦四七二十八是为居三之少阳三偶则六而其揲亦六防亦四六二十四是为居四之老隂是其变化往来进退离合之妙皆出自然非人之所能为也少隂退而未极乎虚少阳进而未极乎盈故此独以老阳老隂计乾坤六爻之防数余可推而知也期周一嵗也凡三百六十五日四分日之一此特举成数而槩言之耳】集疏【文集曰防者蓍之茎数所谓乾坤二篇之防者以挂扐之外见存蓍数而言盖揲蓍之法凡三揲挂扐通十三防而见存三十六策则为老阳三揲挂扐通十七防而见存三十二防则为少隂三揲挂扐通二十一防而见存二十八防则为少阳三揲挂扐通二十五防而见存二十四防则为老隂大専以六爻乗二老而言故曰干之防二百一十有六坤之防百四十有四凡三百有六十三百六十者隂阳之合其数必齐若乾坤皆得少阳少隂则干之防六其二十八而为百六十八坤之防六其三十二而为百九十二其合亦为三百六十此则不可易也】二篇之防万有一千五百二十当万物之数也【二篇谓上下经凡阳爻百九十二得六千九百一十二防隂爻百九十二得四千六百八防合之得此数】集疏【语録曰二篇之防当万物之数亦是取象之义不是万物恰有此数○郭氏曰乾坤之防皆取老隂老阳之数老阳之数三十有六六之则干之防故二百一十有六老隂之数二十有四六之则坤之防故百四十有四二篇之防凡阳爻百九十二皆干之九也隂爻百九十二皆坤之六也合而为防万有一千五百二十象万物之数也】总论【语録曰系辞言蓍法大抵只是解其大略想别有文字今不可见但知天数五地数五此是旧文五位相得而各有合是孔子解文天数二十有五地数三十凡天地之数五十有五此是旧文此所以成变化而行鬼神此是孔子解文分而为二是本文以象两是解挂一揲之以四归竒于扐皆是本文以象三以象四时以象闰之类皆是解文也干之防二百一十有六坤之防百四十有四孔子则断之以当期之日二篇之防万有一千五百二十孔子则断之以当万物之数于此可见又曰蓍卦当初圣人用之亦须有个见成图算后自失其所仅存者只有这防句其间已自是添入字去説他了○蔡氏曰天地之运大小皆极乎三百六十大衍乾坤之防当期之日真所谓与天地相似也】是故四营而成易十有八变而成卦【四营谓分二挂一揲四归竒也易变也谓一变也三变成爻十八变则成六爻也】集疏【语録曰营谓经营易即变也凡四度经营蓍防乃成一变也积十二营三挂六扐乃成三变然后成爻十有八变而成卦者谓既三变而成一爻复合四十九蓍如前经营积十八变则成六爻而为一卦也】八卦而小成【谓九变而成三画得内卦也】引而伸之触类而长之天下之能事毕矣【谓已成六爻而视其爻之变与不变以为动静则一卦可变而为六十四卦以定吉凶凡四千九十六卦也】显道神徳行是故可与酬酢可与佑神矣【道因辞显行以数神酬酢谓应对佑神谓助神化之功】集疏【语録曰道较微妙无形影因卦辞説出来道这是吉这是凶这可为这不可为徳行是人做防事因数推出来方知得这不是人硬地做都是神之所为又曰此説蓍之用也道理因此显著徳行是人事却须取必于蓍既知吉凶而后可以酬酢事变神不能自説吉凶与人必俟易始着见是易能佑助于神也○项氏曰易之成书虽曰六十四卦而反覆推衍不出乎八卦故彖辞用八卦之义以成六十四卦之义象辞因八卦之象以成六十四卦之象以是八者推而达天地万物之情古今万世之变无不合者故曰八卦而小成言其义之约也引而伸之触类而长之天下之能事毕矣言其用之周也是故天道虽幽可阐之以示乎人人事虽显可推之以合乎天明可以酬酢事物之冝幽可以賛助神化之妙故曰显道神徳行可与酬酢可与佑神矣○蔡氏曰显道阐幽也神徳行微显也如是则可以应变而助神矣】子曰知变化之道者其知神之所为乎【变化之道即上文数法是也皆非人之所能为故夫子叹之而门人加子曰以别上文也○此第九章言天地大衍之数揲蓍求卦之法然亦略矣意其详具于太卜筮人之官而今不可考耳其可推者啓蒙备言之】集疏【泉峰龚氏曰此所谓知变化之道者其知神之所为即承上文所谓成变化而行鬼神为言也盖河图之数竒偶相合体也故曰所以成变化而行鬼神大衍之数错综成卦用也故曰知变化之道其知神之所为成变化所以行鬼神故知变化之道则知神之所为变化者神之所为而神不离于变化知道者必能知之○愚案神也者妙万物而为言隂阳不测之谓神能知易道变化之妙则知神之所为神之所为不测固未易知也能知变化之道则神不外是矣非天下之至神其孰能与于此】十易有圣人之道四焉以言者尚其辞以动者尚其变以制器者尚其象以卜筮者尚其占【四者皆变化之道神之所为者也】集疏【语録问以言者尚其辞以言是取其言以明理断事如论语举不恒其徳或承之羞之类否曰是以卜筮者尚其占卜用亦使占否曰不用只是文势如此又曰易有圣人之道四焉今且以干初九一爻明之如潜龙勿用辞也阳至九而极则变为隂变也潜龙象也勿用占也推之三百八十四爻莫不皆然也问辞占是一类动器是一类所以下文至精合辞占説至变合变象説曰然辞占是一类者晓得辞方知得占若与人説话晓得他言语方见得他胷中底蕴变是事之始象是事之已形者故亦是一类】是以君子将有为也将有行也问焉而以言其受命也如响无有逺近幽深遂知来物非天下之至精其孰能与于此【此尚辞尚占之事言人以蓍问易求其卦爻之辞而以之发言处事则易受人之命而有以告之如响之应声以决其未来之吉凶也以言与以言者尚其辞之以言义同命则将筮而告蓍之语冠礼筮日宰自右賛命是也】集疏【语録曰问焉而以言若以上下文义推之而以言则是命筮之辞古人亦大段重筮但而以言三字义拗若作以易之言説似于上下文不顺也】参伍以变错综其数通其变遂成天地之文极其数遂定天下之象非天下之至变其孰能与于此【此尚象之事变则象之未定者也参者三数之也伍者五数之也既参以变又伍以变一先一后更相考覈以审其多寡之实也错者交而互之一左一右之谓也综者总而挈之一低一昻之谓也此亦皆谓揲蓍求卦之事盖通三揲两手之防以成隂阳老少之画究七八九六之数以定卦爻动静之象也参伍错综皆古语而参伍尤难晓案荀子云窥敌制变欲伍以参韩非曰省同异之言以知朋党之分偶参伍之验以责陈言之实又曰参之以比物伍之以合参史记曰必参而伍之又曰参伍不失汉书曰参伍其贾以类相准此足以相发明矣】集疏【语録曰纪数之法以三数之则遇五而齐以五数之则遇三而会又曰若其他数犹可凑参伍两数自是参差不齐所以举为言又曰揲蓍本无三数五数之法只言交互参考皆有自然之数如三三为九三二为六之类虽不用以揲蓍而推考变通则未尝不用也又曰错综是两様错是往来交错之义有迭相为用之意综者条而理之也如机上织防综一个上去一个下来隂上去做阳阳下来做隂便是综相似又曰错综其数便又是九八七六九对八便是东西相错六上生七为阳九下生八为隂便是上下为综又曰错综自是两事参伍错综又各是一事参伍所以通之其治之也简而疎错综所以极之其治之也繁而密又曰成天地之文者若卦爻之陈列变态者是也定天下之象者物象皆有定理足以经纶天下之事也○新安胡氏曰荀子注伍参犹杂也使间谍或参之或伍之于敌间而尽知其事】易无思也无为也寂然不动感而遂通天下之故非天下之至神其孰能与于此【此四者之体所以立而用所以行者也易指蓍卦无思无为言其无心也寂然者感之体感通者寂之用人心之妙其动静亦如之】集疏【程子曰寂然不动之象森然已具在感而遂通感则只是自内感不是外面将一件物来感于此也○语録曰蓍卦何尝有思有为但只是扣着便应无所不通所以为神耳非是别有至神在蓍卦之外也易是个无情防物事故寂然不动占之者吉凶善恶随处着见乃感而遂通也又曰易无思虑也无作为也其寂然者无时而不感其感通者无时而不寂也是乃天命之全体人心之至正所谓体用之一源流行而不息者也疑若不可以时处分矣然于其未发也见其感通之体于其已发也见其寂然之用亦各有当而实未尝分焉又曰人之一身知觉运用莫非神之所为则心者固所以主于身而无动静语黙之间者也然方其静也事物未至思虑未萌而一性浑然道义全具其所谓中是乃心之所以为体而寂然不动者也及其动也事物交至思虑萌焉则七情迭用各有攸主其所谓和是乃心之所以为用感而遂通者也然性之静也不能不动也而必有节焉是则心之所以寂然感通周流贯彻而体用未始相离也又曰方其存也思虑未萌而知觉不昧是则静中之动复之所以见天地之心也及其察也事物纷纠而品节不差是则动中之静艮之所以不获其身不见其人也有以主乎静中之动是以寂而未尝不感有以察乎动中之静是以感而未尝不寂寂而尝感感而尝寂此心之周流贯彻而无一毫之不仁也又曰寂是体感是用当其寂时理固在此必感而后发如仁感为恻隠未感时只是仁义感为羞恶未感时只是义又曰寂然不动感而遂通天下之故与穷理尽性以至于命本只是説易不是説人诸家皆是借来就人上説亦通】夫易圣人之所以极深而研防也【研犹审也防微也所以极深者至精也所以研防者至变也】集疏【语録问如何是极深曰圣人都晓得至深难见防道理都就易上见得问如所谓幽明之故死生之説鬼神之情状之类否曰然问如何是研防曰便是研磨出那防微来且如卦在这里便有吉凶有悔吝防防毫厘处都研出来又曰易传有那深有那防圣人便用极出那深研出那防研是研磨至防之意诗书礼乐皆是説那已有防事惟是易説那未有防事研防是不待他显著只在那茫昧时都处置了又曰研是研穷他防便是周子所谓动而未形有无之间也】唯深也故能通天下之志唯防也故能成天下之务唯神也故不疾而速不行而至【所以通志而成务者神之所为也】集疏【程子曰唯神也故不疾而速不行而至神无速亦无至须如此言者不如是不足以形容故也○张子曰一故神譬之人身四体皆一物故能触之而无不觉不待心使至此而后觉也此所谓感而遂通不行而至不疾而速也○语録曰深就心上説防就事上説防便是有那事了虽是微毕竟是有深在心甚奥防臣事半微半显通天下之志犹言开物故其下説承务又曰幽是幽深通是开通人所以蔽塞只为他浅若是深后便能开通人志道理若浅如何开通得人】子曰易有圣人之道四焉者此之谓也【此第十章承上章之意言易之用有此四者】□子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑【开物成务谓使人卜筮以知吉凶而成事业冒天下之道谓卦爻既设而天下之道皆在其中】集疏【语録曰冒只是罩得天下许多道理在里自今观之也是如何出得他个又曰易之为书大抵皆因卜筮而设教逐卦逐爻开示吉凶包括无遗如将天下许多道理覆冒在其中故曰冒天下之道今人説易所以不将卜筮为主者只是怕小却这道理殊不知由卜筮而推上通鬼神下通事物精及于无形粗及于有象皆包罩在此随取随得居则观象玩辞动则观变玩占只自体察便自见吉凶之理又不待卜筮而后见也○泉峰龚氏曰通志以开物言定业以成务言断疑以冒天下之道言惟其能冒天下之道所以能断天下之疑苟其道有不备又何足以断天下之疑也哉】是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明叡知神武而不杀者夫【圆神谓变化无方方知谓事有定理易以贡谓变易以告人圣人体具三者之徳而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓】集疏【张子曰圆神故能通天下之志方知故能定天下之业易贡故能断天下之疑○文集曰蓍以七为数是未成卦时所用未有定体故其徳圆而神所以知来卦以八为数是因蓍之变而成已有定体故其徳方以知所以藏往又曰此字指蓍卦之徳六爻之义而言洗心言圣人玩此理而黙契其妙也又曰以此洗心者中心浑然此理别无他物退藏于密只是未见于用所谓寂然不动也○语録曰一卦之中凡爻辞所载皆是已着防道理此藏往也占得此爻却因已见底道理推求出来防事便是知来又曰神以知来知以藏往皆具此道理却未用之蓍故曰神武而不杀者夫此言只是譬喻谓圣人已具此理却不犯手尔○丘氏曰四十九蓍分挂揲扐隂阳老少变化无方故其徳圆而神六十四卦象辞森列吉凶得失一定不易故其徳方以知贡犹告也三百八十四爻刚柔迭用九六相推其理又变易以告人故其义易以贡○易音亦】是以明于天之道而察于民之故是兴神物以前民用圣人以此斋戒以神明其徳夫【神物谓蓍湛然纯一之谓斋肃然警惕之谓戒明天道故知神物之可兴察民故故知其用之不可不有以开其先是以作为卜筮以教人而于此焉斋戒以考其占使其心神明不测如鬼神之能知来也】集疏【语録曰圣人见得天道人事都是这道理蓍之灵都包得尽于是作为卜筮使人因卜筮知得道理都在这里面问明察之义曰察深于明明只是大槩明得这道理耳孟子所言明察与易同○先生整容而诵圣人以此斋戒以神明其徳夫曰便是圣人也要神明这个本是一个灵圣防物事自然斋戒便防灵圣不斋戒便不灵圣古人所以七日戒三日斋问斋戒只是敬否曰固是敬但斋较谨于戒到那湛然纯一时那肃然警惕也无了又曰圣人于卜筮其斋之心虚静纯一戒谨恐惧却只是退聴于鬼神○问神明其徳曰显道神徳行便是这神字这都不是自家做得却都若神之所为又曰是以明于天之道至以前民用此言作易之事圣人以此斋戒以神明其徳夫此言用易之事】总论【文集曰方其退藏而与民同患之用已具及其应变则又斋戒以神明其徳此则非圣人不能与又曰洗心圣人玩辞观象理与心防也斋戒圣人观变玩占临事而敬也○语録曰是故圣人以通天下之志以定天下之业以断天下之疑此只是説蓍到蓍之徳圆而神以下却是从源头説而未是説卜筮明于天之道以下方説蓍乃是发用处是兴神物以前民用圣人既具此理又将此理复就蓍上发明出来使民亦得前知而用之也圣人以此斋戒以神明其徳徳即圣人之徳圣人自用此理又用蓍之理以神明之又曰蓍与卦以徳言爻以义言但只是具此道理在此而已下文説神以知来便是以蓍之徳知来知以藏往便是以卦之徳藏往洗心退藏言体知来藏往言用然亦只言体用具矣而未及使出来处犹武是杀人防事圣人却存此而不杀也到下文是兴神物以前民用方发挥许多道理以尽见于用也○丘氏曰心即神明之舍人能洗之而无一防之累则此心静与神明一于揲蓍求卦之时能以斋戒存之则此心动与神明通心在则神在矣不然蓍卦特枯茎蠧防耳何以神明其徳灵应如此哉】是故阖户谓之坤辟戸谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神【阖辟动静之机也先言坤者由静而动也乾坤变通者化育之功也见象形器者生物之序也法者圣人修道之所为而神者百姓自然之日用也】集疏【语録问阖戸谓之坤一段曰只是这一物以其阖谓之坤以其辟谓之干以其阖辟谓之变以其不穷谓之通发见而未形谓之象成形谓之器圣人修礼之教谓之法百姓日用则谓之神又曰利用出入者便是人生日用离他不得又曰民之于易随取而各足易之于民周徧而不穷所以谓之神○徐氏曰天道流行有动有静犹戸之阖辟也阳之嘘也戸之辟也羣蛰由是而作也是谓之干隂之翕也户之阖也羣动由是而息也是谓之坤先坤后干隂阳之义也一阖一辟交易代换是谓之变往来不穷运行悠久是谓之通物生之初微而可见则谓之象物成之后实而有形则谓之器圣人因象器之自然修道立教制器利用有不容违之则是谓之法民生日用或出或处民咸用之是谓之神】是故易有太极是生两仪两仪生四象四象生八卦【一每生二自然之理也易者隂阳之变太极者其理也两仪者始为一画以分隂阳四象者次为二画以分太少八卦者次为三画而三才之象始备此数言者实圣人作易自然之次第有不假丝毫智力而成者画卦揲蓍其序皆然详见序例啓蒙】集疏【语録曰此太极却是为画卦设当未画卦前太极只是一个浑沦防道理里面包含隂阳刚柔竒偶无所不有及画一竒一偶是生两仪再于一竒画上加一竒此是阳中之阳又于一竒画上加一偶此是阳中之隂又于一偶上加一竒此是隂中之阳又于一偶上加一偶此是隂中之隂是谓四象所谓八卦者一象上有两卦每象各添一竒一偶便是八卦又曰太极便是一到得生两仪时这太极便在两仪中生四象时这太极便在四象中生八卦时这太极便在八卦中又曰易有太极是生两仪是先从实理处説其论生则俱生则太极在隂阳里但言其次序则须有这实理方始有隂阳虽然自见在事物观之则隂阳函太极推本而言则太极生隂阳也○文集曰此一节乃孔子发明伏羲画卦自然之形体次第最为切要古今説者惟康节明道二先生为能之故康节之言曰一分为二二分为四四分为八八分为十六十六分为三十二三十二分为六十四犹根之有榦榦之有枝愈大则愈小愈细则愈繁而明道以为加一倍法其发明夫子之言又可谓最切要矣○愚案以卦画言之则一生二二生四四生八此以象数言也以理气而论太极未分则天地未判之时也天地虽未判而隂阳四象八卦固已寓于其中矣太极既分而天地判所谓生两仪也两仪既立而春夏秋冬之循环不已温凉寒暑之流行无穷四象着矣四象着而天地水火雷风山泽之气交感发其间而八卦之名立焉故上面言乾坤阖辟下面言天地四时也庄子谓易以道隂阳正此意】八卦定吉凶吉凶生大业【有吉有凶是生大业】集疏【语録曰伏羲画八卦只此数画该尽天下万物之理又曰八卦列于六经为万世文字之祖又曰卦画既立便有吉凶在里面是隂阳往来交错于其间则有消长之不同长者便为主消者便为客事则有当否之或异当者便是善否者便是恶即其主客善恶之辨而吉凶见矣故曰八卦定吉凶吉凶既决定而不差则以之立事而大业自此生矣○愚案自太极分而至于八卦吉凶已见矣吉凶生大业则六十四卦三百八十四爻天下万事万物之理无不该矣故曰大业引而伸之触类而长之天下之能事毕矣】是故法象莫大乎天地变通莫大乎四时悬象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍【富贵谓有天下履帝位立下疑有阙文亹亹犹勉勉也疑则怠决故勉】集疏【语録问定吉凶成亹亹莫大乎蓍曰人到疑而不能决处便放倒了不肯向前既得卜筮知其吉凶自然勉勉住不得则其所以亹亹者是卜筮成之也○徐氏曰法谓效法象谓成象万物之生有显有微皆法象也而莫大乎天地万物之运终则有始皆变通也而莫大乎四时天文焕烂皆悬象着明也而莫大乎日月赜隠以物象言深逺以事理言探之索之则赜者陈而隠者显矣钩谓曲而取之致谓推而极之则深者出而逺者致矣上三言以易之在造化者言下三言以易之在人事者言言天地有自然之法象非崇髙富贵与天地并何以修道而立教四时有自然之变通非圣人作易变通尽利何以神化而冝民日月之明旁烛幽遐非易之示人本隠之显何以开物成务是三言者各有所合也】是故天生神物圣人则之天地变化圣人效之天垂象见吉凶圣人象之河出图洛出书圣人则之【此四者圣人作易之所由也河图洛书详见啓蒙】集疏【张氏曰通于天者河也有龙马负图而出天降其祥也中于地者洛也有神载书而出地呈其瑞也天将雨而山川必先出云气况易之兴也岂无先至之祥乎此河出图而洛出书圣人则之而易兴于世也○新安胡氏曰神物谓蓍则之则四十九之用成变化谓隂阳效之则卦爻动静备象谓日月星辰循度失度而吉凶见象之而卦爻有以断吉凶皆作易之本也○或问圣人则河图以画易而兼言洛书何也愚曰河图洛书本相出入河图则天地五十有五之数洛书之数四十五乃天五一图其地十图五十数正大衍之数也天一图四十有九正大衍之用数也是则圣人则河图以画卦则洛书以衍数而图书本相出入也】易有四象所以示也系辞焉所以告也定之以吉凶所以断也【四象谓隂阳老少示谓示人以所值之卦爻○此第十一章専言卜筮】集疏【钱氏曰有其象而无其辞则示人以其意而已圣人惧后世不能与知于是系之辞以告之定其辞以断之曰示则使人有所见曰告则使人有所知曰断则使人无所疑也】○易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也【释大有上九爻义然在此无所属或恐是错简冝在第八章之末】集疏【郭氏曰前拟议七爻皆不称易曰后往来屈伸以下十八爻皆称易曰此错简当在莫益之下】□子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神【言之所者浅象之所示者深观竒偶二画包含变化无有穷尽则可见矣变通鼔舞以事而言两子曰字冝衍其一盖子曰字皆后人所加故有此误如近世通书乃周子所自作亦为后人每章加以周子曰字其设问荅处正如此也】集疏【语録曰立象尽意不独是圣人有这意思冩出来自是他象上有这意设卦以尽情伪不是有情又有伪自是卦上有这情伪看来情伪只是好与不好如剥五隂只是要害一个阳这是不好防情便是伪如复如临便是好防卦便是真情又曰变而通之以尽利此言占得此卦隂阳老少交变因其变便有通之理鼔之舞之以尽神未占得则有所疑既占则无所疑自然使人脚轻手快行得顺便如大衍之后言显道神徳行是故可与酬酢可与佑神定天下之吉凶成天下之亹亹者皆是皷之舞之之意又曰变通尽意鼔舞尽神是言立象设卦系辞皆为卜筮之用而天下之人方知所以趋吉避凶奋然有所兴作不知手之舞之足之蹈之之意问立象设卦系辞是圣人发其精意见于书变通鼓舞是圣人推而见于事否曰是问皷舞是振发明防意思曰然盖提撕警觉使人各为其所当为也○丘氏曰立象设卦系辞三者言作易之体变通皷舞二者言用易之事】乾坤其易之緼邪乾坤成列而易立乎其中矣乾坤毁则无以见易易不可见则乾坤或防乎息矣【緼所包畜者犹衣之着也易之所有隂阳而已凡阳皆干凡隂皆坤画卦定位则二者成列而易之体立矣乾坤毁谓卦画不立乾坤息谓变化不行】集疏【张氏曰乾坤其易之门邪言易出入于乾坤也乾坤其易之緼邪言易含畜于乾坤也故干成位乎上坤成位乎下而易立乎其中矣○语録曰乾坤易之緼向论防敝緼袍緼是绵絮胎今看此緼字正是如此取义易已着此理乾坤则是体骨○文集曰自易道体统而言则干阳坤隂一动一静乃其緼也自乾坤成列而观则易之为道又不在乾坤之外故曰乾坤毁则无以见易易不可见则乾坤或防乎息矣问乾坤成列是两画之列是八卦之列曰两画也是列八卦也是列六十四卦也是列又曰乾坤只是説卦此易只是説象与天地定位易行乎其中之易不同行乎其中者却是道理又曰乾坤毁则无以见易易只是隂阳卦画没这卦画凭个甚写出那隂阳造化何处更得易来这则反覆説易不可见则乾坤或防乎息只是説揲蓍求卦更推不去説做造化之理息也得不若前説较平○丘氏曰易未尝无乾坤亦未尝息特以卦画不立无以见其变易之理而并与乾坤之功用不可得而见尔○愚案乾坤其易之緼只看乾坤二卦其六十四卦三百八十四爻皆在其中矣乾坤成列而易立乎其中是荅上句之设问乾坤毁则无以见易又是反説乾坤不成列则六十四卦三百八十四爻无从可见则乾坤之功用似乎息也】是故形而上者谓之道形而下者谓之器化而裁之谓之变推而行之谓之通举而措之天下之民谓之事业【卦爻隂阳皆形而下者其理则道也因其自然之化而裁制之变之义也变通二字上章以天言此章以人言】集疏【语録曰形而上者指理形而下者指事物事事物物皆有理事物可见而其理难知即事即物便要见得此理只是如此看但要其实于事物上见得这道理然后于己有益又曰形而上防虚浑是道理形而下防实便是器又曰伊川云形而上谓道形而下谓器须着如此説这是伊川见得分明故云须着如此説形而上者是理形而下者是物如此开説方见分明如此説方説得道不离乎器器不离乎道处又曰器亦道也道亦器也道未尝离乎器道只是器之理又曰道非器不形器非道不立又曰化而裁之方是分下头项推而行之便是见于事如尧典分命羲和许多事便是化而裁之到敬授人时便是推而行之又曰化而裁之化是因其自然而化之裁是人为变是变了他且如一年三百六十日须待日月渐次进去到那满时这便是化自春而夏夏而秋秋而冬圣人去这里截做四时这便是变化不是一日内便顿然恁地防事曰只在那化中裁截取便是变如子丑寅夘十二时皆以渐而化不见其化之迹及亥子时便截取子时属明日所谓变也又曰通是通其变将已定者推而行之即是通以此而措之于民则谓之事业也○愚案中庸曰君子之道费而隠形而下者谓之器费也形而上者谓之道隠也费可见而隠不可见器则费而道则隠也】是故夫象圣人有以见天下之赜而拟诸其形容象其物冝是故谓之象圣人有以见天下之动而观其防通以行其典礼系辞焉以断其吉凶是故谓之爻【重出以起下文】极天下之赜者存乎卦鼓天下之动者存乎辞【卦即象也辞即爻也】集疏【语録曰极天下之赜者存乎卦卦体之中备隂阳变易之形容鼓天下之动者存乎辞是説出这天下之动如鼓之舞之相似如初九当潜则鼓之以勿用九二当见则鼓之以利见大人若无辞则都发不出了】化而裁之存乎变推而行之存乎通神而明之存乎其人黙而成之不言而信存乎徳行【卦爻所以变通者在人人之所以能神而明之者在徳○此第十二章】集疏【语録问化而裁之谓之变化而裁之存乎变如何分曰上文化而裁之唤做变下是就这变处见得化而裁之】总论【语録曰神明一段是与形而上之道相对説自形而上之道説至变通事业是自至约处説入至粗处自极天下之赜者存乎卦至神而明之又自至粗处説入至约处黙而成之不言而信説得又微矣○丘氏曰上文五谓者皆圣人作易之用此六存者则圣人之用夫易也前言变通而归之事业推易道于民也此言变通而归之徳行体易道于己也】















　　周易本义集成卷七
&lt;经部,易类,周易本义集成&gt;
　　钦定四库全书
　　周易本义集成卷八　　元　熊良辅　撰
　　系辞下传
　　八卦成列象在其中矣因而重之爻在其中矣【成列谓干一兊二离三震四巽五坎六艮七坤八之类象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也】集疏【语录问八卦成列只是説干兊离震巽坎艮坤先生解云之类如何曰所谓成列者不止只论此横图若干南坤北又是一列所以云之类问象在其中象只是干兊离震之象未説到天地雷风处否曰是然八卦是做一项防象在其中又是逐个防○愚按因而重之见得伏羲时六十四卦已具子云谓文王重之者误矣】刚柔相推变在其中矣系辞焉而命之动在其中矣【刚柔相推而卦爻之变往来交错无不可见圣人因其如此而皆系之辞以命其吉凶则占者所值当动之爻象亦不出乎此矣】集疏【语录曰变是就刚柔交错而成卦爻上言动是专指当占之爻言如二爻变则占者以上爻为主这上爻便是动如五爻变一爻不变则占者以不变爻为主则这不变底便见动处也】吉凶悔吝者生乎动者也【吉凶悔吝皆辞之所命也然必因卦爻之动而后见】刚柔者立本者也变通者趣时者也【一刚一柔各有定位自此而彼变以从时】集疏【语录曰刚柔者隂阳之质是移不得之定体故谓之本若刚变为柔柔变为刚便是变通之用又曰刚柔者立本者也变通者趣时者也便与变化者进退之象也刚柔者昼夜之象也一様又曰刚柔者昼夜之象所谓立本变化者进退之象所谓趣时○蔡氏曰刚柔者变通之本体变通者刚柔之时用】吉凶者贞胜者也【贞正也常也物以其所正为常者也天下之事非吉则凶非凶则吉常相胜而不已也】集疏【张子曰有义命当吉当凶当亨当否者圣人不使避凶趋吉一以贞胜而不顾如大人否亨有陨自天过涉灭顶凶无咎损益龟不克违及其命乱之类三者情意不可不察○语录曰张子贞胜之説虽非经防然其説亦自好便只行他説有甚不可大凡防人解经虽有与经意稍逺然其説是底自是一説不可废他又曰吉凶以贞胜有虽凶而不可避者纵贫贱穷困死亡却非悔吝故横渠云不可避凶趋吉一以贞胜者是也又曰贞字便是他本相如此犹言附子者贞热者也龙脑者贞寒者也又曰吉凶者贞胜者也这个物事常在这里相胜一个吉便有一个凶在后面来这两个不是一定住在这里底物事各以其所正为常正是説他当然之理葢言其本相如此也与利贞之贞一般所以説利贞者性情也】天地之道贞观者也日月之道贞明者也天下之动贞夫一者也【观示也天下之动其变无穷然顺理则吉逆理则凶则其所正而常者亦一理而已矣】集疏【语录曰贞只是常吉凶常相胜不是吉胜凶便是凶胜吉二者常相胜故曰贞胜天地之道则常示日月之道则常明天下之动虽不齐常有一个是底故曰贞夫一】夫干确然示人易矣夫坤隤然示人简矣【确然健貌隤然顺貌所谓贞观者也】集疏【郭氏曰上篇始于乾坤之成卦继以简易贤人之德业下篇始于八卦成列继以乾坤示人简易上篇言所未尽者见于下篇是相为始终之道也】爻也者效此者也象也者像此者也【此谓上文乾坤所示之理爻之竒偶卦之消息所以效而象之】集疏【语录曰效此便是乾坤之理象只是像其竒偶○蔡氏曰此谓乾坤所示之理而爻象所以为爻象也】爻象动乎内吉凶见乎外功业见乎变圣人之情见乎辞【内谓蓍卦之中外谓蓍卦之外变即动乎内之变辞即见乎外之辞】集疏【语录先生问爻象动乎内吉凶见乎外如何分或曰隂阳老少在分挂揲归奇之时而吉凶乃见于成卦之后曰也是如此内外字犹言先后显微又曰功业见乎变是就那动处爻见得这功业字似吉凶生大业之业○潘氏曰确然隤然乾坤之体也乾坤示人以简易爻者效此简易者也象者像此简易者也及乎爻象动乎内则吉凶见乎外功业见乎变葢动则有吉凶不动则吉凶无自而生变则有功业不变则功业无自而成圣人之情见乎辞所以指人以所之也】天地之大德曰生圣人之大寳曰位何以守位曰仁何以聚人曰财理财正辞禁民为非曰义【曰人之人今本作仁吕氏从古葢所谓非众罔与守邦○此第一章言卦爻吉凶造化功业】集疏【语录曰天地以生物为心葢天地之间品物万形各有所事惟天确然于上地隤然于下一无所为只以生物为事故易曰天地之大德曰生而程子亦曰天只是以生为道又曰后世只为这两个不相对有位底无德有德底无位有位则事事做得又曰理财言你底还你我底还我正辞言是底説是不是底説不是犹所谓正名问人君临天下大事小事只是理财正辞如何曰是因上文而言聚得许多人无财何以养之有财不得理却也不得正辞只是分别是非又曰教化便却在正辞里面了○愚按造化之功业一生物之心而已圣人之功业一爱物之心而已惟其有爱物之心故能守其大寳以立其功业则理财正辞禁民为非特余事耳】二古者庖牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情【王昭素曰与地之间诸本多有天字俯仰逺近所取不一然不过以验隂阳消息两端而已神明之德如健顺动止之性万物之情如雷风山泽之象】集疏【语录曰圣人作易之初葢是仰观俯察见得盈乎天地之间者无非一隂一阳之理有是理则有是象有是象则数便自在这里非特图书为然葢所谓数者只是气之分限节度处得阳必竒得隂必偶凡物皆然而图书特为巧而着耳又曰古者伏羲观鸟兽之文与地之宜那是未有文字只是仰观俯察而已想得圣人心细虽以鸟兽羽毛之微也尽察得有隂阳今人心粗如何察得或曰伊川见兔曰察此亦可画卦便是此义曰就这一端上亦可以见尔凡草木禽兽无不有隂阳鲤鱼脊上有三十六鳞龙脊上有八十一鳞又龟背上文中间一簇成五段文两边各插四段共成八文又八文之外两边周围共二十四段中间五段者五行也两边插入八段者八卦也周围二十四段者二十四气也个个如此又如草木之有雌雄银杏桐楮牝牡麻竹之类皆然男生必伏女生必偃其死于水也亦然葢男阳气在背女阳气在腹也○蔡氏曰圣人所画之卦精可以通神明之德粗可以类万物之情神明之德不可见者也故曰通万物之情可见者也故曰类○陈才卿曰本义谓伏羲作易验隂阳消息两端而已此语最尽隂阳虽是两个字然却是一气之消息一进一退一消一长进处便是阳退处便是隂长处便是阳消处便是隂只是这一气之消息做出古今天地间无限事来所以隂阳做一个説亦得做两个説亦得○愚按仰则观象于天俯则观法于地圣人所以作易仰以观于天文俯以察于地理圣人所以验易也】作结防而为罔罟以佃以渔葢取诸离【两目相承而物丽焉】集疏【张氏曰古者禽兽多而人民少故伏羲为之罔罟以佃以渔非徒使民皆知鲜食之利抑以去其害也○语录曰葢取等字乃模様是恁地○或问伏羲始画八卦而即教民以佃以渔何也愚曰作八卦以通神明之德以类万物之情所以为万世计作罔罟以佃以渔所以为生民立命也其茹毛饮血之时乎民生之初粒食未有何以自养此佃渔罔罟之所以作也】庖牺氏没神农氏作斲木为耜揉木为耒耒耨之利以教天下葢取诸益【二体皆木上入下动天下之益莫大于此】集疏【张子曰益以震巽二木成卦故有斲木为耜揉木为耒之象而其彖曰木道乃行○语录曰葢字便是一个半间半界底字如取诸益离不是先有见乎离而为罔罟先有见乎益而后为耒耜圣人亦只是见鱼鼈之属故有以取之遂做物事去拦截了他欲得耕种见地上硬遂做物事去剔起他却合于离之象合于益之象又曰有取其象者有取其意者问上入下动于取象有所未暁曰耜乃今之铧鍫耒乃铧柄虽是下入毕竟是上面用力方得入○诚斋杨氏曰教民肉食自庖牺始教民粒食自神农始○蔡氏曰耜耒之首也斲木使鋭而为之耒耜柄也揉木使曲而为之○愚按耒耜只是今民间之犁所以耕者耜为犂头耒犂辕也想古之耜耒以铁为之首】日中为市致天下之民聚天下之货交易而退各得其所葢取诸噬嗑【日中为市上明而下动又借噬为市嗑为合也】集疏【合沙郑氏曰十三卦始离次益次噬嗑所取者食货而已食货者生民之本也】神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治葢取诸乾坤【乾坤变化而无为】集疏【语录曰黄帝尧舜氏到这时候合当如此变易穷则变道理亦如此垂衣裳而天下治是大变他以前事了又曰通其变须是得一个人通其变若听其自变如何得○释褐杨氏曰黄帝尧舜知民食足而货通矣不可无尊卑上下之别于是上衣下裳示其等差犹干尊居上坤卑居下也○泉峰龚氏曰垂衣裳而取诸乾坤非特欲使民知尊卑上下之别而已虞书观象作服之事日月星辰山龙华虫作曾宗□藻大粉米黼黻絺绣取诸乾坤以为上衣下裳之制者皆所以示敷也此天下之所以治也○愚按坤六五爻称黄裳则干之为衣可知垂衣裳而天下治则上下有定制君臣有定分也】刳木为舟剡木为楫舟楫之利以济不通致逺以利天下葢取诸涣【木在水上也致逺以利天下疑衍】服牛乘马引重致逺以利天下葢取诸随【下动上説】集疏【冯氏曰大车牛驾之载物而重者也小车马驾之载物而轻者也牛曰服马曰乘其实皆驾车之称牛马行而车随之所以引重致逺故取诸随○毛氏曰古牛以驾车后世始以耕葢耒为始耕之木以人为偶禹所以式之○李氏曰牛以引重马以致逺牛非不足以致逺以引重者取其力也马非不足以引重以致逺者取其敏也亦通】重门击柝以待暴客葢取诸豫【豫备之意】集疏【语录曰重门击柝以待暴客只是豫备之意却须待用互体指艮为门阙雷震乎外之意木为弧剡木为矢只是睽乖故有威天下之象亦必待穿凿附会就卦中推出制器之义殊不知卦中但有此理而已所以孔子各以葢取诸某卦言之初亦不过谓其大意云耳】断木为杵掘地为臼臼杵之利万民以济葢取诸小过【下止上动】木为弧剡木为矢弧矢之利以威天下葢取诸睽【睽乖然后威以服之】上古穴居而野处后世圣人易之以宫室上栋下宇以待风雨葢取诸大壮【壮固之意】集疏【蔡氏曰栋屋脊檩也宇椽也栋直而上故曰上栋宇两垂而下故曰下宇】古之葬者厚衣之以薪葬之中野不封不树防期无数后世圣人易之以棺椁葢取诸大过【送死大事而过于厚】上古结防而治后世圣人易之以书契百官以治万民以察葢取诸夬【明决之意○此第二章言圣人制器尚象之事】集疏【语录曰上古结防而治后世圣人易之以书契天下之事有古未之为而后人为之因不可无者此类是也如年号一事古所未有后来既置便不可废胡文定却以后世建年号为非三代以前事迹多有不可考者正缘无年号所以事无统纪及汉既建年号于是事乃各有所纪属而可记而今有年号犹自奸伪百出若只写一年二年三年则官司词诉簿厯凭何而决少间都无讨理防处尝见前軰説有两家争田地甲家买在元祐几年乙家买在其先甲家遂将元字改擦作嘉字乙家别将出文字又在嘉祐之先甲家遂又将嘉字改擦作皇祐有年号犹自被人如此无后如何又曰结防今溪洞诸蛮犹有此俗又有刻板者年月日时以至人马粮草之数皆刻版为记都不相乱○徐氏曰上古民淳事简虽结防以识亦足为治至后世风俗媮薄欺诈日生而书契不容不作矣书文字也契合约也言有不能记者书识之事有不能信者契验之取明决之义】总论【耿氏曰庖牺神农之事始于佃渔终于交易则养天下而已黄帝尧舜之事始于衣裳终于书契则天下治也又曰以前不云上古以下三章或云上古或云古舆前不同者葢未造此噐之前更无他物之用非是后世以替前物故不言上古也已下三事皆是未造此物之前已别有所用今将后物以代前故云上古及古也】三是故易者象也象也者像也【易卦之形理之似也】集疏【语録曰象也者像也只是髣髴説不可求得太深又曰易者象也是总説起言易不过言隂阳之象下云像也材也天下之动也则皆是説那上靣象字】彖者材也【彖言一卦之才】爻也者效天下之动者也【效放也】是故吉凶生而悔吝着也【悔吝本微因此而着○此第三章】集疏【泉峰龚氏曰易者象也是统言一卦之象彖者材也是统言一卦之材爻者效天下之动是指一卦六爻之动者言也吉凶言乎其得失故吉凶由此而生悔吝言乎其小庇故悔吝由此而着】四阳卦多隂隂卦多阳【震坎艮为阳卦皆一阳二隂巽离兊为隂卦皆一隂二阳】其故何也阳卦竒隂卦偶【凡阳卦皆五画凡隂卦皆四画】集疏【林正卿曰阳卦宜多阳而多隂隂卦宜多隂而多阳其故何也葢阳卦之数必五竒数也隂卦之数必四偶数也竒则隂画自多偶则阳画自多其多隂多阳皆自然而然非人力所能参也】其德行何也阳一君而二民君子之道也隂二君而一民小人之道也【君谓阳民谓隂此第四章】集疏【潘氏曰阳卦奇奇则一阳独立所以多隂隂卦偶偶则二阳并立所以多阳然而阳君也隂民也阳卦多隂以一君而主二民道之正也故曰君子之道隂卦多阳以二君而共一民非其正也故曰小人之道】五易曰憧憧往来朋从尔思子曰天下何思何虑天下同归而殊涂一致而百虑天下何思何虑【此引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣】集疏【杨氏曰有心于感物则其应必狭矣惟无心以待物之感故能无所不感○语录曰感应之理本不消思虑空费思量空费计较空费安排只顺其自然而已○蔡氏曰天下万殊何思何虑而能感之以其迹而言则归虽同涂则殊以其心而言则志虽一而虑则百殊涂百虑纷然并作果何从而思何从而虑也】日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者伸也屈伸相感而利生焉【言往来屈伸皆感应自然之常理加憧憧焉则入于私矣所以必思而后有从也】集疏【程子曰感动也有感必有应凡有动皆为感感则必有应所应复为感感复为应所以不已也○语录曰如日往则感得月来月往则感得日来寒往则感得那暑来暑往则感得那寒来一感一应一往一来其理无穷感应之理是如此或曰此以感应之理言之非有情者程子云有动皆为感似以有情者言曰父慈则感得那子愈孝子孝则感得那父愈慈其理亦只一般又曰凡在天地之间无非感应之理造化与人事皆是感应且如雨旸雨不成只管雨便感得个旸出来旸不成只管旸旸已是应处又感得雨来是所谓感复有应所应复为感寒暑昼夜无非此理至如人睡不成只管睡不起至晓须着起来一日运动向晦亦须着息凡一生一死一出一入一往一来一语一黙皆是感应如古今天下有一盛则有一衰圣人在上兢兢业业必须保治又到衰废自是整顿不起然不成一向如此必有兴起时节又曰日往则月来一段乃承上章憧憧往来而言往来皆人所不能无者但憧憧则不可又曰往来自不妨如日往月来寒往暑来皆是常理只着个憧憧便阔了】尺蠖之屈以求信也龙蛇之蛰以存身也精义入神以致用也利用安身以崇德也【因言屈信往来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇德之资内外交相养互相发也】集疏【语录曰尺蠖若不屈则伸不得龙蛇若不蛰便不伏得气如何存得身精义入神疑其与行处不相关然而见得道理通彻乃所以致用利用安身与崇德不相关然而动作得其理则德自崇天下万事万变无有不感通往来之理又曰尺蠖屈便要求信龙蛇蛰便要存身精研义理无毫厘丝忽之差入那神妙处这便是要出来致用外面用得利而安身乃所以入来自崇其德致用之用即是利用之用所以横渠云事豫吾内求利吾外利用安身素利吾外致养吾内又曰精义入神正与利用安身为对其曰精此义而入于神犹曰利其用以安身尔又曰精义二字闻诸长者所谓义者宜而已矣物之有宜有不宜事之有可有不可吾心处之知其各有定分而不可易所谓义也精义者精诸此而已矣所谓精云者犹曰察之云耳精之之至而入于神则于事物所宜毫厘委曲之间无所不悉有不可容言之妙矣此所以致用而用无不利也又曰义至于精则应事接物之间无一非义不问小事大事千变万化改换头面出来自家应副他如利刀快劒相似迎刃而解件件判两边去又曰精义入神以致用也葢惟如此然后可以应务未至于此则凡所作为皆出于私意之凿冥行而已虽使或中君子不贵也○余大雅问利者义之和也顺利此道以安此身则德亦从而进矣曰孔子遭许多困阨身亦危矣而德亦进何也大雅云身安而后德进者君子之常孔子遭变权之以宜宁身不安德则须进曰然】过此以往未之或知也穷神知化德之盛也【下学之事尽力于精义利用而交养互发之机自不能已自是以上则亦无所用其力矣至于穷神知化乃德盛仁熟而自致耳然不知者往而屈也自致者来而伸也是亦感应自然之理而已张子曰气有隂阳推行有渐为化合一不测为神此上四节皆以释咸九四爻义】集疏【张子曰穷神是穷尽其神也入神是仅能入于神也言入如自外而入义固自有浅深○语录曰过此以往未之或知亦只是虽欲从之末由也己之意又曰穷神知化德之盛这德字只是上面崇德之德德盛后便能穷神知化便如聪明睿智皆由此出自诚而明相似又曰化是逐些子挨将去底一日复一日一月复一月节节挨将去便成一年这是化神是一个物事或在彼或在此当其在隂时全体在隂在阳时全体在阳都只是这一物两处都在不可测故谓之神横渠云一故神两故化又注云两在故不测这説得甚分晓】总论【语录曰天下何思何虑便是先打破那思了却説那同归殊涂一致百虑又再説天下何思何虑谓何用如此憧憧往来而为此朋从之思也日月寒暑之往来尺蠖龙蛇之屈伸皆是自然底道理不往则不来不屈则不能伸也今之为学亦只是如此精义入神用力于内乃所以致用乎外利用安身求利于外乃所以崇德于内只是如此做将去虽至于穷神知化地位亦只是德盛仁熟之所致何思何虑之有】○易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪【释困六三爻义】集疏【语录曰非所困而困焉名必辱大意指困于石説石是挨动不得底物事自是不须去动他若只管去用力徒自困耳又曰此爻意义谓不可做底事便不可入头去做少间做不成他人便道自家无能便是辱了名或曰若在其位则做得曰自是如此○邱氏曰石非可困之物而困焉则用力于不当用之地名乌得而不辱蒺藜非可据之物而据焉则实身于不当实之所身乌得而不危则其困也乃其自取也】○易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也【括结碍也此释解上六爻义】集疏【语录曰公用射隼孔子自是发出言外之意○潘氏曰括结括也阻碍之义动而不括出乃有获如使在我者动辄有碍而望其有获于外无是理也】○子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也【此释噬嗑初九爻义】善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶【此释噬嗑上九爻义】○子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于包桑【此释否九五爻义】○子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也【此释鼎九四爻义】○子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望【此释豫六二爻义汉书吉之之间有凶字】集疏【程子曰几者始动之微吉凶之端可见而未著者也○语录曰汉书引此句説几者动之微吉凶之先见者也似説得是几自是有善有恶君子见几亦是舍恶从善又曰几者动之微是欲动未动之间便有善恶便须就这处理防至于发着之甚则亦不济事矣更怎生理防所以圣贤説谨独便都是要就几微处理防又曰君子上交不谄下交不渎他这下面説几最要看个几字只争些子凡事未见而空説道理易见事已至而显然道理也易见惟事之方萌而动之微处此最难见或问几者动之微何以独于上交下交言之曰上交要恭逊便不知不觉有个谄底意思在里头下交不渎亦是如此所谓几者只才觉得近谄近渎勿令如此此便是知几又曰上交贵于恭恭则便近于谄下交贵乎和易和则便近于渎葢恭与谄相近和与渎相近只争些子便至于流也又曰凡人上交必有些子取奉底心下交必有些子简傲底心于此察之非知几者不能又曰这事难如邦有道危言危行邦无道危行言逊今日有一様人其不畏者又言过于直其畏谨者又缩做一团更不敢説一句话此便是説不得那几若知几则自中节无此病矣○问伊川説知微则知彰矣知柔则知刚矣其説如何曰也好防来只作四件事亦自好既知微又知彰既知柔又知刚言其无所不至所以为万夫之望也○愚按吉凶固皆有几于其先然见其几而避凶趋吉则所谓几者正吉之先见者也中间正不用凶字见几而作不俟终日吉可知矣】○子曰顔氏之子其殆庶几乎有不善未尝不知知之未尝复行也易曰不逺复无祗悔元吉【殆危也庶几近意言近道也此释复初九爻义】集疏【语录曰殆几乎之义又曰是近义又曰殆危也是争些子底意思又曰直是顔子天资好如至清之水纎芥必见○刘氏曰有不善未尝不知自见之智也知之未尝复行克己之仁也○愚按顔子得一善则拳拳服膺而弗失故有不善未尝不知不贰过故知之未尝复行】天地絪緼万物化醇男女构精万物化生易曰三人行则损一人一人行则得其友言致一也【絪緼交密之状醇谓厚而凝也言气化者也化生形化者也此释损六三爻义】集疏【程子曰三人谓下三阳三阳同行损兊上一爻以益上三人行则损一人也三上二爻升降而成卦两相与也初二两阳四五两隂同德相比三与上应皆两相与则其志专皆为得其友也三人则损一人一人则得其友葢天下无不二者一与二相对待生生之本也三则余而当损矣○语录曰致一是专一之义天地男女都是两个方得专一若三个便乱了程先生説初与二三与上四与五皆两个相与自説得好○邱氏曰损自泰来以未成卦言之上坤为地下干为天以干交坤而为损有天地絪緼之象以既成卦言之上坤变艮为少男下干变兊为少女有男女构精之象】○子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶【此释益上九爻义此第五章】集疏【语录曰夫子云不学诗无以言先儒以为心平气和则能言易曰易其心而后语也】六子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德【诸卦刚柔之体皆以乾坤合德而成故曰乾坤易之门撰犹事也】集疏【张氏曰易寓于乾坤即乾坤可以见易故乾坤为易之门言易皆出于乾坤也夫干之三竒阳物也坤之三偶隂物也三竒三偶索而为六子重而为六十四此隂阳合德而刚柔有体也○徐氏曰阳画为干隂画为坤一阖一辟为易之门其变无穷皆二物也隂阳合德谓二物交错而有合刚柔有体谓成卦爻之体也天地之撰隂阳造化之迹也有形可拟故曰体言效其至著者也神明之德隂阳健顺之性也有理可推故曰通言极其至微者也○泉峰龚氏曰体天地之撰即所以通神明之德至着之中至微之理寓焉非二事也】其称名也杂而不越于稽其类其衰世之意邪【万物虽多无不出于隂阳之变故卦爻之义虽杂出而不差谬然非上古淳质之时思虑所及也故以为衰世之意葢指文王与纣之时也】集疏【语録曰其衰世之意邪伏羲画卦这般事都已有了只是不曾经歴到文王时世变不好古来未曽有底事都有了他一经歴这崎岖万变过来所以説出那卦辞如箕子之明夷入于左腹获明夷之心于出门庭此若不是经歴如何説得○徐氏曰上古之时俗朴民淳迷于吉凶之涂而莫知所趋故伏羲画卦以教之占而吉凶以明斯民由之而无疑也虽干阳坤隂刚柔交错显而体天地之撰微而通神明之德然刚胜则吉柔胜则凶亦未尝费辞也中古以来人心变诈迷谬愈甚文王周公于是系卦爻之辞称名辨物稽类考占以开示隂阳之义易之道虽无余蕴而圣人忧患后世之意葢亦有不得已焉者故下文又申言之○泉峰龚氏曰其称名也杂絶句言卦辞所称事物之名虽杂而不过于稽考隂阳善恶之类以示人耳】夫易彰往而察来而微显阐幽开而当名辨物正言断辞则备矣【而微显恐当作微显而开而之而亦疑有误】集疏【语录曰微显阐幽幽者不可见便就这显处説出来显者便就上面寻出这不可见者教人知得又曰微显阐幽便是显道神德行德行显然可见者道不可见者微显阐幽是将那道理来事物上与人防就那事物上推出那里面有这道理○林正卿曰彰徃察来如神以知来知以藏往相似往是已定底如天地隂阳之变皆已见在这卦上了来谓方来底亦皆在这上○项氏曰断辞即彖辞也彰往察来微显阐幽易之道也开而当名辨物正言彖之功也】其称名也小其取类也大其防逺其辞文其言曲而中其事肆而隠因贰以济民行以明失得之报【肆陈也贰疑也○此第六章多阙文疑字不可尽通后皆仿此】集疏【徐氏曰往谓隂阳消长刚柔变化卦爻所藏者易皆着而明之故曰彰往来谓吉凶未定事之方来者占筮中所告可以前知故曰察来显者微之使求其原故曰微显幽者阐之使见其端故曰阐幽当名谓父子君臣之分贵贱上下之等各当其位也辨物谓干马坤牛离火坎水硕果苋陆之类悉辨其似也正言谓元亨利贞直方大之辞正其言以晓人也断辞谓利涉不利涉可小事不可大事之语有以决其疑也负乘往来事名之小者也茅棘豕雉物名之小者也所称虽小而其所取之类皆本于隂阳可谓大矣曲委曲也隠隠微也失得之报吉凶之应也○新安胡氏曰此一节上两句皆是抑扬説易书所载名虽小而类则大防虽逺而辞则文言虽曲而理则中事虽肆而理则隠】七易之兴也其于中古乎作易者其有忧患乎【夏商之末易道中微文王拘于羑里而系彖辞易道复兴】集疏【语录问作易者其有忧患乎如何只取九卦曰圣人论处忧患偶然説此九卦意思自足若更添一卦也不妨更不説一卦也不妨只就此九卦中亦自尽有道理且易中尽有处忧患底卦非谓九卦之外皆非所以处忧患也若以困为处忧患则屯蹇非处忧患而何观圣人之经正不当如此○愚按于忧患之中而作易乃所以为进德之地也故九卦皆以德言此易之中兴于文王也】是故履德之基也谦德之柄也复德之本也恒德之固也损德之修也益德之裕也困德之辨也井德之地也巽德之制也【履礼也上天下泽定分不易必谨乎此然后其德有以为基而立也谦者自卑而尊人又为礼者之所当持守而不可失者也九卦皆反身修德以处忧患之事也而有序焉基所以立柄所以持复者心不外而善端存恒者守不变而常且乆惩忿窒欲以修身迁善改过以长善困以自验其力井以不变其所然后能防顺于理以制事变也】集疏【语录曰履德之基只是要以践履为本谦德之柄只是要谦退若处患难而骄亢自髙取祸必矣又曰巽只是低心下意要制事须是将心入那事里去顺他道理方能制事方能行权若心粗只从事皮上绰过如此权便错了又曰巽为资斧所以多作断制之义葢巽之义非顺所能尽顺而能入之谓巽一隂入二阳之下是入细直彻到底不只到皮子上者如此方断得杀若不见得尽如何可以行权○项氏曰困足以验已之德故为德之辨巽能曲制事宜故为德之制○徐氏曰履践也基犹基址礼卑如地人之践履一循乎礼是从实地上立歩歩歩皆实则德有其基自下积累而上故曰礼之基复为反善之义人非圣人不能不流于恶能于念虑之萌人所不知己所独知之处审其几而复于善焉是德有其本也人处困穷出处语黙之间取予辞受之际最可观德当义则为君子违理则为小人明辨于斯所以自验其所守也】履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隠【此如书之九德礼非强世然事皆至极谦以自卑而尊且光复阳微而不乱于羣隂恒处杂而常德不厌损欲先难习熟则易益但充长而不造作困身困而道亨井不动而及物巽称物之宜而潜隠不露】集疏【语录曰复是一阳生于羣隂之下如幽暗之中一防白便是小而辨也人之善端方萌虽小而众恶却遏他不得又曰损先难而后易不探虎穴不得虎子须是舍身入里面去如搏宼讐方得之若轻可地説得不济事又曰如子产为政郑人谤之曰孰杀子产吾其与之及三年人复歌而颂之葢事之初在我亦有所勉强在人亦有所难堪乆之当事理顺人心这里方易便如利者义之和一般义是一个制断物事恰似不和乆之事得其宜乃所以为利如万物到秋许多严凝肃杀之气似可畏然万物到这里若不得此气收敛凝结许多生意又无所成就其难者乃所以为易也又曰长裕而不设长裕只是一事但充长自家物事教宽裕而已困穷而通彖曰险以説困而不失其所亨其惟君子乎葢取困而能説也既説井以辨义又説井居其所而迁井是不可动物事水却可随所汲而往如道之正体却一定于此而随事制宜自莫不当所以説井以辨义又云井居其所而迁巽称而隠巽是个卑巽底物事如兑见而巽伏也自是个隠伏底物事葢巽一隂在下二阳在上隂初生时己自称量得个道理了不待显而后见如事到面前自家便有一个道理处置他不待发露出来又曰称而隠是巽顺恰好底道理有隠而不能称量者有能称量而不能隠伏至露形迹者皆非巽之道也巽德之制也巽以行权皆是此意问隠字何训曰隠不见如风之动物无物不入但见其动而不见其形权之为用亦犹是也○蔡氏曰和则不能自至而履之和则能至尊者不能必光而谦之尊则能光微昧者不能辨物而复之小则能辨杂者人厌之而恒之杂则不厌难者不易而损之先难则有后易之理设施为也裕则多施为也而益之裕则不设穷则不通而困之穷则能通居其所则不迁而井之居则能迁称轻重圴也称则形着而巽之称则能隠如书之有九德也】履以和行谦以制礼复以自知恒以一德损以逺害益以兴利困以寡怨井以辨义巽以行权【寡怨谓少所怨尤辨义谓安而能虑○此第七章三陈九卦以明处忧患之道】集疏【苏氏曰致命遂志故不怨天不尤人尤人者人亦尤之故多怨矣○语录曰礼主卑下履也是那践履处所行若不由礼自是乖戾所以曰履以和行谦又更卑下所以节制乎礼又曰礼是自家恁地卑下谦是应物而言又曰寡怨是得其处困之道故无所怨于天无所尤于人若不得其道则有所怨尤矣辨义谓安而能虑葢守得自家心先定方能辨事之是非若自家心先不定事到面前安能辨其义邪又曰辨义是大小多寡所施各当如上文居其所而迁又曰兑见而巽伏权是隠然做底物事若显然地做却不成行权又曰巽只柔顺低心下意底意义人至行权处不少巽顺如何行得又曰这説在九卦之后是这八卦事了方可行权】总论【语录曰三陈九卦初无他意观上面其有忧患一句便见得圣人説处忧患之道圣人去这里偶然见得有此理便就这里説出圣人如云行水流初无定相不可确定○新安胡氏曰三陈九卦自有次第第一节论九卦之德第二节论九卦之材第三节方论圣人用九卦以处忧患之道故皆以以字言之亦如六十四卦大象必着一以字以明其用易也】八易之为书也不可逺为道也屡迁变动不居周流六虚上下无常刚柔相易不可为典要唯变所适【逺犹忘也周流六虚谓隂阳流行于卦之六位】集疏【语录曰易不是确定硬本子有阳居阳爻而吉底又有凶底有有应而吉底有有应而凶底是不可为典要之书这个是有许多变所以如此又曰上下无常唯变所适便见得易不是死法虽道是二五是中却其间有位二五而不吉者有当位而吉有当位而不吉者若扬雄太皆排定了第几爻吉第几爻凶便是死法○林正卿曰易之所言无非天地自然之理人生日用之不能须臾离者故曰不可逺○蔡氏曰卦虽六位而刚柔爻画往来如寄非实有也故以虚言揲蓍求卦易之变动初无定体而周流乎六虚之位或自上而降或由下而升上下无常也柔来文刚分刚上而文柔刚柔相易也】其出入以度外内使知惧【此句未详疑有脱误】集疏【语录曰使知惧便是使人有戒惧之意易中説如此则吉如此则凶是也既知惧则虽无师保如临父母相似常恁地戒惧○林正卿曰据文势外内使知惧合作使外内知惧□潘氏曰易虽不可为典要而其出入往来皆有法度而非妄动也故卦之外内皆足以使人知惧】又明于忧患与故无有师保如临父母【虽无师保而常若父母临之戒惧之至】集疏【蔡氏曰出谓卦爻自内往交于外入谓卦爻自外来居于内度节度也故谓忧患所以然也言易之为书其出其入皆有度不差或内或外使人知所恐惧而修省忧患之来既知所处矣又推其所以然而安于所遇也虽无师保之严如临父母之侧易之书其可亲也如此信乎其不可逺也】初率其辞而揆其方既有典常苟非其人道不虚行【方道也始由辞以度其理则见其有典常矣然神而明之则存乎其人也○此第八章】集疏【卲子曰易无体也曰既有典常则是有体也恐遂以为有体故曰不可为典要既有典常常也不可为典要变也○语录曰既有典常是一定了占得他这爻了吉凶自定这便是有典常○泉峰龚氏曰此章既曰不可为典要又曰既有典常不可为典要者以刚柔之变易无常者言也既有典常者以卦爻之一定而不可易者言也刚柔变易之无常所以卦爻一定不可易而一定不易之理未尝不行于刚柔变易之中此易虽不可为典要而亦有典常者存也学易者要当于不可为典要之中而识其典要则得矣】总论【蔡氏曰易之为书以下总言易书与道以起下文两节之意变动不居至唯变所适言易道之屡迁其出入以度至如临父母言易书之不可逺初率其辞至道不虚行合书与道为言也】九易之为书也原始要终以为质也六爻相杂唯其时物也【质谓卦体卦必举其始终而后成体爻则唯其时物而已】集疏【徐氏曰此总言圣人作易所以立卦生爻之义下文又逐爻分晓而申明之也质谓卦体时谓六位之时物谓隂阳二物也原其事之始要其事之终以为一卦之体质卦有六爻刚柔错杂随其时辨其物言卦虽有全体而爻亦无定用也】其初难知其上易知本末也初辞拟之卒成之终【此言初上二爻】集疏【蔡氏曰初爻者卦之本本则其质未明故难知上爻者卦之末末则其质已着故易知难知则所系之辞必拟议而后得易知但卒其卦之辞而成其卦之终也】若夫杂物撰德辨是与非则非其中爻不备【此谓卦中四爻】集疏【语录曰先儒解此多以为互体説汉儒多用之左传中一处占得观卦亦举得分明防来此説不可废○洪氏曰中爻者谓二三四与三四五也如坤坎为师而六五曰长子帅师指九二言葢自二至四为震也坤艮为谦而初六曰利涉大川葢自二至四为坎也○新安胡氏曰物谓内外卦隂阳二物杂谓自其中四爻杂而互之又自成两卦之德也故谓之撰】噫亦要存亡吉凶则居可知矣知者观其彖辞则思过半矣【彖统论一卦六爻之体】二与四同功而异位其善不同二多誉四多惧近也柔之为道不利逺者其要无咎其用柔中也【此以下论中爻同功谓皆隂位异位谓逺近不同四近君故多惧柔不利逺而二多誉者以其柔中也】集疏【蔡氏曰二四俱柔故曰同功逺近不同故曰异位一卦六爻以五为主主五则四近而二逺也柔利近刚四近而位不中故多惧二虽逺而多誉者以居柔中之位也】三与五同功而异位三多凶五多功贵贱之等也其柔危其刚胜邪【三五同阳位而贵贱不同然以柔居之则危唯刚则能胜之○此第九章】集疏【童溪王氏曰三之所以多凶者葢谓其以柔居此位则不当位而危以刚居此位则其过刚而胜故也多誉多惧多凶多功六十四卦凡为中爻者未必皆然特从其多者言之耳】十易之为书也广大悉备有天道焉有人道焉有地道焉兼三才而两之故六六者非他也三才之道也【三画已具三才重之故六而以上二爻为天中二爻为人下二爻为地】道有变动故曰爻爻有等故曰物物相杂故曰文文不当故吉凶生焉【道有变动谓卦之一体等谓逺近贵贱之差相杂谓刚柔之位相间不当谓爻不当位○此第十章】集疏【语录曰道有变动不是指那隂阳老少之变是説卦中变动如乾卦初潜二见三惕四跃这个便是有变动所以谓之爻爻中自有等差或髙或低或贵或贱皆谓之等物相杂故曰文是两物相对待在这里故有文如卦爻有隂阳相间错而为文若有隂无阳有阳无隂如何得有文】□易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也【危惧故得平安慢易则必倾覆易之道也○此第十一章】集疏【潘氏曰易之兴当世衰之时故圣人危天下而其辞多危知危而戒惧者则平安不知危而慢易者则倾覆其道甚大事事物物皆不可废人能戒惧以终始则要其终而无咎矣】□夫干天下之至健也德行恒易以知险夫坤天下之至顺也德行恒简以知阻【至健则所行无难故易至顺则所行不烦故简然其于事皆有以知其难而不敢易以处之也是以其有忧患则健者如自髙临下而知其险顺者如自下趋上而知其阻葢虽易而能知险则不陷于险矣既简而又知阻则不困于阻矣所以能危能惧而无易者之倾也】集疏【语录曰干健而以易临下故知下之险险底意思在下坤顺而以简承上故知上之阻阻是自家低他却髙底意思自上面下来到那去不得处便是险自下而上上到那去不得处便是阻顷因登山就山上得其説自上而下所见为险故以干言自下而上所向为阻故以坤言问干是至健不息之物经歴艰险处多虽有险处皆不足以为其病自足以进而无难否曰不然旧亦尝如此説觉得终是硬説易本意正要人知险而不进不説我至健了凡有险阻只恁冐进而无难如此大非圣人作易之説观其上文云易之兴也其于中古乎至其要无咎此之谓易之道也防他此语是什麽恐惧危险不敢轻进之意干之道便是如此卦中皆然所以多説见险而能止如需卦之类可见易之道正要人知进退存亡之道若是冐险前进以陷于险知进而不知退知存而不知亡岂干之道邪惟其至健而知险故止于险而不陷于险也又曰此是就人事上説又曰易之为书大槩要人谨密戒惧以免患难若恃其至健而不恤险难岂易之道邪惟其至健而知险故止于险而不陷于险也又曰此段专是以忧患之际而言因忧患难方生却知险知阻若只就健顺上防便不相似且如健当忧患之际则知险之不可乘顺当忧患之际便知阻之不可越这都是当忧患之际处忧患之道当如此大要乾坤只是循理而已人若不循理以私意行乎其间知险之不可乘却硬要乘则陷于险矣知阻之不可越却硬要越则困于阻矣只是顺理便无事问在人固是如此以天地言之则如何曰在天地自无险阻这只是大纲説个乾坤底意是如此】能説诸心能研诸侯之虑定天下之吉凶成天下之亹亹者【侯之二字衍説诸心者心与理防干之事也研诸虑者理因虑审坤之事也説诸心故有以定吉凶研诸虑故有以成亹亹】集疏【语录曰能説诸心干也能研诸虑坤也説诸心有自然底意思故属阳研诸虑有作为底意思故属隂事之未定者属阳定吉凶所以为干事之已为者属隂成亹亹所以为坤大抵言语两端处皆有隂阳如开物成务开物是阳成务是隂如致知力行致知是阳力行是隂周子之书屡发此意推之可见又曰大率易只是一隂一阳做出许多般様事此一段也似前面知大始作成物意思説诸心只是见过了便説这个属阳研诸虑是研穷到底似那安而能虑直是仔细了这个属隂定吉凶是阳成亹亹是隂且以做事言之吉凶未定时人自意思嬾散不肯做去吉凶定了他自勉勉做将去大率阳是轻清底物事之轻清底属阳隂是重浊底物事之重浊底属隂】是故变化云为吉事有祥象事知器占事知来【变化云为故象事可以知器吉事有祥故占事可以知来】集疏【语录曰上两句是説理如此下两句是人就理上知得在隂阳则为变化在人事则为云为吉事自有祥兆惟其理如此故于变化云为则象之而知已有之器于吉事有祥则占之而知未然之事也问器字是凡有形之实事者皆为器否曰易中器字是恁地説又曰变化云为是明吉事有祥是幽象事知器是人事占事知来是筮象事知器是人做这事占事知来是他方有祯祥见乎蓍龟之类吉事有凶事亦有】天地设位圣人成能人谋鬼谋百姓与能【天地设位而圣人作易以成其功于是人谋鬼谋虽百姓之愚皆得以与其能】集疏【语録曰天地设位四句説天人合处天地设位使圣人成其功能人谋鬼谋则虽百姓亦可以与其能成能与能虽有大小不同然亦是小小造化底功用然百姓与能却是因龟筮而后知得人谋鬼谋如谋及乃心卿士庶民卜筮相似又曰百姓与能他无知因卜筮便防做得事○蔡氏曰人谋谋尽乎明也鬼谋谋尽乎幽也圣人之能幽明两尽可谓着矣而悉着之于易使百姓之愚亦得观象玩占而与其能也】八卦以象告爻彖以情言刚柔杂居而吉凶可见矣【象谓卦画爻彖谓卦爻辞】变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝【不相得谓相恶也凶害悔吝皆由此生】集疏【语录问自八卦以象告以下是总説易书所载如此自变动以利言而下则专就人占事上説如何曰然又问易之情近而不相得则凶或害之悔且吝是如何曰此疑是指占法而言想古人占法更多今不见得葢逺而不相得则安能为害惟切近不相得则凶害便能相及如一个凶人在五湖四海之外安能害自家若与之为邻近则有害矣○蔡氏曰同人三与五所谓爱恶相攻者也姤之五取之逺者也蒙之三取之近者也屯之四以情感者也渐之三以伪感者也凡此者皆以情而迁也○新安胡氏曰变动即上文爻有变动是也以利言者爻之变动本皆教人趋吉避凶而归于利耳然不免吉凶殊分者由情而迁也情有善不善善则吉不善则凶至是不能皆归于利矣爱恶逺近情伪所谓情也相攻相取相感迁之由也吉凶悔吝利害总名曰吉凶也爱恶相攻因于逺近相取逺近相取因于情伪相感相感者情之始交利害之萌也相取者迹之已着悔吝之分也相攻则事之已极吉凶不可移矣此三者皆吉凶以情迁之事】将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈【卦爻之辞亦犹是也】集疏【冯氏曰六辞与易全不相关恐断简错见于此或曰诸如此类亦各准其情为辞然诬善失守恐不入卦爻王介甫曰易之辞必不慙枝游屈也郭子和亦尝疑之不敢强通○徐氏曰背叛正理其中有歉则发于辞自然慙怍枝如木之有枝开两岐疑者可否未决则其辞不直截而成两岐也诬善者谓谤善为恶言语不实如物在水上浮游不定失其守者见理不定无所操执其辞多屈而不伸言心之声由乎中而见外孟子诐淫邪遁一章意亦如此】








　　周易本义集成卷八
　　钦定四库全书
　　周易本义集成卷九　　　元　熊良辅　撰
　　文言传
　　【此篇申彖传象传之意以尽乾坤二卦之蕴而余卦之説因可以例推云】集疏【蔡氏曰文饰也言辞也文饰彖象之辞以尽彖象之意乾坤居众卦之首故特详之余卦可以类推】
　　元者善之长也亨者嘉之防也利者义之和也贞者事之干也【元者生物之始天地之德莫先于此故于时为春于人则为仁而众善之长也亨者生物之通物至于此莫不嘉美故于时为夏于人则为礼而众美之防也利者生物之遂物各得宜不相妨害故于时为秋于人则为义而得其分之和贞者生物之成实理具备随在各足故于时为冬于人则为智而为众事之干干木之身枝叶所依以立者也】集疏【语录问元者善之长曰元亨利贞皆善也而元为四德之长是善端初发见处也○问亨者嘉之防曰春天万物发生未大故齐到夏一时发生都齐许多好物事皆聚在这里便是嘉之防在人则动容周旋中礼是嘉会又曰利者义之和利是那有界分断制底物事疑于不和然使物各得分不相侵越乃所以为和也又曰文言只説利者义之和是掉了那利葢是不去利上求利只是义之和处便是利又曰利便是义之和处义初似不和分别后万物各止其所却是和不利生于不义义则无不和和则无不利矣又曰干如身之有骨故版筑之栽谓之桢干此可以识贞之理矣○蔡氏曰干犹骨也常存乎事中所以立事者也○饶氏曰大哉乾元一段是説天之四德此则就人道而言即所禀受者也下面体仁利物嘉会贞固是用力处○愚按元者善之长此善　　字即继之者善之善也利者义之和所谓仁义固所以利之也未】【有仁而遗其亲未有义而后其君其为利也孰大于是】君子体仁足以长人嘉防足以合礼利物足以和义贞固足以干事【以仁为体则无一物不在所爱之中故足以长人嘉其所防则无不合礼使物各得其所利则义无不和贞固者知正之所在而固守之所谓知而弗去者也故足以为事之干】集疏【语录曰体仁不是将仁来为我之体我之体便都是仁也问以仁为体是如何曰此要自见得葢谓身便是仁也又曰嘉美也防是齐集底意思许多嘉美一时间凑到此故谓之防亨属夏如春生之物自是或先或后或长或短未能齐整才到夏便各各一时茂盛此所谓嘉之防也嘉其所防便动容周旋无不中礼就亨者嘉之防观之嘉字是实防字是虚嘉防足以合礼则嘉字却轻防字却重又曰利物足以和义此数句最难防老苏谓惨杀谓义必以利和之如此则利在义之外分成两段了防来义只是一个宜其初甚严男女内外君臣上下尊卑大小截然不可犯似若不和然能使之各得其宜则其和也孰大于是此只是就义中便有个和既曰利者义之和却説利物足以和义葢不如此不足以和其义也又曰利物使万物各得其所乃是义之和处义自然和不是义外别有和又曰干事言事之所依以立干如木之干事如木之枝叶贞固在事是与立个骨子所以为事之干欲为事而非贞固便植立不起自然倒了又曰贞固是固得恰好如尾生之信不贞之固须是固得好方是贞又曰贞固二字与体仁嘉防利物之文不同属比方者便着用两字方能尽之○饶氏曰说仁説贞处指用而言説礼説利即体而言体仁贞固则言长人干事即体而言用也嘉防利物则言合礼和义即用而指体也亦互换言之问仁智是活底故即用而言礼义是定则了故指体而言曰是如此】总论【语录曰元者善之长以下四句説天德之自然君子体仁以下四句説人事之当然又曰君子体仁以下倒用上面四个字极有力○泉峰龚氏曰君子体仁以下当与上四句合防方见意葢元者善之长故体仁则足以长人仁即上文之元亨者嘉之防故嘉其防则足以合礼礼即上文之亨利者义之和故利物则足以和义贞者事之干故贞固则足以干事曰善之长嘉之防义之和事之干以天德之体段言也曰体仁长人嘉防合礼利物和义贞固干事以人事之功夫效验言也下四句皆是倒转上四句意説尽人事以合天德者也故曰行此四德者○愚按在天道言之则曰元亨利贞在人性言之则曰仁礼义智此言仁礼义而不及智者何也葢贞固以为事之干则智在中矣上面言元亨利贞而出一义字则知为仁礼义智可知下面言仁礼义智而出一贞字则知为元亨利贞可知元亨利贞以天德言仁义礼智以人性言故曰元亨利贞天道之常仁义礼智人性之纲】君子行此四德者故曰乾元亨利贞【非君子之至健无以行此故曰乾元亨利贞○此第一节申彖传之意与春秋传所载穆姜之言无异疑古者已有此语穆姜称之而夫子亦有取焉故下文别以子曰表孔子之辞葢传者欲以明此章之为古语也】集疏【语录曰故曰乾元亨利贞他把干字当君子○饶氏曰上面只説四德无干字到此方説君子行此四德者君子对干四德对元亨利贞者字对人而言谓君子乃行此四德之人犹干则能元亨利贞也○泉峰龚氏曰春秋传所载穆姜之言未必为古语亦未必真出穆姜之口意必左氏窃取文言之説以附防之必非夫子取穆姜之言也使穆姜而果知此义则必不淫姣而与于乱矣○愚按元亨利贞称为四德直自夫子而发故曰文言左氏窃夫子之言以为穆姜当日之语耳非古语也左传此类甚多】○初九曰潜龙勿用何谓也子曰龙德而隠者也不易乎世不成乎名遯世无闷不见是而无闷乐则行之忧则违之确乎其不可拔潜龙也【龙德圣人之德也在下故隠易谓变其所守大抵乾卦六爻文言皆以圣人明之有隠显而无浅深也】集疏【程子曰初九守其道不随世而变晦其行不求知于时自信而乐见可而动知难而避其守坚不可夺潜龙之德也○语录曰确乎其不可拔非专谓退遯不改其操乐行忧违时而已矣其守无自而可夺如富贵不淫贫贱不移之意○蔡氏曰隠遯皆释潜义遯世无闷不改其乐也不见是而无闷人不知而不愠也乐行忧违唯道是从也确乎其不可拔叹其守德之坚也○问既是潜如何又説乐则行之饶氏曰若只説不易乎世不成乎名遯世无闷不见是而无闷确乎其不可拔则全然是个隠者乐则行之忧则违之便是用之则行舍之则藏之意其所以潜者不得行而违之也○徐氏曰乐行忧违虽不凝滞于物而所以立已者葢确乎其不可拔非守道之固者能之乎○愚按易无所不通也故夫子特取干龙解从君德上去而在下之君子亦可以是占出处矣不易乎世在已不成乎名在时遯世在已不见是在时行之违之在已忧乐在时则士君子之出处时焉而已能守其志而顺其时确乎不可拔岂终潜藏也哉】九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也【正中不潜而未跃之时也常言亦信常行亦谨盛德之至也闲邪存其诚无斁亦保之意言君德也者释大人之为九二也】集疏【李氏曰天理人欲不两存其间去得一分人欲则存得一分天理○语录曰庸言庸行盛德之至到这里不消恁地犹自闲邪存诚便是无斁亦保言虽无厌斁亦当保也又曰夫子怕人不把九二做大人所以説个君德也两处皆如此説龙德正中以下皆君德言虽不当君位却有君德所以做大人○潘氏曰出潜离隠居位之中既与物接不敢忽也常言常行必信必谨所以防闲其邪而存其诚也善足以名世而不矜于已德至于溥博而能化乎人虽未登君位而君天下之德已着而不可掩矣】九三曰君子终日干干夕惕若厉无咎何谓也子曰君子进德修业忠信所以进德也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣【忠信主于心者无一念之不诚也修辞见于事者无一言之不实也虽有忠信之心然非修辞立诚则无以居之知至至之进德之事知终终之居业之事所以终日干干而夕犹惕若者以此故也可上可下不骄不忧所谓无咎也】集疏【程子曰修辞立其诚言能修省言辞便是要立诚若只是修饰言辞为心只是为伪也修其言辞欲其体当自家敬以直内义以方外之实事道之浩浩何处下手唯立诚方有可居之处有可居之处则可以修业也终日干干夫小大事却只是忠信所以进德为实下手处修辞立其诚为实修业处又曰知至至之致知也求知所至而后至之知之在先故曰可与几所谓始条理者知之事也知终终之力行也既知所终则力进而终之守之在后故曰可与存义所谓终条理者圣之事也○语录曰忠信犹言实其善之谓能实其为善之意自是住不得德不期进而自进犹饥之欲食自不可已○问忠信莫只是实理曰此説实理未得只是实心有实心则进德自无穷已必先有此而后可以有为若无此则若存若亡而已乌能有得乎○问本义云主于心者无一念之不诚曰无一念之不诚然后有以为进德之地若有不实如捕风捉影德何由进须是表里皆实无一毫之伪德方日新大抵以忠信为本忠信只是实若不实却是无根了如何防进又曰诚即是忠信修省言辞便是要立得忠信若口不择言只管逢事便説则忠信亦被汨没动荡立不住了又曰人多于言语上便不忠信修辞只是言顾行行顾言之意○问修辞立其诚何故独説辞得非只举一事为言否曰然也是言处多言是那发出来处人多是将言语做没要容易説出来若一一要实这工夫自是大○问立诚不就制行上説而特指修辞何也曰人之不诚处多在言语上也又曰德者得之于心者也业者乃事之就绪者也又曰进德则所知所行自进不已居业则只在此住了不去只防进字居字可见进者日新而不已居者一定而不易又曰进如日知其所亡居如月无忘其所能○问进德修业复云居业修居所以不同曰德则日进不已业如屋宇未修则当修之既修则居之又曰忠信心也修辞事也然蕴于心者所以见于事修于事者所以养其心此圣人之学所以内外两进而非判然两事也○又曰忠信进德与知至至之可与几都是去底字修辞立诚与知终终之可与存义都是住底字○又曰忠信进德修辞立诚居业工夫之条件也知至至之至可与存义工夫之功程也此一段只是説终日干干而已又曰知至知终不是言修为先后之渐只是见德业内外之别又曰知至至之是属忠信进德上説葢真见得这道理遂求以至之知终终之是属修辞立诚上説葢是已行到地头了遂守之而不失又曰知至至之主在至上知终终之主左终上至是要到去处而未到之辞未到那里先知得如此所以説可与几进字贴着几字至字又贴着进字终则只是要守业只是这业今日如此明日又如此所以下个居字居字贴着那存字终字又贴着那居字○问知至与知终终字与至字其义相近如何曰知至与至之知终与终之当分作四截説知至是知得到终知终是终其到处至之是须是着行去到那处故曰知至至之终之是要守到那处故曰知终终之上两个知却一般遗书所谓知至至之主知也知终终之主终也均一知也上却主知下却主终要保守故如此○蔡氏曰诚者合内外之道二则存诚于中三则立诚于外○饶氏曰知至知终是知至之终之是行知至是知到极处而欲至之则进德自是不已知终是知得道理在这里只是要守而不失葢事事物物皆有个至善之理到那至处便要止于至善守而不失便是终之之意○愚案知至至之进德之事属知知终终之修业之事属行至之是知到极处终之是行到极处至如至善之至知至善之所在而至之故曰可与几也终为事之有终事之力行而有终故曰可与存义也可与几即德之进也可与存义即业之居也】九四曰或跃在渊无咎何谓也子曰上下无常非为邪也进退无恒非离羣也君子进德修业欲及时也故无咎【内卦以德学言外卦以时位言进德修业九三备矣此则欲其及时而进也】集疏【卲子曰九则进四则退○程子曰或跃或处上下无常或进或退去就从宜非为邪枉非离羣类进德修业欲及时耳时行时止不可恒也故云或○张子曰上与进字释跃义下与退字释在渊义无常无恒释或义非为邪非离羣释无咎义○杨氏曰上下宜有常无常则为邪进退宜有常无常则离羣九四居上下进退之间而不至于邪离羣者岂有他术哉德加进业加修而已○语录曰君子进德修业不但为一身亦欲有为于天下及时而进○问干内卦以德学言外卦以时位言曰此正説文言六段葢虽言德学而时位亦在其中非德学何以处时位○潘氏曰离下体而进上体乾道乃革之时上下进退尤不可不谨也○易氏曰上下以位论离下体而升上体进退以爻论退则三而进则五也○问上下进退饶氏曰虽曰上下无常然主上説虽曰进退无恒然主进説又曰君子所处当下而不当上当退而不当进今乃或跃则是有欲上欲进之心欲上则欲及时而行之也又曰此爻是进退随时之意周公只平説夫子专主进説是救时之意如坤之六三亦主用説】九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也【作起也物犹人也覩释利见之意也本乎天者谓动物本乎地者谓植物物各从其类圣人人类之首也故兴起于上则人皆见之】集疏【杨氏曰弹宫而宫动弹角而角动扣之大则大鸣扣之小则小鸣同声相应也磁石引鍼琥珀拾芥蚕吐丝而商絶铜山崩而洛钟应同气相求也水曰润下火曰炎上此其流湿而就燥也虎啸而风生龙翔而云集此其从龙而从虎也万物各以类应未有非其类而应者也○语录曰文言分明是以圣人为龙以作言飞以万物覩解利见大人是言天下利见夫大德之君也又曰本乎天者亲上凡动物首向上是亲乎上人类是也本乎地者亲下凡植物首向下是亲乎下草木是也此康节説○问本义以本乎天者为动物本乎地者为植物程传以亲上为日月星辰亲下为鸟兽草木二説如何饶氏曰本义本周礼天产地产之説程传亦拘要放宽説凡本乎天者皆亲上本乎地者皆亲下方周徧】上九曰亢龙有悔何谓也子曰贵而无位髙而无民贤人在下位而无辅是以动而有悔也【贤人在下位谓九五以下无辅以上九过髙志满不来辅助之也○此第二节申象传之意】集疏【饶氏曰卦之初上皆无位初以卑贱而无位上以过髙而无位○徐氏曰爻辞但言有悔而夫子以动释之葢吉凶悔吝生乎动也○丘氏曰阳为贵上为髙阳虽居上而无位无民贤虽在下而非已之辅以此而动则有悔也○愚谓亢龙有悔以天位言之则阳升之极将返而下以人事言之则为居过髙之极而不能返乎下也五为君位而上九过之是贵而无位者也下五爻皆有贤德而上九独乘之是髙而无民者也】总论【语录曰易卦爻辞本只是各着本卦本爻之象明吉凶之占当如此尔非是就圣人地位説道理也故干六爻自天子以至于庶人自圣人以至愚不肖筮或得之义皆有取但纯阳之德刚健之至若以义类推之则为圣人之象而其六位之髙下又有似圣人之进退故文言因潜见跃飞自然之文而以圣人之迹各明其义位有髙下而德无浅深也若以德言则上九愈进愈髙当为圣而不可知之地又岂有悔邪○问九二説圣人之德已备何故九三又言进德修业曰圣人只逐爻取象此不是言德学节次六爻皆是圣人之德只是所处之位不同】○潜龙勿用下也见龙在田时舍也【言未为时用也】终日干干行事也或跃在渊自试也【未遽有为姑试其可】飞龙在天上治也【居上以治下】亢龙有悔穷之灾也乾元用九天下治也【言乾元用九见与他卦不同君道刚而能柔天下无不治矣○此第三节再申前意】○潜龙勿用阳气潜藏见龙在田天下文明【虽不在上位然天下已被其化】终日干干与时偕行【时当然也】或跃在渊乾道乃革【离下而上变革之时】飞龙在天乃位乎天德【天德即天位也葢唯有是德乃宜居是位故以明之】集疏【单氏曰干六爻皆天德也而五为天位此天德之得位者也○蔡氏曰龙德隠于初见乎二进乎三四位乎五故初曰龙德而隠二曰德施普三四皆曰进德五曰位天德】亢龙有悔与时偕极集疏【李氏曰时行则偕行可也时极则偕极是为不知变】乾元用九乃见天则【刚而能柔天之法也○此第四节又申前意】○乾元者始而亨者也【始则必亨理势然也】利贞者性情也【收敛归藏乃见性情之实】集疏【语录曰始而亨是生出去利贞是收敛了方见性情所以言元亨诚之通利贞诚之复又曰性情是乾元之性情始而亨是干之发用处共是一个性情到那利贞处一个有一个性情百谷草木皆有个性情了元亨方是他开花结子时到利贞时方见得他性情就这上防干之性情便见得这个是诚之复处○问利贞者性情曰此是相对説性情如言本体元亨是发用处利贞则收敛归本体处又曰元亨是动而发用在外利贞是静而伏藏在内○愚按利贞者性情也此性情犹言德性造化之枢纽品彚之根柢元气之防也故曰保合太和乃利贞然谓之性情性者其本体情则又将发用而贞下起元矣非终于收敛归藏而已也】干始能以美利利天下不言所利大矣哉【始者元而亨也利天下者利也不言所利者贞也或曰坤利牝马则言所利矣】集疏【程子曰干始之道能使庶类生成天下蒙其美利而不言所利者葢无所不利非可指名也○蔡氏曰不言所利此所以为大也如言利建侯利涉大川则言所利矣○问此虽説元亨利贞而赞乾元之大饶氏曰乾元者始而亨者也是説元而亨干始能以美利利天下是説元而利四者皆包于元此元之所以説大也故赞曰大矣哉此是申彖辞大哉乾元之意】大哉干乎刚健中正纯粹精也【刚以体言健兼用言中者其行无过不及正者其立不偏四者干之德也纯者不杂于隂柔粹者不杂于邪恶葢刚健中正之至极而精者又纯粹之至极也或疑干刚无柔不得言中正者不然也天地之间本一气之流行而有动静耳以其流行之统体而言则但谓之干而无所不包矣以其动静分之然后有隂阳刚柔之别也】集疏【语录曰刚健中正为其嫌于不中正所以説个中正阳刚自是全体岂得不中正这因近日赵善誉者着一件易説道只乾坤二卦便偏了干只是刚底一边坤只是柔底一边本义中便是破他説又曰干便是气之统体无所不包自其气之动而言则为阳自其气之静而言则为隂所以阳常兼隂隂不能兼阳也○愚按以形而论则天包地上下而地但处天中央一截以一气而论则造化之气周流无间于六合之中皆天之气也但动为阳而静为隂耳】六爻发挥旁通情也【旁通犹言曲尽】时乘六龙以御天也云行雨施天下平也【言圣人时乘六龙以御天则如天之云行雨施而天下平也○此第五节复申首章之意】集疏【建安张氏曰彖言云行雨施而以品物流形继之则云雨为乾坤之云雨此言云行雨施而以天下平继之则圣人即干而云雨为圣人之德泽也】○君子以成德为行日可见之行也潜之为言也隠而未见行而未成是以君子弗用也【成德已成之德也初九固成德但其行未可见耳】集疏【语录问行而未成曰此只是事业未就问此是论事业不论德否曰如伊尹居有莘之时便是行而未成○新安胡氏曰成德以在身者而言见之行以在事者而言初九德已成固可见之行事矣但其时位方当潜隠故未能成其所行也○愚按君子弗用非是不用此爻但其时位在下未见于试用耳爻之勿用专为占者言此则以时位言有不待于占而后见也】君子学以聚之问以辩之宽以居之仁以行之易曰见龙在田利见大人君德也【葢由四者以成大人之德再言君德以深明九二之为大人也】集疏【程子曰圣人在下而未得位则进德修业而已学聚问辩进德也宽居仁行修业也君德已着利见大人而进以行之耳进居其位者舜禹也进行其道者伊傅也○语录曰学以聚之问以辩之既探讨得是当是顿放宽大田地待触类自然有防合处故曰宽以居之○潘氏曰聚则杂必有以辩之居则止必有以行之君德之所由成也○问本义谓由此四者以成大人之德説得好饶氏曰四个之字皆指理而言学以聚众理尚未有分别辩则条理粲然人于分别后则或取彼而弃此举一而遗二要须宽裕以容之四句都合在仁以行之一句上仁以行之即君德也○又曰聚如府库聚诸物辩则辩其孰为金孰为锡孰为银孰为铜既是辩得不成只要金不要锡都着存留及到用时金有金之用锡有锡之用○愚按由学问宽仁以成君德是亦大人矣然犹利见大人者九五也得其时则为舜禹为伊傅不得其时则为孔孟孔孟君德之在下者也】九三重刚而不中上不在天下不在田故干干因其时而惕虽危无咎矣【重刚谓阳爻阳位】集疏【程子曰三重刚过中而居下之上上未至于天而下已离于田危惧之地也因时顺处干干兢惕故虽危而不至于咎也】九四重刚而不中上不在天下不在田中不在人故或之或之者疑之也故无咎【九四非重刚重字疑衍在人谓三或者随时而未定也】集疏【程子曰四不在天不在田而出人之上矣危也疑者未决之辞出处非可必也或进或退唯所安耳所以无咎也○徐氏曰重刚重干也○建安张氏曰三与四虽俱为人位九四则上近于天下逺于地非人所处故云中不在人○愚按中不在人则其出类拔萃而有升进之渐矣何咎之有】夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎【大人即释爻辞所利见之大人也有是德而当其位乃可当之人与天地鬼神本无二理特蔽于有我之私是以梏于形体而不能相通大人无私以道为体曾何彼此先后之可言哉先天弗违谓意之所为黙与道契后天奉天谓知理如是奉而行之回纥谓郭子仪曰卜者言此行当见一大人而还其占葢与此合若子仪虽未及乎夫子之所论然其至公无我亦可谓当时之大人矣】集疏【问此一节本义言以道为体程传言合乎道饶氏曰程传合乎道之説已精而本义体道之説尤精谓大人非屑屑于合此合彼但合乎道则无往而不合以道为体则圣人浑是一个天葢天亦以道为体而已○新安胡氏曰天地日月四时鬼神者以形气言也而其所以为德明序吉凶者以道言也大人之与合亦合其道而已】亢之为言也知进而不知退知存而不知亡知得而不知防【所以动而有悔也】其唯圣人乎知进退存亡而不失其正者其唯圣人乎【知其理势如是而处之以道则不至于有悔矣固非计私以避害者也再言其唯圣人乎始若设问而卒自应之也此第六节复申第二第三第四节之意】集疏【诚斋杨氏曰其唯圣人乎必申言之者所以深赞圣人能知亢也犹孔子称贤哉囘也亦先后申言之○愚按王肃本上句其唯圣人乎作其唯愚人乎似亦可通然殊无优柔之意不当从之】
  </div>
  <div class="pagination">
   <a href="周易本义集成_page2.html">
    上一页
   </a>
   <a href="周易本义集成.html">
    1
   </a>
   <a href="周易本义集成_page2.html">
    2
   </a>
   <span class="current-page">
    3
   </span>
   <a href="周易本义集成_page4.html">
    4
   </a>
   <a href="周易本义集成_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
