<!DOCTYPE html>
<html>
<head>
    <meta charset="UTF-8">
    <title>仲氏易 - 第 19 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲氏易 - 第 19 页/共 20 页</h1>
    <div class="content">　　易与天地准故能弥纶天地【陆徳明本作下】之道仰以观于天文俯以察于地理是故知幽明之故原始反【郑氏虞氏李鼎祚本俱作及】终故知死生之説精气为物防魂为变是故知鬼神之情状
　　是何也则以易本乾坤而天地之道皆弥纶其中焉【弥满也説文云开弓也谓弓开则满也王肃云纶者纒裹也统之为包络之义故虞翻曰易在天下包络万物】故仰观俯察则乾坤成列而隂阳以分【幽明即隂阳】乃推其隂阳之初聚者曰原始【九家易曰隂阳交合物之始也】隂阳之既分者曰反终【九家易曰隂阳分离物之终也】原始则隂精阳气聚而为物【王弼曰精气絪緼聚而成物亦以聚言又朱汉上曰气聚为精精聚为物】反终则魂升魄降散而为变【防散即推移皆指卦言故京房易有防魂归魄之卦虽説与推易不同然其为卦则一也又郑康成以精气为七八防魂为九六七八木火之数九六金水之数木火用事则物生故曰精气为物金水用事则物变故曰防魂为变虽其理有之然与词义不合若后魏正光厯推四正卦术焦延夀用卦气值日皆术数别学与易无与矣】凡隂幽阳明始生终死鬼归神伸之説由推易以为彖象而玩辞玩占厯厯知之【物即方物举物而方在其中变即变化举变而化在其中】
　　与天地相似故不违知周乎万物而道【郑本作导】济天下故不过旁行而不流【京房本作留】乐天知命故不忧安土敦乎仁故能爱范围【马融王肃本作犯违犹裁成也】天地之化而不过曲成万物而不遗通乎昼夜之道而知故神无方而易无体
　　以此参天地周万物虽行权反正旁行侧见而未尝流失在天为乐天在地为安土是天地为我范围万物于以曲成通于寒暑运行昼夜往来之道而厯见其知者也然则方以类聚而分之则无方物以体分而易之则无体屈平曰圣人不凝滞于物而能与世推移无方无体虽物也何凝滞焉【前以分属物而此曰精气为物以聚言前以聚属方而此曰方无体反以分言此皆互言之以见变化处】
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜【郑氏本作尠】矣显诸仁藏【郑氏本作臧云善也】诸用鼔万物而不与圣人同忧盛徳大业至矣哉富有之谓大业日新之谓盛徳生生之谓易成【古蜀本作盛】象之谓干效【陆徳明本作爻蜀才本作効】法之谓坤极数知来之谓占通变之谓事隂阳不测之谓神
　　夫物与方即隂阳也隂阳即道也向所谓由易简以推知能而盛徳大业皆由此出者以为继道者善也乾元坤元皆善长也【干健坤顺皆隂阳之徳故可以善言】继善而成之者性也成已成物皆性生也【此性单指人言故可兼成已成物性成于善故孟子谓性善】然且得阳之性者曰仁得隂之性者曰知仁见则谓仁知见则谓知随其见于人者而称之彼百姓日用何尝非道特不知故道鲜耳【知字应上知幽明以下数知字】有如仁显乎外而用蔵乎内震动万物而不假圣人忧世之忧此正向所谓盛徳大业而各得其至者有如是也然则由盛大以见推易而属辞应占变化不测夫岂无所谓而云然者乎生生推易之法效法者呈其法也【韵防曰效呈也进也韩信愿效愚忠唐书持众美而效之】阳之变隂从坤始故推移转变其法首于坤见之而后推极其三百六十四爻之数以为彰往察来占卜之事吉凶变化皆本于易
　　夫易广矣大矣以言乎逺则不御以言乎迩则静而正以言乎天地之间则备矣夫干其静也専【陆绩本作虫】其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳
　　则何其广大也是乾坤之大生广生推迁不穷者即天地也即四时日月也即至徳也【大生广生即生生之谓易所谓推易之法】
　　子曰易其至矣乎【吴澄本以此句割系至徳下删子曰二字】夫易圣人所以崇徳而广业也知崇礼【蜀才本作体】卑【或作俾】崇效天卑法地天地设位而易行乎其中矣成性存存道义之门是故盛徳大业断自乾坤成列始【成性即成之者性性善在中此隂阳道义之门户也】
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻【易学四同以此五十六字与后重出删去】
　　然后以六十四卦三百八十四画之赜且动者为彖为爻【彖者言乎象者也故象即彖也羲为爻画文为爻辞】就物之形象【物即隂阳説见前以各有所宜曰物宜形容即形象所云成形成象也】推移【防通】立法【典礼即法也立法説见前】而于焉属辞所谓类聚羣分而吉凶明者既明之可断之也此系辞也此又致意也
　　言天下之至而不可恶【荀爽本作亚云次也】也言天下之至动【郑氏虞氏本俱作颐郑云当作动虞氏云动旧误作赜九家易作】而不可乱也拟之而后言议【诸家及郑氏本俱作仪】之而后动拟议以成其变化【易学四同移此三十五字置后极天下之赜者上不通】
　　繋辞者言也乃其所言有善【继之者善】无恶【郑康成注作乌落反】则不可恶静正不御【见前】则不可乱拟议推移而变化成焉所谓刚柔相推以生变化者既生之当成之也此推易也此又致意也
　　鸣鹤在隂其子和之我有好爵吾与尔靡【古一作縻京房作劘】之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎
　　此下七节本文言传文而脱误于此者【吴澄本竟删此七节】
　　同人先号咷而后笑子曰君子之道或出或处或黙或语二人同心其利断金同心之言其臭如兰【汉晋诸家易皆以诸所賛属互卦言如中孚互艮震震为言行又艮为门故曰枢震为动故曰机此则同人互干巽干为金巽为利又巽为草木为臭后谦与节皆有互震故有徳言礼言及言语为阶语按之良是　后汉郎顗疏奏臣愿陛下发扬干刚援引贤能勤求机衡之寄以获断金之利此以二人指君臣言与文言断节取义正同汉人易传与韩婴诗皆仿此体】
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎【一作顺】斯术也以往其无所失矣
　　劳谦君子有终吉子曰劳而不伐有功而不徳【郑氏本作置云当作志】厚之至也语以其功下人者也徳言盛礼言恭谦也者致恭以存其位者也
　　亢龙有悔子曰贵而无位髙而无民贤人在下位而无辅是以动而有悔也
　　此见乾卦文言传
　　不出户庭无咎子曰乱之所生也则言语以为阶【姚信本作机】君不密则失臣臣不密则失身几事不密则害成是以君子慎宻而不出也
　　虞仲翔以节本泰卦故坤为乱互震为言语乾坤为君臣此亦推易法
　　子曰作易者其知盗乎易曰负且乗致寇【古本作戎宋衷谓戎误】至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢蔵诲【虞氏本作悔云坎心为悔】盗冶【郑氏及诸家本作野太平广记作蛊】容诲淫易曰负且乗致寇至盗之招也



　　仲氏易卷二十七
　　钦定四库全书
　　仲氏易卷二十八
　　翰林院检讨毛竒龄撰
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂【京房本作卦谓再扐而后布卦　按班固律厯志卫元嵩元包运蓍篇引后文天一地二天三地四二十字与天数五一段相接此引经偶参错处程传朱本义遂将天一地二二十字与天数五至行鬼神也一段合并之且移之大衍之数之上则以后儒之説改圣经矣至季本作易学四同又将后易曰知变化之道者二句共十五字连天一天五二段总加之大衍之数之上嗟乎圣经之遭戹如此】天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　夫如是可以占矣于是倡揲筮之法曰大衍洪范曰卜五占用二衍忒衍者推演也大衍者所以推演揲筮之法而得其大焉者也【大衍指筮言旧指天地之数谬矣盖以天地之数为大衍非大衍即天地数也】其数五十即下文天地之数五十五也只言五十者蓍数五十【凡蓍五十茎】且亦以天地生成之数止五十也【生数止五成数止十故称五十　郑康成谓五行气并故减五不可解】其用四十有九者谓用之为大衍则只四十九【揲蓍用四十九其法先取五十蓍舍去其一】盖蓍圆卦方【见后文】蓍数竒卦数偶故分天地五十五数而以四十九数为衍蓍之数六为卦数【卦六爻也李鼎祚云大衍五十用四十九而以却一并余五备六爻之位】蓍圆象天卦方象地且五十全数必不可以作七八九六大衍之用【谓推之不合】故必减也乃以四十九蓍两分之左右以象两仪【将蓍分左右两处不言太极者崔憬以舍一蓍为太极或以四十九数合而未分时为太极】又挂起一蓍【挂悬也分蓍为两任取两中一蓍挂之与两分之蓍配而为三孔颖达曰挂之左手最小指之间】以象三才于是以四数数蓍而连拨之【连拨为揲】象春夏秋冬之四时【一蓍为一时四者以四数也】夫向之挂一者竒也谓零也今之所揲之余者扐也谓勒之指间也向已挂奇于指间而今又四揲左右之蓍而仍归于此是归奇于扐也【虞氏以扐为次小指间宋儒以为三指之两间何氏订诂谓别置案间皆与本文不合】此象闰也闰者余也【厯法每嵗三百五十四日余十二日积之三嵗而加一月曰闰】以四揲之余而归于此四揲象四时时余为闰则此亦闰也而乃取竒扐所合而并数之而竒偶之数见焉【统左右所余合之挂一或五或九五为竒九为偶以五只一四九有两四也】此一变也然而卦不一变蓍不一揲当有再数其余者即再扐也四时更五嵗而得再闰【前三嵗一闰尚余六日以加一月止三十曰而三嵗所余有三十六日也故两嵗二十六日合前六日又加一月再闰】兹之蓍筮者合两分一挂二揲【宋儒以二扐为二节则无两分矣扐即揲中事耳】为五节可当五嵗而亦得再闰是再变也再变虽亦有竒偶而尚未成爻则再扐者其次而既扐而后又复挂一为三次而三变以成【再变只言扐三变只言挂此互文也总是二变三变并如初法　或谓初挂后二变不挂非是】三变成而一爻定焉【合三变所余观之如三次皆竒则为老阳三次皆偶则为老隂老则当变矣如二次竒一次偶为少隂二次偶一次竒为少阳此即一阳为男一隂为女之例一爻成止得一画一画三变故六画十八变　按隂阳老少之説起于占筮家以占筮有动变故不得不用其法考崔憬立説谓説卦云幽賛于神明而生蓍参天两地而倚数明揲蓍当倚数也乃其云参天则谓阳数从三始顺数而至五七九不取于一也其云两地谓隂数二起逆数而至十八六不取于四也乃以其数配八卦则艮为少阳数三坎为中阳数五震为长阳数七干为老阳数九兑为少隂数二离为中隂数十巽为长隂数八坤为老隂数六合上八卦所配数计之刚有五十故曰大衍之数五十也不取天数一地数四者八卦之外大衍所不管也蓍取四十有九者法长阳七七之数也卦取六十四者法长隂八八之数也所谓蓍圎而神象天卦方而智象地也其説颇悉但天一地四大衍不管李鼎祚尝非之况少隂少阳只及七八而不及五十则漏义不止一四矣要之老少之説占筮家有之后人附防多失本意耳】乃若所云数五十者非他即天地生成之原数也【五为天地生数十为天地成数合称五十此夫子自解与崔憬诸説不同】夫天数地数分布五位【虞氏易曰天数五谓一三五七九地数五谓二四六八十五位五行之位也】而隂阳各合【五位相得而各有合有二説一曰甲干乙坤合木丙艮丁兑合火戊坎已离合土庚震辛巽合金天壬地癸合水一曰一六合水二七合火三八合木四九合金五十合土】由二五分之以合为五十有五【一三五七九为二十五二四六八十为三十合之五十有五】而统名五十即凡鬼神变化皆在于是而况区区大衍乎哉
　　按郑康成注大衍之数其于五位相得而各有合最为明晰如云天一生水于北地二生火于南天三生木于东地四生金于西天五生土于中此五生数也然而阳无耦隂无配未得相成也于是地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并而后五位以成盖天地之数有五即五行之数【此天地数五即天一地二天三地四节意而稍异其説者】一水天数合地六为一匹二火地数合天七为二耦三木天数合地八为三匹四金地数合天九为四耦五土天数合地十为五匹故二五隂阳各有合焉【五匹故二五各有合】此本注天地五十五数而用之为大衍之数之説乃准其数目核其次第析其方位详其分并俨然一二三四金木水火中边奇偶四正四维灼灼在目虽汉晋唐儒凡説易者从无绘圗之事【易圗绘起于宋】而俨然有一圗存于目中因之华山道士陈抟者窃之为圗且隠其所来不曰大衍之数圗而曰河圗以为隂与大衍之数合使人可信乃以圗注衍数者反曰衍数合圗并取干凿度【易纬书名】太乙下九宫法【出干凿度下篇】见之后汉书张衡传中者【张衡奏疏注中载其法】窃名之曰洛书而于是经学乃大晦焉夫大衍之数虽亦易学所固有即太乙下九宫法亦衍数之最有据者然总非圗书盖太乙九宫显然为汉儒所遵然并无名洛书者故张衡疏中盛称律厯卦候九宫风角而疏末又另举河洛六艺篇名并不溷及可騐也如此注为康成所撰凡汉晋唐儒皆宗之【如虞翻荀爽王弼李鼎祚诸易俱本此説】然并不曰此河圗之数况康成于下文河出圗洛出书注又别云春秋纬云河以通干出天苞洛以流坤吐地符河龙圗发洛龟书感河圗有九篇洛书有六篇此数语并见之汉书及列史志中是大衍之数本康成所注而康成自云此非河圗河圗有九篇则他人不得搀一语矣况自抟授圗后其徒刘氏与邵氏各相抵牾【考宋史诸书抟授圗李溉溉授许坚坚授范谔昌谔昌授刘牧又授先天古易于种放放穆修修李挺周敦颐挺邵雍敦颐程颢程颐】刘以五十五数为洛书【今之河圗也】四十五数为河圗【今之洛书也】而邵氏反之其时学者无所适从而胡瑗门人阮逸者乃僞造闗朗易传袒邵辟刘于是南宋儒者多是邵説然终涉疑义乃又假为蜀山隠者所授作龙马旋毛文【其説始于郑樵通志而成于蔡元定今其説盛行矣】袭司马君实潜虚画数□□甲文【即洪范皇极】改易星防思镘饰其隟而不知紪漏益甚盖河圗久亡自尚书周康王时有天球河圗在东序语【河圗有九篇故书与赤刀大训相对】而其后遂不可考故汉世纬书妄倚河圗立説者凡百十家列史志中多载之【如河圗着命河圗玉版河圗稽命曜河圗括地象类】皆无所稽騐而孔安国曰河圗即八卦此亦厌世之纷纷故直捷指之而不知其説之又有碍也【据圣人则之则非八卦可知耳】若大衍之数原配八卦故其后卦数悉从此起如坎为一数则以説卦云坎北方卦而天一生水于北正与相合离为二数以説卦云离南方卦而地二生火于南正与相合推之乾坤震兑皆然故数有一定坎一离二震三兑四干六巽七艮八坤九此本之夫子之书万不可易而作僞洛书者窃太乙下九宫法而不得其説误以坎北离南方位当之而不知九宫方位又自不同九宫明云太乙行八卦【先有卦后有法则非洛书又可知】从坎北始坎数一故履一也乃自北而南则下于坤宫以坤数九故戴九九非南离数也又自南而东下于震宫震三故左三乃自东而西则又下于巽宫惟巽七故右七焉不然七岂西数哉于是其法曰每四乃还遂还而憇于中央中央者太乙宫也以中央无卦也乃又自此从西北始而下于干宫干数六则六为右足又从西北而东南下于兑宫兑数四则四为左肩此与巽为互易者也又从东南而东北下艮宫焉艮八则左足八又从东北而西南下离宫焉离二则右肩二此又与坤为互易者也乃于是不返中央而竟上游于紫庭有五数无十数焉所谓九宫缺十数者如此是其窃九宫为洛书者予已详辨之兹不再赘而即其位数较之太乙行八卦以卦定数不以方定卦故方位干坎艮震一如説卦而巽离坤兑则又从干逆推不从震顺转半离半合而宋儒只从抟受并不识原文只晓离南坎北方位而不知太乙之行八卦南坤西巽东南兑而西南离四位不同故坤九离二巽七兑四位与数殊而宋儒仍以本位当异数致北宋到今六七百年间以坤数为二离数为九巽数为四兑数为七颠倒悖谬而茫然不之知也故河圗之谬诸不待辨即其所绘圗又有舛者夫康成之演此数以配卦言也其云六与一并七与二并者非叠复而溷为一也并者并也言相肩并也犹隂阳并合而仍然分也几见隂画阳画合并列之而溷然叠复作一画者説卦有四正四维而大衍之数因之则坎离震兑四正也干巽艮坤四维也其曰并者以一维聨一正而干坎西北艮震北东巽离东南坤兑南西相聨并列今抟所授圗一与六复二与七复三与八复四与□□有正无维有生无成有合数无分数有四卦而无八卦其为无理莫大于是而陈氏误传刘邵误受以致四十五数有正有维五十五数无正无维其中或圗或书或圎或方起水火之争成戈矛之势虽以邵氏之能犹然有圗圎书方之説轇固胸中而不知所受之差之又如是也且説卦夫子书也以夫子明云干者西北之卦巽者东南之卦故干数之六巽数之七于是乎取而今一并之南北则所云干为西北巽为东南者谓何且安知坎不为六离不为七而一六二七分属如此此皆周章之甚者而误袭其説而误之又误何与详见予河圗洛书原舛编
　　干之防【亦作防】二百一十有六坤之防百四十有四凡三百有六十当期之日二篇之防万有一千五百二十当万物之数也是故四营而成易十有八变而成卦八卦而小成引而伸之【又作信与伸同】触类而长之天下之能事毕矣显道神徳行是故可与酬酢可与祐【荀爽本作侑】神矣故即以大衍究言之阳数九而乗之以揲四之数四九三十六此阳爻之防也干有六阳则当有二百一十六防【荀爽曰三六一百八十又六六三十六合得二百一十六　唐一行谓揲蓍得干则于四十九防中已得二十五防所賸者刚三十六防　防者蓍之茎数曲礼所云防为筮是也】隂数六而乗之以揲四之数四六二十四此隂爻之防也坤有六隂则当有一百四十四防【荀爽曰二六一百二十又四六二十四合一百四十四　唐一行谓揲蓍得坤则于四十九防中已得二十五防所賸者刚二十四防】则只此大衍五十而合乾坤所得之防【二百十六一百四十四合得三百六十】可以当三百六十日一期之数【以十二月实计当有此数今缺者以朔虚则月不足也】合上下二经六十四卦三百八十四爻隂阳相半所得万有一千五百二十之防【阳爻一百九十二每爻三十六得六千九百一十二防隂爻一百九十二每爻二十四得四千六百八防合之为一万一千五百二十】可以当万物之数【仲氏尝曰礼羽毛鳞介祼虫各三百六十则万物应天时之数天官微星万有一千五百二十则天象已先兆万物之数　万物以盈数言】而皆于四揲求之是四营【求也】而易仪已成十八变【三六十八变】而内卦又成以内卦【即八卦】之小成而引伸推类以及于重卦之大成所以显其道神其徳行而与神明相酬酢者即一大衍而天下之能事已尽于是也
　　子曰【虞翻曰诸儒皆以子曰为章首而荀马又从之甚非　至吴澄遂去子曰字移置前神矣下】知变化之道者其知神之所【举正作不字】为乎易有圣人之道四焉以言者尚其辞以【一本无以字下二句同】动者尚其变以制器者尚其象以卜筮者尚其占是以君子将有为也将有行也问焉而以言其受命也如向【虞翻本作响云震为响与巽命同声相应故如响】无有逺近幽深遂知来物非天下之至精其孰能与于此参伍以变错综其数通其变遂成天地【一本作下】之文【虞翻陆绩本作爻】极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研【蜀才本作揅】几【郑氏本作机】也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也以言尚辞者系辞也【虞氏曰圣人之情见于繋辞】以动尚变者推易也【陆绩曰变为爻之变化正指移易】以制器尚象者包牺神农黄帝尧舜各有其事如后所云也【荀爽曰即结绳为网罟类】而总见之于卜筮之尚占然则卜筮可少哉问即筮也命者告也神告之而我受之谓之受命如冠礼筮日宰自右賛命是也如向者谓相向犹言如对面也物即隂阳之物谓来事也三人相杂曰参五人相杂曰伍史记引周书曰必参而伍之注三卿五大夫欲更议是也错杂也综者三苍训云理经也谓丝缕制经可开合也筮法以三揲而得一爻五闰而再扐即参伍也【虞翻曰五闰再扐以成一爻】取扐之余数而合计之乗除往复即错综也【虞翻曰参天两地以倚数】夫物相杂而成文揲三变而成爻此参伍以变也【刚柔相错故曰文】通三极之数以定天下吉凶之象此错综其数也【六爻成则三极见故曰极其数】韩康伯曰非忘象者无以制象非遗数者无以极数至精者无筹防而不可乱至变者体一而无不周至神者寂然而无不应斯盖功用之母象数所由立故曰非至精至变至神则不能与于此也夫易之为易其防极深【荀爽曰伏羲画卦穷极幽深】其辞极变【荀爽曰文王繋辞研尽几微】极深故通志极变故成务而统以一神该之故圣人道四而一在占概谓此也
　　天一地二天三地四天五地六天七地八天九地十据前汉律厯志及卫元嵩元包运蓍篇引此下与天数五地数五一段相接则此应在大衍之数至再扐而后挂之下而脱误于此者故李鼎祚亦云此大衍之数五十有五蓍龟所从生者程朱遂移至大衍之数之上则误耳若虞仲翔注下文易何为句曰问易何爲取天地之数也则谓先列此数而后发其义以阐大衍五十所以取数于天地之故并未言脱简于此故陆绩注开物成务句亦曰触长爻册至于万一千五百二十当万物之数则就文观义亦似可通者汉晋唐儒力卫圣经必不敢移易一字而宋人必毛举而曲辟之何也
　　子曰夫易何为者也夫易【一本无夫易二字】开物【王肃本作阖物】成务冒天下之道如斯而已者也是故圣人以通天下之志以定天下之业以断天下之疑是故蓍之徳圆而神卦之徳方以知六爻之义易以贡【京房陆绩虞翻本作工荀爽本作功】圣人以此洗心退蔵于密吉凶与民同患神以知来知以蔵【刘瓛本作臧】往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此斋戒以神明其徳夫
　　夫圣道有四占虽一道而上兴鬼神下开事物通民志以定大业莫切于此故如此而已无他矣盖占筮之法莫备推易观春秋史氏尚能理防故夫子三致意而惜乎后世之昧其法也蓍圆者蓍以七为数七七四十九象阳之竒竒则圆也卦方者卦以八为数八八六十四象隂之偶偶则方也如圆则径一围三而数竒方则径一围四而数偶理有然也六爻者变易而贡之贡即告也【见韩康説】然而无思无为何思何虑固已退蔵于密矣而出其吉凶与民同其忧患而蓍神知来卦知蔵往往来既未无不蕴彻既作占筮之法以兴神物而临筮则又洗心而斋戒之是聪明睿知神武而不用刑杀者也夫趋吉避凶各知忧患又安所罹刑杀哉【或曰郑王肃干寳本俱所戒反则作等杀解不同】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　盖本于乾坤而极于民用【器与道对隂阳为道事物为器前已有通象器神等字而此重释其所谓耳】
　　是故易有太极是生两仪两仪生四象四象生八卦八卦定吉凶吉凶生大业
　　此为揲筮三致意也夫只一揲筮而本乾坤而全民用至于如是是故未揲之先合五十之数聚而不分有大中之道焉説文极中也屋极谓之中言不分于一隅也崔憬云舍一蓍为太极是也而于是分之为二以象两则是太极生两仪也李氏易解云只四十九数而未分为太极分之为隂阳是也而于是揲之以四以象四时则是两仪生四象也虞翻谓四象即四时是也而于是一扐再扐再变三变而八卦成焉则是四象生八卦也荀爽云四时通变为八卦之所由始是也夫如是而所生止八卦已哉吉凶定则大业即于是生而况其他矣所谓生生之谓易如是矣其不及挂一象三归余象闰者略言之也犹后文只言象四时也旧以太极两仪泛指天地则于易有太极易有四象两易有不合一谓是伏羲画卦时则画卦是作卦【本辞作作八卦】不是生卦繋词凡言生如生变化生吉凶生情僞生利害皆是筮卦非画卦也二伏羲画卦是由干而坤而八纯而因重以至六十四此夫子本辞自言之并无由一而二而三而四之法三【见后】太极只中而不分之义而为圗为説聚讼不决此必不可为训者四【见后】四象从来无解五【见后】且后文明云易有四象所以示也与下所以示所以断同若指画卦言则隂阳老少但画时取资之象谓可以示世告世断吉凶乎六予初释此节凡两换稿已略有成説忽儿子逺宗【字姬潢】从南昌舟中寄书谓终狃习见恐是申言揲筮之意反覆举似予幡然从之然此亦秘防不谓其遽见到此
　　汉儒多以四象为四时然不解揲筮则四时安能生八卦今洞然矣若康成以木火金水为四象虞翻以男女长少为四象侯果以神物变化垂象圗书为四象总是不合至赵宋専龙陈先天圗谓老阳少阳老隂少隂为四象而世其遵之考隂阳老少仍是揲蓍所用与画卦不同惟卦有动静爻有贞变老动少静老变少不变故立此数今画圗者先以两仪为一重【一阳一隂】则是而画始非一画也若又加一虚中夹画于两仪之前以为太极则又别一画非画卦也且庖牺未尝有此画也乃以两阳两隂作四象而以为二重夫老之与少并从已成之卦所推故干为老阳非老阳而后干也当庖牺作干画时虽有二画然尚未知所成为何等而乃先曰此当为纯阳之卦此画为老阳有是理乎此説之必不可通者也乃作三重画而并以干兑离震巽坎艮坤一齐出之为八卦是一画之后不必成干已先作兑离诸卦之画及成干之后又不必继坤而反以六子之卦成之坤前将夫子大传所云成象乎干效法乎坤与夫乾坤成列因而重之一索再索得男得女诸语显然抵牾是敢于悖圣而以此解经真卤莽之甚者也故先天之学创自魏伯阳而道家传之予有八误辩见之卷首兹不更述特是九六七八数复不伦据崔憬立説谓三天两地阳数从三起隂数从二起乃自三而五而七而九顺数之则九为老阳为干七为长阳为震五为中阳为坎三为少阳为艮自二而十而八而六逆数之则六为老隂为坤八为长隂为巽十为中隂为离二为少隂为兑而其后揲筮法出则计四十九防中揲四所余但有九六七八而并无一四三五十二之数于是只以七为少阳八为少隂而复以三四立法在纯阳则三三成九在纯隂则二三成六两隂一阳则三为一阳四为两隂而成七两阳一隂则六为两阳二为一隂而成八其所为老少者数有如此今既名老少而其为数则干一兑二离三震四巽五坎六艮七坤八是既非大衍又非参两又非扐三揲四而公然以此当老少之数是妄也又陈抟授太极圗并圗説于种放放授穆修修授周敦頥者其圗本魏伯阳参同契中坎离匡廓三五至精两圗而隋唐间道士合两为一名为上方大洞真元妙经品圗而唐宗有御制序冠于其端今所传一圈一三轮一五行而又足以一小圈两大圈者是也其圗説不知何人作意亦旧有之观开句无极二字即参同契三寳章往来洞无极与宗序中寳号所称真元圣主上方开化无极而龙而用之可验也至若匡廓三五原圗真元圗并绍兴间朱内翰子发所进圗其纰缪无理厯有考据详见予太极圗説遗议
　　是故法象莫大乎天地变通莫大乎四时县象着明莫大乎日月崇髙莫大乎富贵备物致用立【荀悦汉纪立下有象字】成器以为天下利莫大乎圣人探赜【九家易作册】索隠钩深致逺以定天下之吉凶成天下之亹亹者莫大【陆徳明本作善】乎蓍龟
　　以故法象变化各有小大即知崇礼卑不过位分之间犹且以富有之业贵贱之等辨其重轻而况制器之尚象卜筮之尚占者乎【释诂曰亹亹勉也侯果曰吉凶未兆之事物皆勉勉然愿知之】
　　是故天生神物圣人则之天地变化圣人效之天垂象见吉凶圣人象之河出圗洛【王肃本作雒】出书圣人则之易有四象所以示也繋辞焉所以告也定之以吉凶所以断也
　　是以天生蓍龟【即神物】加之以法象变化无不可法而可则又况洪荒甫辟神物初开河出马圗山出器车其可则有不止于蓍龟者是其析乾坤而为四象所以示吉凶之意而于是繋辞以告之凡以为断也所谓繋辞焉以断吉凶也所以占也【据竹书纪年马圗出河帝王世纪河出龙圗洛出龟书而班固前汉志曰河圗有九篇洛书有六篇与郑氏易注同相传龙马出河负圗九册神龟出洛负书六册盖中古用竹板漆字上古未知何物若后儒俞琰以尚书有天球河圗共列东序谓即球石之类非也河圗与大训对即书册也但孔安国刘歆班固王诸儒俱以洛书为禹治河时所出则夫子引以为作易所则反无理矣考禹治河所得名为洪范九畴不名洛书观书云天乃锡禹洪范九畴并不及洛书可验也若云天所锡者洛书禹因而衍之始名洪范九畴则书又云天不畀鲧洪范九畴是以禹所更定之名而天反豫窃之也可乎余见前大衍之数下】
　　易曰自天祐之吉无不利子曰祐者助也天之所助者顺也人之所助者信也履信思乎顺又【郑氏本作有】以尚贤也是以自天祐之吉无不利也
　　此亦文言之脱于此者大有以夬之上六移为五六而与上以九是尚贤也顺者五顺上也信者五孚也
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪繋辞焉以尽其言变而通之以尽利鼓之舞之以尽神
　　则繋辞要矣然而繋辞者书也书亦有不尽言者繋辞而为书即言也言亦有不尽意者夫不尽则意不可见而易不尔也夫易未尝不尽言不尽意也以立言尽意而凡卦爻之为情为僞无不尽也以繋辞尽其言而凡通之以利用占卜之以行鬼神无不尽也【苟爽曰鼔动也舞行也以三百八十四爻动行相反其卦以尽易之神】
　　乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而错【一本作措】之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼繋辞焉以断其吉凶是故谓之爻极天下之赜者存乎卦鼔天下之动者存乎辞化而裁【一本作财】之存乎变推而行之存乎通神而明之存乎其人黙而成之不言而信存乎徳行
　　而特其所为意言不尽中有蕴奥者则蔵于易之为乾坤【虞氏曰緼蔵也侯果曰渊奥也】自乾坤成列而聚卦生焉向非成列则无以考其推移之迹而凡一隂一阳之谓道亦以为止此已矣【息止也】惟夫隂阳道也而聚之为形形上为道形下为器器即物也所谓物以羣分者也而于焉推之分之化裁为变推行为通夫变化而推行之非推易乎变化推行非即所云刚柔相推而变化见乎而况通于鬼神见于事业乎吾前已言之矣惟恐世之不得其言而又不能以明言一篇之中三致意焉吾前所云见赜见动因物成象立推法以作繋辞非不言也故曰繋辞焉而吉凶生也前所云言天下之赜言天下之动拟议之以成变化非不言也故曰刚柔相推而变化见也特其意则终不可见存乎黙成耳【徳行谓有得于言而能见诸行者旧不得其解以圣人有以见天下之赜一段重见不合妄为改移乌知圣言之神妙如此】















　　仲氏易卷二十八
<经部,易类,仲氏易>
　　钦定四库全书
　　仲氏易卷二十九
　　翰林院检讨毛竒龄撰
　　繋辞下传
　　八卦成列象在其中矣因而重之爻在其中矣刚柔相推变在其中矣繋辞焉而命【孟喜本作明】之动在其中矣吉凶悔吝者生乎动者也刚柔者立本者也变通者趣时者也吉凶者贞胜【姚信本作称】者也天地之道贞观者也日月之道贞明者也天下之动贞夫一者也夫干确【説文作寉】然示人易矣夫坤隤【孟喜本作退董陆姚本俱作安】然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　此皆就上传而复賛之其分上下以是也八卦成列则不止乾坤定也而彖象生焉【彖者言乎象者也】因而重之【谓因纯卦而加重卦于其上如纯干重干为干纯干重坤为泰类宋儒以陈氏先天圗为画卦因重次第大谬详见卷首及四象生八卦下若重卦亦自伏义始汉晋説易俱然惟郑康成淳于俊属之大禹司马迁扬雄皇甫谧属之文王则皆不可据观中因而字则正指伏羲他可不辨耳】不止画卦有卑髙也【纯卦用画重卦不用画】而爻象在其中焉【有重卦始有六爻】于是推移之以见变化向所谓刚柔相推而变化生者此是也此推易也于是以推易为繋辞而吉凶悔吝动于中向所谓设卦观象繋辞焉以明吉凶者此是也此繋辞也然则吉凶悔吝皆生乎系辞之动而刚柔相推为之本焉其以推易为变通而占以趣吉以繋辞为吉凶悔吝而占以正乎其胜【贞胜即贞吉言正乎吉也韩康伯云贞者正也】是即所谓观天观地日月着明与夫见天下之动而归本于一隂一阳者而皆有以贞之是乾坤一易简而天下之理得有如是者【干刚故确然坤卑故隤然】占之爻象不过其法是者耳动乎内见乎外者耳焉能与推易之变圣人之繋辞争功业较情僞哉
　　天地之大徳曰生圣人之大寳【孟喜本作保】曰位何以守位曰仁【陆徳明释文作人宋作伪古本从之致朱氏本义以后多改人字误甚】何以聚人曰财理财正辞禁民为非曰义【吴澄疑天地之大徳至此与上文不相属而龙氏仁夫则曰此五句恐是他经误入者季本作四同遂以后将叛者三十七字移置此下另作一章何无忌惮至此】古者包【一作庖】牺【一本作羲孟喜京房本作戏】氏之王天下也仰则观象于天俯则观法于地观鸟兽之文与地【王昭素谓与地之间多有天字按司马贞史记补引此亦无天字】之宜近取诸身逺取诸物于是始作八卦以通神明之徳以类万物之情作结绳而为罟以佃【一作田】以渔【一作鱼】盖取诸离包牺氏没神农氏作斲木为耜揉木为耒【陆徳明云一本揉木为之耒耨非】耒耨之利以教天下盖取诸益日中为市致天下之民聚天下之货交易而退各得其所盖取诸噬嗑神农氏没黄帝尧舜氏作通其变使民不倦神而化之使民宜之易穷则变变则通【一本无此三字】通则久是以自天祐【一作佑】之吉无不利黄帝尧舜垂衣裳而天下治盖取诸乾坤刳【陆徳明本作桍】木为舟剡【陆本作掞】木为楫【郑本李氏本作檝下同】舟楫之利以济不通致逺以利天下【一本无致逺六字】盖取诸涣服【説文作犕】牛乘马引重致逺以利天下【一本无以利四字】盖取诸随重门击柝【説文作】以待暴【郑本作】客盖取诸豫断木为杵掘地为臼臼杵之利万民以济盖取诸小过木为弧剡木为矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬
　　第揲筮之法则既已详言之矣乃即以制器而尚象者观之不曰干大生坤广生乎此大徳也不曰贵贱以位列贵贱者存乎位乎此大寳也乃王天下者以显仁守位以富有聚人以道义之门理财正辞禁民为非则制器要焉而要皆本于庖牺之作易然则制器之取象于易匪一端也即罟犹然也佃畋同离有两目而中爻以巽绳牵之如罟然耜者犁之入土者也耒即耜柄以曲木为之益上巽下震中为艮坤巽木入坤土而前动以艮手后动以震足是耕象也益初爻以农事为辞此是也古有三市朝与夕与日中而日中为盛故言市者多该之噬嗑上离下震即日中之动也翟曰市井交易为饮食之道故以为义【合沙郑氏曰十三卦始离次益次噬嗑所取者食货而已洪范三八政一食二货】黄帝尧舜并称者孔颖达曰略举五帝之终始而少皥颛顼帝喾皆在其间焉徐仲山曰后世圣人概指五帝言是也盖典礼文物至五帝始备故孔子曰后世虽有作者虞舜为弗可及矣当时垂作防之衣絺绣之裳而天下治单指虞舜并不及黄尧可验通变以制作言然皆本之易故仍以易之通变实之干为衣坤为裳【见九家易】刳木使空剡木使鋭涣上巽下坎以木乘水行舟之象故彖曰利涉大川曰乘木有功以此水有舟楫陆有牛马可以行天下矣随兑上震下兑蔵坤牛震行干马【以兑为坤之终震为干之始也】而艮手震足俱随之【互艮】随与豫虽尚象而义亦具焉盖牛马可相随击柝宜豫戒此卦义卦象可并观者九家易曰豫上震下坤中有互艮而从外视震复为倒艮两艮对合则重门之象也郑康成又曰艮为门震日所出亦为门故重门若击柝则震木而艮手持之三五为坎坎为盗即暴客也待暴客与威天下则皆有禁民为非之意杵臼与小过无象而虞氏谓艮下震上下止而上动为杵臼之义然震仰盂似臼故震象尝称缶而艮为倒震亦臼也若通象作臼则中二阳其杵耳张于木则为弧剡木鋭头则为矢睽上离下兑而又互坎离坎为弧离为矢至其义则亦以睽违而取威伏焉栋屋脊檩也宇櫩也考工记栋尊而宇卑则吐水疾而霤逺是也大壮上震下干风雨动于上而栋宇承之如干之健此亦无象而取义者古葬以薪裹尸如衣然不封土为坟不植木为识居丧之期无日月之数后始易之以中棺外椁或曰礼有虞氏瓦棺夏后氏堲周殷人棺椁则有虞夏后皆用陶埴而殷始用木谓之棺椁以棺椁非有虞以前事殊不知用瓦用木帝王或殊若其名棺椁则黄虞早有之观其瓦棺亦名棺可验也若其取象大过者虞仲翔谓巽为木为入处兑为口干为人木而有口干人入处棺椁之象若康成云初六在巽体巽为木上六位在己巳当巽位【东南已位】巽又为木两木在外以夹四阳有似棺椁俱为近理结绳而治者相事大小结绳以为约事大大其绳事小小其绳各执一端以相考信【见史记与郑氏九家易説蔡虚斋谓另有记号何据】后易以书契则以刀笔画木简为文字之书凡言有不能记并书识之刻木为一二三四之画而中分其半予者执左取者执右以为合约之契其取象夬者以义言则夬者决也可决事也以象言则兑为口干为言而用干兑之金以刻木其五爻比列有似乎契画然者
　　是故易者象也象也者像【孟京虞董姚本俱作象】也彖者材也爻也者效天下之动者也是故吉凶生而悔吝着也是故易之尚象不止制器为然也材者材度一卦之义也【杨慎云彖者茅犀之名以犀能知几故云苏氏传云爻者折俎也六爻排连有折俎象】
　　阳卦多隂隂卦多阳其故何也阳卦竒隂卦耦其徳行何也阳一君而二民君子之道也隂二君而一民小人之道也
　　此后杂论卦爻而总归之推易属辞之意【崔憬曰阳卦多隂谓震坎艮一阳而二隂也隂卦多阳谓巽离兑一隂而二阳也虞翻曰阳卦一阳故竒隂卦二隂故耦也王氏易是曰徳行谓卦爻之有义理者故以一君二民与二君一民较观之阳为君隂为民若仲长统传引此作一君二臣二君一臣注阳为君隂为臣】
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信【韦昭云古伸字】也屈信相感而利生焉尺蠖之屈以求信也龙蛇【陆徳明本作蛇李氏易解同】之蛰以存身也精义入神以致用也利用安身以崇徳也过此以往未之或知也穷神知化徳之盛也此下十一节亦文言之脱于此者【吴澄本竟删之矣李氏易解曰蠖屈行虫郭璞曰蝍也　仲氏曰此亦推易法也又曰此言无所用憧憧也】
　　易曰困于石据于蒺藜【一作黎】入于其宫不见其妻凶子曰非所困而困焉名必辱非所据而据焉身必危既辱且危死期【陆徳明本作其】将至妻其可得见邪
　　虞仲翔以咸三之二为阳名之辱亦推易法
　　易曰公用射隼于髙墉之上获之无不利子曰隼者禽也弓矢者器也射之者人也君子蔵器于身待时而动何不利之有动而不括是以出而有获语成器而动者也
　　括者矢受处书曰往省括于度则释是也动而不括谓虽动而不筑矢于以明蔵器于身待时而动意从来误解语言也
　　子曰小人不耻不仁不畏不义不见利不劝【举正作动误劝与惩对待文也】不威不惩小惩而大诫此小人之福也易曰屦校灭趾无咎此之谓也
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡繋于苞桑子曰徳薄而位尊知小而谋大力小而任重鲜【陆徳明本作尠】不及矣易曰鼎折足覆公餗其形渥凶言不胜其任也子曰知几其神乎君子上交不谄下交不凟其知几乎几者动之微吉【汉书引此有凶字】之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望此皆断节取义者与本卦辞义不必同
　　子曰顔氏之子其殆庶几乎有不善未尝不知知之未尝复行也易曰不逺复无只悔元吉
　　天地絪緼【一本作氤氲説文作壹防李氏易解緼作纭】万物化醇男女搆【郑氏本作觏云合也】精万物化生易曰三人行则损一人一人行则得其友言致一也
　　一则得三则疑所以取象于偶也
　　子曰君子安其身而后动易其心而后语定其交而后求君子修此三者故全也危以动则民不与【举正作辅】也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　子曰乾坤其易之门【一本又有户字】邪干阳物也坤隂物也隂阳合徳而刚柔有体以体天地之撰以通神明之徳其称名也杂而不越【説文作】于稽其类其衰世之意邪夫易彰往而察来而微显阐幽【朱氏本义云当作显微而阐幽此臆度之説】开而当【何氏订诂以此句】名【李氏易解以此断节】辨物正【订诂以此句】言断辞则备矣其称名也小其取类也大其防逺其辞文其言曲而中其事肆而隠因贰【郑康成云贰当为式】以济民行以明失得之报
　　此重提属辞之意而切指之夫所谓物者非他即隂阳也【观此则以情向事物注方物者谬矣】隂阳诸名分于众卦中虽若错杂而究不越乎二者【名只以隂阳言若指卦爻之名则羲易非周易矣于下衰世之意何居若泛言名象则又与称名当名不合】惟恐类聚之分隂阳互争则君子小人错处未免衰世有忧患耳彰往察来微显【微者显之】阐幽当名辨物【当名则辨物益信名为隂阳两物与下文称名取类同义类亦物也】正言断辞各以二字成章开者开隂阳也称名取类即辨物防逺辞文言中事隠即断辞贰疑也疑则卜失得即吉凶此句以筮言应上吉凶生而悔吝着句
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修【马融本作循】也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隠履以和行谦以制礼复以自知恒以一徳损以逺害益以兴利困以寡怨井以辨义巽以行权
　　处忧患者莫备于易故以易卦九徳翻覆言之辨别也郑康成曰君子固穷小人穷则滥徳于是别也徳之地者井为行徳之地也复小而辨于物者虞翻曰阳始见故曰小干阳物坤隂物也以干居坤而能别故辨于物据此则凡繋传言物未有不指隂阳者此亦一证也恒杂而不厌者荀爽曰夫妇虽错居不厌之道也长裕不设谓天施地生其益无方也居其所而迁韩康伯曰改邑不改井井所居不移而能迁其施也巽称而隠崔憬曰巽能申命行事是称扬也隂助徳化是微隠也【九卦依次列上经三下经六亦偶然録及不必有意宋儒多狡狯之説谓上经自干至履九卦下经自恒至损益亦九卦自履至谦五卦自益至困井亦五卦自谦至复九卦自井至巽亦九卦自复至恒八卦自巽至干亦八卦可谓巧合矣但上经首干下经何以不首咸若谓恒卦见録故首恒则干未尝见録也若谓干为卦始与递数不同则上之自复至恒递数冇八卦下之自巽至履递数当有十七卦矣何为复至干作八数乎此皆徒乱人意者勿理可也】
　　易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行此重提推易而切指之夫易之为书其辞虽赜其名虽杂然求之岂在逺哉只一迁焉尽之矣迁者移也即推也易之所以为推即易之所以为易故又曰向所谓刚柔相推者非他即相易也特其义难明其事肆而隠其道则黙而成之不言而信所谓书不尽言言不尽意不可显然作典则立要防耳然亦有度焉前所云稽其物类若有忧患者苟能明于其故而因属辞而揆其方则类聚羣分各有法度吾固曰神明黙成亦存乎其人尔岂虚行哉【六虚六爻之位也以随所变易原无意必故曰虚】
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰【郑氏本作算】徳辨是与非则非其中爻不备噫亦要存亡吉凶则居可知矣知者观其彖辞则思过半矣【易学四同以噫字至此二十三字移置其刚胜邪之后】二与四同功而异位其善不同二多誉四多惧近也【郭京举正谓王弼注惧近也误将近也二字作经案京所据谓是韩康伯王弼原本今王注已无惧近也句而康伯所注仍有四近于君故多惧语则直是经文岂可妄为诳诞如是】柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜耶
　　乃重提彖爻而切指之原始要终此以全卦言即彖也若夫六爻则向所云阳物隂物以时上下者而特取其相杂之爻以为初上中爻之分彼初上二爻本末易晓不难属辞惟此六爻相杂之时物较徳行而辨是非则非去初上二爻而单取中四爻观之其法仍未备也【徐仲山曰观非中不备语则必别有事于中而其法始周不然初上未尝云已备而曰非是不备谁云六爻止初上乎】盖上下六爻但具两正而中四则又兼互体之用【两卦分上下而中四交互又成两卦】所谓杂物犹是隂阳之为物而杂其中焉故以卦爻本辞言原有互辞如坤坎为师则中互坤震其在六五曰长子帅师长子者震也【二四互震为长子五与二应故五辞及之】坤艮为谦则中互震坎其在初六曰用涉大川大川者坎也【二四五坎为大川二在初前故初爻及之爻辞如此甚多不可枚举此二条出何氏订詀　汉儒多阐互卦兹不载】以史氏占辞言亦有互辞如左传陈敬仲筮初生得观之否观为巽坤否为乾坤而观上否下皆有互艮则太史占曰风为天于上上山也有山之材而照之以天光所谓山指艮也国语晋文筮反国得屯之豫屯为坎震豫为震坤而屯互艮坤豫互坎艮则司空季子曰泉源以资之土厚而乐其实所谓泉源者指艮【杜注屯豫皆有互艮水在山为泉原】所谓土厚者指坤也【坤土也屯厚也豫乐也屯无坤而曰土厚以屯有互坤也】则夫互卦一法在文周爻辞与周太史占辞均有之故夫子于中爻于二四同功三五同功明明切指而王弼浅陋不用互卦遂使后世行王学者反谓易学无互体妄矣【时钟防亦有无互卦论此汉学将变之始】故夫子又云果善观易则就居【见前】观彖亦庶有得而无如中爻杂物必不可冺也二与四本两卦界隔而同其功用即互也若只论其位则虽同功而亦有异二每多誉四每多惧以四近五也【五君位近则惧】虽隂柔倚上不利于逺而二要无咎者以其中也三与五亦然三多凶五多功位实使之但多凶之中柔则益危意者刚或较胜耳【观此则王学所云以隂柔处刚位而凶者非本解矣】
</div>
    <div class="pagination">
<a href="仲氏易_page18.html">上一页</a><span>...</span><a href="仲氏易_page14.html">14</a><a href="仲氏易_page15.html">15</a><a href="仲氏易_page16.html">16</a><a href="仲氏易_page17.html">17</a><a href="仲氏易_page18.html">18</a><span class="current-page">19</span><a href="仲氏易_page20.html">20</a><a href="仲氏易_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
