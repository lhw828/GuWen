<!DOCTYPE html>
<html>
<head>
    <meta charset="UTF-8">
    <title>仲氏易 - 第 18 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲氏易 - 第 18 页/共 20 页</h1>
    <div class="content">　　小过亨利贞可小事不可大事飞鸟遗之音不宜上宜下大吉
　　彖曰小过小者过而亨也过以利贞与时行也柔得中是以小事吉也【郭京本作是以可小事吴澄据石经本同】刚失位而不中是以不可大事也有飞鸟之象焉【程以此句系解者之词误入彖中吴仁杰僞造古文易经隂承其意遂去此句及明陈氏作捷解则直注曰古文无矣圣经之遭阨如此】飞鸟遗之音不宜上宜下大吉上逆而下顺也
　　小过小者过也大阳也小隂也大过以四阳并列为大者之过则此四隂环列非小者过乎然而亨利贞者以隂居二五正也正则中正中所在而时生焉盖四隂所据虽柔得中而两刚卦主反失其二五之位而聚居三四三四为中行而实非正中夫小得中而可小事大失中而不可大事理也此其间有飞鸟之象焉【此句正彖之释卦且以明取义于鸟之意而程以为误入妄矣】盖震为动为鹄【出九家易】物之动者莫如鸟而鹄又鸟之最动者飞则愈动矣况两震相背絶类飞鸟而谛观其体则两阳居中有似腹背而四隂分张而为之翼实有其象焉【实诠飞鸟之象句】夫小人轻浮翕忽不测比之飞鸟亦复何吉特是卦之体上震下艮震固主动而艮实主静上动而下则止之四隂虽伙幸不并列如大过四刚之聚而又分处于上下两卦之傍如飞鸟然止则鸣飞则不鸣今既已飞矣而犹存止意恍遗其音于飞后而止而不去则上动下静上飞下止上逆下顺【张杉曰乌上飞则逆下飞则顺】虽动逆势成而犹有顺止之意正如宵人杂处事权不一上下牵掣依囘莫定苟于此而察其宜焉则宜下而止不宜上而动弃上取下顺逆分明何勿吉之有系曰震善鸣【宋曰二阳在内上下各隂有似飞鸟舒翼之象震为声音鸟去而音止】
　　象曰山上有雷小过君子以行过乎恭丧过乎哀用过乎俭【所谓小者过也】
　　初六飞鸟以凶象曰飞鸟以凶不可如何也
　　四柔皆鸟翼而初与上则翼之翰也翼之强在翰翰举而身即从之此以臣制君以末制本之象凶象也然而无可如何也春秋传曰能左右之曰以
　　六二过其祖过其妣不及其君遇其臣无咎象曰不及其君臣不可过也
　　六二进与刚非应而退与柔比夫刚体从干干为君为父祖犹父也【即大父也】柔体从坤坤为臣为母妣即母也【母死称妣】今三四两刚可为君祖反相承而不相应一若尊髙太过任其濶絶而独返而比乎妻四而臣刚之初柔【初本四之应故妻四】是过在祖而所亲遇者在妣不及在君而所亲遇者反在臣也然而无咎也以柔中也夫过犹不及也过在彼则不及在此也然而不曰过曰不及者夫子曰臣不可过君故讳之此传语不释义而释词与有飞鸟之象语同一变体
　　九三弗过防之从或戕之凶象曰从或戕之凶如何也九三当艮刚之末有所防止而不谓其身入坎中【兼画之坎三四为中】坎为隠伏或不能无在下窥测之事【谓二隂下伺】惟恐防之太密反致以猜嫌而起隠祸故曰勿过防之也过防恐或有戕之者戕则凶矣可如何徐咸清曰此如鲁君欲去季氏而反为所逐者二四皆君象小过之时大不可过故各以勿过戒之
　　九四无咎弗过遇之往厉必戒【句】勿用【句】永贞象曰弗过遇之位不当也往厉必戒终不可长也
　　夫以震刚居兑中动而能悦何咎乎特兑悦善附而五以震隂而据尊髙之位逼临君侧恐于此又不能无降心相从之事傥过为礼遇而由是而往则不正之厉反从此生故又戒之曰勿过遇之也往必有厉而当戒故勿可用也夫四之所以为此者徒以其位不当耳春秋大居正永以正之何厉之有若夫君下于臣必戒也渐不可长也徐咸清曰自新莽典午以后多有以隆遇而致劝进者
　　六五密云不雨自我西郊公弋取彼在穴象曰密云不雨已上【郑本作尚上同郭京据王弼本作止不通按王注阳已上故止也此止字解不雨其述经文仍是上字而京妄据此遂啓宋儒改经之渐京之罪何等矣】也
　　五过而无比合之情有如宻云不雨者虞氏曰坎在天为云堕地成雨今已出大坎之中而反居水上则云而不雨一如水雷屯之称云雷者乃位当互兑之口兑为西此西郊也然而四隂分列而即有分据之意初为二翼上为五翼【故二爻皆称飞鸟】羽翼一分而角立之势成焉盖坎为狐艮为防皆与飞鸟为小人之象虽浮云之蔽见于天象而事权自上动无过举傥能奉公家之令而以我震矢下连巽绳而弋之弋之何在乎夫小过之震上下皆震也其为艮上下皆艮也上为倒艮艮为山穴在山下而今以倒见而在前皆穴【指上六】则从而取之何难焉夫二比初而遇初五承上而反弋上何也曰此所谓不宜上宜下者也上动而下静上逆而下顺其穴在上则且从而上取之故曰五之已上不止宻云不雨矣【已上谓雨已收上】
　　上六弗遇过之飞鸟离之凶是谓灾眚象曰弗过过之已亢也
　　四隂至此羽翼成矣勿谓君遇之过也而亢之飞鸟将离之矣言当谢去也坎为多眚此坎之尽也故灾亢者过髙之象










　　仲氏易卷二十五
　　钦定四库全书
　　仲氏易卷二十六
　　翰林院检讨毛竒龄撰
　　【离下坎上】　三易卦
　　易　泰【二往五来】
　　【又易】　咸【四来初往】　　　益【上来三往】
　　既济亨【句】小【虞翻本误以此作句朱本义遂谓亨小是小亨之误大谬】利贞初吉终乱
　　彖曰既济【朱本义谓此下脱小字】亨【郭京谓此下脱小字俱大谬】小者亨也利贞刚柔正而位当【李鼎祚本作当位则与亨终穷韵不协矣非是】也初吉柔得中也终止则乱其道穷也
　　上经终坎离下经终既未济説者谓坎离为乾坤之用既未济又坎离之用又谓转易之卦至坎离而穷【坎离与乾坤皆无倒易之法】两互之卦至既未济而穷【既未济上下两互俱仍是坎离而互卦以穷】实则文王推易以全经为首尾乾坤者聚之始既未济者分之终隂阳浑聚始于乾坤隂阳等分极于既未济盖六十四卦中无有一隂一阳循次间析如二卦者也故夫子阐易于十翼之首倡曰方以类聚物以羣分而于六十四卦之终即以未济一卦统之曰君子以辨物以居方所谓方即类聚之方也居方者阳与阳居隂与隂居也所谓物即羣分之物也辨物者一阳分一隂一隂又分一阳也故以全经观之则乾坤为居方既未济为辨物而以终卦言之则隂阳相间为辨物隂阳各见为居方推易之法实于系辞开其始于大象收其终焉夫水火者本相反而实相需者也相反者既见之火泽之睽泽火之革彼火上泽下则火不及泽泽不及火睽而已耳泽上火下则火必及泽泽必及火而于是有更革之行若相需则不然火上水下则炎上者益上润下者益下火水不交未有利益而苟其坎在上而离在下则水火互入炎润交契于此不能无相资相助之用若此者所谓济也即春秋传所谓寛以济猛猛以济寛者也第卦兼坎离坎独利渉系词有云舟楫之利以济不通则又以济渡之名当利济之目是坎在外而离在内者虽水火相交原自有济然亦以坎水在外则自此涉彼济之可尽以尽于水也尽者既也离在外而坎在内者虽炎润未接本未有济然亦以坎水在内则自此渉彼济之未可尽以未能尽于水也未尽者未也况卦合正互皆具两离两坎之象而坎上离下则以二四之坎而接外之正坎上下皆水而济至于尽离上坎下则以内之正坎接三五之坎上下虽皆水然阻于上九而济不至于尽则虽同此济而既济未济分于其间故曰既济之亨小者亨也以隂皆借阳以通也三阳济则三隂亦济也小利贞者以隂皆借阳以得其正也三阳踞刚位【一三五】则三隂自得踞柔位【二四六】刚当位而正则柔亦当位而正也【凡易刚柔正者一十六卦若当位而正则惟既济一卦耳】特其间有初终焉初之吉以阳始也阳在始则隂在次而得中所谓柔得中也【初吉之初俗指以为二中误甚】若夫终则止于柔也止于柔则隂阳道穷【一隂一阳之谓道】隂阳道穷则易乱以明周易言道未有得止以隂者也【此以既济言】至若未济而亦亨以阳终也阳在上则隂当在五而亦得中所谓柔得中也【俗以柔居五为得中而亨非是】若夫终则止于刚也止于刚则不可不续不绩则无攸利以明周易言道亦未有仅止以阳者也【此指未济言】盖易无终穷道恶其尽其不终于既而终于未以为穷则不通不续则将终续耳杂卦曰既济定也未济男之穷也男之穷者阳终也惟终故穷惟男之穷故续终盖阳为刚为男阳在上则为终为穷宋人不善言易妄以三阳失位为男穷之证则三隂不失位乎【宋人传程颐讲易成都有桶匠过之指未济曰三阳皆失位颐遂有省按未济六爻皆不当位何止三阳且不当位何可言穷观彖传以终止为道穷不当位为刚柔应则其以终为穷可验矣】既济亨句小利贞又句与小利有攸往同自虞仲翔误以亨小作句而朱元晦遂改作小亨误矣张杉尝曰既济亨小未济亦亨小幸而狐汔济不可句耳此虽谐语然至当之言【既未济亨字相对】
　　侯果谓此本泰卦六五降二九二升五此推易法【杨廷秀云泰者既济之纯既济者泰之杂泰分三干之中于三隂之中遂为既济】
　　象曰水在火上既济君子以思患而豫防之【易或曰既济即是患徐仲山曰预防者防济后也恐其终止则乱也】
　　初九曳其轮濡其尾无咎象曰曳其轮义无咎也车轮所以济行也二四为互坎坎为轮【説卦】而初迣轮后是曳之也坎为水在前而初渉之上为首初为尾是濡其尾也夫车行而曳之水行而濡之其何以济然而无咎者以既济在初则义未可以济也此既济而尝恐其不济者也
　　既未二济皆取象于济水然而既之初未厯坎也而曰濡尾未之终逾坎矣然仍曰濡首以上下互坎皆水也既济濡首尾未济亦濡首尾者以求济则无论己未无不濡也只未济之彖则仅濡尾而止耳故谓之未言此时犹未续耳
　　六二妇丧其茀【子夏传作髴苟爽作绂堇遇作弗】勿逐七日得象曰七日得以中道也
　　离为中女而二当离之隂爻隂位则又妇也顾是妇本泰干之阳移入坤五为坎中方在泰时干为首互震为发【俱见説卦】而今易为坎而首发已丧是其丧之必有先为盗之者盗之者坎也【易干二之首震初之发为坎故坎盗之王肃曰坎为盗离为妇空其茀隣于盗也】坎盗之则当逐坎而勿逐也夫二五皆中道也以中易中合二五而为七数则七日当得之所谓二五应而七日得者【王肃曰勿逐自得履中道也二五相应七日得也】虽不济不其济乎
　　茀髴通首饰也虞仲翔曰谓鬒发也干为首取干二之坤为坎坎为盗故妇丧其发王辅嗣亦曰茀首饰也故子夏传直作髴字可验若荀氏作绂此由茀误芾虞氏谓俗説以发为妇人蔽膝之茀非是至他儒以车笰为解则茀亦原可通笰只首饰在妇身可専称妇茀若车茀则凡巾车皆有之如蒲笰藻笰类妇所乗者独翟笰耳是当称妇之车笰或翟笰为辞岂可单单以茀之一字属之妇者况汉晋前儒从无以茀为车笰者也或曰笰与茀不同尔雅车前谓之鞎车后谓之笰笰即蔽也故周礼作蔽而毛晃増韵以茀通笰则熊忠举要即指为误此亦説之最可据者若七日之解则夫子象传明言之此与震六二勿逐七日得故自不同
　　九三髙宗伐鬼方三年克之小人勿用象曰三年克之惫【陆绩作备云当为惫】也
　　三自益上之刚来为九三夫上者髙位刚者君象也方在益时三在互坤之间而当互艮之初坤为方艮则鬼防门也【见郑注】夫西北之戎有云西落鬼方者在殷武丁曽伐之武丁髙宗也以上刚之尊下伐鬼方岂曰无济然而自上至三已经三年三当坎间坎为劳则亦惫矣第坎夹两隂自今伊始宁无小人从而觊觎之者此勿可用也彖曰小者亨勿使亨也汉匡衡疏云成汤化夷俗而懐鬼方西羌传云殷室中衰诸侯皆叛至髙宗征西戎鬼方三年乃克此是实事盖鬼方本商先王属国而髙宗乃伐叛者程云髙宗必商之髙宗似乎设为其事以为象非也又九三以离三而当互坎之中离为戈兵而坎为寇盗故有此象若鬼方在北而又称西落西北者正干三位耳【髙宗伐叛此正中兴贤主所为而宋人动輙以好大喜功目之致小人勿用亦以为髙宗误用小人之言故伐鬼方夫小人勿用此在克鬼方后与师卦上六开国承家小人勿用正同乃以小人为兴师之由则必如宋之国破君亡而必不兴师乃为君子乎汉武自讼尚以齐襄复九世之雠为辞况西落本成汤所服而中衰叛去则非髙宗圣主必不能为之振兴者徒以拘儒黩武之説横据胸臆遂欲以此升降古王何其妄也　此言济世之难如此】
　　六四繻【释文作襦子夏王廙本作襦説文作需王弼云繻当作濡】有衣袽【説文作防絜緼也京房本作防子夏传作茹】终日戒象曰终日戒有所疑也
　　咸为大坎而三刚连比如舟之济水者然自九四来初一阳中虚而舟之罅漏生矣舟漏则濡此四之所以为繻也繻者濡也【见王氏注】特衣有敝防可塞舟漏故敝防名袽而四在咸时所云居三刚之中而连比若舟者即互干也干为衣而去干中画而示以罅则衣已敝破乃即此敝破之衣而填之互干之中一如敝防之塞舟漏者则虽濡而有衣袽矣顾衣袽可恃乎衅舟用臭防一衅再三顾虽幸济亦安可不戒也系曰四多惧惧即戒也象传曰有所疑也疑亦有惧意盖离为日四处互离中而又当下离之尽故曰终日其又曰疑则以四居咸互巽之三巽固有疑象耳繻缯采也即汉制以帛边繻头为闗门符信者故旧説以终日戒为闗防戒严之意则是以汉制解周易矣若直释作衣则衣又有衣无理且与济义不合虞氏易谓伐鬼方三年旅人愬劳衣服皆败鬼方之民犹或寇窃故终日戒之则以振旅之际而犹虑敌人窃其败衣非笑话乎按説文引易作需有衣防需濡便文而王辅嗣注直曰繻当作濡则犹是汉晋人师承有据之言若夫袽防帤同音同是败絮塞舟漏之物故徐锴云帛臭臭者败也黄庭经云人间纷纷臭如帤亦指臭败而尚书盘庚篇有云若乗舟汝勿济臭厥载则竟以臭为败漏之义似乎帛臭之名原以治臭为臭者此正与濡舟之説更相发明学者审之
　　九五东邻杀牛不如西邻之禴【汉书作瀹】祭实受其福象曰东邻杀牛不如西邻之时也实受其福吉大来也九五以泰干中阳推之填坤之中隂隂阳易而东西分焉坎为水与西金伍曰西邻离为火与东木伍曰东邻【虞氏易以震为东兑为西震动五杀坤兑动二体离是以五为东邻二为西邻大谬】虽既济之世国无两大而第以水火敌应观之俨隣比之相分峙者彼夫百物俱济各主飨祀而其在东者变干畜而为离牛且加之坎刑之刃【坎为刑律】是杀牛也在西者移坤牲而作坎豕且承之夏离之礼是禴祭也【禴夏祭名离为夏为礼】奢不如俭衰不如盛冬烝之用牛不如夏禴之用豕所谓时也得其时则吉之来且大矣岂止小者亨而已哉【按坊记云君子不以菲废礼不以美没礼苟非礼虽美不食焉易曰东邻云云又应邵有云泰山不受季氏之享而易美西邻之禴此但以不如立説非解易义】李氏易解载崔憬説以有周受命之日为言且云按尚书克殷之嵗厥四月哉生明王来自商至于丰丁未祀于周庙四月殷之三月春也则明西邻之禴得其时而受祉福也绎其意似谓此四月克商之后来祭周庙向使在商则时尚三月为春春当郊祀杀牛以祭而今为周之四月四月惟夏则禴祭矣商之杀牛不如周之禴祭者一失时一得时也其説甚巧但崔氏原文则以上坎为月月出西方谓之西邻下离为日日出东方谓之东邻此本康成旧説即以东邻为纣国中西邻为文王国中亦系康成坊记之注朱氏既祖郑氏説以东为坎以西为离反谓九五居尊不如六二之得时其于卦义爻义全不可解乃又曰当文王与纣之事则是以九五为纣六二为文王与康成旧注又不合矣且验之象传吉大来句周章难明未有吉在二爻而五大来者若程传于大来之注曰亨小初吉是也则以亨小为吉大其可通乎且六二丧茀犹吉大乎【东海世子母病郭璞筮得明夷之既济曰不宜封国坤为国坎折之即此爻也】
　　上六濡其首厉象曰濡其首厉何可久也
　　上易益巽之首而为坎窞勿谓既济也首濡矣吉且厉矣故曰柔不可止也济亦不可久也所谓终乱如此
　　【坎下离上】　三易卦
　　易　否【五来二往】
　　【又易】　恒【三往上来】　　　损【初往四来】
　　未济亨小狐汔济濡其尾【史记引作狐涉水濡其尾】无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　反既济则未济矣既济曰亨未济亦曰亨以未济终济也既济以阳始而内柔居中曰柔得中未济以阳终而外柔居中亦曰柔得中以内外一中也第得中无内外出中有内外而既之与未从此判焉中者极也我所守也济者由此以达之彼也方既济时水在外而火在内由中以济水而已出乎此今乃未济火在外而水反在内一涉足而水已濡之求其由此而济之以出乎中势乃甚难故内坎为水而此非水也必假物以象之则坎当为狐【见九家易】且又不止狐也内坎为狐三五之坎当为小狐【见何氏订诂】乃小狐之济则正丁坎刚之外离刚之内所云一柔得中者而究未能出【未出中三字正未济之未絶大闗键从来未经拈出】则几济而仍未济焉所云汔也汔者几也汔济非济也故曰未也盖隂不可终隂终则道穷【见上卦】阳不可终阳终则隂与阳无不穷【杂卦曰男之穷也指阳穷序卦曰物不可穷也物该隂阳言】穷则续之曰续终苟能续则未济终济虽曰濡尾曰无攸利何害焉虽既济六爻隂阳皆当位未济六爻隂阳皆不当位而刚柔内外尚能相应何勿终焉既济求济未济亦求济既济不可穷未济亦不可穷而易义已备文王以未济终全易者如此狐善涉水且尾长故涉必濡尾古语狐欲渡河无如尾何可验余见前卦【史记春申君引易狐涉水濡尾以为始易终难韩婴诗云官怠于宦成病加于小愈引易小狐云云皆续终之义】
　　象曰火在水上未济君子以慎辨物居方
　　物者隂阳也犹云坤隂物干阳物也方者位也犹云初率其词而揆其方也辨则物自解所云分也居则类自合所云聚也此正文王推易一法而夫子于系词发其始【方以类聚物以羣分】于大象六十四卦之末直明揭而终结之一篇之中三致意焉故乾坤聚之始既未分之终聚始为居方分终为辨物而即此一卦六爻之中竒偶分列即辨物也竒自为竒偶自为偶即居方也故夫子于説卦一皆该以方【如震东方离南方干西北方类】于叙卦一皆该以物【如物生必蒙物穉不可养类】而其于杂卦曰否泰反其类也于序卦未济曰物不可穷也则以否泰者为既未推易所自来而于否泰揭类字见其类聚于未济揭物字则见其羣分也呜呼微矣
　　初六濡其尾吝象曰濡其尾亦不知极也
　　初在损居四未出中之时也见摧于阳刚而易居水裔与中逺矣而乃居坎窞之中而思以求济尾则濡矣济于何有夫中者极也【广韵极中也屋极曰中按李鼎祚解易亦以极为中但指四为濡尾不同】中极甚遥相望未可及而褰裳濡足则亦不知极之所在为何等矣按既济之初亦有濡尾曳轮语而此卦初二分见之以爻义各有在也王辅嗣不明象数而自为义例概以君臣比应强合卦位而言易者悉遵之易焉得不长晦乎
　　九二曳其轮贞吉象曰九二贞吉中以行正也
　　互坎轮在前而迣而不进与既济曳轮同而阳居正中中以行正则惟否五之易为能贞耳卦三言贞吉皆以能守为义未济不急济是以终济九二有焉
　　六三未济征凶【朱氏本义疑利字上有不字误】利涉大川象曰未济征凶位不当也
　　三以恒干之中阳易以震隂虽干震皆刚勇于征行而此固未可遽济时也但内坎之川则已逾险中矣涉矣前征虽凶所利者此耳位不当谓处正互两坎之间非当济之位与上虽不当位义又别未济六爻不当位岂止三乎朱子疑利涉上有不字此亦意及之耳易学四同遂増一不字著书之宜慎如此
　　九四贞吉悔亡震用伐鬼方三年有赏于大国象曰贞吉悔亡志行也
　　未济总须贞而四以贞济此正守中将出时也特未济之四即既济之三虽劳逸不同功过亦异而其为振兴而圗济世则事一也故四在损时居外艮互坤之间取初刚而填之坤方艮鬼之门谓之伐鬼方此与既济亦何异而特其时当震动四之所履为互震即震也时当行赏四填互坤为大国开国承家即赏也则犹是三年【初至四亦三位】而一惫一赏劳逸功过顿殊矣坎为志功成而有赏故志行
　　六五贞吉无悔君子之光有孚吉象曰君子之光其晖吉也
　　五自二往作离日于天中而下使坤众为坎以受日光是君子之光也是离中与坎中交相孚也是得中而济者也吉也坎离中合如符信然故凡坎离皆有孚象其称君子以五本阳位阳者君子也若以晖颂光者晖光之本也此推原言之以此离之五本否之干中遡日光以见天光故曰其晖吉言其晖已早吉矣按周礼眡祲以十晕为十煇煇即晖字皆以光气内敛为言故诗曰庭燎有煇言向晓则其光将敛管辂云日中有光朝日为晖正以日中光散朝日光敛耳程朱以为晖者光之散则相反矣且词无证据亦何可杜撰如此【晋史孙登谓嵇康曰火生而有光不用具光而果在于用光人生而有才不用其才而果在于用才故用光在乎得薪用才在乎识贞此亦贞吉为光之説】
　　上九有孚于饮酒无咎濡其首有孚失是象曰饮酒濡首亦不知节也
　　此终济时也而狃于必济仍未济矣故卦以未终而爻亦终以未然之意以为如是可续终耳上以恒干之中而易之加互坎之首此时下坎与互坎均出险矣以此求济更无所为水也向之离坎相孚者本孚以水火而今已出险而踞髙位坎有罇酒【见坎卦】而离鼓歌而飨之则其有孚者又在饮酒饮酒何咎乎需时求济假以宴乐正贞守者所有事而无如亦濡其首也【濡首毕竟属饮酒言观饮酒濡首连出可验本义反云如狐之涉水而濡其首是夫子文为无理矣】夫首者干也【説卦干为首】恒干之体加于坎上一若举干首而埋之坎酒之中溺于川犹可救溺于酒不可救矣所云有孚者失于是矣夫初以急济而不知极今以必济而又不知节节者时也在中为时得时为节始济终济其不可自恃如此虞仲翔极举推易之法而不能遍推以尽其致如此上九亦知干在坎上为濡首然第知未济为否所推不知又为恒所推因但举否推之例曰干为首五动则首在酒中是以否三干为首而降五为二则以上干之首而埋之下坎之酒中其为説非不极精甚确与俗之言象言数者十倍有进而不知此是五爻之解与上何渉乎世之欲得其理者以此谛观则思过半矣【否是二五推恒是三上推损是初四推故三上只推恒卦不及否损他仿此】











　　仲氏易卷二十六
<经部,易类,仲氏易>
　　钦定四库全书
　　仲氏易卷二十七
　　翰林院检讨毛竒龄撰
　　系辞上传
　　此十翼文也旧以上彖下彖上象下象上系下系文言説卦序卦杂卦为十翼而此二翼者从释彖释象后専释周文当日作易属辞之意故曰系辞系者属也第属辞指文王如辞中早有繋辞焉而明吉凶与系辞焉而命之诸语岂夫子自指之故旧以此为系辞如王肃本李鼎祚本皆作系辞上系辞下【按侯果亦有下系冇天道地道人道语先于王弼宋人谓上下分自弼注非是】惟史记引此辞同归而殊涂一致而百虑作易大传説者谓史迁曽受易杨何何自为【或作迁自为谬】故特加大以别之大抵二并发明推易分聚以属之为卦辞爻辞之例虽重言彖爻大义并蓍筮布揲诸法而大防在属辞则系辞名焉若转易之义则杂卦言之对易则序卦旁及之至説卦则借以释经与尔雅释诗同一义例详见传下
　　天尊地卑乾坤定矣卑髙以【郑康成本作已】陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　乾坤定位而全易见焉六子之本乾坤与周易之首乾坤皆以是也【夏易首艮商易首坤异是】乃即以位之卑髙【即尊卑也其曰卑髙者以卦爻从下起也】而定为因重之法或下或上互相区别而卦位爻位之贵贱亦以是定【卦位如剥复分死生否泰分君子小人类爻位如二誉四惧三凶五功类】乃又谛观诸六十四卦中其为变易者几何交易者几何变易者以阳变隂以隂变阳变者为动不变者为静【如干变坤则阳动隂静坤变震则隂动阳静类】交易者以下卦交上卦以八卦交六十四卦上交者为动下受交者为静【如下干上干则上动下静下干上坤则坤动干静类此申言羲画以起推易详见二卷】就其或动或静者而反覆审测令有常度则其中有刚者有柔者有柔而刚者有刚而柔者而刚柔断乎其中刚柔者隂阳也隂阳既断可以属辞矣乃于是倡为推易之例曰方以类聚取此六十四卦三百八十四爻中其上下方位隂阳合并者谓之聚卦【除乾坤成列外如否泰为三隂三阳合并剥复为五阳一隂合并姤夬为五隂一阳合并类】夫阳与阳类隂与隂类而从而聚之是类聚也乾卦所谓亦各从其类者是也乃即此卦画之类聚者【物为隂物阳物即卦画也説见二卷】而于以推移而分易之谓之分卦亦谓之易卦【如移泰二爻于上则为贲移否二爻于上则为革类易卦者以移易为卦与变易交易不同变者阳变隂隂变阳此但移之耳未尝变也交者隂阳各出其一对待交易此止移其一爻无对待也此例从来言易者皆未之及】夫聚阳为阳羣聚隂为隂羣而此为分之是羣分也否卦所谓大人否亨不乱羣是也而于是乃为之辞就分所自来而依象立言在彖有彖辞【如讼以遯三易二而彖曰刚来而得中既未济以泰二易五否五易二而皆曰柔得中类】在爻有爻辞【如讼初移中孚之兑兑为言则爻曰小有言既未济三四爻移损益之坤艮坤为方艮为鬼防门则爻皆曰伐鬼方类余见二卷并各卦下】虽卦自羲画文未尝推即羲但画卦重卦亦未尝移易而文王以推易为属辞之法而审其美恶着其休咎遂属之为吉凶之辞以为司筮司占推易定繇所自始使列国史氏就辞论事疑鬼疑神斯世所相传而惊且怪者而皆本诸此何变化也然且辞义之博震雷巽风离日坎月以至艮山兑泽干金坤土震竹巽木牛马甲兵井繘牀胏凡天地间有象有形者皆得以变易造化而为之辞其属辞也如此【専指系辞言故谓之賛周易不然则涉羲易矣】
　　画卦无隂阳分聚之法自不晓推易卦爻俱晦至于辞则开卷防昧两汉至今其同在漆室乆矣小年读易疑愤满胸至读系则废卷累月日方物分聚岂无实指而汉儒就卦爻推测则或水或火【郑氏云类聚羣分谓水火也】或阳或隂【九家易云阳道施生为方隂主成物曰物】或坤或干【虞氏云坤方道静故类聚干物动行故羣分】或姤或复【九家易以姤卦阳爻聚于子为类聚复卦隂爻羣于子为羣分】全无把鼻而王弼矫枉槩以混沌施之但曰方曰物不立义疏致宋人凭臆无所捉摸以方为情曰情向以物为事曰事物又以方为理曰事理以物为形曰物形【如程氏谓事有理物有形事则有类形则有羣】又总以方为事理总以物为事物【如本义方谓事情所向下又总云事物善恶】周章蔑略东投西蓦而至于分聚则全不问何等为聚何等为分何故言及聚何故言及分朦胧冒昧迷闷不释而近之言易者且援及康成乐记之注以方为行虫行虫识道理故称方以物为植物植物不识道理故仅称物且引杨慎以方为虸蚄张有复古编以虸蚄为子方作据嗟乎经学之晦蚀一至于此尚不痛自振拔而动狃成説轇固不解亦独何矣
　　是故刚柔相摩八卦相荡【或作荡义同】鼓之以雷霆润之以风雨日月运【姚信本作违形误】行一寒一暑乾道成男坤道成女干知大【王肃本作泰】始坤作【虞翻姚信本作化】成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而【马融王肃本而下皆有易字】成位乎其中矣
　　刚柔相摩即推隂推阳也摩者推也【两物相推为摩】八卦相荡从八卦之已重者而移易之荡者移也【如移舟为荡舟可见】此时隂阳已成故称刚柔画卦已成故称八卦夫震艮巽兑即雷霆风雨也坎离即日月也今乃以推移摩荡之法而鼔之润之运行之以此推彼以彼推此一往一来如寒暑然而总要之于乾坤之成列【成男成女即成列也】故曰乾坤成列而易立乎其中矣夫乾坤成列则止一知能只一易简而万事万化皆从此出其有体有用如此【干知为知坤作为能大始即资始其云大者以八卦始乾坤而坤又始于干也何氏曰易知则不逺人以为道故有亲易从则圣人夫妇皆能故有功】圣人以徳业配久大而成六位【见干】以守宝位【见下系】参天两地岂外是焉【本义分章句以此上为第一章非是】
　　圣人设卦观象系辞焉而明吉凶【虞氏本有悔吝二字误】刚柔相推而生变化
　　夫所谓类聚羣分而生吉凶者系辞也前未明言系辞故此以系辞直揭之所谓成形成象而见变化者即推易也前未明言推易故此以推易特指示之盖三易之法文王倡之惟夫子能知之然不欲明言但以隠微相防悟如杂卦明有转易然閟不一及序卦补言对易然若不解对易者可騐也设者倡施也已成之卦文不再画而乃曰设卦则明明以推易为文所设矣设推易之卦观其象而系以辞吉凶之生生以此矣天地即刚柔推刚柔为辞而变化见此即变化矣仲长统传曰虽周物之智不能研其推变以推能变化故以推变合言此皆善解处【按李鼎祚谓文王观六十四卦三百八十四爻之象而系属其辞则爻辞皆指文王与史记同】
　　尝集徐仲山许讲推易之法其子东谓説经必有据向疑辅嗣説易启宋人杜撰之习以少据也推易何据耶仲山厯引焦贑虞翻侯果蜀才九家易诸家以示之时方説上系东诵类聚羣分语曰得之矣仲山曰未也试讫诵之至此二语仲山故朗声以和其诵曰何如东拜曰圣人明指之而世不察何也此见康熙丁夘是斋録
　　是故吉凶者失得之象也悔吝者忧虞之象也变化者进退之象也刚柔者昼夜之象也【虞本作昼夜者刚柔之象】六爻之动三极之道也是故君子所居而安者易之序【虞本作象】也所乐【虞本李氏易解俱作变】而玩者爻之辞也是故君子居则观其象而玩其辞动则观其变而玩其占是以自天祐之吉无不利【元吴澄本删是以下十字】
　　从吉凶变化而申言之悔吝与吉凶为类刚柔为变化所推此总卦爻辞也若独言爻辞则六位具而三才备焉【陆绩曰初二下极三四中极五上上极何氏订詀曰三极者天地人也六爻初二为地三四为人五上为天三爻一为地二为人三为天】故以此为筮揲所始则静用所次之卦辞动用所占之爻辞【居止也安也即静也乐者动也论语曰知者乐又曰知者动可验序次也即居次之义居玩卦之次而又曰玩辞则知玩卦辞也动玩爻之辞而又曰玩占则知玩所占之爻辞也】
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞而彖辞爻辞因之以分故第以吉凶言【不及变化】而悔吝无咎皆可类见盖卦有卑髙大小之位【见前】着为推易而总存之于辩吉凶之繋辞则所谓类聚羣分而吉凶生所谓系辞焉而明吉凶者如是其三致意也
　　忧悔吝者存乎介震无咎者存乎悔是故卦有小大辞有险易辞也者各指其所之
　　若夫前所云忧悔吝者只存乎介介者吉凶之间也震无咎者只存乎悔震者厉也悔者变也【见乾卦】但从吉凶之辨推暨之而于此为辞者【指上言乎其失得诸语】即于此为占【存乎介诸语】虽卦辞爻辞各有小大险易而辞各指之其以辞为占如此
</div>
    <div class="pagination">
<a href="仲氏易_page17.html">上一页</a><span>...</span><a href="仲氏易_page13.html">13</a><a href="仲氏易_page14.html">14</a><a href="仲氏易_page15.html">15</a><a href="仲氏易_page16.html">16</a><a href="仲氏易_page17.html">17</a><span class="current-page">18</span><a href="仲氏易_page19.html">19</a><a href="仲氏易_page20.html">20</a><a href="仲氏易_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
