<!DOCTYPE html>
<html>
<head>
    <meta charset="UTF-8">
    <title>周易辨画 - 第 18 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辨画 - 第 18 页/共 30 页</h1>
    <div class="content">　　象曰无鱼之凶逺民也【逺袁万切】
　　爻言无鱼起凶无鱼何以起凶也诗云众维鱼矣鱼即民也当姤之时以一隂遇五阳犹以一民遇数主唯近者得之耳四之无鱼由于四之自逺其民也是以凶也【以全卦言曰豕曰鱼曰皆以隂柔在下者取象也以二爻相应言则初为主四为賔立卦之体也四为君初为民又上下之分也】
　　九五以杞包瓜含章有陨自天【瓜工花切陨云隐切】
　　九五阳刚中正以居尊位当姤之时一隂下生欲进而消阳初固五之所当制者也但五位最高初处最卑非相遇之地下有九二与五同德相应而适与之比五即用二之刚中以制之其象如以柔弱之杞包圆体之瓜使之不得滋蔓然【杞枸杞柔弱之木二变为巽之象初包于二中二故互四为巽瓜圆物蔓延在地初变为干之象二包乎初外初故变六为干向以五杞包初瓜夫五属干体安得为杞五初甚逺何以能包耶】如此则以二刚易初柔初二皆得其正矣然初四正应也二包乎初而二得其正四不包乎初而四反不得正奈何曰有道焉四居三五之间离位也离为日所谓章也五惟以如天之量不为包而为含则刚柔盛衰自有循环四之变刚为柔将有陨之天者【天谓九五五天位也】而奚必相应之拘拘哉彖所谓天地相遇而品物章【如杞与瓜是也】刚遇中正而天下行者俱于此爻见之矣
　　象曰九五含章中正也有陨自天志不舎命也【舍音舍】九五含章者以九五有中正之德中则有以容天下之不中正则有以容天下之不正也有陨自天者以五志不舍乎四之命【五居坎中为志四动变巽为命】故五有以黙囬夫造化而四得以易刚为柔也
　　上九姤其角吝无咎
　　卦之所以为姤者以初六也既以初六何诸爻皆不曰姤独上九曰姤也以初六一隂方生志欲上遇而二与之比四与之应五居尊当权皆有以制之九三虽无是三者亦逺不相得故皆不言姤惟上九于卦终见反对之义故独言姤也观夬之上曰终有凶以夬覆为姤而有凶也姤之上曰吝无咎以姤反为夬而无咎也惟其以反对为义故初之姤者于二三四五一无所姤所姤者独夬上之角也【夬上兑为羊上六为角】上九居刚不正当姤之时居姤之地而所姤者仍是其角诚为可羞然因是而可以得正亦无咎也
　　象曰姤其角上穷吝也
　　姤角何以曰吝以当姤之时诸爻皆无姤而独姤上之角由上处于穷极之地故也







　　周易辨画卷二十三
　　钦定四库全书
　　周易辨画卷二十四
　　颍川连斗山撰
　　萃【坤下兑上】
　　萃亨王假有庙利见大人亨利贞用大牲吉利有攸往【萃在季切假庚白切】
　　此卦下坤上兑三隂羣聚于下九五一阳得位于上有土有民【坤为上又为民】嘉美毕会所以名萃萃则未有不亨者也顾天下既萃为上者将何以萃之夫人之所望于上者诚也而上之所以致其诚者祭也九五居尊有王之象重艮为门有庙之象王者果自致其精诚以昭格于祖考天下亦各致其精诚以服事其先王是王假有庙即王之所以为萃也然上有以萃乎下下岂可无以萃乎上卦中六二九五之正应也九五阳刚中正为德位兼隆之大人六二柔顺中正自当以本体之离明往见之【下卦本离离为目有见之象】庶乎君臣会合而亨上下各贞而利焉然所谓萃者不徒已与君之相萃已也三隂为牛有大牲之象必合上下众隂以共萃于五如祭之用大牲然后得以人事君之道而吉而为众隂者亦宜各致其来享来王之诚羣焉皆往于五然后得所萃之正而利也【用大牲是喻言下卦之隂为大牲所谓用者即六二之引也利往指初三二爻言观二爻皆言往可知】
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣【说音悦】
　　萃聚也言隂聚于下也人情不顺则不聚不说则不聚二卦之德既顺而又说所以聚也人情必两相合而后聚九五刚中而下交六二柔中而上应亦所以聚也王假有庙是王者自致其孝享之诚也利见大人亨言二五相聚以正也唯相聚以正所以得明良嘉会而亨也用大牲吉利有攸往者二既应五又率二隂以萃于五皆天命之当然而为二隂者各因其当萃而往萃之皆所以顺天之命也【坤为顺五为天巽为命】观卦爻之所聚凡天髙地下万物散殊【五为天二为地坤又为万物】其为施为受此感彼应之情无往而不见其聚也聚讵不重哉
　　象曰泽上于地萃君子以除戎器戒不虞【上时掌切】
　　地本平也而泽上之上则泽注于地而水聚焉然不修其堤防能保泽之不溃而常聚乎君子观象知人之聚者必有争争则患生于不测而物之萃者亦易散于是修其戎器聚之武库以备夫内而冦贼奸宄之忽生外而蛮夷猾夏之乍起若是者所以保其萃而使之不散亦犹泽之固其堤防而使之不溃也【兑金有戎器之象坎险有不虞之象】
　　初六有孚不终乃乱乃萃若号一握【句】为笑勿恤【句】往无咎【号户报切握乌学切】
　　此卦与比卦相似比以坎五居尊为有孚此以坎五居尊亦为有孚但比止一阳而五隂应之此有二阳而四隂应之是有九四以分其应也故比曰有孚盈缶而此曰有孚不终不终者言五本有孚可以见信于天下以九四间之而其见信于天下者不终也【坎为孚谓五四变坎故不终】夫人之所以相聚者以信耳今初既信五又信四是二三其信亦二三其萃矣非四乱其所萃而何【上乃语辞下乃汝也一则专二则乱四五両阳故曰乱】此无他在上之号令五握之四亦握之不出于一故也初若知四之相萃之非正而柔与刚相易则巽号所出俾五得以一手握之【三五互巽为命有号之象卦互长艮为手有握之象】将四之附五居坎而以乱萃为忧者今且降下为震而转忧为笑矣可勿恤矣【震为笑言故曰笑坎为加忧故曰恤四下居初变坎成震故曰为笑勿恤】如是则五之孚可以终四之恤可以解而初之萃亦可以不乱而皆由于初四之一往然则初亦惟往易乎四耳何咎哉【向以有孚谓初初无孚象不必言矣又以号为号咷之号意欲与笑字相对也抑思号从口出初安得有号象又安得有笑象乎至以一握为一团为笑谓二三笑初六直无理解矣】
　　象曰乃乱乃萃其志乱也
　　初六本萃于五有四以与之应而初之萃始乱初之乱非初自乱四乱之也志属四四互长坎有志之象【五之萃下以孚四之萃下以志公私之分耳此正见初当易四以明利有攸往之意】
　　六二引吉无咎孚乃利用禴【禴羊畧切】
　　六二柔顺中正上应九五之刚健中正当萃之时其为利见大人也不待言矣然不徒一人见之遂可尽萃之责也下卦初三二隂皆宜萃于五者也以上有九四之间故初则乱三则嗟皆当萃而不得以萃耳夫当萃而不得萃固五之不吉亦二之咎也为六二计当整躬率物以互艮之手互巽之绳引之以萃于五【引字王氏弼以为待君之引已苏氏濬以为引君以当道一得大臣持身之体一合五爻匪孚之义各有所见但比以一人比天下萃以天下萃一人则引仍当以二引初三为是】则五得众人之归心而吉二亦无朋比不忠之咎矣夫五萃主也天下之所托命也于下之二隂必待二之引之者何哉葢上惟精一乃心至诚孚于天下斯天下自各致其精一以黙与契合如夏祭之禴以声交神用之而乃利【引吉无咎乃搃明利见大人用大牲吉之义孚乃用禴又申明所以必用大牲之故当于乃字言外会之】今五为萃主而四从而分其萃以致五有孚而不终是上之孚于下与下之孚乎上犹有未至也此二之于初三所以必相引如祭之用大牲而不能遽如祭之用禴也欤【孚指五与五爻匪孚相反用禴指二与卦辞用大牲相反初四易位五坎为孚卦互长离为夏故孚乃用禴今四尚未易故五为匪孚未可用禴也】
　　象曰引吉无咎中未变也
　　下卦三位本具离体今变为坤是初三両爻皆变独六二一爻以柔居柔守中不变唯其不变所以与五相应而又能引其变者亦萃于五也
　　六三萃如嗟如无攸利往无咎小吝
　　卦唯二阳皆隂所欲萃者但萃五正也萃四不正也二与五相应为得其正矣初与四相应虽不得正犹可因应以求其正也皆得所萃者也独六三与上六不相应欲求萃于五而为四所隔欲求萃于四而四又非当萃之主故处二隂之上而萃如复当兑口向下而嗟如葢萃四萃五皆无所利也然时在当萃安尽得正应而萃之唯视乎在己之自择耳若能知五为萃之主而往易于四以从之则亦无妄萃之咎矣然四应在初往亦何益隂小处此亦殊可吝也是惟变柔为刚乃为利耳
　　象曰往无咎上巽也
　　往五何以无咎以三五互之成巽三为下则五为上上为申命之主【即若号一握意】所以往无咎也
　　九四大吉无咎
　　易例阳乃称大九四虽阳爻而以阳居隂犹未为大必如九五之阳居阳位乃可以言大葢九五阳刚居尊以当天下之萃本自吉也九四以刚处柔而逼近于下初应之三比之凡五之所萃者防防乎尽萃于四矣无其位而得其萃能无咎乎为九四计惟有下居于初以卑自处俾天下之求萃者皆萃于五而已不敢干则一人抚万邦四海仰一人大者吉而已乃无越分之咎也
　　象曰大吉无咎位不当也【当得浪切】
　　此借爻位之不当以明处萃之不当也观五曰萃有位则四之萃无位可知无位而当天下之萃非使大者获吉已安能无咎哉
　　九五萃有位无咎匪孚元永贞悔亡
　　此爻与比卦相似比是我去比人萃是人来萃我然人之所以萃我必因我有其德又有其位然后可以当天下之萃而无咎九五以阳刚居尊位有其位矣有其位而当人之萃夫何咎然萃之所以为萃者必四海之广兆民之众莫敢不来享莫敢不来王我之萃天下乃畅然而无憾今九五虽尊居于上而九四又逼处于下三隂之众其萃于五者止六二一爻而初三二隂反萃于九四是其于上下臣民之际犹有近疑远间之嫌而心之孚者匪孚也【此孚字诸说俱谓人之不孚非也易中言孚自中孚卦而外皆以坎之中画言或以刚居中画言此卦九五原有坎象故言孚以九四逼处于下塞其坎之下画故言匪孚初之有孚不终者即此匪孚二之孚乃用禴者亦因其匪孚也唯其匪孚故象传曰未光言其为九四所掩不能如比五之其孚乃光所以下文接言元永贞悔亡欲其以比五自勉也】夫以萃主而不能精白乃心以光显于天下后必有悔惟反躬自治益修其元善之德而永久弗替贞固不移则臣之悍者可使化民之贰者可使服天下之大自近悦逺来而咸萃于我匪孚之悔不期亡而皆亡矣
　　象曰萃有位志未光也
　　天下之大寳曰位位者所以聚人者也九五当天下之萃已有其位矣而象曰志未光者非不足于其位也谓九五居尊而下有九四以间之掩其坎志之光明也屯之五曰施未光因下有初九此曰志未光因下有九四若比之九五则直曰显比光不足言矣
　　上六赍咨涕洟无咎【赍将池切洟音夷】
　　此爻下与三应故谓三言以终一卦之义当萃之时三隂皆求萃于阳初萃四二萃五虽萃有当否而皆有所萃独六三处二阳之下而一无所萃若晏然自处则为咎大矣唯变柔为刚以忧惧为心时形诸嗟叹以灾危为虑常至于悲泣如以变艮之手赍持兑之咨与坎之涕洟然【赍持也三变艮为手赍之象咨叹声上兑为口咨之象涕自鼻出三变艮为鼻洟自目出三变四下成离为目三在坎中为水涕洟之象】则敬慎之至必无过差虽不得萃亦可以无咎矣况积诚之下终无有不萃者乎
　　象曰赍咨涕洟未安上也
　　二应五初易四皆得正位独六三一爻上无正应又以柔居刚而不能变惟有赍咨涕洟以从其正耳所以然者以居初二之上而不安故也
　　升【巽下坤上】
　　升元亨用见大人勿恤南征吉
　　此卦下巽为股互震为足上坤为阶以巽股震足动于坤阶之上故名升夫升者自下而上士君子有为之会也卦中九二刚而居中有元善之德当此升时其可以升而得亨不待言矣然非二自能为升也下之能升每恃乎在上之能举今观六五柔中居尊与二相应为能用顺应之道下见于大人【下卦本离离为日故曰见】与之共天位而治天职则独居而恤其治之不进者今明良会合可以勿恤其猷之不升矣【六居五位原属坎体为加忧今下降居二为艮止故曰勿恤】虽然下交者人君之盛礼上应者人臣之大义为九二者又必向南而进以应六五之求【文图自巽至坤必歴乎离离为南互震为征】乃不负生平之学而吉也
　　彖曰柔以时升巽而顺刚中而应是以大亨用见大人勿恤有庆也南征吉志行也
　　卦名升者此卦下巽上坤柔反在乎上刚反在于下非所宜也卦中由巽而坤自夏而秋隂气正长之时柔知刚之当升因以时升乎刚故曰升也夫柔何以能升乎刚哉此卦二有巽入之德而五以坤德顺之二有刚中之才而五以虚中应之有顺又有应大者得以亨此一升也用见大人勿恤者六五以柔居尊位万防之待理不能不恤也下有九二之大人用而见之以加诸上位明良相会可以成既济之功而有庆【六爻得位】此又一升也南征吉者九二抱刚中之德得君以行道其素志也今自巽而坤由南征以遇好贤之主其志得以行此亦一升也【坎中为志互震为行】而非有在上之柔不至此故曰柔以时升也
　　象曰地中生木升君子以顺德积小以高大
　　上卦坤为地下卦巽为木互震亦为木木性上达有地中生木之象故为升君子观象知木之升以土养之人之德以顺成之于是以坤顺之德主敬以直其内守义以方其外由知能之小积之以至于无不知能而高大犹木生地中自萌蘖之小积之以至于干霄蔽日而髙大焉此君子之体升也【顺德坤之象髙大巽之象】
　　初六允升大吉
　　此爻允字有以为初信二者有以为二信初者又有以为三隂信初者传中合志亦然不知此卦以二五两爻为主除两爻各言本意外初爻乃言二之得升于五四爻乃言五之用升于二三上两爻又另为一义各具本爻中细观之自得　初六隂柔不正巽体不果上又无应何可言升其能升者二与三也而二尤以刚中而得柔中之应故于初言二之所以升然二之升非二之自升由二之德有以信于五五故从而升之也【允信也五本坎体有信之象】夫懐德抱道之士有求君见知之一日而不得者矣兹何幸尊德乐道之君知之真而信之切如此哉大者之吉可知矣【允即孚大谓阳指九二即元亨也】
　　象曰允升大吉上合志也
　　上谓五坎为志二得坎之中画故亦云志言二之允升大吉由在上之五与之合志志合故相信而得升也【诸说皆以志属初不知易中于初言志者皆指他爻】
　　九二孚乃利用禴无咎
　　此辞虽与萃二相同而义则大异萃二之孚孚在五者也六二以柔中应之未易得其孚也故必引吉无咎待其孚乃可用禴升二之孚孚在己者也诚至而物自应故不尚文餙必用禴始无咎即南征吉也九二以刚居柔其位不正而上有六五之应如人臣之进结于君唯患其不知若果知而应之尚何须用其文餙唯有竭尽忠诚如夏祭者之用禴虽薄物亦可以交神也【二之五成坎故曰孚禴夏祭属离二之五互离巽之坤经离皆属南用禴正发明南征之义】如此复何至于有咎不然若外假文餙以博虚名则不能免咎矣【初爻已指出九二之升由于在上之允故此爻直言在下之孚以见其当往不复言升矣】
　　象曰九二之孚有喜也
　　爻辞乃责重其当孚以见南征之意未及吉字也故象传以有喜补之言九二之孚非徒尽人臣之心而已平日之志欲得君以行其道者今果得君而道可行矣有喜也喜故吉也【二四互兑有喜之象】
　　九三升虚邑
　　虚邑向解为无人之境窃思四为用亨人亨之也五曰升阶人升之也岂是无人之境岂得为虚所谓虚者其上六防漠之太虚乎葢三与上为正应五为天位上又在天之上非太虚而何所谓邑者乃本坤取象犹云太虚之地云尔非无人之都邑也且天下安得有无人之都邑哉　九三以刚居刚有能升之资上应上六又有可升之地则积其功力以达于冲虚之境充其志气以通于太虚之乡其德日以崇其达日以上不有如人之升其虚邑乎大象传所谓顺德积小以高大者其象正如此【二三両爻皆能升二得中应五乃一卦之主故合初四両爻俱以事功言以发明卦辞之义三得正而应上未可以附于二五故另以学业言以发明升字之义即大象传以顺徳积小以高大之防也】
　　象曰升虚邑无所疑也
　　此与上六皆以圣学言升之义与诸爻不同凡人于进修之事其刚柔之不正者则处之不能无所疑九三以刚居刚在此者既一无所偏上六以柔居柔在彼者又一无所偏无所偏则无所疑所以自下而升如履道之坦坦也
　　六四王用亨于岐山吉无咎【亨如字】
　　六四柔顺得正当升之时知五之虚中以待升者二也于是内守忠贞外絶私应以安处于臣位而不敢升此真得纯臣之道以事其上者六五即用其诚意以达于九二犹祭者用其诚意以通于岐山【岐山西山也二四互兑为西二上之五下卦成艮为山四切近于五而柔顺得正故用之以亨于岐山用字与九三用禴用字对】虽神明亦可格焉此即卦所谓用见大人者葢用此顺应之道以通于九二也如是则有得人图治之吉而无简贤慢士之咎矣
　　象曰王用亨于岐山顺事也
　　六四以柔居柔又在坤下顺之极也爻言王用亨于岐山葢用其顺道以事岐山之神也夫顺可以事神况人有不可事者乎五之用见大人用以此耳
　　六五贞吉升阶
　　此爻正发明元亨之义四爻已言五之顺应于二此爻则直言二之得升于五也六五以柔居刚九二以刚居柔皆中而不正位既不正何由君臣相与以共成治功必五与二各得其正然后正朝廷以正百官正百官以正万民而吉也夫五与二何由而正哉五在上之君也二在下之臣也使上下各自为守而不相交将君有盛位谁与佐其下风臣有幼学何由登诸上治唯五不惜屈已下贤俾二得登庸以行其道如歴阶然拾级而升【坤上三叠象阶震足能动象升】则君臣相得水火既济二五各得其贞而吉矣先儒以升阶为践阼正是此意
　　象曰贞吉升阶大得志也
　　大谓九二得志谓二上居五彖传之志行象传之合志皆此一志字贞吉升阶是二升于五而得正如舜之德升闻乃命以位时其平成之志大得也
　　上六防升利于不息之贞
　　此爻与九三相应另即下学上达以发升义防乃防漠之防即九三之所谓虚也上六居天位之上为防漠之界九三以刚正而升于此故其象为防升夫防而曰升莫知其防于何际升而曰防更莫知其升于何穷中庸所谓上天之载无声无臭者其谓斯乎夫下学可以人为上达非由力致学至于此其升已极但以九居三其位虽正其功易息唯朝乾夕惕时葆其不息之贞如天行之健乃为利也
　　象曰防升在上消不富也
　　防升而又利于不息之贞者以防升在上已入穷极之地天下之理盛极必衰益极必损升极亦必消消则阳复降隂富者转为不富矣唯利于不息之贞庶可以长守其富耳【阳为富隂为不富】


　　周易辨画卷二十四
<经部,易类,周易辨画>
　　钦定四库全书
　　周易辨画卷二十五
　　颍川连斗山撰
　　困【坎下兑上】
　　困亨【句】贞大人【句】吉无咎有言不信
　　此卦上兑下坎二水本自相通以兑泽之水潴而不流斯坎中之水不得不阏而下润是坎为兑所塞犹人之处境为人所制也故名为困困与通相反而占曰亨何也人有身困而道亨者乐天知命素贫贱行乎贫贱是也人有从困而得亨者动心忍性增益其所不能是也卦中九二本坎之有孚心亨者故曰亨然九二在下位者也必有在上之大人从而拯其困然后可以亨卦中九五即阳刚得正之大人虽当困时未能遽然相应而同德相与终能济其困而得吉而二亦无援上之咎但此特论其后耳若当现困之时而遽谓二曰吉无咎吾知二惟以义命自安必不信也岂浮言所能动哉【兑为口言之象指上坎为耳信之象指二字字与爻辞相对照末句乃反折语耳向以有言属君子不信属众人但察爻传俱无此义】
　　彖曰困刚揜也险以说困而不失其所【句】亨【句】其惟君子乎贞大人吉以刚中也有言不信尚口乃穷也【说音悦】刚揜诸家皆以上卦之柔揜下卦之刚及以柔画揜刚画夫柔果可以揜刚夫子何不如柔变刚之例直曰柔揜刚而乃曰刚揜乎窃意刚揜者指九四之揜九二也【此卦与井卦相反井以坎水上出取象此以坎水不行取象故井以九五为主困以九二为主】葢四爻非九原属坎卦两水相接其行有尚未尝揜也今以九居之变流水为止水坎中之水不能以上行此所以为刚揜此所以为困也其曰亨者卦德坎险而兑说犹人身在险中而能和说也夫身在险中似已失其安之所而今犹然险以说是身虽困而其所仍然未失也故曰亨也非有孚之君子其孰能若此【君子以在下位者言故谓九二】贞大人者卦中二五皆大人而九五独得正是贞大人也【大人以在上位者言故谓九五】吉者九五刚而得中九二亦刚而得中【刚中宜兼属二五不然则曰中正矣】刚则有处困之德中则有出困之才才德皆同相赖以济此九二之所以得吉也有言不信者上兑为口二坎为耳今上与二远乃处于穷极不相应之地此所以虽告以吉无咎之言而坎耳如充不信也葢其有孚心亨者索矣
　　象曰泽无水困君子以致命遂志
　　兑为泽坎为水泽中有水也何以曰泽无水先儒谓坎水下润泽潴不流上不见增下日见损所以无水耳虽然天下安得皆无水之泽哉此卦上泽下水中闲以离离为火为乾卦【干音千】又为中虚此其所以无水也夫水性喜通今不为通而为塞犹人之阻于时而戹于势所以为困君子观象知人世之吉凶祸福皆命也【巽为命】吾身之取义成仁有志也【坎为志】人惟惑于吉凶祸福之命是以防其取义成仁之志而为其所困耳吾惟举吉凶祸福之不可知者委而致之悉听于在天而于取义成仁之所当尽者直而遂之务伸其在已夫是以渉坎险而不辞【下卦坎三上又互长坎】受巽命而能悦【三五互巽为命兑为悦】身虽困而心则亨焉此君子处困之道也
　　初六臀困于株木入于幽谷三岁不觌【臀徒敦切觌大歴切】初六以柔居刚上应九四宜取相易之义以卦属处困九四又为刚揜之主故不于初爻取相易之义若于初爻即取此义则诸爻不困矣且爻中说象于初俱无所取以初拟卒成之例推之初爻乃言三四上爻乃言二五也葢九四乃困人者然人困而已亦未尝不困如上卦兑为羊九四居其后则羊之臀也以臀而坐于坚多心之上【坎为坚多心之木】是株木也夫株木岂可坐者是困人而适以自困也若六三则与四切比正受困者也然因其困而以互巽之入下居于二则艮山之半正当幽谷之中其困益甚【三下居二变坎为艮山之半处故曰幽谷】且不但一时之困而已虽自三至五时歴三岁而离目不见亦无所觌其困为何如者然则为四与三者可不知所变计耶
　　象曰入于幽谷幽不明也
　　三在互离之中本明也今入于幽谷而离变为艮则幽而不明矣其三岁不觌也固宜
　　九二困于酒食朱绂方来利用亨祀征凶无咎【食音嗣绂音弗下同亨如字】
　　此爻正处困而亨者坎水以行为利今为九四所揜则坎水困矣九二以刚居中虽困而能不失其所有困于酒食之象【坎为水又为中满故取象酒食】夫酒食宴乐之具二困于此其心亨可知然君子志在行道非徒以宴乐鸣髙也况上有九五同德之应方以朱绂之餙行来拯已【朱绂指九五干为大赤故象朱绂蔽膝行之餙也五动变震为行故曰绂】二可不用其中之所亨者积诚相感如祀事之假神明乎【卦中豕羊俱备故曰祀】但时当困阨往与四遇则凶安守于中则无咎也
</div>
    <div class="pagination">
<a href="周易辨画_page17.html">上一页</a><span>...</span><a href="周易辨画_page13.html">13</a><a href="周易辨画_page14.html">14</a><a href="周易辨画_page15.html">15</a><a href="周易辨画_page16.html">16</a><a href="周易辨画_page17.html">17</a><span class="current-page">18</span><a href="周易辨画_page19.html">19</a><a href="周易辨画_page20.html">20</a><a href="周易辨画_page21.html">21</a><a href="周易辨画_page22.html">22</a><a href="周易辨画_page23.html">23</a><span>...</span><a href="周易辨画_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
