<!DOCTYPE html>
<html>
<head>
    <meta charset="UTF-8">
    <title>大易粹言 - 第 13 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 13 页/共 42 页</h1>
    <div class="content">　　横渠先生曰临言有凶者大抵易之于爻变阳至二便为之戒恐有过满之萌未过中已戒犹履霜坚冰之义及泰之三曰无平不陂无徃不复皆过中之戒也【易说】
　　白云郭氏曰临以大临小上临下为义序卦曰临者大也盖临为大而所临者小故也元亨利贞天地生物之大徳泽下于地施生物之徳故临具四徳也自一阳生而为复长而为临凡八变而得遯遯临之反也有临之大亨是以知遯之有凶也有凶不必凶至盖有凶之理也与随有获其义凶同意易于临言月于复言日者日月皆一也论天道则称日论人道则称月从其类也尧典言日中日永称日也仲春仲夏称月也日之所次月之所周皆为一月故后世为月令者曰孟春之月日在营室虽别言之合而言之其义皆同【易说】
　　彖曰临刚浸而长说而顺刚中而应大亨以正天之道也至于八月有凶消不乆也
　　伊川先生曰浸渐也二阳长于下而渐进也下兊上坤和说而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兊为说说乃和也夬彖云决而和○临二阳生阳方渐盛之时故圣人为之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不乆也在隂阳之气言之则消长如循环不可易也以人事言之则阳为君子隂为小人方君子道长之时圣人为之诫使知极则有凶之理而虞备之常不至于满极则无凶也【并易传】山杨氏曰复阳始生也五隂在上小人众而君子独非一人一日之力所能胜也故动而以顺行朋来乃无咎临二阳朋来也浸而长非暴为之也刚方长之时恃刚以临之则胜复作而乱之所由生也故说而顺刚中而应临之所以大亨以正也夫说而顺合二体言之也刚中而应以九二之才言之也而临之大亨以正此盖天之道非人所能为也至于八月有凶者自临至遯凡八月也遯二隂也以二阳进而为泰则二隂进而为否可知矣故言八月有凶知其消不乆也夫隂阳之徃来相为屈伸盖天地常然之理不能相无也故虽治世不能絶之使无小人君子能于几微之际预为之防而已夫姤隂始生也而初爻曰系于金柅盖柅之使无行也至于二隂浸而长则必至于否矣尚如之何哉有遯而已矣故言八月有凶欲其预为之防也非夫知微知彰其孰能与于此【自临元亨至此易说】
　　白云郭氏曰自一卦之象言之二阳之生为临其生不已也故曰刚浸而长不言阳而言刚者以初九九二二爻言也自内外二卦之象言之则曰说而顺自九二成卦之爻言之则曰刚中而应顺者顺天之道而说万物也九二刚中之徳足以有临其有不大亨以正者乎且刚柔之义相反以相生故泰中有复否中有倾而临之中有八月之凶也君子知几之义欲其辩早而思其亡之戒也【易说】
　　象曰泽上有地临君子以教思无穷容保民无疆伊川先生曰泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有【一无有字】教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义【易传】
　　山杨氏曰君子之临人非以力制之也亦教之容保之而已此坤泽之象也教而稽其弊故无穷容保之无逺迩之异故无疆【易说】
　　白云郭氏曰天之泽谓之泽地之泽亦谓之泽皆以及物为功故泽为说也犹坎之水在上为云在下为雨在地为水具三者之义斯为坎矣坎之为水夲周流转注渊深莫测之已及其为泽皆兊之功也然其道亦相须焉此坎为险而兊为说之意也观云雷为屯雷雨作解泽地为萃地泽为临则知临之及物至矣是以有元亨利贞之徳也君子法之以教思无穷充泽之利也保民无疆充地之容也不如是不能大不能大则不足以有临也【易说】
　　初九咸临贞吉象曰咸临贞吉志行正也
　　伊川先生曰咸感也阳长之时感动于隂四应于初感之者也比它卦相应尤重四近君之位初得正位与四感应是以正道为当位所信任得行其志获乎上而得行其正道是以吉也它卦初上爻不言得位失位盖初终之义为重也临则以初得位居正为重凡言贞吉有旣正且吉者有得正则吉者有贞固守之则吉者各随其事【一作时】也○所谓贞吉者九之志在于行正也以九居阳爻应四之正其志正也【并易传】横渠先生曰临为刚长己志应上故虽感而行正也【易说】
　　山杨氏曰二阳浸而长其势足以有临矣而上下感应以相与咸临也初与四皆居得其正故正吉夫刚方长盖以大临小之时也然以位则子君也我臣也初在下屈己以应上亦志行正而已【易说】
　　白云郭氏曰先人曰临观之义或与或求故初九九二六四六五皆有焉雍曰咸感也感之而应也初九以此道正而吉无它求焉可谓行正之君子也诸卦皆感而应也独临观具与求之义者盖临者求也临之者与也童闚求也大观与也【易说】
　　九二咸临吉无不利象曰咸临吉无不利未顺命也伊川先生曰二方阳长而渐盛感【一作咸】动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也○未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗蹠之所树欤是未可知也史记侯嬴曰人固未易知古人用字之意皆如此今人大率用对己字故意似异然实不殊也九二与五感应以临下盖以刚徳之长而又得中至诚相感非由顺上之命也是以吉而无不利五顺体而二说体又隂阳相应故象特明其非由说顺也【并易传】
　　横渠先生曰非咸则有上下之疑有所不利【易说】广平游氏曰君唱而臣和礼之正也若临之九二以刚中之才任六五之眷倚则有从道不从君之事矣故象以为未顺命至于为上为徳而君臣一道则上之所唱岂终不和耶故以未顺言之○咸临吉无不利者二与五以同徳相与至诚以相感而无私意也其顺之实固己见于未命之前矣故曰未顺命也犹言未占有孚也【并易说】
　　山杨氏曰九二刚浸长而上应六五中顺之君所谓说而顺刚中而应也故吉无不利然九二以刚中之徳而位乎下位虽君臣以徳则子事我者也故欲有谋焉则就之召之则不徃未顺命也未者非遽然之辞学然后臣之终则顺命矣【易说】
　　兼山郭氏曰九二杂卦曰临观之义或与或求故初九九二六四六五皆有焉故曰咸临也方刚浸而长大亨以正天之命也何事于感而行未顺命者言君命也【易说】
　　白云郭氏曰刚中有应为一卦之主方刚长之时权独在己而能感中顺之君以求应焉斯吉无不利矣未顺命者有献可替否之义非独顺命而后利也盖君之所言而然所行而善则世俗谓之不肖臣故舜之戒禹曰予违汝弼汝无面从退有后言六五中顺之君在上故九二未以顺命为吉也【易说】
　　六三甘临无攸利旣忧之无咎象曰甘临位不当也旣忧之咎不长也
　　伊川先生曰三居下之上临人者也隂柔而说体又处不中正以甘说临人者也在上而【一无而字】以甘说临下失徳之甚无所利也兊性旣说乂乗二阳之上阳方长而上进故不安而益甘旣知危惧而忧之若能持谦守正至诚以自处则无咎也邪说由己能忧而改之复何咎乎○隂柔之人处不中正而居下之上复乗二阳是处不当位也旣能知惧而忧之则必强勉自改故其过咎不长也【并易传】
　　横渠先生曰体说乗刚故甘邪说求容而以临物安有所利能自忧惧庶可免咎【易说】
　　山杨氏曰柔不中正居说之极甘临也以姑息临下而不以徳无徃而利矣【易说】
　　白云郭氏曰以柔而居不中不正之位是以不正之道甘而说人者也安足以有临乎无攸利者也刚长泰来又岂容小人以邪说诬民而充塞仁义也哉能知时之变惧而忧之可以补过矣【易说】
　　六四至临无咎象曰至临无咎位当也
　　伊川先生曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也○居近君之位为得其任以隂处四为得其正与初相应为下贤所以无咎盖由位之当也【并易传】
　　横渠先生曰以隂居隂体顺应正【一作说】尽临之道虽在刚长可以无咎【易说】
　　广平游氏曰临之六四为至临者应下而顺上守之以正以临其民则民敬而从之是其为临也可名于至矣然多惧之地而才不足以有为非若六五知临之大也故称无咎而不言吉适当其位而已【易说】山杨氏曰四初皆当位诚意以相与至临也故无咎【易说】
　　白云郭氏曰六之居四柔之至也初以至刚而感四以至柔临之以至柔临至刚无乖争之变是为至临然位则当然也知当然而然则不失刚长之道故无咎【易说】
　　六五知临大君之冝吉象曰大君之冝行中之谓也伊川先生曰五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃已以明知临天下大君之所冝也其吉可知○君臣道合盖以气类相求五有中徳故能倚任刚中之贤得人君之冝成知临之功盖由行其中徳也人君之于贤才非道同徳合岂能用也【并易传】
　　横渠先生曰顺命行中天子之宜【易说】
　　山杨氏曰中庸曰聪明睿知足以有临也人君之聦明宪天而已非以小智自私也故明四目达四聦好问而好察迩言乐取诸人以为善此舜所以为大知也欤人君之知孰过于是【易说】
　　兼山郭氏曰六五临人之道知柔以临之无刚以制之不可也知刚以制之无柔以接之不可也君子知柔知刚知防知彰万夫之望惟六五能尽之矣故寛而有制从容以和知柔知刚者也方刚长之世而接之以柔知天道之行戒之以早知防知彰者也故万夫之望冝以君临者也诗云不刚不柔敷政优优其是之谓乎【易说】
　　白云郭氏曰聪明睿知足以有临圣之事也大君之冝也何徃而不吉也舜之大智是也舜执其两端用其中于民其行中之谓乎非行中盖不足以为大君之冝矣中庸率性之谓道脩道之谓教洪范皇建其有极用敷锡厥庶民皆行中也【易说】
　　上六敦临吉无咎象曰敦临之吉志任内也
　　伊川先生曰上六坤之极顺之至也居临之终敦厚于临也与初二虽非正应然大率隂求于阳又其至顺故志在从乎二阳尊而应卑髙而从下尊贤取善敦厚之至也故曰敦临所以吉而无咎隂柔在上非能临者冝有咎也以其敦厚于顺刚是以吉而无咎六居临之终而不取极义临无过极故止为厚义上无位之地止以在上言○志任内应乎初与二也志顺刚阳而敦笃其吉可知【并易传】
　　横渠先生曰体顺则无所违极上则无所进不以无应而志在于临故曰敦临志在内也【易说】
　　山杨氏曰上六以隂柔居上卦之上而无应于内处顺之极不以势临下而志在于从刚厚之至也故曰敦临吉然柔不当位冝有咎也以其吉故无咎【易说】兼山郭氏曰上六敦临之道其尽临之所以为临者乎【易说】
　　臼云郭氏曰有感而应理之常也无感而志在内者盖二阳方进为君子道长之时不以尊髙自居而有下贤之志是厚于君子而薄于小人徳之盛者也其有敦临之吉冝矣以一身言之则可获吉以临之道论之是无咎也【易说】





　　大易粹言卷十九
　　钦定四库全书
　　大易粹言卷二十　　　宋　方闻一　编
　　【坤下巽上】
　　伊川先生曰观序卦临者大也物大然后可观故受之以观观所以次临也凡观视于物则为观【平声】为观于下则为观【去声】如楼观谓之观者为观于下也人君上观天道下观民俗则为观脩徳行政为民瞻仰则为观风行地上徧触万类周观之象也二阳任上四隂在下阳刚居尊为羣下所观仰观之义也在诸爻则唯取观见随时为义也【易传】
　　观盥而不荐有孚颙若
　　伊川先生曰予闻之胡益之先生曰君子居上为天下之【一无之字】表仪必极其庄敬则下观仰而化也故为天下之观当如宗庙之祭始盥之时不可如旣荐之后则下民尽其至诚颙然瞻仰之矣盥谓祭祀之始盥手酌鬰鬯于地求神之时也荐谓献腥献熟之时也盥者事之始人心方尽其精诚严肃之至也至旣荐之后礼数繁缛则人心散而精一不若始盥之时矣居上者正其表仪以为下民之观当【一作常】庄严【一作敬】如始盥之初勿使诚意少散如旣荐之后则天下之人莫不尽其孚诚颙然瞻仰之矣颙仰望也【易传】横渠先生曰盥求神而荐亵也【易说】
　　山杨氏曰礼莫重于祭祭莫重于灌盖求鬼神于幽隂之时未致其文于此而能致诚以格鬼神则自灌而往其威仪度数足观矣若不旣其实而徒以繁文从事何足观乎故孔子甞曰禘目旣灌而往者吾不欲观之矣盖叹时也易曰东邻杀牛不如西邻之禴祭又曰二簋可用享其不贵物而贵诚如此【语解】观盥而不荐有孚颙若诚意所寓故也古人修身齐家治国平天下本于诚吾意而已诗书所言莫非明此者但人自信不及故无其效圣人知其效必本于此是以必由也【语録】
　　白云郭氏曰鬼神至幽也人至明也声臭之所不能交也圣人设为祭祀寓之诚心洋洋乎如在其上如在其左右是道也天地鬼神尚且弗违况人乎故盥而不荐一示于上则有孚颙若必见于下观而化也马氏曰盥者进爵灌地以降神也郊特牲言周人旣灌然后迎牲祭綂曰祭有三重焉献之属莫重于祼祭必先灌而后荐腥荐熟方灌之时其道一于诚而已非若荐之托物也灌者祭之本也荐者祭之末也笾豆之事则有司存是为有司可备之礼也故自灌而徃孔子不观盖君子惟诚之为贵之义也夫诚之感人不行而至故方盥之时欲诚于求神初非有意于化天下而天下观之者感其诚而颙肃之心自生焉惟其不期化而自化此所谓大观之道使圣人有意于化民是教以化之非大观之义也记曰明乎郊社之礼禘甞之义治国其如示诸掌乎岂非诚之所感天地鬼神不能违况人也哉【易说】
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　伊川先生曰五居尊位以刚阳中正之徳为下所观其徳甚大故曰大观在上下坤而上巽是能顺而巽也五居中正以巽顺中正之徳为观于天下也○为观之道严敬如始盥之时则下民至诚瞻仰【一作仰观】而从化也不荐谓不使诚意少散也○天道至神故曰神道观天之运行四时无有差忒则见其神妙圣人见天道之神体神道以设教故天下莫不服也夫天道至神故运行四时化育万物无有差忒至神之道莫可名言惟圣人黙契体其妙用设为政教故天下之人涵泳其徳而不知其功皷舞其化而莫测其用自然仰观而戴服故曰以神道设教而天下服矣【并易传】
　　横渠先生曰内顺外巽示民以顺而外从巽此祭所以为教之本故盥而不荐中正以观天下又曰大观在上皆谓五也凡言观我生亦皆谓五也天不言藏其用而四时行神道如盥而不荐之类盥简防而神荐亵近而烦也○有两则湏有感然天之感有何思虑莫非自然圣人则能用感何谓用感凡教化设施皆是用感也作于此化于彼者皆感之道圣人以神道设教是也【并易説】○上天之载有感必通圣人之为得为而为之也天不言而四时行圣人神道设教而天下服诚于此动于彼神之道欤成变化行鬼神成形隂阳之气而已矣【正蒙】
　　广平游氏曰圣人乆于其道而天下化成盖天下之化非有资于号令之皷舞也刑赏之惩劝也一于诚而已诚至则天下徯其志而从之如恐不及矣故曰盥而不荐有孚颙若先王之化民岂能拂其所有而与之以所无哉亦曰顺以巽而已中正民之性也顺其性而入之则将沦肌肤而浃骨髓矣下观而化自然之理也【易说】
　　山杨氏曰二阳在上居中履正而得尊位下之所观也故曰大观在上盥者酌鬯求神之时也祭莫重焉贵气臭而不以物诚一而已惟天下至诚为能化故有孚颙若下观而化也夫其为物不贰其生物不测天之神道也而四时不忒以其诚无息而已圣人观天之神道而设教亦惟诚而已○天下服君子笃恭而天下平意诚心正而天下治率此道也【易说】○盥而不荐初未尝致物也威仪度数亦皆未举而已有孚颙若其所以交于神明者盖有在矣又云礼莫重于祭祭莫重于灌盖求鬼神于幽隂之时未致其文于此而能致诚以格鬼神则自灌而往其威仪度数足观矣若不旣其实而徒以繁文从事何足观乎故孔子尝曰禘自旣灌而往者吾不欲观之矣盖叹时也易曰东邻杀牛不如西邻之禴祭又曰二簋可用享其不贵物而贵诚如此又曰古人所以交神而接人其道一主于诚初无二也故曰明则有礼乐幽则有鬼神幽明夲无二理故所以感之者亦以一理圣人以神道设教而天下服所谓神道诚意而已诚意大徳也【语録】
　　兼山郭氏曰在下而观上谓之观童观闚观观国之光是也在上而眡下谓之观大观在上观我生观民是也故在下者观上之好恶而风知所移在上者不求于下至诚以示之而已故曰大观在上顺而巽中正以观天下盥而不荐有孚颙若下观而化也观之成卦二阳在上四隂在下所谓大观也坤下而巽上所谓巽而顺也九五得位而应焉所谓中正以观天下也圣人在上无思无为以治天下何事于精神心思之所及哉至诚以示之而已故曰可以赞天地之化育与天地参况万民乎故垂衣拱手不下袵席之上而天下化者诚以先之也故曰诚则形形则着着则明明则动动则变变则化惟天下至诚为能化也经曰观盥而不荐有孚颙若诚之夲也至于荐也备物而将之末也且天之神道四时见之矣其升降之运本之一气一气之运本之于一诚故八卦之变起于中孚非诚则不能也圣人之神道见于教化教化之成败见之于风俗风俗之所自出于上之诚信故知逺之近知风之自则有至于无声无臭者矣彼刑名度数曷足以明之故圣人以神道设敎而天下服者予知其声色之于化民末也○夫干确然示人易矣夫坤隤然示人简矣又曰天地之道贞观者也其所以为贞观者何乎易简而已矣天之生物也不期于生而万物以之生地之成物也不期于成而万物以之成孰为之主张孰为之或使莫之令而常自然盖天得一以清地得一以宁一者诚而已故圣人之治顺而巽中正以观天下中正以应之而已故曰侯王得一以为天下贞贞则亦诚而已故诚者天之道也圣人不勉而中不思而得从容中道者也夫诚之为道也至矣则何施何为而可以臻于此乎盖君子内省不疚无恶于志其所不可及者唯人之不见乎诗云相在尔室尚不愧于屋漏不动而敬不言而信笃恭而天下平也三代之盛时正月之吉布治于邦国乃县治象之法使万民观治象浃日而敛之及其衰也治象之法未废也而治乱之迹如是之不同何也诚与不诚之效也故曰至诚如神鬼神之为徳也视之而不见听之而弗闻使天下齐明盛服以承其祭祀洋洋乎如在其上如在其左右故曰神之格思不可度思故天之神道圣人之神道推此可得而知之也呜呼二帝三王逺矣吾于此犹可观焉【并易说】白云郭氏曰大观在上以巽顺之徳居中正之位初未甞有心于示人也其诚明之着晬然见于面盎于背施于四体有不可揜者焉亦犹圣人有以示之也观之者至于不期化而自化是之谓神道神道之谓大观且观之天则天亦无所示也特四时不忒而已因四时不忒而万物自生自化故知四时不忒是为天之神道由人言之亦曰天之大观也圣人大观其道同天则下观而化也冝矣曰设教者天无教圣人主教虽以不敎敎之亦曰设敎可也帝尧之则天孔子欲无言皆是道也乾卦言各正性命保合太和天之神道其及物如此而已然彖因卦辞盥而不荐明一卦之全体尽巽顺之道以居中正故曰大观九五言一爻之义能巽而已故反诸其身为观民之道也卦辞彖辞明其大者象与爻抑又次焉是亦取义不同也卦之名不曰大观者以上下大小之观无不兼綂而言故独曰观而彖则首明大观之义也【易说】
　　象曰风行地上观先王以省方观民设教
　　伊川先生曰风行地上周及庶物为由厯周览之象故先王体之为省方之礼以观民俗而设政敎也天子廵省四方观视民俗设为政敎如奢则约之以俭俭则示之以礼是也省方观民也设敎为民观也【易传】山杨氏曰风行地上省方之象也先王之省方无非事者所以观民设敎也【易説】
　　白云郭氏曰风之为物初不知其生化万物也而风行地上万物自生自化犹大观在上下观而化故为观之象也省方观民设敎伊川谓如奢则示之以俭俭则示之以礼是也礼王制言巡狩之礼命大师陈诗以观民风命市纳贾以观民之所好恶命典礼考时月定日同律礼乐制度衣服正之此省方观民设教也彖言神道设敎天下不知所以然而然观民设敎则其迹可见矣所以为王者之事非尽彖之道者也【易说】
　　初六童观小人无咎君子吝象曰初六童观小人道也伊川先生曰六以隂柔之质居逺于阳是以【一作其】观见者浅近如童稚然故曰童观阳刚中正在上圣贤之君也近之则见其道徳之盛所观深逺初乃逺之所见不明如童蒙之观也小人下民也所见昏浅不能识君子之道乃常分也不足谓之过咎若君子而如是则可鄙吝也○所观不明如童稚乃小人之分故曰小人道也【并易传】
　　横渠先生曰所观者末小人之道施于君子则吝【易说】广平游氏曰夫先王岂以其术智笼天下之民而愚之哉盖道无方也反而观之则无己泛而观之则无物虎豹得之而猛噬蛇虺得之而毒螫厚者见之而为仁薄者见之而为恶观老子之学变而为申韩则民不可使知之理可见矣盖其气质或不良而窃窥其端倪则适足以逞其不肖之心而已此小人之童观所以无咎也【语解】
　　山杨氏曰初以隂柔在下而逺于阳明不足以视逺矣童观也童蒙未有知者也君子之所为众人固不识乃其常分耳大观在上而小人以童观未有咎也君子冝知之者也而以童观则可吝矣【易说】
　　白云郭氏曰在观之初以柔自处未见其有立童观是也童则蒙而无知小人道也小人能用童观则内无刚戾之性外无强之行惟知观人而効之者也何咎之有君子以设敎立道为事反同小人之观不亦鄙乎故曰君子吝初六小人之观也六二女子之观也三四君子之观也【易说】
　　六二闚观利女贞象曰闚观女贞亦可丑也
　　伊川先生曰二应于五观于五也五刚阳中正之道非二隂暗柔弱所能观见也故但如闚觇之观耳闚觇之观虽少见而不能甚【一作尽】明也二旣不能明见刚阳中正之道则利如女子之贞虽见之不能甚明而能顺从者女子之道也任女子为贞也二旣不能明见九五之道能如女子之顺则不失中正乃为利也○君子不能观见刚阳中正之大道而仅【一有能字】闚觇其彷佛虽能顺从乃同女子之贞亦可羞丑也【并易传】
　　横渠先生曰得妇人之道虽正可羞【易说】
　　山杨氏曰大观在上而二以隂柔之质在下卦之内五之宗庙之美室家之好非二之所能见也闚观而已夫视不出乎闺门之内为女子之正则利矣居大观之时而为女子之正是亦可丑也【易说】
　　白云郭氏曰闚者观之小道也六二柔顺居中女子之象也而见应焉故利女贞所谓可丑者非女子之丑也君子为闚观则丑也男女吉凶不同故恒卦曰妇人贞吉夫子凶则此利女贞者固知为男子之丑也故初之象言小人道则知君子必吝二之爻言利女贞则知男子可丑不然柔顺居中得其正应何丑之有【易说】
　　六三观我生进退象曰观我生进退未失道也
　　伊川先生曰三居非其位处顺之极能顺时以进退者也若居当其位则无进退之义也观我生我之所生谓动作施为出于己者观其所生而随冝进退所以处虽非正而未至失道也随时进退求不失道故无悔咎【一作吝】以能顺也○观己之生而进退以顺乎冝故未至于失道也【并易传】
　　横渠先生曰观上所施而进退虽以隂居阳于道未失以其在下卦之体而应于上故曰进退【易说】
　　广平游氏曰观六三观我生进退者省诸己也度徳以就位量能以任官也九五观我生者验诸民也所以审好恶而察治忽也夫如是则兴事造业无过举矣故无咎此在上位者与徳称而志在民者之所为也故特称君子以别六三也若夫上九之观其生则观其时之施设也此有君子之才而无其位身在畎畆而志常在君者之所为故亦称君子而象因其有观以知其志未平也【易说】
　　山杨氏曰九五以中正之徳观天下之所冝观也六三上应于九而居非其位能量己以进退虽未得正未失道也【易说】
　　白云郭氏曰六三顺而应上可以进也柔不当位可以退也观我道之可进而进可退而退则为不失进退之道矣虽孔子用舎行藏孟子得志不得志之说不过如是而已【易说】
　　六四观国之光利用賔于王象曰观国之光尚賔也伊川先生曰观莫明于近五以刚阳中正居尊位圣贤之君也四切近之观见其道故云观国之光观见国之盛徳光辉也不指君之身而云国者在人君而言岂止观其行一身乎当观天下之政化则人君之道徳可见矣四虽隂柔而巽体居正切近于五观见而能顺从者也利用賔于王夫圣明在上则怀抱才徳之人皆愿进于朝廷辅戴之以康济天下四旣观见人君之徳国家之治光华盛美所冝賔于王朝效其智力上辅于君以施泽天下故云利用賔于王也古者有贤徳之人则人君賔礼之故士之仕进于王朝则谓之賔○君子怀负才业志在乎兼善天下然有卷怀自守者盖时无明君莫能用其道不得已也岂君子之志哉故孟子曰中天下而立定四海之民君子乐之旣观见国之盛徳光华古人所谓非常之遇也【一无也字】所以志愿登进王朝以行其道故云观国之光尚賔也尚谓志尚其志意愿慕賔于王朝也【并易传】
　　横渠先生曰体柔巽而以隂居下賔之必无过也故利【下一作隂易说】
　　山杨氏曰大观在上国之光也而四近之则观国之光冝賔于王矣盖四大臣之位人主之所尊礼也故谓之賔【易说】
　　兼山郭氏曰六四诗云乐只君子邦家之光六三观我生进退量力度徳而后进也六四以量力度徳为未尽则又观国之光见其有礼也见其多贤也然后利賔于王盖君子难进而易退也如是而说者乃谓賔有不纯臣之义舜賔于四门岂皆礼其不纯臣者邪盖道合则从不合则去则孰无賔之义乎【易说】白云郭氏曰先人曰古之人道合则从不合则去孰无賔之义乎雍曰君之光莫光于有徳国之光莫光于用贤六三逺君方且自观其身而图进退四则处近君之地己进而观国者也国有光焉非利用賔于王之时乎盖无进退之疑也或谓賔有不纯臣之义夫忠臣嘉賔贤有徳之称也【易说】
　　九五观我生君子无咎象曰观我生观民也
　　伊川先生曰九五居人君之位时之治乱俗之美恶系乎己而己观已之生若天下之俗皆君子矣则是己之所为政化善也乃无咎矣若天下之俗未合君子之道则是己之所为政治未善不【一作未】能免于咎也○我生出于己者人君欲观己之施为善否当观于民民俗善则政化善也王弼云观民以察己之道是也【并易传】
　　横渠先生曰观我所自出者【易说】
　　山杨氏曰九五以中正观天下而天下之所观也故得失验之民而后见欲观我生观诸民而已矣苟有失焉其过可补也故君子无咎【易说】○道虽夲诸身得失则验之民而后见故易曰观我生观民也【语録】白云郭氏曰九五尊位大中居大观之位未尝责天下以必化惟观我道之何如耳天下入于君子之涂我之道得也故无咎是观民所以为观我生也中庸曰取人以身修身以道又曰失诸正鹄则反诸其身皆九五观民之道也羣黎百姓徧为尔徳人有士君子之行皆天下为君子之时也【易说】
　　上九观其生君子无咎象曰观其生志未平也
　　伊川先生曰上九以刚阳之徳处于上为下之所观而不当位是贤人君子不在于位而道徳为天下所观仰者也观其生观其所生也谓出于己者徳业行义也旣为天下所观仰故自观其所生若皆君子矣则无过咎也苟未君子则何以使人观仰矜式是其咎也○虽不在位然以人观其徳用为仪法故当自愼省观其所生常不失于君子则人不失所望而化之矣不可以不在于位故安然放意无所事也是其志意未得安也故云志未平也平谓安宁也【并易传】○上九以刚阳之徳居无位之地是贤人君子抱道徳不居位为众人观仰法式者也虽不当位然为众人所观固不得安然放意谓己无与于天下也必观其所生君子矣乃得无咎圣人又从而赞之谓志当在此固未得安然平定无所事也观圣人敎示后贤如是之深贤者存心如是之仁与夫素隐独善者异矣【语録】横渠先生曰以刚阳极上之徳居不臣不任之位以观国家之政志有所未平也有君子循理之心则可免咎俯视九五之为故曰观其生【易说】
　　山杨氏曰居一卦之外贤人无位而为天下之所观也能观己之动出而补其过则无咎矣曽子之三省是也【易说】
　　白云郭氏曰上九道之己成处观之极不当其任者非若小人女子之童闚又无进退之疑无賔主之利者也故观其生九五之君六三之臣皆在所观也志未平者上不能忘君下不能忘民犹有心于观焉故君子居之则无咎是以圣人愼于在上之观必观天而设敎者以此【易说】










　　大易粹言卷二十
　　钦定四库全书
　　大易粹言卷二十一　　　宋　方闻一　编
</div>
    <div class="pagination">
<a href="大易粹言_page12.html">上一页</a><span>...</span><a href="大易粹言_page8.html">8</a><a href="大易粹言_page9.html">9</a><a href="大易粹言_page10.html">10</a><a href="大易粹言_page11.html">11</a><a href="大易粹言_page12.html">12</a><span class="current-page">13</span><a href="大易粹言_page14.html">14</a><a href="大易粹言_page15.html">15</a><a href="大易粹言_page16.html">16</a><a href="大易粹言_page17.html">17</a><a href="大易粹言_page18.html">18</a><span>...</span><a href="大易粹言_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
