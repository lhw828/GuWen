<!DOCTYPE html>
<html>
<head>
    <meta charset="UTF-8">
    <title>周易要义 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易要义 - 第 7 页/共 16 页</h1>
    <div class="content">　　【二十五】柔丽乎中正故亨谓六五六二
　　正义柔丽乎中正故亨是以畜牝牛吉者释经亨义也又总释畜牝牛吉也柔丽于中正谓六五六二之柔皆丽于中中则不偏故云中正以中正为徳故万事亨以中正得通故畜养牝牛而得吉也以牝牛有中正故也案诸卦之彖释卦名之下乃释卦下之义于后乃叹而美之此彖既释卦名即广叹为卦之美乃释卦下之义与诸卦不例者此乃夫子随义则言因文之便此既释离名丽因广日月草木所丽之事然后却明卦下之义更无义例
　　【二十六】八纯卦象各异此言两明乃作离
　　象曰明两至于四方正义曰明两作离者离为日日为明今有上下二离故云明两作离也案八纯之卦论象不同各因卦体事义随文而乾坤不论上下之体直总云天行健地坤以天地之大故总称上下二体也雷是连续之至水为流注不已义皆取连续相因故震云洊雷坎云洊至也风是摇动相随之物故云随风巽也山泽各自为体非相入之物故云兼山艮丽泽兊是两物各行也今明之为体前后各照故云明两作离是积聚两明乃作于离若一明暂絶其离未乆必聚两明前后相续乃得作离卦之美故云大人以继明照于四方是继续其明乃得照于四方若明不继续则不得乆为照临所以特云明两作离取不絶之义也作郑云作起也荀云用也
　　【二十七】黄离元吉以居中得位而处于文明
　　六二黄离元吉居中得位以柔处柔履文明之盛而得其中故曰黄离元吉也正义曰黄者中色也离者文明居中得位而处于文明故元吉也故象云得中道以其得中央黄色之道也
　　【二十八】六五柔乘刚四来害已至于沱嗟
　　六五出涕沱若戚嗟若吉履非其位不胜所履以柔乘刚不能制下下刚而进将来害己忧伤之深至于沱嗟也然所丽在尊四为逆首忧伤至深众之所助故乃沱嗟而吉也出如字徐尺遂反王嗣宗勑反
　　【二十九】五为王位而言王公便文以防韵
　　正义象曰六五之吉离王公者此释六五吉义也所以终得吉者以其所居在五离附于王公之位被众所助故得吉也五为王位而言公者此连王而言公取其便文以会韵也离王公音丽郑作丽王肃云丽王者之后为公梁武力智反











　　周易要义卷三下
<经部,易类,周易要义>
　　钦定四库全书
　　周易要义卷四上　　　　宋　魏了翁　辑咸至明夷
　　【一】上经天道下经人道恐不可分
　　【艮下兑上】咸亨利贞取女吉正义曰先儒以易之旧题分自此以上三十卦爲上经以下三十四卦爲下经序卦至此又别起端首先儒皆以上经明天道下经明人事然韩康伯注序卦破此义云夫易六画成卦三才必备错综天人以效变化岂有天道人事偏于上下哉案上经之内明饮食必有讼讼必有众起是兼于人事不专天道既不专天道则下经不专人事理则然矣
　　【二】上下经序卦系辞已分
　　但孔子序卦不以咸系离系辞云二篇之防则是六十四卦旧分上下乾坤象天地咸恒明夫妇乾坤乃造化之本夫妇实人伦之原因而拟之何爲不可
　　【三】天地各卦夫妇共卦明人物始于相感
　　天地各卦夫妇共卦者周氏云尊天地之道畧于人事犹如三才天地爲二人止爲一也此必不然窃谓乾坤明天地初辟至屯乃刚柔始交故以纯阳象天纯隂象地则咸以明人事人物既生共相感应若二气不交则不成于相感既相感应乃得亨通若以邪道相通则凶害斯及故利在贞正既感通以正即是婚媾之善故云咸亨利贞取女吉也咸如字彖云感也兑宫三世卦取七具反
　　【四】凡感不能感非类故以取女明之
　　天地万物之情见于所感也凡感之爲道不能感非类者也故引取女以明同类之义也同类而不相感应以其各亢所处也故女虽应男之物必下之而后取女乃吉也正义曰柔上而刚下二气感应以相与者此因上下二体释咸亨之义也艮刚而兑柔若刚自在上柔自在下则不相感无由得通今兑柔在上而艮刚在下是二气感应以相授与所以爲咸亨也止而说者此因二卦之义释利贞也艮止而兑説也能自静止则不随欲动以止行说则不爲邪谄不失其正所以利贞也男下女者此因二卦之象释取女吉之义艮爲少男而居于下兑爲少女而处于上是男下于女也婚姻之义男先求女亲迎之礼御轮三周皆是男先下于女然后女应于男所以取女得吉者也
　　【五】初拇感末二腓躁动三股随人
　　初六咸其拇处咸之初爲感之始所感在末故有志而已如其本实未至伤静拇茂后反马郑薛云足大指也子夏作六二咸其腓凶居吉咸道转进离拇升腓腓体动躁者也感物以躁凶之道也由躁故凶居则吉矣处不乘刚故可以居而吉腓房非反郑云膊肠也膊音市脔反王廙云腓腓肠也九三咸其股执其随往吝股之爲物随足者也进不能制动退不能静处所感在股志在随人者也志在随人所执亦以贱矣用斯以往吝其宜也
　　【六】九四不能至于无思故憧憧往来
　　九四贞吉悔亡憧憧往来朋从尔思处上卦之初应下卦之始居体之中在股之上二体始相交感以通其志心神始感者也凡物始感而不以之于正则至于害故必贞然后乃吉吉然后乃得亡其悔也始在于感未尽感极不能至于无思以得其党故有憧憧往来然后朋从其思也憧昌容反马云行貌王肃云往来不絶貌广雅云往来也刘云意未定也徐又音童又音钟
　　【七】咸其脢其志浅末无悔而巳
　　九五咸其脢无悔脢者心之上口之下进不能大感退亦不爲无志其志浅末故无悔而巳脢武杯反又音每心之上口之下也郑云背脊肉也说文同王肃又音广雅云胂谓之脢胂音以人反正义曰脢者心之上口之下者子夏易传曰在脊曰脢马融云脢背也郑云脢脊肉也王肃云脢在背而夹脊说文云脢背肉也虽诸说不同大体皆在心上辅嗣以四爲心神上爲辅颊五在上四之间故直云心之上口之下也明其浅于心神厚于言语上六咸其辅颊舌咸道转末故在口舌言语而巳
　　【八】憧憧未光大滕口浅末可知
　　象曰咸其辅颊舌滕口说也辅颊舌者所以爲语之具也咸其辅颊舌则滕口说也憧憧往来犹未光大况在滕口薄可知也正义曰咸其辅颊舌者马融云辅上颔也辅颊舌者言语之具咸道转末在于口舌言语而巳故云咸其辅颊舌也象曰滕口说也者旧说字作滕徒登反滕竞与也所竞者口无复心实故云滕口说也郑又作媵媵送也咸道极薄徒送口舌言语相感而巳不复有志于其间王注义得两通未知谁同其防也滕徒登反逹也九家作乘虞作媵郑云送也说如字
　　【九】注恒亨以济三事褚说长
　　【巽下震上】恒亨无咎利贞恒而亨以济三事也恒之爲道亨乃无咎也恒通无咎乃利贞也恒如字久也震宫三世卦注恒而亨以济三事也正义曰褚氏云三事谓无咎利贞利有攸往庄氏云三事者无咎一也利二也贞三也周氏云三事者一亨也二无咎也三利贞也注不明数故先儒各以意说窃谓注云恒而亨以济三事者明用此恒亨济彼三事无疑亨字在三事之中而此注云恒之爲道亨乃无咎恒通无咎乃利正也又注彖曰道得所久则常通无咎而利正也此觧皆以利正相将爲一事分以爲二恐非注防验此注云恒之爲道亨乃无咎此以恒亨济无咎也又云恒通无咎乃利正也此以恒亨济利贞也下注利有攸往云各得所恒修其常道终则有始往而无违故利有攸往此以恒亨济利有攸往也观文騐注褚氏爲长
　　【十】恒卦有顺序交感无违相应四义
　　彖曰恒久至可见矣正义曰恒久也者释训卦名也恒之爲名以长久爲义刚上而柔下者既训恒爲久因明此卦得其恒名所以释可久之意此就二体以释恒也震刚而巽柔震则刚尊在上巽则柔卑在下得其顺序所以爲恒也雷风相与者此就二象释恒也雷之与风隂阳交感二气相与更互而相成故得恒久也巽而动者此就二卦之义因释恒名震动而巽顺无有违逆所以可恒也刚柔皆应者此就六爻释恒此卦六爻刚柔皆相应和无孤嫓者故可长久也恒者歴就四义释恒名讫故更举卦名以结之也明上四事皆可久之道故名此卦爲恒
　　【十一】咸取二气相交恒取尊卑得序
　　注刚尊柔卑得其序也正义曰咸明感应故柔上而刚下取二气相交也恒明长久故刚上而柔下取尊卑得序也
　　【十二】长隂长阳明夫妇可久之道
　　注长阳长隂能相成也正义曰震爲长男故曰长阳巽爲长女故曰长隂曰雷风相与雷之与风共相助成之义故褚氏云雷资风而益逺风假雷而增威是也今言长阳长隂能相成者因震爲长男巽爲长女遂以长阳长隂而名之作文之体也又此卦明夫妇可久之道故以二长相成如雷风之义也
　　【十三】处恒之初而求深若仁义即不厌深
　　初六浚恒贞凶无攸利处恒之初最处卦底始求深者也求深穷底令物无余蕴渐以至此物犹不堪而况始求深者乎以此爲恒凶正害德无施而利也浚荀润反象曰浚恒之凶始求深也正义曰浚深也最处卦底故曰深也深恒者以深爲恒是也施之于仁义即不厌深施之于正即求物之情过深
　　【十四】九三在不中之位以无恒取羞
　　九三不恒至无所容也正义曰不恒其德或承之羞贞吝者九三居下体之上处上体之下虽处三阳之中又在不中之位上不全尊下不全卑执心不定德行无恒故曰不恒其德徳既无恒自相违错则为羞辱承之所羞非一故曰或承之羞也处久如斯正之所贱故曰贞吝也象曰无所容者谓不恒之人所往之处皆不纳之故无所容也
　　【十五】妇人从一而终五系应在二爲从妇凶
　　六五恒其德贞妇人吉夫子凶居得尊位爲恒之主不能制义而系应在二用心专贞从唱而已妇人之吉夫子之凶也象曰妇人贞吉从一而终也夫子制义从妇凶也正义曰恒其徳贞者六五系应在二不能傍及他人是恒常贞一其德故曰恒其德贞也五与二相应五居尊位在震爲夫二处下体在巽爲妇五系于二故曰从妇凶也
　　【十六】处卦上居动极爲振恒凶
　　上六振恒凶夫静爲躁君安爲动主故安者上之所处也静者可久之道也处卦之上居动之极以此爲恒无施而得也振之刄反马云动也郑云揺落也
　　【十七】遯以隂初长正道未全防故小利贞
　　【艮下干上】遯亨小利贞正义曰遯亨者遯者隐退逃避之名隂长之卦小人方用君子日消君子当此之时若不隐遯避世即受其害须遯而后得通故曰遯亨小利贞者隂道初始浸长正道亦未全防故曰小利贞遯徒巽反字又作又作遁同隠退也匿迹避时奉身退隐之谓也郑云迯去之名序卦云遯者退也干宫二世卦【十八】天下有山隂长之象故君子逺小人
　　象曰天下有山遯天下有山隂长之象君子以逺小人不恶而严正义曰天下有山遯者山者隂类进在天下即是山势欲上逼于天天性髙逺不受于逼是遯避之象故曰天下有山遯君子以逺小人不恶而严者君子当此遯避之时小人进长理须逺避积阳为天积隂为地山者地之髙峻今上逼于天是隂长之象
　　【十九】遯尾厉不如不往之无灾
　　初六遯尾厉勿用有攸往遯之爲义避内而之外者也尾之爲物最在体后者也处遯之时不往何灾而爲遯尾祸所及也危至而后求行难可免乎厉则勿用有攸往也象曰遯尾之厉不往何灾也正义曰不往何灾者象释当遯之时宜须出避而勿用有攸往者既爲遯尾出必见执不如不往即无灾害何灾者犹言无灾也与何伤何咎义同也
　　【二十】遯以阳附隂爲系遯畜臣妾可也
　　九三系遯有疾厉畜臣妾吉在内近二以阳附隂宜遯而系故曰系遯遯之爲义宜逺小人以阳附隂系于所在不能逺害亦巳惫矣宜其屈辱而危厉也系于所在畜臣妾可也施于大事凶之道也系古诣反本或作击【二十一】好遯君子舍之吉小人系恋而否
　　九四好遯君子吉小人否处于外而有应于内君子好遯故能舍之小人系恋是以否也好呼报反注下同否音鄙注下同恶也徐方有反郑王肃备鄙反云塞也舍音舍象曰君子好遯小人否也音臧否之否
　　【二十二】四五以有应爲累上独称肥遯
　　上九肥遯无不利最处外极无应于内超然絶志心无疑顾忧患不能累矰缴不能及是以肥遯无不利也肥如字子夏云肥饶裕累劣僞反矰则能反缴章畧反象曰肥遯无不利无所疑也正义曰子夏传曰肥饶裕也四五虽在于外皆在内有应犹有反顾之心
　　【二十三】阳长既多大者正故大壮利贞
　　【干下震上】大壮利贞正义曰大壮卦名也壮者强盛之名以阳称大阳长既多是大者盛壮故曰大壮利贞者卦徳也羣阳盛长小道将防大者正故曰利贞也壮庄亮反威盛强猛之名郑云气力浸强之名王肃云壮盛也广雅云健也马云伤也郭璞云今淮南人呼壮爲伤坤宫四世卦曰大壮至见矣正义曰大者壮也者就爻释卦名阳爻浸长已至于四是大者盛壮故曰大者壮也刚以动故壮者就二体释卦名干刚而震动柔弱而动即有退溺刚强以动所以成壮大壮利贞大者正也者就爻释卦徳大者获正故得利贞正大而天地之情可见矣者因大获正遂广美正大之义
　　【二十四】壮而违礼则凶故非礼弗履
　　象曰雷在天上大壮刚以动也君子以非礼弗履壮而违礼则凶凶则失壮也故居子以大壮而顺礼也
　　【二十五】壮趾征凶言居下而用壮
　　初九壮于趾征凶有孚夫得大壮者必能自终成也未有陵犯于物而得终其壮者在下而壮故曰壮于趾也居下而用刚壮以斯而进穷凶可必也故曰征凶有孚象曰壮于趾其孚穷也言其信穷
　　【二十六】小人用以爲壮即君子以爲罔
　　九三小人用壮君子用罔贞厉羝羊触藩羸其角处健之极以阳处阳用其壮者也故小人用之以爲壮君子用之以爲罗巳者也贞厉以壮虽复羝羊以之触藩能无羸乎罔罗也马王肃云无羝音低张云羖羊也广雅云吴羊曰羝触徐处六反藩方反徐甫言反下同马云篱落也羸律悲反又力追反下同马云大索地徐力皮反王肃作缧音螺郑虞作累正义曰以壮爲正其正必危故曰贞厉也以此爲正状似羝羊触藩也必拘羸其角矣象曰小人用壮君子罔也者言小人用以爲壮者即是君子所以爲罗罔也
　　【二十七】丧羊于易言六五委九二则无悔
　　六五丧羊于易无悔居于大壮以阳处阳犹不免咎而况以隂处阳以柔乗刚者乎羊壮也必丧其羊失其所居也能防壮于易不于险难故得无悔二履贞吉能干其任而已委焉则得无悔委之则难不至居之则敌冦来故曰丧羊于易正义曰羊刚狠之物故以譬壮云必丧其羊失其所居者言违谦越礼理必然云能丧壮于易不于险难者二虽应已刚长则侵隂爲已冦难必丧其壮当在于平易防难未来之时勿于险难敌冦既来之日良由居之有必丧其羊之理故戒其预防而庄氏云经止一言丧羊而注爲两处分用初云必丧其羊失其所居是自然应失后云能丧壮于易不于险难故得无咎自能丧其羊二理自爲矛盾窃谓庄氏此言全不识注意
　　【二十八】康侯言美升进之臣
　　【坤下离上】晋康侯用锡马蕃庶昼日三接正义曰晋者卦名也晋之爲义进长之名此卦明臣之升进故谓之晋康者美之名也侯谓升进之臣也臣既柔进天子美之赐以车马蕃多而众庶故曰康侯用马蕃庶也昼日三接者言非惟防赐蕃多又被亲宠频数一昼之间三度接见也晋云进也孟作齐齐子西反义同干宫游魂卦
　　【二十九】讼受服则朝三褫柔受宠则昼三接
　　是以康侯用锡马蕃庶昼日三接也康美之名也顺以着明臣之道也柔进而上行物所与也故得锡马而蕃庶以讼受服则终朝三褫柔进受宠则一昼三接也
　　【三十】处进之初未受命宜寛裕进德
　　象曰晋如摧如独行正也无咎未受命也未得履位未受命也正义曰独行正者独犹专也言进与退専行其正也裕无咎未受命者处进之初未得履位未受锡命故宜寛裕进德乃得无咎
　　【三十一】鼫鼠进无所守即硕鼠即伎穷者
　　九四晋如鼫鼠贞厉履非其位上承于五下据三隂履非其位又负且乗无业可安志无所据以斯爲进正之危也进如鼫鼠无所守也鼫音石子夏传作硕鼠正义曰蔡邕劝学篇云鼫鼠五能不成一伎注曰能飞不能过屋能縁不能穷木能游不能渡谷能穴不能掩身能走不能先人本草经云蝼蛄一名鼫鼠谓此也郑引诗云硕鼠硕鼠无食我黍谓大鼠也陆机以爲雀鼠案注以爲无所守盖五伎者当之
　　【三十二】晋其角则过亢故云厉吉贞吝
　　上九晋其角至未光也正义曰晋其角者西南隅也上九处进之极过明之中其犹日过于中巳在于角而犹进之故曰进其角也维用伐邑者在角犹进过亢不已不能端拱无爲使物自服必须攻伐其邑然后服之故云维用伐邑也厉吉无咎贞吝者兵者凶器伐而服之是危乃得吉吉乃无咎故曰厉吉无咎以此爲正亦以贱矣故曰贞吝也象曰道未光也者用伐乃服虽得之其道未光大也
　　【三十三】当明夷之时利在艰难贞正
　　【离下坤上】明夷利艰贞正义曰明夷卦名夷者伤也此卦日入地中明夷之象施之于人事闇主在上明臣在下不敢显其明智亦明夷之义也时虽至闇不可随世倾邪故宜艰难坚固守其贞正之德故明夷之世利在艰贞夷伤也坎宫游魂卦
　　【三十四】文王防难箕子正志皆晦其明
　　曰明入至以之正义曰明入地中明夷者此就二象以释卦名故此及晋卦皆象同辞也内文明而外柔顺以防大难文王以之者既释明夷之义又须出能用明夷之人内怀文明之德抚教六州外执柔顺之能三分事纣以此蒙犯大难身得保全惟文王能用之故云文王以之利艰贞晦其明也者此又就二体释卦之德明在地中是晦其明也既处明夷之世外晦其明恐陷于邪道故利在艰固其贞不失其正言所以利艰贞者用晦其明也内难而能正其志箕子以之者既释艰贞之义又须出能用艰贞之人内有险难殷祚将倾而能自正其志不爲邪谄惟箕子能用之故云箕子以之
　　【三十五】逃难宜速故义不求食
　　初九明夷于飞垂其翼君子于行三日不食有攸往主人有言明夷之主在于上六上六爲至闇者也初处卦之始最逺于难也逺难过甚明夷逺遯絶迹匿形不由轨路故曰明夷于飞怀惧而行行不敢显故曰垂其翼也尚义而行故曰君子于行也志急于行饥不遑食故曰三日不食也殊类过甚以斯适人人必疑之故曰有攸往主人有言正义象曰义不食也者君子逃难惟速故义不求食也
　　【三十六】夷于左股其伤小不爲闇主所疑
　　六二明夷夷至则也正义曰明夷夷于左股者左股被伤行不能壮六二以柔居中用夷其明不行刚壮之事者也故曰明夷夷于左股庄氏云言左者取其伤小则比夷右未爲切也夷于左股明避难不壮不爲闇主所疑犹得处位不至怀惧而行然后徐徐用马以自拯济而获其壮吉也故曰用拯马壮吉也象曰顺以则也者言顺闇主之则不同初九殊类过甚故不爲闇主所疑故得拯马之吉也
　　【三十七】南狩得大首不可疾贞谓除闇而渐化
　　九三明夷至大得也正义曰南方文明之所狩者征伐之类大首谓闇君明夷于南狩得其大首初藏明而往托狩而行至南方而发其明也九三应于上六是明夷之臣发明以征闇君而得其大首故曰明夷于南狩得其大首也不可疾贞者既诛其主将正其民民迷日久不可卒正宜化之以渐故曰不可疾贞象曰南狩之志乃大得者志欲除闇乃得大首
　　【三十八】入左腹获心意故虽近不危
　　六四入于左腹获明夷之心于出门庭左者取其顺也入于左腹得其心意故虽近不危随时辟难门庭而已能不逆忤也
　　【三十九】刘向云今易箕子作荄滋
</div>
    <div class="pagination">
<a href="周易要义_page6.html">上一页</a><span>...</span><a href="周易要义_page2.html">2</a><a href="周易要义_page3.html">3</a><a href="周易要义_page4.html">4</a><a href="周易要义_page5.html">5</a><a href="周易要义_page6.html">6</a><span class="current-page">7</span><a href="周易要义_page8.html">8</a><a href="周易要义_page9.html">9</a><a href="周易要义_page10.html">10</a><a href="周易要义_page11.html">11</a><a href="周易要义_page12.html">12</a><span>...</span><a href="周易要义_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
