<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 17 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 17 页/共 22 页</h1>
    <div class="content">　　孔仲达曰如居在干之初九而安在勿用居在干之三而安在干乾卦爻皆有辞但爻有变化取象既多以知得失故君子尤所爱乐○张子序犹分也易之中有贵贱吉凶皆其自然之分也所居皆安之君子安分也玩习也毎读则毎有益所以可乐○本义易之序谓卦爻所着事理当然之次第○王童溪曰易之序者消息盈虚之有其时也居之而安则大行不加穷居不损爻之辞者是非当否之有所命也乐之而玩则黙而成之不言而信○胡云峯曰君子居而学易已穷乎象与辞之理动而用易又适合乎变与占之宜故有吉而无凶悔吝也○俞石涧曰观象玩辞如蔡墨云在干之姤知庄子云在师之临谓之在者是也观变玩占如陈侯遇观之否晋侯遇大有之睽谓之遇者是也
　　按人一身视聴言动之则与处夫常变困亨之道皆备于六十四卦井井有条故谓之序即礼得其序之序
　　右第二章
　　本义此章言圣人作易君子学易之事○观彖此后数章皆以申释此章之意
　　按辞变象占夫子所谓易有圣人之道四焉者也此章首举四者言之设卦句领起象辞刚柔句领起变占吉凶四句承设卦系辞来变化六句承刚柔相推来而以居则观象二句收明两两相承脉络井井作易学易之纲领尽矣亦可见专以易为卜筮之用与学易而不知卜筮之道均非夫子之教也
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　虞仲翔曰八卦以象告故言乎象也爻有六画九六变化故言乎变者也○本义象指全体言变指一节言○项平甫曰彖辞所言之象即下文所谓卦也爻辞所言之变即下文所谓位也○胡云峯曰前章未及无咎之辞此方及之不贵无过而贵改过也○张彦陵曰失得指时有消息位有当否説小疵兼两意向于得而未得尚有小疵则悔向于失而未失已有小疵则吝○来矣鲜曰善补过嘉其能补过也即上文言字之例
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔
　　王辅嗣曰忧悔吝之时其介不可慢也即悔吝者言乎小疵也○张紫岩曰隂小阳大体固不同而各以所遇之时为正阳得位则阳用事隂得位则隂用事小大之理至卦而齐○本义位谓六爻之位齐犹定也介谓辨别之端盖善恶已动而未形之时也于此忧之则不至于悔吝矣震动也知悔则有以动其补过之心而可以无咎○项平甫曰凡彖辞之例专取主爻而言存乎卦反在存乎位之下者位之贵贱以六爻言卦之小大以一爻言明于六位之中取一位以为卦主也○邱行可曰此章就吉凶悔吝上添入无咎既欲人于悔吝上着力尤欲人于介上用功所谓几者动之防吉之先见者也○汪氏砥之曰易凡言悔吝即寓介之意忧盱之悔存乎迟速之介忧即鹿之吝存乎取舍之介
　　是故卦有小大辞有险易辞也者各指其所之
　　韩康伯曰其道光明曰大君子道消曰小之泰则其辞易之否则其辞险○杨诚斋曰读谦复之辞者如行夷途如逢春阳如对尧舜周孔何其气象之和乐其辞夷易而指其所之之得且吉也读遯剥之辞者如涉风涛如履霜雪如对桀纣盗跖何其气象之凛栗其辞艰险而指其所之之失且凶也○潘天锡曰辞各指其所向凶则指其可避之方吉则指其可趋之所○蔡虚斋曰此条卦字辞字皆兼爻説
　　右第三章
　　本义此释卦爻辞之通例
　　易与天地准故能弥纶天地之道仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状
　　韩康伯曰幽明者有形无形之象死生者始终之数也○孔仲达曰以用易道仰观俯察知无形之幽有形之明义理事故也用易原穷事物之初始反复事物之终末知死生之数也○苏子瞻曰准符合也弥周浃也纶经纬也所以与天地凖者以能知幽明之故死生之説鬼神之情状也○程传原始则足以知其终反终则足以知其始死生之説如是而已以春为始而原之其必有冬以冬为终而反之其必有春死生类是也○张子盈天地之间法象而已方其形也有以知幽之故方其不形也有以知明之故○本义易者隂阳而已幽明死生鬼神皆隂阳之变天地之道也天文则有昼夜上下地理则有南北髙深原者推之于前反者要之于后○王童溪曰天地之道即下文所谓一隂一阳也是道也其在天地则为幽明寓于终始则为死生见于物变则为鬼神易之为书弥满无间伦理有序而天地之道尽在此书○杨诚斋曰记曰鬼神之为徳其盛矣乎视之不见聴之不闻体物而不可遗洋洋乎如在其上如在其左右此其状也易曰与鬼神合其吉凶又曰鬼神害盈而福谦此其情也○项平甫曰凡言易者皆指易之书也此书之作与天地凖故此书之用能弥纶天地之道此二句一章之主意也自此以下皆演此二句之义自仰以观于天文至故知鬼神之情状此三知者言易之所知与天地凖也自与天地相似故不违至安土敦仁故能爱此四故者言易之所能与天地凖也自范围天地之化而不过至易无体此三而者言弥纶之功也○呉草庐曰以谓以此易也卦之象观于天文察于地理而皆合易之与天地凖也明者文之显而易晓幽者理之隠而难察故谓所以然之迹○胡云峯曰此易字指易书而言书之中具有天地之道本与天地相等故于天地之道弥之则合万为一浑然无欠纶之则一实万分粲然有条
　　按此节鬼神与昼夜死生并列为三则精气二句非人物聚散之谓也説者以聚散屈伸言之皆作死生之説看矣圣人原不讳言鬼神精气为物者神也天神地祗以及日月星辰金木水火之神皆精神所凝其圣贤忠烈没而为神能福佑下民回斡造化亦天地间精气所聚皆为神物以其确然有主故云物燐有光啸有声皆游魂所变以其飘忽无常故云变
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱张子旁行不流圎神不倚也○本义知周万物天也道济天下地也○王童溪曰易之道即天地之道天地之道即易之道存诸易者如是则存诸天地亦如是尔故曰与天地相似相似又何背违之有以下言易之道所以与天地相似也乐天安土言易之道无适而非天地乐天则与时偕行安土则素位而行○项平甫曰通于万物之情故知虽崇而不失于过当于万民之用故道虽广而不失于流乐时位之推移而知其卒归于有数也故能乗化而不忧随其时位之险易而常遂其济物之心故能无往而不用其爱具其理通其变极其数利其用凡易之所能备此也○呉草庐曰旁行如天而不流如地○观彖与天地相似不言易者防上文也
　　范围天地之化而不过曲成万物而不遗通乎昼夜之道而知故神无方而易无体
　　韩康伯曰方体皆系于形象者神则隂阳不测易则惟变所适不可以一方一体明○孔仲达曰范谓模范围谓周围无方无体各有二义不见其处所云为是无方也周游运动不常在一处亦是无方也自然而变而不知变之所由是无形体也随变而往无定在一体亦是无体也○邵康节曰神者易之主也所以无方易者神之用也所以无体○项平甫曰此三而者总结一章以见其弥纶天地之道也盖易所以匡括天地之变化而天地不能越乎其外此所谓弥也曲成万物之始终而无一物之防遗此所谓纶也此即上文四故之所能也通乎幽明死生鬼神之道而知无所不至此所谓道也此即上文三知之所知也是故天地之神无隂阳之定方而奇耦之变亦与之周流而无定体此所谓易与天地凖也○熊梅边曰范围天地之化易之神所以立也曲成万物易之神所以行也通乎昼夜之道易之所以神妙也神妙不测所以无方可指变化无穷所以无体可验按此章易字指易书兼卦爻系辞蓍数而言故与天地凖以下皆言易也如日月风雨雷电皆天文也水火山泽东北西南皆地理也日月之运行寒暑之往来云雷为屯山水为防雷水为解火地为晋地火为明夷若斯之类皆幽明之故也仰观俯察当以成易言出乎震而终乎艮穷于剥而复于复养于頣而颠于大过无非原始反终死生之説也出震之帝妙万物之神天生神物圣人则之成变化而行鬼神皆所谓精气为物游魂为变鬼神之情状也至知周乎万物而道济天下即所谓类万物之情也成天下之亹亹也旁行者即所谓推而行之存乎通也不流者即所谓既有典常也乐天知命者所谓趋时也不忧犹言不与圣人同忧也安土敦仁者即所谓以顺性命之理立三才之道也能爱者所谓受命如响所谓无有师保如临父母也至范围曲成通知则一部易书六十四卦三百八十四爻触处皆是夫子賛易之妙始于此章以下则防専言乾坤防分言卦爻蓍数防言圣人体易君子用易耳朱子于此作圣人之穷理尽性至命终与本文易与天地凖句文势未顺似非孔子之防项氏以易字専言奇耦呉草庐以首节主卦爻次节主蓍数似皆未安○精气二句当主造化鬼神言説者多以人之死生为解未免混入上句
　　右第四章
　　陆聚缑曰此章賛周易之妙即所云和顺于道徳而理于义穷理尽性以至于命也
　　一隂一阳之谓道
　　邵康节曰道无声无形不可得而见故假道路之道为名人之行必由乎道一隂一阳天地之道也物由是而生由是而成者也○朱子一隂一阳往来不息举道之全体而言莫着于此者矣隂阳之端动静之机而已动极而静静极而动故隂中有阳阳中有隂未有独立而孤居者此一隂一阳所以为道也○郭白云曰系辞言道此章为着盖道兼三才三才不过二象隂阳是也天地人皆具隂阳故六是之谓一隂一阳之道也○观彖此释所谓天地之道也
　　按孔子直指道体唯此语直截浑沦更无疎漏之处朱子语类亦云言道之全体莫着于此自本义采伊川之説以为隂阳迭运者气也其理则所谓道后儒宗之遂使孔子之言不足主张道学而必俟曲为补救矣夫天地间万事万物不外隂阳二者孤立非道也偏胜非道也在造化为天地日月水火昼夜寒暑雨旸之属在人事为男女夫妇君臣父子动静呼吸之属无非一隂一阳也二者对立而道之体立迭运而道之用行下章有曰形而下者谓之器形而上者谓之道朱子谓卦爻隂阳亦器也夫卦爻奇耦可谓之器造化之隂阳必不可谓器也器者一成而不可变之谓此各经器字定解如天不可为地日不可为月斯谓之器耳隂阳则不见不闻体物不遗安得谓之器乎入于有形象之中者此隂阳也运于无形象之际者此隂阳也且以气言之固为隂阳而髙下尊卑小大非气亦隂阳也仁义非气亦隂阳也中庸所谓莫载莫破者此也鸢飞鱼跃上下察者此也造端夫妇察乎天地者此也故此语为直指道之全体无容补苴斡旋曲为之説也横渠云一隂一阳不可以形器拘故谓之道乾坤成列而下皆易之器数语真诠更无遗议矣且圣门论道无不切实如大学之道在明徳新民率性之谓道和者天下之达道又天下之达道五又如仁者人也合而言之道也自晋人専宗老庄而道始虚韩康伯注此句云道者无之称隂为无隂隂以之生阳为无阳阳以之成今程子云所以为隂阳者道也得毋近是且于经文之谓二字不顺学者宜専信孔传为主圣人岂欺我哉
　　继之者善也成之者性也
　　程明道曰天以生为道继此生理即是善也元者善之长万物皆有春意便是继之者善也○朱子造化所以发育万物为继善万物各正其性命为成性流行造化处是善凝成于我者即是性继是接续绵绵不息之意成是凝成有主之意○项平甫曰道之所生无不善者元也万物之所同出也善之所成各一其性者贞也万物之所各正也○邱行可曰继之者善是就天所赋人所受中间过接处説成之者性是就人心禀受处説
　　按天地之大徳曰生人物之生禀二气之化育此生物之气即生物之理气之生物者即元也万物之所以资始也元即仁也故曰善也自生物之气凝聚而成形即生物之理凝聚而成性性之所以为善也即中庸所谓仁者人也具此生理而为人即有此仁也盖万物之生皆从生机而出未有从杀机而出者惟其生机故无不善也亦可见善字性字皆分不得理气看理即气也气即理也孟子性善之説本此
　　仁者见之谓之仁知者见之谓之知百姓日用而不知故君子之道鲜矣
　　呉草庐曰此因上文成之者性而言○来矣鲜曰见发见也仁者知者即君子也性于人身浑然一理无声无臭不可以名状惟仁者发见于恻隠则谓之仁知者发见于是非则谓之知而后所谓性善者方有名状也百姓气拘物蔽而知君子仁知之道者鲜矣按性不可见来氏説允
　　显诸仁藏诸用鼓万物而不与圣人同忧盛徳大业至矣哉富有之谓大业日新之谓盛徳
　　程传天地无心而成化圣人有心而无为○张子富有者大而无外日新者久而无穷○本义显自内而外也仁谓造化之功徳之发也藏自外而内也用谓机缄之妙业之本也○语录譬如一树一根生许多枝叶花实此是显诸仁处及至结实一核成一个种子此是藏诸用处生生不已所谓日新也万物无不具此理所谓富有也○黄勉斋曰春夏所以显秋冬所藏之仁秋冬所以藏春夏所显之用天地以生物为徳以成物为业○吕圭叔曰因上文仁知而言天地之大也用即知在天地则不言知而言用○呉草庐曰仁者生物之元由春生而为夏长之亨此仁显见而发达于外所显者生物之仁也故曰显诸仁用者收物之利由秋收而为冬藏之贞此用伏藏于内所藏者收物之用也故曰藏诸用二气运行鼓动万物而出入之天地无心而造化自然非如圣人于民有所忧而治教之也收物之用至冬而包括无余故曰富有生物之仁至夏而日长日盛故曰日新○髙忠宪曰此一隂一阳之道在天地者也
　　按此承上文言一隂一阳之道在人之性为仁知在天地之化为仁用仁用者天地之徳业仁知者圣人之徳业不外此一隂一阳之道
　　生生之谓易成象之谓干效法之谓坤极数知来之谓占通变之谓事隂阳不测之谓神
　　张子一物两体一故神【两在故不测】两故化推行有渐为化合一不测为神○本义隂生阳阳生隂其变无穷效呈也法谓造化之详宻而可见者占事之未定者事占之已决者极变知来所以通事之变○项平甫曰古语法皆谓形系辞皆以形对象故法字但可训为形字不可训为模仿○邱行可曰上章言易无体唯其生生所以无体神无方唯其不测所以无方数蓍数变卦变事行事以所占卦变而通之也○蔡节斋曰象者法之未定法者象之已形干主气故曰成象坤主形故曰效法○胡双湖曰此章専论隂阳之道在造化与易书故首之以一隂一阳之谓道终之隂阳不测之谓神其体则谓之道其用则谓之神极七八九六之数以知来通隂阳老少之变以作事○俞石涧曰穷则变变则通易也通其变使民不倦圣人之用易也○蔡虚斋曰合一不测为神不合不谓之一不一不为两在不两在不为不测合者两之合神化非二物故曰一物两体也○张彦陵曰举乾坤见天地间无物而非隂阳之生生举占事见日用间无事而非隂阳之生生○徐天章曰一隂一阳无时而不生生是之谓易成此一隂一阳生生之象是之谓干效此一隂一阳生生之法是之谓坤极一隂一阳生生之数而知来是之谓占通一隂一阳生生之变是之谓事
　　按神易即是隂阳就其生生言之则谓之易就其不测言之则谓之神统而言之不外一隂一阳之谓道
　　右第五章
　　程氏敬承曰此章承上章説来上言弥纶天地之道此则直指一隂一阳之谓道上言神无方易无体此则直指隂阳之生生谓易隂阳不测谓神○来矣鲜曰言一隂一阳之道不可名状在人则谓之仁知在天地则谓之徳业在易则谓之乾坤占事而终賛其神也
　　夫易广矣大矣以言乎逺则不御以言乎迩则静而正以言乎天地之间则备矣
　　龚深父曰逺迩以四旁中央而横説之也天地之间以上下而从説之也○张紫岩曰易本无逺以言乎逺感通之用应而不藏易本无迩以言乎迩不动之体自古固存求之天地凡有象貌声色无非易者○朱汉上曰广者坤大者干以言乎逺者变动也以言乎迩者不变者也○项平甫曰逺而不止即直与辟也静而正即专与翕也天地之间则备矣即大生广生也无有逺近幽深遂知来物所谓不御也寂然不动无思无为所谓静而正也静者坤之翕正者干之专○陆聚缑曰广以经言大以围言于逺迩见其广于天地之间见其大
　　夫干其静也专其动也直是以大生焉夫坤其静也翕其动也辟是以广生焉
　　孔仲达曰干是纯阳若气不发动则静而専一故云其静也専若其运转则四时不忒寒暑无差刚而得正故云其动也直坤是隂气闭藏翕敛故其静也翕动则开生万物故其动也辟○程明道曰不专一则不能直遂不翕聚则不能发散○本义乾坤各有动静于其四徳见之静体而动用静别而动交也干一而实故以质言曰大坤二而虚故以量言曰广盖天之形虽包于地之外而其气常行乎地之中也易之所以广大者如此○语类大生是浑沦无所不包广生是广濶容受得天之气此説隂阳性体如此卦画也彷佛如此干画奇便见得静専动直坤画耦便见得静翕动辟○呉草庐曰翕谓合而气之専者藏乎此辟谓开而气之直者出乎此○胡云峯曰干惟健故一以施坤惟顺故两而承一之达所以行乎坤之两故以质言曰大两之分所以承乎干之一故以量言曰广○林次厓曰此推言易之所以广大也乾坤即天地也大生广生皆就乾坤説易书之广大则模写乎此○观彖静専动直静翕动辟即所谓易简也
　　广大配天地变通配四时隂阳之义配日月易简之善配至徳
　　朱子配是相似之意易简之善便如圣人之至徳○项平甫曰天地之间至大者天地至变者四时至精者日月至善者至徳易之书具此四者岂不谓之备乎○呉草庐曰易书广大之中有变通焉有隂阳之义焉亦犹天地之有四时日月也四时日月即天地犹易之六子即乾坤也○熊梅边曰广大乾坤也变通者干变坤坤变干也干阳而坤隂也干易而坤简也
　　右第六章
　　胡云峯曰首章论乾坤之尊卑结之以易简而理得此章论乾坤之广大结之以易简配至徳然则易不徒在乾坤而日在于吾之心中矣
　　子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　韩康伯曰极知之崇象天髙而统物备礼之用象地广而载物○程子天理便是易也○本义穷理则知崇如天而徳崇循理则礼卑如地而业广成性本成之性存存谓存而又存不已之意○语类知识贵乎髙明践履贵乎着实○礼要极卑顺如礼仪三百威仪三千纎悉委曲无非至卑之事有所欠阙业便不广○此性万善完具无有欠阙故曰成性成对亏而言○林次厓曰存存不已道义之得于心者日新月盛则徳于是乎崇矣道义之见于事者日积月累则业于是乎广矣○来矣鲜曰六十四卦三百八十四爻皆理之所在也圣人以是理穷之于心则识见超迈日进于髙明而其知也崇循是理而行则功夫敦笃日就于平实而礼也卑崇效乎天卑法乎地然非圣人勉强效法也盖天地设位而知阳礼隂之易已行乎其中在人则谓之成性圣人特存之耳○孙夏峯曰圣人以存存不已者濬心易之源则道义皆从此出而徳崇业广夫子曰可以无大过只一无过则徳莫崇于此业莫广于此矣
　　右第七章
　　项平甫曰上章言易此章言圣人体易于身也知穷万理之原则干之始万物也礼循万理之则则坤之成万物也道者义之体智之所知也义者道之用礼之所行也
　　按此章言圣人体易于身而实体易于心也徳业即首章之徳业而知礼以存性乃首章可久可大之工夫也道义之门即首章所言天下之理得也
　　圣人有以见天下之赜而拟诸其形容象其物宜是故谓之象
　　孔仲逹曰赜谓幽深难见者圣人有其神妙以能见天下深赜之至理也见此刚理则拟诸干之形容见此柔理则拟诸坤之形容也○程传赜深逺也○王童溪曰事物之理寓于幽防深逺之地者天下之赜也○呉草庐曰赜頣中深处以喻蕴奥难见也形容谓有形之状貌可象者象字指文王之卦名对周公之系爻而言不以彖对爻言而以象对爻言者文王未系象辞之先重卦之名谓之象象先于彖言象则彖在其中○黄氏日抄赜晦庵独以为杂乱夫云圣人有以见天下之赜则是幽深之理难见而圣人独有以见之也拟诸形容使幽深者可见而人皆见之之若云杂乱则人皆可见何必圣人杂乱者具有形质何必拟诸形容合从伊川
　　按赜字宜从先儒训幽深难见为确盖易以道隂阳即此隂阳二字未有易以前圣人凭空撰出以发天地之秘已为至奇至荒忽诞罔独开天之圣人能见之非夫人所能见也是天下之至赜也然圣人见之而非有以实指何者为阳何老为隂亦何以使防者显幽者阐而利天下之用于是画为两仪一奇以象阳一耦以象隂而拟得隂阳之形容矣圣人有以见万物皆隂阳之所为而其大者莫如天地雷风水火山泽乃人苐见天地雷风水火山泽而不知其所以为天地雷风水火山泽者于是圣人画为八卦以三奇之纯阳性健者拟天三耦之纯隂性顺者拟地一阳动于二隂下为雷一隂伏于二阳下为风一阳居二隂中为水一隂居二阳中为火一阳止二隂上为山一隂居二阳上为泽而后所以为天地雷风水火山泽者形容出矣然犹不足以尽天下之奥赜也因而重之为六十四卦而后万事万物之理之虚而至赜者一一从实象模写出来所谓形容者也于是象其物宜以为卦名物者即天地雷风水火山泽之八物也宜者义也两卦即两物因两物相比而起义即夫子所谓时义也如云雷为屯山水为蒙水地为比地水为师之类皆因物揆宜而为之卦名以象之故谓之象盖所谓天下之赜者即邵子所称画前之易也圣人确有以见之而画为两仪为八卦为六十四卦无非使无形之理呈之于有象象立而理显一部易经皆象也卦象爻象一也但对下爻字似主卦象故本义注云象卦之象要之言卦象则爻象亦在其中即下文系辞断吉凶专言爻者因动而言也彖辞之断吉凶亦在其内圣人之文往往互言耳至此处物宜似非指説卦所称也
　　圣人有以见天下之动而观其会通以行其典礼系辞焉以断其吉凶是故谓之爻
　　本义会谓理之所聚而不可遗处通谓理之可行而无所碍处如庖丁解牛会则其族而通则其虚也○语类若未动时不见得道理水平不流须是动方见得会是众理聚处虽觉得有许多难易窒碍必于其中却得个通底道理乃可行耳会而不通便窒碍而不可行通而不防便不知许多曲直错杂处如有一事闗着许多道理有父子之伦有君臣之伦有夫妇之伦若父子重则他不暇计君臣重则他不暇计如尧舜揖让汤武征诛皆是典礼处典礼犹言常礼常法辞谓卦爻之辞○一卦之中自有会通六爻又各自有防通○柴与之曰动非纷扰可见者也凡消息进退屈伸往来已然未然之谓也防通谓事与理合而通行处○胡云峯曰通是时中典常是庸○钱幼光曰盘错之会人见为有碍者圣人观之必有其通非权宜之行盖确乎不可易也
　　言天下之至赜而不可恶也言天下之至动而不可乱也
　　呉草庐曰象显天下至幽之义而名言宜称人所易知则自不至于厌恶其赜矣辞载天下至多之事而处决精当人所易从则自不至于棼乱其动矣
　　拟之而后言议之而后动拟议以成其变化
　　朱子拟议只是裁度自家言动使合此理变易以从道之意○项平甫曰学易者拟其所立之象以立言则言必各当于理议其所合之爻以制动则动必各当于时则易之变化成于吾身以言者尚其辞以动者尚其变此之谓也○胡云峯曰前言变化易之变化也此言成其变化学易者之变化也
　　右第八章
　　按此章言圣人作易君子学易之事
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎蔡节斋曰居其室即在隂之义出其言即鸣之义千里之外应之即和之之义○保普庵曰枢动而户开机动而矢发小则招荣辱大则动天地皆此唱彼和感应之最捷也
　　按此节即中孚九二爻辞在隂子和之义以发明君子出言制行之道
　　同人先号咷而后笑子曰君子之道防出防处防黙防语二人同心其利断金同心之言其臭如兰
　　韩康伯曰君子出处黙语不违其中其迹虽异道同则应○本义言君子之道初若不同后实无间断金如兰言物莫能间而其言有味也
　　按此即同人九五爻辞以明君子之交心同道同而不必迹之同也体殊象传故不及大师句
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　按此即大过初六爻辞以发明敬慎之道错诸地而可见可以不借而犹必借无一时之敢忽也物薄而用可重见极细小处却有补于大徳无一事之可苟也夫子玩辞之法如此
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　孔仲达曰引谦卦九三爻辞言由恭徳保其禄位也○杨诚斋曰人之谦与傲系其徳之厚与薄徳厚者无盈色徳薄者无卑辞如钟磬然愈厚者声愈缓薄者反是故有劳不伐惟至厚者能之徳愈盛则礼愈恭○呉草庐曰君子履谦乃其常行非为保其位也言存其位者犹言为善有令名也
　　亢龙有悔子曰贵而无位髙而无民贤人在下位而无辅是以动而有悔也
　　本义此盖重出
　　不出户庭无咎子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也
　　孔仲达曰慎宻不出者于易言之是身慎宻不出户庭于此义言之谓不妄出言语也
　　按此节即初九爻辞以明言语之当慎即大象慎言语之防而危辞以示训也言不慎宻祸在一身犹小祸在家国者大千古祸乱圣人一一道尽于稽其类文周之时尚未有此春秋之世其祸已烈后世尤甚故夫子于此激切言之论语所言慎言皆以修徳言此处独以处世言所感深矣
　　子曰作易者其知盗乎易曰负且乗致冦至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致冦至盗之招也
　　孔仲达曰小人居上位必骄慢而在下必暴虐为政如此大盗思欲伐之矣○杨诚斋曰司马氏安能盗魏曹操教之也萧衍安能盗齐萧道成教之也盗非能盗小人之有也小人实教盗以盗已之有也所谓知盗非知夺伐之盗知教夺伐者之盗也
　　按此即解六三爻辞以明小人之不可用
　　右七节
　　按右七节及系辞下传十一节文体原与乾坤二卦文言一例元儒熊与可云自乾坤二卦各附文言而诸卦文言散逸今见于大传厪存者庶几而干上九之文言亦在其中可见大传中释爻辞者即诸卦之文言呉草庐云夫子既释乾坤二卦其余六十二卦三百七十爻之辞不能遍释故上经释九爻下经释九爻以发其例而他爻可以类推是以文言传后人以所释乾坤二卦之辞附入本卦于是所释上下经十八节不能成篇悉散入系辞传今悉更正胡云峯亦云此皆象传之文言也学易者可触类而通其余愚玩向来各节错入系辞中文体不类义亦无所连属説者于上系七爻以为圣人之拟议于下系十一爻更无纲领乃防以释咸九四爻一节为主以下诸节为利用安身之证支离牵合使人读之耿耿不释如熊氏呉氏所更正诚为快然想见夫子玩辞之法引伸触长之妙足以开发后学但古周易分列十翼原本既不可见而文言传流传至今号为古本者止乾坤二卦熊氏呉氏説虽不易恐乖古人史阙文之意未敢竟从二公所定故仍附系辞传中而于系传前后文义则不复牵合云
　　天一地二天三地四天五地六天七地八天九地十【此二十字韩康伯在夫易何为者也之上班固律厯志在天数五地数五之上伊川程子曰宜在此紫阳朱子从之移在此章之首】
　　孔仲达曰此言天地隂阳自然奇偶之数也○张子夫混然一物无有终始首尾其中何数之有特示有渐耳理须先数天又须先言一次乃至于十也且天下之数止于十穷则自十而反一又当止于九其言十者九之偶也○郭白云曰天数五地数五者此也汉志言天以一生水地以二生火天以三生木地以四生金天以五生土故防谓天一至天五为五行生数地六至地十为五行成数虽有此説而于易无所见故五行之説出于厯数之学非易之道也○蔡节斋曰天地者隂阳对待之定体一至十者隂阳流行之次序然对待非流行则不能变化流行非对待则不能自行而五十五者则流行之细分也○俞石涧曰阳数奇故以一三五七九为天隂数偶故以二四六八十为地旧説以此为河圗防以为洛书皆无所据○胡东樵曰汉书五行志以天一至天五为五行生数地六至地十为五行成数説本刘歆歆説洪范之后复有二语曰河圗洛书相为经纬八卦九章相为表里此宋世纷纷附会所自来也范谔昌传为龙圗以五合为羲皇重定地上生成之位刘牧宗之着易数钩隠圗以五生数列上位五成数列下位合为一圗名之曰洛书孔子曰在天成象在地成形又曰干知大始坤作成物五行之气行乎天材质成乎地阳倡而不和隂和而不倡无地生天成之理也东晋初安国传出云龟文有数至于九书之为数造端于此北周卢辩注大戴礼于明堂九室下云法龟文也实本孔传然隋人説经不从逮宋之中叶有伪龙圗者出焉托名陈希夷始为奇白偶黑之点而以墨丝聨络于其间累累如贯珠刘牧效之着易数钩隠圗亦作此状而以太一九宫为河圗五行生成为洛书时又有闗子明易传言龟背之文九前一后三左七右四前左二前右八后左六后右朱子信之以刘牧为非命蔡季通草易学启蒙遂两易其名而以五合为河圗九宫为洛书又用刘歆经纬表里之説谓易可通于范范可通于易范之纲数四十有五合乎洛书其子目五十有五合乎河圗为説弥巧去经弥逺○归熙甫曰易圗非伏羲之书也此邵子之学也诸经遭秦火之厄易独以卜筮存汉儒传据甚明不应此圗逺出姬孔之前乃弃而不论独流落于方士之家此岂可据以为信乎论语河不出图与鳯鸟同瑞而已顾命河圗在东序与兑弓和矢同寳而已按河圗洛书皆属后人附会宋儒自邵子朱子外皆不谓然即此节天一地二二十字孔氏以为隂阳奇偶之数张子以为天下之数止于十已为不易之论此天下自然之数岂必河圗而后有一二三四五六七八九十也以天地分配者只就数之奇偶而言犹之六爻初三五为阳位二四六为隂位耳本义以汉志天一生水数语附之为五生数五成数其説本之希夷当日希夷龙圗尚有天地未合已合二圗其説尤诞生成之故又与乾坤生六子之道不相涉虽五行之理实该万事万物而在易经自有八卦以类万物之情五行在八物之内不必更主五行也无庸傅会
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　孔仲达曰言此阳奇隂偶之数成就其变化而宣行鬼神之用二十有五总合五奇之数三十总合五耦之数○张子一二相间是相得也各有合以对相合也如一六二七三八四九数只是气变化鬼神亦只是气天地之数五十有五变化鬼神皆不越于其间○朱子天地之所以为数不过五而已五者数之祖也盖参天两地三阳而二隂所以为数五也○张南轩曰天地自然之数盈虚消息往来不停变化虽妙而数有以成之若月令所谓鸠化为应雀化为蛤草木乃茂草木黄落可以厯数推而迎之此天地之数有以成其变化也鬼神虽幽而数有以行之若其神勾芒其神祝融其神蓐收其神防各司其时各治其职者此天地之数有以行乎鬼神也○潘天锡曰天数二十有五五其五也地数三十六其五也莫不自五数之
　　大衍之数五十其用四十有九分而为二以象两挂一以象三揲之以四以象四时归奇于扐以象闰五歳再闰故再扐而后挂
　　程传数始于一备于五小衍之为十大衍之为五十○本义两谓天地也挂悬其一于左手小指之间也三三才也揲间而数之也奇所揲四数之余也扐勒于左手中三指之两间也闰积月之余日而成月者也五歳之间再积日而再成月故五歳之中凡有再闰然后别起积分如一挂之后左右各一揲而一扐故五者之中凡有再扐然后别起一挂也○郭兼山曰蓍数之母必用四十九者惟四十九乃得三十六二十四二十八三十二之策也何也盖惟四十九之数去其十三则得三十六去其二十五则得二十四去其二十一则得二十八去其十七则得三十二得者策数也去者所余之扐也策数皆自四十九而得非四十九则不可得故四十九为蓍数之母　蓍之法必用四者以蓍之象本皆四也三十六二十四二十八三十二是也九八七六亦四也名曰老隂老阳少隂少阳亦四也故蓍之法非四不可○郭白云曰世俗皆以三多三少定卦象如是则不必四十九数以四十五四十一至三十三三十七五十三五十七皆可得五九四八多少之象独不可得三十六二十四二十八三十二之策数故四十九为不可易之道可易者非圣人之法也○王童溪曰易取天地之数为大衍之数然五十有五之数运之于天地万物固足以成变化而行鬼神本此数以作易则有龃龉而不合者故去其五以为大衍之数然去之者非去也十其五则五者在其中矣○蔡西山曰五歳再闰者一变之中具有五节挂一为一节揲左为二节归左之奇为三节揲右为四节归右之奇于扐为五节一节象一歳三节一归奇象三歳一闰五节再归奇象五歳再闰○宋咸易辨曰天地之数是自然之数大衍之数是推衍之数○李克恭曰天地之数以五为率故五帝五方五品五常五行五音五味五色皆以五十其五为五十则数终矣而合天地之数实五十有五所谓终则有始天行也而卜筮用成数犹隂阳用老象以终则必变也故释去有五而用五十卜筮之成变化而行鬼神以此
　　干之策二百一十有六坤之策百四十有四凡三百有六十当期之日二篇之策万有一千五百二十当万物之数也
　　孔仲达曰干之老阳一爻有三十六策六爻凡有二百一十六策坤之老隂一爻有二十四策六爻故一百四十有四策合乾坤两策有三百有六十当期之数三百六十日举其大略不数五日四分日之一也二篇之爻总有三百八十四爻隂阳各半阳爻百九十二爻爻三十六总有六千九百一十二隂爻亦一百九十二爻爻二十四总有四千六百八隂阳总合万有一千五百二十当万物之数也策谓蓍○朱汉上曰万有一千五百二十当万物之数此变爻也老阳老隂之策也以不变者论之少阳之策二十有八凡一百九十二爻为五千三百七十六策少隂之策三十有二凡一百九十二爻为六千一百四十四策合之亦万有一千五百二十当期之日变者以不变为基不变者以变为用
　　是故四营而成易十有八变而成卦八卦而小成引而伸之触类而长之天下之能事毕矣
　　孔仲达曰三变既毕乃成一爻六爻则十有八变乃始成卦也八卦而小成者象天地雷风日月山泽于大象略尽是易道小成引而仲之谓引长八卦而伸尽之谓引之为六十四卦也○本义引伸触类谓已成六爻而观其爻之变与不变以为动静则一卦可变而为六十四卦以定吉凶凡四千九十六卦○王童溪曰营求也用蓍之法以四而揲之成易之数以四而求之故老阳数九四而求之则其策三十有六少阳数七四而求之则其策二十有八少隂数八四而求之其策三十有二老隂数六四而求之其策二十有四隂阳老少易之本也故曰四营成易○俞石涧曰正义云四度经营蓍策成易之一变先儒祖其説以分二卦一揲四归奇为四营非也归奇于扐者再分二卦一揲四则为五营矣
　　按引伸句当从孔疏触类句当从本义
　　显道神徳行是故可与酬酢可与祐神矣
　　韩康伯曰可以应对万物之求助成神化之功也酬酢犹应对○张子示人吉凶其道显矣知来藏往其徳行神矣语蓍龟之用受命如响故可与酬酢曲尽鬼谋故可与祐神此言蓍龟之徳○本义道因辞显行以数神○项平甫曰天道虽幽可阐之以示乎人人事虽显可推之以合乎天明可以酬酢事物之宜幽可以賛出鬼神之命
　　子曰知变化之道者其知神之所为乎
　　苏子瞻曰神之所为不可知观变化而知之矣变化之间神无不在○张子惟神为能变化以其一天下之动也人能知变化之道其必知神之所为也○本义变化之道即上文数法是也皆非人之所能为故夫子叹之
　　右第九章
　　本义此章言天地大衍之数揲蓍求卦之法
　　易有圣人之道四焉以言者尚其辞以动者尚其变以制器者尚其象以卜筮者尚其占
　　项平甫曰四者虽云辞占象变而下文所论则皆占也君子将有为节言所占之事也参伍以变节言占之法也易无思也节言占之理也○张南轩曰易者无形之圣人而圣人有形之易故易乃圣人之道而圣人乃尽易之道者也故指易以为圣人可指圣人以论易亦可故曰易有圣人之道四焉指其所之者易之辞以言者尚之则言无不当矣化而裁之者易之变以动者尚之则动无不时矣象其物宜者易之象制器者尚之则可以尽创物之知极数知来者易之占卜筮者尚之则可以穷先知之神
　　按系传器字如形而下者谓之器形乃谓之器器字所包甚广不必专指网罟耒耜之类此制器二字即下立成器以利天下盖大经大法无非器也圣人制礼作乐即制器也要以一成而不可变者则谓之器故尚其象
</div>
    <div class="pagination">
<a href="周易孔义集说_page16.html">上一页</a><span>...</span><a href="周易孔义集说_page12.html">12</a><a href="周易孔义集说_page13.html">13</a><a href="周易孔义集说_page14.html">14</a><a href="周易孔义集说_page15.html">15</a><a href="周易孔义集说_page16.html">16</a><span class="current-page">17</span><a href="周易孔义集说_page18.html">18</a><a href="周易孔义集说_page19.html">19</a><a href="周易孔义集说_page20.html">20</a><a href="周易孔义集说_page21.html">21</a><a href="周易孔义集说_page22.html">22</a><a href="周易孔义集说_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
