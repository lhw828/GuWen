<!DOCTYPE html>
<html>
<head>
    <meta charset="UTF-8">
    <title>厚斋易学 - 第 72 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 72 页/共 103 页</h1>
    <div class="content">　　毛伯玉曰所以为节者泽也所以为泽者三也故节与不节以此爻当之
　　刘长民曰节之爻唯居中得正者能立节二当节而不节有后时之凶三过节而不节有悲嗟之叹盖过中不正乘刚履险不节者也
　　郑舜举曰下体之极则当变故发此义能伤嗟以自悔其谁咎之
　　李元逹曰临之六三失临之道而既忧之节之六三失节之道而嗟若皆得无咎易以补过为善故也
　　案以二体言则下卦之终当节之位也以卦象言之则泽止于此水之受节者也又以卦变言之柔自五来节刚者也而象乃谓之不节若则嗟若何哉节贵中不贵过三失节而已欲节之将有苦节之患此其不可节者也【柔节刚亦只节下二爻】泽至上则溢爻画耦有宂而决之象此其不能节者也【亦是过】六本居君位今来此多凶之地思反其故居而不安此其不安于节者也故圣人槩曰不节若以不可节之时有不能节之材又有不安节之志自上而失身于此徒有嗟叹而已
　　右明爻义
　　六四安节亨
　　赞曰安节之亨承上道也
　　程正叔曰以阴居隂安于正也
　　李泰发曰居近君之地能卑能逊以承上安于臣节者也
　　冯当可曰初之应也初户庭不出四为失应然上有阳刚中正之主我实近之得所托而安故为安节以柔居阴初阂于二而不我应安于所节者也安节云者各当其分之谓也然上比九五之君亦无正应故得通于五而道亨或曰五自往上亦不我顾何以能亨曰兊泽其道上行水节于泽亦以上行为事犹井之用也下卦初二两爻不上行故有凶咎上卦四五两又上行故得吉亨
　　右明象占
　　毛伯玉曰所节者水也节之者泽也四坎体受节者也
　　王介父曰屯者刚柔始交之时故六四以从初为正节者刚柔分之时故六四以承五为正以初为屯之侯五为节之主也中孚既济之六四与此同义
　　赵氏曰古者王后之用有司不敢防大臣得以九式而撙节之正应此爻节也者中其节之义也在学为不陵节在礼为节文品节在财用为撙节在物为符节在臣为名节在君帅为节制之节唯其时物之所取象尔
　　右明爻义
　　九五甘节吉往有尚
　　赞曰甘节之吉居位中也
　　都圣与曰书曰土爰稼穑葢土于五方为中而其味为甘甘言味之中而人之所说也
　　王氏师心曰甘者人情之所尚故往则有尚李子思曰坎之彖曰行有尚五亦坎之中爻不可自止乎险中而亨通之节也
　　兰蕙卿曰自否之三往居天位所以致吉而有尚冯当可曰五节之主节度一世者也不强人以所难然后天下甘之五居中为甘自三而往为有尚案节度一世必酌中而为之节则天下甘之所以吉也自此而往谁能废之故曰有尚若取象则冯说最为得之
　　右明象占
　　李氏曰为节之主而使天下说其为节者刚当位而得中也
　　程正叔曰所谓当位以节中正以通
　　毛伯玉曰泽节水者卦也为节之主者爻也薛氏曰甘临而无攸利者在下用甘以佞进也甘节而行有尚者在上用甘民说从也
　　右明爻义
　　上六苦节贞凶悔亡
　　赞曰苦节贞凶其道穷也
　　王辅嗣曰过节之中以至亢极苦节者也
　　正义曰节过苦物所不堪不可复正
　　都圣与曰土以居中作甘甘者人所说也故又为甘心之甘火以亢上作苦苦者人所患也故又为疾苦之苦
　　林黄中曰坎之究为离居卦之穷则变是以其味焦而苦也
　　案本爻变则为中孚故受之以中孚亦有叠离之象
　　程正叔曰守固则凶悔则凶亡
　　王介父亦有此说
　　程可久曰苦节而正固故凶悔则不爲正固之行而无是凶矣説卦曰震无咎者存乎悔
　　李子思曰节卦悔亡之义与他卦不同
　　此说出于程正叔如元亨利贞与吉无咎贞凶之皆文同而义异何但无咎悔亡也
　　右明象占
　　石守道曰非圣人之中道过守其节不可行于众孔子见丧三年则曰难为继也见奢俭之不得中则曰难为上也难为下也圣人因人情而为之节文亦欲夫人之通行尔
　　李氏曰阴性吝啬而处于上过于为节者也赵氏曰三戒其不节上戒其苦节过犹不及其失均也
　　右明爻义
　　兰惠卿曰六爻以当位为吉不当位为凶下三爻泽未有水未节者也上三爻有水受节者也故初之户庭二之门庭皆不出接物三又有不节之嗟至于四始安于节五甘于节上之过中亦苦于节自户而门以至不节自安而甘以至苦节各有序也初不出户四则安矣皆以下也二门不出五则甘矣以中之正不正也三不安节上则苦矣皆以极也然又如涣之两两相比取象户之与门不安之与安甘之与苦象皆相比以相反
　　右明六爻
　　厚斋易学卷三十
　　钦定四库全书
　　厚斋易学卷三十一　　　　宋　冯椅　撰
　　易辑传第二十七
　　经下篇【中孚小过】
　　【兑下巽上】
　　中孚豚鱼吉利涉大川利贞
　　案中孚义犹无妄也有正有不正如盗贼之相羣男女之相期士夫之死党小人之握手出肺肝相视皆孚之不正者也故曰贞吉
　　初九虞吉有他不燕
　　案字以羽族孚子为象故六爻皆有取于此虞是山虞防守山林防鸟兽之卵胎斧斤捕猎非时不得入也是故中二隂爻孚者也卵有孚有不孚六三失信不孚者也六四当位孚者也爻之序自初至上九二得中而先者也故为鸣鹤九五得中而后者也故为子和初在前防其巢者也虞人是也上最后雏而飞举者也翰音之登天是也初当位故吉二隂孚最近者二五是也爪翼覆之而孚于上皆隔一爻非能孚者也故二爻皆不取孚义故不专心致志防护山林而有它志则羣鸟不安矣有应在四故设此戒耳燕或取燕雀之象兊之初七月末社燕犹在也过此之它则巽在东南又明年矣社过则无燕故有不燕之象
　　九二鸣鹤在隂其子和之我有好爵吾与尔靡之案燕爵皆取飞鸟之象诸爻有应皆有闗隔反无应义唯二五无间隔乃以同德相孚中虚相感故有取鹤鸣子和之象或以鹤为胎生非也岂有不卵生羽族哉
　　六三得敌或鼓或罢或泣或歌
　　六四月几望马匹亡无咎
　　九五有孚挛如无咎
　　上九翰音登于天贞凶
　　案易凡有应而不得应者必鸣以求其应如鸣谦鸣豫是也今卦取鸟之孚卵故以翰音为象爻应六三而九五隔之本爻乃登于五之上而呼之有羽翰之音登于天之象又曰卦中虚故多取声音又曰鸡之鸣必信而巽又有此礼有此名宜无疑者然恐周家偹此名物夏商之质未有此称则亦恐泛以羽翰之音为象而声闻于天诗亦以此称鹤则于斯二者难以臆説定也
　　【艮下震上】
　　小过
　　杂卦曰小过过也
　　朱子曰四隂在外二阳在内隂多于阳小者过也李子思曰二阳画处不中之地失位而无权隂画乃在二五居中用事而初上二隂又从而佽助之则是隂盛阳微而小者之过可知
　　程可乆曰刚在外而柔居于内于理为当故为頥为中孚柔在外而刚揜于内于理为过故为大过小过四隂揜二刚又为小者之过也
　　案以未重之卦言刚蕴柔为离之丽柔揜刚为坎之防义可见矣
　　司马君实曰隂之过差者也
　　李元逹曰大过上下不当其所而本末皆弱能过越小者而已小者之材不足以有为能过越大者所以为过也
　　案易二大小卦小畜为小畜大而大畜亦为大畜大何也下卦皆干阳也若乃大过则为大过小小过则为小过大何也多寡之不等也李氏之説其义然矣
　　右明卦义
　　赞曰山上有雷小过君子以行过乎恭防过乎哀用过乎俭
　　説卦曰断木为杵掘地为臼臼杵之利万民以济盖取诸小过
　　右明卦用
　　序卦曰有其信者必行之故受之以小过
　　李泰发曰自中孚二爻相变上下反合中孚柔在内而刚得中小过则刚在内而柔得中
　　毛伯玉曰中孚卵之小过飞鸟之象未化则为中孚已孚则为小过中孚上九翰音登于天明小过之以反对次中孚也序卦者言其理此言其卦之为序当以为本指
　　右明卦序
　　亨利贞可小事不可大事飞鸟遗之音不宜上宜下大吉
　　赞曰小者过而亨也过以利贞与时行也柔得中是以小事吉也刚失位而不中是以不可大事也程正叔曰卦自有亨义过之道利于贞也不失时宜之谓贞过所以求就中也所过者小事也事之大者岂可过也
　　李氏曰易以隂阳之刚柔定大小之分故刚过而中为大过柔得中则为小过小者之材所以过而亨者以其得中而不为己甚也过以趣时为正唯时不能然过以矫之所以为正也得其时则柔足以有为故柔得中是以可小事假二五而言也非其时则刚不能以有为故刚失位而不中不可以大事假三四而言也
　　赵氏曰合全体而言之则刚中故亨利贞析二体而言之则柔得中而刚不中故可小事而不可大事也
　　程可乆曰小者既过也而位上下之中故亨也夫矫天下之枉者以过为正故利特不可常尔柔者妻道也臣道也子道也虽曰得中止可用小事刚者天道也君道也父道也以其失位而不中故不可大事
　　朱子发曰譬之寒或过于隂暑或过于阳冬裘夏葛无非正也
　　毛伯玉曰卦有飞鸟之象中孚有卵化之象鸟飞则两羽翼成矣是以不系之元而但言亨利贞也右明前占
　　赞曰有飞鸟之焉飞鸟遗之音不宜上宜下大吉上逆而下顺也
　　陆希声曰柔在内而刚在外有鸟孚卵实之变为小过则刚在内而柔在外者有飞鸟之大者在内其道未显故不可以上行而可以俯就李季辨曰上体飞而下下体飞而上飞鸟遗之音谓上六也上极而亢有遗坠之音飞上者逆飞下者顺隂道不可令居上故卦言不宜上宜下赞言上逆而下顺也
　　李泰发曰隂柔得位而为主上下皆小人也君子于此时有飞鸟之焉鸟飞而遗其音犹君子当遐举逺引而弃其声名之时也二刚在内君子也四虽上承于五而进则犯上故不宜上二能承三三退则得所承故宜下也知难而退吉孰如之正义曰鸟失声必是穷迫未得安处
　　兰恵卿曰上卦四五隂阳皆失位故不宜上下卦二三刚柔皆当位故宜下
　　案全体有飞鸟而二体各飞则从其所好震动而上上飞者也善鸣则有音也艮止于下下飞者也上飞者其声音有遗寻其声则矰弋得以施之故不宜上也下飞者虽有遗音而反山林则得其所栖矰弋所不能施宜下大吉也大指阳爻则九三也此专为二阳爻为之谋也阳君子也当小过之时阳揜于隂而求脱者也如鸟斯飞则引去者也身虽引去而声音有遗若犹恋禄仕去本朝而出仕人国则矰弋之所不免也唯反栖山林而不出则大善矣不宜上宜下犹曰不宜出宜反也右明后占
　　初六飞鸟以凶
　　赞曰不可如何也
　　李子思曰大过之栋小过之飞鸟寄之初上何也栋梁之用必处于室之中而飞鸟之逆顺则见于上下故也初之飞在下而以其系应而上飞势不可遏殆将以此取凶
　　李泰发曰以隂柔处于艮下可止者也而正应在四四为动初不能止静如鸟之飞未知前有矰缴之虞凶之道也
　　案郭景纯洞林曰占得此者或致羽虫之孽鸟飞以翼不在翼而在翰初上两翰也故鸟飞焉右明占
　　司马君实曰以凶者止过宜在初也与坤之初同皆戒于初而虑于终也
　　兰恵卿曰大过之初过谨则无咎小过之初不谨则有凶圣人之救过戒人深矣
　　右明爻义
　　六二过其祖遇其妣不及其君遇其臣无咎
　　兰恵卿曰初者阳位祖也二者隂位妣也臣也三者阳位又以阳爻居之君也六过初而居二是过祖而遇妣居二而未至于三是不及其君而遇其臣也闺门之内私恩可过故妣可以过祖朝廷之上公义不可过故不及其君而遇其臣臣不可过也
　　王氏逢曰处中以正可以过也知其分而止焉得所遇也
</div>
    <div class="pagination">
<a href="厚斋易学_page71.html">上一页</a><span>...</span><a href="厚斋易学_page67.html">67</a><a href="厚斋易学_page68.html">68</a><a href="厚斋易学_page69.html">69</a><a href="厚斋易学_page70.html">70</a><a href="厚斋易学_page71.html">71</a><span class="current-page">72</span><a href="厚斋易学_page73.html">73</a><a href="厚斋易学_page74.html">74</a><a href="厚斋易学_page75.html">75</a><a href="厚斋易学_page76.html">76</a><a href="厚斋易学_page77.html">77</a><span>...</span><a href="厚斋易学_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
