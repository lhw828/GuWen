<!DOCTYPE html>
<html>
<head>
    <meta charset="UTF-8">
    <title>周易传义大全 - 第 16 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 16 页/共 41 页</h1>
    <div class="content">　　九四噬干胏得金矢利艰贞吉【干音干胏美缁反】
　　传九四居近君之位当噬嗑之任者也四已过中是其间愈大而用刑愈深也故云噬干胏胏肉之有联【一无联字】骨者干肉而兼骨至坚难噬者也噬至坚而得金矢金取刚矢取直九四阳德刚直为得刚直之道虽用刚直之道利在克艰其事而贞固其守则吉也九【一无九字】四刚而明体阳而居柔刚明则伤于果故戒以知难居柔则守不固故戒以坚贞刚而不贞者有矣凡失刚者皆不贞也在噬嗑四为最善【山杨氏曰九四合一卦言之则为间者也以六爻言之则居大臣之位任除间之责者也○建安丘氏曰噬嗑惟四五两爻能尽治狱之道彖以五之柔为主故曰柔得中而上行虽不当位利用狱也利用之言独归之五而他爻不与焉爻以四之刚为主故曰噬干胏得金矢利艰贞吉吉之言独归之四而他爻谓之无咎也主柔而言以仁为治狱之本主刚而言以威为治狱之用仁以寓其哀矜威以惩其奸慝刚柔迭用畏爱兼施治狱之道得矣○双湖胡氏曰以全体言九四为一卦之间则受噬者在四卦辞利用狱是刑四也以六爻言则受噬者在初上故初上皆受刑四反为噬之主与三阴爻同噬初上者也卦言其位则梗在其中爻言其才则刚足以噬其取义故不同也】
　　本义胏肉之带骨者与胾同周礼狱讼入钧金束矢而后听之九四以刚居柔得用刑之道故有此象言所噬愈坚而得听讼之宜也然必利于艰难正固则吉戒占者宜如是也【或问古人狱讼要钧金束矢之意如何朱子曰这不见得想是词讼时便令他纳此教他无切要之事不敢妄来又问如此则不问曲直一例出此则实有寃枉者亦惧而不敢诉矣曰这个须是大切要底事古人如平常事又别有所在如剂石之类○周礼秋官大司寇以两造禁民讼入束矢于朝然后听之以两剂禁民狱入钧金三日乃致于朝然后听之注讼谓以财货相告者造至也使讼者两至旣两至使入束矢乃治之不至不入束矢则是自服其不直者也必入束矢者取其直也束矢百矢也狱谓相告以罪名者剂今劵书使狱者各赍劵书旣两劵书使入钧金又三日乃治之重刑也不劵书不入金则是亦自服不直者也必入金者取其坚也三十斤为钧○云峰胡氏曰胏肉之带骨者骨因九取象肉因四取象离为乾卦故为干胏腊肉肉藏骨柔中有刚六三柔居刚故所噬如之干胏骨连肉刚中有柔九四刚居柔故所噬如之三遇毒所治之人不服也四得金矢其人服矣然必艰难正固乃无咎】
　　象曰利艰贞吉未光也
　　传凡言未光其道未光大也戒于【一作以】利艰贞葢其所不足也不得中正故也【临川呉氏曰六二以所噬之易而有易心焉故至灭鼻九四则噬之难矣戒以艰贞而后得吉是其道之未光也】
　　六五噬干肉得黄金贞厉无咎
　　传五在卦愈上而为噬干肉反易于四之干胏者五居尊位乘在上之势以刑于下其势易也在卦将极矣其为间甚大非易嗑也故为噬干肉也得黄金黄中色金刚物五居中为得中道处刚而四辅以刚得黄金也五无应而四居大臣之位得其助也贞厉无咎六五虽处中刚然实柔体故戒以必正固而怀危厉则得无咎也以柔居尊而当噬嗑【一作坚】之时岂可不贞固而怀危惧哉【一作忘危惧也○建安丘氏曰噬嗑三柔爻皆用狱者也而五最胜五之位与二同而五能噬干肉二但能噬肤者二以柔居柔而五以柔居刚五之才胜乎二之才也五之才与三同而五得黄金三不免遇毒者三之柔不中五之柔得中五之位胜乎三之位也六五之才之位视二三固有间矣而爻辞但无咎而不及九四之吉者五之柔又不如四之刚也然则欲尽噬嗑治狱之道舍九四其何以哉○西溪李氏曰九四以刚噬六五以柔噬以刚噬者有司执法之公以柔噬者人君不忍之仁也然犹贞厉则无咎正如穆王训夏赎刑刑旣轻矣犹曰朕言多惧是也】
　　本义噬干肉难于肤而易于腊胏者也黄中色金亦谓钧金六五柔顺而中以居尊位用刑于人人无不服故有此象然必贞厉乃得无咎亦戒占者之辞也【或问九四利艰贞六五贞厉皆有艰难正固危惧之意故皆为戒占者之辞朱子曰亦是爻中元自有此道理大抵才是治人彼必为敌不是易事故虽是时位卦德得用刑之宜亦须以艰难正固处之○云峰胡氏曰干因五取象肉因六取象噬肤噬腊肉噬干胏一节难于一节六五噬干肉则易矣五君位也以柔居刚柔而得中用狱之道也何难之有然六三亦以柔居刚遇毒何也六三柔不中正故噬之难而且遇毒六五柔而得中故噬之易而得黄金九四金矢兼得五独得黄金何也狱讼而出金矢已非寻常小小之讼讼则出矢狱则出金讼为小狱为大矣四于狱讼兼得大小兼理之也五君也非大狱不敢以闻书所谓罔攸兼于庻狱是也故独曰得黄金葢君臣之分如此】
　　象曰贞厉无咎得当也
　　传所以能无咎者以所为得其当也所谓当居中用刚而能守正虑危也【中溪张氏曰得当者谓处刚而得中也刚则不茹中则不偏五贞厉无咎者其以是欤】
　　上九何校灭耳凶【何何可反】
　　传上过乎尊位无位者也故为受刑者居卦之终是其间大噬之极也繋辞所谓恶积而不可揜罪大而不可解者也故何校而灭其耳凶可知矣何负也谓在颈也本义何负也过极之阳在卦之上恶极罪大凶之道也故其象占如此【胡氏曰居卦之极罪之大者也校加于首而没其耳所以凶也○中溪张氏曰上九居噬嗑之极为用狱之终是小人恶积罪大怙终而不悛者也故有何校灭耳之凶○云峰胡氏曰本义于初曰过小于上则曰恶极葢过而不改必流于恶初能改过是止恶于始故曰无咎上则怙恶于终直曰凶矣】
　　象曰何校灭耳聪不明也
　　传人之聋暗不悟积其罪恶以至于极古人制法罪之大者何之以校为其无所闻知积成其恶故以校而灭伤【一无伤字】其耳诫聪之不明也
　　本义灭耳葢罪其聼之不聪也若能审听而早图之则无此凶矣【云峰胡氏曰上卦为离灭耳言其不能如离之明也明则能审听而早图之无此凶矣○建安丘氏曰噬嗑去间之卦也故六爻皆言用狱之事初上无位为受刑之人初过小而在下为用狱之始故以屦校灭趾为象上恶极而怙终为用狱之终故以何校灭耳为象中四爻有位为治狱之人然卦才之刚柔不同故所噬之难易亦异六二以柔居柔纯乎柔者故象为噬肤肤易噬之物也六五以柔居刚为刚柔得中于象为噬干肉干肉比肤则难矣六三柔中有刚故为噬腊肉腊则有骨矣比干肉又难也九四刚中有柔故为噬干胏胏则骨大于腊噬之最难者也然二噬肤灭鼻三噬腊遇毒四噬干胏艰贞五噬干肉贞厉者皆言治狱之道不可不谨也至于占辞三爻无咎四独吉者则治狱又以刚为尚也柔岂去间之道哉】











　　周易传义大全卷八
　　钦定四库全书
　　周易传义大全卷九　　　明　胡广等　撰
　　【离下艮上】
　　贲序卦嗑者合也物不可以茍合而已故受之以贲贲者饰也物之合则必有文文乃饰也如人之合聚则有威仪上下物之合聚则有次序行列合则必有文也贲所以次噬嗑也为卦山下有火山者草木百物之所聚也下有火则照见其上草木品彚皆被其光彩有贲饰之象故为贲也
　　贲亨小利有攸往【贲彼伪反】
　　物有饰而后能亨故曰无本不立无文不行有实而加饰则可以亨矣文饰之道可増其光彩故能小利于进也本义贲饰也卦自损来者柔自三来而文二刚自二上而文三自既济而来者柔自上来而文五刚自五上而文上又内离而外艮有文明而各得其分之象故为贲占者以其柔来文刚阳得隂助而离明于内故为亨以其刚上文柔而艮止于外故小利有攸徃【云峯胡氏曰无本不立无文不行有贲之文所以能亨然不过小利有所徃而已何者本为大文为小也至彖乃分上下体言亨与小利有攸徃亦谓有本而复有文内离则质本刚而柔文之故亨外艮则质本柔而刚文之故小利有攸徃】
　　彖曰贲亨
　　本义亨字疑衍
　　柔来而文刚故亨分刚上而文柔故小利有攸徃天文也
　　本义以卦变释卦辞刚柔之交自然之象故曰天文先儒说天文上当有刚柔交错四字理或然也【云峯胡氏曰柔来而文刚是以刚为主也刚徃文柔必曰分刚上而文柔者亦以刚为主也故本义于柔文刚则曰阳得隂助于刚文柔而不曰隂得阳助盖一隂下而为离则隂为阳之助而明于内一阳上而为艮则阳为隂之主而止于外是知皆以刚为主而彖以隂为小者此也】
　　文明以止人文也
　　卦为贲饰之象以上下二体刚柔交相【一作相交】为文饰也下体本干柔来文其中而为离上体本坤刚往文其上而为艮乃为山下有火止于文明而成贲也天下之事无饰不行故贲则能亨也柔来而文刚故亨柔来文于刚而成文明之象文明所以为贲也贲之道能致亨实由饰而能亨也分刚上而文柔故小利有攸徃分干之中爻徃文于艮之上也事由饰而加盛由饰而能行故小利有攸往夫往而能利者以有本也贲饰之道非能増其实也但加之文彩耳事由文而显盛故为小利有攸往亨者亨通也往者加进也二卦之变共成贲义而彖分言【一无言字】上下各主一事者盖离明足以致亨文柔又能小进也天文也文明以止人文也此承上文言隂阳刚柔相文者天之文也止于文明者人之文也止谓处于文明也质必有文自然之理理必有对待生生之本也有上则有下有此则【一作必字】有彼有质则有文一不独立二则为文非知道者孰能识之天文天之理也人文人之道也本义又以卦徳言之止谓各得其分【潜斋胡氏曰日月五星之运错行乎二十八宿经星之次舍此天之文也即卦中刚柔交错乎六位者也君臣父子兄弟夫妇朋友粲然有礼以相接者文之明也截然有分以相守者文之止也是则卦中离明而艮止者也○云峯胡氏曰上文以卦变言则刚柔之交可以见天文此以卦徳言则文明各得其分可以见人文】
　　观乎天文以察时变
　　传天文谓日月星辰之错列寒暑隂阳之代变观其运行以察四时之迁改也
　　观乎人文以化成天下
　　人文人理之伦序观人文以敎化天下天【一无天字】下【一无下字】成其礼俗乃圣人用贲之道也贲之象取山下有火又取卦变柔来文刚刚上文柔凡卦有以二体之义及二象而【一无而字】成者如屯取动乎险中与云雷讼取上刚下险与天水违行是也有取一爻者成卦之由也柔得位而上下应之曰小畜柔得尊位大中而上下应之曰大有是也有取二体又取消长之义者雷在地中复山附于地剥是也有取二象兼取二爻交变为义者风雷益兼取损上益下山下有泽损兼取损下益上是也有既以二象成卦复取爻之义者夬之刚决柔姤之柔遇刚是也有以用成卦者防乎水而上水井木上有火鼎是也鼎又以卦形为象有以形为象者山下有雷颐頥中有物曰噬嗑是也此成卦之义也如刚上柔下损上益下谓刚居上柔在下损于上益于下据成卦而言非谓就卦中升降也如讼无妄云刚来岂自上体而来也凡以柔居五者皆云柔进而上行柔居下者也乃居尊位是进而上也非谓是下体而上也卦之变皆自乾坤先儒不达故谓贲本是泰卦岂有乾坤重而为泰又由泰而变之理下离本干中爻变而成离上艮本坤上爻变而成艮离在内故云柔来艮在上故云刚上非自下体而上也乾坤变而为六子八卦重而为六十四皆由乾坤之变也【朱子曰伊川说乾坤变为六子非是卦不是逐一卦画了旋变去这话难説伊川説两仪四象自不分明卦不是旋取象了方画须是都画了这卦方只就已成厎卦上面取象所以有刚柔来往上下】
　　本义极言贲道之大也【临川呉氏曰此广贲义以卦体言交错者初与二三与四五与上皆以一刚一柔相间在天日月之行星辰之布亦刚柔交错故曰天文也以卦徳言文明者文采着明止者不逾分限在人五典之叙五礼之秩粲然有文而各安所止故曰人文也时变谓四时寒暑代谢之变化谓旧者化新成谓久而成俗○潜斋胡氏曰圣人南面而立视昏旦之星日月之次以知四时寒暑之变观君臣父子兄弟夫妇朋友之文则导以礼乐风以诗书彰以车服辨以采章而化成于天下】
　　象曰山下有火贲君子以明庶政无敢折狱
　　山者草木百物之【一无之字】所聚生也火在其【一无其字】下而上照庶类皆被其光明为贲饰之象也君子观山下有火明照之象以修明其庶政成文明之治而无果敢于折狱也折狱者人君之所致慎也岂可恃其【一无其字】明而轻自用乎乃圣人之用心也为戒深矣象之所取唯以山下有火明照庶物以用明为戒而贲亦自有无敢折狱之义折狱者専用情实有文饰则没其情矣故无敢用文以折狱也
　　本义山下有火明不及逺明庶政事之小者折狱事之大者内离明而外艮止故取象如此【或问本义云明庶政是明之小者无敢折狱是明之大者此専是就象上取义伊川説此则又就贲饰上説不知二説可相备否朱子曰明庶政是就离上説无敢折狱是就艮上説离明在内艮止在外则是事之小者可以用明折狱是大事一折便了有止之义明在内不能及他故止而不敢折也大凡就象中説则意味长若悬空説道理虽説得去亦不甚亲切也又曰此与旅卦都説刑狱事但争艮与离之在内外故其説相反止在外明在内故明庶政而不敢折狱止在内明在外故明谨用刑而不敢防狱粗言之如今州县治狱禁勘审覆自有许多节次过乎此而不决便是防狱不及乎此而决便是敢于折狱书曰要囚服念五六日至于旬时丕蔽要囚周礼秋官亦有此数句便是有合如此者若狱未具而决之是所谓敢折狱也若狱已具而防之不决是所谓防狱也○云峯胡氏曰明庶政之小者而不敢折其狱之大者亦以明不及逺故也明离象无敢折艮象○沙随程氏曰离为刑狱之象凡四卦贲旅不嫌于用明故称火丰噬嗑称电者暂明于幽暗之间不以为常也】
　　初九贲其趾舎车而徒【舎音舍】
　　初九以刚阳居明体而处下君子有刚明之徳而在下者也君子在无位之地无所施于天下唯自贲饰其所行而已趾取在下而所以行也君子修饰之道正其所行守节处义其行不茍义或不当则舎车舆而宁徒行众人之所羞而君子以为贲也舎车而徒之义兼于比应取之初比二而应四应四正也与二非正也九之刚明守义不近与于二而逺应于四舎易而从难如舎车而徒行也守节义君子之贲也是故君子所贲世俗所羞世俗所贵【一作贲】君子所贱以车徒为言者因趾与行为义也
　　本义刚徳明体自贲于下为舎非道之车而安于徒歩之象占者自处当如是也【白云郭氏曰君子以义为荣不以徒行为辱初九以贱自居舎车而徒所谓穷不失义者矣○云峯胡氏曰壮初刚居刚而健体故壮于趾贲初刚居刚而明体故贲其趾壮初壮于趾不安在下之分者也贲初舎车而徒能安在下之分者也盖易之义所乗者在下而乗之者在上初在下卦之下而无所乗分也然曰贲其趾非徒安分而已舎车之荣而徒行是不以徒为辱而自以义为荣也是故君子行义必于在下之时发足之初观之】
　　象曰舎车而徒义弗乗也
　　舎车而徒行者于义不可以乗也初应四正也从二非正也近舎二之易而从四之难舎车而徒行也君子之贲守其义而已
　　本义君子之取舎决于义而已【云峯胡氏曰初九以徒为义不以乘为义即孟子所谓往役义也往见不义也】
　　六二贲其须
　　卦之为贲虽由两爻之变而文明之义为重二实贲之主也故主言贲之道饰于物者不能大变其质也因其质而加饰耳故取须义须随頥而动者也动止惟系于【一无于字】所附犹善恶不由于贲也二之文明唯为贲饰善恶则系其质也
　　本义二以隂柔居中正三以阳刚而得正皆无应与故二附三而动有贲须之象占者宜从上之阳刚而动也【汉上朱氏曰毛在頥曰须在口曰髭在颊曰髯三至上有頥体二在頥下须之象二三刚柔相贲贲其须也夫文不虚生须生于頥血盛则烦滋血衰则减耗须所以贲其頥也○临川吴氏曰须之美者生而美也美由中出不假外饰六二柔丽乎中正固有其美而须之贲非有待于外物而贲者然隂柔不能自动必附丽于阳如须虽有美必附丽于頥也○云峯胡氏曰本义以二与三皆无应与故二自附三而动如须附頥而动二柔居中正三刚而得正得其附矣】
　　象曰贲其须与上兴也
　　以须为象者谓其与上同兴也随上而动动止唯系所附也犹加饰于物因其质而贲之善恶在其质也【梅岩袁氏曰隂不能以自明也得阳而后明柔不能以自立也得刚而后立下不能以自兴也得上而后兴】
　　九三贲如濡如永贞吉
　　三处文明之极与二四二隂间处相贲贲之盛者也故云贲如如辞助也贲饰之盛光彩润泽故云濡如光彩之盛则有润泽诗云麀濯濯永贞吉三与二四非正应相比而成相贲故戒以常永贞正贲者饰也贲【一作修】饰之事难乎常也故永贞则吉三与四相贲又下比于二二柔文一刚上下交贲为贲之盛也本义一阳居二隂之间得其贲而润泽者也然不可溺于所安故有永贞之戒【童溪王氏曰刚柔相贲相与润色以成其文此所谓贲如濡如也六二六四柔之正也九三刚之正也相比而相贲不失正道则为吉矣○莭斋蔡氏曰三陷二柔之中有坎象故曰濡如坎刚中必亨故永贞吉○云峯胡氏曰互坎有濡义亦有陷义既未济濡首濡尾濡而陷者也九三非不贞也能永其贞则二隂于我为润泽之濡我于彼不为陷溺之濡矣】
　　象曰永贞之吉终莫之陵也
　　饰而不常且非正【一有则字】人所陵侮也故戒能永正则吉也其贲既常而正谁能陵之乎【节斋蔡氏曰陵侮也三能永贞则二柔虽比已而濡如然终莫之陵侮而不至陷溺也】
　　六四贲如皤如白马翰如匪宼婚媾
　　四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其从正应之志如飞故云翰如匪为九三之寇雠所隔则婚媾遂其相亲矣已之所乗与动于下者马之象也初四正应终必获亲第始为其间隔耳本义皤白也马人所乗人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为寇者也乃求婚媾耳故其象如此【王氏大寳曰皤髪白柔饰于柔隂盛阳衰皤如之象○平庵项氏曰三当贲道之隆四当贲道之变也○云峯胡氏曰二与五三与上非应则亦非相贲者惟四以初之应为贲而为三所隔所谓贲如者皤如矣皤白也曰皤如又曰白马者人与马俱白象六四徳与位俱柔也白马而曰翰如者六四隂柔之正下求初九阳刚之正虽为三所隔而其往求之心如飞翰之疾也然三刚正亦非与己为宼乃欲与己为婚媾耳此与屯六二相似屯刚柔始交贲刚柔相杂皆有婚媾象然屯之二乗马斑如应五之心何其缓贲之四白马翰如应初之心何其急时不同也屯二应五下求上也不可以急贲四应初上求下也不可以缓】
　　象曰六四当位疑也匪寇婚媾终无尤也
　　四与初相逺而三介于其间是所当之位为【一无为字】可疑也虽为三寇雠所隔未得亲于婚媾然其正应理直义胜终必得合故云终无尤也尤怨也终得相贲故无怨尤也本义当位疑谓所当之位可疑也终无尤谓若守正而不与亦无他患也
　　六五贲于丘园束帛戋戋吝终吉【戋在千反又音牋】
　　六五以隂柔之质密比于上九刚阳之贤隂比于阳复无所系应从之者也受贲于上九也自古设险守国故城垒多依丘坂丘谓在外而近且高者园圃之地最近城邑亦在外而近者丘园谓在外而近者指上九也六五虽居君位而隂柔之才不足自守与上之刚阳相比而志从焉获贲于外比之贤贲于丘园也若能受贲于上九受【一作随】其裁制如束帛而【一无而字】戋戋则虽其柔弱不能自为为可少吝然能从于人成贲之功终获其吉也戋戋剪裁分裂之状帛未用则束之故谓之束帛及其制为衣服必剪裁分裂戋戋然束帛喻六五本质戋戋谓受人剪制而成用也其资于人与蒙同而蒙不言吝者盖童蒙而赖于人乃其宜也非童幼而资贲于人为可吝耳然享其功终为吉也【或问伊川解贲于丘园指上九而言看来似好盖贲三隂皆受贲于阳不应此又独异而作敦本务实说也朱子曰如何丘园便能贲人束帛戋戋他解作剪裁之象尤艰曲説不出这八字只平白在这里若如所説则曲折多意思逺旧説指上九作高尚隐于丘园之贤而用束帛之礼聘召之若不用某説则此説似近若将丘园作上九之象束帛戋戋作剪裁纷裂之象则与象意大故相逺也○孔氏曰诸儒以此爻为贲饰丘园之士且爻象无待士之文此盖普论为国之道不尚华饰而贵俭约也若唯用束帛招聘丘园以俭约待贤岂其义也】
　　本义六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢宁俭故得终吉【朱子曰贲于丘园束帛戋戋此两句只是当来卦辞非主事而言看如何用皆是这个道理贲于丘园是个务实底束帛戋戋是贲得不甚大所以説吝两句是两意戋戋浅小之意凡浅字笺字皆从戋浅小即是俭之义所以下文云吝终吉吝者虽不好看然终却吉问六五是在艮体故安止于丘园而不复有外贲之象曰虽是止体亦是上比于九渐渐到极处若一向贲饰去亦自不好须是收敛方得问敦本务实莫是反朴还淳之义否曰贲取贲饰之义他今却来贲田园为农圃之事当贲之时似若鄙吝然俭约故终得吉吉则有喜故象云有喜也○云峯胡氏曰诸家多言贲于丘园之贤本义谓不贲于市朝而贲于丘园敦本也束帛戋戋尚实也隂性吝啬而终吉林放问礼之本夫子荅以与其奢也宁俭即此意也圣人谓贲以文饰成卦后世必有因饰而过者故于五明敦本尚俭之为吉又于上见贲极反本之为无咎也】
　　象曰六五之吉有喜也
　　传能从人以成贲之功享其吉美是有喜也
　　上九白贲无咎
　　传上九贲之极也贲饰之极则失于华伪唯能质白其贲则无过失之咎白素也尚质素则不失其本真所谓尚质素者非无饰也不使华没实耳
　　本义贲极反本复于无色善补过矣故其象占如此【或问白贲无咎朱子曰贲饰之事太盛则有咎所以处大盛之终则归于白贲势当然也○问如本义説六五上九両爻却是贲极反本之意曰六五已有反本之渐故曰贲于丘园束帛戋戋至上九白贲则反本而复于无饰矣盖皆贲极之象也白贲无咎据刚上文柔是不当説自然而卦之取象不恁地拘各自説一义○云峯胡氏曰初取上下之义贲之趾下象也上取始终之义文之极则反为质白贲终象也贲上卦言白马言束帛戋戋终言白贲杂卦曰贲无色也可谓一言以蔽之矣履礼也初素履往无咎贲文也终白贲无咎其反贲之文而为履之素欤】
　　象曰白贲无咎上得志也
　　传白贲无咎以其在上而得志也上九为得志者在上而文柔成贲之功六五之君又受其贲故虽居无位之地而实尸贲之功为得志也与他卦居极者异矣既在上而得志处贲之极将有华伪失实之咎故戒以质素则无咎饰不可过也【或问何谓得志朱子曰居卦之上在事之外不假文饰而有自然之文便是优游自得也○潘氏梦旂曰处贲之极文变为素洁白自守其志得矣○进斋徐氏曰内三爻离体以文明为贲初贲其趾二贲其须三濡如皆有所设饰也外三爻艮体以笃实为贲四皤如五丘园上白贲皆尚质素无假外饰故曰贲无色也○建安丘氏曰贲之一卦以卦变言则柔来文刚刚上文柔而为贲以二体言则下离上艮文明以止而为贲以六爻言则三阳三隂相比相贲而为贲然隂阳二物有应者以应而相贲无应者以比而相贲四与初应求贲于初故初贲趾而四翰如也二比三而贲乎三故二贲须而三濡如也五比上而贲乎上故五贲丘园而上白贲也初与四应而相贲者也二与三五与上比而相贲者也此贲六爻之大旨也】
　　【坤下艮上】
　　传剥序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山髙起地上而反附着于地頽剥之象也
　　剥不利有攸往
　　传剥者羣隂长盛消剥于【一无于字】阳之时众小人剥丧于【一无于字】君子故君子不利有所往唯当防言晦迹随时消息以免小人之害也本义剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤而外艮有顺时而止之象故占得之者不可有所往也【云峯胡氏曰剥落之也五隂剥一阳欲落之以至于尽也否三隂三阳隂阳犹相等且曰不利君子贞剥五隂而一阳小人盛而君子孤如之何可有所往哉虽然阳无可尽之理也一变而后利有攸往也○临川吴氏曰以卦体而言则隂长以至五仅存一阳再往则幷一阳消之矣故不宜有往以占者而言则小人极盛之时当顺时而止不可以有所往也】
　　彖曰剥剥也柔变刚也
　　本义以卦体释卦名义言柔进于阳变刚为柔也【建安丘氏曰自一柔变刚而为姤再变遯三变否四变观五变剥更进则尽变而卦为纯坤矣圣人于姤言柔遇刚者姤相邂逅之谓也此言柔变刚变则尽反其所为君子悉为小人天下之事有不忍言者故遇可为也变不可为也】
　　不利有攸往小人长也【长丁丈反】
　　传剥剥也谓剥落也柔变刚也柔长而刚变也夏至一隂生而渐长一隂长则一阳消至于【一无于字】建戌则极而成剥是隂柔变刚阳也隂小人之道方长盛而剥消于【一作刚】阳故君子不利有所往也【建安丘氏曰剥之柔变刚言小人长则复之刚反为君子长可知矣○隆山陈氏曰夬彖曰刚决柔而剥曰柔变刚何也曰此君子小人之辨也君子刚明果断小人隂贼险很君子之去小人声其罪与天下共弃之名正言顺故曰决小人之欲去君子辞不顺理不直必萋斐浸润以侵蚀之使之日消月铄而不自知故曰变一字之间君子小人之情状皦然矣】
　　顺而止之观象也君子尚消息盈虚天行也
　　传君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子尚消息盈虚天行也君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天也本义以卦体卦徳释卦辞【建安丘氏曰剥言不利有攸往则曰顺而止复言利有攸往则曰以顺行于柔长而戒之使止者所以忧小人之进于刚长而勉之使行者所以喜君子之来观圣人利不利之辞则知其为君子发也○云峯胡氏曰凡卦画皆象也皆当观也于剥独言之者为处变君子言也消息盈虚四字皆为阳言复者阳之息姤者阳之消干者阳之盈坤者阳之虚剥五隂而一阳则阳之消而至于虚者也其变也大矣然亦天行也故剥曰天行复亦曰天行○隆山李氏曰消息盈虚乃时运之使然君子尚之与时偕行虽处剥之时而不至于咨嗟戚忧而变其所守者知其后之必复而屏心宁耐以待之也不然心愤羣隂之进尽力以抗之则必激起其虿尾之毒甘受其摧剥糜烂之祸而不可救药矣】
　　象曰山附于地剥上以厚下安宅
　　传艮重于坤山附于地也山髙起于地而反附着于地圮剥之象也上谓人君与居人上者观剥之象而厚固其下以安其居也下者上之本未有基本固而能剥者也故上【一作山】之剥必自下下剥则上危矣为人上者知理之如是则安飬人民以厚其本乃所以安其居也书曰民惟邦本本固邦宁【朱子曰厚下者乃所以安宅如山附于地唯其地厚所以山安其居而不摇人君厚下以得民则其位亦安而不摇犹所谓本固邦宁也○云峯胡氏曰不曰君子而曰上上指一阳下指五隂也隂阳之分明矣厚下坤地象安宅艮土象○节斋蔡氏曰卦以下剥上取义乃小人剥君子也象以上厚下取义乃人君厚生民也下剥上者成剥之义上厚下者治剥之道也○厚斋冯氏曰以上下厚薄取象而不以隂阳消长为义此圣人用卦之微权也】
　　初六剥牀以足蔑贞凶
　　传隂之剥阳自下而上以牀为象者取身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于【一无于字】贞正凶之道也蔑无也谓消亡于正道也【一作消亡正道也一作消亡于正道】隂剥阳柔变刚是邪侵正小人消君子其凶可知本义剥自下起灭正则凶故其占如此蔑灭也【节斋蔡氏曰牀者人之所安其体则上实下虚故取以象剥足在下又取以象初○临川吴氏曰五月姤之一隂始消一阳于下犹剥牀而先及其足也○云峯胡氏曰正道天地间不可一日无也方其剥之自下未至于灭贞也而曰蔑贞则凶戒小人之辞也○隆山李氏曰剥卦隂爻凡五六三舎羣隂以应上九故无咎六五率羣隂以受制于阳故无不利若初六六二六四则居剥之世専以隂剥阳者故三爻皆因剥牀而凶圣人虽于隂类当长之时犹不许小人之害君子其戒昭然也】
　　象曰剥牀以足以灭下也
　　传取牀足为象者以隂侵没阳于下也灭没也侵灭正道自下而上也
　　六二剥牀以辨蔑贞凶
　　传辨分隔上下者牀之干也隂渐进而上剥至于辨愈蔑于正也凶益甚矣本义辨牀干也进而上矣【或问初与二蔑贞凶是以隂蔑阳以小人蔑君子之正道凶之象也不知只是阳与君子当之则凶为复隂与小人亦自为凶朱子曰自古小人灭害君子终亦有凶但此爻象只説阳与君子之凶也○孔氏曰辨谓牀身之下足之上分辨处也○云峯胡氏曰剥自下起剥牀以辨进及上矣然二隂为遯犹未至于蔑贞辞与初同亦戒之也】
　　象曰剥牀以辨未有与也
　　传隂之侵剥于【一作刚】阳得以并盛至于剥辨者以阳未有应与故也小人侵剥君子若君子有与则可以胜小人不能为害矣唯其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣本义言未大盛【云峯胡氏曰程传言阳未有与本义言隂未有与二隂犹未至于五隂之盛也】
　　六三剥之无咎
　　传众隂剥阳之时而三独居刚应刚与上下之隂异矣志从于正在剥之时为无咎者也三之为可谓善矣不言吉何也曰方羣隂剥阳众小人害君子三虽从正其势孤弱所应在无位之地于斯时也难乎免矣安得吉也其义为无咎耳言其无咎所以劝也本义众隂方剥阳而已独应之去其党而从正无咎之道也占者如是则得无咎【建安丘氏曰剥下五隂皆剥阳者而三处其中独与上应不忍党邪以害正是小人而知有君子也故在剥之时为无咎○梅岩袁氏曰剥虽小人之事以近阳为善以有应于阳次之近阳者六五是也故可以治剥有应者此爻是也故不为剥○云峯胡氏曰剥之三即复之四复六四在五隂中独与初应而不许以吉剥六三在五隂中独与上应而许以无咎何也曰复君子之事明道不计功不以吉许之可也剥小人之事小人中独知有君子不以无咎许之则无以开其补过之门也】
　　象曰剥之无咎失上下也
　　传三居剥而无咎者其所处与上下诸隂不同是与其同类相失于处剥之道为无咎如东汉之吕强是也本义上下谓四隂【云峯胡氏曰六三居四隂中而独与一阳所失者隂是其失乃所以为得也】
</div>
    <div class="pagination">
<a href="周易传义大全_page15.html">上一页</a><span>...</span><a href="周易传义大全_page11.html">11</a><a href="周易传义大全_page12.html">12</a><a href="周易传义大全_page13.html">13</a><a href="周易传义大全_page14.html">14</a><a href="周易传义大全_page15.html">15</a><span class="current-page">16</span><a href="周易传义大全_page17.html">17</a><a href="周易传义大全_page18.html">18</a><a href="周易传义大全_page19.html">19</a><a href="周易传义大全_page20.html">20</a><a href="周易传义大全_page21.html">21</a><span>...</span><a href="周易传义大全_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
