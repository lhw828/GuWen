<!DOCTYPE html>
<html>
<head>
    <meta charset="UTF-8">
    <title>汉上易传 - 第 5 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉上易传 - 第 5 页/共 23 页</h1>
    <div class="content">　　象曰雷在地中复先王以至日闭关商旅不行后不省方
　　天下之至动莫如雷雷在地中动复于静复本之时也复冬至之卦剥艮为门阙反则闭闗闭闗以止动者也巽为近利市三倍风行地上为观民设教复震见巽伏故商旅不行后不省方不行不省方则动者静夏小正十一月万物不通夫子賛易兼用夏小正矣
　　初九不逺复无祗悔元吉象曰不逺之复以修身也外为逺内为近剥初甞失矣变复九自外来内不逺也反动而刚复也失而后有复不失则无复矣初者九之位正其固有也初正者善之端修身之始未有不正其心而能修身者以天地言之始于刚反动而正乃能遂万物而成其徳故曰不逺复以修身也坤为身易传曰祗抵也马融音之是反初动不正不正则抵于悔知不正为不善之端而复于正则无祗悔俟其悔至而后复之复亦逺矣无祗悔则元吉元吉者吉之至善故曰无祗悔元吉夫几者动之微吉之先见也顔子不善未甞不知知之未甞复行无祗悔也故夫子赞之曰顔氏之子其殆庶防乎
　　六二休复吉象曰休复之吉以下仁也
　　休息也初九刚复克己复礼为仁者也六二正中在上无应以分其亲仁之意近而相得乃下之见初九不逺复其心休焉中者天下之大本人受天地之中以生中则正正则大大者仁之体仁岂外求哉在我而已矣初九知几知至至之者也六二不动即至于正中动则失正因是休矣休则吉所谓吉祥止止也故曰休复之吉以下仁也荀卿曰学莫便于近其人六二之谓乎
　　六三频复厉无咎象曰频复之厉义无咎也
　　频水厓也说文曰人所賔附频蹙不前而止先儒作嚬蹙训之其义亦通三者震动之极极则反之正成坎坎在坤际水厓也水厓谓之频六三厥初妄动自厓而反则频复也频者危道故曰频复厉频而复虽晚矣不犹愈于迷而不复者乎于义为得故曰义无咎也六三困而学之者也叔孙病不能相礼退而学礼之爻乎
　　六四中行独复象曰中行独复以从道也
　　五隂冥行去道日逺适越而北首者也六四行于五隂之中独反而复下从于初道言初九也震为大途亦道也郑康成曰度中而行四独应初是也不言吉无咎者正则吉可知独复则无咎频复之厉犹无咎也四独复五敦复不言吉者不以利害言也虞翻曰四在外体不在二五何得称中夫中无一定之中自初至三以二为中自四至上以五为中复卦五隂自二至上则四为中康成谓爻处五隂之中
　　六五敦复无悔象曰敦复无悔中以自考也
　　六五逺于初九中而未正非敦复则有咎五坤体厚也五动而正成艮艮为笃实厚而笃实敦也成言乎艮故艮又有成之意考成也诚者自成也以体言之谓之中以天道言之谓之诚以受之于天言之谓之性有是性则有是体有是体则有是道万物皆备于我反身而诚则自成矣其于复也何逺之有厚而笃实用力于仁者也荀卿曰以中自成易传曰以中道自成
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　复之终以一卦言之剥之上九反而为初初九已复上六迷道而不复故曰迷复凶上穷矣不可动动则降三成坎坎灾眚也灾自外至眚已招也有灾眚则天祸人患无所不有故曰凶又曰有灾眚三动六上行有师体用师也行师之义以正去不正己迷不复而行师人谁服之终有大败师六三师或舆尸凶坎为血大无功也三下之终故曰终有大败坤四诸侯位国也五君位上反三成震坎以其国君也震动以也坎陷也用此行师终有大败妄动之祸至于以其国君陷之于凶故曰以其国君凶言迷复动则凶矣自古迷复妄动不胜其欲而用兵虽骤胜终有大败骤胜者厚其毒而降之罚是以祸至于亡身十者坤之极数不可动则无师象不克征也十年不克征者灾也上穷也用行师终有大败以其国君凶者眚也二者反君道故也上六反初九初九道也易传曰居上治众当从天下之善夫从天下之善则改过不吝举错当于人心以此用众则师克以此用国则民听天佑人助何凶之有
　　【震下干上】无妄元亨利贞其匪正有眚不利有攸往彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　无妄天理也有妄人欲也人本无妄因欲有妄去其人欲动静语黙无非天理动非我也其动也天故曰无妄此合干震言无妄也无妄大畜之反大畜上九之刚自外来为主于内主言震也自外来为主于内如舜禹之有天下天下大物也可妄而有乎无非天也故曰刚自外来而为主于内此以初九言无妄之主也震动也干健也动而震无妄之时其健不息不有其已体天而已故曰动而健此再以干震言无妄也九五刚中在上六二以柔中应之刚柔相与上下不过乎中中则无妄上下循天之理故曰刚中而应此以二五言无妄也初九之尊位大夫得尊位大亨也其端始于初九刚自外来为主于内而正是以大亨刚中而应动不以正亦何由健何由应乎故曰大亨以正此以初九九五言无妄也动而健刚中而应大亨以正者无妄之才也有是才乃可当无妄之时致天下于无妄易言刚中而应者五卦师也临也萃也升也无妄也大亨以正者三卦萃也临也无妄也独于无妄言天之命者刚自外来而为主于内也刚自外来可也安能必其为主于内动而健可也安能使刚中而必应以正而必至于大亨乎非天命不能也天命即天理也非人为也干为天巽为命故曰天之命也此以干巽言无妄也三四上三爻匪正有眚匪正妄行而干天命其眚自取者也无妄之世九五在上受天所命六二应之三四上匪正而无应欲往何之三四以五在上不可行上九已穷三上相易成坎险何所往哉兊为右大有六五尚贤上九易五成兊故曰自天祐之无妄大畜三四正位兊体有祐之象大畜反兊为巽不正之爻不利有攸往故曰天命不祐行矣哉在卦气为寒露故
　　象曰天下雷行物与无妄先王以茂对时育万物天下雷行而物与之者无妄也雷行非时而物不与者妄也虞翻曰震以动之万物出乎震故震为万物始始震终艮时也伏兊为泽育也二应五三应上对也先王以是茂对时而育万物茂盛也万物繁兴不茂不足以育物不对则妄矣如春毋麛毋卵夏毋伐大木之类
　　初九无妄往吉象曰无妄之往得志也
　　初九正无妄也九四不正妄也初九以正动上往九四应之往而正正则吉其正行乎上志者动于中也易传曰诚至于物无不动者以之修身则身正以之治事则事得其理以之临人则人感而化无所往而不得志也故吉
　　六二不耕获不菑畬则利有攸往象曰不耕获未富也二动体而顺乎中正无妄者也故极言无妄可往之理初至五有益体耕也二震为稼艮为手二往之五五来应二兊见震毁艮手兊金铚刈之象获也二为田田一嵗曰菑三嵗曰畬初九震足动田之始菑象也五来之二歴三爻而有获象畬也干为嵗故也夫耕者获之始畬者菑之成耕必有获菑必有畬事理之固然非私意所造君子随时而已无妄也譬如农夫有当首事而耕者有当终事而获者其于田亦然有当首事而菑者有当终事而畬者当其时之可耕可菑则薅荼蓼辟荒秽不为不足当其时之可获可畬则有仓廪多田稼不为有余初耕者也二当不耕而获耕则妄矣初菑者也二当不菑而畬菑则妄矣吾无决择顺乎中正可动而动无所容心也如是则利有攸往有攸往者二往五则获畬有成矣昔伏羲创法以利天下神农氏黄帝氏相继而出至尧舜氏而法成若夏商周之损益皆因其礼无妄作也其视前人创法犹已为之是故前圣后圣若出一人彼时此时同为一事不然不待时而为则虽揽天下之美犹为妄也曰未富者盈虚之理盈则亏之虚则实之二隂虚而未盈故不耕而获若已盈则亦不获矣庄子所谓天下旣已治矣是也
　　六三无妄之灾或系之牛行人之得邑人之灾象曰行人得牛邑人灾也
　　六二中正无妄也三四不正有妄也故以两爻明六二无妄之灾坤为牛四巽绳艮手或系之牛或疑辞四见疑以不正故疑之三震为大途为足行人也四不系之牛人以其不正或疑之妄也三不正而躁亦妄也往乗四妄而又妄不得位行人得牛牛非行人之所当得妄动而干之非顺乎理者也四来乗三三在险中三自取之有妄而灾则其宜也非灾之者也坤土在下为邑邑人谓六二六二中正顺理静而不往无妄何灾矣然三动则二亦近于险非自取也庄周谓鲁酒薄而邯郸围者乎关子明曰无妄而灾者灾也君子于无妄之灾如之何夭寿不贰修身以俟之所以立命也故三四复位六二卒与五应
　　九四可贞无咎象曰可贞无咎固有之也
　　明人情终不妄也九四刚而不正刚则私欲不行私欲不行则至于无妄无妄则无咎然且有咎者不正也正者四之所固有也操存舍亡非外铄也九旣刚矣动则正正则无妄故曰可贞无咎固有之也致无妄者必自刚夫妄始于欲欲之为害自一介取诸人充之至于为盗舜与跖之分其初甚微也刚者能絶之不以小害为无伤而不去故此爻在妄为刚者圣人与之可正也正则刚在其中上九亦刚不曰可贞者妄之极也
　　九五无妄之疾勿药有喜象曰无妄之药不可试也九五六二无妄相与而九四以妄间之九五之疾也疾者隂阳失位之象五动四成坎坎为毒药之象医师聚毒攻邪济人于险者也易传曰治之而不治率之而不从化之而不革若舜之有苖周公之管蔡孔子之叔孙武叔然而无妄之疾非妄所致勿药可也盖九五至正戒之在动动而求所以攻之则不正复入于妄以妄治妄其疾愈深待之以正则邪妄自复故曰不可试也试犹甞试言不可妄动少有所试二不能往五得位而二应勿药有喜也不正则二不应其能喜乎喜阳得位之象
　　上九无妄行有眚无攸利象曰无妄之行穷之灾也无妄之时妄者三爻六三九四上九是也九四可贞六三下体之极上九上体之极上九妄之尤极者也上行之三成离离有伏坎坎为眚三行之上成兊兊为毁折行有眚也上九六三之妄行即得正然且有眚者妄极而穷穷之灾虽行其能免乎爻言眚象言灾处妄之极不有人祸必有天殃故夫子极天人以告之
　　【干下艮上】大畜利贞不家食吉利渉大川彖曰大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也
　　刚健干也笃实艮也大畜者大壮九四变也一变为需再变为大畜需有坎离相合为辉光进而上行成艮互有兊震兊西震东日所出入日新其徳也刚健则不息笃实则悠乆两者合一畜而为徳动而有光其光辉防又日新无穷进而不已自畜其徳者也故曰刚健笃实辉光日新其徳此合干艮两体而又推大壮之变以言大畜也刚贤者也大壮再变九四之刚进居君位之上贤者置之上位六五以柔下之尚贤也三阳自内而往难畜者也刚健笃实辉光日新其徳自畜其徳矣又尊贤忘势刚上而尚贤具此五者然后能止畜其健大正也大正乃为天下国家之利君子当在上小人当在下正也初九九三当位二五相易而正大者正也所以大畜者以其利于大者正故曰刚上而尚贤能止健大正也此以上九在上六五九二相易以言大畜之利正也刚上而尚贤尊之也尊之而不与之共天位治天职食天禄贤者不可得而畜也三至上体顺养贤也二在内为家兊口为食六五尊徳乐道下交九二九二受畜而往应之不家食也王公之尊贤而又养之贤者如是而食则吉正也非独一身之吉天下之吉不然分国与之视犹锱铢也故曰不家食吉养贤也此以二三四五言大畜贤者止而受养也上能止健贤者止而食乃能得尽其心与之犯难而不辞兊为泽决之为大川震变兊成坎艮震足艮指而越坎渉大川也干为天五天位巽为命天命有徳者为万民也六五下应干九二之五大畜止健贤者不家食应乎天而行何险难之不济哉故曰利渉大川应乎天也此再以二五言大畜养贤之功在卦气为白露故太准之以积
　　象曰天在山中大畜君子以多识前言往行以畜其徳天在山中以人所见为象犹言水中观天也圣人论天地日月皆以人所见言之天大无外而在山中其所畜大矣内卦兊口前言也外卦震为行往行也二隂四阳阳为多大畜自大壮来一变需离为目识前言也再变大畜识往行也徳者刚健多识前言往行故能考迹以观其用察言以求其心而畜其徳矣夫以方寸之地观万世之变涂之人而上配尧禹非多识之其能畜乎
　　初九有厉利已象曰有厉利已不犯灾也
　　已先儒读作已矣之已王弼读作已今从先读三阳务进初九刚健之始六四柔得位当止畜之地不度而进处位不当危厉之道也不如已而受畜则利夫不受畜而往危实自取不曰眚而曰灾者初九正也大畜之时宜止而往虽正亦厉故曰灾子夏传曰居而待命则利往而违上则厉初往四成离离有伏坎故曰犯灾不直曰灾也
　　九二舆说辐象曰舆说辐中无尤也
　　辐当作輹王弼注作輹坤为舆自三以上为震震为木舆下横木輹也二不动兊毁折之舆说輹也不动未正宜有尤兊为口尤之者也然遇畜而止说輹不进知以不动为中是以无尤故曰中无尤也初刚正也二刚中也四五柔也柔能畜刚刚知其不可犯而安之时也夫气雄九军者或屈于賔賛之仪才盖一世者或听于委裘之命故曰大畜时也
　　九三良马逐利艰贞曰闲舆卫利有攸往象曰利有攸往上合志也
　　干为马九三得位为良马震为作足三阳并进良马逐也九三刚健当位得时上九畜极变而应之利以驰逐然驰逐不已必有奔蹶之患不可恃应而不备故戒之以利艰贞九三正也动则失正艰难守正则利曰闲舆卫可也古文作粤粤于也语之辞兊口象艮止也坤为舆四正闲舆也三干为人震为足为大途人傍舆而行闲舆而卫之象闲舆卫以其利艰贞也九三如此犹谨衔策清道路节良马之歩而徐驱焉其进利矣故利有攸往上九阳也变而应三三以刚往与上合志志动于中者也茂陵中书武功爵十三级曰闲舆卫有取于此乎夫恃应而不知备锐进而不知戒鲜不及矣
　　六四童牛之牿元吉象曰六四元吉有喜也
　　坤为牛坤初为童牛童牛始角时也六四坤体四之初为童牛初刚往四角触之象四不来初屈而不动童牛牿之也牿横角之木周官谓之楅初之四则二成巽木初复位则刚伏于木下牿牛之象六四当位止刚不以威武为之以渐优而柔之使无犯上之心刚柔各得其正故元吉元吉者自其始吉吉之至善也喜者阳得位初九不动而应己刚者反为柔用六四所以有喜也
　　六五豮豕之牙吉象曰六五之吉有庆也
　　九二犯五则三成坎坎为豕五成巽巽为白自三至上体颐豕颐中有刚且白者豕之牙也六五得尊位柔中二退而受畜三坎毁兊金刻制其下而刚伏豮豕之牙也牡豕曰豭攻其特而去之曰豮豮豕则驯扰刚躁自止牙不能害物矣庆者三阳受畜而为用隂以阳为庆六五之吉有庆也二应五得正故吉古之善畜天下者知有血气皆有争心难以力制务絶其不善之本而已犹去豕牙之害而豮之也顺民之欲因民之利成民之才率之以柔中其效至于垂衣拱手而天下服易传曰民有欲心见利则动苟不知教虽刑杀日施其能胜亿兆欲利之心乎
　　上九何天之衢亨象曰何天之衢道大行也
　　畜极则通止极则动震为大涂兊为口上干为天天衢也何大其声也上动亨也言何其天衢之亨如是乎正者道也大涂亦道也三阳上进道大行也
　　【震下艮上】颐贞吉观颐自求口实彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　郑康成曰颐者口车之名震动于下艮止于上口车动而止因辅嚼物以养人故曰颐此合震艮两体而成颐也颐者养也养之以正则吉养不以正则凶故曰颐贞吉此以初九之正言颐养之道也颐自临九二变之一变明夷离为目观也自内观外观其人之所养也所养正欤君子也所养不正欤小人也观其所养是非美恶无所逃矣故曰观颐此以临二初变明在人者养之之道当正也四变颐自离变艮艮为手求也自外观内反观已之自养以考正与不正口实者颐中之物也四爻皆隂隂为虚虚则无物故自求口实无物而求正与不正未定也二四正三五上不正自养者正欤君子之道也虽贫贱不去也自养者不正欤小人之道也虽富贵不处也故曰自求口实观其自养也此以上九及颐中四爻明在已者养之之道当正也观人之所养然后观吾之自养则所养正矣养之道甚大天地之养万物圣人养贤以及万民亦不过震动艮止也干天也坤地也震东方万物发生天地之养万物也上九尚贤在五位之上坤众为民圣人养贤以及万民也天地之生其动以正阳降隂升万物自遂其盛至于盈乎天地之间各极其分而后止天地不劳也动以正而已养万民者本于养贤贤者在上万民自遂其生圣人不劳也止于养贤而已故震动艮止之象自已之养推之至于人之养自人之养推之至于天地圣人然养之道不过乎此颐之时岂不大乎故曰天地养万物圣人养贤以及万民颐之时大矣哉此以颐之成卦终言颐之道也易传曰或云用或云义或云时以其大者也万物之生养以时为大故云时以卦气言之十一月卦故太准之以养或曰初变明夷则有离四变成颐非离也何以有观之象曰此可以意会难以言传明夷之离为小过之飞鸟讼之坎为中孚之豚小过中孚岂有离坎论其所生也变卦之法一卦七变八卦六十四四五六之变无复本体矣而五行盛衰皆以本卦言之何哉故曰察性知命原始见终
　　象曰山下有雷颐君子以慎言语节饮食
　　山下有雷以养万物而动亦不可过也震为决躁艮止之慎言语也噬嗑有饮食之象颐中无物节饮食也言语不慎则招祸饮食不节则生疾皆非养之道易传曰慎言语以养徳节饮食以养体事之至近而所系至大者莫过于言语饮食在身为言语于天下则命令政教出于身者皆是慎之则无失在身为饮食于天下则货财资用养于人者皆是节之则无伤
　　初九舎尔灵观我朶颐凶象曰观我朶颐亦不足贵也
　　颐自明夷之离四变而成颐故颐初九有之象伏于坤圡之下蛰时也所以灵者蛰则咽息不动无求于外故能神明而寿君子在下自养以正灵之类也六四安位无下贤之意初不待求徃之四成离离为目观我也初震动体下颐而动口虽徒嚼志已先动是舎尔所以为灵者观我而朶其颐也尔言初九我言六四舎尔观我忘已从欲动而不正凶之道也夫贵乎阳者为其特立不屈于欲故能无禄而富无爵而贵守道修徳淡然无营今躁妄以求无耻自辱亦不足贵也
　　六二顚颐拂经于丘颐征凶象曰六二征凶行失类也二比于初不能养其下而反资初九之贤以自养干为首在下顚颐也六二经也顚颐则拂违其经矣养之经阳养隂上养下阳当在上养之隂当在下而受养故天子养天下诸侯养一国士庶人各以其职受养五处君位二当受养于五六五养道不足然二亦不可越五而上征丘者上九应二之象也艮为山山半为丘王肃曰丘小山也物之所聚以养人者也盖二近于初而相得资之以养虽曰顚颐未为无所养若近舍初九逺资上九正行亦凶何哉五虽养道不足以隂阳言之已类又在相应之地上九应二则失其类矣
　　六三拂颐贞凶十年勿用无攸利象曰十年勿用道大悖也
　　六三当受养于上九而六三不正动而正则上九不来不动以待初九则初九不应既不受之于上又无以资之于下拂颐也故贞凶十坤数之极坤为年十年勿用言十年不可动上下无所利养道大悖也
　　六四顚颐吉虎视眈眈其欲逐逐无咎象曰顚颐之吉上施光也
　　颐以上养下六四当位下交初九干首在下顚也求贤自助于刚柔为正正则吉故曰顚颐吉虎视谓四交初也初徃成艮离艮有伏兊为虎离为目虎视也易通卦验小寒虎始交际垂其首垂其首者下视也艮坤互有坎重厚而深沉眈眈也虎首下视眈眈然下交不渎矣六四其欲在于初九不渎则初九逐逐而徃震为作足逐也古文作跾初徃之四不正宜有咎然无咎者以不渎故无咎虎视眈眈其欲逐逐无咎六四在上施之下者光也光坎离下照之象或曰虞仲翔曰坤为虎又曰艮为虎马融曰兊为虎郭璞以兊艮为虎三者孰是曰三者异位而同象坤为虎
　　者坤交干也其文黄天地之文艮为虎者寅位也泰卦乾坤交也在天文尾为虎艮也大雪十一月节后五日复卦六二爻虎始交兊为虎者参伐之次占家以庚辛为虎者兊也龙徳所冲为虎亦兊也兊下伏艮具此三者之象故先儒并传之举兊则三象具矣
　　六五拂经居贞吉不可渉大川象曰居贞之吉顺以从上也
　　正者养之经上养下阳养隂正也六五柔得尊位养道不足资上九之贤以为养拂经也上九助五之养有正之道五寛以居之顺从于上则得正而吉艮止也有居之象故曰居贞之吉顺以从上也人君养天下以正得众以用其健乃可渉难六五拂经其才不足故不可渉难上五相易成坎无震足巽股之象不可渉也易传曰艰难之际非刚明之主不可恃不得已而济险难者有之矣其可常乎
　　上九由颐厉吉利渉大川象曰由颐厉吉大有庆也一阳处上下有四隂六五体柔无应才不足以养天下而天下由之以养者也故曰由颐然非养道之正也权重位髙众忌之则必危人臣当此任可不兢畏而怀危惧乎故厉以刚居柔位厉也厉则不敢安其位下从王事无成有终上下并受其福故大有庆郑康成曰君以得人为庆虞仲翔曰阳得位故大有庆上之三成坎有震足象利渉大川也上九佐五以养道养天下而得民利于渉难也象不言者大有庆则渉难在其中上艮体颐以静止为善故三爻皆吉
　　【巽下兊上】大过栋挠利有攸徃亨彖曰大过大者过也栋挠本末弱也刚过而中巽而説行利有攸徃乃亨大过之时大矣哉
　　大过阳过隂大者过越也郑康成曰阳爻过也卦四阳二隂阳居用事之地故曰大过大者过也此以六爻言大过也巽为木为长上兊者巽之反长木反在上为栋巽风挠万物者也而体弱阳为重四阳在中任重也长木在上而任重本末皆弱栋挠也天地之理刚柔不可以相无刚以柔为用柔以刚为体柔既不足刚亦无自而托譬之栋也中虽刚强而端柔弱栋岂能胜其任乎故曰栋挠本末弱也此以巽兊两体言大过之时也大过自遯六二变刚过者九三九四中者九二九五兴衰救弊补其偏而不起之处非刚过不可也中则无刚过之患刚过而中所谓时中也过非过于理也以过于中也犹之治疾疾势沉痼必攻之以瞑之药自其治微疾之道观之则谓之过自药病相对言之则谓之中巽在内者巽乎内也兊在外者説乎外也内巽外説而志行抑刚之有余以济柔之不足则刚来柔徃隂得位不穷大者不过乃亨乃者难辞也君子强小人弱六二不徃以济之亦何由亨夫过刚而不反不肖之心应之未有不为君子害者也东汉之季清议大胜君子小人至不相容大过已极而不知反是以不亨故曰刚过而中巽而説行乃亨此以卦变合二体而言济大过之道也大过之时君子过越常分以济弱能逹乎时中矣又巽而説行以是而徃利于有为建大功立大事非大过人者不能趋此时故曰大过之时大矣哉在卦气为小雪故太准之以失剧
　　象曰泽灭木大过君子以独立不惧遯世无闷
　　泽飬木者也过而灭没其木大过也初六以一柔巽于四刚之下而不变巽为股立也巽见震伏震为恐惧独立而不惧也所谓以天下非之而不顾者乎上六处一卦之外遯也兊为说无闷也遯世无闷所谓举世不知而不悔者乎二者非大人不能也王辅嗣曰非凡所及也
　　初六借用白茅无咎象曰借用白茅柔在下也
　　巽为白为草交乎干刚草白而刚白茅也先儒谓秋茅也以柔借刚借也大过爻画有足有腹有耳器之象坤为地置器者苟措诸地可也而借用洁白之茅茅之为物薄而用重过愼也过愼者愼之至也大过君子将有事焉以任至大之事过而无咎者其唯过于愼乎过非正也初六执柔处下不犯乎刚于此而过其谁咎之虽不当位无咎也故曰愼斯术以往其无所失矣
　　九二枯杨生梯老夫得其女妻无不利象曰老夫女妻过以相与也
　　兊为泽巽为木泽木杨也兊正秋枯杨也言阳已过也二变而与初二成艮巽木在土下根也枯杨有根则其穉秀出稊穉出杨之秀也伏震之象故曰枯杨生稊郑氏易作荑艮为夫阳过老夫也巽为艮妻初隂女妻也老夫得女妻过而相与犹足成生育之功无不利也盖九二刚中用茅以济之则无过极之失矣
　　九三栋挠凶象曰栋挠之凶不可以有辅也
　　九三巽为长木居中任重栋也大过阳过隂弱爻以阳济隂为济过之道九三有上六正应当相济六济九则阳不过隂不穷矣则上六者九三之辅助也九三以大过之阳复以刚自居而不中过乎刚者也以过甚之刚动又不正不正则上六不应人所不与安能当大过之任如是有摧折败挠而已凶之道也所以致凶者以不可以有其辅也易传曰三居过而用刚巽既终而且变岂复用柔之义应者谓志相从也三方过刚上能系其志乎
　　九四栋隆吉有它吝象曰栋隆之吉不挠乎下也九四反巽在上巽为长木栋之象阳处隂而不过能用柔以相济者也动而正正则不挠乎在下之柔故曰栋隆之吉不挠乎下也易传曰隆谓不系于初不曲以从下也大过之时以刚济柔为得宜刚柔得宜而志复应初有它也初六九四非正应故以初六为它九四近君当大过之任不能絶去偏系不足以任九五之重吝道也易传曰二比初则无不利四应初则为吝何也曰二得中而比于初以柔相济之义也四与初志相系者也刚柔得宜而系于隂则害刚矣故可吝也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　兊为泽巽为木泽木杨也五兊变而与上兊成震兊说也震为旉为蕃鲜其旉蕃鲜可说生华也巽为长而伏何可久也巽为妇上六隂已穷老妇也震为长男得士夫也九变六隂居阳宜有咎以阳济隂故无咎兊为口震成兊毁故无誉虽曰无咎无誉然以阳而配穷隂又不能济得无丑乎盖上六过极之隂虽五当位刚中济之以柔不能成功也以阳济隂其在于未极之时乎
　　上六过渉灭顶凶无咎象曰过渉之凶不可咎也干为首上六在首之上顶也上六本遯之六二自二进而上行渉四爻至上成兊兊泽灭没其顶渉难之过也九二九四刚阳过越以济难乃克有济上六柔而处大过之极不量其力至于灭顶然上六正也志在拯溺不可咎也过渉之凶所谓以贞胜也象有言不可咎者义不可咎也有言又谁咎者自取祸也
　　【坎下坎上】习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　坎一阳二隂在地为水水之流动阳也其静隂也流动乎隂中者阳陷乎隂也陷为险难八卦皆一字重坎加习然后尽险之象故曰习坎此以两坎言坎也坎自临变初九之五坎为水九二兊泽决而流流而不出乎中不盈也凡水之流有物阻之然后盈流而就下则不盈不盈者中也初之五复为坎行险也行险而不出乎中五必应二不失其信也水必就下流湿万折而必东有诸已之谓乎必曰习坎者唯习坎乃见其然君子动而不过临难而不苟似之故辞曰有孚彖曰水流而不盈行险而不失其信此以卦变言坎之徳也心者中也二五也亨者自初之五阳得位而亨水之流行虽处至险无所不通者亨也乃以刚中而不变也君子之在险亦然身虽险难其心则亨亦以刚中也初之五者往也刚得中而亨者往有功也坎之道有尚乎此君子济难出险亦岂离乎刚中哉刚中者诚实也诚实则金石可贯水火可蹈天地可动故曰维心亨乃以刚中也行有尚往有功也此以卦变明处险之道也险者坎之用也能用乎险则无恶乎险矣天地之大不可以去险况王公乎坎在上天险也天之所以险者震足止于下不可升也坎在下地险也地之所以险者艮为山坎为川半山为丘陵也坤在上国也五干为王三为三公四为诸侯坤国而坎据之王公设险以守其国也设险不唯城郭沟池兵甲之利纪纲法度人所不能逾者皆是所以法天地也故曰天险不可升也地险山川丘陵也王公设险以守其国此推明二五反复以尽习坎之义也难生者险之时也用之以道济天下之难者险之用也不知其时不得其用行之不以中反陷乎险中小则亡身大则亡国故夫子叹曰险之时用大矣哉在卦气为大雪故太准之以勤
　　象曰水洊至习坎君子以常徳行习教事
　　卦言坎者水也大象言坎者水流之坎窞也水流行不止至于坎矣复至于坎其行洊至有常习之象常徳行习教事非一日之积如水洊至也二五正中徳也震为行坤顺也为民教顺民者也常徳行可以渉险习教事可以夷险
　　初六习坎入于坎窞凶象曰习坎入坎失道凶也初六本临之六五自外入于初厯两坎习重也故曰习坎窞坎底也道由正而行也君子处险当以正道乃可出险初六不正不能出险反入于重坎之底失道而凶也异学泅者不知与汩俱出而溺死者乎
　　九二坎有险求小得象曰求小得未出中也
　　二刚中而陷于二隂上有坎险居坎而又有险者也动而有求五必应之五艮为手求之象隂为小故小有得然未出乎险中其刚才足以自济易传曰君子处艰难而能自保者惟刚中而已
　　六三来之坎坎险且枕入于坎窞勿用象曰来之坎坎终无功也
　　六三柔而不中履非其位不善处险者也往之于上则坎险之极五有艮木枝倚而碍之险且枕也陆希声曰枕阂碍险害之貌来而处三则在上坎之底入于坎窞也来坎也往亦坎也终无济险之功故终勿用三下之终也
　　六四樽酒簋贰用缶纳约自牖终无咎象曰樽酒簋贰刚柔际也
　　四自初至五有震坎艮坤坎震酒也艮鼻震足坤腹樽簋之形皆有首鼻腹足而樽异者有酒也有樽酒象而簋象亦具焉簋贰也贰副之也樽酒而簋副之燕飨之礼君臣上下刚柔相际之时也三四坤为土为腹土器有腹缶也缶朴素之物质之象坤为阖户坎艮为穴穴其户傍通日月之光牖也明之象约者交相信四五相易而后四应初五应二纳约也约诚信固结之象六四柔而正九五刚中而正四五无应四非五莫之比五非四亦莫之承上下恊力可以济险故四当刚柔相际也用质以交于上因五之所明以纳其诚信则言辞易入险难易济终无咎也四五相易宜有咎而易则五出险矣故终无咎终谓上六不动也易传曰自古能谏其君者未有不因其所明者也故讦直强劲者率多所忤而温厚明辩者其说易行古人有行之者左师触龙之于赵张子房之于汉是也非惟告其君如此敎人亦然孟子所谓成徳达材是也
　　九五坎不盈祗既平无咎象曰坎不盈中未大也九五本临初九往之五坎中而不盈虽不盈也有出险之理然九五下比六四所系者狭四五相易中存而大毁是水不盈坎适至于平而止也出险之道在刚中正刚正则大中而未大防可以出险故圣人惜之曰祗既平无咎而已祗适足之辞横渠曰不能勉成其功光大其志此所以为可惜欤
　　上六系用徽纆寘于丛棘三嵗不得凶象曰上六失道凶三嵗也
　　上动成巽巽为绳坤坎为黒变巽徽纆也巽木交坎为丛棘上六柔无出险之才处险极之时守正可也不当动而动则愈陷矣譬如有人陷于狴犴之中坐而省过虽上罪也不过三嵗得出矣妄动求出则举手挂徽纆投足蹈丛棘陷之愈深虽三嵗岂得出哉系之寘之不得出也然险极必平巽木数三干为嵗凶三嵗也初六可动而不能上六不可动而妄动皆失道也
　　【离下离上】离利贞亨畜牝牛吉彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也
　　离自遯初六三变而成二五皆一隂而丽二阳物之情未有不相附丽者也柔必丽乎刚弱必丽乎强小必丽乎大晦必丽乎明故曰离丽遯一变六之三成无妄再变六之四成家人三变六之五成离自六之四言之离有坎日降而月升也自六之五言之坎复成离月降而日升也干为天故曰日月丽乎天自六之三言之有震巽震为百谷巽为草木干防三十六坤防二十四震三爻凡八十有四百谷举成数也坤为土故曰百谷草木丽乎土观天地日月百谷草木附丽如此则万物之情有不相附丽者乎此推原卦变以明离为丽之义也两离重明也君臣上下皆有明徳之象重明而不丽乎正则以察为明重明而丽乎正以之化天下成文明之俗矣初二三正丽乎正也三爻在干天之下有巽顺服从之象化成也故辞曰利贞彖曰重明以离乎正乃化成天下此举成卦言离明之所丽也柔之为道不利逺者不丽乎中正则邪佞之道其能亨乎六居五柔丽乎中而亨也六居二柔丽乎中正而亨也言柔丽乎中正则二五举矣中正者人之本心也天下之心必丽乎中正则重明而丽乎正化成天下也必矣故辞曰亨彖曰柔丽乎中正故亨此以二五言离柔之所丽也两者离之才也坤为牛顺也六二以隂居隂为牝牛至顺也畜养也以刚正畜养之成其至顺而丽乎中正则吉是亦柔之利也故辞曰畜牝牛吉彖曰柔丽乎中正故亨是以畜牝牛吉也此以内卦终言柔之所丽也在卦气为四月故太准之以应
　　象曰明两作离大人以继明照于四方
　　明两作者丽乎明也郑康成曰作起也明明相继而起大人重光之象尧舜禹文武之盛也兊有伏震离有伏坎震东兊西坎离南北照四方也
　　初九履错然敬之无咎象曰履错之敬以辟咎也遯艮为指指在下体之下为趾五来践初履也初欲丽四交巽巽为进退故其履错然进退动则失正失正则有咎故敬之不敢动以辟有咎荣辱安危系于所丽君子处离之始安其分义守正而已故无所丽是以无咎管宁逡巡于万乘之招王丹偃蹇于三公之贵以辟咎乎
　　六二黄离元吉象曰黄离元吉得中道也
　　黄者地之中万物必有所丽六二坤柔在下丽乎中而与五合一得中道也夫中者天地万物之所共由天地之长久日月维斗之不息圣人之道亘古今而无弊者也六二得之故能守正而不迁乘刚而不惧抱明徳而独照是以元吉
　　九三日昃之离不鼓缶而歌则大耋之嗟凶象曰日昃之离何可久也
　　离为日在下昃也九三明尽当继之际故曰日昃之离盛必有衰始必有终生必有死昼夜寒暑之变逹人观此知穷必有变乃理之常孰知生之可羡死之可恶吉凶泯矣故鼓缶而歌缶者常用之器歌之者乐其得常也九三离腹变坤为缶艮手击之鼓缶也兊变震而体离口舌动有声成文歌也昧者不知变不鼓缶而歌则大耋近死戚嗟忧之不安于死则凶矣九三不变干首巽白处明尽当继之际大耋也八十曰耄九十曰耋离三爻乾坤之防九十有六故曰耋阳为大大耋也大耋犹言大老三失应而忧嗟也夫日昃之光斯须入于地虽欲附丽何可久也是故君子頽然委顺不以死生累其心巽为长巽变何可久也
　　九四突如其来如焚如死如弃如象曰突如其来如无所容也
　　九四重刚而不中正又处不当位不善乎继而求继者也四之五成干巽干为父巽为子子凌父突也突字古文作倒子不顺之子也凌突而徃其能来乎言逆徳也巽木得火焚如也火王木死死如也退复三兊毁之其下反目而视弃如也言不容于内外者如此故曰突如其来如无所容也先儒谓古有焚刑刑人之丧不居兆域不序昭穆焚而弃之易传曰祸极矣凶不足言也
　　六五出涕沱若戚嗟若吉象曰六五之吉离王公也离目兊泽出涕也郑康成曰自目出曰涕巽为长沱若也五失位为忧戚也兊口嗟若也六五柔居尊位九四凌突故出涕戚嗟然有吉之道九四突五离王公则吉四五相易上丽王位正也下丽三公用利也据正而用利以顺讨逆何忧乎九四哉
　　上九王用出征有嘉折首获匪其丑无咎象曰王用出征以正也
　　上九丽极有不丽者焉上五相易六以正行王用之以出征也上有刚徳而明故王用之兊毁折干为首阳为美九五美之至嘉也言用之有功王嘉其折首书曰殱厥渠魁胁从罔治折首者殱渠魁也丑类也隂又为丑上六下应九三阳也阳非隂之类匪其丑也丑胁从者乎王用出征非乐杀人也正其不附者以正邦也离上三爻不正上五相易而正独九四不正四诸侯位四正成坤土则正矣王肃易本曰获匪其丑大有功也疑今本脱之



</div>
    <div class="pagination">
<a href="汉上易传_page4.html">上一页</a><a href="汉上易传.html">1</a><a href="汉上易传_page2.html">2</a><a href="汉上易传_page3.html">3</a><a href="汉上易传_page4.html">4</a><span class="current-page">5</span><a href="汉上易传_page6.html">6</a><a href="汉上易传_page7.html">7</a><a href="汉上易传_page8.html">8</a><a href="汉上易传_page9.html">9</a><a href="汉上易传_page10.html">10</a><span>...</span><a href="汉上易传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
