<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 21 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 21 页/共 65 页
  </h1>
  <div class="content">
   贲亨小利有攸往
　　伊川先生曰物有饰而后能亨故曰无本不立无文不行有实而加饰则可以亨矣文饰之道可増其光彩故能小利于进也【易传】
　　蓝田吕氏曰贲致饰以文也
　　白云郭氏曰伊川曰贲饰之道非能増其实也能加之文而已又曰理必有对待生生之本也有上则有下有此则有彼有质则有文自然之理也一则不立二则为文非知道者孰能识之凡卦有以二体之义及二象成者如屯取动乎险中与云雷讼取上刚下险与夫天与水违行是也有取一爻者柔得位而上下应之曰小畜柔得尊位大中而上下应之曰大有是也有取二体又取消长之义者雷在地中复山附于地剥是也有取二象兼取二爻变者风雷益又取损上益下山下有泽损又取损下益上是也有以二象成卦又取爻义者夬之刚决柔姤之柔遇刚是也有以用成卦者巽乎水而上水井木上有火鼎是也有以形为象者山下有雷颐颐中有物曰噬嗑是也此成卦之义也如刚上柔下损上益下据成卦而言非谓卦中升降也如讼无妄云刚来非谓自上体而来也凡柔居五者皆云柔进而上行柔居下者也居尊位是进而上行也非谓自下体而上也先儒谓贲本泰卦岂有乾坤重而为泰又由泰而变之理乎雍曰贲自泰来虽取六二上九之变其实主文明之道者六二而已故彖释贲亨则曰柔来文刚其文有异于噬嗑所谓刚柔分也小利有攸往以上九虽变而非主卦之爻是以小利而已【易説】
　　新安朱氏曰贲饰也卦自损来者柔自三来而文二刚自二上而文三自既济而来者柔自上来而文五刚自五上而文上又内离而外艮有文明而各得其分之象故为贲占者以其柔来文刚阳得隂助而离明于内故为亨以其刚上文柔而艮止于外故小利有攸往【本义】
　　东莱吕氏曰伊川曰合而后有文此説甚好小利有攸往当防小字虽如贲之文章亦止于小利有攸往而已【易説】
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　伊川先生曰卦为贲饰之象以上下二体刚柔交相【一作相交】为文饰也下体本干柔来文其中而为离上体本坤刚往文其上而为艮乃为山下有火止于文明而成贲也天下之事无饰不行故贲则能亨也柔来而文刚故亨柔来文于刚而成文明之象文明所以为贲也贲之道能致亨实由饰而能亨也分刚上而文柔故小利有攸往分干之中爻往文于艮之上也事由饰而加盛由饰而能行故小利有攸往夫往而能利者以有本也贲饰之道非能増其实也但加之文彩耳事由文而显盛故为小利有攸往亨者亨通也往者加进也二卦之变共成贲义而彖分言【一无言字】上下各主一事者葢离明足以致亨文柔又能小进也天文也文明以止人文也此承上文言隂阳刚柔相文者天之文也止于文明者人之文也止谓处于文明也质必有文自然之理理必有对待生生之本也有上则有下有此则【一作必】有彼有质则有文一不独立二则为文非知道者孰能识之天文天之理也人文人之道也　天文谓日月星辰之错列寒暑隂阳之代变观其运行以察四时之迁改也　人文人理之伦序观人文以教化天下天下成其礼俗乃圣人用贲之道也贲之象取山下有火又取卦变又柔来文刚刚上文柔凡卦有以二体之义及二象而【一无而字】成者如屯取动乎险中与云雷讼取上刚下险与天水违行是也有取一爻者成卦之由也柔得位而上下应之曰小畜柔得尊位大中而上下应之曰大有是也有取二体又取消长之义者雷在地中复山附于地剥是也有取二象兼取二爻交变为义者风雷益兼取损上益下山下有泽损兼取损下益上是也有既以二象成卦复取爻之义者夬之刚决柔姤之柔遇刚是也有以用成卦者巽乎水而上水井木上有火鼎是也鼎又以卦形为象有以形为象者山下有雷颐颐中有物曰噬嗑是也此成卦之义也如刚上柔下损上益下谓刚居上柔在下损于上益于下据成卦而言非谓就卦中升降也如讼无妄云刚来岂自上体而来也凡以柔居五者皆云柔进而上行柔居下者也乃居尊位是进而上也非谓自下体而上也卦之变皆自乾坤先儒不达故谓贲本是泰卦岂有乾坤重而为泰又由泰而变之理下离本干中爻变而成离上艮本坤上爻变而成艮离在内故云柔来艮在上故云刚上非自下体而上也乾坤变而为六子八卦重而为六十四皆由乾坤之变也【并易传】　古者学为文否曰人见六经便以谓圣人亦作文不知圣人亦【一作只】摅发胷中所蕴自成文耳所谓有德者必有言也曰游夏称文学何也曰游夏亦何尝秉笔学为辞章也且如观乎天文以察时变观乎人文以化成天下此岂辞章之文也【刘元承手编】
　　蓝田吕氏曰刚柔相错自然之文文明以止人为之文文明不止则文必胜质名存实丧不可以化成天下
　　山杨氏曰贲饰也文无所止则无所致饰焉文明而丽乎止卦之所以为贲也凡贲之道能为之文而已不能増其质也柔来文刚有其质矣故亨刚上而文柔天文也由是而变化生焉故观此足以察时变传曰器以藏礼礼以藏器则文明止矣此人文也故观此足以化成天下【易説】
　　兼山郭氏曰王辅嗣曰互体不足推及卦变变又不足推至五行一失其原巧愈弥甚甚哉斯言之过也互体卦变其来尚矣将一切而去之不可也且贲之成卦变自泰来上六之柔下文于九二之刚九二之刚上文于上六之柔故曰柔来而文刚故亨分刚上而文柔故小利有攸往是则刚柔上下相错而相文天文人文备于此矣此言不可诬也而郑康成之徒又谓离为日天文也艮为石地文也天地二文交相饰焉成贲葢在天成象在地成形无一物不相文今才得之二象而已故经曰日月丽乎天百谷草木丽乎土率由是也惟人也内之于一身外之于庶物因其理而节文之所谓文明以止是也故君尊臣卑君南向臣北面父坐子立兄先弟后夫唱妇随上行之以为教下化之以成俗岂出于或使之然哉葢本于上下相文自然而止耳故观乎天文则有日中星鸟宵中星虚而知东作西成之序薄蚀之异精祲之祥而知吉凶水旱之变则时变可知也观乎人文则二南之道麟趾驺虞之应则化成可知矣故谓氷火土石风雨露雷不如刚柔相摩八卦相荡之为博也斗振天而进日违天而退者不如日往则月来寒往则暑来之为约也故君子惟易可以尽心焉【易説】白云郭氏曰先人曰郑康成辈谓离为日天文也艮为石地文也天地二文交相饰焉成贲葢在天成象在地成形无一物不相文今才得之二象而已故经曰日月丽乎天百谷草木丽乎土则凡丽乎天地者无非文也惟人则内之于一身外之于庶物因其理而节文之所谓文明以止是也故君尊臣卑君南面臣北面父坐子立兄先弟后夫唱妇随上行之以为教下化之以成俗一本于上下相文自然而止耳故观乎天文则日中星鸟宵中星虚而知东作西成之序时变可知也观乎人文则二南之道麟趾驺虞之应化成可知矣故谓水火土石风雨露雷不如刚柔相摩八卦相荡之为博也斗振天而进日违天而退不如日往则月来寒往则暑来之为约也故君子惟易可以尽心焉雍曰王氏有言互体不足遂及卦变变又不足推至五行一失其原巧愈弥甚此言卦变不可用也及观辅嗣解贲之彖辞则曰坤之上六来居二位柔来文刚之义也干之九二分居上位分刚上而文柔之义也如此则贲自泰来乃卦变也故正义曰今谓此卦本泰卦故也是以随蛊噬嗑贲之彖皆以卦变为主临川则云艮干德之所成离坤道之所成如此则亦可为旅亦可为诸卦葢诸卦皆自乾坤索而成今独言于离下艮上之贲者以自干下坤上之泰来不得与诸卦同也且贲饰也交相饰谓之贲柔来而文刚则刚为质而柔为文也以刚为质而柔文之得中得正此六二所以亨贲也分刚上而文柔则柔为质而刚为文也以柔为质而刚文之又非中正之位可小事而已此上九所以小利有攸往也然由二卦之变论之则以六二上九二爻为主是为乾坤之变文也地道无成而代有终则是地来文天天往文地皆以天为主地在其中耳故独曰天文也由一卦之成论之则上体为艮下体为离是为艮离之成文也故曰文明以止人文也天文主二卦之变人文由一卦之成故观乎天文者可察时变观乎人文者能化成天下此圣人观贲之卦以用贲之道也以是知乾坤相文而独归之天葢包羲画干之道也艮离因变而得人文葢文王重卦之道也天人之分见矣【易説】
　　汉上朱氏曰贲本泰也坤之上六来居于二以一柔而文二刚则柔得中而亨文柔德也故曰贲亨九二分而往于上以一刚而文二柔刚不得中而柔得中小者之利也然刚不往则小者无以济之不能文矣故曰小利有攸往柔来文刚而得中分刚上而文柔柔者亦得中上下相文而不失乎中则贲也非过饰也故曰贲贲者文饰之道曰往曰来者往来相错因其质而文之易传曰质必有文自然之理理必有对待生生之本也有上则有下有此则有彼有质则有文一不独立二则为文以天文言之无非刚柔交错隂阳之精在地象物成列光耀离合皆刚柔也日阳也而为离月隂也而为坎纬星动者阳也而太白辰星为隂经星不动者隂也而析木鹑首为阳北斗振天二极不动故曰天文也以人文言之坤来文干而成离坤文而离明文明也艮止也父刚子柔君刚臣柔夫刚妇柔朋友者刚柔之合长幼者刚柔之序五者交错粲然成文天理也非人为也上下内外尊卑贵贱其文明而不乱各当其分而止矣文明以止则祸乱不生灾害不作故日月轨道五星顺序万物自遂天文人文其理一也故曰文明以止人文也此合乾坤刚柔艮离两体而言贲也圣人观乎天文则知刚柔有常矣故南面而立视昬旦之星日月之次以知四时寒暑之变春震秋兊泰之时也夏离冬坎贲之时也泰易为贲四时互变时变之象也观乎人文知天下之情必丽乎中正中正者理之所当得者也故彰之车服明之藻色天下自化矣柔丽乎中正者化成天下之道也干天也二变艮成也二柔丽乎中正也仰观天文俯观人文不顺乎天则反求乎人文而已矣此推原卦变以尽贲之道也在卦气为八月故太准之以饰【易传】又曰贲自泰来坤上之干二干二之坤上刚柔相文故曰贲天地黄黄者天地之杂也夫子筮贲愀然其色不平曰以其杂乎所谓杂者即干上坤下相文之爻也　又曰星月之光皆离之阳也故坎离以中相易而贲分刚上而文柔　又曰王弼注贲曰坤之上六来居二位柔来文刚之义也干之九二分居上位分刚上而文柔之义也此即卦变也而弼力诋卦变是终日数十而不知二五也【并丛説】　又曰徐氏云天文也上脱刚柔交错四字故彖总而释之刚柔交错天文也文明以止人文也王昭素胡安定皆用此义石徂徕不然之曰彖解亨小利有攸往中间更无异文即言天文者言刚柔也者天之文也天之文即刚柔二气也二气交错成天之文柔来文刚分刚上而文柔者天文也臣曰日为阳月为隂嵗荧惑镇为阳太白辰为隂斗魁为阳尾为隂天南为阳北为隂东为阳西为隂日月东行天西转日自牵牛至东井分刚上而文柔也月自角至璧柔来而文刚也五星东行有迟有速北斗西行昬明迭建二十八宿分配五行各有隂阳四时隠见至于中外之宫无名之星河汉之精皆发乎隂阳者也则二气交错成天之文信矣【天文图説】
　　新安朱氏曰贲亨亨字疑衍天文也以卦变释卦辞刚柔之交自然之象故曰天文先儒説天文上当有刚柔交错四字理或然也文明以止又以卦德言之止谓各得其分化成天下极言贲道之大也【本义】　贲彖辞先儒云天文也上有刚柔相错四字恐是有之方与下文相似且得分晓【语録】
　　东莱吕氏曰彖天下之人先须防其基本如何刚本强也文之以柔故无不亨柔本弱也文之以刚则小利有攸往文者文饰之也因其质之厚薄而加饰耳文王圣人也得尚父佐辅之故为大圣人之事业伊尹周公圣人也所佐者太甲成王而已则亦止于太甲成王之事业日月星辰云汉之章天之文也父子兄弟君臣朋友人之文也此理之在天人常昭然未尝灭没人惟不加考究则不见其为文耳此一段当防观字唯能观察此理则在天者可以知时变在人者可以化成天下也【易説】
　　象曰山下有火贲君子以明庶政无敢折狱
　　伊川先生曰山者草木百物之【一无之字】所聚生也火在其【一无其字】下而上照庶类皆被其光明为贲饰之象也君子观山下有火明照之象以修明其庶政成文明之治而无果敢于折狱也折狱者人君之所致慎也岂可恃其【一无其字】明而轻自用乎乃圣人之用心也为戒深矣象之所取惟以山下有火明照庶物以用明为戒而贲亦自有无敢折狱之义折狱者専用情实有文饰则没其情矣故无敢用文以折狱也【易传】横渠先生曰无敢折狱者明不兼于下民未孚也故止可明政以示民耳【易説】
　　蓝田吕氏曰山下有火可以烛乎细微而不可以及远庶政之目细微不遗狱情逺而难知也山杨氏曰文明以止贲之象也观文明之象则可以明庶政用文非折狱之义也【易説】
　　白云郭氏曰本乎天者亲上火之性也本乎地者亲下山之德也山在上而亲下火在下而亲上是又相饰成文之象也圣人之德无加于明文明如此故可以明庶政然无敢折狱者有其象而无其才故也噬嗑以离明而明罚丰以离明而折狱贲之文明是有其象也噬嗑动而明丰明以动而贲文明以止是无其才也且噬嗑与贲皆有颐中有物之象而贲无除间之义者葢动则闲当除而止则不能除间也洪范曰筮共违于人用静吉用作凶亦犹为间虽一而有动止不同之义也【易説】汉上朱氏曰山下有火托物以明异乎晋之自昭明德也贲饰之象君子体之以明庶政者初二三四正坤为众政者正也无敢折狱者折狱之道在于用常人吉士哀矜狱情不恃明察也不尚文饰也或曰噬嗑亦明也明罚何也曰噬嗑六三九四六五上九不正不正者罚之贲无敢折狱下四爻正也庶政明而后折狱乃无枉滥【易传】
　　新安朱氏曰山下有火明不及逺明庶政事之小者折狱事之大者内离明而外艮止故取象如此【本义】　问山下有火贲君子以明庶政无敢折狱本义云明庶政是明之小者无折狱是明之大者此専是就象取义伊川説此则又就贲饰上説不知二説可相备否先王曰明庶政是就离上説无敢折狱是就艮上説离明在内艮止在外则是事之小者可以用明折狱是大事一折便了有止之义明在内不能及他故止而不敢折也大凡就象中説则意味长若悬空説道理虽説得去亦不甚亲切也　问贲君子以明庶政无敢折狱先生曰此与旅卦都説刑狱事但争艮与离之在内外故其説相反止在外明在内故明政而不敢折狱止在内明在外故明慎用刑而不留狱又曰麄言之如今州县治狱禁勘审覆自有许多节次过乎此而不决便是留狱不及乎此而决便是敢于折狱书云要囚至于旬时他自是有许多时日此一段与周礼秋官同意　山下有火贲【离下艮上】内明外止虽然内明是个止杀底明所以不敢用其明以折狱此与山上有火旅君子以明慎用刑而不留狱正相反贲内明外止旅外明内止【艮下离上】故其象不同如此　僴问苟明见其情罪之是非亦何难于折狱曰是他自有个象如此遇着此象底便用如此然狱亦自有十三八棒便了底亦有须待囚讯鞫勘録问结证而后了底书曰要囚服念五六日至于旬时丕蔽要囚周礼秋官亦有此数句便是有合如此者若狱未具而决之是所谓敢折狱也若狱已具而留之不决是所谓留狱也不留狱者谓囚讯结证已毕而即决之也【并语録】
　　东莱吕氏曰山下有火贲火在山下山上草木皆被其光彩是以谓之贲贲文也山下有火山上方有光辉犹文章必从根极中来聪明不可恃人多恃其聪明以折狱故失之于过君子虽聪明而不敢自恃其明故于狱无敢折大抵无敢折狱者非谓延淹退缩也乃周详审察常若不明者之所为故曰无敢折狱【易説】
　　初九贲其趾舎车而徒象曰舎车而徒义弗乗也伊川先生曰初九以刚阳居明体而处下君子有刚明之德而在下者也君子在无位之地无所施于天下惟自贲饰其所行而已趾取在下而所以行也君子修饰之道正其所行守节处义其行不苟义或不当则舎车舆而宁徒行众人之所羞而君子以为贲也舎车而徒之义兼于比应取之初比二而应四应四正也与二非正也九之刚明守义不近与于二而逺应于四舎易而从难如舎车而徒行也守节义君子之贲也是故君子所贲世俗所羞世俗所贵【一作贲】君子所贱以车徒为言者因趾与行为义也　舎车而徒行者于义不可以乗也初应四正也从二非正也近舎二之易而从四之难舎车而徒行也君子之贲守其义而已【并易传】
　　横渠先生曰文明之德以贵居贱修饰于下故曰贲其趾义非苟进故曰舎车而徒【易説】
　　蓝田吕氏曰居贲之时以刚居下其体文明致饰于其足者也致饰其足不可汚以不义不义之车不若行之洁也
　　山杨氏曰居一卦之下趾之象也贲其趾徒行之象也不为臣不见诸侯故召之则不往往役义也故庶人召之亦往舎车而徒者也君子之自贲其行岂有待乎外哉守义不渝而已故轩车不容巷子贡以为愧仁义之慝舆马之饰原宪不为也此舎车而徒之谓欤【易説】
　　白云郭氏曰趾在下者也徒行贱者之事也皆初之象也君子以义为荣而不以徒行为辱舎生取义尚有之况车徒之间乎是以古之人禄以天下弗顾系马千驷弗受一介不以与人一介不以取诸人惟义所在而已故初九以贱自居舎车而徒所谓穷不失义者矣虽徒行也乃以义饰其趾者乎二之虚中犹载我者也舎二应四义弗乗也若夫小人不义而乗盗之招也虽庆氏之车何有于我哉孔子曰不义而富且贵于我如浮云孟子曰万钟不辨礼义而受之万钟于我何加焉充舎车而徒之义则义不可胜用然后孔孟之学可得而至也【易説】
　　汉上朱氏曰艮为指初在下体之下动而应足趾也坤为舆二坎为轮车也四震为大涂为足足趾行乎大涂者徒行也初九于六二为近于六四为逺舎二车弗乗宁徒行而弗辞者六二非正应义弗乗也夫车所以贲其行义弗当乗而乗之辱也非贲也是以宁徒行虽跣足贲也古之人有弗肯乗人之车缓步以当车者守义故也【易传】
　　五峯胡氏曰季氏使闵子骞为费宰闵子骞曰善为我辞焉如有复我者则吾必在汶上矣王烈寓于辽东公孙度欲以为吏烈为商贾以自秽乃免【易外传】
　　新安朱氏曰刚德明体自贲于下为舎非道之车而安于徒步之象占者自处当如是也君子之取舎决于义而已【本义】
　　东莱吕氏曰大抵人皆以外物为光华而君子必思所以久逺之道初九一爻本当从二之甚近不以二光华可慕而逺从四则知久逺之道在此矣夫舎车而徒非谓有车而不之乗以义之不当故也象又恐人以道义自负骄富贵羞王公故又曰义弗乗葢曰吾非轻富贵车服为不足道但义不当乗之耳义当乗则乗之矣若义之所在而乗之则亦足以光华此足以见君子不有外物之意【易説】
　　六二贲其须象曰贲其须与上兴也
　　伊川先生曰卦之为贲虽由两爻之变而文明之义为重一实贲之主也故主言贲之道饰于物者不能大变其质也因其质而加饰耳故取须义须随颐而动者也动止惟系于【一无于字】所附犹善恶不由于贲也二之文明唯为贲饰善恶则系其质也　以须为象者谓其与上同兴也随上而动动止惟系所附也犹加饰于物因其质而贲之善恶在其质也【并易传】横渠先生曰贲其须起意在上也【易説】
　　蓝田吕氏曰须以柔附其上为上之贲者也山杨氏曰离丽也隂丽乎阳也二虽为文明之主然以隂丽阳而已其为贲也不能为无有须之象焉须附颐而生与上俱兴者也【易説】
　　兼山郭氏曰安定先生谓须待也君子之道不可以躁进也葢上下相文之时六二以文明而丽乎下柔顺中正无私无应静而有待物必有致饰者夫待而后应与上同兴夫何咎焉不曰吉凶初无失得故也【易説】
　　白云郭氏曰先人曰安定先生谓须待也君子之道不可以躁进也葢上下相文之时六二以文明而丽乎下柔顺中正无私无应静而有待物必有致饰者雍曰以王辅嗣之清谈犹以须为上附之物独安定以为须待然后贲之六二可得而言也六二文明之主也有待而兴智之事也然其须也乃所以为贲欤与上兴者柔而无应故须九三刚为之助则可兴于君矣【易説】
　　汉上朱氏曰二言贲饰之道毛在颐曰须在口曰髭在颊曰髯三有颐体二柔在颐下须之象二三刚柔相贲贲其须也夫文不虚生譬之须生于颐血盛则防滋血衰则减耗非増益为之饰与上兴也与相与也二三相贲而成震起也柔道上行有兴之象是故冠弁衣裳黼黻文章雕琢刻镂黄之饰因其有尊卑贵贱之实而明之实既不同其文亦异不丰不杀惟其称也棘子成曰质而已矣何以文为不知文待质而后兴也【易传】
　　五峯胡氏曰六二文明贲之主其质隂柔随质之善恶而贲之耳故不能变其质也如叔孙通制礼仪因汉髙所能行者而已【易外传】
　　新安朱氏曰二以隂柔居中正三以阳刚而得正皆无应与故二附三而动有贲须之象占者宜从上之阳刚而动也【本义】
　　东莱吕氏曰大凡有本则有文夫人之须不离于颐颔文生于本无本之文则不足贵【易説】
　　九三贲如濡如永贞吉象曰永贞之吉终莫之陵也伊川先生曰三处文明之极与二四二隂间处相贲贲之盛者也故云贲如如辞助也贲饰之盛光彩润泽故云濡如光彩之盛则有润泽诗云麀鹿濯濯永贞吉三与二四非正应相比而成相贲故戒以常永贞正贲者饰也贲饰之事难乎常也故永贞则吉三与四相贲又下比于二二柔文一刚上下交贲为贲之盛也贲饰而不常且非正【一有则字】人所陵侮也故戒能永贞则吉也其贲既常而正谁能陵之乎【并易传】横渠先生曰上下皆柔无物陵犯然不可邪妄自肆故永贞然后终保无悔【易説】
　　蓝田吕氏曰贲如濡如贲之盛也居文明之极处二隂之间交错成文至于润泽可谓盛矣上陵下替文不明也知文明之盛别嫌明微等威以辨守是不变至于悠久物莫之陵也
　　山杨氏曰九三刚得位有其质矣而间乎二隂之间上下交贲之故曰贲如濡如也居文明之极为二隂所濡非正固而移其质则凶之道也故惟永正乃吉永正则其守固矣非二隂所能移也其孰能陵之【易説】
　　白云郭氏曰三以刚德居文明之极其不待致饰而贲于自然者故曰贲如也濡如有相与之义二足以饰三而三亦所以饰二之须也贲之时上下相文二三既以刚柔尽须濡之义得贲之道矣能永保而固守何吉如之终孰得而陵之哉相与非其道多致陵此言致饰故终莫之陵也【易説】
　　汉上朱氏曰六二以柔贲刚贲如也九三坎体以刚贲柔坎水濡之泽润而有光耀濡如也刚柔相贲文饰之盛礼之致隆者也然二非正应以近相得故相贲相濡以成文九三守正不动二亦柔丽乎中正故吉三贲将变动而失正则上且自外而陵之礼者法之大分去争夺之道也永正谁能陵之今夫富商之财足以金玉其车文错其服而木楗苇藩过于朝而不歉者知礼法之不可以干也苟失其正乗其间者有竞心焉安能自免于淩轹乎故终莫之陵者永贞之吉三下卦之终三不动永贞之象【易传】
　　五峯胡氏曰三处文明之极阳竒隂耦阳居其中隂阳交合情文恱泽贲之盛也如舜得十六相文王得四友汉髙得三杰光武得二十八将唐太宗得房杜王魏君臣相辅光被天下后世而膏泽下于斯民贲如濡如也方世之乱英雄角逐君择其臣臣择其君非素有定分也皆以情义意气决相从耳苟不长守正固而继之以疑阻猜嫌则君臣必不相保未有能终者也安得吉如陈灵之杀泄冶赵迁之杀李牧袁绍之杀田丰是也终为人所陵辱矣【易外传】
　　新安朱氏曰一阳居二隂之间得其贲而润泽者也然不可溺于所安故有永贞之戒【本义】
　　东莱吕氏曰九三居内卦之极又有离体故为文明之极故曰贲如濡如然又曰永贞吉何也葢文之极须当守以正大凡有文之人自为人所重而此象乃曰终莫之陵者此葢有説文士虽为人所爱而亦为人所薄若唐之王杨卢骆虽有文采终为人薄者以不正故耳若孔子孟子非不文也而后人仰之莫不肃然而敬者以其永正也六经之文亦然【易説】
　　六四贲如皤如白马翰如匪寇婚媾象曰六四当位疑也匪寇婚媾终无尤也
　　伊川先生曰四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其从正应之志如飞故云翰如匪为九三之寇雠所隔则婚媾遂其相亲矣己之所乗与动于下者马之象也初四正应终必获亲第始为其间隔耳　四与初相逺而三介于其间是所当之位为【一无为字】可疑也虽为三寇雠所隔未得亲于婚媾然其正应理直义胜终必得合故云终无尤也尤怨也终得相贲故无怨尤也【并易传】横渠先生曰以隂居隂性为艮止故志坚行洁终无尤累【易説】
　　蓝田吕氏曰六四以隂居隂当乎位质也以四应初刚柔相错文也虽与初应而近比九三近而不相得以为已寇贲如者欲应初也皤如者安于当位以辟寇也有是疑也故或文或质然洁白其行以待之寇卒不可得而犯则婚媾谐矣
　　山杨氏曰刚上文柔而为艮艮止也刚止乎上而四居其下未获贲也故贲如皤如皤白也虽未获贲而从上之志已行矣故曰白马翰如言从之疾也然分刚文柔虽止乎上匪宼也是乃婚媾也终必获贲矣故无尤也【易説】
　　白云郭氏曰贲虽刚柔相文然阳道常饶故足以兼人隂道常乏故有受饰之理四虽自饰矣亦有皤如之质将受物之饰犹六二之须丘园之贲皆虚已待物之象也初九以刚强之才饰其趾而来翰如之马也马之来所以饰四之皤四亦以饰马之白皆有受饰之质而交相文也此其所以为贲也凡刚自内进柔必疑之葢力不足而居上常惧人之宼已也初以刚下柔而来应匪宼也婚媾之道也六四虽多惧怀疑终何尤哉伊川云翰从之疾也【易説】
　　汉上朱氏曰六四初九以正相贲也六四之柔下贲初九贲如也初九之刚上贲六四成巽六二为须巽为白皤如也言初之贲四纯白相贲饰也六四当位伏巽为不果有疑志也四所以疑者初间于三坎为盗盗据内外之际四有乗刚之险初四未获贲也虽未获贲而应之志其疾如白马翰如飞腾而赴之匪九三之寇则遂婚媾矣初离为雉之四巽为鸡翰如也翰刚爻也震为作足之马震变巽故曰白马翰如震长男离中女男女合故曰婚媾纯白无伪谁能间之始疑而终合故曰终无尤也四之所尤者三也三下卦之终【易传】
　　新安朱氏曰皤白也马人所乗人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为宼者也乃求婚媾耳故其象如此当位疑谓所当之位可疑也终无尤谓若守正而不与亦无它患也【本义】　言此爻无所贲饰其马亦白也言无饰之象如此【语録】
　　东莱吕氏曰六四白马翰如此一句须当防且四与初为正应为九三之刚间隔故未婚媾初四虽为九三间隔然其从正应之志如马之飞故后必合凡人之于事其所当合者终不为人所间然亦不可以为当合而不思虑也必如马之飞翰而后可【易説】
　　六五贲于丘园束帛戋戋吝终吉象曰六五之吉有喜也
　　伊川先生曰六五以隂柔之质密比于上九刚阳之贤隂比于阳复无所系应从之者也受贲于上九也自古设险守国故城垒多依丘坂丘谓在外而近且髙者园圃之地最近城邑亦在外而近者丘园谓在外而近者指上九也六五虽居君位而隂柔之才不足自守与上之刚阳相比而志从焉获贲于外比之贤贲于丘园也若能受贲于上九受【一作随】其裁制如束帛而【一无而字】戋戋则虽其柔弱不能自为为可吝少然能从于人成贲之功终获其吉也戋戋翦裁分裂之状帛未用则束之故谓之束帛及其制为衣服必翦裁分裂戋戋然束帛喻六五本质戋戋谓受人翦制而成用也其资于人与蒙同而蒙不言吝者葢童蒙而赖于人乃其宜也非童幼而资贲于人为可吝耳然享其功终为吉也　能从人以成贲之功享其吉美是有喜也【并易传】
　　横渠先生曰隂阳相因物所阜生柔中之德比于上九上九敦素因可恃而致富虽为悔【一作隘】吝然获其吉也其道上行故曰丘园【易説】
　　蓝田吕氏曰六五贲饰之时以处尊位致乎文者也以柔居中其体则止文极知反能止乎中矣饰乎丘园树艺而已家给人足束帛所以戋戋既知反本则不妄费能知吝而终吉者也文多灭质反饰其本以止乎中而保吉故可喜也
　　山杨氏曰先王备礼广乐藻饰治具所以贲天下也六五柔履尊位而贲于丘园则所贲小矣束帛戋戋用礼薄矣非人君所以贲天下之道也故吝夫丘园已所有也六二正应之象然二为文明之主而五贲之得所贲矣故终吉而有喜【易説】兼山郭氏曰丘园以地言之则生财之本也以人言之则尚德之人也夫得贤者则能立太平之基亦致治之本也故六五致饰于本其末有不盛者乎尚且束帛以卷之不嫌于损少亦俭而用礼之意也俭而用礼则生物不匮而贤者不以没礼伤廉而违之故终有喜也彼致饰于物至于穷侈极美与夫得贤于畎亩之中幡然改曰使是君为尧舜之君者可同言之哉【易説】
　　白云郭氏曰六五为贲之主及于丘园所饰逺矣非若二三之须濡初四之私应也其道岂不广且大哉圣人不遐遗之义也逺且不遗况迩者乎丘园尚及之况朝廷之上乎故商之贲也及于耕筑周之贲也及于渔钓贲于丘园乃所以饰天下国家非特下饰穷士而已束帛戋戋币聘之礼汤聘伊尹文王聘吕望实币帛箱篚之意也子夏传云三元二纁象隂阳为束帛或以戋戋为多何哉马氏云戋戋委积貌许慎以戋从二戈盖谓有相次不一之意四方聘贤前后相望于道如有次非一所也然以币聘贤犹为吝道故孟子言仁人不可以货取而在礼不废故贤者至而终吉也人君与天下之喜莫喜于得贤故君子能长育人材则天下喜乐之而诗人于得贤与贤育材之际未尝不以喜乐寿考终之盖六五之吉有喜之义也先儒多以贲于丘园为聘士独王氏孔氏以为国之道不尚华侈而贵俭约其说不同然书言野无遗贤诗有考槃在涧在阿之刺则丘园冝为贤者穷处之地必曰贲于丘园盖示无遗贤之意为国之道孰大于此孰美于此天下之治孰不本于此故在贲之时为君道之至广大也在易言于野于郊于陆于陵之类皆诚为郊野陵陆何独假丘园以为质素也况质素为上九之事六五正当贲之盛大之时言贲之盛大无过于得贤及逺为国之休光若从王孔二家说云贲饰于束帛珍宝则质素之道乃陨落若设饰于丘园质素之所束帛乃戋戋众多此务在积帛之多即管墨喜利之学贪鄙小道岂足以充贲之六五之义乎在节之彖曰节以制度不伤财不害民圣人之崇尚节俭恐伤财害民而已非有望于束帛珍宝之多也圣人所宝惟贤苟有意于束帛戋戋之多又安足以为圣人也哉故非聘贤之君不足以当六五之位王氏之言害义孔氏胶于爻象无待士之文丘园之义几不复闻矣【易说】
　　汉上朱氏曰艮为山为果蓏山半为丘而有果蓏丘园也五尊位柔中外资上九之贤故曰贲于丘园坤为帛艮手束之束帛五两坤数也三二纁天地竒耦之文上五相贲之象戋戋委积貌坤为众束帛其上多而委积用之以外聘故曰束帛戋戋夫五得尊位当贲天下六二不应近比上九吝道也然柔中厚礼上九自外贲之始吝而终吉正则吉也隂阳得位曰喜上来贲五阳得位而正喜岂伪为之哉好贤乐善有得于诚心故曰六五之吉有喜也【易传】
　　五峯胡氏曰徳宗陆防【易外传】
　　新安朱氏曰六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢寜俭故得终吉【本义】　问贲于丘园束帛戋戋吝终吉曰当贲饰华盛之时而安于丘园朴陋之事其道虽可吝而终则有吉也　问六五之吉何以有喜曰终吉所以有喜　问贲于丘园束帛戋戋吝终吉曰上两句只是当来卦辞非主事而言看如何用皆有这个道理　或曰贲于丘园安定作敦本说荅云某意正要如此或以戋戋为盛多之貌曰非也戋戋者浅小之义凡浅字笺字皆从戋　问浅小是俭之义否曰然所以下文云吝终吉吝虽不好看然终却吉　伊川此卦传大有牵强处束帛解作翦裁恐无此理且如今将束帛之说示人敎人解人决不思虑从翦裁上去贲于丘园是人务实底束帛戋戋是贲得不甚大所以说吝两句是两意　问九五贲于丘园是柔中居尊敦本尚实故有贲于丘园之象然隂性吝啬故有束帛戋戋之象戋戋浅小貌人而如此虽可羞吝然礼奢寜俭故得终吉此与程传指丘园为上九者如何先生曰旧说多作以束帛聘在外之贤但若如此说则与吝终吉文义不恊今程传所指亦然盖戋戋自是浅小之意如从水从戋则为浅从人从戋则为俴从贝从戋则为贱皆浅小意程传作翦裁已是迀回又说丘园更觉牵强如本义所说却似与吝终吉文义稍协又问白贲无咎上得志也何谓得志先生曰居卦之上在事之外不假文饰而有自然之文便自优游自得也黄铢曰如本义说六五上九两爻却是贲极反本之意先生曰六五已有反本之渐故曰丘园又曰束帛戋戋至上九白贲则反本而复于无饰矣盖皆贲饰之象也　又曰贲于丘园是务农为本之义问伊川解贲于丘园指上九而言看来似好盖
　　贲三隂皆受贲于阳不应此爻独异而作敦本务实说也先生曰如何丘园便能贲人束帛戋戋它解作翦裁之象尤艰曲说不去这八字只平白在这里若似他说则曲折多意思逺旧说指上九作髙尚隠于丘园之贤而用束帛之礼聘召之若不用某说则此说似近它将丘园作上九之象束帛戋戋作翦裁分裂之象则与象意大相逺也　问贲六五贲于丘园是在艮体故安止于丘园而不复有外贲之象先生曰虽是止体亦是上比于九渐渐到极处若一向贲饰去亦自不好须是收敛方得又问敦本务实莫是反朴还淳之义否先生曰贲取贲饰之义它今却来贲田园为农圃之事当贲之时似若鄙吝然俭约终得吉吉则有喜故象云有喜也【并语録】
　　东莱吕氏曰大凡居君位者当使我裁制于人不可受人之裁制今六五虽居君位而隂柔之才不足自守故求上九之贤而资比之故云吝然自知其才柔弱不足有为而资求于人与不求者固异矣故曰终吉【易说】
　　上九白贲无咎象曰白贲无咎上得志也
　　伊川先生曰上九贲之极也贲饰之极则失于华伪唯能质白其贲则无过饰之咎白素也尚质素则不失其本真所谓尚质素者非无饰也不使华没实耳白贲无咎以其在上而得志也上九为得志者在
　　上而文柔成贲之功六五之君又受其贲故虽居无位之地而实尸贲之功为得志也与它卦居极者异矣既在上而得志处贲之极将有华伪失实之咎故戒以质素则无咎饰不可过也【并易传】
　　横渠先生曰上【一作止】而居髙洁无所累为物所贵故曰上得志也【易说】
　　蓝田吕氏曰上九以阳居上至白之象也画绘之事后素功极乎藻绚必尚素功者众色淆乱非白无以别之也画绘至于素功饰之道尽矣上之志得矣
　　山杨氏曰贲无色色色者也白贲受色者也惟无色为能贲有质为能受上九贲之极也刚止乎上有其质矣而文明丽之受贲者也故无咎而得志【易说】
　　兼山郭氏曰上九见素抱朴成徳之始也明白入素成徳之终也杂卦曰贲无色也孔子曰先进于礼乐野人也后进于礼乐君子也如用之则吾从先进又曰文胜质则史质胜文则野文质彬彬然后君子圣人之于质文何如此之相戾也曰圣人之尚质自然之质也圣人之贵文当文之文也故曰忠信礼之质也义礼礼之文也苟无忠信不可以虚拘者此也如贲之文隂阳上下之相文自然之文也至于文明而不以止人为之伪也人为之伪殆不若白贲之为得也礼曰有以文为贵者有以素为贵者天子龙衮诸侯黼大夫黻士元衣纁裳天子之冕朱緑藻十有二旒诸侯九上大夫七下大夫五士三此以文为贵也有以素为贵者至恭无文父党无容大圭不琢大羹不和大路素而越席牺尊防布鼏椫杓此以素为贵也然后知质者自然之质文者当文之文孔子曰恶衣服而致美乎黻冕卑宫室而尽力乎沟洫禹吾无闲然矣此之谓也故三代之王忠质相先救时之也方贲之时上下相文则文既胜矣白贲无咎其救僿之道欤然则人之文也率归之伪可乎曰文明以止人文也至于伪何可尚也诗云绵蛮黄鸟止于丘隅子曰于止知其所止可以人而不如鸟乎为人君止于仁为人臣止于敬为人子止于孝为人父止于慈与国人交止于信未有不知止者也故孔子之筮曰白冝止白黒宜止黒其有取而言之哉【易说】
　　白云郭氏曰先人曰贲之文隂阳上下之相文自然之文也至于文明而不以止人为之伪也人为之伪殆不若白贲之为得也礼有以文为贵者有以素为贵者孔子曰恶衣服而致美乎黻冕卑宫室而尽力乎沟洫禹吾无闲然矣此之谓也故三代之王忠质相先救时之也方贲之时文既胜矣白贲无咎其救僿之道欤然则人之文也率归之伪可乎诗云绵蛮黄鸟止于丘隅子曰于止知其所止可以人而不如鸟乎为人君止于仁为人臣止于敬为人子止于孝为人父止于慈与国人交止于信未有不知止者也知止则诚而无伪矣雍曰大哉白贲之义也立徳之始也治天下之本也且以一性言之天命之谓性也圣人惧其质而近于禽兽故假贲饰以文之文之不已于是乎穷人欲而灭天理是岂人之性也哉知白贲之义则知天命之性知天命之性则知率性之道知率性之道则知修道之教此中庸之道所以立也以天下言之则忠之救以质质之救以文文之不已其僿矣大者骄奢滛泆于其上小者放辟邪侈于其下是岂圣人之教哉知白贲之道则救僿以忠于以继周虽百世可知此三代之治可以复也不然则君臣上下沈湎滛泆卿士师师非度从流忘反尚何化成天下之有乎故彖言文明以止所以止其初上九言白贲无咎所以复其终其义一也方未贲之时则白贲为非既贲之后乃无咎矣此独上九之事故象言上得志盖得上九之志也【易说】
　　汉上朱氏曰上九贲之极有不贲者焉圣人因天地自然之文立王制为天下之大隆是非之封界分职名象之所起也其志在于着诚去伪使人各由其情不失本真矣末流之尚文胜质而本真衰焉岂贲饰之初志哉志者动于中之谓也上九变动反三三有伏巽而离体离者干再索而成巽之变也巽为白离为文有色生于无色故曰白贲白质也贲文也五色本于素五味本于淡五声本于虚质者文之本上九变动而反本则文何由胜咎何由有我志得矣故曰大礼必简至敬无文然贵本之谓文亲用之谓理两者合而成文以归太一夫是之谓大隆故酒醴之美酒明水之尚黼黻文绣之美防布之尚莞簟之安而蒲越稾鞂之尚丹漆雕几之美而素车之尚荀子曰礼始于脱成于文终于税夫终则有始质者文之始上九之白贲文在其中矣变而通三代损益之道是以无咎而得志不然事生送死而无敬文墨子之道乌得为无咎贲四至上其变皆以巽人文相贲以礼让为本【易传】
　　新安朱氏曰贲极反本复于无色善补过矣故其象占如此【本义】　白贲无咎据刚上文柔是不当说自然而卦之取象不恁地拘各自说一义　问白贲无咎曰贲饰之事太盛则有咎所以处太盛之终则归于白贲势当然也【语録】
　　东莱吕氏曰上九伊川曰惟能质白其贲则无过饰之咎此一过字须当看【易说】
　　合订删补大易集义粹言卷二十六
　　钦定四库全书
　　合订删补大易集义粹言卷二十七
　　头等侍卫纳喇性德编
　　【坤下艮上】
　　伊川先生曰剥序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山髙起地上而反附着于地頽剥之象也【易传】东莱吕氏曰贲者饰也致饰然后亨则尽矣以致饰为亨则其亨尽矣譬如花开方其未开之时固有无穷之意及其一开之后则残谢而已岂复有余蕴哉【易説】
　　剥不利有攸往
　　伊川先生曰剥者羣隂长盛消剥于【一作一】阳之时众小人剥丧于【一无于字】君子故君子不利有所往唯当巽言晦迹随时消息以免小人之害也【易传】
　　白云郭氏曰剥有二道有民剥君小人剥君子民之剥君不过厚百姓以自薄为安宅顺止之道小人剥君子则毋与争利藏器待时而已潜龙勿用内文明而外柔顺艰正晦其明俭德辟难遯之时义皆君子遇剥之义也剥之卦辞独言不利有攸往者遇剥无它説焉惧君子以道自任与小人校也【易説】
　　新安朱氏曰剥落也五隂在下而方生一阳在上而将尽隂盛而阳消落九月之卦也隂盛阳衰小人壮而君子病又内坤而外艮有顺时而止之象故占得之者不可以有所往也【本义】
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　伊川先生曰剥剥也谓剥落也柔变刚也柔长而刚剥也夏至一隂生而渐长一隂长则一阳消至于【一无于字】建戍则极而成剥是隂柔变刚阳也隂小人之道方长盛而剥消于【一作刚】阳故君子不利有所往也君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子尚消息盈虚天行也君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天也【并易传】
　　横渠先生曰处剥之时顺止以观天理之消息盈虚【易説】
　　山杨氏曰剥剥也隂剥阳也五隂上行小人之长极矣有爵赏以导其前刑威以驱其后中才而下孰不变而从之乎虽有刚明之资葢将逊言屈身以避害亦理势然也夫刚柔之往来相为屈伸天行也柔能变刚惟剥之时为然非特相为屈伸而已君子于是时顺而止之可也往斯害矣夫坤顺而艮止剥之成象也观剥之象则知所以治剥矣东汉之君子不知出此引奸凶而授之柄卒至俱伤两败而国随以亡葢有以取之也夫寒暑之变天且不能暴为之况于人乎然君子之尚消息盈虚无时而不然独于剥言者葢当是时存亡之机间不容息与它卦异故也【易説】　或问台谏官如何作曰剥之彖曰不利有攸往小人长也顺而止之观象也君子尚消息盈虚天行也夫君子之于小人方其进也不可以骤去观剥之象斯可见矣剥坤下而艮上坤顺也艮止也此天理之不可易者也顺而止之其渐而非暴之谓乎隂阳之气消息盈虚必以其渐君子所尚葢在于此【荆州语録】白云郭氏曰伊川曰山附于地圯剥之象雍曰剥落也刚过久而柔落之卦之所以为剥也自初至五剥五刚而为柔剥之极也一阳顺于下而止于上仅足以避害而已故不利有攸往然众柔剥刚其害为难避君子观顺止之象而行顺止之道故能处剥之时也消息盈虚天道之运君子所尚之道也当阳消隂息进盛而剥是为天道自然之运君子何尤焉不过于观象顺止俟时而已【易説】汉上朱氏曰剥本干隂侵阳进而剥之柔剥乎刚下剥其上回邪剥正道小人剥君子刚为柔变故曰剥剥也柔变刚也此以五隂剥阳言剥也剥而不已一阳仅存小人既长君子道消往亦无与何所之哉当巽言屈身避害而已故曰不利有攸往小人长也此以上九言剥也圣人患君子不往人道将絶故又发其义曰顺而止之坤顺艮止也止小人之道当顺其理而止之乃可以止葢以象观之剥极当止之时五变隂阳有可反之理剥反晋晋反大有而干体复矣天道之行消于巽息于兊盈于干虚于坤消极则息盈久则虚君子尚之与时偕行能柔能刚任理而已矣汉唐之季小人道长诸贤不能顺而止之悉力以抗小人是以无成功王弼谓强亢激拂触忤以陨身身既倾焉功又不就非君子之所尚也故曰顺而止之观象也君子尚消息盈虚天行也此以艮坤二体剥复升降明处剥之道也在卦气为九月故太准之以割郑康成以万物零落谓之剥者论卦气也彖言象者三剥也鼎也小过也剥小过卦变之象也卦变自辟卦言之坤变复六变而成干干变姤六变而成坤自反对言之复姤变十二卦遯否临泰变四十八卦自下而变也观剥之象则知之矣自相生言之复姤五变成十卦临遯五复五变成二十四卦泰否三复三变成十八卦上下相变也观小过之象则知之矣鼎互体之象也卦以隂阳虚实刚柔竒耦交错互变于六爻之中而象其物宜观鼎之象则知之矣观是三者易之象举积此矣【易传】又剥之彖曰柔变刚也纯干之卦而柔变之一变为姤二变为遯三变为否四变为观五变为剥此变卦见于易者也隂阳升降变而为六十四【丛説】新安朱氏曰剥剥也以卦体释卦名义言柔进于阳变刚为柔也不利有攸往以卦体卦德释卦辞【本义】　问山云消息盈虚天且不能暴为之去小人亦不可骤如何曰只看时如何不可执天亦有迅雷风烈之时【语録】
　　象曰山附于地剥上以厚下安宅
　　伊川先生曰艮重于坤山附于地也山髙起于地而反附着于地圯剥之象也上谓人君与居人上者观剥之象而厚固其下以安其居也下者上之本未有基本固而能剥者也故上【一作山】之剥必自下下剥则上危矣为人上者知理之如是则安养人民以厚其本乃所以安其居也书曰民惟邦本本固邦宁【易传】蓝田吕氏曰剥浸以衰而将落也山崩则附于地髙者虽下而其基固矣君子有取焉厚下安宅皆所以固基也
　　广平游氏曰山附于地则山頽之象山至于頽则以下不厚而上危故也【易説】
　　山杨氏曰小人之剥必自下始浸而至乎上君子知所以厚下则无所措其剥矣乃可以安宅也【易説】
　　白云郭氏曰以刚柔言之则天道盈虚消息所以有剥自卦才言之则顺而止之为处剥之道由象言之则山附于地者剥也厚下安宅者处剥之道也彖象之义不一而足象言上者非独君后也凡居上者皆当然也语曰百姓足君孰与不足是亦厚下之道厚下所以安宅也夫知几君子未必至于剥之时也不幸而至是不过厚下俟时而已【易説】汉上朱氏曰山剥而附于地则其下厚矣为人上者观此故裕民崇本务厚其下是乃安宅不倾之道书曰民惟邦本本固邦宁【易传】
　　新安朱氏曰僴问上以厚下安宅者安于礼义而不迁否曰非也厚下者乃所以安宅如山附于地地厚所以山安其居而不摇人君厚下以得民则其位亦安而不摇犹所谓本固邦宁也【语録】
　　初六剥牀以足蔑贞凶象曰剥牀以足以灭下也伊川先生曰隂之剥阳自下而上以牀为象者取身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于【一无于字】贞正凶之道也蔑无也谓消亡于正道也【一作消亡正道也一作消亡于正也】隂剥阳柔变刚是邪侵正小人消君子其凶可知　取牀足为象者以隂侵没阳于下也灭没也侵灭正道自下而上也【并易传】
　　山杨氏曰剥自下而上惟厚下为可以安宅安民所以厚下也牀人所安也足牀所恃以为安者也剥牀以足则蔑厚下之道也故凶小人剥民以自厚得志则害加乎人天下之凶也及夫进而位乎上则下已不厚矣亦非所以自安也故其卒至于剥庐而无所容其凶岂不已甚乎小人如此亦足以戒矣【易説】
　　白云郭氏曰剥自下兴也故初言剥牀以足剥以厚下而安牀虽仅可安身亦非厚下之道况剥其足者乎既失厚下之道则下已灭矣然剥之初而未甚也所以蔑贞则凶言贞固不灭则无凶矣诗曰载寝之牀故处牀为求安之道剥言牀亦见道之无乎不在也【易説】
　　汉上朱氏曰刘牧读剥牀以足蔑案六四曰剥牀以肤则剥牀以足当为句絶坤变干也坤西南方也初动成巽巽为木设木于西南之奥干人借之牀之象也剥以其足寝其上者危矣初有伏震震为足隂之剥阳必自下始蔑无之也无君子之正则凶矣象曰灭者灭尽也无君子之正者以灭尽之也小人之害正如此【易传】
  </div>
  <div class="pagination">
   <a href="合订删补大易集义粹言_page20.html">
    上一页
   </a>
   <span>
    ...
   </span>
   <a href="合订删补大易集义粹言_page16.html">
    16
   </a>
   <a href="合订删补大易集义粹言_page17.html">
    17
   </a>
   <a href="合订删补大易集义粹言_page18.html">
    18
   </a>
   <a href="合订删补大易集义粹言_page19.html">
    19
   </a>
   <a href="合订删补大易集义粹言_page20.html">
    20
   </a>
   <span class="current-page">
    21
   </span>
   <a href="合订删补大易集义粹言_page22.html">
    22
   </a>
   <a href="合订删补大易集义粹言_page23.html">
    23
   </a>
   <a href="合订删补大易集义粹言_page24.html">
    24
   </a>
   <a href="合订删补大易集义粹言_page25.html">
    25
   </a>
   <a href="合订删补大易集义粹言_page26.html">
    26
   </a>
   <span>
    ...
   </span>
   <a href="合订删补大易集义粹言_page22.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
