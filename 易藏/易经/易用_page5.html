<!DOCTYPE html>
<html>
<head>
    <meta charset="UTF-8">
    <title>易用 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易用 - 第 5 页/共 7 页</h1>
    <div class="content">　　顺以説下坤顺上兑説下之顺从葢以上之和説也以悦道使民而顺于人心则下亦欢悦而顺从其上既上下顺悦而九五又以刚中与六二正应是以人心翕合而天下皆相聚而愿归之故曰顺以説刚中而应故聚也天命即天道俞玉吾曰观其所感则见其通观其所恒则见其久观其所聚则见其同其道一也
　　中未变与其志乱正相承葢志乱则妄聚六二中德未变故无妄聚一引之而上则吉无咎矣上巽也谓三之往所以无咎以四之巽而不相拒也四葢悦体故巽以受人俞玉吾曰四与五居已之上同是互体之巽故曰上巽也孔子于此爻明以互体示人此义亦通然蒙不互巽亦曰顺以巽何也位不当也谓不当君位而得天下之萃故嫌于私以大戒之耳志未光也谓四不当位五有位矣宜其光矣以九四得人之萃似分其权故有匪孚有匪孚安得光显乎故必元永贞而后可以悔亡豫六五柔也近九四为贞疾萃九五刚也近九四得悔亡君道可见矣上六居萃之上萃将变矣能自安乎是以赍咨而涕洟耳
　　康成曰互有艮巽巽木在艮阙之上宫室之象熊氏曰兑为巫宫室而有巫庙象李鼎祚曰坤为牛巽木下尅坤土杀牛之象故曰大牲俞氏曰兑西方多杀气属金故言戎器互巽工故除坤藏而不露故言不虞兑为口故言戒号笑皆取象兑口王肃曰除犹修治也本亦作储亦作治冯氏曰除旧置新曰除犹治乱曰乱驯扰曰扰
　　升
　　升上进也为卦下巽上坤木生地中日进而长升之象也夫当升进之世是世日进于盛也元亨可知然用见大人可以无忧前进行道可以获吉俞玉吾曰利见者宜见之用见者将变动而有为则见之
　　夫升以巽顺为本初六成卦之主巽之至也外卦三隂与之同徳又顺之至也既自信人皆信之以是而升何行不得故曰允升大吉
　　九二刚中五以柔中应之明良防合孚之至也夫祭致其诚则物用可畧臣信于君则形迹可忘独任不疑其党擅断不疑其侵也乃利用禴又何咎乎
　　九三过刚不中若难于行矣然处巽之极比顺之切内忘已而外忘人者也内忘已不见意气之为累外忘人不见形骸之间隔其游于世恢恢乎有余地矣故曰升虚邑葢非邑之虚其身之虚也非其身之虚心之虚也下三爻以巽而升四以顺而升者也六四近君之臣天下容有疑而忌之者使其恭顺之不笃何以获吉而免咎乎今以柔居柔秉正履顺罪过引而归已圣明让以归君由是四方信之天王任之涣然无复疑忌若王通道于岐山矣岐山者西周之山未通若阻而难行既通无往而不达此升道之最利人臣之极则也吉又何咎乎
　　六五居中处尊升之主也草茅之士孰不愿升于庙廊患不遇其君耳今六五虚已求贤得君道之正任贤图治成丕变之风而四方俊杰胥揖让于堂阶之上矣葢四通其道五登之阶初之允此允之二之孚此孚之三之虚邑此虚之也翕受敷施九徳咸事此所以为升与上六以隂居升极昏防于升知进而不知退者也然以贪得无已之邪心为吾求道不息之正心何不利之有熊叔仁曰豫上六防豫导之渝升上六防升导之贞豫上体震动因其动心而欲变其豫升上体坤顺顺其进心而欲移于贞序卦曰升而不已必困故上六消而不富也
　　升之为义自下升高故就六五居尊以释名升之意六五以隂柔之质起升高位若不得时则不能升故曰柔以时升易凡柔居外卦谓之上行谓之升或指巽谓巽之升非以其遇阳以其遇坤也
　　项平甫曰萃与升皆刚中而应萃刚中在上其众必聚升刚中在下其势必升故萃以五为大人升以二为大人用见之庆自五言南征志行自二言
　　进斋徐氏曰晋下三柔与五同志故六三言众允而释之以志上行升下一柔与四合志故初六言允升而释之以上合志要之不独四也上三隂皆与之合故六爻之中独为大吉有喜即南征之吉彖自五言言有庆庆君臣之合爻自二言言有喜喜升志之行无所疑谓彼此相忘絶无疑贰耳顺事谓一以顺为事所以君上不疑而若通其道路也大得志谓天下之贤毕集人君之志不大得乎彖言志行指二爻言志得指五此所谓孚也
　　人君正南面之位凡听政理民皆谓之南面论语可使南面是也故自其临民谓之南面自其向用谓之南征或云説卦巽坤之中有离离南象虚邑之虚马云丘也岐山或曰坤非山也自下而升者望之见其高耳有山象项平甫曰随上六兑为西故曰西山在周之西境也升六四坤为国周国于岐故曰岐山指国之地言之也升阶六五有阶之道阶升之可据者荀爽曰隂正居中为阳作阶
　　愚按王用亨于岐山或以王为太王王季或以为文王皆非也系易之时尚未为王安得以王称王指时王也文王之心直以已为未尽道耳故一于顺则王通岐山固于随则王通西山是之谓至德
　　困
　　困穷惫也为卦坎下兑上阳为隂掩困之象也夫困能为难于身不能为难于心故亨济困必资大人一正大人则吉而无咎矣然当困时言非所尚也不以诚而以言孰信之乎文中子曰吾将正大人以取吉究之文中子亦不能为也贞大人句困説文从木在围中屯蹇之至也君相犹难之况于士庶乎故有位者不可征而徐无位者不得为而避庶乎其免矣时之所值亦有不得避者可若之何乎故处困之道期于心泰而已
　　初处困下臀之象也行则趾下坐则臀下株木槎枿也臀困株木岂得安乎当山林以避之故入于幽谷三嵗不觌三以才弱志刚而当坎兑之际进则四阻之困于石也退则二伤之据于蒺藜也妻不得见凶何如乎上六居困之极行则有绕居则不安故困于葛藟于臲卼曰动悔有悔无处匪悔矣惟往而逃之则吉传曰动悔有悔而吉者以其行也行如书行遯之行初入谷三受灾上行遯世可知矣行也句
　　二四五君臣之位也九二以刚居中而任要职为困于酒食之象夫酒食醉饫之后亦人情所甚困二有禄位不可有为与五同徳宠命方殷故曰困于酒食朱绂方来夫绂用于宗庙所以祭也利用奉君享祀骏奔献享而已往而有为则必凶然臣职宜然不可咎也九四应在初六欲与共济阻于九二故曰来徐徐困于金车夫徐徐而来疑也困于金车阻也同心之好始睽终防故曰吝有终九五刚正处位当困之时即以南面之尊不免于困故曰劓则困于赤绂劓则康成作倪防谓不安也以斯之势徐则有説急则败矣政由氏祭则寡人故曰利用祭祀李鼎祚曰朱绂宗庙之服崔憬曰赤绂天子祭服之饰或谓赤绂为诸侯
　　身困而心与俱谓之失所惟险以説困而不失其所故亨正大人吉以九二有刚中之徳也其所絶句龙仁夫读有庆也中直也爻外之意犹以徳而必其福见困之未尝不亨耳
　　兑为口有言象互巽为木有株木象坎为隠伏有幽谷象不觌与徐徐相应自初至四厯三位曰三嵗坎为酒食互巽为股互离为牛以离牛之革蔽于巽股之下为绂离又有朱赤象既济坎有祭象兑为刚卤石象九家易坎为蒺藜三为宫在内体也上兑如三之妻二柔不相应为不见象兑为金坎为车巽草莽为葛藟兑口故称曰




　　易用卷三
<经部,易类,易用>
　　钦定四库全书
　　易用卷四
　　明　陈祖念　撰
　　井
　　井为卦下巽上坎巽入也下入乎水而上出其水井之象也井以不变为体不穷为用用不用善用不善用在乎汲者耳故邑可改井不可改取之匪竭积之匪盈往者汲此来者汲此是无丧无得往来井井也然井无得丧汲有得丧以繘汲井几至而未及泉无得也若羸败其瓶并失所汲有丧也故用贤未尽其用为繘未至井若重之毁辱羸其瓶矣古者八家为井四井为邑邑迁井不迁
　　井道贵用不用无以井为也故六爻以上下为臧否初盌井也二废井也三间井也四治井也愈下则愈困稍上则稍通犹未离乎下也非井之贵也至五则食井道行矣上则勿幕井道成矣葢愈下则去邑愈逺稍上则去邑稍近五在邑之中上尤邑中之走集也故君子求在我不求在人井而泥淘之可渫井而谷修之可甃渫之甃之而人不汲将如之何乎夫不食望其食圣人以心恻伤之已食恐其不继又以有孚儆之有孚者源泉不竭之义井之至徳也
　　巽乎水而上水巽取入不取木入水上水瓶也北方之器也北方以瓶瓮汲不用木桶范谔昌云巽乎木九五刚中刚中之体不变也体不变故用不穷井之徳也郭京谓改邑不改井下脱无丧无得往来井井三句非也如此则韵缓矣汉上朱氏疑彖传脱错当曰巽乎水而上水井改邑不改井乃以刚中也无丧无得往来井井井养而不穷也汔至亦未繘井未有功也羸其瓶是以凶也此读得之
　　木根下入水液上行井之象也君子劳民使民养上劝相使民相养亦井养不穷之义劳平声
　　时舍罪不在初舍上声困之水欲下而下有应曰有与井之水欲上而上无应曰无与进而无与也三渫四甃五寒泉至上随人汲取而勿幕人得之以饮食物得之以灌溉井道大成矣
　　巽为邑于升下卦无妄互体见之井困之倒体向为兑今为巽是改邑在上在下皆此坎耳是井不改也六三往上九四来下则坎水在上六四来下九三往上则坎水在下故曰往来井井【此下原阙】








　　是则内忘已外忘人故曰不获其身行其庭不见其人无咎也由是观之所而未尝有所止而未尝有止程明道云廓然大公物来顺应是也近有言养生之学者存想厥背谓之艮背其未玩彖词之防乎
　　人身自背而外有趾有腓有限有身有辅有当止者有不当止者止所当止谓之达节以知时止所不当止谓之拘滞而不化爻备之矣初六艮趾六四艮身六五艮辅宜艮而艮故曰无咎曰悔亡六二当腓之处为艮其腓夫腓之行止不能自由随足而动者也徒艮其腓岂能拯其随乎腓欲止而所随欲行随已动而腓安能独静是所谓逐外而流者也定而匪定念虑弗宁安得快于心乎传曰未退听谓逐物而往未能退而听命于心也九三当限之处为艮其限夫人身上下气本流通犹人已内外情本相应今于限而艮之则其气壅是列其夤也欲无薰心之厉得乎犹宜应而不应则其情阏拂逆所由生也欲以通人之志得乎是之谓恶外而挠者也危道也故二不知敌三不知应均无得于止矣其惟上之敦艮乎夫艮止也敦艮止于止也时行时止其道光明故曰厚终谓成始成终也
　　艮为门阙门阙之间庭中之象互坎为加忧故曰心不快互震言象　厉薰心李作阍心言有序李作有孚渐
　　卦之所以为渐者以内艮止外巽顺其进葢渐而不骤也故曰渐夫人生有欲进则鋭而欲速退则恋而思迟故有道之士三让而进一辞而退无濡滞于心也不观之礼乎居室人之大伦婚礼以渐为贵六礼不备婚姻不成聘则妻奔则妾甚矣女归渐也君子之进若女归然则吉矣是渐者道之正不可不慎守也故曰利贞卦借女归而言渐进之道不专言女归也观彖可见传曰渐之进也女归吉也女归之渐人之所知故不待释下専释利贞谓进必得位位在可以立功进必以正正行可以正邦所谓位者非他以九五之刚中而处尊方可以言位方可以有功所谓正者非他以二体之止而巽方可以不穷方可以正邦葢正不外于止巽止巽然后谓之渐人君所以进治君子所以进徳进位舎是悉妄矣
　　夫渐之道欲下不欲上欲恬不欲躁故渐利用柔以柔居柔上也以刚居柔刚而得中次也以刚居刚必无幸矣葢柔有近于止巽刚则与止巽戾矣
　　鸿水鸟干水涯鸿渐于干本其所栖止未尝离也初六以隂处下象之矣下流难居侮谤易起能免小子之厉言语之伤乎然确然自守何咎之有传曰小子之厉义无咎也义苟无愆人言何恤磐者水濵之石去干不逺本鸿所宿食水鸟之所安也六二以隂处下之中象之矣优悠自得永矢弗谖此幽人之贞考槃之操也吉可知矣夫饮食衎衎若无与于事事或有素饱之疑传释之曰不素饱也以其恬淡无欲大有益于人国也诗以不素餐兮归之坎坎伐檀易以不素饱也归之衎衎饮食厥有防矣
　　尔雅高平曰陆鸿本狎水若渐于陆非所安也九三过刚不中处下体之上有其象矣以是而进无一可者犹夫之征而不复妇之孕而不育何者阳盛而隂衰也阳盛气有余也故以夫言知往而不知反隂衰血不足也故以妇言能孕而不能育即夫妇例之而知其于君臣父子兄弟朋友之间皆不可行矣凶之道也然则如何而可曰御冦而已夫冦者人之害过刚者徳之贼克而治之是为御冦传曰利用御冦顺相保也健则相逆顺则相保故克刚用顺也大哉顺乎止巽之道乎嬴之论阳处父也曰高明柔克夫子一之其不没乎犯而聚怨不可以定身偶合九三爻义矣
　　木者鸟之所栖惟鸿趾连不能握枝故不木栖鸿渐于木大非所安六四居上体之下有其象矣能免于危乎然爻位皆隂柔之至也以柔而进虽危而不危如鸿之木栖得桷而忘木耳故或之或者冀之也传曰或得其桷顺以巽也顺而且巽安身之桷乎大哉顺巽得渐之道矣
　　尔雅大陆曰阜大阜曰陵鸿渐于陵水渚益逺其不安甚矣九五以刚居上体之中故有其象然刚而得中刚不过也以其刚也犹妇之不孕妇不孕隂不足也三嵗不孕隂常不足也惟其得中有所以制其刚而刚终莫能偏胜以是而进寛猛相济缓急得宜何吉如之夫吉者人之所愿得惟刚之莫胜故行如所愿耳九五以刚居刚与九三同其得中与九三异故不孕类于不育而夫征则能自复此吉凶之所以异乎
　　鸿由陆而木由木而陵至高矣上九何以渐于陆乎葢以刚居柔巽极知反故耳夫自三而言则以陆视干磐陆固已高自上而言则以陆视陵木陆又已卑葢进而知退上而能下不以宠利居成功不以禄位昧明哲可以示法矣故曰其羽可用为仪吉羽者翼毛鸿之所以飞也鸿飞防防弋者何慕上九脱乎纷华之外不可得而羁絏是飞鸿也故六爻独此言羽嘉之也传曰不可乱也人而防豫贪得故为外物所乱若上九亢而不亢危而不危其定见定守孰得而乱之鸿之为鸟来去有时羣飞有序衔芦以御矰缴丧耦至死不双葢鸟之不乱者也圣人于渐六爻皆以鸿取象有防哉有防哉下三爻六二防吉柔中也得艮之止故饮食衎衎有无求之义焉上三爻上九防吉居柔也得巽之巽故其羽为仪有不乱之操焉体渐之道莫过于此二爻矣必也有无求之义而后有不乱之操
　　巽为长女自外而来故曰女归唐鹤征曰咸称取女渐称女归何也男下女有取象女巽男有归象然两卦正义皆不在此咸自论感渐自论进李鼎祚曰自二至五互有坎离离为飞鸟而居坎水鸿之象也艮为山坎水流下山有干象艮为三男小子象艮为小石磐象坎有酒食象郑曰坎为丈夫水流而去离为大腹孕象离为戈兵坎为盗故曰御冦巽为木五在艮上曰陵归妹
　　卦名归妹者兑以少女居内震以长男居外有归妹之象夫妹女也诗伣天之妹是也归嫁也妇人以夫家为归也归妹者嫁女之象此居室之大伦人道之纪纲自有天地万物以来不可废也然传曰婚姻者祸福之地故以顺为正妇人之道宜静不宜动宜退不宜进则吉而无不利若征则凶无攸利矣征者进动而有为所谓牝鸡司晨惟家之索者也圣人于家人曰利女贞于归妹曰征凶知女以贞为利则知归妹以征为凶为不利皆致戒之意曷尝以归妹为不可乎先儒解者尽以归妹为非过矣过矣
　　归妹天地之大义人道之终始所系至重矣卦徳兑説而震动为説以动所以归妹也葢婚姻继祖宗之绪合二姓之好非説以动安能成乎葢情孚而相説礼至而交动室家之所以成不説而相忤不动而相睽婚姻之所以败且震男在上兑女在下女説于内男动于外于义奚病解者曰咸止而説渐止而巽故吉归妹説以动故凶是以私意逆之且不明征凶之义而移罪于归妹归妹即嫁女也女子之嫁皆年少也故曰归妹以归妹为不可则父母之心何为愿其有家乎或又曰咸以艮之少男配兑之少女恒以震之长男配巽之长女故利归妹以震之长男配兊之少女故不利此所论于后世非古礼也古者男三十而娶女二十而嫁长少非所论矣且彖之取义实不在此渐以巽长女遇艮少男曰女归吉或又以震为兄以兑为妹谓其父母已亡兄独嫁妹其论益鄙而凿矣
　　彖传又以卦体推卦辞之义所谓征凶者六三成兑之主以隂居阳九四成震之主以阳居隂是位不当也位不当则隂或侵阳阳或逊隂有征凶之义所谓无攸利者兑以一隂乘二阳之上震以二隂乘一阳之上是柔乘刚也柔乘刚则隂将驾乎阳阳反屈乎隂有不利之义故曰征凶无攸利此彖之戒词无与乎归妹故泰之下交曰帝乙归妹义可知矣
　　古者诸侯一娶九女葢一主而诸娣从之者也震有侯象故卦多言娣初九归妹以娣女不徒归以娣而行以贵女也嫌于元夫矣以刚得正妇职是守有跛能履之象以跛而履所履几何所谓无遂事而修阃内者也故曰征吉九二为主于内妻之嫡也嫌于用明矣以刚得中常自谦晦有眇能视之象以眇而视所视几何此正幽闲贞静宜其家人者也故曰利幽人之贞诗曰无非无仪惟酒食是议初九有焉又曰哲夫成城哲妇倾城九二无之故知初之征吉彖之征凶可知也知二之利幽人彖之无攸利可知也或问履以眇能视跛能履为凶归妹以跛能履眇能视为吉何也曰此男女之辨也履之六三才弱志刚以有明有行自处欲无凶得乎归妹初二得正得中以顺命闚观自处欲无吉得乎美恶不嫌同词也六三柔不中正故归妹以须而行夫须女之贱不可以行也不可以行终必有悔故其反归也复以娣而行夫娣媵待年于国将以从嫡也嫡不与俱何以为归诗曰江有汜之子归不我以不我以其后也悔六三知悔矣
　　九四择配者也不嫌于迟六五帝女也以柔居中有逮下之仁有逊阳之明故吉上六处极婚姻之变也何利之有
　　雷迅则雨雨注则泽滋是上动而下説归妹之象也夫妇之道不可不久故必以永终为贵然司晨遂事家之败也故必以知敝为防记曰言虑其所终行稽其所敝又不特夫妇然矣
　　归妹以娣嫁娶之常也跛能履吉谓承顺夫子之道宜尔也未变常谓幽闲贞正妇之正道二能守而不变所以利也
　　天官书须女四星贱妾之称子夏孟宗皆云然又亚于娣者互坎离为跛履眇视象坎月离日兑西震东日月相望故曰几望几望而光未盈柔徳居中而谦也震竹为筐兑为羊离为戈兵刲羊之象坎为血
　　丰
　　丰者丰盈盛大之义为卦下离上震明无不照动无不行故丰丰之时何所不通然谁为此大王者大之也是时庸人所喜智者所忧故戒以勿忧葢忧则振作太过反啓纷纭非丰所宜也惟持盈守满如日之中可耳假古雅反卦之取义或以一爻为一嵗或以一爻为一月或以一爻为一日此则以一爻为一旬初当丰之始如日之及旬而尚未过丰犹未甚也九以刚明之才遇六五之君刚柔相配故曰配主夫当丰之初君臣之心犹未甚惑故无咎往犹可以立事也传曰过旬灾自初以上皆过旬矣过旬则丰蔀矣
　　当丰之时自君上而臣民自朝廷而邦国皆倡丰亨豫大之説而纵骄奢淫佚之娱明之极而反不明动之极而反不动是俾昼作夜之时也故二与四均之人臣刚柔不同事机皆蔽俱有丰蔀见斗之象夫日中不见日犹可用事至于见斗则废亡可立待也思所以救之惟君臣道合耳然二逺臣也往必见疑惟积诚履信以俟有孚则可以蔀而吉矣四近臣也必纳约自牖委曲遇君则亦可以蔀而吉矣夷主指五谓为丰主伤主也李鼎祚亦云然配主愚亦以为五葢易称主皆为君如坤后得主指干也睽遇主于巷指五也明夷则明夷主矣诸説纷纷指二指四皆未明君臣之义也
　　夫丰之世不可过刚亦不可过柔过刚则刚愎自任过柔则沈溺不返九三重刚居离之上是过刚而好察者也故丰其斾甚于蔀矣日中见沫甚于斗矣折其右肱左肱无益矣自致之也谁咎乎上六重柔居震之上是过柔而躁动者也故丰屋而蔀家沬亦不见矣闚戸无人肱亦不存矣且三嵗不觌终于不觌也凶可言乎六五丰之主也暗则先受其暗然有柔中之徳暗犹可进于明故保泰居安非贤不济若来天下之章如二如四如初者布列在位则有庆誉而吉矣天下之福皆其福天下之名皆其名是之谓日中照天下也尚大谓所尚至大合万国而覆庇之也
　　王辅嗣曰蔀覆暧鄣光明之物也隂爻为左阳为右师左次明夷左股左腹皆指隂爻康成曰三艮爻为手指象互体巽巽又为进退手而便于进退右肱也互兑为口有誉象震于大壮为栋宇有屋象离为目有闚象震木数三故三嵗致凶天三生木故曰震木数三　天际翔李鼎祚作天降祥
　　旅
　　旅处于外也为卦火在山上过而不留旅之象也凡阳刚为大隂柔为小旅利用柔故小则亨柔又不可过也正则吉爻义皆备于此旅道尽矣
　　旅家之反也言有居也必有家也言有行也必有旅也故旅与家人以离内离外取象入而丽乎内为家人止而丽乎外为旅旅人之所必有也惟王者以四海为家故所至曰巡狩曰行在蒙尘则旅矣诸侯卿大夫之朝觐聘问庶人之牵车牛服贾圣贤之周流高士之隐遯达人之迁徙皆旅也旅与家人道亦相反家利用刚过刚则厉旅利用柔过柔则鄙圣人之教宏矣王辅嗣曰适足以小亨不足全乎贞吉之道惟足以为旅之贞吉儒者皆宗之彖爻之意失矣
　　初六以柔居下而又止体过于柔而絶无丈夫气也故琐细猥屑不免啓侮而招辱矣故灾上九以刚居上而又离体过于刚而絶无羁虑也故骄亢凌轹究必流离而困苦矣故凶离为牛上在卦外疆场之象谓丧诸境外也易音亦
　　六二柔而得正不亢不馁最善处旅者也故即其次懐其资得其童仆即者审择所处也鲁叔孙所馆者虽一日必葺其墙屋是矣懐者不敢慢藏也语谓深藏若虚是矣得者聨属其心也崔涂诗转于奴仆亲是矣此三者旅之正道也故曰贞与彖义相发吉可知矣三者在家亦宜然旅则尤加之意也曰终无尤谓人终莫之尤曰终莫之闻谓已终不自知也九三重刚不中故次焚童仆丧以此为贞何厉如之
　　九四以刚居柔虽不及二非三之比故于处有所居也得资斧有所用也然以其不中故中心希图觊望常若郁郁而不乐此旅而不安者也世固有其人乎六五王者之旅也故讳之若以为田猎然五柔中居离徳足以抚驭道足以干旋譬如射雉初亡其一矢终则天下誉之上帝命之令闻着而福履绥也传曰上逮谓徳上达天矣杨廷秀曰少康逃虞思之国宣王匿召公之家是亦旅也愚谓晋文召王春秋书曰天王狩于河阳其射雉之义乎至难处者旅之时至难尽者旅之义或以旅兴或以旅亡
　　斯者役之贱者也艮为小石故琐琐以隂居二故就舍互巽故懐资艮为小子为阍寺故曰童仆三焚次近离也丧仆逺初也四当心处离为雉为戈兵有矢象离为鸟互巽为木鸟居木上而遇火焚巢之象又互兑兑口【此下原阙】







　　九二刚中应五中孚而人信之者也故鹤鸣在隂而其子和之我有好爵吾与尔靡之我二也尔二所接之人也自居室以至国人皆是也好爵天徳也系以言行之善当之好爵而与人相靡乐可知矣是得其应者也靡埤苍作縻韩诗云共也弱侯云子夏易説作摩相观而善之谓摩鹤鸣以相和成声好爵以相摩成徳鹤泽鸟二隂位互体震为鸣师旷禽经以为鹤爱隂恶阳六三居不中正应又穷极是不得应而得敌敌仇敌也怨耦也故此鼓而彼罢此泣而彼歌事事相违岂有济乎葢父子兄弟夫妇朋友主仆族戚莫不有是值之其穷矣九二反此同鼓同罢同泣同歌
　　人臣借权于君犹月之借光于日也六四柔顺得正忠公之臣不自满假譬之月几望明虽盛而不敢敌日然必无二其心尽损朋党如马之亡其匹则信乎中孚之臣无咎矣
　　九五应二孚臣之固可以无咎
　　上九中孚之极执信而不知变者也其尾生直躬之流乎以斯人而欲其感物是以翰音而欲登天也不可冀矣贞信如此故曰凶巽为鸡
　　俞氏曰二三同是兑体二鸣三和二爵与三共也又曰敌匹敌也三四两隂相并而成匹故曰得敌与艮敌应之敌同彼以应言此以比言也或云中孚以相比取义鼓歌兑之悦罢泣乐极生悲也
　　曲礼鸡曰翰音鸡鸣必先振其羽如诗莎鸡振羽皆翰音之鹤飞冲天声又闻于天鸡岂得似之乎　説而巽孚李为句
　　小过
　　王弼云飞鸟遗之音哀以求处愚谓哀鸣嗷嗷是也项氏云小过之亨利贞三徳也时当小过不稍过则执而不通小过所以通之也故曰亨然必于事为利于义为正而后可过
　　初上为鸟翼之末故皆言飞小过之时宜下不宜上初以飞致凶上以飞致离
　　二过三四之刚而遇六五之柔如程朱説亦通三四刚也时皆弗过戒以防之遇之而已
　　雨必隂阳和小畜以隂畜阳小过以隂过阳故其词同小者过而亨也亨有变通而不执泥之意上逆下顺隂过而欲上则如春秋六逆之义杨万里曰云降则雨升而不降则不雨已上者升而不降也
　　密云不雨虞翻云密小也
　　既济
　　亨小亨及于小见无所不亨王弼云小者不遗乃为皆济举小者以明既济也
　　终止则乱治极则怠心生一怠则乱矣
　　初当既济之初以刚而躁于进故以曳轮戒之程传义长二既济之贞臣也即有羣疑终将用之诗翟茀以朝三四二爻见圣人谨戒之意攘外安内则三年以为期而小人且不用以见好大喜功之不可也随事修防则一息不敢懈而终日皆营营见长虑却顾之靡宁也象变家云离为戈兵有伐象坎为水有濡象九五国家之大事在祀与戎戎不以欲速为功故缓之祭不以备物为敬故薄之
　　既济之时何物不能备然极盛之日正宜垂范故东邻杀牛不如西邻之禴祭实受其福实受其福防可玩既济之时天下后世所观法祭从其薄况于奉身者乎上下民物胥受其庆不以神之降福言也卦位离东日生于东也故离指二坎西月生于西也故坎指五
　　卦以初为尾以上为首上六既济之极如已涉大川自谓终身无风波之患矣不知燕安鸩毒懐居败名丧亡无日矣如涉川而濡其首故厉而传又以不久重戒之火能为患水在上制之故思患豫防取其象也
</div>
    <div class="pagination">
<a href="易用_page4.html">上一页</a><a href="易用.html">1</a><a href="易用_page2.html">2</a><a href="易用_page3.html">3</a><a href="易用_page4.html">4</a><span class="current-page">5</span><a href="易用_page6.html">6</a><a href="易用_page7.html">7</a><a href="易用_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
