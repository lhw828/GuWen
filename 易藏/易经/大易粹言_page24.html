<!DOCTYPE html>
<html>
<head>
    <meta charset="UTF-8">
    <title>大易粹言 - 第 24 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 24 页/共 42 页</h1>
    <div class="content">　　伊川先生曰天地解散而成雷雨故雷雨作而爲解也与明两而作离语不同赦释之宥寛之过失则赦之可也罪恶而赦之则非义也故寛之而已君子观雷雨作解之象体其发育则施恩仁体其解散则行寛释也【易传】
　　山杨氏曰屯难方解民未知教不赦过不宥罪则民将无所措手足矣非新民之道也【易说】
　　白云郭氏曰雷雨之作无间于大小羙恶皆解其难此天地之所以爲大也圣人法天以解大难亦无所不及虽过失罪戻之人亦有赦宥以缓之是所以能尽解时之大非私己自谋而已也古者罪有寛宥而无赦赦而释之者惟过失耳此过罪之不同也故康诰言人有小罪非眚而曰乃不可不杀谓罪也乃有大罪非终而曰时乃不可杀谓过也观解之象与康诰之言可见先王用刑之意赦过宥罪亦解之一耳语尽解之大则未也【易说】
　　初六无咎象曰刚柔之际义无咎也
　　伊川先生曰六居解初患难既解之时以柔居刚以隂应阳柔而能刚之义既无患难而自处得刚柔之冝【一有也字】患难既解安宁无事唯自处得冝则爲无咎矣方解之初冝安静以休息之爻之辞寡所以示意○初四相应是刚柔相际接也刚柔相际爲得其冝难既解而处之刚柔得冝其义无咎也【并易传】
　　横渠先生曰险难方解未获所安近比于二非其咎也【易说】
　　山杨氏曰动而免乎险则居险而不爲难难生经纶之时也难解则无事矣而有应乎上其义无咎而已【易说】
　　白云郭氏曰处解之初以柔居刚以隂应阳得无所往其来复吉之义故无咎也其爲无咎盖于刚柔之际尽其所处之道理必无过矣【易说】
　　九二田获三狐得黄矢贞吉象曰九二贞吉得中道也伊川先生曰九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正【一作政】也六五以隂柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必湏能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矢直物黄矢谓中直也羣邪不去君心一入则中直之道无由行矣桓敬之不去武三思是也○所谓贞吉者得其中道也除去邪恶使其【一无其字】中直之道得行乃正而吉也【并易传】
　　横渠先生曰险乱方解不正自疑之隂皆自归附而顺听也故曰田获三狐不以三狐自累止合于五则得黄矢之象也【易说】
　　山杨氏曰田者动而以时也往斯得众矣故获三狐古者燕居服狐裘狐疑而止解缓之象也得黄矢正者有攸往而夙也时惟刚中爲足以与此【易说】白云郭氏曰狐疑之害不足与有成况解难之时乎九二以刚阳之才田而获之以去其害然后中直之道可得而守贞吉矣狐隂类也解有三隂故云三狐【易说】
　　六三负且乗致宼至贞吝象曰负且乘亦可丑也自我致戎又谁咎也
　　伊川先生曰六三隂柔居下之上处非其位犹小人冝在下以负荷而且乘车非其据也必致宼夺之至虽使所爲得正亦可鄙吝也小人而窃盛位虽勉爲正事而气质卑下本非在上之物终可吝也若能大正则如何曰大正非隂柔所能也若能之则是化爲君子矣三隂柔小人冝在下而反处下之上犹小人冝负而反乘当致宼夺也难解之时而小人窃位复致宼矣○负荷之人而且乘载爲可丑恶也处非其据德不称【一作胜】其器则宼戎之致乃已招取将谁咎乎圣人又于繋辞明其致宼之道谓作易者其知盗乎盗者乗衅而至苟无衅隙则盗安能犯负者小人之事乘者君子之器以小人而乘君子之器非其所能安也故盗乘衅而夺之小人而居君子之位非其所能堪也故满假而陵慢其上侵暴其下盗则乘其过恶而伐之矣伐者声其罪也盗横暴而至者也货财而轻慢其藏是教语乎盗使取之也女子而夭冶其容是教语淫者使暴之也小人而乘君子之器是招盗使夺之也皆自取之之谓也【并易传】
　　横渠先生曰不正而近比二刚不能致一故有小人负乘之象贪以致宼也【易说】
　　山杨氏曰方解之时德不足以有其位慢藏之象曰其致宼自我又谁咎乎【易说】
　　白云郭氏曰阳爲君子隂爲小人小人六也负之事也君子三也乘之器也居非其位以负而乘致宼之至不亦冝乎幸而固守亦可鄙也凡来宼己者皆曰宼不必小人也【易说】
　　九四解而拇朋至斯孚象曰解而拇未当位也
　　伊川先生曰九四以阳刚之才居上位承六五之君大臣也而下与初六之隂爲应拇在下而防者谓初也居上位而亲小人则贤人正士逺退矣斥去小人则君子之党进而诚相得也四能解去初六之隂柔则阳刚君子之朋来至而诚合矣不解去小人则已之诚未至安能得人之孚也初六其应故谓逺之爲解○四虽阳刚然居隂于正疑不足若复亲比小人则其失正必矣故戒必解其拇然后能来君子以其处未当位也解者本合而离之也必解拇而后朋孚盖君子之交而小人容于其间是与君子之诚未至也【并易传】
　　横渠先生曰位不当则所履者邪故失位之隂因得骈附险乱即解解之则朋信【当一作正易说】
　　山杨氏曰刚不当位未能无不孚也故解而拇拇以执取爲事然不执非其有也故朋至斯孚而已【易说】白云郭氏曰辅嗣以三爲拇伊川以初爲拇九四拘于应初不知朋至斯孚之大故必解而拇而后朋可至此难之所以解也【易说】
　　六五君子维有解吉有孚于小人象曰君子有解小人退也
　　伊川先生曰六五居尊位爲解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也○君子之所解者谓退去小人也小人去则君子之道行是以吉也【并易传】
　　横渠先生曰君子道亨则邪类之退必矣【易说】
　　山杨氏曰柔顺得中而覆尊位能维有解者也故能有孚于小人若董卓之诛卒至于京城流血萧俛议消兵而朱克融等客长安饿且死不得一官皆不知维有解之道也【易说】
　　白云郭氏曰六五之君以柔居中下应中直之臣无所不缓故曰维有解吉不言所事解之大者也其解之至有孚于小人者不私己以解难如天地雷雨无间于草木之防是以小人亦信之而退安其分也【易说】
　　上六公用射隼于髙墉之上获之无不利象曰公用射隼以解悖也
　　伊川先生曰上六尊髙之地而非君位故曰公但据解终而言也隼鸷害之物象爲害之小人墉墙内外之限也害若在内则是未解之时也若出墉外则是无害矣复何所解故在墉上离乎内而未去也云髙见防限之严而未去者上解之极也解极之时而独有未解者乃害之坚强者也上居解极解道已至器已成也故能射而获之既获之则天下之患解已尽矣何所不利夫子于繋辞复伸其义曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也鸷害之物在墉上苟无其器与不待时而发则安能获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事苟无其器与不以时而动小则括塞大则防败自古喜有爲而无成功或颠覆者皆由是也○至解终而未解者悖乱之大者也射之所以解之也解则天下平矣【并易传】
　　横渠先生曰忘义而贪故以喻隼【易说】
　　山杨氏曰隼鸷害之物爲害小人之象负且乘者也非上六其孰能去之上六居解之极有其位而又有其时以是解悖何不利之有盖大臣之任也【易说】白云郭氏曰六三负且乘悖乱之道隼之象也髙墉三之位也乘非负之所当乘墉非隼之所当处在三致戎犹负乘在上能获犹射隼也夫以上六解悖之道以获六三负乘之丑是以无不利也孔子曰君子藏器于身待时而动解悖有道所谓器也髙墉之上则其时也【易说】












　　大易粹言卷四十
　　钦定四库全书
　　大易粋言卷四十一　　　宋　方闻一　编
　　【兊下艮上】
　　伊川先生曰损序卦解者缓也缓必有所失故受之以损纵缓则必有所失失则损也损所以继解也爲卦艮上兊下山体髙泽体深下深则上益髙爲损下益上之义又泽在山下其气上通润及草木百物是损下而益上也又下爲兊说三爻皆上应是说以奉上亦损下益上之义天下兊之成兊由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则爲益取下而益于上则爲损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以増上之髙则危坠至矣岂非损乎故损者损下益上之义益则反是【易传】
　　损有孚元吉无咎可贞利有攸往曷之用二簋可用享伊川先生曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及【一有或常字】或不常【一作当】皆不合正理非有孚也非有孚则无吉而有咎非可贞之道不可行也○损者损过而就中损浮末而就本实也圣人以宁俭爲礼之本故于损发明其义以享祀言之享祀之礼其文最繁然以诚敬爲本多仪备物所以将饰其诚敬之心饰过其诚则爲僞矣损饰所以存诚也故云曷之用二簋可用享二簋之约可用享祭言在乎诚而已诚爲本也天下之害无不由末之胜也峻宇雕墙本于宫室酒池肉林本于饮食滛酷残忍本于刑罚穷兵黩武本于征讨凡人欲之过者皆本于奉养其流之逺则爲害矣先王制其本者天理也后人流于末者人欲也损之义损人欲以复天理而已【并易传】
　　白云郭氏曰名卦之义以一损无复谓之损损而复益谓之益故二卦皆有损义而其名则难同也世以损有损下厚已之意故以损爲非羙然损善损恶损下损上损其过与不及或损而爲君子或损而爲小人一治一乱莫不谓之损也文王取损恶益善爲言孔子因之至益则彖言民说无疆然后知损亦有损下厚已之意也圣人之防深矣损恶之至至于有孚是以元吉无咎有可贞之道亦利于有行也曷之用二簋可用享犹言何必用多仪所以损其过也且礼者中也过则爲僞不可谓之礼是以可损也【易说】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　伊川先生曰损之所以爲损者以损于下而益于上也取下以益上故云其道上行夫损上而益下则爲益损下而益上则爲损损基本以爲髙者岂可谓之益乎○元吉者谓损而以至诚则有此元吉以下四者损道之尽善也○夫子特释曷之用二簋可用享卦辞简直谓当损去浮饰曰何所用哉二簋可以享也厚本损末之谓也夫子恐后人不逹遂以爲文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则【一作而】无别文之与实相湏而不可阙也及夫文之胜末之流逺本防实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚爲过柔爲不足损益皆损刚益柔也必顺时而行不当时而损益之则非也○或损或益或盈或虚唯随时而已过者损之不足【一作及】者益之亏者盈之实者虚之与时偕行也【并易传】
　　横渠先生曰损下益上损刚益柔非可常行必有孚元吉无咎可贞然后利有所进故下云有时【易说】广平游氏曰损之三阳皆损己者也三隂皆受益者也损己者或资诸物或取诸身资诸物者损上益下如初九是也取诸身者损刚益柔若九二上九是也【易说】
　　山杨氏曰损而刚柔皆应故有孚损之不以其道则民不应不应则不孚不孚则凶咎随之矣尚可以爲正乎不可正则无往而可也损之以其道而民弗厉虽不盈礼鬼神其享之矣故二簋可用享【易说】白云郭氏曰损自泰来干之九三损而成兊坤之上六益而爲艮在卦之象以刚变柔谓之损以柔变刚谓之益故曰损下益上以义言之则下流恶也上善善也损恶益善则道日进故卦言利有攸往而彖言其道上行也或不知居尊之义损天下以奉一人则善日消而恶日进矣迃儒方究多仪备物之享不知损过复礼之义则天下不胜其僞矣伊川曰享祀之礼以诚敬爲本仪物所以饰其诚敬之心饰过其诚则爲僞矣斯言尽之也祀事在所损则其它可知二簋应有时者当末俗繁文之世二簋可享也时方得礼之中则二簋爲不及矣所谓可用享者盖欲着诚去僞损其末节宁俭之意也可仅辞也非中礼之享也损刚者损干之三也益柔者益坤之上也损刚益柔有时者亦犹二簋之享刚亦有时而不可损也故损益盈虚之道又有时焉遇其时则道与偕行矣以此见圣人非固爲损益皆因其时而已【易说】
　　象曰山下有泽损君子以惩忿窒欲
　　伊川先生曰山下有泽气通上润与深下以増髙皆损下之象君子观损之象以损于己在修已之道所当损者唯忿与欲故以惩戒其忿怒窒塞其意欲也【易传】
　　山杨氏曰君子之脩德可损者莫过乎忿欲忿之不惩必至于迁怒欲之不窒必至于贰过【易说】○五事以思爲主故思曰睿睿作圣则德以思而后成也易曰损德之脩也而损之象曰君子以惩忿窒欲则德之脩也所当损者惟忿欲而已故德以思而成以忿欲而败而九思始于视听貌言而终于忿思难见得思义者以此【语解】
　　白云郭氏曰山泽言二卦之体损之所以爲损彖言损下益上而已忿欲小人之道也恶之所积僞之所生也必先惩忿窒欲以去小人之道然后君子此损所以爲一损不复而系辞曰损德之脩也然欲者平居无时不生故直欲窒之忿有时而作也遇作之时则惩之而已【易说】
　　初九已事遄往无咎酌损之象曰已事遄往尚合志也伊川先生曰损之义损刚益柔损下益上也初以阳刚应于四四以隂柔居上位頼初之益者也下之益上当损己而不自以爲功所益于上者事既已则速去之不居其功乃无咎也若享其成功之羙非损己益上也于爲下之道爲有咎矣四之隂柔頼初者也故听于初初当酌度其冝而损己以益之过与不及皆不可也○尚上也时之所崇用爲尚初之所尚者与上合志也四頼于初初益于四与上合志也【并易传】横渠先生曰损刚益柔有时损不可过抑而居下有爲而然故事已则当速反于上与四合志损不以中未免于咎也【易说】
　　广平游氏曰损之初九曰已事遄往所谓事者损之事也言损初之实以益四之虚也未事而往则恭敬无实而人未孚后事而缓往则于疾无损而事不济四之志欲损其疾而初遄往使遄有喜焉故曰尚合志也然损下以益上者或失其节则后难继故必酌损之【易说】
　　白云郭氏曰繋辞曰损先难而后易已事谓毕先难之事也遄往后易也以其道先难故言之于初也已事遄往则无咎以明难事未已往则咎矣以彖观之损下爲先难之事也以象观之惩忿窒欲爲先难之事也酌损之者酌其冝而损之过与不及皆非酌损也象言已事遄往尚合志者盖损下益上则其道上行是以上合六四之志顔渊问克己复礼孔子告以非礼勿视非礼勿听非礼勿言非礼勿动顔渊请事斯语所谓已事酌损也所谓惩忿窒欲也所谓先难也脩德也损之道如是而已【易说】
　　九二利贞征凶弗损益之象曰九二利贞中以爲志也伊川先生曰二以刚中当损刚之时居柔而说体上应六五隂柔之君以柔说应上则失其刚中之德故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔说适足以损之而已【一无而已字】非损己而【一有以字】益上也丗之愚者有虽无邪心而唯知竭力顺上爲忠者盖不知弗损益之之义也○九居二非正也处说非刚也而得中爲善若守其中德何有不善岂有中而不正者岂有中而有过者二所谓利贞以中爲志也志存乎中则自正矣大率中重于正中则正矣正不必中也能守中则有益于上矣【并易传】
　　横渠先生曰以阳居隂刚德已损故以征则凶能志于正则虽损非损其实受益【易说】
　　广平游氏曰兊之情说而阳之性好动故损之九二有利贞征凶之戒盖二既得中矣恐其锐于有爲而失中或至于畔道也○由中出者既已与人已愈多故曰弗损益之而其益无方也【并易说】
　　山杨氏曰损不可过也故初则酌损之二得中故利正征则凶矣满招损谦受益中以爲志则有受益之道也故弗损益之【自初九至此易说】
　　白云郭氏曰初能已事遄往故二有可贞之道可贞而言征凶者三损于上足以致益二复损之则过矣故以征爲凶而弗损也弗损所以益德也九二得中故曰中以爲志【易说】
　　六三三人行则损一人一人行则得其友象曰一人行三则疑也
　　明道先生曰道二仁与不仁而已自然理如此道无无对有隂则有阳有善则有恶有是则有非无一亦无三故曰三人行则损一人一人行则得其友只是二也【入关语録】
　　伊川先生曰损者损所余也益者益不足也三人谓下三阳上三隂三阳同行则损九三以益上三隂同行则损上六以爲二三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同德相比三与上应皆两相与则其志专皆爲得其友也三虽与四相比然异体而应上非同行者也三人则损一人一人则得其友盖天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪緼万物化醇男女构精万物化生易曰三人行则损一人一人行则得其友言致一也絪緼交密之状天地之气相交而密则生万物之化醇醇谓醲厚醲厚犹精一也男女精气交构则化生万物唯精醇专一所以能生也一隂一阳岂可二也故三则当损言专致乎一也天地之间当损益之明且大者莫过此也○一人行而得一人乃得友也若三人行则疑所与矣理当损去其一人损其余也【并易传】
　　横渠先生曰六三本爲上六与坤同体若连茹彚征三人并行则反非益上之道也【易说】
　　广平游氏曰上之所任者在道故三得于上爲得友友者以道言也下之所任者在事故上得于三爲得臣臣者以事上言也三人行三隂之象也三隂虽同类而志不一于上则于三反爲累也故曰损一人盖德二三故也一人行则三与上爲正应故曰得其友盖德惟一故也己之德二三能无疑乎庄子所谓汝何与人偕来之众者亦言用志之不一也【易说】
　　山杨氏曰隂虚而阳实故阳施而隂受受则益施则损盖天地之义也艮三索而得男兊三索而得女乾坤交索而男女成焉故三之与上所以有构精絪緼之义也夫天地之絪緼男女之构精其致一至矣是理也可以意致而言之所不能喻也以干之三而索于坤则是三人行而损一人也索之而男女成焉是得其友也乾坤合而损益之义着非致一其孰能与此哉【易说】
　　白云郭氏曰三人三阳也三阳彚征而损一人谓六三之损也一人行者上九之行也上九行而下得六三爲应故云得其友也以泰之乾坤论之则三干也上坤也乾坤交变故系辞言天地絪緼也以三人一人言之则六三兊女也上九艮男也故繋辞言男女构精也三则疑者损之成卦由六三上九之庆得其友也三爻虽皆应而非艮兊成卦之主不可言得其友故一人行则可三则疑也三阳盛极必损之道故于六三言此【易说】
　　六四损其疾使遄有喜无咎象曰损其疾亦可喜也伊川先生曰四以隂柔居上与初之刚阳相应在损时而应刚能白损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善也损于不善唯使之遄速则有喜而无咎人之损过唯患不速速则不至于深过爲可喜也○损其所疾固可喜也云亦发语辞【并易传】横渠先生曰六三志应于上近不相得不固其路使速应于上则初九之应无所间阻故曰损其疾使彼有喜故已亦可喜而无咎也【易说】
　　广平游氏曰物之出有限故必酌损之而所益不过亦可喜而已已则有疾初无可喜也因人以去之故曰亦可喜也○六五自上祐六四得其友而爲上九忘家之臣岂徒损其疾而已哉【并易说】
　　山杨氏曰损之爲卦用下益上则上皆获益者也六四承乘皆隂偏于隂者也隂阳失其平则爲疾初与己应得阳而损其疾也爲损而至于损其疾亦可喜也【易说】
　　白云郭氏曰疾害己者也先损其害己者然后遄有喜犹已事遄往皆先难后易之义也先损其疾至于遄有喜是以无咎初九六四之辞略相类者上下皆爲损之初也亦可喜者能损其疾虽未至于道之大成已可喜矣意必固我人之疾也孔子絶之迁怒贰过人之疾也顔子去之谓之损其疾者如此故曰损以逺害【易说】
　　六五或益之十朋之弗克违元吉象曰六五元吉自上祐也
　　伊川先生曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心○所以得元吉者以其能尽众人之见合天地之理故自上天降之福祐也【并易传】
　　横渠先生曰弗能违言受益之可必信然不疑也或益之上九自外来而比之况其下者乎【易说】
　　山杨氏曰居损之时柔得尊位虚己而下人则谦受益时乃天道天且不违况于人乎况其鬼神乎冝其益之者至矣故或益之十朋之弗克违元吉【易说】白云郭氏曰当损之时下损上益故居尊之位无不益也十朋之元也益之至岂独人事而已虽元之灵弗能违此其所以元吉也洪范曰汝则从从筮从卿士从庶民从是之谓大同六五之元吉犹洪范之大同也自上祐者所谓天且弗违而况于人乎况于鬼神乎之弗违鬼神从之也先言或益之者由人益之而言也先儒皆以十朋爲十神灵之属非也大贝十朋之谓元也六五之辞与益之六二同者损至六五疑于益矣又其反对之道同也或益之谓来益之不一以见人从之多也【易说】
　　上九弗损益之无咎贞吉利有攸往得臣无家象曰弗损益之大得志也
　　伊川先生曰凡损之义有三损己从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损己从人下体三爻取自损以益人损时之用行损道以损天下之当损者也上九则取不行其损爲义九居损之终损极而当变者也【一无者字】以刚阳居上若用【一有其字】刚以损削于下非爲上之道其咎大矣若不行其损变而以刚阳之道益于下则无咎而得其正且吉也如是则冝有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也○大得志也者居上不损下而反益之是君子大得行其志也君子之志唯在益于人而已【并易传】
　　横渠先生曰上九本爲九三虽爲损下其实上行故云弗损益之损终反益反如益卦损上而益下则可大得志至于得臣无家言所有之多也以刚在上受下之益多矣故无所施损当反益于下故曰弗损益之【易说】
　　广平游氏曰得臣无家谓三之致一也【易说】
　　山杨氏曰居损之上损之极矣损下益上至于极而不知止则终必亡而已矣能止而有节岂惟足以补过犹可正而有爲得臣而无家也故曰弗损益之无咎贞吉利有攸往得臣无家上九阳止乎上能止而有节者也德宗之播迁卒有忠智之臣爲之谋遂至复国非得臣无家之効欤【易说】
　　白云郭氏曰一人行而得其友者上九也故无咎贞吉利有攸往是由损下益上其道上行之所致也得臣无家者天地男女君臣皆一象也得臣即得友之义无家者致一之臣象言大得志者脩德而至于无咎贞吉居上而得臣无家在损之时大得志者无逾于此矣上九爲损道之成益且至矣无家之臣谓六三也【易说】




　　大易粹言卷四十一
<经部,易类,大易粹言>
　　钦定四库全书
　　大易粹言卷四十二　　　宋　方闻一　编
　　【震下巽上】
　　伊川先生曰益序卦损而不已必益故受之以益盛衰损益如循环损极必益理之自然益所以继损也爲卦巽上震下雷风二物相益者也风烈则雷迅雷激则风怒两相助益所以爲益此以象言也巽震二卦皆由下变而成阳变而爲隂者损也隂变而爲阳者益也上卦损而下卦益损上益下所以爲益此以义言也下厚则上安故益下爲益【易传】
　　益利有攸往利渉大川
　　伊川先生曰益者益于天下之道也故利有攸往益之道可以济险难利渉大川也【易传】
　　白云郭氏曰损益实一道相湏以成德有损而后有益故圣人先求损脩德之序也损而致益损之得也损而无益损之失也得则爲善爲君子失则爲恶爲小人此损之道有二也益一而已然损主止益主动止故有孚元吉无咎而后利有攸往益继止以动故利有攸往而利渉大川也益象虚中而上下二卦皆木所以利渉大川损益之道相爲终始故二卦之辞其义相继【易说】
　　彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　伊川先生曰以卦义与卦才言也卦之爲益以其损上益下也损于上而益下则民说之无疆谓无穷极也自上而降已以下下其道之大光显也阳下居初隂上居四爲自上下下之义○五以刚阳中正居尊位二复以中正应之是以中正之道益天下天下受其福庆也○益之爲【一无爲字一作于】道于平常无事之际其益犹小当艰危险难则所益至大故利渉大川也于济艰险乃益道大行之时也益误作木或以爲上巽下震故云木道非也○又以二体言卦才下动而上巽动而巽也爲益之道其动巽顺于理则其益日进【一本益字在日进下】广大无有疆限也动而不顺于理岂能成大益也○以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所【一无所字】则有限量无方谓广大无穷极也天地之益万物岂有穷际乎○天地之益无穷者理而已矣圣人利益天下之道应时顺理与天地合与时偕行也【并易传】横渠先生曰上巽下动者损上益下之道木以动而巽故利渉大川否卦九四下而爲初九故曰天施地生又曰损上益下又曰自上下下【易说】
</div>
    <div class="pagination">
<a href="大易粹言_page23.html">上一页</a><span>...</span><a href="大易粹言_page19.html">19</a><a href="大易粹言_page20.html">20</a><a href="大易粹言_page21.html">21</a><a href="大易粹言_page22.html">22</a><a href="大易粹言_page23.html">23</a><span class="current-page">24</span><a href="大易粹言_page25.html">25</a><a href="大易粹言_page26.html">26</a><a href="大易粹言_page27.html">27</a><a href="大易粹言_page28.html">28</a><a href="大易粹言_page29.html">29</a><span>...</span><a href="大易粹言_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
