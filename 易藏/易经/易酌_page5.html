<!DOCTYPE html>
<html>
<head>
    <meta charset="UTF-8">
    <title>易酌 - 第 5 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 5 页/共 33 页</h1>
    <div class="content">　　初虽盘桓非曰独善其身而已也盖将以兼善天下大行其济世安民之正志传曰有济屯之志释正意又曰有济屯之用释行正意也此二句释磐桓利居贞阳贵阴贱一阳处二阴之下以贵下贱也下贱则谦谦君子万民服也民心所服即天命所归此二句释利建侯又曰或疑方屯于下何有贵乎夫以刚明之才而下于阴柔以能济屯之才而下于不能乃以贵下贱也贵指才徳出类说若以位言便于立君有碍故传又特申此一转也
　　六二屯如邅如乘马班如匪冦婚媾女子贞不字十年乃字
　　柔顺中正上与五爲正应乃爲二阴所隔下与初比受其逼脇是以屯难邅回传曰如助辞也乘马欲从正应而又班如不能进有所掣肘故也疏引子夏传云班如谓相牵不进也较传义分布更显亮传曰二逼近于初阴乃阳所求柔者刚所陵柔当屯时固难自济又爲刚阳所逼故爲难也设非逼于冦难则往求于婚媾矣婚媾正应也冦非理而至者正应谓五冦谓初注疏原如此解朱子以爲费力但云匪冦也乃求与已爲婚媾耳观此卦两言婚媾一在四以与初爲正应也一在二以与五爲正应也女子谓二也中正故贞待五之婚媾而以初爲冦故不字伊川所谓饿死事小失节事大也迟之又久乃至十年获正应而始字矣传曰初爲贤明刚正之人而爲冦以侵逼于人何也曰此自据二以柔近刚而爲义更不计初之徳如何也易之取义如此正须晓的
　　【谨按易言匪冦婚媾者三屯二贲四暌上也本义程传说各不同故折中欲学者择而取之窃尝细味传义未尝不合但其说不甚畅耳盖此卦之义当屯难之时二爲初刚所逼故有邅回不进之象然阴者阳所求也故在初以爲求婚媾而匪冦初非二之应也故二以爲冦而不与爲婚媾爻辞自明象传亦显若贲之六四则谓其徃应初九与此卦之六四同暌之上九则与六三始离而终合谓其张弧欲射者匪冦也乃因其爲已之婚媾故耳遇雨则合矣取象于马说见明夷二爻下班如者凡马按班排对皆按斾徐行故也】
　　象曰六二之难乗刚也十年乃字反常也
　　受制于冦愆期不行六二之患难也揆厥所由以其居初之上乘刚故耳传曰十年数之终也本义曰数穷理极数穷则变理极则通尝读春秋传曰天道十年一周人事十年一变所谓屯极而通之时也反其常道斯免于难而与五爲婚媾矣难于初者其变也反于五者其常也有变必有常此天道之不易者也甄济正应在唐而不以安冦之刚失不字之贞管宁正应在汉而不以曹冦之刚失不字之贞其善处屯者乎厥后唐反常而甄字之汉不反常管卒于魏亦所遇有幸有不幸焉耳
　　六三卽鹿无虞惟入于林中君子几不如舎往吝六三其体本柔其位不中不正又上无正应无一足恃徒以居刚妄动希图非分只取败耳故爲即鹿无虞陷入林中之象传曰入山林者必有虞人以导之无导之者则惟陷入于林莽中朱子曰鹿阳物也指五言昔人云秦失其鹿天下共逐之然则三之逐鹿明以九五自拟而不能得贤人相助爲理其有幸乎徒劳罔功如项羽更始刘盆子之类是也传曰君子见事之几微盖秉几先之哲权衡其间惟有舎而勿即一着庶免于难不然或承之羞耳如范増知防子不足与谋未能见几而作卒以忧危其亦可咎哉【谨按朱子语类谓沙随盛称唐人郭京以爲鹿当作麓云得之王辅嗣与韩康伯易注近见来注亦以作麓爲是窃意此卦中爻上体爲是三乃其初画正当艮山之足所谓麓也易之取象或者以此若以爲逐鹿则象传从禽一句成复语矣学易者檡取之可也】
　　象曰即鹿无虞以从禽也君子舎之往吝穷也
　　从禽谓心贪乎禽也蒙引所谓禽荒所谓以身殉物是也诡遇获禽君子不爲故决然舎去安肯冐昧而往以致羞吝且蹈穷困之灾也按初九宜建侯而不宜舎也六三宜舎而不宜建侯也建侯之不可不愼也如此
　　六四乘马班如求婚媾往吉无不利
　　六四居近君之位无济屯之才故亦有乘马班如之象然已之才不足而求贤以自助亦济屯之善道也传曰初阳刚之贤乃是正应已之婚媾也若求此刚阳之婚媾往与共辅阳刚中正之君济时之屯则吉而无所不利也此说又爲居公卿之位而短于才者开一法门如毕士安之于冦准卢怀愼之于姚崇宋璟以至李吉甫使裴垍疏三十人荐于朝数月之间选用畧尽皆可谓求婚媾而往者也
　　象曰求而往明也
　　求贤而往共济国事不防已之短不没人之长非有过人之识不能也故曰明居得济之地已不能而遂已至暗者也象正言之许其明传反言之戒其闇皆所以爲六四之良剂也
　　九五屯其膏小贞吉大贞凶
　　九五阳刚中正居尊位可以济屯矣乃上下爲二隂所蔽陷于险中虽有六二正应而阴柔才弱不足以济屯有君无臣故爲屯其膏之象本义曰五坎体有膏润而不得施此以象言也传曰施爲有所不行徳泽有所不下此以理言也大贞凶传以鲁昭公高贵郷公之事证之谓威权去已而欲骤正之求凶之道也小贞吉传以盘庚周宣证之谓以道驯致爲之不暴也胡传曰哀公欲去三桓张公室问社于宰我宰我对以使民战栗盖劝之断也仲尼曰成事不说既往不咎盖在圣人则能处变而不失其常在贤者必有小贞吉大贞凶之戒矣至昭公逊齐一传又全引九五爻象明之此说正用程传盖春秋与易互相发明其理不可易也　按鲁昭公欲伐季氏子家子曰季氏得民久君无多辱公不从意如登台请罪弗许子家子曰君其许之政自之出久矣日入慝作弗可知也弗聴于是叔孙氏孟氏遂伐公徒公与臧孙如谋出奔齐卒以客死　髙贵乡公魏主曹髦也见威权日去不胜其忿谓羣臣曰司马昭之心路人所知也吾不能坐受废辱今日当与卿等自出讨之王经曰昔鲁昭公不忍季氏败走失国爲天下笑今权在其门爲日久矣朝廷四方皆爲之致死不顾顺逆之理非一日也且宿衞寡弱陛下何所资用而一旦如此无乃欲除疾而更深之耶髦曰行之决矣遂拔剑升辇率殿中宿衞苍头官僮鼓噪而出太子舎人成济以贾充命抽戈前刺髦殒于车下以上二君所谓不忍一朝之忿求逞其私欲而以羣小谋之其及也宜矣威权去已而欲骤正之者是也大贞凶之谓也按盘庚承商九世之乱诸侯莫朝乃脩先王之法则以成徳自勉读盘庚三篇虽其民怨诽逆命终不之怒惟引咎自责益开众信此商之不亡而复兴也周宣承厉王之乱天下不复宗周乃更失理布徳教举遗士早朝宴罢卒成中兴之名以上二君传所谓明乎消息盈虚之理正身率徳择任忠贤待时以道驯致爲之不暴者是也小贞吉之谓也
　　象曰屯其膏施未光也
　　膏所以施也施所以光也屯则有施之具无施之实所以未光张中溪曰光阳徳也五阳体本明以陷于坎中爲二隂所揜故曰施未光也最切象意
　　上六乘马班如泣血涟如
　　上六以隂柔处屯之终险之极又下无正应退旡所依进无所往故爲乘马班如泣血涟如之象盖言其屯极而莫可谁何也窃意此爻唐之文宗颇爲似之援周赧汉献以自比泣下沾襟正是此象又尝因是而有感于苏武李陵也武在沙漠衞律等多方降之不少屈所谓女子贞不字也越十九年归汉以爲典属国所谓十年乃字也陵降则字于沙漠矣屡思归汉而未能也所谓乘马班如也毎对武泣数行下所谓泣血涟如也二子皆济屯之才一爲六二流芳百代一爲上六贻臭万年何可不愼所字也
　　象曰泣血涟如何可长也
　　圣人无弃人曰何可长也者慨叹之辞教之自寻出路不可徒爲无益之泣也东莱屯极而通之说当矣传曰夫卦者事也爻者事之时也分三而又两之足以包括众理引而伸之触类而长之天下之能事毕矣梁溪所谓无之而不可见易者正谓是也
　　【坎下艮上】
　　蒙亨匪我求童蒙童蒙求我初筮告再三渎渎则不告利贞
　　山上水下则下爲上所蔽内险外止则内爲外所遏蒙之象也混沌未凿情识未开尽自充拓得去故有亨道焉屯言元蒙不言元何也屯者物之始生也始生而穉爲蒙蒙次屯故言亨而不言元也蒙亨就卦之全体言以下则指九二也二怀徳以中正自守故无求于五五才徳未成下与二爲正应故俯躬求之传云贤者在下岂可自进以求于上苟自求之必无能信用之理古之人所以必待人君致敬尽礼而后往者非欲自爲尊大盖其尊徳乐道不如是不足与有爲也伊川于易言如是行亦如是故被朝命爲讲官三辞而后就职既就职不请俸不求封唯力争坐论之礼举朝以爲迂濶以爲倨傲而不知匪我求童蒙先生善用易也传曰筮占决也本乎初心纯一无他故告之再三则非其初矣凟慢不敬彼无以受之而此何以施之故不告也利贞者养蒙之道利在则贞正固蒙者本色也发蒙之道即以蒙发之岂有他哉
　　彖曰蒙山下有险险而止蒙
　　艮在上爲山坎在下爲险此卦象也坎险而艮止此卦徳也蒙则其名晦昧不明则其义也
　　蒙亨以亨行时中也匪我求童蒙童蒙求我志应也初筮告以刚中也再三渎渎则不告渎防也蒙以养正圣功也
　　传云蒙之能亨以亨道行也所谓亨道时中也时谓得君之时中谓处得其中也本义云二以可亨之道发人之蒙而又得其时之中谓如下文所指之事也二说俱确宜参看匪我求童蒙童蒙求我五之志应于二也五求二非二求五何以言应见二显未有以招之然实有以感之也吕东莱曰说者多谓发蒙者不可自屈必待先来求我志与我相应然后可教苟急于教人不待学者有志而强告之必不能入也此固是正理然人或不善防此说亢然不复与学者相接学者亦望风不敢近寡徒少与道卒不明要须详玩志应二字此无以感之彼安得而应之应生于感也古之教人虽不区区先求学者然就不求之中自有感应之理不然学者之志何自而应乎此说最得圣人与人爲善之心九二刚中以刚中者以全体开示之所谓无隐也再三渎蒙之渎也若不问其诚否而告之非惟不能信受益滋烦聒我又渎蒙矣蒙不可渎故不告也贞者正也罔念作狂只是不正克念作圣只是正利贞者利以正作圣也然非蒙则无以养之传曰未发之谓蒙以纯一未发之蒙而养其正乃作圣之功也发而后禁则扞格而难胜养正于蒙学之至善也大抵孩心未丧是学者大基本从此培植起来自防长进有志圣人之学者不可不察也
　　象曰山下出泉君子以果行育徳
　　山下出泉其所渊源者深矣盈科放海之具足于此而不能自达故爲君子观其象而以之刚果其行勇往直前更无廻避如水之动昼夜不舎也涵育其徳薰陶镕铸更无躁急如山之静艮止不迁也源流合而体用兼该矣
　　初六发利用刑人用说桎梏以往吝
　　初以隂暗居下民之而待发者也或开发或啓发皆所以正也发蒙之道云何利用刑人即书扑作教刑之刑记所谓夏楚二物是也传曰自古圣王爲治设刑罚以齐其众明教化以善其俗刑罚立而后教化行虽圣人尚徳而不尚刑未尝偏废也故爲政之始立法居先治之威之以刑者所以说去其昏之桎梏桎梏谓拘束也不去其昏之桎梏则善教无由而入既以刑禁率之虽使心未能喻亦当畏威以从不敢肆其昏之欲然后渐能知善道而革其非心则可以移风易俗矣此理极好盖心爲斧斤所伐则身爲桎梏所缚昏之极自囚自束如桎之在足梏之在手惟刑罚得中然后斯民有所措手足矣本义不然但云发之之道当痛惩而暂舎之以观其后盖明刑勅法又就中放寛一歩刑威中具有徳威也此理亦好当与传并行不可偏废以往吝言一意用刑则革面不革心非发之道爲可羞吝也【谨按此爻之义传与义虽俱有理而各不同若王氏介甫与王氏宗传则谓此节只是一反一正口气如师出以律失律凶之比折中若有取焉窃谓以上诸说理虽长而俱欠顺适若以用说爲句桎梏连下文读则顺矣盖初之所谓氓之蚩蚩者也故用发以开之之而有不从者则利用刑人所谓扑作教刑是也盖刑以弼教凡以使人其旧染之愚也用说者谓其人能改即止不治亦敬敷在寛之意也不然而束缚之拘廹之如加桎梏以往则民无所措手足或革靣不革心或苟免而无耻吝道也故象传曰利用刑人以正法也盖谓发之所以利用刑人者以正其法使人知畏而已不必过于严急也鄙俚之见存之以质高明】
　　象曰利用刑人以正法也
　　传曰治之始立其防限明其罪罚正其法也使之由之渐至于化也数语发意尽矣又恐人误认正法二字曰或疑发之初遽用刑人无乃不教而诛乎不知立法制刑乃所以教也盖后之论刑者不复知教化在其中矣得此一转其理益明又爲末世用法者下一针砭也
　　九二包吉纳妇吉子克家
　　九二刚中上下五爻不分隂与阳皆在含盖之中有包蒙象发养犹与爲二包则直合羣爲一体而发之养之易易矣故吉也四爻皆隂有妇象二以阳受隂有纳妇象妇人阴柔昏暗之极也纳妇者采及刍荛工瞽之意纳与包当有别包者量足以容物也在宥之徳大纳者谦足以受益也好善之徳优徳懋懋功臣克国犹子克家也五居尊有父象二承五有子象下任上事而刚中之徳时措咸宜有子克家象钟鼎之勲直视爲箕裘之业者言是家常本分事不敢自有其功也传曰尧舜之圣天下所莫及也尚曰清问下民以君道释纳妇之义也二臣位宜以臣道之发者言之孔明集众思广忠益亦庶乎包纳妇之吉矣鞠躬尽瘁成鼎足之业则子克家也昭烈顺巽其六五之童乎
　　象曰子克家刚柔接也
　　以二五之分言之上刚也下柔也以二五之徳言之下刚也上柔也又五求二故柔二匪求五故刚刚柔接言情也情发乎志志相应故情相接自古未有上下之情否隔不通而能成治之功者也
　　六三勿用取女见金夫不有躬无攸利
　　六三以阴居阳不中不正去上九正应尚逺而下比九二见其得时爲羣阴所归遂舎正应从之勿用取女拒之而不纳也金夫传作多金之夫是也见金夫不有躬只是见富贵人动了心遂不自爱惜亏体而失身也以身徇金夫唯利是从而不知其无所利也视屯二女子守不字之贞当愧死矣五爻皆言此独不言者以其心尽防也按蔡子英元进士也太祖授之官固辞曰臣事君犹女适人一与之醮终身不改可谓见躬而不见金夫者也危素授官未几即以余阙愧之其勿用取女之明鉴乎冯道以五朝爲金夫范质以宋爲金夫皆不有其躬者也尝试譬之有二女于此其一善以礼自防日切感帨吠尨之惧其一鑚穴隙相窥取女者宜何从焉吾知必取其守身者而舎其失身者勿用取女人有同心而当局则迷谓之何哉
　　象曰勿用取女行不顺也
　　不顺当如传作邪僻之行说若依本义作慎则五曰顺以防上曰上下顺皆言顺曷独于此遂通用古字也
　　六四困吝
　　以隂居阴上下又皆隂又无正应而困者也困者正如桎梏在身而不能说故可羞张中溪曰隆师亲友则困知与学知生知一也抑思上逺上九下逺九二虽欲隆而亲之得乎夫亦寻师访友焉可矣
　　象曰困之吝独逺实也
　　阴虚阳实逺实者逺于阳刚之贤而无所资也四之上爲五五阴也而近上九四之下爲三三隂也而近九二四与五三隂所同也逺于阳所独也
　　六五童吉
　　五以柔中居尊下求刚明之贤付以天下之而已不与吉可知也传与本义俱以童爲纯一未发而资于人盖元面目未或雕防所谓赤子之心不失而可以爲大人者也太甲成王及汉昭帝殆其选乎
　　象曰童之吉顺以防也
　　顺谓从善弗咈巽谓卑以自牧也传曰舎已从人顺从也降志下求卑巽也能如是优于天下矣何等确妥
　　上九击不利爲寇利御寇
　　上九居髙过刚不中故不能包而其象爲击防也击者击之意恐渉亢暴故戒之云不利爲冦利御寇也传曰治人之乃御冦也若舜之征有苗周公之诛三监是也肆爲贪暴乃爲寇也若秦皇汉武穷兵诛伐是也明其道则朝廷之待叛臣中国之待四译君子之待小人皆可以推矣朱子云作用兵说恐只当得一事用窃意未然按纲目书法曰某入冦曰遣某将兵击之读爻辞自当作用兵说但用时不妨随事变通耳本义别立说以爲击之道攻治太深取必太过则反爲之害惟捍其外诱以全其眞纯则虽过于严密乃爲得宜试从其意推之外诱者声色货利之私也捍之使不入也眞纯者粹然至善之性也全之使不亏也是以外诱爲寇以捍爲御以全爲眞纯爲正也又曰凡事皆然不止爲诲人也此理极好与传亦不相悖　按书有苗弗率帝命禹徂征苗民逆命帝乃诞敷文徳舞干羽于两阶七旬有苗格此舜之御冦也　按书三叔监纣子武庚故曰三监管叔蔡叔霍叔也当时或致辟或囚或降不一其罚传统曰诛者如舜流放殛杀不一其刑孟子统曰诛不仁是也大义灭亲周公之御冦也　按秦始皇听卢生之防命恬将兵三十万北伐生事边陲所谓爲寇也　按汉武帝穷兵黩武海内虚耗所谓爲寇也
　　象曰利用御寇上下顺也
　　上不苛其下上顺下也下不逆其上下顺上也上下交顺击者亦庶乎可以包矣　干父也坤母也震长子也故爲一卦之主而建侯坎次子也故爲一卦之主而克家艮少子也故称童以家事付之次子而安享其成焉至于干之言君坤之言臣屯之言婚媾妇女则又旡不详且尽也生人之道于是乎尽矣
　　【干下坎上】
　　需有孚光亨贞吉利渉大川
　　下干三阳其自足以进上遇坎险故停待不前需之象也五居尊位爲需之主以阳刚中正之徳信其民故有孚孚者至诚之积于中者也中不孚则形之外者更暗昧暗昧将到处成碍矣惟有孚然后由光明以至于亨通也孚而光子思所谓诚则明也光而亨濂溪所谓明则通也至此则得正而吉可知得正则渉大川若履平地无不利矣时方险人恒迁就以求济不知正者济险之具也只是一个正恁地陷他不得盖需以孚爲主孚字贯到底有则俱有也传曰凡贞吉有既正且吉者有得正则吉者当辨也需其得正则吉者乎
　　彖曰需须也险在前也刚健而不陷其义不困穷矣需不进非不进也有所需而不轻进也须即诗卭须我友之须坎在前故险险在前故须也柔而不刚顺而不健则陷于险矣干三阳坎一阳皆刚健而卓有树立故不陷也陷则困穷不陷何困穷之有夫子赞之必云其义者刚健之徳原从集义也
　　需有孚光亨贞吉位乎天位以正中也利涉大川往有功也
　　需有孚光亨贞吉者以其位又以其徳也九五天位代天出治而以正中行之故坐収有孚之效也大川坎也利渉干也往有功干往而有出坎之功也或出险而能不随波或入险而能不濡足所谓一任中流自在行也
　　象曰云上于天需君子以饮食宴乐
　　云气蒸而上升于天雨泽将降之时也所待者隂阳和洽耳故其象爲需君子才徳既成待时而出正与云行而两未施一般故饮食宴乐以需之见其寛裕自得不驰心于功名也传曰怀抱道徳安以待时饮食以养其气体宴乐以洽其心志所谓居易以俟命也此理甚确本义云无所复爲恐沦闲旷一流矣髙子曰夫饮食者道腴也宴乐者道眞也足于已而施及于天下故曰需于酒食天下将醉饱之矣从大象说到五爻极亲切有味
　　初九需于郊利用恒无咎
　　一阳在下去险尚逺故爲需于郊之象郊者旷逺之地也传曰处于旷逺利在安守其常则无咎也不能安常则躁动犯难岂能需于逺而无过也此是戒辞本义曰九阳刚又有能恒于其所之象则自能恒无庸戒矣或谓此爻如太公居东海之濵以待天下之清者亦近似
　　象曰需于郊不犯难行也利用恒无咎未失常也郊者平坦易行之地需于郊故不犯所难行也利用恒无咎者未失其安守之常道也传曰虽不进而志动者不能安其常也君子之需时也安静自守志虽有须而恬然若将终身焉乃能用常也此又守身者所当知
　　九二需于沙小有言终吉
　　传曰坎爲水水近则有沙二去险渐近故爲需于沙视需于郊者异矣小有言传义俱以爲言语之伤灾害之小者余意未然小字贴言字说谓二以刚阳之才居柔守中虽有小疵而不能以大恶相告也然究不能累其中正之体故终或谓此爻如郭有道不爲危言激论以取祸是也余谓陈太丘送张让之防亦似之
　　象曰需于沙衍在中也虽小有言以吉终也
　　衍者寛平自如不以人言动心也虽小有言终当自愧而消释矣传曰虽小有言语及之终得其吉善处者也
　　九三需于泥致冦至
　　三逼近坎水故爲泥需于泥视需于沙者又异矣故不特受言语之伤而致冦难之至也盖三刚而不中又处二阳之上有进而逼险之象故如此或谓此爻爲陈蕃窦武及范滂等之互相标榜皆以不敬愼而败也亦近似
　　象曰需于泥灾在外也自我致冦敬愼不败也
　　传曰灾者患难之总称对而言则分也以其险故曰灾以其在卦之外故曰灾在外灾在外而致之者原在内爻不曰冦至而曰致冦至责有攸归矣故象断之曰自我也春秋书齐国书帅师伐我胡传曰欲省致师之由而躬自厚也三言自我岂非欲省致冦之由而躬自治哉敬慎者择地而蹈不敢失足于外也以此御冦得致胜之策矣又何败干之三言需亦三干故三言敬愼诗所谓战战兢兢如临深渊如履薄冰者乎不败谓不败于泥涂也
　　六四需于血出自穴
　　坎爲血卦故四称血本义云血者杀伤之地穴者险陷之所四交坎体入乎险矣故爲需于血之象然柔得其正需不进故又爲出自穴之象此说极确传曰四以阴柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也注曰凡称血者隂阳相伤者也隂阳相近而不相得阳欲进而隂塞之则相害也穴者隂之路也处坎之始居穴者也九三刚进四不能拒见侵则避顺以听命者也故曰需于血出自穴也传注正同亦皆有理
　　象曰需于血顺以听也
　　或曰顺五命以听三阳之进也盖四以柔居柔惟不刚暴与物无竞是以顺而听之不敢生事召祸也凡险难之来若以平心和气处之亦可保无虞矣余尝有说云血者杀伤之地四近君此君父之险所当安意以需之也若规避逃匿爲穴中之藏则非臣子矣出自穴者挺身以赴临难无苟免也四隂虽柔然上懐人君醉酒饱徳之思下有三阳爲友夙以名节相砥砺是以尔尔夫子赞之曰顺以听也即顺受其正之意盖上不负中正之君而下不愧阳明之友也如此则此爻当是方孝孺景清铁一流人其说特异然亦有理姑存之
　　九五需于酒食贞
　　五以一阳位天位而不陷于二隂又下三阳渐次上进爲同徳之援治成而人人乐其乐矣故爲需于酒食之象酒食宴乐之具徐氏曰优防宴乐与天下相安于太平醉饱之福也向来如此说固好近又仔细看来宜重讲贞吉二字若二字只于上句言之便无闗系胡氏曰开辟以来生民有欲莫大于饮食男女屯卦爻既于婚娶之正三致意焉此复以饮食之正言之五有刚中之徳时乎当需且宜需于酒食以待之况在下者乎五需于酒食惟正乃况在下而可宴酣无度乎极得圣人立言之旨依前说则宋太宗赐天下大酺三日庶几此爻之义依后说则禹恶旨酒宋仁宗夜半思食烧羊肉既传命而亟止之曰恐后遂以爲例也可谓需于酒食贞吉矣
　　象曰酒食贞吉以中正也
　　象不曰需于酒食而直曰酒食贞益见圣人意在得酒食之正矣传曰以五得中正而尽其道酒食之需必有道焉而可不正乎
　　上六入于穴有不速之客三人来敬之终吉
　　上六居险之终无所复需矣故不曰需于穴而曰入于穴穴者隂闇不明之象也其何以出之上与九三爲正应三合下二阳需极必进可不召致而来若曰能敬之尚可资其力以出穴也故终传曰隂止于六乃安其处故爲入于穴得所安也上六既需得其安处羣刚之来苟不起忌疾忿竞之心至诚尽敬以待之虽甚刚暴岂有侵陵之理故终吉也胡氏炳文曰入于穴险极而陷之象速者主召客之辞三人干三阳之象下三阳非皆与上应也有不速之象上柔顺有敬之之象上独不言需险之极无复有需也外卦险体二隂皆有穴象四出自穴而上则入于穴何哉六四柔正能需犹可出于险故曰出者许其将然也上六柔而当险之终无复能需惟入于险而已故入者言其已然也然虽已入于险非意之来敬之终吉君子未尝旡处险之道也
　　象曰不速之客来敬之终虽不当位未大失也传曰不当位谓以隂而在上也注曰处无位之地不当位者也未大失者大扺天下事虽当极险时若能小心谨慎尊礼好人亦自救济得一半故即有失而未至于大也
　　【谨按小象言不当位者极多然皆以阴居阳或以阳居阴上六以隂居阴而亦云不当位者盖上当需极而进之时乃阴柔不能自进而反入于穴故云云也然虽不当位而犹能谨慎故未至大失观于此爻可以知处横逆之有道矣】
　　【坎下干上】
　　讼有孚窒惕中终凶利见大人不利渉大川
　　古人制字从言从公便是垂戒无情之意故徐氏曰不公则爲诬爲诈非讼也卦中六爻虽讼而终必以不讼爲吉讼则凶矣此圣人所以无讼爲上理也坎一阳中实有孚象上下二隂夹之有窒象又爲加忧有惕象信在中而窒塞不通故讼讼而忧惧不安则得中而吉也此卦变之象也终极其事悍然无所忌惮非惕也盖窒而防其孚故凶此上九过刚之象也利见大人以其孚而免于窒惕此九五刚徤中正居尊之象也不利渉大川者不向安穏路上走变幻叵测行险以求胜也此干乘坎之象也本义云以刚乘险以实履陷故不利精甚
　　彖曰讼上刚下险险而健讼
　　干在上则爲刚不能容乎其下坎在下爲险不肯安乎其上传曰若健而不险不生讼也险而不健不能讼也险而又健是以讼也说得甚是分晓
　　讼有孚窒惕中刚来而得中也终凶讼不可成也利见大人尚中正也不利涉大川入于渊也
　　刚来得中稽之卦变之说程朱互异窃思卦变之说于易理既无所发明质之圣人画卦之初恐亦未必及此不如勿泥其说爲是盖彖传之意谓文王所谓讼有孚窒惕中者以其刚来而得中其彖云云也终则成其讼矣讼成则有害身累名亡国残家之凶可乎哉传曰成谓穷尽其事也此戒辞也大人中正故可尚而利见之此勉辞也虞芮质成其尚文王之中正乎防牙雀其尚召伯之中正乎入于渊者其何能淑载胥及溺之意盖冐险兴讼与陷身深渊者无异此危辞也所以开其窒意而动其惕心也
　　象曰天与水违行讼君子以作事谋始
　　天一生水本不相违也縁天道上行亢而不能下水下行溺而不能上二体背戾讼所由兴也君子观于讼之象而欲絶其端故凡所作事必谋其始天下事初间愼重后来省多少气力初间分明后来省多少葛藤此始之所以不可不谋也曰谋始之义广矣若愼交结明契劵之是也夫亦尽其大较矣
　　初六不永所事小有言终吉
　　初以隂柔居下位才弱则不能讼位下则不敢讼故不永所事者才开手便求罢休也胡氏炳文曰不曰不永讼而曰不永所事事之初犹冀其不成讼也小有言虽形于口而不尽其辞也此与需之小有言不同需之有言近坎也人不能不小有言也讼之有言坎也我不得已而小有言也分别最是引以爲无异同过矣终吉者以其不终讼也若终讼则终凶矣初与上之分也
　　象曰不永所事讼不可长也虽小有言其辨明也讼永则长矣讼长则成矣故不可也不可长即不可成但不可成者诲其终也不可长者戒其始也虽小有言一辨而明岂眞有不可解之仇怨哉盖上有刚阳之正应故事甫起而旋解终得耳
　　九二不克讼归而逋其邑人三百户无
　　二与五两刚相敌讼所不免然居柔得中故未几逃避不敢遂非其情固有可恕者矣不克讼即春秋所谓弗克纳善之之辞也二与四不克讼同但刚柔异地故去就异宜耳不克讼归而逋者明于尊卑之义归而逋逃以自全也蔡氏曰隐两柔之中有逋象是矣三百户邑之小者其邑人三百戸无以寡约自处视臧武仲以防求爲后于鲁者异矣传曰若处强大是犹竞也能无乎过也处不当也传义有所谓卦辞善爻辞不善者亦自有说盖二自外来以刚处险爲讼之主是主讼者也听讼首罪主谋故本义曰本欲讼胡氏曰诛其心而言之九二刚中未有不善者独讼则不善以其所处之时异耳又学易者不可不知
　　象曰不克讼归逋窜也自下讼上患至掇也
</div>
    <div class="pagination">
<a href="易酌_page4.html">上一页</a><a href="易酌.html">1</a><a href="易酌_page2.html">2</a><a href="易酌_page3.html">3</a><a href="易酌_page4.html">4</a><span class="current-page">5</span><a href="易酌_page6.html">6</a><a href="易酌_page7.html">7</a><a href="易酌_page8.html">8</a><a href="易酌_page9.html">9</a><a href="易酌_page10.html">10</a><span>...</span><a href="易酌_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
