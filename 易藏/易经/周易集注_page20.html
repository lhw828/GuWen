<!DOCTYPE html>
<html>
<head>
    <meta charset="UTF-8">
    <title>周易集注 - 第 20 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集注 - 第 20 页/共 39 页</h1>
    <div class="content">　　与者相从也兴者兴起也二隂柔从三阳兴起者也
　　九三贲如濡如永贞吉
　　如助语辞濡沾濡也离文自饰贲如之象也中爻坎水自润濡水之象也永贞者长永其贞也九三本贞教之以永其贞也吉者隂终不能陵也○九三以一阳居二隂之间当贲之时隂来比已为之左右先后葢得其贲而润泽者也故有贲如濡如之象然不可溺于所安也占者能守永贞之戒斯吉矣
　　象曰永贞之吉终莫之陵也
　　陵者侮也能永其贞则不陷溺于隂柔之中有所严惮终莫之陵侮矣
　　六四贲如皤如白马翰如匪宼婚媾【皤白波反】
　　皤白也四变中爻为巽白之象也贲如皤如者言未成其贲而成其皤也非贲如而又皤如也中爻震为馵足为的颡馵白足颡白颠白马之象也旧注不知象故言人白则马亦白无是理矣翰如者马如翰之飞也中爻坎坎为亟心之马翰如之象也宼指三婚媾指初○六四与初为正应葢相为贲者也乃为九三所隔而不得遂故未成其贲而成其皤然四徃求于初之心如飞翰之疾不以三之隔而遂已也使非三之宼则与初成婚媾而相为贲矣是以始虽相隔而终则相亲也即象而占可知矣与屯六二同
　　象曰六四当位疑也匪宼婚媾终无尤也
　　以隂居隂故当位疑者疑惧其三之亲比也六四守正三不能求故终无过尤
　　六五贲于丘园束帛戋戋吝终吉【戋音残】
　　艮为山丘之象也故颐卦指上九为丘涣卦中爻艮故六四涣其丘艮为果蓏又居中爻震木之上果蓏林木园之象也此丘园指上九上九贲白贫贱肆志乃山林髙蹈之贤蛊乃同体之卦上九不事王侯随卦上六错艮亦曰西山则上九乃山林之贤无疑矣两疋为束隂爻两坼束之象也坤为帛此坤土帛之象也戋与残同伤也艮错兑为毁折戋之象也束帛伤戋即今人之礼缎也本卦上体下体皆外阳中虚有礼缎之象上戋下戋故曰戋戋隂吝啬故曰吝○六五文明以止之主当贲之时下无应与乃上比上九髙蹈之贤故有光贲丘园束帛以聘之象然贲道将终文反于质故又有戋戋之象以此为礼有似于吝然礼薄意勤礼贤下士乃人君可喜之事占者得此吉可知矣
　　象曰六五之吉有喜也
　　艮错兑为悦故曰有喜得上九髙贤而文之岂不喜
　　上九白贲无咎
　　贲文也白质也故曰白受采上九居贲之极物极则反有色复于无色所以有白贲之象文胜而反于质无咎之道也故其象占如此
　　象曰白贲无咎上得志也
　　文胜而反于质退居山林之地六五之君以束帛聘之岂不得志此以人事言者也若以卦综论之此文原是噬嗑初爻刚上文柔以下居上所以得志
　　【坤下艮上】
　　剥者落也九月之卦也五隂在下一阳在上隂盛阳孤势将剥落而尽剥之义也至髙之山附着于地有倾頽之势剥之象也序卦贲者饰也致饰然后亨则尽矣故受之以剥所以次贲
　　剥不利有攸徃
　　不利有攸徃言不可有所徃当俭徳避难所以为君子谋也
　　彖曰剥剥也柔变刚也不利有攸徃小人长也顺而止之观象也君子尚消息盈虚天行也
　　以卦体卦徳释卦名卦辞剥者阳剥也所以剥之者隂也五之隂上进而欲变乎上之一阳也以卦体言之小人长也隂邪之声势方张也以卦象言之内顺外止有顺时而止之象人当观此象也观小人之时时不可徃观一卦之象象自不徃所以不利有攸徃消息者盈虚之方始盈虚者消息之已成消息盈虚四字皆以阳言复者阳之息姤者阳之消干者阳之盈坤者阳之虚此正阳消而将虚之时也天行者天道自然之运也天运之使然君子亦惟以是为尚与天时行而已既不可徃又岂可徃哉君子二句又推原不利有攸徃之故
　　象曰山附于地剥上以厚下安宅
　　上谓居民之上一阳在上之象也厚下者厚民之生省刑罚薄税敛之也宅者上所居之位非定舎也因艮体一阳覆帱于上有宅舎之象故以宅言之所以上九亦以庐言者以有庐之象也厚下安宅者言厚下而不剥下者正所以自安其宅也民惟邦本本固宁之意卦以下剥上取义乃小人剥君子成剥之义象以上厚下取义乃人君厚生民则治剥之道也
　　初六剥牀以足蔑贞凶
　　剥牀以足者剥落其牀之足也变震足之象也剥自下起故以足言之一阳在上五隂列下有宅象庐象牀象蔑者灭也蔑贞者灭其正道也指上九也方剥足而即言蔑贞如履霜而知坚氷至也○初六隂剥在下有剥牀以足之象剥牀以足犹未见其凶然其剥足之势不至蔑贞而不已故戒占者如此此圣人为君子危而欲其自防于始也
　　象曰剥牀以足以灭下也
　　以灭下则渐而上矣见其端甚微知其必有蔑贞之祸
　　六二剥牀以辨蔑贞凶
　　辨者牀之干也不曰干而曰辨者谓牀之下足之上分辨处也蔑贞同初
　　象曰剥牀以辨未有与也
　　与者阳也凡爻中阳以应隂隂以应阳方谓之应与相比亦然二本隂爻有阳爻之应或有阳爻之比则有与矣今比乎二者初也初隂也应乎二者五也五亦隂也前后左右皆无应与之阳则上九乃阳矣岂不蔑贞故初知其蔑贞而二亦知其必有此凶也
　　六三剥之无咎
　　三虽与上九为正应不可言剥然在剥卦之中犹不能离乎剥之名之语助辞众隂方剥阳而三独与之为应是小人中之君子也去其党而从正虽得罪于私党而见取于公论其义无咎矣占者如此故无咎剥以近阳者为善应阳者次之近阳者六五是也故无不利应阳者此爻是也故无咎
　　象曰剥之无咎失上下也
　　上下谓四隂三居四隂之中不与之同党而独与一阳为应与是所失者上下之隂而所得者上九之阳也惟其失四小人所以得一君子
　　六四剥牀以肤凶
　　初足二辨三牀之上四乃上体居牀之上乃牀上人之肤也剥牀而及其肌肤祸切身矣故不言蔑贞而直曰凶
　　象曰剥牀以肤切近灾也
　　言祸已及身而不可免也
　　六五贯鱼以宫人宠无不利
　　此正彖辞所谓顺而止之也鱼贯者鱼之贯串而相次以序五隂列两旁之象也本卦大象巽此爻变巽巽有鱼象详见中孚巽为绳贯之象也以者后妃以之也五君位为众隂之长故可以以之鱼隂物宫人众妾乃隂之美而受制于阳者艮错兑为少女宫人之象也以宫人宠者统领宫人以次上行进御而其宠也一阳在上五率其众隂本卦原有此象且内顺外止本卦原有此徳隂顺则能从乎阳艮止则必不剥阳矣无不利者隂聴命于阳乃小人聴命于君子也故无不利非程别设义之説○六四以剥其肤而凶至六五隂长阳消之极矣然本卦顺而且止故隂不剥阳有贯鱼以宫人宠反聴命于阳之象此小人之福而君子之幸也故占者无不利
　　象曰以宫人宠终无尤也
　　五以隂剥阳今率其以聴命于阳有何过尤
　　上九硕果不食君子得舆小人剥庐
　　硕果者硕大之果阳大隂小硕之象也艮为果果之象也不食者在枝间未食也诸阳皆消一阳在上硕果在枝上之象也此爻未变艮错兑为口犹有可食之象此爻一变则为坤而无口矣不食之象也果硕大不食必剥落朽烂矣故孔子曰剥者烂也果剥落朽烂于外其中之核又复生仁犹阳无可尽之理穷上反下又复生于下也舆者物赖之以载犹地之能载物也变坤坤为大舆舆之象也一阳复生于地之下则万物皆赖之以生此得舆之象也庐者人赖之以覆犹天之能覆物也五隂为庐一阳葢上为庐之椽瓦今一阳既剥于上则国破家亡人无所覆庇以安其身此剥庐之象也上一画变此穷上也故曰剥剥则隂矣故曰小人下一画新生此反下也故曰得得则阳矣故曰君子葢阳剥于上则必生于下生之既终则必剥于上未剥之先阳一画在上故其象似庐既剥之后阳生于下则上一画又在下矣故其象似舆○诸阳消剥已尽独上九一爻故有硕果不食之象今上九一爻既变则纯隂矣然阳无可尽之理既剥于上必生于下故生于下者有君子得舆而为民所载之象剥于上者有小人剥庐终无所用之象占者得此君子小人当自审矣
　　象曰君子得舆民所载也小人剥庐终不可用也民所载者民赖之以承载也庐所赖以安身者也今既剥矣终何用哉必不能安其身矣国破家亡小人无独存之理载字从舆字上来不可用从剥字上来
　　【震下坤上】
　　复者来复也自五月一隂生后阳一向在外至十月变坤今冬至复来反还于内所以名复也序卦物不可以终尽剥穷上反下故受之以复所以次剥
　　复亨出入无疾朋来无咎反复其道七日来复利有攸徃
　　先言出而后言入者程子言语顺是也出者刚长也入者刚反也疾者遽迫也言出而刚长之时自一阳至五阳以渐而长是出之时未尝遽迫也入而刚反之时五月一隂生九月之剥犹有一阳至十月阳变十一月阳反以渐而反是入之时未尝遽迫也朋者隂牵连于前朋之象也故豫卦损卦益卦泰卦咸卦皆因中爻三阳三隂牵连皆得称朋也自外而之内曰来言隂自六爻之二爻虽成朋党而来然当阳复之时阳气上行以渐而长亦无咎病也复之得亨者以此道犹言路言刚反而复之道路也七日来复者自姤而遯否观剥坤复凡七也即七日得之意葢阳极于六隂极于六极则反矣故七日来复也无疾咎者复之亨也七日来复复之期也利有攸往复之占也大抵姤复之理五月一隂生为姤一隂生于内则阳气浮而在外矣至于十月坤隂气虽盛而阳气未尝息也但在外耳譬之妻虽为主而夫未尝亡故十一月一阳生曰刚反反者言反而归之于内也十一月一阳生而复一阳生于内则隂气浮而在外矣至于四月干阳气虽盛而隂气未尝息也但在外耳譬之夫虽为主而妻未尝亡故五月一隂复生天地虽分隂阳止是一气不过一内一外而已一内一外即一升一沈一盛一衰一代一谢也消息盈虚循环无端所以言剥言复
　　彖曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　以卦徳卦体释卦辞而赞之刚反对刚长反者言剥之刚穷上反下而为复也长者言复之刚自下进上厯临泰而至于干也以其既去而来反也故亨以其既反而长也故利有攸徃刚反言方复之初刚长言已复之后行亦动也言下体虽震动然上体乃坤顺以顺而动所以出入徃来无疾无咎天行者隂阳消息天运之自然也故反复其道七日来复阳刚用事君子道长所以利有攸徃见天地之心者天地无心生之不息者乃其心也剥落之时天地之心几于灭息矣今一阳来复可见天地生物之心无一息之间断也一阳之复在人心则恻羞恶辞让是非性善之端也故六爻以复善为义此孔子赞辞言天地间无物可见天地之心惟此一阳初复万物未生见天地之心若是三阳发生万物之后则天地之心尽散在万物不能见矣天地之心动后方见圣人之心应事接物方见
　　象曰雷在地中复先王以至日闭闗商旅不行后不省方
　　先王者古之先王后者今之时王一阳初复万物将发生之时当上下安静以养防阳商旅不行者下之安静也后不省方者上之安静也人身亦然月令斋戒掩身是也以卦体论隂爻贯鱼商旅之象阳爻横亘于下闭闗之象阳君不居五而居初潜居深宫不省方之象以卦象论震为大涂中开大路旅之象坤为众商旅之象震综艮艮止不行之象阖户为坤闭闗之象坤为方之
　　初九不逺复无祗悔元吉
　　不逺者失之不逺也祗者适所以之辞适者徃也至也人有过失必至征色发声而后悔悟此则困心衡虑者也惟自此心而失之又自此心而知之自此心而知之又自此心而改之此则不逺即复不至于悔者也○初九一阳初生于下复之主也居于事初其失不逺故有不逺能复于善无至于悔之象大善而吉之道也故其占如此
　　象曰不逺之复以修身也
　　为学之道无他惟知不善则速改以从善而已复则人欲去而天理逺修身之要何以加此
　　六二休复吉
　　休者休而有容也人之有善若已有之者也以其才位皆柔又变悦体所以能下其初之贤而复○六二柔顺中正近于初九见九之复而能下之故有休复之象吉之道也故其占如此
　　象曰休复之吉以下仁也
　　复初爻本硕果不食穷上反下其核又生仁所以取此仁字复礼为仁初阳复即复于仁也故曰以下仁
　　六三频复厉无咎
　　频者数也三居两卦之间一复既尽一复又来有频之象与频巽同频复者频失而频复也厉者人心之危也无咎者能改过也不逺之复者顔子也频复则日月一至诸子也○六三以隂居阳不中不正又处动极复之不固故有频失频复之象然当复之时既失而能知其复较之迷复者逺矣故当频失之时虽不免危厉而至于复则无咎也故其占如此
　　象曰频复之厉义无咎也
　　频复而又频失虽不免于厉然能改过是能补过矣揆之于义故无咎
　　六四中行独复
　　中行者在中行也五隂而四居其中中之象也凡卦三四皆可言中益卦三四皆言中行是也此爻变震应爻亦震震为足行之象也独复者不从其而从阳也故孔子以从道象之○六四中而得正在羣隂之中而独能下应于阳刚故有中行独复之象曰独复则与休者等矣葢二比而四应也
　　象曰中行独复以从道也
　　初之象曰以修身也二曰仁四曰道修身以道修道以仁仁与道皆修身之事二比而近故曰仁四应而逺故曰道小象之精极矣
　　六五敦复无悔
　　敦者厚也有一毫人欲之杂非复有一毫人欲之间非复敦复者信道之笃执徳之坚不以久暂而或变者也不逺复者善心之萌敦复者善行之固无悔者反身而诚也敦临敦复皆因坤土○六五以中徳居尊位当复之时故有敦厚其复之象如是则心与理一无可悔之事矣故占者无悔
　　象曰敦复无悔中以自考也
　　考者成也言有中徳自我而成其敦复也不由于人之意初乃复之主二以下仁而成休复四以从道而成独复皆有资于初以成其复惟五以中徳而自成不资于初故曰自无祗悔者入徳之事无悔者成徳之事故曰考
　　上六迷复凶有灾用行师终有大败以其国君凶至于十年不克征
　　坤为迷迷之象也迷复者迷其复而不知复也坤本先迷今居其极则迷之甚矣以者与也并及之意因师败而并及其君有倾危之忧也坤为众师之象也变艮大象离离为戈兵众人以戈兵而震动行师之象也国者坤之象也详见谦卦十者土数成于十也不克征者不能雪其耻也灾者凶也用师以下则灾之甚又凶之大者也复卦何以言行师以其敌阳也剥复相综阳初复隂极盛正龙战于野之时曰终有大败者阳上进知其终之时必至于夬之无号也○上六隂柔居复之终故有迷复之象占者得此凶可知矣是以天灾人杂然并至天下之事无一可为者若行师则丧师辱君至于十年之久犹不能雪其耻其凶如此
　　象曰迷复之凶反君道也
　　反君道者反其五之君道也六五有中徳敦复无悔六居坤土之极又无中顺之徳所以反君道而凶








　　周易集注卷五
　　钦定四库全书
　　周易集注卷六
　　明　来知徳　撰
　　【震下干上】
　　无妄者至诚无虚妄也史记作无所期望盖惟本无妄所以凡事尽其在我而于吉凶祸福皆委之自然未尝有所期望所以无妄也以天道言实理之自然也以圣人言实心之自然也故有正不正之分盖震者动也动以天为无妄动以人则妄矣序卦复则不妄故受之以无妄所以次复
　　无妄元亨利贞其匪正有不利有攸徃
　　惟其无妄所以不期望若处心未免于妄而匪正则无道以致福而妄欲徼福非所谓无妄之福有过以召灾而妄欲见灾非所谓无妄之灾此皆未免容心于祸福之间非所谓无妄也岂不有若真实无妄之人则纯乎正理祸福一付之天而无茍得幸免之心也
　　彖曰无妄刚自外来而为主于内动而健刚中而应大亨以正天之命也其匪正有不利有攸徃无妄之徃何之矣天命不祐行矣哉
　　本卦综大畜二卦同体文王综为一卦故杂卦曰大畜时也无妄灾也刚自外来者大畜上卦之艮来居无妄之下卦而为震也刚自外来作主于内又性震动又自外来则动以人不动以天非至诚无虚妄矣所以有人之而不利有攸徃也内动而外健故大亨刚中而应故正天命者至诚乃天命之实理反身而诚者也若自外来岂得为天命○以卦综卦徳卦体释卦辞言文王卦辞元亨利贞之外而又言其匪正有不利有攸徃者以刚自外来而为主于内也若本卦动而健以刚中而应柔中则大亨以正矣大亨以正实天之命也天命实理无一毫人欲之私此文王卦辞所以言元亨也若以外来者为主则有人欲之私非反身而诚天命之实理即匪正矣欲徃也将何之哉是以天命不祐有而不利也此所以文王卦辞言元亨而又利贞也若旧注以刚自外来为自讼来则非自外来乃自内来矣
　　象曰天下雷行物与无妄先王以茂对时育万物茂者盛也物物皆对时而育之所育者极其盛大非止一物也即如雷地豫之殷也对时者因雷发生万物对其所育之时也如孟春牺牲毋用牝之是也天下雷行震动发生一物各具一太极是物物而与之无妄者天道之自然也茂对时育物撙节爱养辅相裁成使物物各遂其无妄之性者圣人之当然也
　　初九无妄徃吉
</div>
    <div class="pagination">
<a href="周易集注_page19.html">上一页</a><span>...</span><a href="周易集注_page15.html">15</a><a href="周易集注_page16.html">16</a><a href="周易集注_page17.html">17</a><a href="周易集注_page18.html">18</a><a href="周易集注_page19.html">19</a><span class="current-page">20</span><a href="周易集注_page21.html">21</a><a href="周易集注_page22.html">22</a><a href="周易集注_page23.html">23</a><a href="周易集注_page24.html">24</a><a href="周易集注_page25.html">25</a><span>...</span><a href="周易集注_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
