<!DOCTYPE html>
<html>
<head>
    <meta charset="UTF-8">
    <title>周易观彖 - 第 6 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易观彖 - 第 6 页/共 26 页</h1>
    <div class="content">　　象曰乗其墉义弗克也其吉则困而反则也
　　义弗克则非势困也困于义耳特表吉字释之明卦唯此爻称吉
　　九五同人先号咷而后笑大师克相遇
　　五与二爲正应无不同者矣然凡居尊而同于下者其间必多分位所隔众情所阻其势使之然也故必先致其号咷之诚而后乃得懽合而笑又必用大师以去其间而后得相遇而卒于同也二曰吝而五无吝何也曰下求同于上有吝道矣上求同于下何吝之有
　　象曰同人之先以中直也大师相遇言相克也
　　先谓号咷也有中直之诚故号咷也相克释克字之义
　　上九同人于郊无悔
　　在卦之外野之象也同人之道以于野为至上虽当其象然爻德有所未僃故杀其象而曰郊国外为郊郊外为野郊虽未至于野然近于野矣故占曰无悔
　　象曰同人于郊志未得也
　　于野则亨矣占曰无悔知其志未得也○内卦自同而渐异外卦返异而之同三四二爻同异之际也故皆不言同人以其未能同也余爻言同人而二有于宗之戒五有攻克之难其与卦义近者于门于郊而已终未能至于于野而大同也故同人于野之义大矣
　　【干下离上】
　　大有元亨
　　一隂在上而虚中则众阳应之而悉为所有矣兼有众阳是大者为其所有也众阳皆为其所有是所有者大也又火在天上无不为其所照则无不为其所有矣故名大有○大有者有其德也有其辅也有其众也有其德者有之本有其众者有之效至于虚中居尊兼总阳类为有其辅则卦之义而有之实也故占曰元亨
　　彖曰大有柔得尊位大中而上下应之曰大有
　　位曰尊位中曰大中应曰上下与得位得中应乎干者异矣故曰大有
　　其德刚健而文明应乎天而时行是以元亨
　　应天谓六五与干体相应刚健则纯乎理文明则察乎善应天时行是顺天理以举措进退者也卦又有此善与大有之时义合是以元亨也
　　象曰火在天上大有君子以遏恶扬善顺天休命天者无不含覆者也非火在天上则羙恶无分虽有之如无有矣君子法天无所不照遏恶扬善则有善而无恶与天命合此所以爲大有也
　　初九无交害匪咎艰则无咎
　　卦之六爻皆大有者也在卦之下处事之外无所承任则惟勿丧其所有者而已如仁义之心亷耻之行我所固有也交于物而害之则所有者丧矣刚德居初为能不失其本素之象故其辞为能无交于害固匪咎也然又必艰以处之然后终保其所有而无咎
　　象曰大有初九无交害也
　　言当大有之初交物者浅故未受其害耳保其终则甚难所以贵在于艰也
　　九二大车以载有攸徃无咎
　　有刚中之德上应尊位大中之君所任者重所有之大也占者有大车之德则任重致逺可以无咎
　　象曰大车以载积中不败也
　　积中言中德之积如车之其中也
　　九三公用亨于天子小人勿用
　　居下之上公之象也廹近离照有亨于天子之象位遇之隆如此所有大矣必其德业功勲与之相称然后可当此礼耳岂小人所能堪受乎
　　象曰公用亨于天子小人害也
　　言若小人得此则非福而适足爲害也
　　九四匪其彭无咎
　　程传曰九四居大有之时已过中矣是大有之盛者也四近君之髙位苟处太盛则致凶咎故处之之道匪其彭则得无咎谓能谦损不处其太盛则得无咎也彭盛多之貎诗载驱云汶水汤汤行人彭彭行人盛多之状雅大明云驷騵彭彭言武王戎马之盛也
　　象曰匪其彭无咎明辨晳也
　　明辨而至于晳则知几守义可保其所有而无伤
　　六五厥孚交如威如吉
　　六五大有之主兼有众阳有之极大者也然必厥孚交如以信于君子又威如以僃小人乃为能尽大有之道所谓遏恶扬善者也故其占曰吉
　　象曰厥孚交如信以发志也威如之吉易而无备也信释厥孚发志释交如易而无备释威如言非作威之谓乃恐慢易而无畏备故尽其畏备之道耳
　　上九自天祐之吉无不利
　　以下诸爻皆大有也至于上居有之极则功德之盛可以格天而禄位之厚自天申之有之至大而无以加者也又六五虚中之君而上九在其上有尊尚贤人之象君能尊尚贤人则天心笃眷而邦家并受其福故系传释此爻乃合六五而并释之盖六五之居中爲履信质柔爲思顺尊尚上九爲尚贤以上爻终五爻之义易之如此例者极多也解者乃以爲上九尊尚六五之贤非矣
　　象曰大有上吉自天祐也
　　所有者大至于上而大极矣凡物大有之极皆有凶咎惟修德尊贤则极所有之大而吉所谓顺天休命者也故得自天之祐
　　【艮下坤上】
　　谦亨君子有终
　　谦之名义彖传不具盖谦所以名因一阳统羣隂而居下体髙而不逼有功不德之象缘爻辞与彖同其义易晓故可不释也○程传云有其德而不居谓之谦人以谦逊自处何徃而不亨乎君子志存乎谦逊逹理故乐天而不竞内充故退让而不矜安履乎谦终身不易自卑而人益尊之自晦而德益光显此所谓君子有终也愚谓亨者事之可通有终者道之可久
　　彖曰谦亨天道下济而光明地道卑而上行
　　兼释名辞之义下济卑者谦也光明上行者亨也然不下济则不能光明不卑则不能上行矣是以谦而亨也按此亦是以卦之体象言葢一阳在下体之上是下济也艮德是光明也坤居上体是卑而上行也但非名卦之本象耳
　　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也以礼自处故尊其气接物故光退然自下故卑人莫不敬故不可逾
　　象曰地中有山谦君子以裒多益寡称物平施
　　地中有山者山卑则平夷而如在地中葢损高就卑则几于平矣谦之象也自卑而尊人是裒多益寡也葢必如此然后适得其平耳推之事物莫不皆然
　　初六谦谦君子用渉大川吉
　　六爻皆谦者初居下是谦而又谦也君子用此以渉大川则能得人之和而可以济矣故吉
　　象曰谦谦君子卑以自牧也
　　卑者明初居下也爻君子字本属下句传则以谦谦为君子之行也九三亦然
　　六二鸣谦贞吉
　　柔顺中正极谦之美着闻于外不可掩遏鸣谦而得其正者也人能如是则吉
　　象曰鸣谦贞吉中心得也
　　中心得言由内有中正之实德非可以声音笑貎为也释贞字之义
　　九三劳谦君子有终吉
　　谦者有而不居之谓阳之德实是有其实而能谦者也故曰劳谦此爻卦之主故其占与彖同
　　象曰劳谦君子万民服也
　　万民服取羣隂归之之义得人心服是以有终也
　　六四无不利防谦
　　不言防谦无不利而曰无不利防谦程传云动作施为无所不利于防谦也居上位而近故其占戒如此
　　象曰无不利防谦不违则也
　　不违则明非过分之防乃事事不违于礼法耳
　　六五不富以其邻利用侵伐无不利
　　虚中居尊而当谦时不有其崇高富贵以德服人者也故曰不富以其邻必如是而后利用侵伐而于他事亦无不利葢兵者上人之事唯谦之至则无上人之心其侵伐也不得已而动所以利也
　　象曰利用侵伐征不服也
　　不富以其邻则人皆服之矣不服者自外于德侵伐其所自取也
　　上六鸣谦利用行师征邑国
　　二言鸣谦者德之纯也上言鸣谦者顺之极也谦德之盛如此可以行师矣然道先自治而后治人故用师则唯征其邑国盖终始自修不务于逺之意
　　象曰鸣谦志未得也可用行师征邑国也
　　言盛德之人虽至于鸣谦而其志不自以爲得也故虽可用行师亦唯自治其私邑而已夫谦德之光至于逺播然微有责人之意则犹未谦也五言以其邻而利用侵伐先近而后逺也上言利用行师而征邑国后逺而先近也两爻互发其实一意
　　【坤下震上】
　　豫利建侯行师
　　一阳居上体而上下应之居上则其志得行众应则人心和附豫之象也内顺外动爲顺乎理而动亦致豫之道又雷出地而声气畅逹以动万物之和皆所以爲豫也○建侯行师事之最大者人心和豫则无不乐从又建侯以宣德泽行师以除暴乱亦莫非致豫之道
　　彖曰豫刚应而志行顺以动豫
　　豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　赞卦皆言时赞爻皆言位时位两字乃卦爻之所以立也自豫以下赞卦之大者凡十二有言时义者有言时用者有但言时者豫随遯姤旅或得人心之归或处所遇之难故皆以义言之险暌蹇则义皆不善而有时而用故言用也养人解难大过改革则其得人之归所遇之难又有大焉者但言其时而义与用皆举之矣
　　象曰雷出地奋豫先王以作乐崇德殷荐之上帝以配祖考
　　风雨露雷无非所以动万物之和者而雷为盛礼乐刑政无非所以感人心之和者而乐为盛也
　　初六鸣豫凶
　　本义言卦以众乐为义爻以自乐为义唯九四爻辞义与卦同愚谓自乐而以礼则为和豫矣众乐而不以礼亦为逸豫矣葢其义一也隂柔则无立处下则志卑当豫得应喜而声鸣凶之道也
　　象曰初六鸣豫志穷凶也
　　豫未至凶志意穷满以至于鸣则凶矣
　　六二介于石不终日贞吉
　　不终日言其处逸豫之不耽也二之德中正坚确故无欲而能知几占者亦如是之正固则吉也
　　象曰不终日贞吉以中正也
　　明其所以介如石也
　　六三盱豫悔迟有悔
　　卦唯九四一阳故初应之则鸣三近之则盱以盱为豫可悔甚矣惟悔而速去之则可迟则必至于有悔也
　　象曰盱豫有悔位不当也
　　以不中正之德当近阳之位
　　九四由豫大有得勿疑朋盍簪
　　爲卦之主故曰由豫得应于上下是大有得也以其居上位而近乃危疑之地故其占又曰勿疑朋盍簮葢当其任则当至诚而不可自疑任之者亦当待之以至诚而不疑然后德孚交深而朋类盍聚也
　　象曰由豫大有得志大行也
　　所谓刚应而志行
　　六五贞疾恒不死
　　贞常也恒亦常也言因多疾之故而得以终其性命而不死也盖当豫之时柔而不正必溺于豫矣居得尊位易溺之甚者也然乘刚则是常有危难之象得中则是有德之象常有危难则警戒震动而不得以宴安有德则能恐惧修省而不溺于宴安如人之有病者每能谨疾爱身则不至于大病而伤其夀年矣是因常疾而常不死也孟子所谓生于忧患而死于安乐者正合此爻之意
　　象曰六五贞疾乘刚也恒不死中未亡也
</div>
    <div class="pagination">
<a href="周易观彖_page5.html">上一页</a><a href="周易观彖.html">1</a><a href="周易观彖_page2.html">2</a><a href="周易观彖_page3.html">3</a><a href="周易观彖_page4.html">4</a><a href="周易观彖_page5.html">5</a><span class="current-page">6</span><a href="周易观彖_page7.html">7</a><a href="周易观彖_page8.html">8</a><a href="周易观彖_page9.html">9</a><a href="周易观彖_page10.html">10</a><a href="周易观彖_page11.html">11</a><span>...</span><a href="周易观彖_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
