<!DOCTYPE html>
<html>
<head>
    <meta charset="UTF-8">
    <title>周易玩辞 - 第 10 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞 - 第 10 页/共 23 页</h1>
    <div class="content">　　六爻
　　下卦在下而受险者故下三爻言出险之道上卦在上而治险者故上三爻言设险之道犹恨二五皆陷于险中故二不能尽出险之功五不能尽设险之道文王当如燬之时身不上而民不瘁可谓能尽出险之功矣周公制礼乐立政刑以起八百年之业无敢侮之者可谓能尽设险之道矣故曰险之时用大矣哉
　　离【离下离上】
　　畜牝牛吉
　　牝柔而牛顺皆坤象也坤之二五来丽于见龙飞龙之位丽乎中正也所恶于柔顺者爲其丽于邪也如柔顺若离之二五则无恶于柔顺矣故曰畜牝牛吉坤以全体配干而行故爲牝马爲行地离以二五附干而居故爲牝牛爲畜养
　　丽天丽土
　　日月丽乎天而成明百谷草木丽乎土而成文故离爲文又爲明
　　重明以丽乎正　柔丽乎中正
　　重明以丽乎正此统论一卦之义以释卦名也上卦爲重明下卦三爻皆丽乎正故曰重明以丽乎正句中加以字如同人之文明以健贲之文明以止皆论上下两卦之体也柔丽乎中正此以二五成卦之爻释卦辞也坤之二柔来丽乎干之中五丽乎中二丽乎正中如人能附顺乎大中至正之道则其行无所不通故曰柔丽乎中正故亨是以畜牝牛吉也加是以二字明柔附本非令德以能附丽乎中正是以吉也苟附丽乎邪则爲匪人矣安所得吉哉
　　乃化成天下
　　上卦爲重明之君下三爻皆丽乎正之人此爲明君能化成天下之象明矣
　　明两作
　　日君象也不容有两故明之两作者则爲大人继明之象继有前后之义非并作也日继日犹君继君有天子诸侯嗣位之象焉故曰六五之吉离王公也
　　重明　继明
　　继明与重明不同重明犹重巽也明之又明犹新之又新也重明如言圣益圣继明如言圣继圣也
　　初九
　　初九丽之初也相丽之初不可不谨邪正错然并陈于前一举足履之便有得失荣辱之机所以欲其敬者未论求福且欲避咎也
　　六二
　　坤之六五黄裳元吉及索而成离乃以六二爲黄离元吉者自坤言之六五坤道之最盛者也处盛而用柔中故爲元吉若离则干之本体而坤来文之其义以明爲主干之九二本自文明而坤之六二又以地道之光来居其位光明如此而以柔顺中正将之故曰黄离元吉得中道也六五又加重明焉居刚在上而明炽于外此固知道者之所忧也安得爲元吉乎
　　九三
　　不鼓缶而歌则大耋之嗟凶句法与不节若则嗟若同日既昃矣不动而求乐则坐而待忧也九三动爲震震爲鼔爲声互坎爲缶又爲击缶之声鼓缶而歌古乐也诗陈风用之古文嗟下无凶字
　　九四　六五
　　六五之出涕戚嗟说者皆以爲九四所迫非也九四突如其来岂爲六五哉爲九三既老前明将尽急于求继尔九四逆子也突然而来迫天地之所不容也故曰焚如死如弃如无所容也六五顺子也以继父爲悲以承业爲忧不以得位爲乐凡天子诸侯之初嗣位皆当如此故曰六五之吉离王公也曹丕初受汉禅抱辛毗颈曰君知我喜否识者有以知魏祚之不昌则四五之吉凶可知矣
　　上九
　　六五舜初继尧让德不嗣禹初继舜稽首固辞之时也上九诛四凶征有苗之时也嗣位之主固当以忧畏爲先然亦不可以不振也有上穷而不服者则动而用其明去其首恶安其党与则有正威定国之誉而无反侧不安之咎矣嗣位之初不得已而用明于外张皇六师无壊我髙祖寡命而已若察见其党则人皆不安咎孰大焉出征言王不言公者公初嗣位无得征伐之理征伐者王者之事也
　　折首
　　首者上穷之象离折其首则变而爲丰冝照天下所以爲有嘉也丰亦有折狱致刑之象
　　丑
　　丑有二义老妇士夫亦可丑也负且乘亦可丑也二丑爲羞辱离之获匪其丑渐之离羣丑也二丑爲朋类












　　周易玩辞卷六
<经部,易类,周易玩辞>
　　钦定四库全书
　　周易玩辞卷七
　　宋　项安世　述
　　咸【艮下兊上】
　　脢字
　　查许国氏学于陆佃谓脢在口下心上即喉中之梅核今谓之三思台者是也安世按喉中之核亦不能自思则亦与脊肉同为无思尔
　　上下经
　　上经首乾坤终坎离乾坤者男女之正体坎离者男女之正用也下经首咸恒终既济未济咸恒者体之合也既济未济者用之交也故上经为男女下经为夫妇
　　咸恒
　　咸曰观其所感而天地万物之情可见矣恒曰观具所恒而天地万物之情可见矣隂阳之情惟感与常而已往来无穷者感也相续不已者常也
　　止而説
　　动而相説则有相随之义止而相说则有相感之义男有室女有家止于礼而相说所以为夫妇也若动而相说则逾墙鑚穴岂夫妇之道哉此咸之所以为取女吉也
　　彖
　　柔上而刚下二气感应以相与亨也止而说利贞也男下女示取女之吉也九三上六二爻艮兊二卦皆柔上刚下之象山泽相感六爻相应皆二气感应之象恒卦亦雷风相与刚柔皆应而不为感者雷风以声与气相辅而行非若山泽专以气相感也
　　以虚受人
　　人知山之实而不知山之虚泽气上升而山受之此其所谓虚也惟圣人知之故以虚受而法其象艮象下虚兊象上逹
　　初六　上六
　　初上皆不言凶悔吝者当感之时柔在内者必应于外柔在外者必说于内皆其常理又所应皆正非妄感也故无凶悔诸儒谓滕口説为鄙之非也若鄙之则为吝矣事自有当用口说之时凡训诰誓命皆口说也滕字虞翻本作腾盖传布之义书所谓播告之脩也但专恃口说亦不为美故不得言吉
　　辅颊舌
　　咸上艮五皆以辅为象圣人惧其无别也咸曰颊舌见其动也艮曰言有序见其静也颊舌二字当自为句
　　六二　九三
　　九三随人为吝六二随人虽凶而吉者三刚故吝而不改二顺故改而不害也三与上相感者也上性説三性执彼以口说我我执而随之遂往而不可回故谓之吝二与五相感者也五为脊肉于人无感而二以腓肉自动而求之失中防正而无得于外安得不凶然二性本顺非固执之人若还居其位中正复全则虽凶而可吉也三上自否变而成咸若往随上则复为否所以吝也二动则成大过不动则复为咸所以虽凶而吉也
　　九四
　　感在心者也拇腓股皆非所当感脢辅颊舌皆不足以感故特加咸字以明之九四咸之所也故不假言咸而言咸之道贞一而无悔者未感之初也憧憧往来各以其类而从其思者既感之后也未感之初未有利害既感之后能如其初之贞于至一而无欲以挠之则明通公溥万物化生而天下和平矣如其未也虽三刚三柔上下往来皆以正应相从感则感矣终未得为光大也
　　九四　九五
　　四与五皆在上体其尊相近故分主心脊之事五官之治皆主于心以九四当之五蔵之络皆系于背以九五当之四居上下之交有往来之象故为思而在心五以刚居四之外故为脢而在背心有思则有得失故必贞而后悔亡脢无所思故无悔志末者末即无也言无所志非浅末之末也
　　六爻
　　初以柔在下体之始故为拇不为趾者趾刚而止不受感也二以柔在下体之中故为腓不为胫者胫亦刚也三以刚在下体之上故为股柔在下而从应固其所也柔在中则可以上下故有凶有吉刚在上而亦不能处则其志卑下无可言矣四在三阳之中为心上在兊之上为口五在心之上与口之下上不为言下不为思故静而为脢四在内而柔为心三在外而刚为脢脢即膂也下三爻皆感于人上三爻皆感人者也
　　亦不处也
　　九三小象亦不处也亦字亦上文也古者六爻小象自为一篇故接六二之小象而亦之言腓之柔固不能自处而股之刚亦复如之则为可吝也
　　恒【巽下震上】
　　彖
　　刚上柔下其分正也雷风相与其情通也巽而动刚柔皆应循理而行内外应之其事顺也有是三者足以乆矣此卦之所以为恒也亨者以此而亨无咎者以此而无咎利贞者利固守此也故曰恒亨无咎利贞久于其道也其道即上三者可乆之道也乆非其道则有咎矣行何由而亨守何由而利哉守常者多不通多失之过多不利于行故此彖歴言之犹损之无咎可贞利有攸往也
　　利贞
　　恒之彖以贞为利而爻辞皆不利于贞者彖论卦徳爻各言其位也卦得其道故当以贞守之爻多不正正者又不得中皆失其道不可贞也
　　利有攸往
　　圣人惧愎者之以执为乆也故曰恒亨无咎利贞乆于其道也明所乆在道非妄执也又惧暗者不知道之所在也故曰天地之道恒乆而不已也利有攸往终则有始也明道在不已所以能乆也已者止也止则废废则不乆矣书曰终始惟一时乃日新惟日新不已然后能终始惟一也日月得天而能乆照天即道也四时变化而能乆成变化即不已也日月得天以一日言四时变化以一嵗言天形一日一周而日月因之以迭照故曰得天天气一嵗四变而四时因之以成嵗故曰变化
　　乆于其道　立不易方
　　乆于其道道之所在则乆焉非执一也立不易方方之所在则立焉非一方也道者理之防通也方者义之所在也非其道也非其义也顷刻不可居也奈何乆立而不易乎股能立足能移今足反在上股反在下故为立而不为移
　　浚恒贞凶
　　初六既恒矣而曰贞何哉恒但为长乆之义而已贞则有心于固执者也乆于其道固执可也乆非其道其可执乎初六隂柔不正以浚为恒固已近祸又加执焉凶之道也其何利之有六五居中在上以柔为贞犹有吉凶之辨妇人执之则为吉夫子执之则为凶圣人之言恒其贵于合道如此
　　初六　上六
　　初六居巽之下以深入为恒也上六居震之极以震动为恒也在始而求深在上而好动皆凶之道也象辞加始字上字其义明矣在始求深如未信而谏未信而劳其民之类是也在上好动如秦皇汉武之类是也
　　九二　六五
　　九二以刚中为常故悔亡六五以柔中为恒在二可也在五则夫也父也君也而可乎妇人从夫则吉夫子从妇则凶矣二居妇位而刚疑若有悔以能乆中故其悔可亡
　　无所容也
　　无所容者谓动与静皆不可也九三刚极而躁居上下之交非能常者也以妄而动必有羞辱承之或承之句法与或击之同九三动则坎自外来矣承之犹应之也就使固守不动位亦不中常于不中亦为可吝盖无往而非招羞之道故曰无所容也
　　九三　九四
　　九三刚躁而不常九四以不中不正为恒不常者固无所容常而非其道者亦无所获故曰恒亨无咎利贞者乆于其道也
　　六五
　　六五象辞盖互文以恊韵也若顺言之则妇人从一而终故以柔贞为吉夫子制命为义故以从妇为凶也
　　大无功也
　　师六三恒上六皆以大无功解凶字言败绩也
　　雷风相与　雷风恒
　　雷风相与者其情也雷主声风主气声之与气相从而不厌者也雷风恒者其方也声常在外气常在内二物者天下之至动者也而其不易如此而况于所当立者其可易乎是以君子象之
　　雷风恒　风雷益
　　恒者不易益者易地而相资者也巽入也而在内震出也而在外二物各居其位故谓之恒雷入而从风风出而从雷二物易位而相从故谓之益象于常言立不易方于益言则迁则改其义明矣
</div>
    <div class="pagination">
<a href="周易玩辞_page9.html">上一页</a><span>...</span><a href="周易玩辞_page5.html">5</a><a href="周易玩辞_page6.html">6</a><a href="周易玩辞_page7.html">7</a><a href="周易玩辞_page8.html">8</a><a href="周易玩辞_page9.html">9</a><span class="current-page">10</span><a href="周易玩辞_page11.html">11</a><a href="周易玩辞_page12.html">12</a><a href="周易玩辞_page13.html">13</a><a href="周易玩辞_page14.html">14</a><a href="周易玩辞_page15.html">15</a><span>...</span><a href="周易玩辞_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
