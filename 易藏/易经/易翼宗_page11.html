<!DOCTYPE html>
<html>
<head>
    <meta charset="UTF-8">
    <title>易翼宗 - 第 11 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 11 页/共 21 页</h1>
    <div class="content">　　初六【句】遯尾【句】厉【句】勿用有攸徃
　　传遯尾之厉不徃何灾也
　　尾下也凡物首上而尾下以遯之全体观之则初固尾也六阴柔而处下才不足济阳方遯而情不属危矣厉危也即灾也故占者勿用有所徃不徃斯不厉先儒俱以先后言尾多不可通以干用九之见羣龙无首及未济上六之濡首观之则首尾固以上下言也

　　六二【句】执之【句】用黄牛之革【句】莫之胜【音升】説【音脱】
　　传执用黄牛固志也
　　六二在隂阳之际阳遯而上隂又迫之去交几絶矣幸而德本柔中上应九五当固执其相应之志而不可解则在遯避之时上下仍相亲也傥听阳之去而不合五以相济不将否而剥乎艮坚确黄中色牛柔顺皆六二本象不必以外卦错坤为牛

　　九三【句】系遯【句】有疾厉【句】畜臣妾吉【系李鼎祚陆德明俱作系】传系遯之厉有疾惫也畜臣妾吉不可大事也
　　阳之遯阴其时也而下比二隂系恋而不能去是已为羸惫之疾矣危道也当此之际惟以畜臣妾之道处之斯为吉天下惟女子与小人为难养葢近之则不逊逺之则怨时虽有所系而刚正在已不逺不近则彼亦不敢肆矣此传所谓君子以逺小人不恶而严之道也若羁系于此而欲大有所为举小人而严以逐之其如势之不可何哉

　　九四【句】好遯【句】君子吉【句】小人否
　　传君子好遯小人否也
　　好遯者君子絶交不出恶声徐徐焉而去耳九四既已脱然于阴之外而下应初六未尝痛加斥弃不恶而严君子之道固然也吉可知矣彼小人者亦安知君子之心哉未防小惩终罹大戒故否

　　九五【句】嘉遯【句】贞【句】吉
　　传嘉遯贞吉以正志也
　　居尊得中有应于二此其遯之亨嘉者也阴方逼阳而六二得中其志犹固则九五在上以中正之德正之吉之道也然曰正志则不恶而严亦可知矣此遯而亨之事也亨者嘉之防嘉即亨也故彖曰遯亨此曰嘉遯

　　上九【句】肥遯【句】无不利【肥淮南子作飞音误】
　　传肥遯无不利无所疑也
　　肥与疾惫异脱然事外超然逺引者也上九之所以异于九三也九三系比于二故疾上九外逺于阴故肥肥之为言足也昌黎盘谷歌曰虎豹逺迹兮蛟龙遯藏鬼神守防兮呵禁不祥饮且食兮夀而康无不足兮奚所望其肥遯之谓乎
　　
　　大壮【句】利贞
　　传大壮大者壮也刚以动故壮大壮利贞大者正也正大而天地之情可见矣大象雷在天上大壮君子以非礼弗履系辞上古穴居而野处后世圣人易之以宫室上栋下宇以待风雨葢取诸大壮序卦物不可以终遯故受之以大壮杂卦大壮则止
　　大壮遯之覆推大阳也壮盛也阳至于四则盛矣内干刚而外震动又壮之德也此卦之所以名然大壮之所利者惟其正也大壮之震刚而不过也中也九二之贞是矣次之则九四也若初之壮趾三之壮罔其何所利乎此君子所贵非礼弗履也礼也者中也天地之情正大也中而已矣

　　初九【句】壮于趾【句】征【句】凶【句】有孚
　　传壮于趾其孚穷也
　　壮有躁动之象动于初故曰趾位卑处下既无能为亦无可为徃则穷耳凶也虽有刚实之志而自信之过终不免于穷也

　　九二【句】贞【句】吉
　　传九二贞吉以中也
　　彖曰大壮利贞传曰大者正也九二在内卦之中是刚而得中不过于刚则中即所以为正也彖之所谓利贞者也故吉

　　九三【句】小人用壮【句】君子用罔【句】贞【句】厉【句】羝羊触藩羸其角【羸王肃本作缧郑元虞翻作累蜀才作累】
　　传小人用壮君子罔也
　　卦本阳刚太盛而爻又居干刚之极位偏承动一于壮徃小人之事也君子则非礼弗履罔用壮者三志刚而地危不得为正也非彖所谓利贞矣彖变为兑兑为羊而羝又喜触上卦震为竹为苇藩之象也触藩羝之壮也羸伤败也角刚质触藩羸角用壮之厉

　　九四【句】贞吉悔亡【句】藩决不羸【句】壮于大舆之輹传藩决不羸尚徃也
　　九四以刚下柔不过于刚虽非中正而刚而能柔亦正也不失利贞之道非壮罔取厉者比也故吉而悔亡六五在上前无阻隔可以有为震藩也变坤则决其藩矣无复羸角之患而坤为大舆輹与辐同车下之干輹壮则任重致逺而无难此其所以贞吉而悔亡也

　　六五【句】防羊于易【句】无悔【羊郭京作牛易郑音亦谓佼易误也陆续作易通字汉食货志疆作易可见】
　　传防羊于易位不当也
　　易埸通田畔也震为大涂埸之象也阳盛而阴离六五柔中而乘重刚适在震体不能无失又变兑为羊故曰防羊于易非大壮之利贞也不如九二之贞吉仅无悔而已位之不当为之也

　　上六【句】羝羊触藩【句】不能退【句】不能遂【句】无攸利【句】艰则吉
　　传不能退不能遂不详也艰则吉咎不长也
　　九三之触藩势方壮也上六两阴丛荟之际当壮之极则已触而入藩矣其体本壮故不能退而爻位皆柔故又不能遂遂者进也人之不揆几度理而入于丛脞之际者似之非大者之正也何利之有然处壮极而质柔是以困心衡虑不敢复用其壮咎可免矣此则其吉也
　　
　　晋【句】康侯用锡马蕃庶【句】昼日三接【晋孟喜作齐与跻通进也】传晋进也明出地上顺而丽乎大明柔进而上行是以康侯用锡马蕃庶昼日三接也大象明出地上晋君子以自昭明德序卦物不可以终壮故受之以晋晋者进也杂卦晋昼也
　　晋者离之进而明出于地上也坤顺而离明丽也本卦与明夷反覆相推明夷坤上而离下晋离上而坤下是离之六二进而上行于五得中居尊此皆晋之义也以明之出地上又顺而丽明且二上而为五则人臣觐君宠遇极隆之象矣康侯安国之侯六五柔爻与坤同体有土者也坤为牝马为众马之蕃庶也离为日中自二至五三爻昼日之三接也

　　初六【句】晋如摧如贞【句】吉【句】罔孚【句】裕【句】无咎
　　传晋如摧如独行正也裕无咎未受命也
　　当晋之初柔在下位不急于进故于进而若却也此自守之正吉之道也其摧如也去上行之柔尚逺九四虽应而若或间之以其位卑未受五之命也故曰罔孚然以其贞也自觉裕以处之正已而不尤人寡过之至故无咎君子始进之难如是

　　六二【句】晋如愁如贞【句】吉【句】受兹介福于其王母传受兹介福以中正也
　　愁如与摧如相类皆拟其处晋之心摧如不以进为急也愁如不以进为喜也葢六二柔体在坤之中本直方大不习无不利者贞也此其所以吉也六五其同德也而六五卦主居尊如王母然故有受福于王母之象介大也王母祖母也不曰母而曰王母者孙妇袝于祖姑昭穆之礼也

　　六三【句】众允【句】悔亡
　　传众允之志上行也
　　大象明出地上六三日之所光临也坤为众三顺极是心地昭然为众所信而上接乎大明之象以视初之摧如罔孚者异矣故曰众允占曰悔亡或曰三不中正而无悔何也晋之时也顺而丽明之际也

　　九四【句】晋如鼫鼠【句】贞厉【鼫子夏传作硕误】
　　传鼫鼠贞厉位不当也
　　四切近于五而以刚处之是处髙位而犹贪于进者瞻顾日中如鼫鼠鼫鼠贪而畏日故以取象不知止者殆不知足者辱正危道也

　　六五【句】悔亡【句】失得勿恤【句】徃吉无不利【失孟喜马融郑元王肃俱作矢误】
　　传失得勿恤徃有庆也
　　以柔中之德晋于尊位虚公无我众阴顺应悔之所以亡也虚则无欲故失得不介于心日进昭明康功受锡其所自至所以徃吉而无不利也此晋之主爻传所谓有庆者即彖康侯之锡也

　　上九【句】晋其角【句】维用伐邑【句】厉【句】吉无咎【句】贞吝传维用伐邑道未光也
　　角隅曲也进之极而用刚直至于隅曲之地而无可复进矣将所谓大明地上者何有乎邑私邑隅曲之地也照不及逺而治其私然尤不可恃也惟以危惕之心处之斯吉而无咎若以必进之道守之则穷无所之必致愧吝
　　
　　明夷【句】利艰贞
　　传明入地中明夷内文明而外柔顺以防大难文王以之利艰贞晦其明也内难而能正其志箕子以之大象明入地中明夷君子以涖众用晦而明序卦进必有所伤故受之以明夷夷者伤也杂卦明夷诛也
　　晋之覆推离下而坤上是明入地中失其明矣故曰明夷夷伤也然离文明而坤柔顺六二中正不失其德艰难委曲自晦其明固守其常则其宜也所谓用晦而明也

　　初九【句】明夷于飞垂其翼【句】君子于行【句】三日不食【句】有攸徃【句】主人有言
　　传君子于行义不食也
　　离为雉有飞鸟之象于飞疾飞也垂翼不敢矫羽翺翔而抑然以前也凡鸟飞有专向者翼不数习曰垂明夷之初刚明在下见几而作不复迟回者也下遂申其义君子知伤之将至而决然以去去之惟恐其迟而三日不暇食患难之际所有事也行在道也徃所行而至之处也主人所至之主家也羁旅穷迫之中市人亦得而因之小雅曰脊令在原兄弟急难毎有良朋况也永叹良朋且然主人得无言乎
　　垂翼先儒以为见伤见伤则已不能飞矣于夷初不合也不食来氏以为自悲其见伤而不食不得速去之意玩传义不食也则其为见几而作不暇于食之义明矣细味之上下文义皆贯程传颇得此意其引穆生去处一段似为新切然于攸徃在道时情景未合

　　六二【句】明夷【句】夷于左股用拯【句】马壮【句】吉【次夷字子夏作睇旁视也陆续同京房作胰误明张氏所出晋王本无此字股马融王肃作殷左姚信作右拯子夏传説文俱作抍】传六二之吉顺以则也
　　左股下体幸未至腹心犹可拯也拯而不速无及矣六二中正忠悃不贰文明在内中乎事理变干故曰马壮马壮则拯之急而祸不深故吉

　　九三【句】明夷于南狩【句】得其大首【句】不可疾【句】贞传南狩之志乃大得也
　　当明夷之界正夷之所由及重隂之下九三以刚居之能救伤以为明者葢六四积阴切近于离非至刚不能克也南离方狩征伐之事大首首恶也得之则隂去而明见矣然积染既深非可骤激宜于正固九三刚胜故有此戒○周易观彖曰先儒以此为武王之事书曰陈于商郊俟天休命记久立于缀以待诸侯之至也葢不可疾贞之义

　　六四【句】入于左腹【句】获明夷之心于出门庭
　　传入于左腹获心意也
　　坤为腹卦自下而上是为左旋故古多称左六四其夷已深六五心也四比五腹之切近者上与五同心而下承刚明孑然以去出门庭之象也其迹与五虽不同而罔为臣仆逊荒行遯其心意则一也
　　杨氏时曰腹坤象也坤体之下故曰左腹尊右故也获明夷之心所谓求仁而得仁也此微子之明夷也

　　六五【句】箕子之明夷【句】利贞【箕子蜀才作其子汉赵賔作荄兹误】
　　传箕子之贞明不可息也
　　上六主乎伤者五最切近其伤独深而内有中德能正其志不息其明箕子似之其为时也行谏而囚佯狂受辱不能舍去素患难行乎患难也正也故占者利贞
　　文王囚羑里演易有筮得明夷大象之事周公爻辞因其时事之切近者而系之箕子宗臣位父师不忘宗社切谏佯狂故以当六五圣人彖传遂因此例观六二之文明中正而直以文王当之可以知圣人作易圣人用易之道蜀人赵賔易箕子二字作荄兹后又作荄滋殆未合圣传详其时事而深求之也毛氏竒龄曰汉书儒林传蜀人赵賔为易饰而文以为箕子明明万物荄兹也又晋邹氏家讳云训箕为荄训子为兹漫衍无经刘向云今易箕子作荄滋则在前止为训诂而此时竟有改此二字者然曰今本则明非古本且夫子已明指箕子则明与文王之时事相类而后儒纷纷何也

</div>
    <div class="pagination">
<a href="易翼宗_page10.html">上一页</a><span>...</span><a href="易翼宗_page6.html">6</a><a href="易翼宗_page7.html">7</a><a href="易翼宗_page8.html">8</a><a href="易翼宗_page9.html">9</a><a href="易翼宗_page10.html">10</a><span class="current-page">11</span><a href="易翼宗_page12.html">12</a><a href="易翼宗_page13.html">13</a><a href="易翼宗_page14.html">14</a><a href="易翼宗_page15.html">15</a><a href="易翼宗_page16.html">16</a><span>...</span><a href="易翼宗_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
