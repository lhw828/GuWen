<!DOCTYPE html>
<html>
<head>
    <meta charset="UTF-8">
    <title>周易衍义 - 第 5 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易衍义 - 第 5 页/共 17 页</h1>
    <div class="content">　　大有盛大丰有也卦之才可以元亨六五以隂柔居尊位柔得尊位也处中得大中之道也一隂为诸阳所宗上下应之也所以为大有在卦徳则内刚徤而外文明应乎天而时行其才其徳皆足以致元亨之治大有之君虽以柔中为主然柔而不明则前有防而不见后有贼而不知明而不徤则知善而不能举知恶而不能去二者皆乱亡之端也明以烛之徤以决之居不失中行不失时然后皆保有其众得持盈守成之道协和万邦黎民于变时雍其治道自然大亨此大有元亨非大有即元亨也有其徳则亨也禹汤桀纣均之为大有在禹汤则亨在桀纣则不亨成康幽厉均之为大有在成康则亨在幽厉则未尝亨此无它或亨或不亨皆君徳之盛衰基之使桀纣而有禹汤之徳元亨之效犹禹汤也幽厉而有成康之徳则元亨之效犹成康也唯其盛徳之不至是以盛治之不着程氏曰元在干为元始之义他卦则为大为善而已曰元之为大可矣为善何也曰元者物之先也物之先岂有不善者乎事成而后有败败非先于成也兴而后有衰衰非先于兴也得而后有失失非先于得也至于善恶治乱是非天下之事莫不皆然必善为先故文言曰元者善之长也白云曰六五能有大者也有大者包众阳而有之道孰大于此彖曰大有柔得尊位大中而上下应之曰大有此以卦体释大有也其徳刚徤而文明应乎天而时行是以元亨此以卦徳卦才释元亨也此卦其变为比其象火在天上照临万有有大有之象其占则元亨也
　　象曰火在天上大有君子以遏恶善顺天休命火在天上照见万物之众多故为大有君子观大有之象以遏絶众恶明善类奉顺天休羙之命此又发盛徳之用始乎致元亨终乎保元亨也所有既大则人民之不一气质之不齐固不能无善恶也然天道流行赋予万物有善而已安有所谓恶天命于人者本无恶遏絶众恶所以顺天天命于人者无非善明众善所以顺天恶者遏之善者之使天下皆知趋善而避恶无以梗大有之治此又保元亨之实事也
　　初九无交害匪咎艰则无咎象曰大有初九无交害也初居大有之初未至于盛处卑无应与未有骄盈之失故无交害未涉于害也匪咎艰则无咎言富有本非有咎也人因富有自为咎耳初九处富有而思艰兢畏则骄侈之心无由而生自无咎也九居大有之初其设心注意于克艰之一字也难矣初九之无交害者盖其处卑潜藏未涉乎施用之害上无应与未涉乎系累之害未尝应事未涉乎万物丛脞之害未尝接物未涉乎人物反覆之害其基业之隆镃基之厚初无咎也然初虽未涉乎害不兢畏以持之自恃富有怀奢侈慢易之心怀骄人傲物之志则髙而必危满而必溢安能全其有而保终之无咎也故知克艰之义则免骄盈之失终则无咎始之匪咎事之未接终之无咎心之克艰也小象曰无交害也申爻之辞而不复训释也
　　九二大车以载有攸往无咎象曰大车以载积中不败也
　　有任重之力量斯有致逺之功用此大臣之事也九二以刚中之才上应大有之君其抱负之洪深器能之全具足以胜大有之任当大安危当大治乱踵圣贤之遐武蹑豪杰之髙踪文武常变之用如大车盖轸轮辐之齐厚由是而往行之一国则一国治行之天下则天下平行之蛮貊则蛮貊服何咎之有故辞聘事夏事商相成汤太甲有往必正者初非二伊尹出征入辅作都制礼相武王相成王有往必集者初非二周公小象曰积中不败也水之积也不深则其负大舟也无力风之积也不厚则其运大翼也无力大臣有大度量则所积者厚自致不败矣童溪曰所谓宰相以己之才为天下用则为天下用而不足以天下之才为天下用则为天下用而有余九二之才刚健而中又处羣刚之才之中宜集羣刚之才以防于中而成此荷载之功如大车积众材而成其载物之功则无覆败之虞呜呼管仲之小器君子知其必无王佐之勲盆成括之小才君子知其必无大道之事功甚矣器局之小则无赫赫之功也
　　九三公用亨于天子小人弗克象曰公用亨于天子小人害也
　　君子公其有则能亨通于君小人私其有则不能亨通于君九三居下体之上公侯之象其徳刚正故其尊君亲上忠诚贯通所谓亨于天子者盖曰普天之下莫非王土吾不敢有其土也率土之濵莫非王臣吾不敢有其臣也蕃育黎庶所以安吾君之民作成人材所以待吾君之用丰厚货财所以待吾君之需训练兵卒所以吾君之威举其所有无一不通乎君曽无私己之心焉若小人而处大有之世必擅窃权柄私通请谒蔽固贤材家尔忘国安能推其有以通于天子是小人大有则为害而大有又为小人之害也昔晋侯将勤王筮之遇此爻其象为天为泽当日天子降心以逆公此天诱其也使晋侯晓公用亨于天子之义使礼乐征伐人民命令皆出自天子是亦王佐之才奈何徳量不足小器易盈败楚城濮非出王命召王河阳有乖名教不然反东周为文武之周而公侯之功将不止于伯图而已也小象曰公用亨于天子小人害也是君子为大有之利而小人为大有之害也
　　九四匪其彭无咎象曰匪其彭无咎明辨晳也
　　彭盛多之貌晳明之至也处贵者易骄处富者易舒此大臣所以难于寡过也不以贵而骄不以富而舒此臣道之所以尽善也九四居大有之时处近臣之位操用事之权近臣者势不待震而自盛权不待招而自集权势所归祸败易随为九四者能以谦抑自处以盛大自戒不立党与不市私恩不务私畜如伯禹之不自满假如伯益之谦以受益如周公之不骄不吝则其徳罔愆又何咎焉小象曰明辨晳也谓九四之所以不有其盛而无咎者皆其有明辨义理之智也既明且哲以保其身近臣之事也
　　六五厥孚交如威如吉象曰厥孚交如信以发志也威如之吉易而无备也
　　六五为大有极盛之君离明而晦之以隂虚中而执之以柔专用诚信以接下下亦尽其诚信以事上上下孚信相交也然以柔居尊当大有之时人心易安若专尚柔顺则陵慢生矣故必有威严使之知畏善处有者也吉可必矣夫徳足以一天下之慕心势足以起天下之畏心君道之善也九五之厥孚交如待下之道真情恻怛开诚布公父母斯民疾痛呼而家人号天地其恩雨露濡而江河容然人同此情固可以至诚感而人异其情或不可以徒善制是必濡之以膏泽而不废其雷霆之肃嘘之以阳和而不废其雪霜之惨柔以子民刚以御民吉之道也呜呼周天王能锡命诸侯矣而不知兴六师以移不朝王之罪汉元帝能优礼臣下矣而不知明官刑以制擅杀贤傅之奸唐徳宗能姑息藩镇矣而不知强本朝以销外重内轻之变权纲不振而信实专务是亦徒善而已安能处大有之盛而得吉乎交如亲之也通诚信之道威如尊之也严君臣之分道通而分严自然销患于无形小象信以发志也其信足以发上下之志是以谓之交如易而无备谓有孚必以威如为吉者恐其慢易而无禁防之谓也杨氏曰易而无备以我之和易彻彼之周防也汉光武曰吾治天下以柔道行之至其脱略边幅岸帻而笑起迎马援帝王自有真才明勇略阔达多大节之説光武其合乎大有六五之君欤
　　上九自天祐之吉无不利象曰大有上吉自天祐也上九以阳刚之德居一卦之外而能安然退处于无位之地澹然不撄于利欲之处大有之极而不居其有此伊尹告归子房弃事之徒欤保其名节终其福禄自天祐之吉孰大焉夫天理之合天眷之隆也五之孚信交如而上履之能履信也五以柔顺得中而上从之能思顺也五有文明之贤徳而上降已以下之能尚贤也履信以充天理之实思顺以循天理之正尚贤善以顺天休命所以存天理者如此则受天百禄降尔遐福吉无不利岂偶然哉故系辞释之日祐者助也天之所助者顺也人之所助者信也履信思乎顺又以尚贤也是以自天祐之吉无不利嗟夫大有之极至难处者也日中则昃月盈则亏天地盈虗与时消息况大有之极乎君子处其极而不为干上九之亢悔不为泰上九之乱命亦曰尽心知性以充其知天之明存心养性以尽其事天之诚则合天之道膺天之福而有终也岂惟臣道君道亦然












　　【艮下坤上】
　　谦亨君子有终彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦者有而不居之义满招损谦受益是谦有必亨之理茍非其人道不虚行又必君子成徳之人方能固守谦而有终盖谦美徳也勉之于旦暮易能守之于朞月难能为之于声音笑貌易能发之于笃实辉光难能惟不矜惟不伐必如大禹而后能克终无伐善无施劳必如顔子而后能克终郑伯下人【原阙】





　　【坤下震上】
　　豫利建侯行师彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　豫乐也豫者安和説乐之义以卦体言九四以一阳在上羣隂以柔而应之刚得众应上下顺从此卦之所以为豫以卦徳言上体为震之动下体为坤之顺以顺而动此卦之所以为豫以卦象言震为雷坤为地雷出地上阳气发动隂阳通畅形和气和此卦象之所以为豫以序卦言有大而能谦必豫不居其盛大而自处于谦必有和説之义此卦序之所以为豫玩豫之一辞则见一心和顺之积焉见羣心和顺之应焉见至理之不咈焉见逆徳之不萌焉大顺之理周流万事何事之不利建侯以褒表功徳于以顺人心之所同好行师以遏乱略于以顺人心之所同恶所谓以顺而建侯者则伯父叔父聫辉瑶籍亲同姓也伯舅叔舅袭爵庶邦厚勲贤也锡之土田畀之人民重职业也凢而侯国之协心何莫非和顺之流畅所谓以顺而行师者则恭行天罚肃将天威相上帝也东征西怨南征北怨应民望也奉辞伐罪不杀无辜正名义也凡而师旅之成功何莫非和顺之宣布自豫之义不明于天下故建侯行师之不得其宜者相循环也威王命晋大夫为诸侯而不知其有分晋之逆安王命齐田和为诸侯而不知其有并齐之丑噫胡不观豫之所以利建侯者耶无骇之帅师入极无王命而陵弱也翚之帅师伐郑党州吁而益乱也吁胡不观豫之所以利行师者耶彖曰豫刚应而志行顺以动豫此所以释卦名也豫顺以动故天地如之而况建侯行师乎此举重以明轻也天地以顺动故日月不过而四时不忒圣人以顺动故刑罚清而民服豫之时义大矣哉此发挥卦徳而极言之以賛其大也豫兼众美不可以一字训故兼和説逸乐豫备为名周封同姓五十而不以为私汤东西南北之征而天下不以为毒顺故也上动而下顺乃建侯行师之利又曰顺以动豫顺理而动乃致豫之道豫顺以动已豫矣而顺以动乃处豫之道杨氏曰顺言理豫言心观人心则见天理循其所当然斯得天下之大悦故曰顺以动豫理先心而得也合其同然斯行天下之大顺故曰豫顺以动理后心而行也其卦变为小畜卦其象震为长子有君道坤为土为众建侯行师之象其占利以立君用师也
　　象曰雷出地奋豫先王以作乐崇徳殷荐之上帝以配祖考
　　雷出地奋豫此和声之发也而乐之作也又以尊崇徳而养其和黄帝作咸池取皆润也颛帝作六茎及根茎也帝喾作五英茂英华也尧作大章舜作韶乐章着而韶继也禹作大夏汤作大濩假大而救护也武王作大武周公作大勺立武而勺祖也歴代之乐所以崇徳故郊焉而天神格庙焉而人鬼享此皆和豫之感格尔考之周礼春官司乐兼总歴代之乐以致鬼神奏黄钟歌大吕舞云门以祀天神奏无射歌夹钟舞大武以享先祖此则其礼之大略也殷荐上帝以配祖考之义可槩见矣杨氏曰顺以动者天理出而奋者天声师其理以建侯行师师其声以作乐崇徳圣人何为哉天而已矣制礼于履作乐于豫礼乐其治教之首欤
　　初六鸣豫凶象曰初六鸣豫志穷凶也
　　倚势而肆其逸乐非所以善其身也豫之为义以和豫言则为豫之正以逸豫言则为豫之失初六以隂柔居下而与九四为应九四在上得势为豫之主而初以不中不正附之隂柔小人上倚强援志得气盈不胜其豫而至于自鸣骄肆如此致凶之道也初六之鸣豫想其趋炎附势自以为快而不以为愧事权媚要自以为荣而不以为辱蹑足于贵近之门不自知其足之髙肆志于势利之场不自知其志之説豫而至于自鸣内而失已无以正行外而附物反以取辱天祸其滛人恶其盈何往而不凶哉昔宗晋卿倚二张而以二张败萧至忠附太平而以太平诛则一时之鸣豫乃终身不豫之本也象曰志穷凶也谓其志意穷极必取凶也吁使初六知席宠惟旧怙侈灭义之戒则必不至此盍亦反求诸已而已杨氏曰乐极者哀随之福甚者祸随之説豫而至于太甚则凶矣
　　六二介于石不终日贞吉象曰不终日贞吉以中正也有固守之节则有力行之善豫之六二当上下悦豫之际而有中正特立之操又无应与介然如石而不可渝所守如此其去豫之速见几而作不俟终日疾趋中正何往不吉此六二用心刚而见善明也夫君子处豫之道有二曰确以守之物欲不能移曰果以行之顷刻不能留世之人移于富贵之乐溺于声色之娱玩于畋游之好蔽于权要之路于是驰骛忘反不能疾趋于正吉者几何人欤今豫六二之介于石必众人皆醉而独醒之节不可移众人皆浊而独清之操不可转迁善改过不俟终日而疾趋于正吉也象曰以中正也有中正之徳则所守坚固故能不终日而贞吉也昔者宋昭无道髙哀不义宋公而奔鲁邦王莽秉政逄萌挂冠东门而客辽东范滂讦朝政申屠豫逆党锢而隐梁砀三子者其亦介于石不终日贞吉之徒欤介于石理素定也处豫如介石去豫如脱兎何俟终日吉孰大焉横渠曰二以隂居独无累于四不以悦豫而流也系辞释此爻曰知几其神乎君子上交不謟下交不凟其知几乎几者动之防吉之先见者也君子见几而作不俟终日易曰介于石不终日贞吉介于石焉寜用终日断可识矣君子知防知彰知柔知刚万夫之望
　　六三盱豫悔迟有悔象曰盱豫有悔位不当也
　　容説者失身之耻愧悟者改过之机盱上视也茍偷之貌也六三隂柔不中不正近比乎四盱而上视以为豫不为四所取疑有悔也使知盱豫之非而速改之犹可以改其过也茍安是而悔悟之迟则终于大悔而无及矣六三所以上交九四者必谓九四之权足以显我也九四之势足以进退我也仰望以悦豫之冀其宠眷惧其谴责患得患失之心生而足恭之态不改趦趄嗫嚅之态形而依阿之念不变安盱豫之非而久居之其终必有汚行之悔故圣人戒之以速去曰去之稽迟则有悔也省身不谨噬脐何及甚矣容説之不可有也象曰位不当也谓其不当中正之位是以盱豫悔迟有悔也潘氏曰隂居阳位进退不决盱视而説于豫迟疑而不知几皆悔吝之道也
　　九四由豫大有得勿疑朋盍簮象曰由豫大有得志大行也
　　豫之所以为豫由九四也九四居震动之初以一阳而为五隂之主是羣心由已而底豫以大臣而为九五之君所倚任是一人由己而底豫得主眷之隆得民望之归其势隆其望重志之所以大得也然承柔弱之君当天下之任危疑之地也唯当尽其至诚勿有疑虑则朋类自当合聚乃大臣之道也夫得志之余每戒于难处而至诚不疑乃所以处豫也四之于此推诚以友直则正直之朋合推诚以友谅则信谅之朋合推诚以友多闻则多闻之朋合开心见诚明白洞达此大臣合朋之道也后世大臣不明此道幸而得志私心横生职之崇者则疑其轧已才之大者则疑其胜己气之直者则疑其短已节之介者则疑其轻己卒之朋类乖违一时之大得者卒为终身之大失吁甚可畏也象曰志大行也谓其所以有得者志之大得行也豫之诸爻皆以豫为失九四一爻独以豫为得何也曰众志协和至理胥悦乐之得其正者也逸豫纵欲容悦趋媚乐之失其正者也主于逸乐所以诸爻不得为善主于和顺九四所以为喜虽然豫乐情也其未发则性也乐而得其正情而率其性者也乐而失其正情而失其性者也豫之九四茍于志大行之际而至诚能尽其性则尽人物賛化育皆此心之功用尔何但朋盍簮而已兼以上无刚健之君下无分民之臣是以由豫然功震主者身易危能无疑乎惟豫之时有阳胜之徳故可总众志以安上盖道足乎己时所当然则其志得行也
　　六五贞疾恒不死象曰六五贞疾乘刚也恒不死中未亡也
　　逸豫之君权臣专制危而未亡也权纲振肃上下和穆此君道所以隆威柄下移公室不张此君道所以替六五以柔弱之质昏于逸豫之域不能自立受制于九四刚强之臣权已去而位犹未亡如人有真疾恒久而不死也吾尝歴观世变而有感成周自幽王而后王纲不振天子号令不行于诸侯政由方伯有征讨则不出于王命有盟防则不掌于司盟有继世则不禀于王朝襄定灵景徒建虚名于诸侯之上而仅存天子之号是所谓贞疾而恒不死也西汉之世初元永光石显专权元帝欲倚望之而不能援望之之死欲用张猛而不能援张猛之职予夺之权一制于显成帝嗣位王鳯专政知野王之贤而不能进嘉王章之忠而不能生之致使郡国守相刺史皆出其门下而生死之柄一授于鳯是元成之优柔居上徒拥虚器而仅存帝号此亦贞疾恒不死也东都之季恒帝践祚梁冀秉摄万机专擅威柄凶恣日积专政几二十年威行中外所谓七侯二大将军五十七卿将尹校萃于一门天子拱手太阿倒置莫此为甚一旦权奸伏诛百姓称庆则振起朝纲一运枢尔夫何梁冀甫诛五侯复炽权势专归中外倾动尺一拜用不经御省上下媟黩自亏尊严其不亡者仅存位尔是所谓贞疾恒不死者也天宝之际天子深居禁中声色自娱委政林甫林甫杜絶言路诛逐贵臣储君而下畏之侧足养成大乱社稷仅克不陨干符之主不亲政事专务游戱田令孜专权无上南牙与北司互相矛盾除官赐绯紫则不复关白禁制天子不得有所主断宝鸡之幸于斯时也岌岌乎天下殆哉海内幸而不倾此亦贞疾恒不死也嗟夫大易之垂戒如此其明且切后世之耽豫如彼其昏且惑道之难尽如此夫象曰乘刚也又曰中未亡也以柔而乘九四之刚制于臣也谓六五之中位而未亡居于危也然则当此时为六五者宜如何曰若药不瞑厥疾不瘳茍能奋然有渝修吾徳性正吾朝纲收吾君权进吾贤辅则可以强本朝之精神可以壮宗社之元气可以寿国家之命脉厥疾未有不可瘳者当豫之时而不为豫者以正自守六二是也当豫之时而不得豫者见正于人六五是也故六爻唯二五不言豫豫四五二爻四爻言九四之善五爻隐见九四之恶何善恶之不同如是耶盖易之一书圣人存善戒恶两不忘者乃所以正天理扶纲常也童溪曰入则无法家拂士出则无敌国外患者国恒亡六五之得九四所谓法家拂士也故当豫之时不得以纵其所乐夫惟不得以纵其所乐则恒不死宜也
　　上六冥豫成有渝无咎象曰豫在上何可长也蔽逸乐之久者所以为过变逸乐之失者可以补过豫之上六隂柔昏暗不中不正昏于豫者也处豫之极豫已成然人之有过患不改尔过而能改善莫大焉上六所谓冥豫者人欲蔽固天理不明恒舞于宫酣歌于室冥于説豫而为巫风殉于货色恒于游畋于説豫而为滛风侮圣言逆忠直逺耆徳比顽童冥于説豫而为乱风嗜欲以汨其灵台怠荒以消其志气豫之成是诚圣人所恶然豫之成虽为大咎而豫之渝亦可以免咎诚能谨尔话言制尔情欲慎尔威仪谨尔动作知其非改而是知其不正改而为正则本心之明如尘之去而镜复明如泥之去而水复清有渝无咎是亦圣人之所许也昔太康逸豫而盘游无度此豫也太甲怠豫而败礼败度亦豫也然太康终于失邦太甲终克嗣绪以太康失道乱已而不渝也太甲徙仁迁义而有渝此有咎无咎之分也象曰何可长也谓其灾危将及不可长久是以贵于速渝也虽然圣人岂絶人以和豫之乐而强人于长戚戚之域哉亦曰警人以湛乐之从俾之无从逸豫而就斯道之乐耳程氏曰不言之凶专言渝之故无咎圣人发此义所以劝人迁善也


　　周易衍义卷四
<经部,易类,周易衍义>
　　钦定四库全书
　　周易衍义卷五　　　　　　元　胡震　撰
　　【震下兑上】
　　随元亨利贞无咎彖曰随刚来而下柔动而説随大亨贞无咎而天下随时随时之义大矣哉
　　元亨利贞乾坤四德人者天地之心赋予之际吾心自具一太极则四德自得于一已一物各具一太极则四德同得于万物是元亨利贞四徳人已同然之天也羣心之随而四德兼备不失其同然之天而足以保其随羣心之随而四徳之一缺则失其同然之天不足以保其随且自四德言之体元足以长人体亨足以合礼利物足以和义贞固足以干事有此四徳则足以协一天下之随我而无异心处随之尽善也类而推之已之德人君之从谏学者之从师事机之从宜皆要明此四徳而后无咎昔郑叔段得人心之随矣然无德而得郑众适所以为咎齐桓常得人心之随矣然无德而得齐众适所以为咎鲁季氏得人心之随矣然无德而得鲁众适所以为咎此人心之随其依依之众固可喜也盛德之愆其颙颙之望亦可畏也随之为卦以卦变推之自困来则九来居初自噬嗑来则九来居五自未济来则兼此二变皆以刚下柔以贵下贱之义此物之所以説随也以卦德言震动于下兑説于上下动而上説或説而动或动而説此物之所以説随也以序卦随次于豫豫之为义彼此和乐上下顺动此卦序之所以为随以二体言震男居内兊女居外少女从长男卦体之所以为随以二象言雷震于泽中泽随雷而动此卦象之所以为随彖曰随刚来而下柔动而説随此以卦变卦德释卦名也又曰大亨贞无咎而天下随时随时之义大矣哉此总其大要推其效验以释卦辞也程氏曰人君之从善臣下之奉命学者之从义临事而从长皆随也随之道利在于正随而不正则枉道以从欲此乃随之过也故卦辞曰元亨利贞无咎随之所以能大亨者利于贞正而后咎可无也杨氏曰栁下惠圣之和伯夷圣之清可谓圣矣不若夫子圣之时以其泥于一而不知变也故失之隘失之不恭安得夫所谓大亨无咎之义圣人之所随者时也时有消息盈虚不可以一槩论嫂溺援之以手固非礼也时之所在权亦随之抱桥之信非无信也不知天时所在死将随之善趋时者乌可执一欤圣人能随时天下之人随圣人之时其为义也可谓大矣又曰非达权知变者不足与语随时之义此卦其变为蛊卦其象雷在泽中随之象也其占利于正则大亨也
　　象曰泽中有雷随君子以向晦入宴息
　　雷声于震之春收声于兑之秋由震而兑雷藏泽中与时休息为随时之象曰出于东方之震入于西方之兊自震而兑自明向晦出于眀者至晦而入也劳者宴作者息矣所以用随也天地之随为昼夜为寒暑为古今君子之随为动息为语黙为行藏一昼夜之顷而动息随之况于消息盈虚之大者乎向晦如日之没光入宴息如雷之收声程氏曰礼君子昼不居内夜不居外随时之道也
　　初九官有渝贞吉出门交有功象曰官有渝从正吉也出门交有功不失也
　　官主守也既有所随是其所主守有变易故曰官有渝贞吉所随得正则吉也出门交有功出门者公也常人之情爱之则见其是恶之则见其非妻孥之言虽失而多从所憎之言虽善而以为恶茍以亲爱私昵而随之岂合正理故出门而交则有功也夫初九之官有渝而贞吉者随时变易而不失其正理事有万端时有万变或随时而用经或随时而用权或随时而用寛或随时而用猛或从上之所命或从下之所宜或从智者之特见或从愚者之一得所随不同而皆正理之是从此贞吉也以此正道出而交际必能以大道为公不昵亲私不立町畦而可以成随道之善象曰从正吉也又曰不失也因其从正之吉推其不失之功圣人之言功固以道为主非世俗功利之比也虽然明道不计功此圣贤之本防也子路于管仲以功言管仲有九合之功子路无一日之烈然子路则曾西蹵然畏之管仲则曾西艴然鄙之何哉子路则范我驰驱而不获者也管仲则为之诡遇而有获者也凡事求可功求成取必于智谋功利之末而不循天理之正非圣贤之道也是知随之初九不必忧其出之无功当忧其渝之失正杨氏曰初九主一卦之动当事变之始其古之发大难当大变决大议者乎主是变也非有以仗天下之正开天下之大公未见其济也故正则吉公则不失董公进发防之议而名项为贼故王晁错决削地之议而汉有其地故乱正则吉不正则凶也舎御事艰大之言而从十夫之谋故成东征之功用训注小人之策而舎裴度李德裕之贤故稔甘露之祸公则有功私则无功也出门而交震出而交兊此动而彼説随斯有功而不失矣
　　六二系小子失丈夫象曰系小子弗兼与也
　　人之所随得正则逺邪从非则失是与小人合则与君子离无两从之理随之六二柔而无立初阳在下小子也二则从而系于初五正应在上丈夫也二则逺而失之系非所当系失非所当失二则昏愚之甚也二之系小子而失丈夫者必其亲便佞而失正直亲善柔而失信谅亲便僻而失多闻陈相系许行则失陈良矣范增系项羽则失髙帝矣李陵系匈奴则失武帝矣系邪则失正此理之必然也象曰弗兼与也所以戒人从正当专一也虽然天理人欲不容两立为六二者能闲邪存诚迁善改过使一心之中尘浄镜明则又何有小子之系丈夫之失哉杨氏曰以刚随人者谓之随以柔随人者谓之系刚有以自立而柔不足以自立故也六二阴不足于明又不足于断不足于断故不能违近而趋逺不足于明故两者之间不知所择焉
　　六三系丈夫失小子随有求得利居贞象曰系丈夫志舎下也
　　丈夫九四也小子初九也六三与初九同体近系于九四下失于初九舎初从上是舎下随上如昏之随明事之从善上随也得随之宜也人之随于上而上与之凡所求皆可得也然又不可非理枉道以随于上故云利居贞夫去邪从正固随道之善而心术不正尤失之大者也孺悲欲见孔子似若得所从矣而夫子不之见何也谓其志之失正也滕更之从孟子似若得所从矣而孟子不之答何也谓其志之失正也是知随之为义大矣哉附羣枉而失众正固不可附正人而枉一已尤不可必外不失人内不失已方为随道之善象曰志舎下也上随九四之丈夫下舎初九之小子所随若是疑无余説矣当随之时有贤贤长长之志则虽愚必明虽柔必强此随有求得也司马温公曰三无中正之德而不凶者所随得其人也故君子谨志所从长者之虑则有全身之阶小者之戅则有危亡之渐易曰系丈夫失小子
　　九四随有获贞凶有孚在道以明何咎象曰随有获其义凶也有孚在道明功也
　　得天下之心致天下之随君道也九四以阳刚之才处大臣之位逼君位之近而得人心之随虽正亦凶况不正乎唯中有爱君之诚外尽为臣之道全之以明哲之节斯能保其功名而无危疑之凶夫莫难处者大臣之位不难处者亦大臣之位随之九四谓之贞凶以其势也谓之何咎以其理也所谓随有获贞凶者以人君则惟己之随而有擅执国柄之嫌以民庶则惟已之从而有自作威福之议望尊任重其位若难处矣然使诚信孚而信道明则可以正道而致其君于安富尊荣可以此道而致其民于平定安泰可以使诸侯尊天子可以使一世由纲常无逼上之嫌无专国之过无玩威权之失上安下顺其位有不难处者矣自夫人不明此义然后窃君权之罪形禄去公室之衅起使斯道洞明于胸中则虽处盛世其夔夔斋栗固不至若是也象曰其义凶也谓其势之盛有凶之义也又明功也谓其理之正有明哲之功也警之以贞凶诲之以何咎圣人之立敎明矣程氏曰位极而无逼上之嫌势重而无专强之过非圣人大贤则不能伊尹周公孔明是也其次如唐郭子仪威震主而主不疑亦由中有诚信而处无甚失也
　　九五孚于嘉吉象曰孚于嘉吉位正中也
　　嘉善也嘉谋嘉猷嘉德嘉绩皆善也九五以阳刚居中得正为恱随之主应六二正中之臣此圣君至诚乐从天下之善吉孰大焉随以得中为善随道之吉唯在从善从善之诚既至则从善之福亦至世之人君如其善而莫之违则为纳忠为容谏为尊徳乐道以之兴邦可也夫如是何恶于随如其不善而莫之违则为茍从为轻信为无定见以之防邦可也夫如是何取于随昔者周王悮信褒姒而致狄戎之祸二世悮信赵髙而致咸阳之变汉武悮信王恢而致马邑之败所随不善凶固如此九五之孚于嘉吉必其唯臣下之嘉谋嘉猷嘉德嘉绩嘉师之是信是从所以吉也其尧之舎已从人髙祖之从谏如流太宗之导人使谏欤象曰位正中也谓其居中正之位备中正之德而下应乎六二中正之臣其所孚者固有中正之羙德矣
　　上六拘系之乃从维之王用亨于西山象曰拘系之上穷也
　　上六以柔顺之德居説随之极得民心之随固结而不可解无以为喻若有拘而系之者喻之不足又若有系之维之者是虽逃之有不脱辞之有不聴况复可得间而离之乎昔者太王王季文王之亨于西山得人心之从而不可解也西山岐山也谓之拘系见人心之始不去也谓之维之见人心之终大同也周之兴王业自其由豳而迁于西山有以开王道之基自其迁丰而出于西山有以衍王道之传是非周家强人心之我从也理义渗漉乎人心徳泽洋溢乎四境人心自不能不随也周家非能计王道之兴也天下于此乎归往忠良于此乎戴翼王道自不容不兴也自时厥后武王纉大王王季文王之绪以三千臣则同心以八百国则自会民心之随与西山之随无异向故其壹戎衣而天下定尊为天子富有四海宗庙享之子孙保之则王道之兴肇端于西山而成功于镐京也象曰上穷也谓其居一卦之极而得随道之极致也文公曰当随之世隂柔不能自立必附阳而后能有立故三阴爻皆言系取依系于人而能立之象
　　【巽下艮上】
　　蛊元亨利渉大川先甲三日后甲三日彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　左氏传曰风落山女惑男以长女下于少男乱其情也风遇山而囬物皆挠乱是为有事之象故曰蛊者事也既蛊而治之亦事也自古治必因乱乱必开治理自然也蛊之所以元亨者以能饬之耳饬之则弊革事理而可致大亨也事之大者济时之艰难险阻如渉大川之为利又当知先甲后甲之义以新天下而垂后世也夫欲通治道者必先于济世变欲济世变者必先于法天道天下否泰之相因未有倾否而不泰者天下剥复之相仍未有终剥而不复者蛊之所谓元亨者以蛊乱之际不能无危天下之溺自我援之变故之冲自我救之羣言之风波人情之险巇自我平之解中流亡楫之变平生民险巇之危则治道始得而亨通然推行于事为之粗未尝不尽乎天地之妙先甲三日而谋之所以法天道之辛而新天下之治究其弊之所以然致其振作整新之功后甲三日而谋之所以法天道之丁而致其丁寜审覆之意患有未尽除利有未尽兴弊既去而复生又虑其所将然致丁寜告戒而思备之之方先甲后甲所以法天道者又所以为济人事之本欤彖曰蛊刚上而柔下巽而止蛊刚上而不降柔下而不升则上下之情两隔而不通巽顺而不健艮止而不行则上下之材两弱而不立天下之事得不坏乎此卦之所以为蛊又曰蛊元亨而天下治也利渉大川往有事也易穷则变变则通通则乆是以事之坏者又当振而起之往有所事见险而动动则济险矣所以能致治也又曰先甲三日后甲三日终则有始天行也有始则必有终既终则必有始天之道也圣人知终始之道故能原始而究其所以然要终而备其所将然先甲三日后甲三日而为之虑所以能饬蛊而有元亨之治也盖洪济艰难力扶忧危此饬蛊之始事先天以谨其始后天以谨其终此饬蛊之中事四海防通羣生底乂此饬蛊之终事杨氏曰宣王当厉王无纪纲文物之后宣王振而起之复文武之境土复防诸侯于东都而其所以振而起之者以北伐玁狁南征蛮荆渉大川以此而已朱氏曰汉尝削诸侯之地矣唐尝讨弑君之贼矣令下而兵起言出而祸随昧治蛊先甲后甲之义也此卦变为随卦其象风回山下蛊坏万物有蛊之象其占往而有事则元亨也
　　象曰山下有风蛊君子以振民育德
　　山之为物以止静为体风之为物以散动为用此有事生于无事之地然也故为蛊之象君子以谓天下大事常伏于无事之际也故平时暇日其于民也务振作其气使之力所谓相养之道而无废惰自安之人其在已务涵养其德使之日新又新而无逸豫自止之意则君子之所谓事无有外于此二者中庸成物智也成已仁也合内外之道也故时措之宜也育德者振民之本
　　初六干父之蛊有子考无咎厉终吉象曰干父之蛊意承考也
　　蛊者事也诸爻皆取干事为义蛊非创始之事盖尝作之而弊坏者敝而改为则治矣初六一爻居卦之首前无先之者父没子继之象故云考承父已基之事能干父之蛊则有子矣有子则考乃无咎若武王言惟朕文考无罪同意然初六在下无应巽体柔弱子干父事必克济则不累其父故能厉则可以终吉夫天伦之重莫重于父子父之与子本一体而分喘息者也已之德善即亲之德善已之功烈即父之功烈子干父蛊必有以振其父之所未举者必有以理其父之所未修者必有以饬其坏之未去者然后能不累其亲然保其基业守其宗庙永有名誉岂易言哉危惧不忘尚可克终慢忽一萌凶即随之要必如临深渊如履薄氷道而不径舟而不游常怀惕厉可以终吉也象曰意承考也谓干蛊之意在于承其父事是道也知伤其身是伤其亲之旨者可与语此知夙兴夜寐无忝尔所生之旨者可与语此知洞洞属属如弗胜如将失之意者可与语此彼有不知此身为亲之枝而不敬者是不孝也
　　九二干母之蛊不可贞象曰干母之蛊得中道也九二以阳刚之臣辅柔弱之君为六五所应是以阳刚之才在下而干夫在上阴柔之事故取子干母蛊为义子于母以柔则合以刚则暌父道配天天主乎刚必刚健中正而后合其徳母道配地地主乎柔必柔顺含洪然后合其德今子之干母蛊者内政之未修者修之内事之未饬者饬之母仪之有条绪者则辅佐之冡妇介妇之有职任者则分画之从容和缓将顺其美匡救其失使之身正事治足矣曰不可贞不可贞固尽其刚直之道若伸已刚直之道遽然矫拂则伤恩所害大矣又安能入母之心或曰预外政者非妇人之事六五母道而止乎外九二子道而巽乎内正以母干外政而有蛊坏事为子者当巽顺将承柔声微谏使之身正事治则为孝也又曰子事父母非有二道圣人于初六则垂惕厉之训于九二则垂不可贞之戒何哉曰初以柔而任父之事则当自戒其柔而不胜二以刚而任母之事则当自警其刚之过尤各举其偏者而言也合而言之行父母之遗体者均之不可无危惧之心任父母之所事者均之为不可有坚正之过象曰得中道也谓不固执其刚而行之以巽刚柔相济得中道也是道也非特子之于母为然以阳刚之臣辅柔弱之君亦类也孟子事齐王齐王之弊政固多端其君好乐轲不能正之以韶濩之乐故以与民同乐之事勉之其君好色轲不能亟正之以不迩声色之事故诱之以太王之事其君好货轲不能亟正之以不殖货利之事故诱之以公刘之事是以巽而入乃圣贤之所常行而固守以尽其刚直亦未必能入之也虽然事亲主恩事君主义又不可以一端求也
　　九三干父之蛊小有悔无大咎象曰干父之蛊终无咎也任父之事而得失之相参九三是也夫行无专制事无由已有隐无犯子道之善也九三干父蛊而有悔者必过刚失中改其亲之弊政或不能无更革之迹修其亲之废绪或不能无作为之过故有小小之悔然曰无咎者巽而得正能诲而行不终于专制所以无咎虽然天下之理介于毫厘之间察之不精而害道者不少父有争子则不陷于不义而申生之辨适以陷父则刚亦患于过中也子从父令不足为孝而舜之克谐未尝以顺废人之大伦则巽尤不可以失正也夫刚而中巽而正子道之备也何至如九三是非之相杂哉童溪曰九三刚过父之争子也不从其令以争此小有悔也然其争也所以免父于不义谓之非孝可乎此君子之所予故小象曰终无咎也
　　六四裕父之蛊往见吝象曰裕父之蛊往未得也当頽败而振起之干父之蛊也当頽败而委窳之裕父之蛊也六四以至柔之才爻位俱柔体艮之止止者怠柔者懦是无干蛊之才安往而不吝父有作室曾不知勤其肯堂肯构之事厥父菑曾不知勤其肯播肯获之事厥父翼曽不知勤其弗弃基业之事精锐销于退缩振作坏于废弛寛裕偷安以治其蛊不知兴智补弊之为力适所以益増其蛊也是以往而吝持是以往吝道也象曰往未得也谓其寛弛其亲之事故有所往而无所得也呜呼伯鲧有败斁之事而禹能克勤修之故能致鲧之配天蔡叔有惑乱之事而蔡仲以能慎理之故能使蔡之传世非惟子道惟臣亦然率作兴事屡省乃成臯陶所以事虞舜王事多艰不遑寜居南仲所以事文王不留不处三事就绪休父所以事宣王使数君子处大臣之位而以寛缓处之其悔吝有不可胜言者矣此子勤父事则为孝臣勤君事则为忠也或曰益长裕而不设则为善此之裕则为吝何也曰益之裕寛洪广大而无迫切之意此之裕寛缓废弛而无严密之规故不同也程氏曰四所处得正故为寛裕以处其父之事仅能循常自守而已若往干过常之事则不胜而见吝以柔顺而无应安能往济杨氏曰初六九二九三干蛊之后事之坏者亦少饬矣曰裕父之蛊劝以寛也曰往见吝往未得戒其迫也此惠帝欲有为而曹参守萧何之规而无为以成清静宁一之治六四是也
　　六五干父之蛊用誉象曰干父用誉承以德也
　　创业开基之事非刚明之君不能继世之君虽柔弱之资茍能用贤则可以为善继而成令誉也蛊之卦初六之小臣倡其干九二之大臣柄其干九三之近臣勇于干九四之大臣致于裕六五以柔德履尊位继父而成干蛊之治下应九二阳刚之臣是能用其誉髦之臣承以众贤之德正礼乐明纪纲修制度新士习宣教化觐前人之耿光继世之大烈干蛊而用誉是为善而贻其亲之令名也太甲成王皆以臣而用誉者也象曰承以德也谓其有柔中之德而继成其亲是以用致令誉也昔武王致文王之治大勲未集天下犹蛊乱也朋家作仇民志犹蛊惑也武王于此继志述事干文王欲治之蛊成周家无穷之休故夫子称其达孝又曰一戎衣而天下定身不失天下之令名则武王于干父用誉之道其善矣乎
　　上九不事王侯髙尚其事象曰不事王侯志可则也有事之初退避于无事者非臣道之正无事之后必欲其有事者亦非臣道之正蛊至上则是蛊坏之事皆为初六九二九三六五干济之矣干至五而用誉无复蛊之可干况上九阳刚居上下无应与又居艮体在事之外此贤人君子髙洁自守不累于世务者也当此时而依阿取宠枉尺直寻无髙尚之节则有失已之耻矣小象曰志可则也谓其处无位之地无任事之责自守如此所存之志可法则也虽然士之自髙尚亦非一道有怀抱道徳不遇于时而髙洁自守者有知止知足退而自保者有量能度分安而不求人知者有靖介自守不屑天下之事独防其身者所处虽有大小得失之殊皆自髙尚其事者也尝观之泄栁闭门不内干木逾垣而避其失也伤于迫切而不洪乐正之徒哺啜张仪之为妾妇其失也沦于卑贱而可耻得失虽有小大之殊然隘与不恭君子不由也唯圣人得礼义之中正可仕则仕可止则止可乆则乆可速则速矣未尝局于一偏也韩文公曰使蛊之上九居无位之地而致匪躬之节蹇之六二在王臣之位而髙不事之心则冐进之患生旷官之刺兴志不可则而尤不终无也论至于此则知不事王侯髙尚其事唯蛊之上九则可
　　【兑下坤上】
　　临元亨利贞至于八月有凶彖曰临刚浸而长说而顺刚中而应大亨以正天之道也至于八月有凶消不乆也
　　喜阳刚之长幸君子之得时忧阴柔之长虑君子之忘戒阳为君子隂为小人临者二阳方长之卦二阳浸长而徧临四隂此吾道之元亨而利于贞正之防也然自古天下未有治而不乱阳始于复而临次之阴始于姤而遯次之自复而临三阳为泰四阳为大壮五阳为夬六阳为干干之后一阳又生而为姤二隂为遯由复至遯恰八月也二阳长而为临二阴长而为遯圣人体天以临民治不忘乱安不忘危存不忘亡当临而戒遯故曰至于八月有凶阴道长而阳道消君子当知所戒也夫天下未尝无君子亦未尝无小人此盛则彼衰彼长则此消必然之理也泛观古今之变元帝之世领尚书者望之周堪居拾遗者更生金敞四贤并进天子向纳亦可以言刚长矣未几而入恭显之网灵帝之世陈蕃窦武同奨王室膺宻勲瑜共参政事名贤协心士流望治亦可谓刚长矣未几而饮曹王之毒神龙之际以张易之张昌宗则诛戮矣以张柬之崔元暐则鳯阁鸾台矣然二张之肉未寒而三思之熖已炽开元之际以萧至忠岑义则染刄矣以张九龄元之则拾遗紫薇矣岑萧之骨未朽而林甫之齿已利是则以柔消刚小人固有余罪盛而忘衰治而忘乱在君子亦不为无过也彖曰临刚浸而长所以为临也曰説而顺刚中而应大亨以正天之道也内説外顺不事矫亢足以为大亨以正之本而无所忤刚中应君不事谄佞足以为大亨以正之本而无所屈以説顺刚中而得元亨利贞纯乎天理者也又曰至于八月有凶消不乆也此言八月之近阳不乆而为阴所消不可不备也圣人之于君子其许之也至其警之也深杨氏曰浸而长则莫之忌説而进则莫之拒中而和则莫违能此三者则大亨矣然必正而后可是三者有一不正浸则奸说则谄和则流盖正者天之道也程氏曰刚正和顺合天之道以此临人临天下莫不大亨而得正也在卦取自上临下临民为义此卦其变为遯卦其象地临于泽以上临下之象其占大亨而利于正也
　　象曰泽上有地临君子以教思无穷容保民无疆泽上有地地临于泽是为以上临下之义以刚临柔之象君子观临下之象体泽之渐濡有与而无竭则教思无穷宣明道化使小人皆为君子之归体坤之博厚有容而不隔则容保民无疆抚绥海宇使小人终不为生民之害敎化之泽悠乆无斁容保之功广大无间人君以此为临民之道人臣以此而辅临民之政又何有乎八月之凶耶教之而伦理明保之而生养遂所以用临也
　　初九咸临贞吉象曰咸临贞吉志行正也
　　天下无两立之理以忠临佞则忠者吉以直临邪则直者吉以善临不善则善者吉临之初九以阳刚之长而咸临四阴之象非曰以知术而临之非曰以党与而临之非曰以权势而临之以德则刚以位则正是初九临四阴临之以道德之正临之以仁义之正临之以议论之正故得吉也象曰志行正也志在于行其贞正之道也程氏曰咸感也六四居近君之位初得正位与四相感而应是以正道为当位者所信任获乎上有道而得行其正是以吉也
　　九二咸临吉无不利象曰咸临吉未顺命也
　　九二以九言之则刚以二言之则中有刚中之德以咸临四阴宜其以已观之则无不利以事推之则无所不利也夫九刚也刚则不屈于人欲不牵于邪念不至于佥壬其至诚无息其浩然无馁大勇无挫以此而咸临羣阴自吉无不利二中位也中则无太过无不及其説顺也无谄佞其介特也无矫亢清不流于隘和不流于不恭以此而咸临羣阴自吉无不利小象曰未顺命也九二以刚中应君所顺者在道未必顺君之命而吉利也虽然顺命之説有二人臣之事君当匡救其恶之时则顺命之説为非当将顺其美之时则顺命之説为是君命未当固不必其皆顺君命既当则惟恐其不顺尔程氏曰二方阳长而渐盛感动于六五中顺之主其交之亲故见信任而得行其志所临吉而无不利也以刚德之长而又得中至诚相感非由顺上之命也
　　六三甘临无攸利既忧之无咎象曰甘临位不当也既忧之咎不长也
　　六三居下卦之上隂柔説体不中不正又乗二阳之进故不安而以甘説临人失徳之甚无所利也既知危惧而忧之持谦守正至诚自处则无咎也夫辱已佞人固小人之诐行迁善改过乃君子之盛心宣孟为仁为义而终不能全一身之节裴度有功有德而终不能托六尺之孤此靡不有初鲜克有终吾未尝不惜其不终为君子也夷之从墨子而从受孟子之责陈平谀吕后而终能服王陵之义此不克厥初图惟厥终吾未尝不嘉其不终为小人也六三所谓甘临者其便佞其善柔其便僻违道干誉脂韦妩媚以甘说临人祗见其反道败德伤风坏教何所往而利然天下之生同一元气降衷之初本无君子小人之分谓其小人者特其禀气之偏为习俗之诱尔使六三知甘言之为非能忧其不中而思其中忧其不正而思其正则其天者全而君子之道在是矣何咎之有象曰位不当也谓其阴柔而不中正所以有甘説之愆曰咎不长也谓其知甘临之失而忧惧自惩其过咎之所以不长也临卦刚长泰来之时岂容小人以邪説诬民充塞仁义也六三知时识变惧而忧之则反善之心生可以补过矣此一爻圣人开小人以迁善之门自新之路也
　　六四至临无咎象曰至临无咎位当也
　　六四居近君之位切比下体是与下至相亲临者也临道尚近故以比为至四居正位下应初九阳刚之贤有委己用人之羙无妬贤嫉能之心以是而临下临之至也所以无咎夫以四之所处而言柔而得正无邪柔之失无侧媚之态无偏党之累正已如此此至临之所以无咎以四之所应而言柔而应刚人之有技若已有之人之彦圣寔能容之以保我子孙黎民亲贤如此此至临之所以无咎象曰位当也圣人赞以位之当非窃位蔽贤者比矣虽然正已而后可以亲贤弥子未尝不欲向孔子而孔子不主之为其不正也阳货未尝不欲任孔子而孔子不从之为其不正也在已能贤然后贤者以类从天下未有小人而能任君子者也朱氏曰临以大临小四居下之上为五所任而比于下得君而近民者也临道尚近临之至也
　　六五知临大君之宜吉象曰大君之宜行中之谓也充明德之全体则能全君道之大用临之六五以柔中之君不自任其聪明不事机巧不知术与九二刚中之臣相应而推诚以任之任贤以临下此乃大君之知也此乃大君之宜也吉可知矣昔者尧之知曰如神矣舜之知曰大知矣而尧舜不自用其知考之当世司厯象者有人平水土者有人典礼乐者有人明刑弼敎者有人尧舜之为君也行其所无事已况临为君子道长之卦而六五又以柔中而应刚中之臣则其所以君临天下者必合天下之聪以为聪合天下之明以为明故曰知者无不知也急亲贤之为务尧舜之知急亲贤也若夫指鹿为马其知为何如此又君之蔽于明也象曰行中之谓也唯其能知此中理是以能行此中理也此其所以为大君之宜也
　　上六敦临吉无咎象曰敦临之吉志在内也
　　惟民生厚因物有迁此先民之格言所谓敦厚乃天理之本然人心之同然有时而流于薄非性之罪也人惟性其性则深厚之德着焉是以有临则能处顺持正能应刚重道未有不善终者人惟不知性其性则浮薄之行形焉是以有临则为轻已傲物为忌贤嫉能未有能善终者也上六之敦临者处坤厚之体居无位之地柔顺得正能以厚徳乐善之心从二阳之君子以敦厚而临礼义不愆福庆咸萃内而禔一身外而福天下逺而弭八月之凶皆自此厚德而基之尔象曰志在内也上六敦厚而从二阳之君子吉且无咎宜也况上六与六三为应使上六不敦厚则为六三甘説之小人诱引之矣又何吉焉杨氏曰临之世二阳方长而六五之君任之六四之近臣应之上六无位之贤者亦厚之君子之逢斯世何其幸欤


</div>
    <div class="pagination">
<a href="周易衍义_page4.html">上一页</a><a href="周易衍义.html">1</a><a href="周易衍义_page2.html">2</a><a href="周易衍义_page3.html">3</a><a href="周易衍义_page4.html">4</a><span class="current-page">5</span><a href="周易衍义_page6.html">6</a><a href="周易衍义_page7.html">7</a><a href="周易衍义_page8.html">8</a><a href="周易衍义_page9.html">9</a><a href="周易衍义_page10.html">10</a><span>...</span><a href="周易衍义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
