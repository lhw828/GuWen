<!DOCTYPE html>
<html>
<head>
    <meta charset="UTF-8">
    <title>仲氏易 - 第 12 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲氏易 - 第 12 页/共 20 页</h1>
    <div class="content">　　象曰明出地上晋君子以自昭明徳【明徳离徳也出乎地则自明矣大学皆自明也即此义】
　　初六晋如摧如贞吉防孚裕无咎象曰晋如摧如独行正也裕无咎未受命也
　　初本以頥之震刚而升之为四因之作二四同功之艮是我甫欲进而跬步当前顿成丘阜【艮为丘为阜适当二四】然且为我所应者【指四】一刚上临【四为艮刚】俨如山之倾压而下之摧何如也虽四居坎中坎可下孚而时命未至谁则能信亦惟独守其正以俟命之自至已耳
　　六二晋如愁如贞吉受兹介福于其王母象曰受兹介福以中正也
　　二欲进而三五同功者为坎是甫跬步间而坎险相接又如污窞之隠伏而加忧焉愁何如也所幸位居正中以坤顺而应离柔在尊之隂俨降福于我而我受之差无愁耳周礼有享先妣之礼尔雅云父之妣为王母葢指五也或曰干为王坤为母王母者王者之母也上离为中女故有母象
　　六三众允悔亡象曰众允之志上行也
　　三以小过之艮易之为下坤之首是我一为坤而诸坤皆信之然而初为艮刚今乃为艮柔岂能无悔而悔亡者众信则可行可行者吾志也进也坎当中刚相接处则为孚为信以符使信合得名况三四内外交际与初之称四孚正同是初摧二愁三信五失必不能稍有假借而晋后説易彼此笼统三可愁如二可众允易道亡矣或曰坤为众则三坤俱有之然初二尚未众耳
　　九四晋如鼫【子夏传作硕声误】鼠贞厉象曰鼫鼠贞厉位不当也
　　四进而居互艮之刚艮为鼠而上逼离中昼不能出此其为位较于离丽晋昼俱不相当者【故曰位不当】如鼫鼠然蔡伯喈云鼫鼠五能不成一技此即旧所称五技而穷者【説文云能飞不能过屋能縁不能穷木能游不能度谷能穴不能掩身能走不能先人】九家易解此直指五穷谓体离欲升体坎欲降游不度渎不出坎也飞不上屋未至上也縁不及木不出离也穴不掩身五坤薄也走不先足外震在下也此解之至确者郑康成谓鼫鼠即大鼠硕鼫通字误矣若广韵以为蝼蛄玉篇谓形似鼠头类兔尾有毛则但是鼠类恐于艮鼠之象又未合耳
　　六五悔亡失【孟喜马融郑王肃诸本皆作矢虞翻云矢古誓字九家易云五従坤动而来为离离者射也故曰矢皆不可解】得勿恤往吉无不利象曰失得勿恤往有庆也
　　五为离中是当丽大明者故甫称六五而即曰悔亡然而五在观为巽刚巽利有得而今已失之矣在互体为坎柔坎忧有恤而今幸而出恤矣虽无得然亦无恤进亦何害故爻曰吉曰无不利而夫子直加之曰此其往将有庆焉诚喜乎其为进也此晋主也
　　上九晋其角维用伐邑厉吉无咎贞吝象曰维用伐邑道未光也
　　至上九而进止矣离为牛上者离牛之角也进乎此而前无所往则进之以角或抵或触以之作开先之具固己非分然且恃离之戈兵离之甲胄转而伐夫坤之下邑虽曰以之为振厉本无咎乎而非其正也正则吝也葢离为明徳上处尊位不能降康侯之锡分王母之享而徒以戈兵甲胄转而陵下道未明矣何光之有







　　仲氏易卷十五
<经部,易类,仲氏易>
　　钦定四库全书
　　仲氏易卷十六
　　翰林院检讨毛竒龄撰
　　【离下坤上】　四易卦
　　易　临【二往　　　小三来　　　过】【四来初往】
　　【又易】　頥【上来三往】　　　升【二来初往】
　　【蜀才谓此本临卦九二升三六三降二虞翻谓临三之三而反晋此是推法与朱氏防通卦变不同】
　　明夷利艰贞
　　彖曰明入地中明夷内文明而【李鼎祚本无而字】外柔顺以蒙大难文王以【郑荀爽本作似王肃本作能又文王上有惟字】之利艰贞晦其明也内难而能正其志箕子以【郑荀本作似】之
　　乃由晋反之而明夷矣离日之伤伤于入地向非歴艰难而守正固亦又何利夫子曰吾于斯见文王焉夫所谓明夷者蒙难者也明离在内而坤顺在外于以当互坎【二四同功】而蒙险难【惟前互坎险故蒙难蒙者冒在外也】苟非体明夷之全处忧患之极恐未足以当此也此非文之以而谁以也且于斯见箕子焉夫所谓利艰贞者晦其明者也外位为坎【四五六】纯爻则见而箕子以坤五明夷【六五为箕子明夷】坐坎中而反离照本其明也而于以晦之然且文之坎难在离外箕子之坎难在坤内【谓互坎在下离之外坎位在上坤之里】商辛至亲发为内难而终能正其坤五坎中之志苟非履利贞之爻【六五利贞】秉艰贞之徳或未足以防此也非箕子之以而谁以也按彖传为夫子所作而是卦爻词以六五有箕子字故疑非文王所作而归之周公然则六五箕子乃周易旧文而彖传文王则夫子特掲之以与箕子并者故文王属全卦而箕子止属六五非偏也易文固如是也【朱氏防通谓旧説易者以六二为文王明夷六四为武王明夷皆弇陋无理之言不特武王不明夷即文王明夷亦夫子賛易之言周易旧词岂宜有此近儒巧摭文王事实以合诸爻且有分配殷臣以初爻为夷齐四爻为防子此皆稚劣之甚者世有通人不可不鉴也】
　　象曰明入地中明夷君子以莅众用晦而【虞氏易作如】明【莅众以坤言用晦而明以离言】
　　初九明夷于飞垂其翼君子于行三日不食有攸往主人有言象曰君子于行义不食也
　　夫明夷者必见防者也见防则必实审其夷于何所而夷不可见往往于飞鸟见之彼日有飞鸟离象固然【离为雉天为鸟以日有鸟也见李氏易解】而初上两刚以健羽相夹而为之翼则初固离之一翼也而頽然下垂有似乎夷其翼者夫初为离刚本君子也以四应而成互震则又震行也君子于行则正可比之离鸟之飞乃小过及升凡经两易而皆废兑口以成离虚蔑口而枵腹【离为腹坤亦为腹】则皆有不食之象而离日三爻正当三日君子何往乎夫行者亦谓其可以往也我既有应则我之所往者亦即我之所应者也乃以彼应我则我为主人以我往彼则彼又为主人我甫欲往而主人之应我者纷纷有言则我将安行主人指四以四为初应也【荀爽以众隂在上为主人朱升以三为主人俱无理】四互震为行又为厉言【震二五来厉初上有言师卦互震利执言皆是】故曰于行曰有言乃行之既夷则于其言无论已而即以其食观之夫子曰其不食也夷也义亦如是焉夫身居闇朝而食其食可谓义乎荀九家易曰有明徳者耻食其禄
　　按左传昭四年叔孙穆子疾其子竖牛寘馈不进叔孙不食卒初穆子之生其父庄叔筮之遇明夷之谦以示卜楚丘曰是将行而归为子祀以谗人入其名曰牛卒以馁死【其筮词止此祀死两韵此古法也后解防稍防他人臆见错杂有脱漏非楚丘原文故従仲氏説畧为补解】成十六年叔孙避侨如之难奔齐及庚宗遇妇人宿焉襄二年召归立为卿庚宗妇人携其子献雉问所生曰能奉雉矣召见号曰牛使为竖有宠长使为政乃以谗杀长子孟又谮而逐仲至是叔孙以不食馁死解之者曰【此仍是传文而易其词】明夷日也日之数十而当十位【谓日中当王位食时当公位旦时当卿位鸡鸣当士位类】今明夷之谦明而未融其当旦乎故曰为子祀【旦时当为卿则庄叔之卿有嗣矣嗣故为祀】当三在旦非食时也故三日不食【旦数第三故三日非食时故不食馁死】而仲氏曰方避难而奔此于行也之谦而有终【谦亨君子有终】则归嗣也夫庚宗之妇固下离之中女也离者别也而初变为艮【变谦之下艮】而少男生焉【艮为小子】彼竖牛者继孟仲之嫡而为庶子非少男乎顾变艮而犹本乎离则犹奉离雉【离为雉】号离牛焉【离为牝牛】乃离上为震震有言也【见前】变艮而艮亦有震【艮上互震】阍寺之为言则谗言也【艮为阍寺】夫离为腹腹下败则馁矣【谓无下一爻】去离日而就鬼门则馁死矣【郑易以艮为鬼冥门】故前之不食为于行也离废兑口故不食故叔孙遇妇使私为食而宿焉【亦传文】后之不食为絶馈也艮败离腹故不食故山有菓蓏则反虚器而出焉【艮为菓蓏寘馈故反虚器】其义之精博而可类推概如此
　　六二明夷夷【子夏本作睇郑陆绩同云旁视曰睇京房本作胰不可解若明张氏所出晋王本则无此字】于左股【马融王肃本作般云旋也日随天左行也姚信本作右乐云自辰右旋入丑】用拯【子夏传説文俱作抍音氶】马壮吉象曰六二之吉顺以则也六二之明夷则明之中也其夷也【第二夷字】于何见之【于字】夫此之离二非即升之巽二乎巽为股【郑康成云九三体在震震在东方爻在辰辰得巽气为股此由不晓推易之简捷故曲取之然其义亦通】而以右前而左后推之则为左股【师卦左次以后为左如后顾曰左顾类此以巽初在下爻故曰左若苏子瞻谓外左内右则六四左腹在外卦不通矣程谓左足不便用为不害行则足与手异无右任用左不任用者且左腹何解也】明夷夷于是可不拯乎夫二四互坎为美脊之马美脊者壮也马壮可代足用以拯之而吉矣是何也则以六二本巽来巽为顺则顺乎拯而前当互坎坎为法则拯之又有法也则者法也
　　九三明夷于南狩得其大首不可疾贞象曰南狩之志乃大得也
　　若三之明夷则无所夷也夫离者南方卦也离为戈兵本可以狩而三固日尽时也日尽于冬故三当出行有似乎狩传所谓冬狩是也然而明夷之伤于身见之则幸而不伤而或有得亦复于身见之【初翼二股三首四腹俱以身示象而各有得失故当揭出】当三以颐艮之刚横据上爻上为首而刚横之如大首然今降而为离三之刚是彼失大首而我得之矣夫我所伤者或翼或股而我所得者反在乎首则自此一行而已大有得虽复居坎中亦有何疾葢坎为心病险难多有而三以震刚而出大险则縦欲疾之而有不可者此非他之志南狩之志也离与坎皆为志
　　六四入于左腹获明夷之心于出门庭象曰入于左腹获心意也
　　四在卦中为腹心况离为腹坤亦为腹以内外言之则坤右离左而以上下言之则坤五右而离四左今入于左腹矣夫明夷有心吾由翼而股而首而及于心若惟恐以伤吾明者伤吾心而吾之正其志而反得之者亦在是焉当四以小过之刚据兼画之大坎于其心而今易坤柔而夺窞中是既入其腹又得其心也夫此心非他明夷之心也而我乃得之而于以出行则艮为门阙虽向之为行者必先庭后门而今以倒艮之故而先于门而后于庭【干寳曰一曰室二曰户三曰庭四曰门】倒行逆施不碍逺引是非自正其志而获其心并获其意何以有此离与坎皆为心为意【九正易因谓吕仲木蔡介夫云心在左腹见医书但易左字不如是解】
　　六五箕子【蜀才本作其子汉儒赵賔解作荄兹后遂有作荄滋者不通】之明夷利贞象曰箕子之贞明不可息也
　　若夫六五则不言其明于何夷于何也亦不言其为所夷不为所夷也直曰箕子之明夷夫箕子以诸父之尊不得已为商辛所囚至武王入殷而囚始释夷亦极矣然而箕子之处此或披发或佯狂或囚或奴艰而能贞晦其明而能正其志以视推易凡四推而皆不可易【五爻四易皆不及】有如箕子之处此者则直曰此箕子明夷而已蜀才本以箕子为其子其箕古通字若谓不敢显称箕子之名但称其子而孔子逆知文意始于彖传明指之则穿凿矣高宗帝乙尚可斥言何况箕子若汉书儒林传蜀人赵賔为易饰易文以为箕子明夷万物方荄兹也【又晋邹氏家讳云训箕为荄诂子为兹漫衍无经不可致诘以讥荀爽则汉后儒者多有此説】只以文王演易时不宜豫及箕子事故云但刘向云今易箕子作荄滋则在前止为训诂而此时竟有改此二字者然曰今易则明非古本且夫子已明明实指箕子与文王并而后儒尚从而纷纭之何也
　　上六不明晦【举正以不明二字合作至字谬】初登于天后入于地象曰初登于天照四国也后入于地失则也
　　此明夷之极也夫明者日也日登则明日入则晦者明晦之理也然而登尝在初【谓朝也即初爻也】入尝在后【谓夕也即上爻也与比之上爻称后夫同】者又明晦之时也今不明而晦矣以三离当三坤坤尽而初亦登之今后矣入于地矣然不曰后仍有初乎晋则出地明夷则入地晋为昼明夷为夜然而昼必入夜夜又必入昼晋与明夷一反视间耳故以推易之法观之当在頥时上居艮刚使卦成大离而明极于天以照四坤于其下谓之登天宜也今已易为坤而堕其在天之明以入于地是夷之也夫六二之以拯马为顺则者能附坎也【坎为律为法则】此之以入地而失则者由坎位蔽也【外卦坎位而蔽以坤】离有时失则坎有时得然则处此者何得何失何贞何吝亦惟守其则正其志以俟明之自复焉可矣【此爻无吉凶悔吝字以此】盐铁论引易曰小人处盛位虽髙必崩不盈其道不恒其徳而能以善终身未之有也是以初登于天后入于地此数语连易引入似韩婴传诗例何子疑此必易纬文字良然
　　【离下巽上】　四易卦
　　易　遯【四来　　　中初往　　　孚】【二往三来】
　　【又　无易　妄】【四来　　　大三往　　　畜】【二往五来】
　　【虞氏易以遯初之四此推易之一也】
　　家人利女贞
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　风与火无家人之理【仲氏曰有谓风自火出出乎内者可以风乎外故为家人则直以风诗风字解易象矣文王时尚无国风况包牺氏耶】只以离巽二女同室而居谓之家人则于离兑二女之名睽较有未通【反家人即睽曰二女同居其志不同行】彼独非二女耶何也曰此则风火之所为家人者也离之与兑水与火不相合也而惟巽与离则风従火生火因风发两相入而两无间如家人然曰家人然而由卦观之则止有二女故文王曰所利者止女之正焉已矣【马融曰家人以女为奥主】而夫子曰不然此其中有男焉不观爻之以二隂而间四阳乎【文彖以卦言孔传以爻言】离巽皆隂而离与巽之二刚则皆阳也故卦之有位原分隂阳一三五者阳位也二四六者隂位也而卦之有爻则又各各以隂阳实之初为阳则阳当位也二为隂则隂当位也【位字实落従来不解】而至于卦有内外其以分卦言则下为内上为外而以合卦言则中间为内两际为外此如序卦转易所云隂内附阳外向者【元萧汉中作读易考原以剥复遯大壮晋明夷渐归妹巽兑涣节六对为隂内附阳外向之卦】是此之二为隂四又为隂者女正位乎内也初为阳上亦为阳者男正位乎外也【六虽隂位当实隂而以外位言之则又当阳故上九亦为当位】人第知家有夫妇阳竒隂耦之谓耳三五谓夫则二四谓妇已耳而不知家之中有严君焉父称君母亦称君【如女君小君太君类】上本天也父当之而其位在六【上为第六爻为隂】则母同于父父称严母亦称严【如有慈父必有严母类】初本地也母当之而其位在一【初本第一爻为阳】则父同于母故上与初同为家人亦同为严君而男女夫妇不及焉此无他父母之谓也夫上为父则初为母【李氏易解以五为父二为母荀爽谓五父四子三兄初弟五夫二妇俱不合至朱子以上为父初为子则于三五外又多一子矣若呉幼清云上象父亦象母者仪礼馈食篇妣配考同位不别设位也然以初为子与朱子同】五为兄则三为弟五三为夫则四二为妇父子兄弟如父子兄弟夫妇如夫妇而家人之道不其正乎此天地之义而天下之所由以定也
　　象曰风自火出家人君子以言有物而行有恒【马融谓木生火火以木为家则以巽为木东南卦也】
　　初九闲有家悔亡象曰闲有家志未变也
　　此阳之正外者也遯之下为艮门阙也门阙开而两柔露矣乃以四刚易艮初而为之闲之一牡外横而二柔之居正者得位乎内焉是闲有家也夫内卦以之卦为外四刚本外卦而闲乎内此素志也今一易在初又复以外爻而闲内爻一如彖传之所谓正乎外者爻虽变志何变焉
　　六二无攸遂在中馈贞吉象曰六二之吉顺以巽也二在离之中本中女也然移大畜之干中而上之五既不敢居尊以畜下刚且移中孚之三柔而归之已又不敢専泽【兑泽】以承上命【巽命】是迄无所遂杨震所谓妇人不得与政事者也【后汉永宁元年杨震上疏引此词曰妇人不得与政事宜速出阿母令居外舍】夫妇无遂事【大戴记云妇人従夫无所敢自遂】而有常职【妇职馈食孟母云妇人之职幂酒浆精五饭】今二以离中而互坎初则以火承水而中馈之职成焉【郑康成谓爻体离互体坎火在下而水在上饪馈之象也】是上本巽也而我以黄离之顺承之有勿吉乎
　　九三家人嗃嗃【荀爽作确确难通若刘瓛作熇熇郑康成亦云苦热意则以离火为解耳】悔厉吉妇子嘻嘻【张楫作嬉嬉陆绩作喜喜皆通用字】终吝象曰家人嗃嗃未失也妇子嘻嘻失家节也
　　离火声不常或咷或笑【同人先号咷后笑下离也】或嗟或歌【离卦不鼔缶而歌戚嗟若】此恒态也今三以一刚跨两离之间【下与互皆离】本家人也而时或呵之妇子也而时或嬉之一呼一笑了无节制于其中虽三位多厉【如干之若厉复之频复厉类】而坎律有节【坎为律不失家节】乃以互坎互离之际而忧乐相杂律节不一则得之与失未免相半傥所谓吉厉悔吝均有之者非耶三在无妄为震三震鸣有声在大畜为干三干则其声严嗃嗃者严也在遯为巽二巽风亦有声在中孚为兑三兑则其声悦嘻嘻者悦而笑也正家者严不失节而逸乐而后失之故説文云嗃嗃严酷貌侯果曰嘻嘻笑也此是正解何氏订诂谓严之甚曰嘻以为嘻者叹惧之声则又杜撰矣陆公理以嘻为喜虽古字本通然亦嘻近于喜耳
　　六四富家大吉象曰富家大吉顺在位也
　　家人至六四而巽临焉又一女也然而身居巽柔巽利市三倍此其家本不贫然且在中孚为外巽之一在无妄为互巽之二在大畜为倒巽之三是巽有全利而四皆周之尚谓非富家女乎故夫子曰其富也则以巽在位故也顺也
　　九五王假有家勿恤吉象曰王假有家交相爱也顾勿谓家人止家事已也夫所谓家正而天下定者王者也五本尊位而以大畜之干中【本大畜下干之九二】升受巽命【巽为命令】则其所有者不翅二应而自上及下凡为家人皆有之夫初曰有家而止于家则闲之闲者限也此曰有家而不止于家则格之格者通也故男女正位中外交懽【即相爱】家道之成比之庙格【如王假有庙公假于太庙类】其在大畜为乗干之长【大畜下干】而在家人则为向明之治【家人下离】严君也而可以王焉虽互坎在前类有忧恤而王者勿之曰今而后吾可无内顾忧矣假格通字言感格也与诗奏格书平格并同
　　上九有孚威如终吉象曰威如之吉反身之谓也六虽巽刚然本遯与无妄大畜中孚之四刚而终不易则亦威矣夫治家贵严内卦之终严与縦并用而人或失之今以外卦之终当全卦之终而反身有节自视肃然人有不信之者乎葢坎离多孚家人之上则坎离之极致也【自初至五一坎二离】上以威自律而自初至五其为家人皆孚之五之相爱而生感与此之威如而生信一雍一肃家道正矣夫三曰终吝非终吝也终之者吝也此曰终吉非终吉也终之者吉也初以正始而上以正终所谓男正位乎外者如此或曰此严君也威如者严之谓也三阳皆正家而惟五与上则一以爱而为归往之王一以严而成畏威之君家道正天下定矣然夫子于此特于反身致意焉将大学所云修身齐家而天下平者复于易道有相发与

　　仲氏易卷十六
　　钦定四库全书
　　仲氏易卷十七
　　翰林院检讨毛竒龄撰
　　【兑下离上】　四易卦
　　易　【大壮】【三往　　　中上来　　　孚】【五来四往】
　　【又　大易　畜】【三往　　　无四来　　　妄】【五来二往】
　　【虞翻以大壮上之三无妄二之五为推易法而朱子亦云自中孚来者柔进居五则此卦防乎独全矣大畜者无妄之对推无妄则大畜可并见耳】
　　睽小事吉
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　卦第曰睽而传者解之离火炎上兑泽润下一也中女少女同家不同嫁二也其为説如是而已【近以説文有目不相视为睽之説谓上离互离原有两目而四爻间之为睽则不幸而四受灾矣】乃推易者于此以中孚之四柔无妄之三柔并进而居之于五是柔上行也然且五位在中而二之为应者又即五所易之刚是得中而应乎刚也夫柔者隂也柔之事小事也【阳大隂小义见前】柔小而得中吉也卦所谓小事吉者以此若夫悦而丽乎明则恒象有然不待言矣人第以为此睽耳睽则离离则不合而不知善处睽者反即有以用乎睽天下未有睽而不终合者亦未有合而不始乎睽者彼夫火同乎天【天火同人】泽临乎地【地泽临】倒火泽而为夫妇【火泽倒见为家人卦夫夫妇妇】合天地男女而生万物【乾道成男坤道成女男女构精万物化生】而皆于睽乎得之惟睽故同惟睽故通惟睽故偕事物而以类従是睽者其时而睽之而不终睽者乃其用也【林次崖曰惟合见睽亦惟睽得合合在睽之中不睽则无以为合矣】
　　象曰上火下泽睽君子以同而异
　　彖曰睽而同此曰同而异者彖以睽终此以睽始也仲氏曰此其所以为睽也
　　初九悔亡丧马勿逐自复见恶人无咎象曰见恶人以辟咎也
　　夫睽者未合者也未合者则必于合乎观之彼以内外为间隔者火水耳内与外皆女耳若夫男女相应则仍在内外故夫初之所应者四也应则必合而当其睽时则必上行焉以従乎四是以大壮大畜身驾干马【两卦皆干下】无妄中孚则又跨震马【无妄跨下震】而随震马【中孚随互震在前】今乃易为睽而尽丧之干震既丧马将焉适所幸初尚未移马往来而初不动且兑决返干或亦因之有勿遂自复之防【兑为上夬故为决而夬即返干凡易中有兑口者皆勿逐自复如震之六二有兑口曰勿逐自得既济六二有兑口亦曰勿逐自得是也】则一言初九而即悔亡毋亦始睽终合之小吉者与且夫四非他我之人也徒以人在坎中【四适当互坎之刚中】坎为寇为盗遂疑此四为恶人而不知人有好恶相见则一我以见为恶而彼以不见为咎与我以不见而避其恶又何如见之而可避其咎也勿睽也
　　九二遇主于巷无咎象曰遇主于巷未失道也
　　二以五为应亦我人也然而名不同时方睽离岂能遽遇二以无妄之二柔进之五而为我应向之以阳倡我者今以隂従我是五本君位而旧为我倡此非我之人而我之主也乃复以睽故而在五不能遇于室在我不能遇于门【五以女在上比在室二以夫在下比在门见苏氏易传】祗以互离在前两刚相夹如巷者而以两相就而遇于此间【互离适在二五之间】虽非正道然犹不失道以为此巷遇非野合也巷遇何咎焉
　　六三见舆曳其牛掣【説文作觢云角一俯一仰郑氏本作防云牛角皆踊曰防刘瓛従説文而又依郑解子夏传作契云一角仰也荀爽本作觭虽义不甚逺而字各不同】其人天且劓【説文作防王肃本作臲】无初有终象曰见舆曳位不当也无初有终遇刚也
　　若夫三则睽之至矣其従上也亦犹夫初之见四二之遇五也而睽离太过间阻横出三居坎之傍而当互离之柔中坎舆离牛逝将上従而舆以偏轮而为坎所曳【坎为舆又为轮三居坎下爻为偏轮故为所曳又坎为曳】牛以一后一先而为坎所掣【牛本在舆前今上离在坎前互离又在坎后而其爻皆与坎俱为所牵制故为掣掣牵也】此其势必不能以急合而且视其人实我人也去中孚之巽发而天之【中孚上巽巽为发今易之是天之也髠发为天见旧注】割大畜之艮鼻而且为劓之【大畜上艮艮为鼻今易之是劓之也割鼻为劓】其人之险艰为何如者尔乃三为卦终上亦为卦终虽我之与应皆非卦始则皆为无初无初必睽然不曰君子有终乎縦上下相接其所遇之位固为不当而所遇在刚则以柔従刚遇也非睽也
　　按左传僖二十四年襄王出居郑狐偃劝晋文侯勤王筮之遇大有之睽曰吉遇公用享于天子之卦战克而王飨吉孰大焉且是卦也天为泽以当日【大有下为干睽下为泽而上皆为离今变干之三以成兑泽是天变为泽以上当离日也】天子降心以逆公不亦可乎【天君象日侯象天降泽而承日是迎公也】大有去睽而复亦其所也【大有之睽必兼占睽卦即使不占睽卦而复占大有亦离日在上干天在下亦天子降尊之象故亦其所】其后晋侯逆王入之王果享醴命之宥则此占法明云悔卦睽爻为吉即不占睽爻而反之而复占大有爻亦吉此明明兼占贞悔之据若惟恐后此占法单占本爻而故为反覆之者乃启蒙占法误解蔡墨及司空季子诸语【説见前乾卦】而造为一爻变则以本卦爻词占而注者仍引此筮以为证何罔罔乎
　　九四睽孤遇元夫交孚厉无咎象曰交孚无咎志行也至于九四则与初为应而以刚遇刚犹之卦之二女以柔遇柔两雄不相下必至于孤而原夫四推所易【四易卦也】四有移而初必不移则初四俱为刚抑初夫也且夫者对妇得名而此以两夫而逊为长夫元者长也此非坎中之孚初与四交而志在同行不至此则虽睽而孤孤而至于厉而亦又何咎彖曰其志不同行而此曰志行其不同行者所以为睽而志行而无勿同者所以为合此用睽者之所为用阳而不用隂与
　　六五悔亡厥宗噬肤往何咎象曰厥宗噬肤往有庆也一及六五而即曰悔亡以有应也然其为应同而其人不同夫二之以五为主者尊之也今五亦以二为宗宗即主也然而亲之也【尊亲二义见来氏易注】尊之亲之则虽睽而合在是焉夫上火下雷而噬嗑以名其曰噬肤则六二之文也今五以应二而二为阳刚居外腹【离】内口【兑】之间其噬嗑犹是【睽变二即噬嗑矣】而乃借刚龈而上阖之则是噬肤而肤易离者噬嗑之噬【惟肤易离故灭鼻】噬肤而噬易合者则睽之噬也【惟肤易离则噬易合此取象噬肤之义】睽之二犹之噬嗑之二也葢内往而外来者合也内来而外往者睽也五仍上往此所以为睽而噬合如此往何咎【易防以宗指初爻宗者原始之意故初悔亡五亦悔亡季氏四同以宗指上九惟上为五所尊事者可以噬去诸梗故曰宗苏氏易传谓二五不合者疑四之为宼也今四噬三肤则无暇宼我矣此以四为宗三为肤朱氏防通又谓二五以四间噬去四问即可合矣是以二五为宗四为肤至陈氏捷解则曰宗非一人之称二五正应四上同体合为一宗即合为一肤总由不得正防胡乱咂即一宗字而初二三四五上歴歴噬遍嗟乎圣经之晦亡一至于此】
　　上九睽孤见豕负涂载鬼一车先张之弧后説之弧【京房马融郑王肃翟子虞翻李鼎祚本俱作壶又翻解云兑为口离为大腹大腹有口坎酒在中壶之象也之应歴险以与兑故后説之壶也】匪寇婚媾往遇雨则吉象曰遇雨之吉羣疑亡也
　　上与三应虽睽何孤而亦曰孤者上处睽之极虽有应而如无应然所为孤也然而有终也夫睽有所遇亦有所见今所求遇者三也而所隔在坎坎为豕则所见者惟豕耳然且三之所处坎与兑俱豕涉泽而如涂附焉夫坎车也载于其中者三也即我人也乃三与四同道三为神四为鬼【见虞氏易谦卦】而以上而视之下则三为四蔽但见鬼而不见人且坎为弓轮其在前者为巽绳张之者也【五上半巽以绳张弓】而在后者为兑口脱之者也即一偶见间而乍是而乍非如此徒以三在坎傍坎为宼为盗则同此应爻而在初与在三为人在二为主在四为夫在五为宗而在上则变名为寇匪寇也此婚媾也上虽上往而反而遇焉睽三见三遇而此不必遇主也抑不必遇元夫也即遇雨乎坎在地为水在天为雨如屯所云雷雨者而于焉遇之解孤独而释羣疑小事之吉则此终吉矣所谓无初有终者此大终也此用睽者也
　　按左传晋献公筮嫁伯姬于秦遇归妹之睽史苏占之曰不吉其繇曰士刲羊亦无也女承筐亦无贶也【此四句节録归妹上六爻词以上六无应故所求不得也】西隣责言不可偿也【兑在西方为口舌】归妹之睽犹无相也【相助也婚姻以求助睽则无矣】震之离亦离之震为雷为火为嬴败姬【归妹之睽则为震之离然反之即离之震也震木离火则木本生火而反之则火亦足以焚木是以所生之子而反害母家为嬴败姬也】车脱其輹【震为车变上则下輹脱矣】火焚其旗【震木上动为旗变为火则焚之矣】不利行师败于宗丘【解见后】归妹睽孤寇张之弧【此二句节録睽上九爻词】侄其従姑六年其逋逃归其国而弃其家明年其死于髙梁之虚【解见后】公不従遂嫁秦穆为穆姬僖九年献公卒公子夷吾许秦穆重赂而纳之是为恵公十年不与赂及秦饥乞籴闭之籴仲氏曰此刲羊无也有所求而不之应也十五年秦伯伐晋仲氏曰此西隣之责言也败晋于韩原仲氏曰此不利行师败于宗丘也夫离为戈兵为甲胄此行师者也以我之震柔变而为彼之戈兵甲胄是利在彼不利在我也不利在我则我败矣且夫震我也之离客也我之主震倒艮山而为之丘是主丘也主丘者韩原晋地也而乃变客之离刚而败之获晋侯十一月归晋侯仲氏曰此归妹睽孤宼张之弧也夫归妹之所之者睽孤也之彼为敌则睽孤者宼也然而其词曰先张之弧后脱之弧夫犹是弧也而宼张之宼忽脱之则犹是晋侯而宼获之宼又忽归之焉十六年晋太子圉质秦秦妻之仲氏曰此则为侄之従姑者也夫以嫁女言之则离火者震木之女也而以归妹言之则离火者又震兄之子也【归妹以震兄嫁兑妹则火又为兄所出】母女为姑而兄子即为侄则同此一离而姑侄并居有似乎従之者然二十二年子圉逃归二十三年恵公卒子圉立是为懐公二十四年秦穆纳公子重耳懐公奔髙梁重耳弑之仲氏曰此六年其逋归国弃家而终死于髙梁者也史不曰震之离亦离之震乎自上之初阅六爻而上又变则逋矣上本离而仍变震则归国而弃其家矣男以女为家弃家者弃所妻也然而离一变而离刚已亡夫离刚之上横者髙梁也变之震而刚已亡则变于是死亦于是焉【史苏是占本竒中而解者不明反疑附防故更正之】
　　【艮下坎上】　四易卦
　　易　观【上来　　　小三往　　　过】【四往五来】
　　【又易】　萃【四来三往】　　　升【二往五来】
　　【虞氏易以观上反三为蹇朱子本义谓蹇卦自小过来阳进则往居五而得中退则入于艮而不进此俱与推易法同】
　　蹇利西南不利东北利见大人贞吉
　　彖曰蹇难也险在前也见险而能止知矣哉蹇利西南往得中也不利东此其道穷也利见大人往有功也当位贞吉以正邦【荀陆本作国为汉讳】也蹇之时用大矣哉
　　蹇以跛得名【见説文】坎险在前而艮止不进如跛者之艰于行故谓之蹇顾蹇者难也险以成蹇而惟知足以济蹇故蹇之由坎在象固然而以济蹇言则坎徳为智坎质为通坎之心为刚而多坚【坎位北于四徳属智説卦坎为通为坚多心】是以艮外蔽而障坎于内即谓之蒙【山水蒙与水山蹇正反】坎外发而止艮在中则谓之智葢推易之道所尚往来而亦惟智能周之彼夫神以知来知以藏往知者智也彰往而察来彰察亦智也往来不穷谓之通通亦智也蹇以智济而蹇之为象则悉以往来觇济蹇之用【六爻皆有往反非推易则冒昧极矣此真前人未发者】是以蹇必择地艮者东北之卦也东此不利则反西南以济之语所谓治险必以夷是也【刘子新论云蹇利西南就土顺也不利东北登山峻也西南坤位与艮对】葢履险非跛者事也然而济蹇必择人坎艮者两阳之卦也隂柔成坎则借阳刚以振之所谓柔不利逺者是也以出险非弱者事也诚以是卦所推刚居三五以小过四刚与升之二刚并往而居于坎中【九五】又复以观之上刚萃之四刚并来而居于互坎之中【九三】皆得中也虽一往一来而言往而来亦见焉则同此坎中而智能见险刚能出险智可择西南之利而刚复能救东北之穷此其人之大为何如者夫遇蹇者时也济蹇者用也大人以济蹇为有功而三同功而五多功【系词三与五同功而异位又曰五多功】所谓人大用亦大此不止当位而正邦已也西南东北以卦位言虞翻谓坤西南卦五在坤中坎为月月生西南故利西南艮东北卦月消于艮丧乙灭癸故不利东北此以卦位兼卦时言与蹇之时正合但纳甲后起不如説卦之更妥耳若朱氏防通以三为南四为西初为东上为北则不可解矣
　　象曰山上有水蹇君子以反【郭氏举正据王弼本作正今考王注明云除难莫若反身修徳仍是反字】身修徳
　　不能前则反之矣【反即来字与来反之反不同】
　　初六往蹇来誉象曰往蹇来誉宜待【张揖本作时郑氏本待下多一时字】也
　　推易者曰吾于蹇得往来之説焉夫刚柔往来推易者然也泰否以聚卦首发其义而蹇复仍之蹇自二至上皆有往来而惟初无有乃预设一往来之象以为往无有不蹇者所为蹇也第初未尝往也浸假往而有不蹇乎蹇也亦未尝来也浸假来而初外为二非二来乎二多誉【系词】则非二来也乃来誉也然而未来也宜待也葢设词也
　　六二王臣蹇蹇匪躬之故象曰王臣蹇蹇终无尤也二者臣位也以臣位而为五君所用即为王臣第此二非他本升巽之刚易居五位而成坎此蹇也然向使二刚不易则下互兑也今易之而成互坎此又蹇也夫其所以蹇而又蹇者是曷故哉曰无故也以不有其躬而上之君也夫躬且不有于人何尤
</div>
    <div class="pagination">
<a href="仲氏易_page11.html">上一页</a><span>...</span><a href="仲氏易_page7.html">7</a><a href="仲氏易_page8.html">8</a><a href="仲氏易_page9.html">9</a><a href="仲氏易_page10.html">10</a><a href="仲氏易_page11.html">11</a><span class="current-page">12</span><a href="仲氏易_page13.html">13</a><a href="仲氏易_page14.html">14</a><a href="仲氏易_page15.html">15</a><a href="仲氏易_page16.html">16</a><a href="仲氏易_page17.html">17</a><span>...</span><a href="仲氏易_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
