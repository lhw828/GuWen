<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 10 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 10 页/共 21 页</h1>
    <div class="content">　　【愚又按卦名以阳避隂故先儒多以初二两爻属小人细玩六爻爻象多就君子看亦可初六位卑地下迹逺于要津其象为尾如柳下惠为士师梅子真为吴门市卒当危乱之世不犯难行亦无灾害时可以遯而不必遯者也六二柔顺中正与九五正应彼此交情方固黄牛之革与革初取象同彼当革时不可有为此当遯时不可得脱心欲遯而势未能遯季札子臧是已九三过刚不中与二隂同体逡廵系恋至与臣妾一例见畜夫富贵利禄士君子之厉而臣妾之吉也此时当遯而势不能遯大夫种是已内三爻艮体主乎止故其象如此九四以刚居柔与初正应相好而无相尤小人处此方为情爱所昵君子则以义在当去急流勇退其范少伯之于越李邺侯之于唐乎九五阳刚中正下与二应恬退之志至此得遂及时而行进退以礼不降不辱其子房二疏之于汉乎上九身处逺外遯世无闷独断不疑在上古则巢许务成在后世则四皓鲁二生其人乎外三爻干体主乎行故其象如此】
　　【张彦陵曰人情难退用黄牛以固志曰嘉曰肥欣然高易退之风人情好进危羝羊以朂贞曰羸曰艰凛然示难进之戒系传所以云大壮则止遯则退也此两卦反对之义】
　　【干下震上】
　　大壮利贞【壮从士不从土】
　　【卦名加大字者惟大有五阳大畜大过大壮皆四阳盖隂阳之势至三而平分至四而极盛九四一爻为成卦之主干阳自内上升而震动于外岂非大者之壮姤一隂始生即曰女壮阳动于复长于临交于泰至四而大壮天下未有大而不正者圣人虑阳之过盛故戒以利贞以北宋事观之庆歴之壮君子失之疎元祐之壮君子失之急只自恃其壮便非贞玩爻辞阳爻皆以居隂者为吉以阳居阳者为凶为厉其义自明】
　　【按十二辟卦大壮为二月之卦而尔雅以八月为壮疏云八月得辛则为塞壮其义在所未详疑事无质俟再攷】
　　彖曰大壮大者壮也刚以动故壮大壮利贞大者正也正大而天地之情可见矣
　　【愚按本义阳长过中过中二字便带忧危之意大壮其可恃乎天地间柔者不能壮惟刚故壮然刚而不动亦无以见其壮惟刚以动故壮大者壮以势言也初二三四阳爻皆言壮五上二隂不言壮大者正以理言也正大二字承上大者正说来不平看惟正所以成其大复见天地之心阳气初动也大壮见天地之情阳气发于上也天地未尝无情只在正大处见得咸恒萃三卦皆见天地万物之情大壮止言天地者万物不能同天地之正大也】
　　象曰雷在天上大壮君子以非礼弗履
　　【杂卦传云大壮则止遯则退也雷在天上乃其发越时如何能止先儒谓当壮往之时当以能止为正君子以非礼弗履处壮之心犹之处遯之心也愚又谓此君子克己自胜之学非礼之私潜滋于隐微之中勇者无所用其力直须从起念处制缚得定销镕得净方能不形于动履之间】
　　初九壮于趾征凶有孚象曰壮于趾其孚穷也
　　【凡爻之言趾者多在初爻先儒谓大壮第五爻变则为夬故两卦取象同壮趾在初锐于始进征则必凶以其阳刚居正故有孚愚按诸卦凡言有孚者多无凶象既凶矣何以又云有孚盖初以刚居刚与上无应専以盛气加人而无真诚之意故爻辞敎之有孚欲其积诚以动上也小象不论其征不征凶不凶只是壮于趾虽有孚而亦穷如汉之党人宋之太学诸生身居卑下挟其壮往之气欲上除君侧小人客主之势相去甚悬适足自取祻败是因孚以致凶者也故曰其孚穷匹夫匹妇之谅圣人不取也】
　　九二贞吉象曰九二贞吉以中也
　　【九二中而不正爻辞谓之贞吉者吕伯恭云直指大壮之体愚按初壮趾三羸角九二上不在角下不在趾居下卦之中故小象归本于中可见壮非猛厉之气只在刚柔得中而已以刚居柔而又得中且与五正应即此便是贞吉本义谓所处得中犹可因以不失其正戒占者使因中以求正然后可以得吉也夫子之言明白了当似不必多生回防转折】
　　九三小人用壮君子用罔贞厉羝羊触藩羸其角象曰小人用壮君子罔也
　　【愚按大壮与遯反对遯之九四即大壮之九三故两爻并举小人君子小人用壮君子用罔与遯四君子吉小人否语气相似而意相反石介云壮惟小人用之君子则否极合爻辞之防赵汝楳曰孔子虑后世疑爻辞两用字小人与君子皆有所用故去其一云君子罔按释文以无训罔与此正合君子罔言君子则无之也若依旧注视有如无为君子过于勇之象则君子亦卤莽人耳与用壮者何异乎三以刚居刚正而不中故以贞厉为戒羝羊二句又是贞厉之象羝壮羊也属阳中爻自三至五互兑三四两爻皆有羊象震在上为竹为萑苇藩象触藩用壮之象兑为毁折羸角之象九三居干体之上与上六应羊即九三藩指上六三为壮羊其气盛上为纯隂其谋深圣人虑三之恃壮而轻敌也故戒之曰小人则用壮君子则不用若用壮则虽贞亦厉为羝羊触藩羸角之象矣夫羊之好触恃其角耳触藩而羸总见壮之不可轻用三四两爻先言贞厉贞吉后言触藩决藩亦爻辞变例也】
　　【钱国瑞曰遯而系二柔则惫大壮而触二柔则羸刚大而以柔小为触非正大之动而倾危之动矣杨诚斋曰羊喜于鬭而狃于胜喜于鬬故技止于一触之勇狃于胜故怒及于无心之藩张元岵曰藩无心而能系角易往而难返士君子当为神龙不当为羝羊当荡除城府不当自树藩篱自壊头角】
　　九四贞吉悔亡藩决不羸壮于大舆之輹象曰藩决不羸尚往也
　　【愚按四入动体为羣阳领袖成卦之主在此爻以刚居柔与九二同故爻词亦许其贞吉从容以进必无失错故悔可亡藩决不羸承上文而言三前为四所阻犹有藩焉四前二隂则藩决矣角不羸矣不但此也抑且壮于大舆之輹乃众阳合力之象舆之行也以輹輹壮则车强隂为阳之藩阳者车之輹藩决则彼壅既通輹壮则我进有力小象所以云尚往三阳在下至四然后尚往盖合干健震动而为往则前此之未宜往明矣】
　　六五防羊于易无悔象曰防羊于易位不当也
　　【程传羊象羣阳并进六五以和易待之使无所用其刚是防羊于易也本义依王注谓羣阳自失其壮愚窃按五与四比两爻合看羊当指四今从程传详释之大有六五以柔乗刚象曰易而无备本爻亦乗刚防羊于易即易而无备之义九四率诸阳动而前进五欲与争胜其势甚难惟坦然平易用柔中之道接之五不设藩羊将谁触壮者至此自失其壮而羊防矣以柔居刚位虽不当而无悔柔能御刚也盖此爻变则为夬夬之羊指上牵之者九五也大壮之羊指四防之者六五也圣人于阳爻论用刚制柔之道于隂爻论用柔御刚之道如此杨诚斋曰六五当众阳强盛时能使之帖然自防者以柔顺和易之徳调伏之也故无悔黄氏日抄据小象言位不当则居羣阳并进之冲为其所决似矣若能以柔胜刚宜曰位当岂得言位不当耶与旅卦防牛于易义同兼存其说以备攷】
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　【本义壮终动极故触藩而不能退其质本柔又不能遂其进愚按上居震末与三正应羝羊九三也上与五同是隂爻不能如五之御四乃设藩以受三之触不退不遂正是九三触藩之象自三言之不应触上之藩自上言之不应羸三之角未有羊羸角而藩不壊者彼此两败俱伤之象故曰无攸利艰则吉艰字与前爻易字相反两隂爻一为其易一处其难上之不详其犹有易心乎惟反其易者而为艰则吉而咎不长详者熟思审处之义凡人处事以为易则不详以为艰则详矣不详是壮时之病艰是处壮之药陆庸成曰大者壮也故四阳有壮五上无壮大者正也故四阳有贞五上无贞初不言贞壮之累也二兼言吉贞之全也】
　　【钱国瑞曰遯之上三爻皆以遯为亨惟三可畜二柔为臣妾以一体合止之故大壮之下三爻皆以贞为利惟四可以輹二柔为大舆以一体合动之故可见主君之权在我乃所以成其时行运转之机在我乃所以成其刚动】
　　【坤下离上】
　　晋康侯用锡马蕃庶昼日三接
　　【晋取进为义卦体离上坤下下柔顺而上文明以世道言乃可进之时也豫言侯以震晋言侯以坤坤臣道也康侯侯之能安民者即考工记所谓宁侯坤为牝马为众锡马蕃庶之象离为日而在上君徳也昼日之象三隂在下三接之象本义多受大接而显被亲礼是已愚又窃谓卦辞盖古觐礼也锡马蕃庶诸侯以礼觐天子之事昼日三接天子以礼接诸侯之事按觐礼庭实惟国所有奉束帛匹马卓上九马随之以素的一马以为上书其国名马必十匹用成数敬也又尚书康王之诰太保毕公率诸侯入应门皆布乗黄朱奉圭兼币此朝觐用马之证曰用锡者如九江纳锡大禹锡元圭皆以下奉上之义再按觐礼侯氏坐取圭升致命成拜乃出觐毕又升致命成拜降出亨毕王劳之摈者咸升成拜降出升拜者凡三周礼掌客上公三享三食三燕大行人公之礼三享三问三劳左传晋文公朝王出入三觐皆昼日三接之证六五之君以文明出治而三隂以顺徳承之明良一心安静以养和平之福故为朝觐燕享君臣晋接之卦】
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　【火在天上其明最盛故名大有明出地上其明方新故云大明顺而丽乎大明总言内外卦徳柔进而上行本义作卦变看谓自观来六四之柔上行至五愚窃按易述曰柔指坤之六三出地上而亲附离日也似当从此解今据其说详发之柔字兼坤三爻进而上行则専指六三一爻初二视三为进退三进则诸柔并进矣彖传言柔上行者凡四噬嗑暌鼎皆言得中故上行指六五本卦但言上行而不言得中是离明在上为君而六三为上行之侯三坤主与上正应小象于三云志上行犹云志在上也似不必说卦变卦变之说本于虞翻蜀才谓四五两爻互换是已然同在外卦何得云上来矣鲜谓明夷下卦之杂进而为晋上卦之离内外同是离体亦非卦变之例】
　　象曰明出地上晋君子以自昭明徳
　　【卦体坤下离上大象但取离明之义置坤不言胡庭芳云只取卦之重者不必尽论两体也愚按杂卦云晋昼也本卦与明夷反对明入地中则为夜晋乃初出之日明夷曰用晦则晋用明可知君子观明出地上之象知吾徳本明吾自昭之即明明徳之谓而用明之道具是矣吾徳既明然后能知人书曰能哲而惠何忧乎驩兜何迁乎有苗何畏乎巧言令色孔壬诗曰尔徳不明以无陪无卿故明主能用小人闇主不能辨君子潘雪松曰易大象惟干与晋以自言之自强不息我用我之强自昭明徳我用我之明愚又谓君子以明徳为体到得光被四表格于上下总是自昭之极功】
　　初六晋如摧如贞吉罔孚裕无咎象曰晋如摧如独行正也裕无咎未受命也
　　【本义以隂居下应不中正有欲进见摧之象愚窃谓当晋之时阳刚者往往欲速躁进初最下以柔居刚摧者敛抑之义虽与窃位之四相应嫌其不中不正不肯因之以进而深自敛抑两如字是摹冩其难进之状即此便是贞便是吉罔孚以下本义云不为人所信当处以寛裕则无咎愚又谓罔孚有吾斯未信之意初不急求人知进退绰然有余乃所以成其贞也何咎之有象申之曰独行正以见位虽不正独能行正而不随人歩趋似非欲进而见摧于人不为人所信之义未受命嘉其未因四之应而受命于公家也若受命则为鼫防辈之私人矣张元岾曰人有志于功名而比匪枉道如柳子厚刘禹锡之徒一蹶不收亦急功名之殷鉴而初幸无是也合观爻象辞其义昭然】
　　六二晋如愁如贞吉受兹介福于其王母象曰受兹介福以中正也
　　【本义谓二上无应援故欲晋而愁愚按初三四上皆刚柔相应二独与五无应虽居臣位介然自立不以为喜而以为忧有愁如之象即此便是贞便是吉然柔顺中正终必受知于五盖我能自守其贞君之宠任方承受得起六五柔得尊位故称王母介福即锡马昼接之属初曰未受此曰受其得位可知司马君实苏子瞻之遇宣仁太后彷佛此爻张忠定谓冦莱公用太早仕太速苍生无福可见仕进之际迂回迟重非徒身名俱泰君民亦将共食此福也小象推言受福之由曰以中正锡福自王受福自我岂幸获哉合两爻论之初不肯躁进者也二不喜骤进者也】
　　六三众允悔亡象曰众允之志上行也
　　【先儒多谓三不中不正宜其有悔以其与下二隂皆欲上进为众所信而悔亡愚窃谓三居下卦之上处顺之极近比于四将母谓鼫防之党以其形迹可疑故有悔然而众允之者此非以形迹论也获上信友全凭此志与上正应志在上行人皆信其无私众有何疑已复有何悔初之罔孚众未允也二之受福犹有待也三则可以进而上行受三接之宠矣彖传曰柔进而上行象曰志上行二句正相应晋与升皆柔徳用事之卦升初曰允升象曰上合志晋三曰众允象曰志上行义类正相似升以初为主爻晋当以三为主爻】
　　九四晋如鼫防贞厉象曰鼫防贞厉位不当也
　　【先儒谓当柔进之时四独以刚进故于贞为厉愚窃谓自二至四中爻互艮为防自三至五中爻互坎为隐伏四处大明之下坤晦之上昼伏夜动皆防象阳大隂小故曰鼫防许氏说文鼫五技防本义不中不正以窃髙位贪而畏人故有此象愚又窃谓卦义取昼日防夜动而昼伏非若康侯之昼接者当晋之时人人有向明之望所尚者柔徳九四以刚居柔近与五比窃据高位以阻诸贤之进离下而上首防两端卦中之小人也虽贞亦厉况位不当者乎按鼫与硕同诗硕防所以刺贪也胡云峯曰解以隂居阳象狐晋以阳居隂象防狐性疑当去其疑防性贪当去其贪】
　　【朱康流曰此与豫九四皆下据三隂上承柔主于豫之六三曰位不当九四曰志大行于晋之六三曰志上行九四曰位不当象同而义则相反何也豫之三隂四得而有之故以得众为四功此之三隂四不得而有之又岂得而阻之不得而有之故以上行为三美不得而阻之故以阻众为四责】
　　六五悔亡失得勿恤往吉无不利象曰失得勿恤往有庆也
　　【先儒多以六五隂居阳位宜有悔愚窃谓诸卦之主徳尚刚惟晋之主徳尚柔贤人并进寛仁足以有容内卦三隂与五同徳皆有顺五之意而为九四所阻五之左右四贪而上亢宜有悔矣而悔亡者以其柔居尊位离为明主人才本五所当得因四之蔽贤而失之然不足以为忧也恃知人之明往而求贤则吉无不利象申之曰有庆人主之庆莫大乎得贤六五一爻主贤才之进者也】
　　【杨诚斋曰晋之主如日之出地此朝日也天下已服其明矣若使初出之朝日遽如方中之烈日天下其不旱熯矣乎惟柔故明而不察盖日之为明朝则升中则倾君之为明柔则容刚则穷六五晋之盛明之主也宜其福之盛也孰谓柔而不立哉】
　　【胡云峯曰彖惟升言勿恤丰言勿忧爻则泰九三家人九五萃初六皆言勿恤事有不必忧者勿恤寛之之词也有不当忧者勿恤戒之之词也】
　　上九晋其角维用伐邑厉吉无咎贞吝象曰维用伐邑道未光也
　　【苏紫溪曰上九失其柔顺之道不能浑然不露圭角故有晋角之象黄氏日抄凡伐邑皆释为自治朱子谓伐邑皆是用之于小按世无称兵自伐其邑之理释为自治恐未安古者侯国之大夫有采邑或有不顺者则伐之故为伐邑邻国相侵则为伐国古有此事故有此语合从朱说愚又按上爻言角者惟晋与姤姤之角所以柅方孚之羸豕晋之角所以伐已进之鼫防离为甲胄戈兵伐之象九四乃城狐社防邑之象君侧之恶难除故厉伐所当伐故虽危亦吉而无咎然不用明于前使四不得进迨既进而后伐之故虽贞亦吝重离上九火逾上则照愈逺王用出征何等光明正大此处晋之终余光无几不足以照天下仅可用以去私人非出征正邦之比故曰道未光】
　　【赵汝楳曰卦以柔进得名故柔爻多吉初极下二犹在地皆欲进而未能三始出地上率众柔俱进晋之为晋六三当之五为接柔之主四以刚居下上以刚居外严毅如角不得不伐以正之此六爻之情也】
　　【离下坤上】
　　明夷利艰贞
　　【杂卦传云明夷诛也本义训诛为伤以世道言明入地中时方幽暗君子无不受伤者论卦徳则内明外顺又为君子不受伤之象合六爻观之自初至五皆用晦之臣伤之者上也利艰贞者利在艰难以守其贞君子之处患难总离不得个正道艰字内有多少委曲多少痛苦难以告人处先儒或以明夷为日食之卦似于伤之义有合可备一解】
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之【本卦与晋反对一出一入明晦分焉全卦是事暗君之象周公爻辞只于第五爻说箕子自夫子观之谓当文王与纣之时故先言文王后言箕子内文明而外柔顺乃统言卦徳非谓文王因此以蒙大难谓文王所以防难而不受伤者内文明而外柔顺也明即是贞晦明处即是艰内明外顺即是晦其明晦明而明在内即是志之正何谓志忠君爱国之心也邱行可曰文王得全卦之义故以卦徳归之箕子得一爻之义故以爻辞归之张幼子曰大难关天下之难内难家离也此文王与箕子不同处本义以文王配卦名以利艰贞専指箕子愚窃按文王箕子所处之地虽不同其为艰贞一也释经者试移彖传利艰贞晦其明也二句直接明入地中明夷之下而以文王箕子证明艰贞之义诠释便自了然此说出张氏困学记】
　　象曰明入地中明夷君子以莅众用晦而明
　　【吕伯恭曰用晦者君子养明之道不有虞渊之入焉有旸谷之明愚窃谓王者御宇自治则用明莅众则用晦故昭明而明全晦明而明全冕旒以蔽目黈纩以塞耳初不以察察为明而极其用至于明四目逹四聪惟其藏明于晦故能用晦而明莅众以离照坤也用晦以坤养离也】
　　初九明夷于飞垂其翼君子于行三日不食有攸往主人有言象曰君子于行义不食也
　　【王注初处卦始最逺于难絶迹匿形不由轨路故曰于飞懐惧而行行不敢显故曰垂翼志急于行饥不遑食故曰三日不食殊类过甚以斯适人人必疑之故曰主人有言苏氏易传曰飞而垂其翼所以示不飞之形方其未去也垂其翼何其缓及其去也三日不食何其亟杨敬仲曰三日不食义当速也君子未尝着已意于其间苟彰彰然着其引去之迹是为有攸往人将有言矣愚又窃谓中爻互坎有飞鸟之象义在当行寜不食而不可以不去宁有言而不可以不往总见君子决去之义穆生去楚申公白公非之但讥其责小礼而不知穆生之去避胥靡之祸也冯元敏曰辞丰而就约则愚者悟未伤而先遯则愚者疑宜其有言也圣人特为说破欲君子不以人言介意小象専释不食一句而以义断之其防深矣愚又按易于君子去就之义皆在初爻贲初之义弗乗明夷之初不当食而不食亦义也卦皆下离决去就之义于早非明者不能黄氏日抄云有以垂翼不食皆为伤困之极与义不食之意不合矣】
　　六二明夷夷于左股用拯【句】马壮吉象曰六二之吉顺以则也
　　【本义伤而未切救之速则免矣愚按二居卦中当用事之地与垂翼者不同夷股则支体已受伤矣中爻互震坎皆有马象拯伤非力弱者所能必马壮而后吉吉者何免祸而已此爻似文王出羑里之象西伯乃纣股肱之臣夷在右伤尚未切闳夭之徒用文马九驷以献纣乃得释非用拯马壮乎六二柔顺中正故小象申之曰顺以则顺而不以则特苟且幸免耳大雅称文王曰顺帝之则此之谓也顺以则单释吉字但说卦传巽为股而此为离象殊不解所可知者二四两爻皆以隂居隂故一言左股一言左腹丰九三以阳居阳则曰右股易道左隂而右阳也】
　　九三明夷于南狩得其大首不可疾贞象曰南狩之志乃大得也
　　【本义谓以刚居刚在明体之上而屈于至暗之下正与上六闇主为应有向明除害得其首恶之象成汤起夏台文王兴羑里正合爻义后儒或以此爻属武王愚窃谓此文王伐崇之事也离为火南方之卦又为兵戈狩之象助纣为恶者崇侯为首故云大首史记文王得専征伐三年然后伐崇崇不降退而修敎因垒而降非得其大首不可疾乎贞即艰贞之义象曰南狩之志言其志在去害安民大得者大得民心也当三分有二之时犹服事殷文王岂以南狩为快心之举乎】
　　六四入于左腹获明夷之心于出门庭象曰入于左腹获心意也
　　【程传以此爻为奸邪得君之深愚按爻象皆无贬词正合微子去商适周之象下三爻离与坤异体异姓之臣也故曰翼曰股四与上同坤体同姓之亲也故曰腹曰心坤为腹离为大腹自离而入于坤也本义谓腹者幽隐之处获明夷之心于出门庭者得意于逺去之义胡云峯曰坤偶有门象出门庭犹可去而出于坤也获明夷之心微子自靖出门庭微子行遯也愚窃谓微子纣之兄也在门庭之内似无可去之理故不曰行而曰出尚书所谓逊荒也盖微子知纣之必亡而宻谋于箕子比干箕子劝其行遯以存商祀而微子之意始决故曰获心意也义在尚书微子篇逊荒之心何等艰苦似非得意逺去之义】
　　六五箕子之明夷利贞象曰箕子之贞明不可息也【朱子云爻辞箕子蜀本作其字俞氏云不敢显称微其词也孔子于彖传显称之后遂于爻辞作箕子胡云峯曰处明夷之时为微子比干易为箕子难微子已去不可复去比干已死不必再死此殷有三仁而爻独以箕子言之愚按彖言利艰贞爻不言艰者箕子之内难其艰自不必言既值箕子地位当为箕子之贞故曰箕子之明夷利贞象言明不可息谓其委曲以冀君心之悔悟即在万难艰苦中耿耿一念未尝间断使箕子之明不晦则身不可保其明遂至灭息矣夫子特深賛之不复申艰贞之戒】
　　上六不明晦初登于天后入于地象曰初登于天照四国也后入于地失则也
　　【本义以坤隂居不明之极始则处高位以伤人之明终必致自伤而殒厥命先儒多以此爻为纣亡国之象愚按晦而明者外晦而内明不明晦者似明而实晦纣之知足拒諌言足饰非自以为明晦莫甚焉故曰不明晦登天在位之象入地失国之象失则二字与六二顺则相应顺则所以为文王失则所以为纣黄氏日抄云明夷之极是日入于地故曰不明晦日之初登于天后乃入于地一失其中则尚如此人宜何如自畏矣释经意特含蓄】
　　【愚按他卦以五为君位惟明夷以上爻为君总而言之君者元首也贤才羽翼也羣臣股肱也大臣腹心也羽翼去股肱伤心腹离元首可知矣虽在暗世犹有君臣之义此六爻之情也析而观之伯夷避纣有于飞象在下故垂其翼于行不食让孤竹而逃非不食周粟也羑里之囚股肱之蒙难者虽小有伤而终得脱夷肱用拯之象文王既免难得専征伐南狩之象微子乃腹心之臣出门庭者抱祭器而归周也箕子与暗君最近不为微子之去则将为比干之死不得已而托于佯狂尤用晦之极难者故独以卦辞归之纣初居天位后至覆亡非登天入地之象乎周公特不忍斥言故合反对两卦而以晦明出入结之独不及比干者明夷之世贵艰贞以自全也】
　　【离下巽上】
　　家人利女贞
　　【尔雅室内谓之家愚按一家之中通男女而言谓之家人卦彖独言女者巽长女一隂在下而顺今居上卦之下离中女一隂在中而明今居下卦之中巽四离二皆得爻之正位执柔道以顺三五之阳刚故曰女贞长女上而中女下亦二女同居之象不为睽革为家人者以其贞也九五阳刚中正而居外卦主当属此爻贞虽在女女之贞男之利也故曰利女贞】
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　【杂卦传云家人内也盖天下以国为内国以家为内家以女为内本义所谓欲先正乎内周子所云家人之睽多起于妇人故彖传先言女后言男愚按本卦与睽反对在睽卦九居二而六居五内外之位皆不正此则六居二故曰女正位乎内九居五故曰男正位乎外内外二字有不相侵越之意论成卦之象则取乎女论正家之道则重在男刚柔之分明倡随之理得上天下地之象不过如此故曰男女正天地之大义也男女只就卦画说不论卦体一家之人不外父子兄弟夫妇故下文详及之一说本卦隂爻皆居隂位故曰女正位阳爻皆居阳位故曰男正位不论应与以隂阳相比为夫妇二为内卦之主三居二上则为离女之夫四为外卦之主五居四上则为巽女之夫于义亦可通但脱却初上两爻耳严君本义云亦谓二五胡云峯曰在男女则九五六二皆正在父母则九二之刚可谓之严六二之柔未必能严故夫子发彖辞言外之意龚汝修曰治国如家称父母焉治家如国称严君焉赵汝楳曰父义母慈何以并称严盖母之不严家之蠧也凟上下之分庇子弟之过父虽严有不能尽察者必父母俱严然后内外各尽其道也愚按严非疾声遽色之谓正即所以为严舍正以为严则嗃嗃矣上九之不用威而如有威严君之义正家之道也】
　　【本义上父初子五三夫四二妇五兄三弟以卦画推之又有此象胡云峯曰齐家以正伦为本上父初子则父子之伦正矣五夫四妇三夫二妇五兄三弟夫妇之上下分而夫妇正兄弟之上下分而兄弟正矣特父子之上下相去甚逺故其分严卦以女正为利故夫子发言外之意谓男女皆当正也愚又按一家之人以父母为纲领家道之正不正视父母之严不严正家而天下定不是说效騐谓化从近始也正天下易正家难正妇女尤难然则如之何曰正女以男正男以身正身以言行】
　　象曰风自火出家人君子以言有物而行有恒【行去声注疏巽在离外风从火出火出之初因风方炽火既炎盛还复生风内外相成有似家人之义愚按风自火出即中庸知风之自之义君子观此象而知风化之本自家出家之本自身出近里着已只在言行不苟父子兄弟足法耳有物者言之不虚有恒者行之不变】
　　初九闲有家悔亡象曰闲有家志未变也
　　【胡庭芳曰能闲于初仅可免悔初之不闲悔将若何愚按周礼虎贲氏王舍则守王闲注梐枑也说文闲防也门遮也多取分别内外之义初以刚居刚则得正离体则具先见之明防闲在初自无后来之悔象申之曰志朱变以见一门之内尊卑大小未免人各异心当于有家之初及其志未变立法预防不至逾闲荡检乃得悔亡顔氏家训云敎妇初来敎子婴孩是已】
　　六二无攸遂在中馈贞吉象曰六二之吉顺以巽也【本义柔顺中正女之正位乎内者愚按自二至四中爻互坎中馈象周礼注进食于尊者曰馈在者不出其位也遂者自行其意也即公羊传大夫无遂事之义古者君妇之职与于宾祭采苹之诗曰谁其尸之有齐季女斯干之诗曰无非无仪惟酒食是议舍中馈而外妇无遂事矣是谓之贞吉顺以巽先儒多以为事夫之道愚又按家人有父子则有妇姑两隂爻二在下妇也四在上姑也四入巽体曰顺在位二之顺以巽妇承姑徳也小象两顺字相应】
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　【本义以刚居刚而不中过乎刚者也故有嗃嗃严厉之象嘻嘻者嗃嗃之反愚按嗃嗃刘向传作熇熇说文嗃严酷貌嘻说文作歖色喜也或者见其过严悔而且厉因矫之以寛嗃嗃之象变而为嘻嘻嗃嗃者其初必以严为苦嘻嘻者其初必以寛为乐要其终一吉而一吝可以得正家之道矣小象一则曰未失一则曰失节以见恩威皆当酌剂过严过寛皆非也然与其过于寛而失家节毋宁过于严者犹为未失也上下两层倒换说其义更明节者品节也立于初则为闲剂于中则为节三居内外之介防其过也若知和而和不以礼节之便是失家节】
　　六四富家大吉象曰富家大吉顺在位也
　　【本义阳主义隂主利以隂居隂而在上位能富其家者也愚按四入巽体为近利市三倍富家之象阳实隂虚凡爻之言当者小畜九五阳也言不富者泰六四无妄六二皆隂也家人六四何以取富象谓其承乗皆阳以虚受实也富家与家当不同家富者享有成业富家者精于治生隂性吝啬若専主聚敛易贾怨招尤富而大吉必有道致此矣既是巽体又以柔居柔故象曰顺在位顺则能协内外之情在位则各安耕织之业记有之父子笃兄弟睦夫妇和家之肥也富家之义当如此方献夫曰父主敎化母主货财仪型表率父道也收藏樽节母道也故五曰假家四曰富家】
　　九五王假有家勿恤吉【假音格下同】象曰王假有家交相爱也
　　【假本义作至字解谓王者以是至于其家则勿用忧恤而吉可必矣愚窃谓此彖传所云正位乎外者五居君位合天下为一家者也假与格古字通用有感格之义刑于寡妻至于兄弟以御于家邦使人人亲其亲长其长而天下平方且与民同乐何有于忧中爻自二互四为坎有忧恤象此爻出坎外故勿恤而吉交相爱本义谓夫爱其内助妇爱其刑家只就一家说愚又窃谓王者之爱民如一家天下羣爱戴之如父母不以分相接而以交相聨父子欲其如君臣此家有严君之义君臣欲其如父子此王假有家之义也杨敬仲以假为大义又是一解】
　　上九有孚威如终吉象曰威如之吉反身之谓也【愚按上居家老之位为一门所信服敬畏者故曰有孚威如有孚者笃恩义也所以聨属一家之心威如者正伦理也所以振作一家之气家道至上而成故曰终吉前五爻是家法未及身敎故小象归本于反身所谓身修而后家齐也本义九以刚居上故言正家久逺之道张彦陵曰三曰终吝上曰终吉计及于所终而后知治家者不可苟安于目前唐凝庵曰家之本在身家人之观望最切毫不可欺反身而观其所以闲家者皆实有诸已为举家所信故曰有孚郑孩如曰威从孚来孚从反身来初之有事于闲三之不免于悔未孚故也曰厉则有之相爱则未也严于已曰严人严之曰威威与厉不同五之交相爱者交相孚也不闲而闲威在其中矣上九之终吉以五之道终之也】
　　【兑下离上】
　　睽小事吉
　　【本义睽乖异也邱行可曰小事吉柔为卦主也程沙随曰水火相逮山泽通气而火泽无相用之理故相遇则革不相遇则睽愚窃谓睽之卦义本非美名故全卦取合睽为义亦犹蛊卦取治蛊也中女少女上下皆柔合睽之主又柔故仅可小事吉悦累之也其始易悦者其继必睽頼二五三上相应且得不睽为吉耳乌能济大事哉说文睽目不相视字从目目主见故爻辞多取见象】
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　【赵汝楳曰火泽之睽因乎动二女之睽见于行愚按火动而上泽动而下物性本然之睽也中女配坎少女配艮人情必然之睽也夫人情或交相好或交相恶恩怨皆可为用惟同居而异志外若不相碍中实不相谋者乃真正乖离之象二女志不同行只同居之日便然不待女子有行方为睽也】
　　【吴因之曰睽之一卦圣人非言睽乃善言合也愚窃从彖爻统论之动而相睽者卦体也睽而必合者卦徳也兑悦之丽离明是合睽也柔进而上行是合睽也得中而应乎刚是合睽也睽而不合天地万物几乎息矣所以卦彖言小事吉而夫子特賛其时用之大天高地下其象则睽而化育之事同男外女内其位则睽而交感之志通万物散殊其羣则睽而声气之求其事相类两者之合原于两者之睽处睽之时合睽之用推之六爻无一凶象初与四合曰见曰遇二与五合曰遇曰往三与上合亦曰见曰遇皆因睽而得合者也】
　　【本卦与家人反对家人下卦之六二来为睽上卦之六五故曰柔进而上行得五之中而下应九二故曰得中而应乎刚卦体昭然只是反对之象亦不必作卦变本义以卦变言杂引离中孚家人三卦其说与随蛊畧同愚于前卦辨之详矣】
　　象曰上火下泽睽君子以同而异
　　【离兑二隂同分坤体而炎上润下其性异趋先儒谓君子以同而异于同之中审其异也愚按大象不曰以异而同而曰以同而异大凡处睽贵乎合然必得其所以为同者而后可合如以异为异终于睽而已杨诚斋曰禹顔同道而异趋夷惠同圣而异行未足为同之异也孔子于齐鲁之去异迟速孟子于今昔之馈异辞受此同而异也乃一人自为火泽矣君子何必好同而恶异哉张待轩曰同一君臣父子而忠孝异同一饮食男女而贪亷异所谓尧舜与人同而尧舜与人异也】
　　初九悔亡防马勿逐自复见恶人无咎象曰见恶人以辟咎也
　　【本义谓上无正应故有悔而居睽之时同徳相应故悔亡又云见恶人可以辟咎如孔子之于阳货愚窃谓初九以刚徳居兑体刚则动而正兑则悦而和与四敌应而不立异所以悔亡中爻互坎马象即指四在外卦防马象恶人亦指四防马而勿逐去者不追也待其自复而见之来者不拒也此初之善于驭四处恶人非小人之谓乃与我不相好者人情于我不相好者谓之交恶往往拒絶而不见所以终睽一见则睽情释矣初泯同异之迹忘四之为恶人四遂以初为元夫卒成交孚之好辟咎者辟九四之见咎也初能辟咎四因而无咎不以避为避而以见为避合异为同之妙用如此此圣人合初四之睽也先儒多看恶人为小人把九四太说壊了与合睽之义有碍若是真正小人君子岂肯与之合异为同哉张幼于曰彖传言睽物性之定分六爻言睽物我之相嫌愚又按内卦三爻在下则睽上行则合外卦三爻在上则睽下行则合】
　　九二遇主于巷无咎象曰遇主于巷未失道也
　　【本义二五正应居睽之时乖戾不合必委曲相求而得防遇乃为无咎愚窃按爻象辞未尝有乖戾不合之象二与五正应故曰主但二以刚居柔五以柔居刚皆失正位故为遇主于巷之象初四三上皆睽中之睽惟二五为睽中之合巷者委曲之途与坎四纳约自牖同当睽之时彼此皆失正位必委曲相求乃可无咎也小象恐人疑其诡遇故申之曰未失道言迹虽渉于委曲而彼此相应仍不诡于正道此圣人合二五之睽也】
　　六三见舆曵其牛掣其人天且劓无初有终象曰见舆曵位不当也无初有终遇刚也
　　【黄氏日抄云六三居二阳之间与上九应故古注与晦庵皆以见舆曵为二牵于后以其牛掣为四阻于前以人天且劓为上九猜狠而重加之刑惟程传并归九四而不及上之正应愚窃按六三爻象俱从上九疑字生出因疑而生见其象如此皆妄见也三与上本正应而下与二比上为四所乗爻柔位刚不中不正所居乃疑地故来正应之疑中爻互坎舆象曵象互离牛象其人即六三孔疏剠额为天程传云髠首也本义以为去须之刑劓割去鼻也总是面目可憎之状爻辞大意言车前有牛六三在车中为二阳所制曵其舆掣其牛者二与四也见之者上九也上初疑三与二四两阳合故生种种妄见所谓无初也幸而上是离体识见高明久之则三之心迹明终与上合所以有终小象言位不当推原妄见之由以兑非三之正位也言遇刚发明有终之义以三与上本正应也张彦陵曰大凡刚的人性最躁急稍见形迹可疑便不惜情面然实无他肠心迹一明涣然氷释此圣人合三上之睽也】
　　九四睽孤遇元夫交孚厉无咎象曰交孚无咎志行也【说统曰初四之徳敌而致孤初四之位应而有遇合看两爻曰睽单论一爻曰孤遇字与睽字相对愚又谓四处二隂之间隂偶而阳竒孤象卦体四阳分居内外初二不云睽孤者兑为悦体不立异也四交离体未免好用聪明其势孤矣元夫指初四与初本不相应初以四为恶人四则以初为元夫者居二隂之间势孤而独立不可以无辅遇同徳之初九与之交孚则虽厉而无咎厉者危其心以固其交也象申之以志行可见中少之志不同而未尝不通于男女交孚无咎则睽者合孤者有朋矣】
　　六五悔亡厥宗噬肤往何咎象曰厥宗噬肤往有庆也【本义以隂居阳悔也居中得应故能亡之愚又按五为卦主与二本正应所谓柔进而上行得中而应乎刚者也柔中则为文明之主应刚则非偏系之私此而有悔以九四一刚间之也四既与初交孚则无复有间之者亦如噬嗑之去间矣故悔亡初与五并言悔亡初之悔以无应五之悔以有应初之悔以人之同徳而亡五之悔以己之得中而亡二以五为主尊之也五以二为宗亲之也二方委曲求遇得五之往其合如噬肤之易何咎之有劝五往从二也爻止云何咎象许以有庆者求贤而得贤君臣相合人情可以大同非来章之庆誉乎凡爻上行者谓之往此则以下行为往泽动而在下也】
　　上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也【说与脱音义同本义以刚处明极睽极之地又猜狠而乖离也愚按上九之睽孤与九四同而义不同四即指本爻上则指六三两爻当合看三居二阳之间自上视之为孤象中爻互坎豕象坎为弓轮离为戈兵皆弧象上以刚居离上过察过疑者也三本其正应而妄见横生始则讹以为冦乗车服牛者犹是人也疑之不已复生变相忽而见豕负涂则人变为畜矣忽而载鬼一车人又变为鬼矣先张之弧以为有鬼而欲射之也后脱之弧则并鬼车而无之然后妄见消而羣疑顿释不但匪冦也且婚媾也迨往而与三相遇见三之真面目从前之睽合矣故曰吉下卦兑泽往而相遇则隂阳和雨之象也圣人从既遇之后摹冩未遇之前穷形极相以解人心之蔽见上与三之始睽终合如此全亏夫子道破一个疑字两爻竒竒怪怪之象划然以解朱子有云孔子不说象如见豕等类说羣疑亡便见得上面许多皆是狐惑可疑之事而已困学记曰曰羣疑不特谓上与三并四与初二与五之疑皆亡一疑则无所不疑一亡则无所不亡一睽则无所不睽一合则无所不合故诸爻止云无咎上独言吉】
</div>
    <div class="pagination">
<a href="周易玩辞集解_page9.html">上一页</a><span>...</span><a href="周易玩辞集解_page5.html">5</a><a href="周易玩辞集解_page6.html">6</a><a href="周易玩辞集解_page7.html">7</a><a href="周易玩辞集解_page8.html">8</a><a href="周易玩辞集解_page9.html">9</a><span class="current-page">10</span><a href="周易玩辞集解_page11.html">11</a><a href="周易玩辞集解_page12.html">12</a><a href="周易玩辞集解_page13.html">13</a><a href="周易玩辞集解_page14.html">14</a><a href="周易玩辞集解_page15.html">15</a><span>...</span><a href="周易玩辞集解_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
