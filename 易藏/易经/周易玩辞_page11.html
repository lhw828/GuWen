<!DOCTYPE html>
<html>
<head>
    <meta charset="UTF-8">
    <title>周易玩辞 - 第 11 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞 - 第 11 页/共 23 页</h1>
    <div class="content">　　遯【艮下干上】
　　刚当位而应
　　刚当位而应与时行也此解遯而亨也遯本无亨之理故加而字若曰旣遯矣而又能亨者刚虽当位而能应柔随时用权不与为敌故有可亨之理也当位非谓居尊位也凡爻得正为当位言以正自居而以权应柔得逊遯之义如陈仲弓不忤中人故能脱颍川于党祸此所谓遯而亨也
　　小利贞
　　小者元字之反对也元为大故此为小小字自为一徳卦义以亨为主故移在亨字之下遯而亨者圣贤随时之本义也小利贞者圣贤救世之微机也隂方浸长世道未至尽亡尚有可小小扶持之处天若未防亦有兴利反正之理此郭林宗周旋郡国诱掖人才之意也孔子之答阳货即遯而亨也仕于季氏即小利贞也故曰遯之时义大矣哉自遯而上更进一隂则不利君子贞无复小利贞之望矣此徐孺子所谓非一木所支之时也
　　天下有山
　　山为髙矣而天形自逺终不可得而亲天非有心于逺之也故曰君子之逺小人不恶而严干为君父故严艮为少男故小
　　初六　六二
　　以全卦言之六二为浸长之隂逼阳者也以爻位言之以六居二柔顺中正止于其位盖君子之固志于下确然而不拔者也犹初六亦是初长之隂在爻位乃为遯尾之君子也六爻惟二不言遯者初二皆在下之君子以初之危犹不必往二亦何以他遯为哉固守中徳而不可解即其遯矣二为黄六为牛艮止为执革者固执之物也其取象如此以义言之当遯而执亦有改革之义
　　六二　九五
　　六二之象曰固志也九五之象曰以正志也二爻皆在卦之中故皆为心志之象
　　九三
　　九三牵系而不能速遯以有疾则厉以畜臣妾则吉盖疾以纒緜为困臣妾以系恋为恩也疾且不可况可大事乎象曰系遯之厉有疾惫也恐读者以系遯为有疾故移厉字于上而释之曰有疾惫若此则惫而难瘳也
　　九三　上九
　　九三最近于隂又当位而止故为系遯有疾惫上九最逺于隂又不当位而健故为肥遯有所系则疾无所疑则肥上与三正相反也
　　好遯　嘉遯
　　好遯嘉遯只是一意四之与初犹五之与二也四与初皆不得其正故其相应也谓之好言以情合也五与二皆中而正故其相应也谓之嘉言以礼合也然当遯之时好与嘉皆不当顾惟当遯去也四为不正未必能遯故有君子小人之戒五能正者也故又以贞吉勉之象曰以正志也言当以贞固而正其志不可以嘉耦而系其志也
　　小人否
　　否如字言小人则不然也读为否泰之否者非若以小象当与上下文恊韵则可否之否古音自协匪字也
　　无所疑也
　　坤六二无不利文言曰则不疑其所行也遯上九无不利象曰无所疑也小畜上九君子征凶象曰有所疑也疑则凶于行不疑则利于行然则疑者行之祸也是以君子超然不以其身处于嫌疑之地故无入而不自得焉逺小人者最虑其疑上九本不与之相应又非当位之人所以逺之而无所疑也
　　六爻
　　遯下三爻艮也艮主于止故为不往为固志为系遯上三爻干也干主于行故为好遯为嘉遯为肥遯在下位而不往者栁下惠也在内而能固其志者季札子臧也当遯而犹系者大夫种也乘相好之时而遯者范蠡也已为嘉耦而犹遯者子房也在事物之外肥而无忧者四皓两生也
　　大壮【干下震上】
　　大者壮也
　　壮有小大二义抚劎疾视曰彼恶敢当我哉此小者之壮也居天下之广居立天下之正位行天下之大道此大者之壮也圣人惧人之以很为壮也故释之曰大者壮也明所壮在大不在小也犹惧其未明也于其释利贞也又申之曰大者正也明大壮即是大正故下文但言正大而天地之情可见不言观其所壮也子犯言直为壮孟子言大勇小勇其説皆出于此
　　利贞
　　壮有大小二义以正者为大而正字亦有大小二义有以事理得中为正者有以隂阳当位为正者刚以柔济之柔以刚济之使不失其正此事理之正也以刚处刚以柔处柔各当其位此爻位之正也大壮之时义以事理为大其所谓利贞者利守事理之正故曰大者正也明不以爻位言也是故九二九四六五三爻不当位而皆利初九九三上六三爻当位而皆不利又于九二九四爻辞明言贞吉于初九九三爻辞明言征凶贞厉盖二四于事理为正故其正也利初与三以爻位为正故其正也不利由此观之则卦辞所利之贞在大而不在小明矣圣人犹恐其未明也又以小象释之于九二之吉则曰九二贞吉以中也明正吉以中而不以位也于六五之无悔则曰位不当也亦明无悔在中不在位也初九以刚居刚其仗正力行为可孚矣而象则曰其孚穷也言在他卦以孚为美当大壮之时则以孚为凶故孚至大壮而穷矣易之时义屡迁如此
　　刚以动故壮
　　刚则不为物欲所挠故其动也壮使以血气而动安得壮
　　消长
　　凡消长卦复姤临遯泰否夬剥彖辞皆言消长之事独观与大壮不言消长者已过泰否则消长定矣其事以夬剥为终不系于观与大壮也大壮正夘之月四阳在下主宣万物之华观正酉之月二阳在上主坚万物之实所系者大故彖辞专言大观大壮之理以明阳徳无往不大不以消长为限也
　　大象
　　雷在天上行于天而不行于人动于刚健而不动于柔邪此其所以为天下之至壮也君子所以飬其刚大者亦曰非礼勿履而已内知非礼属干外能勿履属震知行如此非至壮者其孰能之
　　九三
　　旣曰小人用壮又曰君子用罔劝戒备矣又曰贞厉羝羊触藩羸其角者恐人以用刚居刚为得正也大壮之时方以过刚为戒位愈正则愈危矣刚而又刚其刚不能自制必至于触藩而羸角此其所以危也故必如九二九四之以刚居柔而后义正而事吉也
　　羊
　　新安朱先生曰此卦体似兊故称羊焉盖以六爻合而为三则是兊卦也
　　羝羊触藩
　　九三上六皆在本卦之上三为健之穷上为动之穷故皆有触藩羸角之象然三能用罔以化其健而为坤上能用艰以止其动而为艮则皆可免于羸盖穷有变理也
　　君子罔也
　　君子用罔説者不同然观爻辞之例如小人吉大人否亨君子吉小人否妇人吉夫子凶皆是相反之辞似难与小人同贬也又象辞曰小人用壮君子罔也全与君子好遯小人否也句法相类诗书中罔字与弗字勿字毋字通用皆禁止之义也
　　九四
　　九四以刚居柔有能正之吉无过刚之悔贞吉悔亡四字既尽之矣又曰藩决不羸壮于大舆之輹者恐人以居柔为不进也进阳以去隂岂有可倦之理故象以尚往明之自四以往为夬故为藩决不羸四本坤之下爻动而成壮故为壮于大舆之輹輹在舆下者也四为成卦之爻故称壮称大
　　尚往
　　大壮至四犹曰尚往夬已至五犹曰利有攸往盖刚不尽长柔不尽消则其事不竟故曰刚长乃终此除恶务本之法自治与治国皆当如此不可以小恶为无伤而弗去也
　　丧羊于易
　　晁説之氏曰易古文疆埸字也今按场在两界之间常有防失牛羊之事故圣人取之以为两爻相易之象大壮之时其性太很故六爻皆恶当位而喜易位九三止于纯刚故粗很用壮而羸其角上六止于纯隂故愚很不详而羸其角惟九四六五易位而处四以刚居柔故藩决而悔亡五以柔居刚故羊防而无悔四性刚未必能安于易位故先贞而后吉先悔而后亡五性柔能安于易位故为防为易为不当位而居然无悔也四之所决即九三所触之藩五之所丧即上六不退之羊三以刚居刚故贞则有厉四以刚居柔故贞则有吉此又贞厉贞吉之辨也大壮四五易位而丧其很故无悔旅五上易位而丧其顺故凶此又牛与羊之辨也
　　上六
　　上六居动之极质本隂暗而又好动不能详审者也是以进退失据凡人处事以为易则不详以为难则详矣上六旣以不详而致咎则当务详以免于咎故曰艰则吉咎不长也此虽教戒之辞然上六亦自备此二义居动之极故有不详之象动极则止故又有克艰之象圣人亦因其才之所可至而教之尔
　　咎不长也
　　临之六三无攸利象曰既忧之咎不长也大壮之上六亦无攸利象曰艰则吉咎不长也二爻皆居卦之穷可以变通临六三变则为泰大壮上六变则为大有故皆曰咎不长也
　　晋【坤下离上】
　　彖
　　晋跻也古文晋作齐子西反康侯犹礼言宁侯也姚小彭氏曰康侯用锡马蕃庶侯亨王之礼也锡犹纳锡锡贡之锡亨礼四马卓立九马随之故曰蕃庶也昼日三接王接侯之礼也觐礼延升一也觐毕致亨升致命二也亨毕王劳之升成拜三也明出地上顺而丽乎大明此释康侯用锡马蕃庶也柔进而上行得中而应乎刚此释昼日三接也
　　马日
　　行地莫如马马象下卦坤也昼者大明之时昼日象上卦离也臣以马锡贡于上顺之至也上以昼日接下明之至也为下不顺则不能进下顺而上不明则不可进下顺上明斯其所以晋也欤
　　柔进而上行
　　易彖辞言柔上行者皆谓六五噬嗑晋睽鼎是也今按噬嗑自否初进五晋自观四进五鼎自遯二进五皆为上行独睽卦以大壮三上相易五未尝动则于例不通虞翻以为无妄之二进为睽五亦未为允然则当是离卦在上即谓之柔进而上行尔盖三女之卦独离柔在上为得尊位大中而行之故谓之上行巽在六四例谓之上合上同兊在上六例谓之上穷皆不得为上行也
　　大象
　　大壮之象曰君子以非礼勿履晋之象曰君子以自昭明徳圣人之言壮言明大率如此世人以敢凌人为壮以能察物为明岂不逺哉明之出乎地非人进之自进而已明徳之发乎身非人昭之自昭而已明徳以象日自昭以象出地
　　下三爻
　　进也者君子之所难也初未为众所允则不可以急于进也有晋之者有摧之者吾一以正处之而无所迁就则常吉矣吾独行正人未受命吾以裕待之而无所怨尤则无咎矣此君子将进之道也二既进而当位则忧患之原方起于此但常固守中正不改其度则致吉之本也至诚上通君必福之不可他求左道以幸容恱此君子既进之道也至于三则已晋而在上晋道已成众志皆信则异于罔孚矣凡悔尽亡则异于摧如愁如矣当是之时进而上行丽乎大明复何疑哉故曰众允之志上行也然必至于三而后众允则君子之进岂可以易言哉
　　王母
　　六五以柔居尊位故六二以王母称之明事隂柔之君其初不得不愁必固守中正以感通之则君虽隂柔必福之矣周公之于成王用此爻也介者自守之象介即贞也福即吉也与诗之介尔景福不同故曰受兹介福明福自此生也
　　鼫鼠
　　绍熙癸丑余在馆阁楼尚书钥为余言晋卦释文云鼫鼠蝼蛄也今俗称土狗者是先儒多以毛氏诗硕鼠为说误矣余以许氏说文攷之信然且云五技鼠也能飞不能逾屋能縁不能升木能浮不能渡谷能穴不能掩身能走不能先人今土狗之技尽与此合又按王弼注晋卦谓鼫鼠为无所守则亦以五技目之也但不知何代何人误改苟子劝学篇鼫字作鼯故后之学者遂不知有鼫鼠之名然余按蔡邕劝学篇亦云鼫鼠五能不成一技则荀子书在汉时固未作鼯字也古易鼫字有一本作硕彼自以硕鼠解之可也若用彼説而解此字则为不识字训不可行矣
　　九四
　　晋之道以顺而丽乎大明以柔进而上行皆主乎顺者也三虽不正以其能顺故得信其志而上行四虽已进乎上以其失柔顺之道故如鼫鼠之穷而不得遂若固执而不悛危必至矣故三五皆不当位而独于九四言之也
　　六三　六五
　　六三六五位皆不正本皆有悔者也三顺而五明得君臣之道故皆悔亡五虽君位然以六居之在卦义为柔进而上行有人臣进而遇君之象自失得勿恤以下皆为进者言之也君子之进得遇大明之君则不当复以失得为忧但往而事之自然吉无不利象辞又曰往有庆也皆勉之以仕盖明主可为忠言不当复为身计也此又因君之明而极言仕进之义三与五爻辞皆不称晋然三之上行五之往吉非进而何
　　上九
　　晋好柔而恶刚故九四上九皆以厉言之四进而非其道故为技穷之鼠上已穷而犹进故为晋其角角亦穷地也是道也皆不可以施于人维用以自攻其私使常惕厉而不安则可以致吉而免咎然亦终非可乆之道乆则可吝矣此犹家人嗃嗃悔厉吉亦非治家之常道也
　　爻象分合例
　　临之初曰志行正也二曰未顺命也而晋之初爻合而用之干之初曰下也二曰时舍也而井之初爻合而用之履之三曰眇能视跛能履而归妹之二三分而用之既济之初曰曵其轮濡其尾而未济之初二亦分而用之凡此皆当参攷其义以知分合之由
　　明夷【离下坤上】
　　彖
　　晋之彖皆无元亨利贞等字句法全类爻辞明夷之彖以卦名与卦辞各当一事此皆新例也与诸卦彖辞不同
　　文王　箕子
　　文王之难在外故曰蒙大难箕子之难在国家故曰内难文王以全卦言箕子以六五一爻言也蒙难者有济世之功内难者止于正志而已
　　艰贞
　　内难艰也正其志贞也故曰利艰贞
　　大象
　　明而见伤本非善事然天地之间既有此象君子观之皆为有用是道也用之以居人上聪明睿智守之以愚使小人有所容而君子得以自尽岂非君人之善道哉故曰风霆流行庶物露生无非教也呜呼大象之辞非圣人其孰能脩之莅众坤也用晦而眀以坤飬离也
　　晋明夷大象
　　明出地上君子以之自治明入地中君子以之治人防哉斯言非圣人其孰能脩之
　　下三爻
　　下三爻属离皆明者也不在其位则去之在其位则救之终不可救则狩之故初九者海濵之二老也六二者伊尹祖伊之事也九三者汤与武王之事也六二守其常九三遇其变也
　　上三爻
　　上三爻属坤皆闇者也六四闇而不中入逢其闇出行其权者也崇侯虎以之左者自卑以迎其君也坤为腹左者坤之下爻也六五在闇而中晦于大难迹闇而心明者也箕子以之上六闇极不反祸及其身者也桀纣以之六五君位而主箕子者此卦主为有明而见夷者设也纣不明之人故以上六当之言晦不言夷已则自晦非汤武夷之也
　　初九六二
　　垂其翼不言夷未伤也夷于左股加一夷字言已伤也说者以垂其翼为伤翼非也敛翼而下飞者避祸之象也
　　用拯马壮吉
　　左为小右为大股在下肱在上丰折右肱故不可大用有臣而无君也明之始夷也臣虽受伤未忍忘君思用救马尽力而出之当戡黎征葛之时夏商之王苟能用伊尹祖伊之言幡然而改遵道而行则其兴也勃焉何患其不吉哉明夷二动则为泰何吉如之然而此非上六之所能也但为六二者臣子之法当如是尔故曰六二之吉顺以则也释文拯字作承古文作抍亦音承其训曰上举盖拯而出之也而后人遂以拯代之义虽是而字则非矣
　　明夷　涣
　　明夷六二用拯马壮吉象曰六二之吉顺以则也涣初六用拯马壮吉象曰初六之吉顺也安世按二爻虽柔皆自有坎马正合顺字诸家必欲外取刚爻谓六二以九三为马初六以九二为马岂未攷小象故欤涣之初六坎初爻也明夷自二至四为坎六二亦初爻也坎为亟心之马故壮马壮则能力行矣然必于柔爻言之者贵其顺也当险难之时力行顺事则可以仄凶为吉若力行刚克则愈凶矣爻辞意在用字象辞意在顺字明以六用壮可以得吉纣率其旅若林则以九用壮无得吉之理也明夷六二当位之臣忍伤以救国事合于为臣之则故曰顺以则也涣之初六在下无位避难而自救故止曰顺也申丰尽室而行蘧伯玉从近关出皆以顺用壮而自救其身也救祸者莫若壮用壮者莫若顺逹而能顺可以救世穷而能顺可以救身
　　顺以则也
　　则者道之常也言以六居二得正得中明于臣子之常道也明夷之下三爻惟六二有救之之诚上三爻惟六五无去之之心皆中顺之臣也上六失则者亦谓其失人君之常道也
　　南狩
　　离明坤暗九三自离狩坤乃为自夷狩南者未狩则为明夷狩则为南矣离既升坤则离在坤上非南而何诗曰肆伐大商防朝清明南狩之谓也
</div>
    <div class="pagination">
<a href="周易玩辞_page10.html">上一页</a><span>...</span><a href="周易玩辞_page6.html">6</a><a href="周易玩辞_page7.html">7</a><a href="周易玩辞_page8.html">8</a><a href="周易玩辞_page9.html">9</a><a href="周易玩辞_page10.html">10</a><span class="current-page">11</span><a href="周易玩辞_page12.html">12</a><a href="周易玩辞_page13.html">13</a><a href="周易玩辞_page14.html">14</a><a href="周易玩辞_page15.html">15</a><a href="周易玩辞_page16.html">16</a><span>...</span><a href="周易玩辞_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
