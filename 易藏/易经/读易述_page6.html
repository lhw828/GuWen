<!DOCTYPE html>
<html>
<head>
    <meta charset="UTF-8">
    <title>读易述 - 第 6 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易述 - 第 6 页/共 33 页</h1>
    <div class="content">



　　读易述卷二
<经部,易类,读易述>
　　钦定四库全书
　　读易述卷三　　　　　明　潘士藻　撰
　　履【兑下干上】
　　王注六三为兑之主以应于干成卦之体在斯一爻故彖叙其应虽危而亨也象各言六爻之义明其吉凶之行去六三成卦之体而指説一爻之徳故危不获亨而见咥也杂卦曰履不处也又曰履者礼也谦以制礼阳处隂位谦矣故此一卦以阳处隂为美也按字义履只训行畜止而履行二卦正相反对杨廷秀曰履主于行者也然初尚素履二尚幽贞勇于行而三凶惧于行而四吉五决于行则厉上反其初则庆然则履不处也而未甞忘于处也
　　履虎尾不咥人亨
　　彖曰履柔履刚也説而应乎干是以履虎尾不咥人亨刚中正履帝位而不疚光明也
　　述曰王注凢彖者言乎一卦之所以为主也成卦之主在六三也履虎尾者言其危也三为履主以柔履刚履危者也履虎尾有不见咥者説而应乎干也章氏曰兑德为説柔不忤物干居其上天德天位在焉説而应干下顺乎上隂承乎阳天下之至理也所履如此至顺至当象履虎尾不咥人亨刚中正履帝位者谓九五也三以一隂为成卦之主势无两大盖难乎其为君也而五刚健中正以履帝位为诸阳宗虽有隂邪之臣不能干之而且为用无疚病矣此阳刚之发用盛德之光辉而不可掩抑者故曰光明也卦中具此履道之至善所以危可使平欤
　　质卿曰凢卦乗刚者危此卦取三柔乗二刚直危之曰履虎尾明人之渉世皆危机凡履皆虎尾也履其尾不濡其齿者鲜矣故不咥人即为亨
　　象旨履者三柔能履二也虞翻曰明兑不履干故言应二虎也三履之莫咥以三为説主与五同功而应之三者权在斯须五者尊有定位也九家易曰承上以巽据下以悦其何不亨哉二五正位两刚不能相下今授以巽顺之三而二受其履二为三用而三为五用五无病矣光明者三互离之主而见用于五也吴因之曰上干下兑以隂蹑阳是随后蹑他如踏他脚迹相似所以云履虎尾是随后履他尾履虎尾安有不咥人者此但寓言其履至危而不伤之象耳孙淮海曰六三言虎尾以干为虎也九四言虎尾以君为虎也
　　汝楳曰九五刚中而正尊履帝位下有六三之强臣名为相应势实凌迫而能干刚独运威福由已不至下移强横以忝大位故爻称夬履主决一隂而言也使五刚不中不正则彼必乗得为之势以肆侵凌大君之权为所晦蚀寜能保其光明哉
　　象曰上天下泽履君子以辩上下定民志
　　述曰天尊地卑乾坤定矣以泽视天则最下最卑者也此天地自然之分君子因其自然制为典礼隆杀等级截然不乱贵役贱尊役卑上者如天之不可以为泽下者如泽之不可以干天使民各安其分定其志民志定然后可以言治民志不定由上下之辩不明等威无别僣乱易生天下不可得而治也记曰礼禁乱之所由生犹坊止水之所自出也君子识履之所以为履本至卑至下而率履不越则民所视履即此在矣
　　初九素履往无咎　象曰素履之往独行愿也
　　述曰初处最下而阳刚才可上进若安其卑下之素而往则无咎矣敬仲曰素有质义有夲义履初象未有华饰也九阳在下初心惇固所以为履者行其素而已所谓不愿乎其外也
　　纪闻曰独专也若欲贵之心与行道之心交战于中岂能安履其素哉无其素而欲行欺也不于其志而于其身污也故古者学而后行后世行而后学顔子陋巷之禹稷仲舒下帷之伊吕孔明草庐之管乐不如是不为素履
　　九二履道坦坦幽人贞吉　象曰幽人贞吉中不自乱也
　　述曰九二刚中履即为道此道甚夷无疑无阻坦而又坦者也二内卦之中象幽人上无应与内心不动人皆扰扰已独恬如既不妄进亦不退避守其贞正而无不吉焉只中不自乱便见其幽乃幽静澹之人世味不入者也明非多欲之人所能也
　　王注履道尚谦不喜取盈务在致诚恶夫外饰者也而二以阳处隂履于谦也居内履中隠显同也履道之美于斯为盛故履道坦坦无险厄也在幽而贞宜其吉
　　赵汝楳曰六三得时而据高位挟震主之威方且肆然而履乎二之刚而二幽人也内守其正自然得吉小人在前君子由中而行不干时不动心富贵必如是乃可
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　述曰三固多凶以六居三固不当位然在余卦他有隂爻以分之则其害犹小今乃主此卦之时莫有贰其权者故眇而自诡能视跛而自负能履眇则不审于视跛则不良于履适居刚上肆然履之是履于危地故曰履虎尾以不善履履危地必及祸患故曰咥人凶其象刚武之人为羣阳所与得志而逞暴以有为为大君用之故曰为于大君章氏曰大即五阳有恃其一隂以君五阳之意君即卦主之义
　　赵汝楳曰位阳能视而隂居之为眇位刚能履而柔居之为跛通指卦体则备説之性指一爻则析兊之説三自恃阳位与干不应为咥人六三居兑之成兑为毁折故称眇跛
　　三为阳位本自不中而六居之又复不正虎尾之危正在于此象防兑有虎象三虎首也下临二刚自履其尾虎之力在尾用尾则咥人倚刚为用也彖言虎不咥人爻言之以彖统一卦则上为虎首一而不折故象不咥人即本位言之则于三才为人又为兑虎之口虚而开如人在虎口故为咥人也
　　王注居履之时以阳处阳犹曰不谦而况以隂居阳以柔乗刚者乎故以此为明眇目者也以此为行跛足者也以此履危见咥者也志在刚健不修所履欲以陵武于人为于大君行未能免于凶而志在于五顽之甚也
　　九四履虎尾愬愬终吉　象曰愬愬终吉志行也述曰侯果曰履乎兑主履虎尾也承上文而自取义象旨以四下应初为履虎尾恐未然四夲多惧之地而所履者志刚之臣其危益甚故愬愬畏惧以存谦道虽有深忧可保终吉终以上有阳爻而言象曰志行近君也干体本健而承夬履之主其志得行所以愬愬而终吉六三隂躁自恣以廹大君而志徒刚九四刚而能柔以承九五而志得行
　　王注廹近至尊以阳承阳处多惧之地故曰履虎尾愬愬也然以阳居隂以谦为本虽处危惧终获其志故终吉也
　　九五夬履贞厉　象曰夬履贞厉位正当也
　　述曰夬决也九五以阳刚健体居尊位刚决乃其所宜彖曰刚中正履帝位而不疚夬履也贞者五位得正厉者君威严厉不正则刚失于过不厉则隂易以乗孔疏所以夬履贞厉者以其位正当处在九五之位不得不决防其理不得不有其贞厉以位居此地故也
　　象旨夬与履干兑相易之卦夬履者在履而当夬位也六三成卦之主以柔履刚五与二德同位应欲为二决去之故云夬履刘牧曰厉严也刚而居尊故严非危也或曰在下者不患其不忧患不能乐故喜其履坦在上者不患其不乐患其不能忧故戒其夬履
　　上九视履考祥其旋元吉　象曰元吉在上大有庆也述曰履之阳爻皆言吉未有不善者也祥者吉之兆上九处履之终于其终也视其所履以考其祥盖吉人用心常以自考吉事有祥兆于先几果履也而其旋不愆于素不渝其贞周旋完备而无所缺此之谓求福不囘元吉也
　　象防据俞氏视履句考祥其旋句石介曰以高应下有旋反之象先儒所谓初往者始上旋者终昔往而今旋是也上以重刚居履之成健而不息能视其所履犹之乎检身饬行之初也夫百顺之福生于自反至当之德归于有终始者往矣而匪终之旋则衅缺随之将不祥莫大焉视履者考验其吉祥于一念旋复之间所以元吉在上大有庆也干九方能视与眇能视正相应一卦惟上刚与六三柔顺相应故象其旋
　　质卿曰人之制行初心猛烈欲得元吉无难末心顽熟欲得元吉不易元吉在上则弥高弥邵愈乆愈精不惟有庆而大有庆也所谓乐只君子德音不已乐只君子胡不万年者此也汝吉曰夫人一成而不可易者行一往而不可悔者事记曰苟有车必见其轼苟有衣必见其敝则其旋难矣故履道惧以终始而已矣
　　纪闻曰小畜上九取畜之终履上九取履之终但小畜之终专从六四一隂説来故曰凶履之终綂从诸爻説来故曰其旋元吉凡事善而或一事之未善一事中九分善或一分之未善皆非旋也皆非大善而吉也若只是半截时无由考得其祥后面半截却不好未可知旋是那团从来却到那起头处大有庆方是实説福初上履之终始也初言往上言旋
　　六三爻项氏曰眇者跛者象六之柔也能视能履象三之刚也柔而履刚本无可行之理故曰不足以与行也履虎尾者行危道也喻六居三所履不正也本不足行又行危道安得不伤故曰咥人之凶位不当也武人粗暴之人也不足行而行不可履而履皆粗暴之象大君者一卦之主也六三以一隂统五阳为履主质虽甚柔而所履者刚又当不处之时而得为一卦之主是以粗暴如此故曰武人为于大君志刚也言非刚才而有刚志故其象如此夫六三当履之时而在下体谓之跛可也又有视象何也六三互体为离离目不正故谓之眇亦以见人之妄行者皆由于不明也
　　九四爻项氏曰六三履刚故为虎尾以象其危四履柔亦为虎尾者凢卦以下爻为尾干为虎四在其尾以象言之也三刚而尚武与五争为主故凶四柔而愬愬上巽乎五故终吉三言志刚可见四之志柔四言志行可见三之志不足行皆互文也诸爻皆以位为志初为行愿二为中不自乱三为志刚四为志行皆主位言之盖其所自处如此则志可知矣
　　九五爻项氏曰六三为彖辞亨者以下卦言之有和説之徳也于本爻为凶者资本隂柔履位不正宜其凶也九五于彖辞为不疚者以上卦言之有刚健中正之徳也于本爻为厉者以刚行刚志在夬决所决惟三而三当权用事方为一卦之主其理虽正其事则危也故小象独以位之正当为言其义明矢凢彖多言卦徳凢爻多论爻位
　　泰【干下坤上】
　　仲虎曰三阳来而居内三隂往而居外隂阳之正唯泰卦为然自乾坤至履阳三十画隂三十画隂阳之数适相等然后为三隂三阳之泰泰岂偶然哉三隂三阳往来之卦凢二十而泰否适居其先故卦辞独以往来言
　　冯琦曰自乾坤之后始涉人道经歴六坎险阻备甞内有所畜外有所履然后致泰而泰之后否即继之以此知斯人之生立之难而丧之易国家之兴成之难而败之易天下之治致之难而乱之易此又序易者之深意而亦天地自然之理也
　　吴因之曰圣人作易以扶阳也至于泰则为吾道庆之当阳之衰于剥尽于坤圣人固不胜惨切及一阳初复虽有喜其来而悲其晚之意然尚微弱只堪爱防二阳之临则浸盛矣然君子当衰灭无聊之后与夫微弱未畅之余一值浸长之防恐遂肆意上进以快其志故圣人方许元亨又凛凛忧危于八月至于四阳之大壮则阳长过中矣至五阳之夬又极盛矣过中者衰之根将伏极盛者衰之兆已成故一则不言吉亨而直戒利贞一则屡示危辞而不胜忧惕惟泰则三阳方进有方兴未艾之势而无盛极将衰之虞六十四卦之中可为阳道庆者莫盛于此
　　泰小往大来吉亨
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　述曰彭山曰泰之为卦阳在下而隂在上二气相交而流通无滞故泰取通义通则志相得矣小往大来阳进隂退也退则出外故曰往进则居内故曰来吉为君子言也吉则无所不通矣故言亨
　　纪闻曰否泰之彖归宿在君子小人之消长故曰易以天道明人事内外释往来之义隂阳健顺君子小人释大小之义信而任之则为内疎而逺之则为外内阳而外隂应天地交来内健而外顺应上下交来内君子而外小人君子道长小人道消则又专统君子小人为言盖小往大来本防隂阳以气言阳者天地之生气隂者天地之杀气也时则造化生生之仁布徳和令而主嵗功其摧折剥落之威固置诸空虚不用之处矣健顺以徳言夫健君徳也顺臣徳也内健言内当为主者方刚毅果断无少委靡之意外顺言外当听令者方恭谨忠顺无敢凌犯之意内君子外小人不是君子皆在朝小人皆在外内只是为主而用事外者退听而已君子小人以人言道长道消以道言长者一歩长一歩消者一歩消一歩所以为泰圣人所以庆幸若长到没去处则为盈消到没去处则为虚盈则极而必反矣如夬卦只好用盈字却用不得长字了卜子夏曰泰象于天地交而万物生上下交而人治成阳内得时而隂外也健发于内其道顺行于外亲内君子疎外小人君子之长也是以损削之道往而丰大之道来吉而通者也崔憬曰阳为君子在内健于行事隂为小人在外顺以听之
　　关朗曰卦干来乎内坤往乎外君子辟小人阖故名泰反是名否作易者其辟君子之道而通小人之阖乎故各以君子名其卦吉来则凶往有变则能通故曰小往大来吉亨
　　象曰天地交泰后以财成天地之道辅相天地之宜以左右民
　　述曰天本乎上而其气下降地本乎下而其气上腾天地交通所以为泰当泰之时元后为泰之主仰承天施俯察地利中修人事天地有自然之道以生万民而患气序之或舛也天地有自然之宜以养万民而患化工之不足也于焉裁而成之使不过物各得其正辅而相之使必及物各适其宜要以匡直辅翼左右乎民俾各尽其性自至于中而成天下通泰之美焉象防乾坤而后隂阳各三十画而后为泰无过不及矣干左也坤右也左右之使无过不及也
　　初九拔茅茹以其彚征吉　象曰拔茅征吉志在外也述曰初一阳在下始进三阳巳于此乎类进矣故有拔茅茹以其彚之象夫致泰在初而以之者初也一正进则所进皆正同类并进正道益昌故征则吉象曰志在外也彖谓上下交而其志同初之志其在兹乎袁枢曰凡言征者必以正行之也象防傅氏云彚古伟字美也谓其应犹诗言予美旧指同类非外谓外卦
　　王注茅之为物拔其根而相牵引者也茹相牵引之貌三阳同志俱志在外初为类首已举则从若茅茹也上顺而应不为违距进皆得志故以其类征吉
　　九二包荒用冯河不遐遗朋亡得尚于中行　象曰包荒得尚于中行以光大也
　　述曰泰当内君子之时而九二与五正应为泰之交故治泰主二而言刚居柔位在下得中本有虚含容纳之度故象包荒干体本刚健果决故象用冯河三隂在外泰本上下相交故象不遐遗初三刚失中九二不以同体相比本至公无私故象朋亡尚之为言配合也如西汉以列侯尚主之尚中行谓五所谓中以行愿者是也卦以上下交为泰故繇以尚中行为辞得尚者庆辞也保泰以包荒为重专于包荒非中道也又用冯河不遐遗朋亡三者故象言包荒得尚于中行缺一焉于中行逺矣如保泰何哉以光大也九二阳德中体虚心平情也不执定因循一路也不执定发扬一路一切先入之见有我之私分毫无有沾带鉴空衡平顺而应之何等光明广大所以能中
　　四件一时俱有盖一事之中而四者齐备絶非各有所宜之谓首言包荒如去一更张有渐不一时取必畧其微细不察见渊鱼却防然要去不肯偷安是用冯河即此革正是为海隅苍生之计为百世万世计是不遐遗纵然此一去輙不便于左右近习勲戚故旧我也决不为他中止之是朋亡
　　中行虽兼刚柔毕竟以刚为主冯河朋亡固刚也包荒不遐遗岂委靡者所能亦刚也看来治天下国家刚徳是本领合下便靠他做主了但纯靠不得也要柔来参酌大抵七分刚三分柔若对半就犯太柔则废干用九道理正是如此亦不独为治造化亦然天阳地隂虽是合而成功然天倡之地才和之其所和者又非自为一气不过即天气而酝酿培植全靠阳做胎骨
　　二臣也却将包荒四者治泰之道尽发于此五君也治泰之道全不説及只説得虚心任二此可见君逸臣劳君择相相代终各自有本体
　　九三无平不陂无往不复艰贞无咎勿恤其孚于食有褔　象曰无往不复天地际也
　　述曰程传三在诸阳之上泰之盛也物理如循环在下者必升居上者必降泰盛而否又萌故为之戒曰无常平而不险陂者谓无常泰也无常往而不返者谓隂当复也平者陂往者复此天道之必然方泰之时诸阳在上不敢安逸常艰危其思虑正固其施为如是则可以无咎勿用忧恤曰惟其孚孚者开诚布公孚初二之朋聨内外之交以共维世运则可以得持盈保泰之道而于食有福也自古隆盛未有不失道而丧败者未有不由大臣自为一心同类解体以至失事几者周公勉留召公敬徳用贤以迓天休故处盛而不满保常治而无咎害所谓孚之有福如此阳自上而下曰复小往大来也隂自上而下亦曰复大往小来也故曰无往不复居泰之世者勿谓时平其险将萌勿谓隂往其复反掌处其交履其防思其所终虑患而艰守之不失其正则可无咎几处平心常忽易动失正道故祸端败防往往伏于泰通之时泰所以言艰贞也勿恤其孚作两句读当泰虑危过用其心且疑且防此夫不知天命者也天命倚伏不可测也故勿恤惟孚我同心共此艰贞以祈天祐于食有福食犹飨也言孚之必食报而为福所归也象曰天地际谓此乃隂阳消长之际则然明人道当以艰贞致福也彭山曰此为泰之三隂而发见隂之顺阳亦阳艰贞之所致耳
　　汝吉曰唐虞之世四凶在朝朱均在室平陂往复之运儳焉微二帝明目逹聪兢兢业业勑天命于时防也岂能以上下并福于终古称郅隆哉故圣人之至于命也不制于命者也
　　王注干本上也坤本下也而得泰者降与升也而三处天地之际将复其所处则上守其尊下守其卑是故无往而不复也无平而不陂也处天地之将闭平路之将陂时将大变世将大革而居不失其正动不失其应艰而能贞不失其义故无咎也信义诚着故不恤其孚而自明也故曰勿恤其孚于食有福也
　　六四翩翩不富以其邻不戒以孚　象曰翩翩不富皆失实也不戒以孚中心愿也
　　述曰刘伯子曰翩翩飞而向下象也隂为虚不富也以其邻五与上也不戒以孚三隂同志皆承干者也彭山曰当泰之时三隂在上皆顺乎阳不敢为主故六四有翩翩不富以其邻之象不戒以孚出自诚心不待告戒也二言朋亡三言其孚至此羣隂相率而下不戒以孚共为一朋此大道为公之盛所以为泰也
　　彭山曰皆失实也言三隂从阳而不为主也阳实则能为主隂虚则但顺承乎阳而已不有其富之义也象防俞氏曰泰之时上下交而其志同君子小人两不相疑又何戒备之有三阳以其类交乎上故三隂亦以其邻交于下三交于上勿恤其孚故四交于下亦不戒以孚象言失实者隂之从阳犹贫依富今三隂在外皆内向也
　　六五帝乙归妹以祉元吉　象曰以祉元吉中以行愿也
　　述曰程传帝乙制王姬下嫁之礼法者也自古帝女虽皆下嫁至帝乙然后制为礼法使降其尊贵以顺从其夫明隂必以从阳为正也六五隂居尊位下应九二刚明之贤柔中虚已而顺从之如帝乙之归妹然降其尊而顺从于阳则以之受祉且元吉也泰本以上下交而名二曰尚五曰归所以交泰章氏曰天地交泰而品彚化生隂阳配合而百顺骈集故曰以祉元吉质卿曰泰至五位阳道将潜伏矣隂气已流行矣自是可以凝阳徳之亨可以消隂机之萌福祉自天世道攸庆元吉之象也
　　二五以中相应故象言其能获祉福且元吉者由其中道合而行其愿也人莫不有下贤之愿而非中莫能行六五有中徳所以能任刚中之贤所听从者皆其诚愿也非其所欲能从之乎以祉元吉宜矣象防六五坤之主祉谓四上二隂六五下嫁九二而二隂从之也卦互归妹故象占如此以祉元吉帝女之归非以求胜其夫将以祉之坤之下复非以夺干将以辅之故曰中以行愿如是而后元吉也
　　按京房传载汤归妹之辞曰无以天子之尊而乗诸侯无以天子之富而骄诸侯隂之从阳女之顺夫天地之义也往事尔夫必以礼义
　　上六城复于隍勿用师自邑告命贞吝　象曰城复于隍其命乱也
　　述曰象旨虞翻曰按同人乗墉言于干则城者干也坤为积土子夏云基土培扶乃得为城今崩而复隍即泰复于否之象勿用师坤为师也王介甫曰众心已离不可收拾用师徒驱民于溃散而速其祸故曰勿用师自邑告命坤为邑邑非所以出令也天下皆不用命穷守一邑播告之脩亦何为乎故虽贞亦吝坤为吝啬也城复于隍其命乱也介甫曰下不承上外不卫内小者擅命故曰自邑告命
　　王注居泰上极各反所应泰道将灭上不下交卑不上承尊不下施是故城复于隍卑道已壊勿用师不烦攻也自邑告命贞吝否道已成命不行也
　　六五爻项氏曰泰之所以成泰者以六五九二上下相交其志同归于中行所以泰也九二之阳上交于五如舜之尚见于帝故曰得尚乎中行九二之中行即指六五中以行愿也六五之隂下交于二如帝女之下嫁于诸矦故曰帝乙归妹治泰之事皆九二主之六五独以心享其效而已故九二之爻辞言事甚多而不言其福六五之爻辞言福而不及事人君之道莫善于此故曰元吉
　　杨氏曰王姬之贵不有其贵而贵其夫人君之尊不居其尊而尊其贤此六五以柔中之君而下从九二刚中之臣也言莫予违者主之蔽从谏如流者君之明至于如妇之从夫则有百从而无一违矣以祉元吉中以行愿君任其臣以致泰之治则泰之福溥于天下君之愿欲孰大于是六五坤之主故为帝妹九二爻项氏曰九二刚而能柔其道中平无所偏倚聮在外之三隂与之相应如徒歩涉河无所疑忌隂虽逺而不之遗阳虽近而不之比独离其朋上合于六五之中行二五相易遂成既济以此处泰不亦光大乎五交二成离故有光大之象二致五成坎故有冯河之象
　　否【坤下干上】
　　罗彞正曰否闭塞也三隂长出地上六阳已消其半天气上而不下地气下而不上二气不交所以为否也
　　否之匪人不利君子贞大往小来
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也述曰否之匪人圣人以致否归咎小人究乱本也石介曰为君子遇否者言之也人之所以为人者以负隂而抱阳也此卦内隂外阳有匪人之象仲虎曰以天地言隂阳不交生道絶矣匪人也以一身言阳上亢而隂下滞元气竭矣匪人也以人心言人欲为主于内天理縁饰于外失其所以为人矣匪人也孔疏阳气往而隂气来故云大往小来阳主生息故称大隂主消耗故称小
　　象防不利依俞玉吾防句读曰不利君子贞者非君子之正道未有不利者正道无常形居泰与否曰不相为谋矣易中之例以不利防句者否以无不利防句者谦否之象圣人不为小人谋也
　　何妥曰泰中言志同否中言无邦者言人志不同必致乖散而乱邦国也泰言健顺否言刚柔言内当为主者反柔懦不振而外当顺从者反强梁方盛盖君弱臣强之时也内坤为内柔而朝廷根本之地方懦弱之象外干为外刚而羣臣及诸侯方强盛之象主徳不防亦隂柔也女谒通行亦隂柔也近习用事亦隂柔也
　　象曰天地不交否君子以俭徳辟难不可荣以禄述曰天地不交时否矣君子者若天奉时与偕否者也宜收敛其徳以辟小人之难不可荣以禄君子道足裁成辅相心在左右斯民其徳与时俱泰其受禄不诬时方闭塞存吾道而已矣守之以约敛之若无不彰不曜不取匪人之忌是为辟难知几识微志在相时虽被宠禄泊然无荣之之心焉盖超然荣禄之外然后可以运其斡旋之枢也处否之道如此俭徳坤之啬也不可荣以禄天之髙也三阳在外为辟难坤邑为禄愚谓俭徳辟难是彖所谓君子贞者
　　初六拔茅茹以其彚贞吉亨　象曰拔茅贞吉志在君也
　　述曰初处最下其位本阳坤体初隂未甞不善从其本顺之性则有安贞之徳故初一进而同类牵连并进亦象拔茅茹以其彚与泰同第否运将乗隂道浸长不可不谨之始进之初也故示以能贞则吉而不失通泰之亨贞者志存正固行不易方同而不党灭私以公也
　　象防初处最下而逺于阳然位本阳也孔子观象而得之故曰志在君变外言君泰五柔中不如否五刚中也刚中者君徳也刘牧曰初以处卑而应上故吉亨二以中正而应上故否亨
　　圣人于否泰之初皆欲得人以维之泰之初曰拔茅茹以其彚协力以致治也否之初曰拔茅茹以其彚协力以防乱也可见世有盛衰而不可一日无君子君子处世有盛衰而不可一日不在天下
　　六二包承小人吉大人否亨　象曰大人否亨不乱羣也
　　述曰否以隂阳不交而言羣隂正盛持衡用事者善处之则彼不吾疑然后有所转移变化若距而不纳动与为忤祗甚否隔之患耳六二介二隂之间居中得正上应刚中有包承小人之法盖柔不忤物虚能含容善与之羣而不乱其羣此所以吉也当不交不亲之时而能如此大人之否其可亨乎是以象曰大人否亨不乱羣也刘濬伯曰包象坤之为腹荀爽曰乾坤分体天地否隔故曰大人否二五相应否义得通故曰否亨矣虞翻曰物三称羣谓坤三隂
　　象防据山杨氏曰包承小人为句二包三初承二上下皆隂隂为小故言小人卦明有此象二柔而得正当上下不交之际不敢自异以取疑故吉九五大人亦以其柔顺应已故能休否也然则六二虽与上下二隂同体而羣不乱矣
　　六三包羞　象曰包羞位不当也
　　述曰象防简氏辅曰六三否过乎中承应皆阳小人之道将消故谓包羞之象在下卦之上以隂居阳以柔承刚有转否之机矣其曰包羞非听隂邪之为者本与同体已居其上未能顿消否道盖其羞也有含垢忍耻以待机防之意故不言凶吝三隂爻初以得正而吉二以得中而吉六三不中不正不能从上阳刚以成休否之事故曰位不当也
　　九四有命无咎畴离祉　象曰有命无咎志行也述曰四变巽为命命谓五所命也否过乎中将济之时四以阳刚健体受九五大君之命足以辅上济否矣然当君道方否之时处多惧之地动易获咎四为首复之阳以刚居柔其所以处否者无咎也九家易曰以据三隂故无咎畴者类也四应初据三与二同功故隂类皆离祉也离附祉福也隂皆附之故曰有福谓下三隂离受四之福有命无咎志行也谓志行于羣隂也虽其有命行而有咎三隂未顺何以志行故复曰动而以顺行是以出入无疾朋来无咎也朋亦指五隂
　　或以四入干体小之来者自此而往大之往者自此而来转否为泰之机为有命吕仲木曰若归诸天命则不可言志行又岂君子持否之心哉
　　九五休否大人吉其亡其亡系于苞桑　象曰大人之吉位正当也
　　述曰否之九四已有命志行九五阳居尊位有休否之象人依木息曰休否者消卦以隂消阳九五当阳转旋世道能休息天下之否以循至于泰犹未离于否也若休而复来只转盼呼吸之间耳惟大人而后能保其吉故曰大人吉大人当休否之时常懐危惧之心常虞否之复来曰其亡矣其亡矣其系于苞桑谓为安固之道如维繋于苞桑也休否尚未至于泰到繋子苞桑则泰矣
　　汝吉曰五刚中正时否居休与时遵养与之优游四凶在朝见而弗堲元恺在下见之弗亟夫非帝者之时乎有否焉举天下而并休息之也微大人正位天徳变化阖辟有几有式其孰能面稽天若休否而吉也哉大人干徳常懐恐惧其亡其亡危之至也乃能以生徳下复固国祚于苞桑彼以怠豫无猷为为休者益以否尔
　　象曰此与六二相虑六二曰大人否亨此曰大人之吉位正当也大人具干刚之徳此爻位正当之所以休否而吉也卦词否之匪人故休否必干刚之大人章氏曰其亡其亡二五交儆之谓系于苞桑上下交也
　　敬仲曰休息否道惟大人则吉非大人则否亦未易休大人得道大全应时乗干万物快覩羣隂退伏故为休否程传不居正当之位虽有大人之道将何为乎故圣人之位谓之大寳
　　上九倾否先否后喜　象曰否终则倾何可长也述曰上九否极以阳居之则徳浸长而为泰也否未终尚当渐图终则直言倾否方未倾时否犹故存及其旣倾而后喜可知也先否后喜则又自其亡其亡戒惧中来汝吉曰否既终矣塞且通矣刚徳乗之诸否恶之积可危可虑可讳恶者可一决而去矣夫否而蓄诸忧也终则自倾无有存者可无喜乎何也塞意亡而泰也
</div>
    <div class="pagination">
<a href="读易述_page5.html">上一页</a><a href="读易述.html">1</a><a href="读易述_page2.html">2</a><a href="读易述_page3.html">3</a><a href="读易述_page4.html">4</a><a href="读易述_page5.html">5</a><span class="current-page">6</span><a href="读易述_page7.html">7</a><a href="读易述_page8.html">8</a><a href="读易述_page9.html">9</a><a href="读易述_page10.html">10</a><a href="读易述_page11.html">11</a><span>...</span><a href="读易述_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
