<!DOCTYPE html>
<html>
<head>
    <meta charset="UTF-8">
    <title>周易象旨决录 - 第 8 页/共 19 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易象旨决录 - 第 8 页/共 19 页</h1>
    <div class="content">　　义谓阳刚干体下无应与可固守是也不及初吉不如上无利矣有犹孟子言我固有之本爻固有之德耳义谓犹守者非
　　九五无妄之疾勿药有喜象曰无妄之药不可试也五何以有无妄之疾疾谓隂也吴幼清曰疾者以外物之应足以为内心之病九五刚中则无妄其有应则疾矣侯果谓四三妄处五乃忧疾是百姓有过在予一人者今详九四无妄处之迹圣人之应物来则照而去不留是犹无妄之疾耳不屏絶外物而外物自不能为累何以药为哉药者虞翻所谓巽木艮石称药矣
　　上九无妄行有无攸利象曰无妄之行穷之灾也上九以干主爻健极而居卦终故其象如此无妄之德动而健非禁其行者此盖由位生也祸福无不自已求者无妄而更欲行则异自内生已非无妄又况于行而穷之乎杨敬仲曰穷之则灾是也穷之也者穷之也徃说文云之也由是而之焉故吉行则进而有为也崔子钟所谓下三爻贵动三则居者灾上三爻贵静上则行者凶也
　　证句【据简辅不耕　　　据黄润玉不菑为读　　　　物与为读】
　　证误【据马融不祐作右】
　　大畜【干下艮上】
　　大畜利贞不家食吉利涉大川
　　大畜大壮皆四阳占皆曰利贞何也胡仲虎曰壮而不贞其壮也刚而无礼畜而不贞其畜也博而寡要其不家食何也郑氏说九三至上九頥象居外纂言兊口在四食于外皆是也虞翻二称家二五易位成家人家人又体噬嗑食者非李鼎祚干贤人贤人在艮宫阙故不家食亦非也利涉大川吴幼清云二四五上有舟象干健应五上进有舟行而前之象
　　彖曰大畜刚健笃实辉光日新其德刚上而尚贤能止健大正也不家食吉养贤也利涉大川应乎天也据郑管辂日新絶句管氏云朝旦为辉日中为光苏氏曰刚健者干笃实者艮辉光者二物相磨而神明见也干不得艮则索健艮不得干则徒止以止属健以健作止而德之变不可胜穷也上俞上声读贤谓阳尚贤者五尊上九之阳也大谓阳小畜巽隂畜阳非正大畜艮阳畜阳则正不以止健之功归之于二隂之小也止健不分特曰能止健有微权矣不家食四养初九之阳也利涉大川用干之功也干在下体亦谓之应天以明天之理无不在也隂生于巽巽隂之微也故曰小畜阳终于艮艮阳之究也故曰大畜艮畜干贞巽畜干悔也
　　象曰天在山中大畜君子以多识前言徃行以畜其德黄润玉曰天者积气贯乎地中凡云雷多自山出此天气之在山中者虚斋赵氏曰互震足兊口于中爻有言行畜德之象
　　初九有厉利已象曰有厉利巳不犯灾也
　　厉谓六四体艮为小石与初相磨厉也利己者受畜也已从陆夷止反读子夏传云居而俟命则利徃而违上则厉意近之矣灾谓艮山之阻
　　九二舆说輹象曰舆说輹中无尤也
　　舆指二輹谓初也二说輹与小畜同小畜下有牵大畜下利己小畜见止大畜自止也环溪吴氏曰舆说輹一也在小畜之三未免反目在大畜之二则无尤以其中也
　　九三良马逐利艰贞日闲舆卫利有攸徃象曰利有攸徃上合志也
　　干为良马为行健三阳皆良马九三得位而初二随其后故曰逐逐者追逐于后而不得驰上有艮止利艰贞之象也三四五上肖离为日舆指二卫指初言九三居终日干干之地与二阳同心日讨国人军实而为行计也大畜之权在上故曰能止健健而自止三所以合上之志也
　　六四童牛之牿元吉象曰六四元吉有喜也
　　艮为少四在艮下得坤之初为童牛体艮手持木而居止之四应初初阳未进而止之用力易也童牛无角上刚画象楅衡止之上为畜主而四能分其任故其象如此元如丧元之元上也
　　六五豮豕之牙吉象曰六五之吉有庆也
　　五变体巽有豕象犹姤也豮如贲鼓贲实义大豕也陆氏云去势本虞氏剧豕说然尔雅以训豮幺训幼矣牙埤雅云以杙繋豕谓之牙上刚画在前犹杙牙古注作齿牙非也二阳已进五以柔中当尊位以畜之又有上九为之左右故庆大于喜也二隂虽能畜阳然上为成卦之主二隂之牿牙在焉二隂识所主故有喜庆也
　　上九何天之衢亨象曰何天之衢道大行也
　　阳居艮上畜道巳成无复畜止之象何如何校之何梁武帝音贺负也王延夀鲁灵光殿赋直云荷天衢以元亨郑康成指艮背上干首下为肩荷物处阳干爻有天象艮为径路天衢也长宁周尚书引庄生背负青天而莫天阏者证之是矣冯氏椅曰外无阳爻则坤顺不能畜内无隂爻则同类不相畜然则成大畜之义者在艮之上九而能畜干之阳者在艮之四五也
　　证句【据郑管辂日新絶句】　　　证句【利已之已从陆氏夷止反】
　　证字【据郑王延夀梁武帝何天作荷】　证音【上从俞氏上声读】
　　頥【震下艮上】
　　頥贞吉观頥自求口实
　　頥贞吉指艮卦似离目有观象观頥震观艮也口容止上九体止之成故得专頥名言观上所以养人者震动有求义自求口实指初言吴幼清以坎二易上成观五易初成頥凿矣
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民颐之时大矣哉
　　【自求而亦曰观所谓知行之合一也口实非必饮食仲虺之诰曰恐来世以台为口实盖言语为阶养身者有道焉象所谓慎言语节饮食乃备其义耳】
　　象曰山下有雷頥君子以慎言语节饮食
　　初九舍尔灵观我朶頥凶象曰观我朶頥亦不足贵也
　　灵谓四頥似离有象也四体艮不食为灵初震动之主故舍灵而不养朱先生谓阳刚在下足以不食上应六四之隂而动于欲非也卦象互离为观我指初朶震反生下垂之象谓初时浅位下不能养人及民徒自顾而垂下其頥以求食所志鄙劣凶之道也尔我与中孚同内外之辞也吴俞皆谓尔初我上疑误慿虞艮我之说辞不达矣
　　六二颠頥拂经于丘頥征凶象曰六二征凶行失类也说文曰颠顶也谓上九卦所繇頥者传义谓倒恐不然拂说文过击也经古孟子注过歴也丘说文空也王肃谓六五是矣而意指艮半为丘则以虚字为实象非也盖六五有养人之位而无其德是空頥耳然二虽中正体震妄动求养于颠頥歴五而后至饮食有争道故击之而后过也子夏刘一行以拂为弗云辅弼非是繇頥者利之所在也丘頥者位之所在也苏氏曰见利而蔑其位君子不以为义也二五皆隂类拂之则失类也
　　六三拂頥贞凶十年勿用无攸利象曰十年勿用道大悖也
　　拂頥承上拂丘頥而省六三隂柔不中不正而处震极以三五同功故亦拂而求养焉亟动于欲求而不观故与上虽正应而凶十年勿用坤数也西溪李氏曰口容止頥贵止不贵动艮止上三爻皆吉震动下三爻皆凶也
　　六四颠頥吉虎视眈眈其欲逐逐无咎象曰颠頥之吉上施光也
　　四亦颠頥然同体艮故吉艮为虎卦省离目有视象眈说文视近志逺马君云虎下视也四下正应初故视下为近上与四非应非比故志上为逺初九舎四观朶頥而求自养故四视之无得而遂仰志于上如虎取食也汉书序传引古文易作六世眈眈或曰巽宫游魂卦非也自养于内者莫如求养于外者莫如虎体艮上九由頥能应其求故其欲逐逐逐逐薛综云速也隂求口实乃其正故无咎初指四为者肖其全四自为虎体其位外刚猛而内隂险也上指上九艮有笃实光辉施光言养及四也
　　六五拂经居贞吉不可涉大川象曰居贞之吉顺以从上也
　　六五失民为二三所拂愠起而争则无助艮为居顺上九而居贞吉象也爻材柔而体艮止艮之主爻适当其前故不利涉也
　　上九由頥厉吉利涉大川象曰由頥厉吉大有庆也上九以刚居柔当卦之成行止之权在焉养君德以养天下卦之所由以頥也艮为小石厉象心匪石而不可转止之义卦有舟虚之象故又利涉也吴幼清以卦自坎变坎九五降初坎初六升五而强者退后弱者进前故不可涉大川坎九二升上坎上六降二强者进前弱者退后故利涉大川则若巧而凿矣字音句无误
　　大过【巽下兊上】
　　大过栋桡利有攸徃亨
　　彖曰大过大者过也栋桡本末弱也刚过而中巽而说行利有攸徃乃亨大过之时大矣哉
　　史绳祖曰本末字皆从木以一阳藏于木下为本以一阳散于木上为末大过巽下兊上以四阳画积于中二隂画处于外犹之木焉上缺下短本末弱是也刚过而中四阳故称过皆在内四爻故称中非谓二五皆中二五繇辞皆无中意也刚虽过而蓄于中不用壮矣刚过而中则可立巽而说行则可权故本末虽弱而利徃也
　　象曰泽灭木大过君子以独立不惧遯世无闷
　　黄润玉曰泽水涨而没木泽之太过也君子体之故用之独立不惧舍之遯世无闷吕仲木曰未有遯世独立之行而不惧无闷是妄人耳
　　初六借用白茅无咎象曰借用白茅柔在下也
　　九二枯杨生稊老夫得其女妻无不利象曰老夫女妻过以相与也
　　二之五皆取象于屋齐民要术白杨堪为屋材广八卦之象曰巽为杨为白故枯杨白杨也稊者陆氏谓杨之秀上应兊泽故生杨近泽之木故以象也大戴礼云五月杨稊稊者孚朱先生云根非也卦以初为本至二则非根矣老夫自互干言女妻者兊为少女二阳始过以与五虞翻谓二过初之长女与五五过上之少女与二是也朱义本马荀说曰比初隂非象防矣王弼曰老过则枯少过则稚以老分少则稚者长以稚分老则枯者荣是或方技之所祖乎
　　九三栋桡凶象曰栋桡之凶不可以有辅也
　　阳以隂为辅三重刚自用而末又弱故不可以有辅也
　　九四栋隆吉有它吝象曰栋隆之吉不桡乎下也有它吝子夏传曰非应称他指三言朱先生以下应初六为有他非也四与三比同是栋也三桡四羞与比之有他同下亦谓三四以阳居隂不至于大过故不因下而桡凡画卦者自下浸而上故三视四得称下
　　九五枯杨生华老妇得其士夫无咎无誉象曰枯杨生华何可乆也老妇士夫亦可丑也
　　爻辞承九二言五阳之极以与二二之稊杨至是毕达而华二巽长女为老妇至是得五互干为士夫士夫者郭氏举正云当作少夫刚过而在中故无咎居羣刚之上而当大过之时故无誉一说吴幼清曰二三四互干二干之初士夫也九五变为柔与九二应三四五互兊五兊女之终老妇也称女称老以卦画之初终不以伦次起义荀君云五阳得正位数七故为士夫然正位安知其不变哉丑如丑夷之丑老妇利非士夫之利故言亦可丑耳先儒或曰二当大过之咸故能交而生五当大过之恒奠其居而不交也
　　上六过涉灭顶凶无咎象曰过涉之凶不可咎也下应于三如干首没兊泽中也大过二隂事阳过恭吴幼清曰初柔居下得所故仰承者谨而又谨上柔居髙不安故下行者卑而又卑如行过涉水愈趋于下而没其顶也杨敬仲曰见危授命而功不济亦有从而议其非者则乡原之道而见利忘义者得志矣证字【据郭氏士夫之士作少】
　　坎【坎下坎上】
　　习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚徃有功也天险不可升也地险山川丘陵也王公设险以守其国险之时用大矣哉
　　坎何以称习项氏曰重卦之序坎在六子之先故加习以起例郭京举正及晁氏所载徐氏语皆云习上脱卦名坎字然景迂谓古文不脱何子元以吴斗南所传费氏易正与今同云今卦爻辞上卦爻之名郑实加也险为而不恃也维心亨身尚未亨也或曰中刚象心柔络之象维中心之实不解故称维心也行有尚者坎忌不流然本劳卦也故行则必通坎流水与兊泽盈科而进者异天险指上坎地险指下坎互艮为山丘陵象本卦象为川也
　　象曰水洊至习坎君子以常德行习教事
　　陆司农曰趋而下者至也常德行则险而不变坎刚中之象习教事则险而能应重坎象也崔子钟述俞易曰坎为兵戈诗常德以立武事月令仲春教振旅仲秋教治兵非也按离为兵戈坎不为兵戈且坎之时用惟变所适亦不专指是也
　　初六习坎入于坎窞凶象曰习坎入坎失道凶也窞王肃云坎底也在习坎之下故曰底说文云坎中更有坎也习坎以全卦之时言入坎以二体之内言彖言习坎而爻繋于初者重险之下才弱而无以自拔也道谓处险之道中正是也初隂之不中正无以出险也
　　九二坎有险求小得象曰求小得未出中也
　　小得险中所得也隂小指六三九二才刚志柔未能出险与五皆以险相临而不相应三方在险相待而全故易求也
　　六三来之坎坎险且枕入于坎窞勿用象曰来之坎坎终无功也
　　至曰来徃曰之下坎方脱上坎在前之象此自重坎言险古文郑向本作检郑云木在手晁氏谓象数合盖互艮之下为手而近震木检之象也枕郑云木在首三互艮之下而横艮木于上爻枕象此又以互体取义古文作沈非也入于坎窞谓六三居坎之成流而趋下以附九二相与为固也三与初同入坎窞而凶与勿用异者二三同患相恤初自以为事外可免挟其险而不附故有失道之凶也五上亦然
　　六四樽酒簋贰用缶纳约自牖终无咎象曰樽酒簋贰刚柔际也
　　四变则互离巽巽木而离大腹故象樽酒者坎水也簋互震竹噐贰谓副贰缶尔雅释盎孙炎云瓦噐亦离鼓缶象礼噐五献之尊门外缶然可节歌故诗云坎其击缶四比于五箸尊盛酒肴实乐则用缶而已言其薄以相与也郑云四互震上爻辰在丑上值斗可斟之象斗上有建星形似簋建上有弁星形似缶凿甚矣天子大臣以王命出防诸侯主国尊棜簋副设酒以缶故云艮手巽绳有纳约之象四偶画虚而通明有牖象四五相缔不由户而由牖非正应也六子本卦重者爻不相应义取近比而已坎四柔近比五刚故曰刚柔际
　　九五坎不盈只既平无咎象曰坎不盈中未大也只依郑作坻按诗宛在水中坻说文云小渚坎之象也泽水盈科而后进者九五坎中之阳流而不盈适平于坻而已盖阳刚中正而能出险之象故无咎也或云坎不盈承上樽酒言之尔雅小罍谓之坎二五俱险陷之主二有险而五不盈上下之势异也苏氏云不盈所以纳四也盈者人去之不盈者人输之象传中释坎未大泽不盈言九五刚中处险之用耳朱先生曰有中德而未大夫既有中德矣而有未大者乎
　　上六系用徽纆寘于丛棘三嵗不得凶象曰上六失道凶三嵗也
　　坎上变巽为绳三股曰徽两股曰纆上不附五故系用徽纆也坎为丛棘言丛棘则在地上非坎窞矣此坎之终也置丛棘者众议于九棘之下三嵗者取义卦之三画上六隂柔居险极所恃险而已险穷则亡故三嵗不得九家易曰害人者加明刑任之以事能复者上罪三年而舍三嵗不得则司圜所谓不能改而出圜土者杀矣故凶
　　证句【据象传正樽酒簋贰为句】　　证字【据古文郑向本险作检】
　　【据郑氏只作坻】
　　离【离下离上】
　　离利贞亨畜牝牛吉
　　先利贞而后亨六二居下离之中则正六五居上离之中则不正故亨系乎贞之后矣坤为子母牛柔相依附也离得坤中爻而丽二刚非其类故止云牝牛盖牡牛善触乗匹则益悍老子曰牝常以静胜牡以静为下是也
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也重明以丽乎正此极言三才之离也俞玉吾曰上离重明下离正也以上卦之重离丽下卦之正也异于家人正位之正程先生从孔疏曲为五说曰隂居五位非隂阳之正乃事理之正夫隂阳事理可岐而二乎重明者本明而又明也其在人心则虚明神用无所不通意动故昏一日觉之缉熈于光明则不识不知顺乎帝则而无不皆正故曰重明以丽乎正以之为言用也用重明即丽正非有所作意矫强也朱义止系卦名不信孔氏等卦体之言有遗论矣然则柔丽乎中正故亨以卦体言之五何以得中正乎曰五中而不正者也疑因上重明丽正而误加丽正之语于中之下也若朱先生门人所録语谓此说六二分数多胡氏遂附防之曰坎之刚中九五分数多故九五曰坎不盈卦辞释有孚亦曰水流而不盈离之中正六二分数多故卦辞曰畜牝牛而六二爻辞亦曰黄离元吉则亦恐不然矣
　　象曰明两作离大人以继明照于四方
　　陆司农曰起而上者作也继明者缉熈之义非有两明也
　　初九履错然敬之无咎象曰履错之敬以辟咎也初当趾为履居离之初附丽方始其履错然文章歴琭之象又以阳刚而处明体为能敬以辟咎也错者俞氏以为砺石引诗鹤鸣可以为错证之凿矣杨用脩曰错古易作舄今改作错不识古文篆耳按初本附二在下予颇韪之第曰履舄然则义不可通也
　　六二黄离元吉象曰黄离元吉得中道也
　　九三日昃之离不鼓缶而歌则大耋之嗟凶象曰日昃之离何可久也
　　九三不歌而嗟何也震为鼓为声九家易离为大腹缶象乐噐也离变则所鼓非缶矣艮为少男有返老还童之象人之老不以生为乐则以死为忧人能自作元命或顺受正命则皆乐而不忧矣嗟亦震声吴氏二三四互倒兊口者凿苏氏曰火得附则传九三于四不得其传而遇其穷也愚按庄生薪穷火传之防识此则死而未尝死也又何大耋之嗟哉古文及郑薛无凶字晁景迂曰无凶字者得象数或曰日昃之离离为乐也尔雅大琴谓之离
　　九四突如其来如焚如死如弃如象曰突如其来如无所容也
　　突如者下体之象突灶突也三四当继明之时而二刚相值三以旧火上升接四如火气之出于突四以新火逼乎五其猛烈如火之焚承继可谓不善矣九三无所附九四人莫之附皆穷者也然九三咨嗟而已九四位过乎中壮火之气衰矣不顺忽出刚暴凌烁孰敢亲而丽之欲得五而五拒之矣何所容哉
　　六五出涕沱若戚嗟若吉象曰六五之吉离王公也沱若互坎水象戚坎加忧象嗟若互兊舌象六五为重离主继明嗣位而不以位为乐嗣天子之孝百官总已以聴于冡宰之时也居倚庐而无命戒悲不乐矣而终吉者以王与公相丽隂阳相资也王指五公指上九家易曰阳当居五隂退居四五当为王三为公四处其中附上下非也孔疏曰五为王位而连言公便文防韵亦非也苏氏王公指上九简辅公指二亦非也离以附丽为义五附上而得助上为五折首获丑宁不言乎内卦言日外卦言火刘氏曰火乃日之用故分离爻体用也
　　止九王用出征有嘉折首获匪其丑无咎象曰王用出征以正邦也
　　上当离终之时火传炎极而反于木离之木科上槁五为成卦之主有空中之权也上五同体相比故五用上以出征离明故有嘉首谓三干画为首其指五五之丑类乃二二五皆离之主故所获匪二也正邦者三体兊刚卤也离为兵戈征之所资虞翻曰王为干干征坤隂类非也
　　考误【据卦体五中而不正其曰柔丽乎中正疑因上重明而误加正字】
　　【据古文及郑薛晁嗟下无凶字】

　　周易象防决録卷二
<经部,易类,周易象旨决录>
　　钦定四库全书
　　周易象防决録卷三
　　明　熊过　撰
　　下经
　　咸【艮下兊上】
　　胡仲虎曰上经首乾坤者天地定位也下经首咸恒者山泽通气也位欲其分故天地分为二卦气欲其合故山泽合为一卦八纯爻皆不应泰否天地相应故居上篇咸损少男女相应恒益长男女相应故居下篇咸以少男下少女又应之至者故首下篇
　　咸亨利贞取女吉
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
</div>
    <div class="pagination">
<a href="周易象旨决录_page7.html">上一页</a><span>...</span><a href="周易象旨决录_page3.html">3</a><a href="周易象旨决录_page4.html">4</a><a href="周易象旨决录_page5.html">5</a><a href="周易象旨决录_page6.html">6</a><a href="周易象旨决录_page7.html">7</a><span class="current-page">8</span><a href="周易象旨决录_page9.html">9</a><a href="周易象旨决录_page10.html">10</a><a href="周易象旨决录_page11.html">11</a><a href="周易象旨决录_page12.html">12</a><a href="周易象旨决录_page13.html">13</a><span>...</span><a href="周易象旨决录_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
