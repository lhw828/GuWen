<!DOCTYPE html>
<html>
<head>
    <meta charset="UTF-8">
    <title>周易辑闻 - 第 4 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辑闻 - 第 4 页/共 33 页</h1>
    <div class="content">　　沙近于水有渐近六四之象终者需之亨也
　　二渐近未与险接止为言语之险曰小有言者近而未深也始虽与四有言终而与五有孚则吉矣见险不行难何由济然行则浸近于险故圣人各因其时位立象以开警之
　　需于沙衍在中也虽小有言以吉终也
　　大司徒注下平曰衍盖水濵之象所以然者二在中也故虽小有言能以吉终中之可贵如此
　　九三需于泥致寇至
　　水涯之泥善陷切近于险之象致寇犹环人致师致其来也四欲陷我有寇之象
　　险居其所自初视之本逺也我进而即之犹寇本逺我我实致彼耳三廹于险居位则然非致寇者而圣人垂致寇之训盖欲人逺险如初戒人即险如三也回视初之不犯难则致寇诚可戒矣
　　需于泥灾在外也自我致寇敬慎不败也
　　险陷灾也三与四有内外卦之分故曰灾在外谓廹于险而幸未入也解六三亦致寇至解有吝而需无凶者解之险在身需之险在外也险虽在外位偶廹之唯敬谨乃可不败敬谨非懦怯辟却之谓盖临事而惧好谋而成我既不败寇斯败矣不败者需之亨也知此义者可以帅师临敌
　　六四需于血出自穴
　　血坎之象隂之伤也穴隂地隂之所宅也出为阳所廹之象
　　三阳刚健进不可御一隂败而伤矣六四穴处冀以陷阳乃反为阳所迫自穴而出以辟阳也三阳需侣而进其功如此
　　需于血顺以听也
　　出穴者顺阳而听命虽伤而不至于凶
　　九五需于酒食贞吉
　　酒食坎之象饮水饭防养之啬也饮酒食肉养之备也亨干之需者九五也五大亨以养圣贤以乐需道之亨鹿鸣湛露鳬鹥既醉诸诗足以观九五之心贞吉正则吉也正则无流连之乐荒亡之行
　　酒食贞吉以中正也
　　九五居中且正虽酒食而得吉也此圣人释二五之凡例
　　上六入于穴有不速之客三人来敬之终吉
　　六四上六皆隂居隂皆有穴之象入穴者即出穴之隂不速者隂不速阳三人者下三阳之象来者主隂为言隂主而阳賔隂止而阳进故亦为来不可拘自外而内之例
　　四之出辟阳而逃上之入畏阳而伏隂为擭阱决不速阳之来而三阳彚征来居其位隂已上穷欲逃无所唯有入穴而伏耳入穴敬阳也隂能敬阳始虽逋窜终乃吉吉者得安于穴也小人不敢抗君子能尽敬以事君子者君子亦姑容之易固为君子谋未尝不为小人谋为小人而谋得所安乃君子之福不然疾之已甚乱也下三爻言需固也六四败而逃而五犹言需者隂险害阳每伺吾隙六四虽遁犹有上六使阳或泰肆而忘九三敬谨之戒隂必乗闲而起有三思害五王之患必至上六敬服君子乃不言需君子之待小人庸可忽诸
　　不速之客来敬之终吉虽不当位未大失也
　　闲六爻以言上六本为当位析三才而言上爻天之象则六为不当位隂穷入穴乃敬畏君子而尔故未大失使傲然自尊居众君子之上则大失矣
　　【坎下干上】
　　于卦变为干重坎于爻变为二隂爻卦二三互易而变两经卦犹六人为两党二隂一阳合谋为险三阳合谋为健而成讼六爻犹六人为三耦人自为谋故不险不健而不成讼初六六三九四皆终吉二无眚五元吉上虽褫服亦无灾凶他卦罕有其比卦爻之变吉凶胥反如是世之险健者能幡然而改何吉如之
　　天与水违行讼君子以作事谋始
　　干为天坎为水天上运而西旋水就下而东注有违行之象一事而甲以为是乙以为非是非胥违讼之所由生也水者天气之化其始本同行日违则睽日逺此不谨厥始之过君子体之谨谋于始则志同虑协而讼不作
　　讼有孚窒惕中吉终凶利见大人不利渉大川
　　干欲陵隂坎欲陷阳两不胥能故卦名讼
　　有孚指九五九二上下虽讼而中之胥信者不可泯也窒欲实其心之险惕欲押其性之健当讼之时不能不讼唯守中为吉终健终险则反吉为凶大人九五也讼者之所利见也见大人则可以无讼讼者曲直在我听讼在人渉险之道也需之干在下三阳同志以需故可以渉川讼之干在上上下胥违刚险胥害故不利渉大川
　　讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　干上为刚坎下为险此释两卦之义卦之为讼有两端析其义一刚一柔则不成讼一和一亦不成讼今刚在上欲陵下险在下欲陷上曰讼上刚下险者谓讼之卦有刚有险也兼其义则为心险行健之人险则多隂谋健则能强忍掩其不善而着其善以强辞文之曰险而健讼者谓险健合无以讼也此释卦变讼自变六二往为六三九三来为九二是为刚得中虽以是成险健之讼亦以是二五有孚而吉此释爻变刚济以险险翼以健是以终讼讼终而成所丧必多凶之道也唯天下之中正能辨天下之曲直九五在上居中用正不唯险健者无辞于罚而咸庶中正何讼之有入渊者险胜刚也
　　初六不永所事小有言终吉
　　初非健体为不永独柔无与不能成险为小有言凡讼皆自语言始小有言为初之象初云小有言四云复即命为语言之讼
　　所事初四交讼之事也初柔在下四刚在上初非四敌何敢永事唯小有言聊以自白幸四渝变其命故始虽讼而终得吉使初以机巧肆辩则激四之用刚而终凶矣
　　不永所事讼不可长也虽小有言其辨明也
　　不可长释不永之义人能不永所事者知讼之不可长也小有言者吉人之辞寡辨明者四不克讼也
　　九二不克讼归而逋其邑人三百戸无眚
　　二为臣之正位故有邑人三百户之象三百户一成之地下大夫之制邑国所居郊为外邑为内卦内之象二为封邑之讼
　　二乃成卦之爻以刚敌刚冝其嚚讼何为而不克盖以卦则得中以爻则居柔故也不克云者欲讼而不能也讼既不能乃归逋以辟祸九五亮其伏罪不夺其邑故三百户可无灾眚上受服而褫乃已得而已失二之逋以窜乃失已而不失人
　　不克讼归逋窜也自下讼上患至掇也【归逋句絶】
　　归而逋窜丧其邑也讼本争邑今乃失之患如掇取讼者可以鉴矣或曰臣无讼君之理何为有下讼上之辞曰晋郤至与周争鄇邑王命刘康公单襄公讼诸晋是亦讼也未几三却皆以争田之怨基杀身之祸患至掇之明验
　　六三食旧徳贞厉终吉或从王事无成
　　食犹食采六三本自六二升视二则旧也三言食采为禄秩上言鞶带为命服三上为命秩之讼古今之讼不可胜穷然不出此三者小则言语次则命秩大则封邑二为臣之正位应从王事者今五舍二而用三三非正故言或
　　古者以徳制禄徳有髙下故禄有差等一命受爵再命受服三本六二受大夫之禄今升居三则再命当受服上以应三来讼以争之三不与之应唯食其旧徳之禄退然不较三将出险而际于健守正危厉遂得终吉凡言终吉者初必尝有凶也五或任之以事固不敢方命亦不敢有其成以坤六三犹若此况讼之时乎坤言有终讼不言终惧于凶也六爻唯三谦抑柔正无讼意讼则怨不讼则徳三之言徳胜于小有言不克讼者矣
　　食旧徳从上吉也
　　五不任二而任三者二方讼五而三为食旧徳之贤也唯天子使于时为吉
　　九四不克讼复即命渝安贞吉
　　四居柔不为健有不克讼之象命者四讼初之言在下为言在上为命渝变也春秋郑人来渝平安于柔为正初以言讼四四以命复初使初险而四健啧言何穷唯不克讼故渝变其健安守于正吉其冝也爻言不克弗克者皆阳居隂位唯阳故讼故攻唯隂故不克讼弗克攻
　　复即命渝安贞不失也
　　四能若是不失其正也
　　九五讼元吉
　　诸爻皆有象有义唯九五无之者五为君臣不得敌君而讼也臣不得敌君何为亦言讼五为讴歌讼狱之所归王三宥然后制刑则五为制刑之主乌得不言讼元吉大吉也大人在上平诸侯万民之讼至于见逊畔逊路而息争吉孰大焉
　　讼元吉以中正也
　　中则不偏正则合理九五元吉中正故也
　　上九或锡之鞶带终朝三褫之
　　或者非所冝得而得之之辞鞶带大带也所以束衣爻辞言带释辞言服互明之也诗终朝采緑毛氏云自旦及食时为终朝言褫之遽也三者数之变如三接三日三月三年三十年为一世是也褫夺也上为卦终讼道已成终讼成讼长讼者也命服本三所冝得今上以讼得之是或锡之也讼者小人之事服者君子之餙小人而被君子之服彼其之子不称其服终朝三褫辱不盖荣三褫者上九吝于释服而终夺之也
　　以讼受服亦不足敬也
　　讼本不可以得服上之受服三孙之耳圣人曰以讼受服诛之也服以章徳人咸敬之敬其徳也无徳而服何足敬者不足敬则夺之者至矣
　　【坎下坤上】
　　于卦变为坤重坎于爻变为一阳爻卦初二互易而变九二主用五隂之情皆系于二二为大将四为全师之将三为败师之将初为出师上为班师赏功五则命将之主
　　地中有水师君子以容民畜众
　　坤为地坎为水水涵地中凿之则水见比闾族党致之则为师此卦之取象也言其义水浩渺无际地能容之性善决溃地能蓄之君子体地水之象率土之民皆受而无外品物繁众皆蓄聚而致养
　　师贞丈人吉无咎
　　五隂羣聚一阳统之有师之象故卦名师
　　兵师征伐圣人将以正天下也已或不正如正人何故以贞先之丈人尊老厚徳之称年少寡谋轻锐嗜杀必得丈人而后可秦穆用蹇叔则吉用孟明则丧败是也兵凶器战危事宁能免咎唯得吉咎乃可无
　　师众也贞正也能以众正可以王矣刚中而应行险而顺以此毒天下而民从之吉又何咎矣
　　师之为言众也贞之为言正也此析师贞为二义能左右之曰以能以众正此合师贞为一义以我之正正彼之不正冝乎朝觐讼狱从之者如归市可以为君为王矣此释师贞丈人吉刚中而应指九二是为爻变行险而顺指坎坤是为卦变九二以一阳统众隂众隂或在王所或据髙位或在事外位殊者情亦异岂肯一心骈首受制于我唯九二以刚居中与五正应而众隂莫不我从此有帅师之位驱人镝胜败靡常小不敬谨则弃师烂民辱身亡国险孰甚焉故奉辞致讨必行天下之大顺牧野之师血流漂杵虽受之旅也圣人一视同仁谓之毒天下可也八百之国不期而防吉庆大来何咎之有此有帅师之徳斯人者师尚父以之乌喙狶苓非养生之常善医者顺而用之虽毒而病良已亦以是夫
　　初六师出以律否臧凶
　　初爻为卦之初出师为师之初否臧不良也
　　起师合军必勒其部伍使无犯命和其卒乗使皆辑睦然后内则师行不扰外则陿覆不能害可以救无辜而伐有罪不然则凶败立见故不可不谨于其始周官大司马合军而首行禁令是也
　　师出以律失律凶也
　　失律所以释否臧否臧云者失律之谓也
　　九二在师中吉无咎王三锡命
　　五隂为师众之象二在下卦之中为在师中周官典命三公八命卿六命大天四命及其出封皆加一等非刚明无以建功非柔和无以辑众九而居二乃处柔用刚之臣六而居五乃履刚用柔之君六五虚懐无我使二専帅师之任于是二为得君中正之丈人吉其冝也用卦之主在此爻其吉亦在此爻故言吉无咎与卦辞同三锡命于在师之时所以示优缛而隆威望不待师旋正功之际
　　在师中吉承天宠也王三锡命懐万也
　　以一阳统众隂非承大君宠任之专则众隂必为谗间以胎丧败爻辞无此意圣人特之谓九二之得吉由于六五之天宠裴度得君乃克平蔡以中人监军而偾师者緫緫也神哉圣言已揭鉴于二千有余岁之上四征弗庭所以绥兆民锡丈人命所以懐万懐万则莫不面内乡化无有梗吾治者可以寝兵不用是丈人能致吉于一时大君能流吉于后世
　　六三师或舆尸凶
　　周官大司马若师不功则厌而奉主车肆师凡师不功则助牵主车是奉主车者大司马之职肆师助之而已不得専也三之舆尸本非其职故云或又一易中言舆皆取象载物无舆人之义祭之尸以人而主用木是主自主尸自尸非尸即主也如羲和尸厥官彘子尸之则尸训主亦非尸即主也如尸而追盗尸女于是则指言死者若以大无功之义推之恐如秦封殽尸楚晋尸之封与皆湏舆之以往舆尸帅师者之事也三位髙足以陵二柔佞足以媚五故五或使之肆师而为大司马政令二三人谁适从此荀林父所以败不凶何待如别是六三舆丧师之尸义自通
　　师或舆尸大无功也
　　小小挫败兵家所不能免然不致为大体害若帅师而莫适为主是不止无功而至于大无功矣以无功释凶而必曰大圣人戒之甚切
　　六四师左次无咎
　　眀夷夷于左股用拯马壮吉丰折其右肱终不可用也凡车勇士居右以右主用也次如次于召陵未即用也左次之师非别师也军将之下有师帅旅帅盖属于军将而别行者四重柔非六三之比左则不主于用次则不敢专制听命于将而为进退虽不能立功然不至败军故无咎
　　左次无咎未失常也
　　师不当锋击贼乃次于无用之地师之咎也然迫于君而逺于将则左次固六四之常未失其常咎斯可免不然即有六三之凶
　　六五田有禽利执言无咎长子帅师弟子舆尸贞凶周官大司马虞人莱所田之野则田乃猎禽之所献禽以祭社则禽乃所田之兽以九伐之法正国则田以象所伐之国禽以象所伐之君五为父二三为子阳为长隂为季长子九二也弟子六三也阳位亦可称子好生之徳被于鸟兽然田猎所以备礼不得已也泰平之化浃于万国然诘兵所以禁暴不得已也唯不得已故凡征讨必奉辞以行使我之师徒知我之于役志在伐罪非以逞威彼之人民知我之徃伐固有主名非敌百姓而后我师直而彼听命此利在执言为帝王吊伐之师彼勤王以图霸仗义以击敌者乃执言之罪人也九二言吉无咎六五不言吉者兵戎之事戕民至惨傥有穷黩之君兴甲兵危士臣以求所大欲将持此以借口故特特致戒谓帝王以不忍人之心为不嗜杀人之举乃仅止于无咎耳况六五命将之主而隂柔不断左右又皆柔佞倾险之人宁保无委任不专之患故重举六三爻辞谓能命长子以帅师犹不得吉若弟子舆尸则正乎凶圣人事事垂戒如此
　　长子帅师以中行也弟子舆尸使不当也
　　二居下卦之中位之中也以刚居柔徳之中也以中行师其长子之谓乎大君垂拱南面凡治乱成败唯所使之当否三不当其位乌得无凶
　　上六大君有命开国承家小人勿用
　　大君六五也周官军将皆命卿国者出封为诸侯师帅皆中大夫旅帅皆下大夫承家者大夫之采邑卦多隂为小人
　　师至上而终凯旋告至舍爵防勲凡将帅有功者大君布命次第封赏以建国家知勇之人不能皆全材用于戎行有将帅节制于上未见其害今为国为家有民人有社稷则不可属之小人此卦一阳在下而统羣隂圣人虑其专也故言王于二言大君于终盖他卦所无所以谨君臣之分者严矣上为归马放牛示天下弗服之时故六爻唯上不言师
　　大君有命以正功也小人勿用必乱也
　　行一不义杀一不辜而得天下圣人不为况庀职有难易立功有髙下大君之命非例加襃宠无所区别必先论正其功乃班封爵后世以诈用兵反受上赏者不能正功者也帝王之师征弗庭以平国使复有小人则祸乱必作而邦国不得其宁爻辞言勿释辞言必所以示必然之戒
　　【坤下坎上】
　　于卦变为坎重坤于爻变为一阳爻卦初五互易而变九五为主五隂之情皆系于五五与二为内比四位比于五初因四而得吉上位后于五三因上而致伤六爻皆以位应立义卦主于比故二五亦不言应释彖言上下应者通五隂为言
　　地上有水比先王以建万国亲诸侯
　　坎为水坤为地比之至亲而无闲者莫如地水故比之象如之君尊民卑势至絶逺若之何而可比先王体地水之义唯分建万国以亲诸侯亲诸侯以亲万民转胥亲比而天下无不比者矣此义于初爻可见卦言下比上之情此言上比下之道
　　比吉原筮元永贞无咎不宁方来后夫凶
　　八卦既重九五居正他卦固有隂阳胥比者矣然刚柔杂居未免分贰求其纯隂亲比无有闲隔唯此卦为然故卦名比
　　比协则吉乖离则凶情也亦理也然比有善不善善则吉不善亦凶不可不谨审于求比之初原再也原筮审而又审也筮之将何求求得元永正者而比之也元始初也永久长也由初至久中正不渝得若人而比之乃无咎也五隂羣居不胥统一何以宁处今九五显比故不闲四方翕然皆来夫九五也四隂在五之前乡夫者也得比而吉一隂在五之后背夫者也不得比则凶比之时独后于众自取防风氏之诛凶何所逃蒙戒于三渎比取于原筮圣人非矛盾其辞学贵择善其筮也唯决疑于一时比贵久要其筮也当详度于终始始之不谨比或非人迷而不返则失已已而弃背则失人其可哉
</div>
    <div class="pagination">
<a href="周易辑闻_page3.html">上一页</a><a href="周易辑闻.html">1</a><a href="周易辑闻_page2.html">2</a><a href="周易辑闻_page3.html">3</a><span class="current-page">4</span><a href="周易辑闻_page5.html">5</a><a href="周易辑闻_page6.html">6</a><a href="周易辑闻_page7.html">7</a><a href="周易辑闻_page8.html">8</a><a href="周易辑闻_page9.html">9</a><span>...</span><a href="周易辑闻_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
