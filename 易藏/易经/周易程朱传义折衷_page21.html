<!DOCTYPE html>
<html>
<head>
    <meta charset="UTF-8">
    <title>周易程朱传义折衷 - 第 21 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易程朱传义折衷 - 第 21 页/共 27 页</h1>
    <div class="content">　　程子曰五以阳刚中正居尊位其才其德尽善尽美井洌寒泉食也洌谓其洁也井泉以寒为美甘洁之寒泉可为人食也于井道为至善也然而不言吉者井以上出成功未至于上未及用也故至上而后言元吉泉寒而可食井道之至善者也九五中正之德为至善之义
　　朱子曰洌洁也阳刚中正功及于物故为此象占者有其德则契其象也
　　愚曰阳为清洁坎水阳也九五以阳居阳清洁之至故为洌坎中一阳是干干为寒井五月卦隂气自上而下寒矣故九五有寒泉之象井泉寒洌而后可饮人君德中正而后能用士九三渫之六四修之至此则寒洌而九五食之矣以中正之君用自修清洁之士此天下所以并受其福也
　　上六井收勿幕有孚元吉象曰元吉在上大成也程子曰井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也夫体井之用博施而有常非大人孰能他卦之终为极为变唯井与鼎终乃为成功是以吉也以大善之吉在卦之上井道之大成也井以上为成功
　　朱子曰收汲取也晁氏云收辘轳收繘者也亦通幕蔽覆也有孚谓其出有原而不穷也井以上出为功而兊口不掩故上六虽非阳刚而其象如此然占者应之则必有孚乃元吉也
　　愚按幕于氏本作幂亡狄切覆也今作幕音莫者传写误也井至上六既渫矣既甃矣既食矣井道成无所事矣故曰井收犹曰收成功云尔然井养贤不穷既收功矣勿可覆幂当与人共之夫不言而信谓之孚与人共之不言而信使天下并受其福为吉之大何以过此象曰元吉在上大成也可见井食于五犹是小成勿幂于上则博施济众然后为成之大吉之元矣

　　周易程朱传义折衷卷二十五
　　钦定四库全书
　　周易程朱传义折衷卷二十六
　　元　赵采　撰
　　【离下兊上】
　　程子曰序卦井道不可不革故受之以革井之为物存之则秽败易之则洁清不可不革者故井之后受之以革也为卦兊上离下泽中有火也革变革也水火相息之物水灭火火涸水相变革者也火之性上水之性下若相违行则睽而已乃火在下水在上相就而相克相灭息者也所以为革也又二女同居而其归各异其志不同为不相得也故为革也
　　革已日乃孚元亨利贞悔亡
　　程子曰革者变其故也变其故则人未能遽信故必已日然后人心信从元亨利贞悔亡弊壊而后革之革之所以致其通也故革之而可以大亨革之而利于正道则可久而得去故之义无变动之悔乃悔亡也革而无甚益犹有可悔也况反害乎古人所以重改作也
　　朱子曰革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之德而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣
　　愚曰革变也事不极不可以变董子曰譬之琴瑟不调甚者必解而更张之为政而不行甚者必变而更化之革之为义小则更化三代百王之损益是也大则革命汤武之事是也然必极而后可革不极则天命未改人心未厌不可遽革也故曰已日乃孚已日朱汉上谓当作戊己之已葢革自遯来一变无妄二变家人三变离四变革无妄之震纳庚革之离纳已自庚至已十日浃矣十者数之极也言待其极而后革人斯信之矣夫日未至而革固不可也日虽至矣未至于极亦未可也已日乃孚如桀之民曰时日曷丧纣之民曰天曷不降威而伊尹犹去亳适夏武王犹观政于商是也革有悔者也然必具干徳者革之而悔亡矣干德天德也无欲者也故曰乾道乃革离兊皆干体故云
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　程子曰泽火相灭息又二女志不相得故为革息为止息又为生息物止而后有生故为生义革之相息谓止息也事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也先王政令人心始以为疑者有矣然其久也必信终不孚而成善治者未之有也文明以説以卦才言革之道也离为文明兊为説文明则理无不尽事无不察説则人心和顺革而能照察事理和顺人心可致大亨而得贞正如是变革得其至当故悔亡也天下之事革之不得其道则反致弊害故革有悔之道唯革之至当则新旧之悔皆亡也推革之道极乎天地变易时运终始也天地隂阳推迁改易而成四时万物于是生长成终各得其宜革而后四时成也时运既终必有革而新之者王者之兴受命于天故易世谓之革命汤武之王上顺天命下应人心顺乎天而应乎人也天道变改世故迁易革之至大也故赞之曰革之时大矣哉
　　愚曰彖释革而曰水火相息二女不相得者何此言凡物不合则变生是以革也水火二女此以上下卦体而言革也或曰坎为水兊为泽今彖以兊为水何也曰坎兊一也坎为阳水兊为隂水故屯需之坎为云小畜之兊亦为云坎为川大畜之兊亦为川坎为水革兊亦为水又兊为金金者水之母此兊所以言水也释已日乃孚曰革而信之者何言革者非常之事事不极而革人岂遽信哉必待十日数极而后革革则人乃信之矣此以卦变震离纳甲而言革之不可轻也释元亨利贞而曰文明以説大亨以正者何此言有干德而后可革革则四德不全不可同干矣故但曰文明以説大亨以正不曰利者革则天下以为利非圣人之利故不言也文明以説谓离变六五而为兊成革也大亨以正谓九五当位而正正则大亨也释悔亡而曰革而当者何言离六五之上五与上革而得其当此以离变革而言革之道所以悔亡也离兊皆干体坤来革之天地革也天地革则寒暑相代而四时成寒暑亦水火也汤武之革亦天地之革也故曰顺乎天而应乎人易之有革其为汤武设乎圣人赞之曰革之时大矣哉葢更革之时非常时比也
　　象曰泽中有火革君子以治厯明时
　　程子曰水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣
　　愚曰天地间寒暑相代谢只是水火相变革至变莫如水火知变莫如治厯君子治厯之变以四时之变则千嵗之日可坐而致矣尧之厯象箕子之厯数是也
　　初九巩用黄牛之革象曰巩用黄牛不可以有为也程子曰变革事之大也必有其时有其位有其才审虑而慎动而后可以无悔九以时则初也动于事初则无审慎之意而有易之象以位则下也无时无援而动于下则有僭妄之咎而无体势之重以才则离体而阳也离性上而刚体健皆速于动也其才如此有为则凶咎至矣葢刚不中而体躁所不足者中与顺也当以中顺自固而无妄动则可也巩局束也革所以包束黄中色牛顺物巩用黄牛之革谓以中顺之道自固不妄动也不云吉凶何也曰妄动则有凶咎以中顺自固则不革而已安得便有吉凶乎朱子曰虽当革时居初无应未可有为故为此象巩固也黄中色牛顺物革所以固物亦取卦名而义不同也其占为当坚确固守而不可以有为圣人之于变革其谨如此
　　愚曰以阳居阳虽有刚正之才在下无应未有变更之时此宜固守其中顺之节不可以有为也黄者中之色也牛者顺之德也离六二之象也初九宜体六二之中顺固守如革之坚而后可夫革于他爻义皆取改于初九义又取坚象又言不可有为夫人有不为也而后可以有为他日能革皆基
　　于此
　　六二已日乃革之征吉无咎象曰已日革之行有嘉也程子曰以六居二柔顺而得中正又文明之主上有刚阳之君同德相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才德所居之地所逢之时足以革天下之弊新天下之治当进而上辅于君以行其道则吉而无咎也不进则失可为之时为有咎也以二体柔而处当位体柔则其进缓当位则其处固变革者事之大故有此戒二得中而应刚未至失于柔也圣人因其有可戒之疑而明其义耳使贤才不失可为之时也已日而革之征则吉而无咎者行则有嘉庆也谓可以革天下之弊新天下之事处而不行是无救弊济世之心失时而有咎也朱子曰六二柔顺中正而为文明之主有应于上于是可以革矣然必已日然后革之则征吉而无咎戒占者犹未可遽变也
　　愚曰离之六二纳已故曰已日乃革之乃者难之也已日则时久而事极矣犹难之而后动汤武是也以是而往故吉且无咎道亨而时防谓之嘉六二居中处顺又已日而后革之此其行所以有嘉也
　　九三征凶贞厉革言三就有孚象曰革言三就又何之矣
　　程子曰九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事茍当革岂可不为也在乎守贞正而懐危惧顺从公论则可行之不疑革言谓当革之论就成也合也审察当革之言至于三而皆合则可信也言重慎之至能如是则必得至当乃有孚也已可信而众所信也如此则可以革矣在革之时居下之上事有当革若畏惧而不为则失时为害唯当慎重之至不自任其刚明审稽公论至于三就而后革之则无过矣又何之矣乃俗语更何往也
　　朱子曰过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也
　　愚曰九三刚正而明居下卦之上可进而革者也圣人曰往则必凶虽正亦危何也以九三刚明过中又离体务上故戒之然与上应其时则当革革言谓以当革之説言之于众也三就谓三番商量方结果成就易于革道可谓虑之周谋之悉兊为口革言也九三爻歴三位三就也三就人斯信之矣伊尹五就桀既丑有夏复归于亳所与汝鸠汝方言者何言哉必当革之言也武王三誓而后陈于商郊亦皆当革之言也革言三就又何之矣言必至于革也
　　九四悔亡有孚改命吉象曰改命之吉信志也
　　程子曰九四革之盛也阳刚革之才也离下体而进上体革之时也居水火之际革之势也得近君之位革之任也下无系应革之志也以九居四刚柔相际革之用也四既具此可谓当革之时也事之可悔而后革之革之而当其悔乃亡也革之既当唯在处之以至诚故有孚则改命吉改命改为也谓革之也既事当而弊革行之以诚上信而下顺其吉可知四非中正而至善何也唯其处柔也故刚而不过近而不逼顺承中正之君乃中正之人也易之取义无常也随时而已改命而吉以上下信其志也诚既至则上下信矣革之道以上下之信为本不当不孚则不信当而不信犹不可行也况不当乎
　　朱子曰以阳居隂故有悔然卦已过中水火之际乃革之时而刚柔不偏又革之用也是以悔亡然又必有孚然后革乃可获吉明占者有其德而当其时又必有信乃悔亡而得吉也
　　愚曰进而至于四其卦为兊革而説者也革而当矣悔可亡矣不惟吾自信吾之志而天下亦皆信吾之志矣此改命之所以为吉也改命大事也天下不信其事而信其志无汤武之志则簒也故必曰悔亡有孚而后曰改命吉然则易之有革所以重汤武之事而忧后世乱臣贼子之为哉
　　九五大人虎变未占有孚象曰大人虎变其文炳也程子曰九五以阳刚之才中正之德居尊位大人也以大人之道革天下之事无不当也无不时也所过变化事理炳着如虎之文采故曰虎变龙虎大人之象也变者事物之变曰虎何也曰大人变之乃大人之变也以大人中正之道变革之炳然昭著不待占决知其至当而天下必信也天下蒙大人之革不待占决知其至当而信之也事理明着若虎文之炳焕明盛也天下有不孚乎
　　朱子曰虎大人之象变谓希革而毛毨也在大人则自新新民之极顺天应人之时也九五以阳刚中正为革之主故有此象占而得此则有此应然亦必自其未占之时人已信其如此乃足以当之耳
　　愚曰夫革一物易一物未足以尽革也变凡为圣变臣为君变乱世为文明革道大矣革至九五大人以天德宅天位焕乎其有文章赫然其有威德无可云喻如虎之变焉则其精神之所感召不待占卜必有孚信之者矣干五为大人兊为虎二离为兊为决占决也二五未易而应未占有孚也干称龙取其飞革称虎取其变非九五至变安能不言而信如是乎
　　上六君子豹变小人革面征凶居贞吉
　　程子曰革之终革道之成也君子谓善人良善则已从革而变其着见若豹之彬蔚也小人昏愚难迁者虽未能心化亦革其面以从上之教令也龙虎大人之象故大人云虎君子云豹也人性本善皆可以变化然有下愚虽圣人不能移者以尧舜为君以圣继圣百有余年天下被化可谓深且久矣而有苗有象其来格烝又葢亦革面而已小人既革其外革道可以为成也茍便从而深治之则为已甚已甚非道也故至革之终而又征则凶也当贞固以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也居贞非为六戒乎曰为革终言也莫不在其中矣人性本善有不可革者何也曰语其性则皆善也语其才则有下愚之不移所谓下愚有二焉自暴也自弃也人茍以善自治则无不可移者虽昏愚之至皆可渐磨而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自弃自暴者非必皆昏愚也往往强戾而才力有过人者商辛是也圣人以其自絶于善谓之下愚然考其归则诚愚也既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也
　　朱子曰革道已成君子如豹之变小人亦革面以聴从矣不可以往而居正则吉变革之事非得已者不可以过而上六之才亦不可以有行也故占者如之
　　象曰君子豹变其文蔚也小人革面顺以从君也程子曰君子从化迁善成文彬蔚见于外也中人以上莫不变革虽不移之小人则亦不敢肆其恶革易其外以顺从君上之教令是革面也至此革道成矣小人勉而假善君子所容也更往而治之则凶矣愚曰上六革道已成大人以炳然之文君子以蔚然之文相与揭一世于离明之治当是时也小人亦知改容以事其上矣离二文之中也故二交五其文炳离三文已过故三交上其文蔚蔚者茂蔚文之过也君子文而蔚小人説而顺为上者宜如何哉无为守正斯可矣故曰征凶居贞吉武王既革商命即归马放牛包干戈而不用列爵分土以处君子重民五教惟食丧祭以安小人垂拱而天下治得此道也革道已成而又革焉是纷更也故以征凶戒之
　　【巽下离上】
　　程子曰序卦革物者莫若鼎故受之以鼎鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也为卦上离下巽所以为鼎则取其象焉取其义焉取其象者有二以全体言之则下植为足中实为腹中实受物在中之象对峙于上者耳也横亘于上者也鼎之象也以上下二体言之则中虚在上下有足以承之亦鼎之象也取其义则木从火也巽入也顺从之义以木从火为然之象火之用惟燔与烹燔不假器故取烹象而为鼎以木巽火烹饪之象也制器取诸象也乃象器以为卦乎曰制器取于象也象存乎卦而卦不必先器圣人制器不待见卦而后知象以众人之不能知象也故设卦以示之卦器之先后不害于义也或疑鼎非自然之象乃人为也曰固人为也然烹饪可以成物形制如是则可用此非人为自然也在井亦然器虽在卦先而所取者乃卦之象卦复用器以为义也
　　鼎元吉亨
　　程子曰以卦才言也如卦之才可以致元亨也止当曰元亨文羡吉字卦才可以致元亨未便有元吉也彖复止云元亨其羡明矣
　　朱子曰鼎烹饪之器为卦下隂为足二三四阳为腹五隂为耳上阳为有鼎之象又以巽木入离火而致烹饪鼎之用也故其卦为鼎下巽巽也上离为目而五为耳有内巽顺而外聪明之象卦自巽来隂进居五而下应九二之阳故其占曰元亨吉衍文也愚曰鼎在天地为中和调一之器帝王守之则曰神器圣人铸之则曰象器水火相巽则为养人之器水火相济则为养身之器凡鼎之义无不吉也无不亨也义尽于辞故其辞简
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　程子曰卦之为鼎取鼎之象也鼎之为器法卦之象也有象而后有器卦复用器而为义也鼎大器也重寳也故其制作形模法象尤严鼎之名正也古人训方方实正也以形言则耳对植于上足分峙于下周圆内外髙卑厚薄莫不有法而至正至正然后成安重之象故鼎者法象之器卦之为鼎以其象也以二体言鼎之用以木巽火以木从火所以亨饪也鼎之为器生人所赖至切者也极其用之大则圣人亨以享上帝大亨以养圣贤上既言鼎之用复以卦才言人能如卦之才可以致元亨也下体巽为巽顺于理离明而中虚于上为耳目聪明之象凡离在上者皆云柔进而上行柔在下之物乃居尊位进而上行也以明居尊而得中道应乎刚能用阳刚之道也五居中而又以柔而应刚为得中道其才如是所以能元亨也
　　愚曰六十四卦皆象也而鼎之象见于画初为趾二三四为腹五为耳上为而鼎具矣其用则以木巽火有烹饪之功烹饪之功二祭祀也賔客也祭莫严于上帝賔莫重于圣贤曰圣人亨者严之也曰大亨者重之也大亨非亨也取鼎之用施之天下谓之大亨鼎之用极于享帝而已以其道养圣贤则亨之大者也干为天在上为帝指上九也在下为圣贤指二三四爻也鼎器也极其用则道也此以六爻言鼎之用也鼎自遯三变而成一变讼坎为耳在下聴卑聪也再变巽离为目在四三变鼎离目在上其视逾逺明也巽而耳目聪明者义则兼离而用则主巽天下之患莫大乎聪明自任以壅蔽其耳目圣人惟知夫耳目不可自任是以巽为聴受以广其聪明不巽则无以得圣贤耳目之助故曰巽而耳目聪明此以卦爻三变而言鼎之才也六二之柔进而上行而为六五以柔履尊则刚柔得中而无过不及之咎以柔应刚则君臣道合凡天下之圣贤皆为我养矣斯所以为元亨也此言革反二为五成鼎也
　　象曰木上有火鼎君子以正位凝命
　　程子曰木上有火以木巽火也烹饪之象故为鼎君子观鼎之象以正位凝命鼎者法象之器其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之象则以凝其命令安重其命令也凝聚止之义谓安重也今世俗有凝然之语以命令而言耳凡动为皆当安重也
　　愚曰以木巽火火木二体未然之火也木上有火火木一体既然之火也二卦皆干体干为金火木铸之巽风吹之铸鼎之象也离南面正位也巽为金凝命也革既改命鼎所以凝之也故鼎次革
　　初六鼎颠趾利出否得妾以其子无咎象曰鼎颠趾未悖也利出否以从贵也
　　程子曰六在鼎下趾之象也上应于四趾而向上颠之象也鼎覆则趾颠趾颠则覆其实矣非顺道也然有当颠之时谓倾出败恶以致洁取新则可也故颠趾利在于出否否恶也四近君大臣之位初在下之人而相应乃上求于下下从其上也上能用下之善下能辅上之为可以成事功乃善道如鼎之颠趾有当颠之时未为悖理也得妾以其子无咎六隂而卑故为妾得妾谓得其人也若得良妾则能辅助其主使无过咎也子主也以其子致其主于无咎也六隂居下而卑巽从阳妾之象也以六上应四为颠趾而发此义初六本无才德可取故云得妾言得其人则如是也鼎覆而趾颠悖道也然非必为悖者葢有倾出否恶之时也出故而纳新泻恶而受美从贵之义也应于四上从于贵也
　　朱子曰居鼎之下鼎趾之象也上应九四则颠矣然当卦初鼎未有实而旧有否恶之积焉因其颠而出之则为利矣得妾而因得其子亦由是也此爻之象如此而其占无咎盖因败以为功因贱以致贵也愚曰此爻颠趾程传谓鼎有当颠之时谓倾出败恶致洁取新则是鼎当颠而出其否似今时倾鼎铛以致新文公云因其颠而出之葢因败以为功因贱以致贵则是鼎不当颠而偶然颠因其颠而出否则可以无咎是颠本不好是有咎却出否故无咎大抵鼎是重器不可提掇纵有否恶只当就而涤之岂可颠其趾此是初六为鼎足不能持重却上应九四故鼎足颠仰足颠本不好今因其颠而出否故亦得无咎古者奔则为妾得妾亦岂是好今以其子有子故亦无咎以卦变推之初往四成震兊震为足兊为毁折颠也兊又为少女得妾也震为长子以其子象也象以颠趾为未悖以出否为从贵者鼎利出否以从新妾利有子而出贱出否即出贱出贱者母以子贵也若是则颠趾亦何悖得妾亦何嫌哉
　　九二鼎有实我仇有疾不我能即吉象曰鼎有实慎所之也我仇有疾终无尤也
　　程子曰二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初宻比隂从阳者也九二居中而应中不至失正已虽自守彼必相求故戒能逺之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就已人能自守以正则不正不能就之矣所以吉也鼎之有实乃人之有才业也当慎所趋向不慎所往则亦陷于非义二能不昵于初而上从六五之正应乃是慎所之也我仇有□举上文也我仇对已者谓初也初比已而非正是有疾也既自守以正则彼不能即我所以终无过尤也
　　朱子曰以刚居中鼎有实之象也我仇谓初隂阳相求而非正则相陷于恶而为仇矣二能以刚中自守则初虽近不能以就之是以其象如此而其占为如是则吉也
　　愚曰阳为实隂为虚二鼎腹以九居二鼎有实也五二之仇也君子好仇仇匹也六居五隂失位有疾也又乗刚亦疾也即就也二动则成艮艮止也二不可往则五不能来不我即也不我即则怨耦然在九二为吉者何哉鼎实则不可复加今二鼎实矣五若又来加之则反伤其实而有悔尤也五隂虚即则伤其实五不我即二不妄有所之则能守其中而全其实矣故象以慎之一字戒其轻有所之也
　　九三鼎耳革其行塞雉膏不食方雨亏悔终吉象曰鼎耳革失其义也
　　程子曰鼎耳六五也为鼎之主三以阳居巽之上刚而能巽其才足以济物然与五非应而不同五中而非正三正而非中不同也未得于君者也不得于君则其道何由而行革变革为异也三与五异而不合也其行塞不能亨也不合于君则不得其任无以施其用膏甘美之物象禄位雉指五也有文明之德故谓之雉三有才用而不得六五之禄位是不得雉膏食之也君子蕴其德久而必彰守其道其终必亨五有聪明之象而三终上进之物隂阳交畅则雨方雨且将雨也言五与三方将和合亏悔终吉谓不足之悔终当获吉也三懐才而不偶故有不足之悔然其有阳刚之德上聪明而下巽正终必相得故吉也三虽不中以巽体故无过刚之失若过刚则岂能终吉始与鼎耳革异者失其相求之义也与五非应失求合之道也不中非同志之象也是以其行塞而不通然上明而下才终必和合故方雨而吉也
　　朱子曰以阳居鼎腹之中本有美实者也然以过刚失中越五应上又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食然以阳居阳为得其正茍能自守则隂阳将和而失其悔矣占者如是则初虽不利而终得吉也
　　愚曰二鼎实矣三则鼎实过中三动成离坎坎为耳以三之离近五之离火壮矣夫熟物谓之革鼎之有耳所以受而行非以革物也今九三实盈火壮鼎沸及耳耳炎而不可加是以不可移掇而其行塞离为雉雉膏八珍之一也鼎不可移掇虽有雉膏之美于何所烹饪而食之兊口在上不食也虽然玉在炎而不灼倘上九以玉而举之则得刚柔之节为隂阳之和而成雨则火壮可解而九三行塞不食之悔可失矣悔失则终有吉也象曰鼎耳革失其义也言鼎不可以耳而熟物以耳熟物失烹饪之义也
　　九四鼎折足覆公餗其形渥凶象曰覆公餗信如何也程子曰四大臣之位任天下之事者也天下之事岂一人所能独任必当求天下之贤智与之协力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰德薄而位尊知小而谋大力少而任重鲜不及矣言不胜其任也蔽于所私徳薄知小也大臣当天下之任必能成天下之治安则不误君上之所倚下民之所望与己致身任道之志不失所期乃所谓信也不然则失其职误上之委任得为信乎故曰信如何也
　　朱子曰晁氏云形渥诸本作刑剭谓重刑也今从之九四居上任重者也而下应初六之隂则不胜其任矣故其象如此而其占凶也
　　愚曰四与初应四动之初成震兊震为足兊为毁折鼎折足也餗鼎实也李鼎祚曰雉之属也谓卦有离也初之四离毁矣覆餗也鼎之量极于四其上则耳受实必有余量二已不可复加三已过中四则溢而覆矣九四近君处之不当位岂能任天下之重况与初应而信用初六之小人所以折足致倾败而覆其鼎之所有故国败身辱而受大刑何凶如之其形渥辅嗣谓霑濡之貌伊川从辅嗣曰赧汗也文公云渥当作剭重刑也若只作沾渥却只是洗湿浑身覆餗大事不止于赧汗霑濡而已按郑康成虞仲翔本作其刑剭凶王防曰古之大刑有剭诛之法此文公所以不取程説也
　　六五鼎黄耳金利贞象曰鼎黄耳中以为实也程子曰五在鼎上耳之象也鼎之举措在耳为鼎之主也五有中德故云黄耳加耳者也二应于五来从于耳者也二有刚中之德阳体刚中色黄故为金五文明得中而应刚二刚中巽体而上应才无不足也相应至善矣所利在贞固而已六五居中应中不至于失正而质本隂柔故戒以贞固于中也六五以得中为善是以中为实德也五之所以聪明应刚为鼎之主得鼎之道皆由得中也
　　朱子曰五于象为耳而有中徳故云黄耳金坚刚之物贯耳以举鼎者也五虚中以应九二之坚刚故其象如此而其占则利在贞固而已或曰金以上九而言更详之
　　上九鼎玉大吉无不利象曰玉在上刚柔节也程子曰井与鼎以上出为用处终鼎功之成也在上之象刚而温者玉也九虽刚阳而居隂履柔不极刚而能温者也居成功之道唯善处而已刚柔适宜动静不过则为大吉无所不利矣在上为虽居无位之地实当用也与他卦异矣井亦然刚而温乃有节也上居功成致用之地而刚柔中节所以大吉无不利也井鼎皆以终为成功而鼎不云元吉何也曰井之功用皆在上出又有博施有常之德是以元吉鼎以烹饪为功居上为成德与井异以刚柔节故得大吉也
　　朱子曰上于象为而以阳居隂刚而能温故有玉之象而其占为大吉无不利葢有是德则如其占也
　　愚曰五离中之隂为坤坤为黄五在鼎象为耳又伏坎亦为耳金指九二也二自遯九五干金变而为二二应五举鼎耳而行故为金鼎至六五黄以为耳金以为中以为实鼎之贵不可复加矣而复有上九之玉何哉曰此圣贤之辨也鼎大烹以养圣贤于六五上九见之六五譬则贤也上九譬则圣也故六五利贞而上九则无不利六五利贞言必贞固而后不失也至玉在上非刚非柔而刚柔得其节是以大吉而无不利也易井之上九元吉在上然后足以为井功之大成鼎之上九义犹是也或曰上九言玉者何曰上九遯干之不变者也干为玉故云






　　周易程朱传义折衷卷二十六
<经部,易类,周易程朱传义折衷>
　　钦定四库全书
　　周易程朱传义折衷卷二十七
　　元　赵采　撰
　　【震上震下】
　　程子曰序卦主器者莫若长子故受之以震鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义震之为卦一阳生于二隂之下动而上者也故为震震动也不曰动者震有动而奋发震惊之义乾坤之交一索而成震生物之长也故为长男其象则为雷其义则为动雷有震奋之象动为震惧之义
　　震亨震来虩虩笑言哑哑震惊百里不丧匕鬯
　　程子曰阳生于下而上进有亨之义又震为动为恐惧为有主震而奋发动而进惧而修有主而保大皆可以致亨故震则有亨当震动之来则恐惧不敢自宁旋顾周虑虩虩然也虩虩顾虑不安之貌蝇虎谓之虩者以其周环顾虑不自宁也处震如此则保其安裕而笑言哑哑哑哑言笑和适之貌动之大者莫若雷震为雷故以雷言雷之震动惊及百里之逺人无不惧而自失雷声所及百里也唯宗庙祭祀执匕鬯者则不至于丧失人之致其诚敬莫如祭祀匕以载鼎实升之于俎鬯以灌地而降神方其酌灌以求神荐牲而祈飨尽其诚敬之心则虽雷震之威不能使之惧而失守故临大震惧能安而不自失者唯诚敬而已此处震之道也卦才无取故但言处震之道朱子曰震动也一阳始生于二隂之下震而动也其象为雷其属为长子震有亨道震来当震之来时也虩虩恐惧惊顾之貌震惊百里以雷言匕所以举鼎实鬯以秬黍酒和郁金所以灌地降神者也不丧匕鬯以长子言也此卦之占为能恐惧则致福而不失其所主之重
　　愚曰卦自临来九二之四也一阳萌于重隂之下为震震动也惧也雷震斯达物动斯出人惧斯成故震有亨义虽然与震俱震者畏心也有畏心者可以成后喜故曰震来虩虩笑言哑哑虩虩惧貌宣王遇灾而惧天下喜于王化复行是也不与震俱震者定力也有定力者可以当大事故曰震惊百里不丧匕鬯一雷所震百里为之不宁而长子在庙未尝以之而丧匕鬯舜纳大麓烈风雷雨弗迷是也
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　程子曰震自有亨义非由卦才震来而能恐惧自修自谨则可反致福吉也笑言哑哑言自若也由能恐惧而后自处有法则也有则则安而不惧矣处震之道也雷之震及于百里逺者惊迩者惧言其威逺大也彖文脱不丧匕鬯一句卦辞云不丧匕鬯本谓诚敬之至威惧不能使之自失彖以长子宜如是因承上文用长子之义通解之谓其诚敬能不丧匕鬯则君出而可以守宗庙社稷为祭主也长子如是而后可以守世祀承国家也
　　愚曰震来者谓九四来也彖言恐致福者何言因恐惧致福庆也此以震四之初言震亨也四来之三成离离目动笑也之二成兊兊口动言也彖言后有则者何言未震之前践履必有违则处所以惧既震之后遂修省而有则所以笑传曰内省不疚夫何忧何惧是也此亦以震来而言震亨也自初至四乾坤之策百有二十百里举大数也惊逺四也惧迩初也迩于雷者惧逺于雷者惊惧甚于惊也此以初二三四言震也坤为肉为棘艮为手以棘载肉而升之者匕也坎震为酒离为黄酒黄郁鬯也徐氏谓彖文脱不丧匕鬯一句是也上六宗庙也艮为门阙坤土在上为社震为谷稷者百谷之长宗庙社稷之象也四者诸侯位长子居之监国之象也临二之四出也古者诸侯出而朝觐防同世子监国以奉宗庙社稷之粢盛横渠张子曰此卦纯以君出子在为言则震之体全而用显故曰出可以守宗庙社稷以为祭主也
　　象曰洊雷震君子以恐惧修省
　　程子曰洊重袭也上下皆震故为洊雷雷重仍则威益盛君子观洊雷威震之象以恐惧自修饬循省也君子畏天之威则修正其身思省其过咎而改之不唯雷震凡遇惊惧之事皆当如是
　　初九震来虩虩后笑言哑哑吉象曰震来虩虩恐致福也笑言哑哑后有则也
　　程子曰初九成震之主致震者也在卦之下处震之初也知震之来当震之始若能以为恐惧而周旋顾虑虩虩然不敢寜止则终必保其安吉故后笑言哑哑也是能因恐惧而反致福也因恐惧而自修省不敢违于法度是由震而后有法则故能保其安吉而笑言哑哑也
　　愚曰震之阳爻震人者也隂爻被震者也初与四皆震人之爻而通言被震之道焉夫震道莫善于初初则迅雷不及掩耳人皆畏之被震者亦莫善于初一儆而觉则善心油然而生此震之初所以尽卦彖之义也况又以阳居初阳则见善明而用心刚初则去性近而辨理早是以能此
　　六二震来厉亿丧贝跻于九陵勿逐七日得象曰震来厉乗刚也
　　程子曰六二居中得正善处震者也而乘初九之刚九震之主震刚动而上奋孰能御之厉猛也危也彼来既猛则已处危矣亿度也贝所有之资也跻升也九陵陵之髙也逐往追也以震来之厉度不能当而必丧其所有则升至髙以避之也九言其重岗陵之重髙之至也九重之多也如九天九地也勿逐七日得二之所贵者中正也遇震惧之来虽量势巽避当守其中正无自失也亿知必丧也故逺避以自守过则复其常矣是勿逐而自得也逐即物也以已即物失其守矣故戒勿逐避逺自守处震之大方也如二者当危惧而善处者也卦位有六七乃更始事既终时既易也不失其守虽一时不能御其来然时过事已则复其常故云七日得当震而乗刚是以彼厉而已危震刚之来其可御乎
　　朱子曰六二乗初九之刚故当震之来而危厉也亿字未详又当丧其货贝而升之九陵之上然柔顺中正足以自守故不求而自获也此爻占具象中但九陵七日之象则未详耳
</div>
    <div class="pagination">
<a href="周易程朱传义折衷_page20.html">上一页</a><span>...</span><a href="周易程朱传义折衷_page16.html">16</a><a href="周易程朱传义折衷_page17.html">17</a><a href="周易程朱传义折衷_page18.html">18</a><a href="周易程朱传义折衷_page19.html">19</a><a href="周易程朱传义折衷_page20.html">20</a><span class="current-page">21</span><a href="周易程朱传义折衷_page22.html">22</a><a href="周易程朱传义折衷_page23.html">23</a><a href="周易程朱传义折衷_page24.html">24</a><a href="周易程朱传义折衷_page25.html">25</a><a href="周易程朱传义折衷_page26.html">26</a><span>...</span><a href="周易程朱传义折衷_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
