<!DOCTYPE html>
<html>
<head>
    <meta charset="UTF-8">
    <title>周易卦爻经传训解 - 第 8 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易卦爻经传训解 - 第 8 页/共 20 页</h1>
    <div class="content">　　象曰剥牀以足以灭下也
　　六二剥牀以辨　辨者牀之干也进乎足矣
　　蔑贞凶　义与初同
　　象曰剥牀以辨未有与也　与谓与刚也取上爻尚逺是未有刚可与也
　　六三剥之无咎　虽居剥刚之时而应刚则不至蔑贞
　　故无咎
　　象曰剥之无咎失上下也　上者谓四五爻下者谓初二爻能失去上下之柔而独应乎刚者也应刚有何咎也
　　六四剥牀以肤凶　肤进乎辨剥及身矣害将益近而
　　上刚非应非与故凶
　　象曰剥牀以肤切近灾也　剥之用在五近于五则近于灾矣
　　六五贯鱼以宫人宠无不利　贯者穿也鱼指众柔也五为众柔之长而近上九居位得中能相率而承乎刚者用宫人之宠则又得乎柔道之正者矣故无不利者也
　　象曰以宫人宠终无尤也
　　上九硕果不食　硕者大也一刚未剥于上则将成复于下犹硕大之果不食则落于地而复生也故取以为象
　　君子得舆　君子刚也舆者在下载上之物谓众柔也主刚为言则一刚在上而乘众柔故有君子得舆之象也
　　小人剥庐　小人众柔也庐者在上庇下之物谓上刚也主柔为言则众柔下进而剥刚故有小人剥庐之象也
　　象曰君子得舆民所载也　民众柔也
　　小人剥庐终不可用也
　　【震下坤上】
　　复　反也刚剥于上而反于下复之义也
　　亨　刚爻之体巳成上进而柔顺所以亨也
　　出入无疾　出由剥上出而为坤也入由坤下入而为复也疾者速也气生之始其动至防速则为助长而反害之也
　　朋来无咎　朋者谓将来所进之刚爻也其始生也不失其正则其朋类之来者皆能得其道矣故曰无咎者也
　　反复其道　道者天之道也天行一终而又始也七日来复　阳消自建午之月而为剥至建子之月而为复在卦经七爻于月经七月故曰七日来复也不言月而言日者犹诗所谓一之日二之日者之义相同也
　　利有攸往　从刚长也
　　象曰雷在地中复　雷者阳气也方反乎地中而未能出奋复之象也
　　先王以至日闭关商旅不行后不省方　至日者阳至之日也静而不挠则动得其正故先王体之商旅者至贱之人也后者至贵之人也上至于后下至于商旅莫不皆以安静为业盖取二象为义
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也释复之彖辞刚者初爻也动而以顺行者合卦之二德为言也
　　复其见天地之心乎　广复之义复未足以尽天地之心因复之动可以见天地之心乎
　　初九不逺复　刚尽即复又居卦初故曰不逺
　　无祗悔　祗者抵也复之不逺故无祗于悔
　　元吉　为复之主善之长也
　　象曰不逺之复以修身也　克巳复礼所以修身也
　　六二休复吉　休者美也以柔中而继刚复之美者也象曰休复之吉以下仁也　仁谓初也
　　六三频复　频者数也逺初而不中故屡复屡失厉无咎　频故危复故无咎
　　象曰频复之厉义无咎也
　　六四中行独复　中行者在五柔之中者也独复者独
　　应乎初也
　　象曰中行独复以从道也　道亦初也
　　六五敦复无悔　敦厚也坤体虽与初无系而处位得
　　中能自厚于复者也故无悔
　　象曰敦复无悔中以自考也　以中道自考则不离乎中考者穷究之谓也
　　上六迷复凶有灾眚　迷者迷失也位亢而独逺乎刚
　　不能自复者也
　　用行师终有大败　在外则不能复乎内者也
　　以其国君凶至于十年不克征　在内则不能复乎外
　　者也
　　象曰迷复之凶反君道也　居上而反为上之道
　　【震下干上】
　　无妄　以二体言动以天也天道流行之自然无妄之
　　义也
　　元亨利贞　大通之道利在乎正正则无妄矣
　　其匪正有眚不利有攸往　匪正谓上爻与三爻也匪正则妄不宜往也往则为妄动而有灾眚矣
　　象曰天下雷行物与无妄　与者相与之与有同之之意天下雷行则庶物露生无不得其正者无妄之象也
　　先王以茂对时育万物　茂者笃实盛发之意对者与对上帝之对同言至诚之动无时不对而无物不育也取二卦交用为象
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉　释无妄之彖辞刚自外来而为主于内初爻也干交坤而为震也盖非本卦来往者故曰外来也动而健合二德而言刚中者五爻也应者二爻也天之命动以天也天命不祐动不以天者也
　　初九无妄往吉　当位而为动主动以正者故往吉象曰无妄之往得志也
　　六二不耕获不菑畬则利有攸往　田一岁曰菑三岁曰畬耕菑在先谓初也获畬在从谓二也当位而在中能继初而动则不失正而利乎动矣
　　象曰不耕获未富也　无开基创业之事因初而为故未能富也
　　六三无妄之灾或系之牛行人之得邑人之灾　牛者耕之所资行人出而动者也邑人耕而不动者也居动之极而位非正妄动者也故或以耕者之用而为行人之得则耕者失其所用而为灾矣二以耕获菑畬为象故此取牛为象
　　象曰行人得牛邑人灾也
　　九四可贞无咎　位虽匪正而有得乎初之正故可守
　　其正而无咎也
　　象曰可贞无咎固有之也　初正而居应地所固有之者也
　　九五无妄之疾　疾者初也初自为主故虽以刚中而
　　应未能大亨也
　　勿药有喜　药者治疾之物也初虽自主而动以正即将大亨矣若或治之反失其正而为害故以勿药为戒之也
　　象曰无妄之药不可试也　试者未知其可否之谓试则为妄动矣
　　上九无妄行有眚无攸利　处卦之极而位非正动则妄者矣若以妄而动者即违乎天之命者也有何所利哉
　　象曰无妄之行穷之灾也
　　【干下艮上】
　　大畜　大者刚也干健艮止畜之义也上刚为畜主故
　　曰大畜
　　利贞　以刚畜刚正也
　　不家食吉　干刚往就乎上不家食吉也
　　利涉大川　干健也
　　象曰天在山中大畜　天至大而在山中大畜之象者也
　　君子以多识前言往行以畜其徳　取二象成卦之义也
　　彖曰大畜刚健笃实辉光日新其徳　释大畜之义刚健者干也笃实辉光者艮也日新其徳者畜之不巳也
　　刚上而尚贤能止健大正也不家食吉养贤也利涉大川应乎天也　释大畜之彖辞刚上者上爻也尚贤者尚乎干也能止健以二徳而言应乎天艮体下通乎干三刚上应乎天位也
　　初九有厉利已　在二刚之下进则有危已者止也利
　　已止则不危也
　　象曰有厉利已不犯灾也
　　九二舆说輹　九二居中能止故取说輹以象其不行
　　之义也
　　象曰舆说輹中无尤也　中谓居二也
　　九三良马逐　良马者干之象与上合志而进率下二
　　爻皆进也故曰逐
　　利艰贞　隔二柔也
　　日闲舆卫　闲者防也二柔在前所当防也
　　利有攸往　往合乎上也
　　象曰利有攸往上合志也
　　六四童牛之牿元吉　童牛者小牛也牿者角也牛隂物居艮之初其体未壮也故曰童牛也童牛之牿则无觝触之事谓以柔畜刚则不恃其力得柔畜之道故元吉
　　象曰六四元吉有嘉也
　　六五豮豕之牙吉　豮豕者豮去其势之豕也豕隂物居艮之二爻隂之牡也故曰豮豕也豮豕之牙则无啮害之事亦谓其以柔畜刚得柔畜之道也故亦以为吉也
　　象曰六五之吉有庆也
　　上九何天之衢亨　以刚畜刚为畜之主三刚并进无所不利其为亨也何特天之衢亨而已豁逹无碍无所不通也若止言衢亨则衢之外有未亨者矣何取乎畜极
　　象曰何天之衢道大行也
　　【震下艮上】
　　颐　颔也养也艮止乎上震动乎卞上止下动饮食之
　　象也饮食养人颐之义也
</div>
    <div class="pagination">
<a href="周易卦爻经传训解_page7.html">上一页</a><span>...</span><a href="周易卦爻经传训解_page3.html">3</a><a href="周易卦爻经传训解_page4.html">4</a><a href="周易卦爻经传训解_page5.html">5</a><a href="周易卦爻经传训解_page6.html">6</a><a href="周易卦爻经传训解_page7.html">7</a><span class="current-page">8</span><a href="周易卦爻经传训解_page9.html">9</a><a href="周易卦爻经传训解_page10.html">10</a><a href="周易卦爻经传训解_page11.html">11</a><a href="周易卦爻经传训解_page12.html">12</a><a href="周易卦爻经传训解_page13.html">13</a><span>...</span><a href="周易卦爻经传训解_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
