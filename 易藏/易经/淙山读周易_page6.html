<!DOCTYPE html>
<html>
<head>
    <meta charset="UTF-8">
    <title>淙山读周易 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淙山读周易 - 第 6 页/共 17 页</h1>
    <div class="content">　　宋　方寔孙　撰
　　上经
　　【艮下坤上】
　　谦亨【序卦曰有大者不可以盈故受之以谦伊川曰其有既大不可至于盈满必在谦损故大有之后受之以谦也又曰谦有亨之道也有其徳而不居谓之谦人以谦巽自处何往而不亨乎罗氏曰他卦皆有悔凶咎惟谦未尝有他卦有待而亨惟谦则便亨白云曰卦之六爻三言吉三言利是知谦之为道天地人鬼之所贵也】君子有终【伊川曰安履乎谦终身不易自卑而人益尊之自晦而德益光显此所谓君　有终也司马曰君子之德诚盛矣业诚大矣不谦以将之则无以保其终也】
　　谦卦五隂爻皆柔其为谦也易唯九三以刚而居下卦之上若以小人处之则骄盈而不能有终矣唯以君子处之则以刚守贞安于下卦知有艮止之义终不敢越于上故九三爻曰劳谦君子有终吉即卦之所谓君子有终者也其文王周公之事乎
　　彖曰谦亨天道下济而光明地道卑而上行【伊川曰此明谦而能亨之义天之道以其气下济故能化育万物其道光明下济谓下交也地之道以其处卑其气丄行交于天皆以卑降而亨也】天道亏盈而益谦地道变盈而流谦鬼神害盈而福谦人道恶盈而好谦【伊川曰以天行而言盈者则亏谦者则益日月隂阳者也以地势而言盈满者倾变而反防卑下者流注而益增也鬼神谓造化之迹盈满者祸害之谦损者福佑之凡过而损不足而益者皆是也人情疾恶于盈满而好与于谦巽也谦者人之至德故圣人详言所以戒盈而劝谦也杨氏曰自天道下济而光明以下言谦之亨也自天道亏盈而益谦以下言盈之损也】谦尊而光卑而不可逾君子之终也【伊川曰谦为卑逊也而其道益尊大而光显自处虽卑屈而其德实不可加是不可逾也君子至诚于谦常而不变是有终也】
　　象曰地中有山谦【伊川曰为卦坤上艮下地中有山也地体卑下山高大之物而居地之下谦之象也以崇高之势而处卑之下谦之义也又曰山之高大而在地中外卑下而内蕴高大之象故为谦也不云山在地中而曰地中有山言卑下之中而蕴其崇高也杨氏曰山高而降于地谦之象也地卑而蕴夫山谦之益也】君子以裒多益寡称物平施【明道曰谦者治盈之道故曰裒多益寡伊川曰山而在地中是高者下之卑者上之也见抑高举下损过益不及之义以施于事则裒取多者增益寡者称物之多寡均其施与使得其平也】
　　初六谦谦君子用渉大川吉【伊川曰初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与虽用渉险难亦无患害况居平易乎何所不吉也】象曰谦谦君子卑以自牧也【伊川曰谦谦谦之至也谓君子以谦卑之道自牧也自牧自处也诗云自牧归荑杨氏曰初六以至柔处下谦之谦也其过谦乎曰盈患过谦不患过至柔者谦也至下者养夫谦也收养也】
　　六二鸣谦贞吉【疏云鸣谦谓声名也伊川曰二以柔顺居中是为谦德积于中也谦德充积于中故发于外见于声音顔色故曰鸣谦】象曰鸣谦贞吉中心得也【伊川曰二之谦德由至诚积于中所以发于声音中心所自得也非勉强为之也】
　　六二柔而得中谦逊之言由中心而发故曰中心得也若外为谦逊之空言中无实意则非贞吉矣
　　九三劳谦君子有终吉【伊川曰为下之上是上为君所任下为众所从有功劳而持谦德者也故曰劳谦古之人有当之者周公是地又曰若矜负之心不忘则不能常久欲其有终不可得也唯君子安履谦顺乃其常行故久而不变乃所谓有终则吉也童溪曰劳而不伐有功而不德此君子恭以存其位之道也故获有终之吉】象曰劳谦君子万民服也【杨氏曰万民服者非服其劳也服其劳之谦谦而终也】
　　六四无不利防谦【注云处三之上而用谦焉则是自上下之之义伊川曰四居上体切近君位六五之君又以谦柔自处九三又有大功德为上所任众所宗而已居其上当恭畏以奉谦德之君卑逊以让劳谦之臣动作施为无所不利于防谦也防施布之象如人手之防也动息进退必施其谦葢居多惧之地又在贤臣之上故也杨氏曰上承谦德之君下乗勋劳之臣惟谦则施之上下无不利矣】象曰无不利防谦不违则也【伊川曰四处近君之地据劳臣之上凡所动作无不利于施谦如是然后中于法则】六五不富以其邻利用侵伐无不利【伊川曰富者众之所归惟财为能聚人五以君位之尊而执谦顺以接于下众所归也故不以富而能有其隣也隣近也不富而得人之亲也为人君而持谦逊天下所归心也然君道不可专尚谦柔必须威武相济然后能懐服天下故利用行侵伐也威徳并着然后尽君道之宜而无所不利葢五之谦柔防于过故发此义】象曰利用侵伐征不服也【伊川曰征者文德谦逊所不能服者也文德所不能服而不用威武何以平治天下非人君之中道谦之过也】六五不富合于裒多益寡之道是人之所乐亲者也义正于内然后可以征不服于其外后世如汉武帝穷奢横敛民受其害尚何以征匈奴为哉
　　上六鸣谦利用行师征邑国【伊川曰六以柔处柔顺之极又处谦之极极乎谦者也而极谦而反居高不得遂其谦之志故至发于声音又曰上谦之极也至于太甚则反为过矣故利在以刚武自治邑国之私有也行师谓用刚武征邑国谓自治其私】象曰鸣谦志未得也可用行师征邑国也【龟山曰邑国私于已者也征邑国自治也】
　　谦卦六二上六爻皆曰鸣谦然六二处内卦之中故曰中心得也谓谦逊之言由中而闻外也上六处外卦之外故曰志未得也谓谦逊之言未可徒鸣于外也曰利用行师又曰征邑国谓服人之道行未有得于外又当反而自治于其内如益之赞禹以谦益满损而为戒者是也
　　【坤下震上】
　　豫利建侯行师【序卦曰有大而能谦必豫故受之以豫伊川曰有既大而能谦则有豫乐也豫者安和悦乐之义又曰建侯树屏所以共安天下诸侯和顺则万民悦服兵师之兴众心和悦则顺从而有功故悦豫之道利于建侯行师也又上动下顺诸侯从王师众顺令之象】
　　有悦豫之豫有和豫之豫豫卦五隂而一阳初六以鸣豫而凶六二以不终日而吉六三以盱迟而有悔六五以有疾而不死上六以有渝而无咎皆言逸豫之为害也唯九四以一阳爻为六五所建而动于上初六六二六三皆以隂柔而听顺于下譬犹王者建侯于上以行师于下众心和悦是豫卦之所谓利者也故九四爻曰由豫大有功勿疑朋盍簪是豫卦众爻之所以和悦者皆由九四也与其他逸豫者不同矣
　　彖曰豫刚应而志行【伊川曰刚应谓四为羣隂所应刚得众应也志行谓阳志上行动而上下顺从其志得行】顺以动豫【伊川曰众动而坤顺为动而顺理顺理而动又为动而众顺所以豫也司马曰逆理而动者心劳而事艰故顺以动则豫矣】豫顺以动故天地如之而况建侯行师乎【伊川曰以豫顺而动则天地如之而弗违况建侯行师岂有不顺乎天地之道万物之理唯至顺而已大人所以先天后天而不违者亦顺乎理而已童溪曰建侯之与行师二者虽庆赏刑威之不同其为顺动则一也】天地以顺动故曰月不过而四时不忒圣人以顺动则刑罚清而民服豫之时义大矣哉【伊川曰天地之运以其顺动所以日月之度不过差四时之行不愆忒圣人以顺动故经正而民兴于善刑罚清简而万民服也又曰诸卦之时与义用大者皆賛其大矣哉豫以下十一卦是也豫遯姤旅言时义坎睽蹇言时用頥大过解革言时各以其大者也】
　　豫利建侯行师当赏则赏当罚则罚譬如天地之有四时生长肃杀皆顺时而行所以为利也然圣人以顺而动及其至也刑罚清简而民自悦服豫之时义至此愈大矣故卦象有取于作乐崇德之义谓服人以德则人悦闻而乐听之不徒在于赏罚也
　　象曰雷出地奋豫先王以作乐崇德殷荐之上帝以配祖考【伊川曰雷者阳气奋发隂阳相薄而成声也阳始潜地中及其动则出地奋震也又曰坤顺震发和顺积中而发于声乐之象也先王观雷出地而奋和畅于声之象作声乐以褒崇功德其殷盛至于荐之上帝推配之以祖考殷盛也潘氏曰雷出于地万物和豫作乐以象其和也】
　　雷出地奋豫取其声之和顺时而动也先王观象以作乐崇德崇者尚也乐尚德而和不徒在于声和也故豫卦初六爻以鸣豫为戒
　　初六鸣豫凶象曰初六鸣豫志穷凶也【伊川曰鸣发于声也又曰初六以隂柔处下志意穷极不胜其豫至于鸣也必骄肆而致凶矣杨氏曰鸣谦则吉鸣豫凶何也谦可鸣也豫不可鸣也】
　　志穷凶也欲戒之于其初不待终穷而后知其凶也
　　六二介于石不终日贞吉象曰不终日贞吉以中正也【系辞曰君子见几而作不俟终日伊川曰当豫之时二独能以中正自守可谓特立之操是其节介如石之坚也介于石其介如石也人之于豫乐心悦之故迟迟遂至于耽恋不能已也二以中正自守其介如石其去之速不俟终日故贞正而吉也处豫不可安且久也久则溺矣如二可谓见几而作者也潘氏曰宴安鸩毒不可懐也明者见于逸豫之初去之唯恐不速何待终日也六二中正所守介然如石之坚见几不疑故正日吉】以六居二守静而贞节介如石知逸豫之不可久不俟终日与初六之鸣豫凶六三之迟有悔者不同矣是以贞吉居下卦之中与六五为正应是中正也故豫卦二五爻皆不言豫
　　六三盱豫悔迟有悔【伊川曰盱上视也司马曰睢盱茍偷之貌】象曰盱豫有悔位不当也【疏云象唯云盱豫有悔不言迟者畧其文也】
　　六三隂不得中处不当位与上六防豫而为应当豫之时坐视茍偷终必有悔使其早悔尚可庶几若失之迟虽重有悔亦无及矣豫不可久故六二以见几而吉六三以盱迟而有悔
　　九四由豫大有得【注云独体阳爻众隂所从莫不由之以得其豫伊川曰四大臣之位六五之君能下顺从之以阳刚而任上之事豫之所由也故云由豫大有得言得大行其志以致天下之豫】勿疑朋盍簪【伊川曰四居大臣之位承柔弱之君而当天下之任危疑之地也独当上之倚任而下旡同德之助所以疑也唯当尽其忠诚勿有疑虑则朋党自相合聚夫欲上下之信唯至诚而已茍尽其至诚则何患乎其无助也盍聚也簪之名取聚发也杨氏曰朋盍簪五隂合而助之也】象曰由豫大有得志大行也
　　志大行也即彖所谓刚应而志行
　　六五贞疾恒不死【童溪曰孟子曰入则无法家拂士出则无敌国外患者国恒亡然后知生于忧患而死于安乐也六五之得九四所谓法家拂士也故当豫之时不得以纵其所乐唯不得纵其所乐则恒不死宜也又曰当豫之时而不为豫者以正自守也六二是也当豫之时而不得豫者见正于人也六五是也此豫之六爻唯二五不言豫】象曰六五贞疾乘刚也【疏云以乘九四之刚故正其疾恒不死也】恒不死中未亡也【杨氏曰所以常不死者以居中得正未至于死亡也】六五之君质本隂柔处豫之时易以耽乐曰疾曰不死者皆警之之辞也所以贞疾常不死者由以六居五以柔乗刚以静守贞与六二为正应知有不终日之戒皆不言豫又乗九四之刚而处其上常有刚贞之臣而正救之于下宜其不至于危亡也
　　上六冥豫成有渝无咎【疏云渝变也若能自思改变不为冥豫乃得无咎伊川曰上六隂柔非有中正之德以隂居上不正也当豫极之时乃耽肆于豫昏迷不知反者也在豫之终故为昏冥已成若能冇渝变则可以无咎矣在豫之终有变之义人之失茍能自变皆可无咎故冥虽已成能变则善也圣人发此道所以劝迁善也故更不言冥之凶专言渝之无咎】象曰冥豫在上何可长也【伊川曰昏防于豫至于终极灾咎行及矣其可长然乎当速沦也】
　　【震下兑上】
　　随元亨利贞无咎【序卦曰豫必有随故受之以随伊川曰悦豫之道物之所随也随所以次豫也为卦兑上震下兑悦震动説而动动而説皆随之义女随人者也以少女随长男随之义也又震为雷兑为泽雷震于泽中泽随而动随之象也又曰君子之道为众所随与己随于人及临事择所随皆随也随得其道则可以致大亨也又曰随之道利在于贞正随得其正然后能大亨而无咎失其正则有咎矣岂能亨乎童溪曰随之所以能天亨者利于贞正而后咎可无也】
　　随有大亨之道唯利于止则无咎彖曰大亨贞无咎非谓元亨利贞随卦有是四德也春秋穆姜尝筮此矣穆姜曰随元亨利贞无咎元体之长也亨嘉之会也利义之和也贞事之干也体仁足以长人嘉德足以合礼利物足以和义贞固足以干事【见襄九年传】是时孔子犹未生也易之四德非随卦之所能尽故孔子作文言取是而释干之四德唯乾卦而后得以尽此四德也
　　彖曰随刚来而下柔动而説【疏云刚谓震也柔谓兑也震处兑下是刚来下柔震动而兑説既能下人动则喜説所以物皆随从也】随大亨贞无咎而天下随时随时之义大矣哉【疏云以有天亨贞正无有咎害而天下随之以正道相随故随之者广若不以大亨贞无咎而以邪僻相随则天下不从也随之时义大矣哉伊川曰不能亨不得正则非可随之道岂能使天下随之乎】
　　震为长男属乎阳刚兑为少女属乎隂柔随卦震下兑上刚来下柔有男先下女之象以正而动则説矣易他卦皆以初应于四三应于上唯随卦以震兑之二体三竒三耦皆相反而相合震为长男一阳爻为主初九是也兑为少女一隂爻为主上六是也以初九长男反合于上六少女则他爻竒耦可随时而推矣初九在于六二六三之下同属震体故六二六三爻皆以初九为小子而有丈夫小子之别唯六二合于九五六三反合于九四各有从丈夫之象为初九者出门交有功反合于兑体之上六以长男而光下少女是随时之义也上二爻又言臣随于君有天下大亨之道九五爻曰孚于嘉吉上六爻曰王用亨于西山论至于此随时之义愈见为大象所调天下随时者也故曰随时之义大矣哉
　　象曰泽中有雷随君子以向晦入宴息【伊川曰雷震于泽中泽随震而动为随之象君子以随时而动随时之宜万事皆然取其最明且近者言之君子以向晦入宴息君子昼则自强不息及初昏晦则入居于内宴息以安其身起居随时适其宜也礼君子昼不居内夜不居外随时之道也杨氏曰兑正秋也收雷之时也君子观象而得息之义童溪曰宴息云者动者亦以不动为説也】曰向晦者暗室谨独于时则晦于见义则知所向也宴者安也曰入宴息者知止而得所安于内非徒以动而为説亦随时之义也
　　初九官有渝贞吉【疏云人心所主谓之官伊川曰九居随时而震体且动之主有所随者也官主守也既有所随是其所主守有变动也故曰官有渝贞吉所随得正则吉也有渝而不得正乃过动也司马曰官者所守之常也】出门交有功【伊川曰出门谓非私昵交不以私故其随当而有功】象曰官有渝从正吉也【伊川曰既有随而变必所从得正则吉也】出门交有功不失也【伊川曰出门而交非牵于私其交必正矣正则无失而有功】
　　初九以震体而居随之初心官自守常正于内及其动也随时达变以从正为吉不泥于守常也出门交有功不牵于私防其所随者不失其正是贞吉者也
　　六二系小子失丈夫【疏云小子谓初九也丈夫谓九五也】象曰系小子弗兼与也【伊川曰二茍系于初则失五矣弗能兼与也所以戒人从正当专一也杨氏曰以刚随人者谓之随以柔随人者谓之系刚足以自立柔不足以自立故也故初九九四九五不言系】
　　六二以九五为丈夫是正应也随卦三隂爻皆言系者隂柔不足以自立易失于有所系也初九在六二之下同属震体是小子也六二若从系于小子则必失丈夫矣义弗得以兼与也唯知随时之义不系于初九之小子而从于九五之丈夫不失为正是女子有行则远兄弟之义也或谓随卦一隂系一阳有两两相随之象六二可以系于初九则误矣
　　六三系丈夫失小子【伊川曰丈夫九四也小子初九也阳之在上者丈夫也居下者小子也三虽与初同体而切近于四故系于四也】随有求得利居贞【伊川曰四亦无应无随之者近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上茍取爱悦以遂所求如此乃小人邪謟趋利之为也故云利居贞】象曰系丈夫志舍下也【疏云六三既系于九四之丈夫志意则舍下之初九也】六三近于九四远于初九是系丈夫而失小子矣然以六居三以静守贞必待九四求之于上而后得随之也故曰随有求得利居贞他卦三爻与上为正应唯随六三隂爻也上六亦隂爻也两隂不足以相求故六三系于九四随有求而得亦随时之义也六二以九五为丈夫六三以九四为丈夫亦是二女同居不同行之义
　　九四随有获贞凶【注云处説之初下据二隂三求系已不拒则获故曰随有获】有孚在道以明何咎【伊川曰其至诚存乎中是有孚也其所施为无不中道在道也唯其明哲故能如是以明也复何过咎之有】象曰随有获其义凶也有孚在道明功也【伊川曰能有孚而在道则无咎葢明哲之功也】
　　易他卦四爻皆与初为应唯随卦初九阳爻也九四亦阳爻也两阳不可以相合初九则有渝而为吉矣为九四者茍守常而不达变当随之时徒欲有获以阳从阳于义不当虽贞亦凶也唯能有孚在道处于六三之上隂阳以正而为説知有随时之义是明者也非唯无咎而又有功是君子向晦入宴息之时有孚在道又未尝不明也
　　九五孚于嘉吉【伊川曰九五居尊得正而中实是其中诚在于从善其吉可知嘉善也自人君至于庶人随道之吉唯在随善而已】象曰孚于嘉吉位正中也【伊川曰下应二之中正为随善之义】
　　九五孚于嘉吉所随者善天下之人亦乐随之于下所谓大亨正之时也
　　上六拘系之乃从维之王用亨于西山【伊川曰上六以柔顺而居随之极极乎随者也拘系之谓随之极如拘持縻系之乃从维之又从而维系之也谓随之固结如此王用亨于西山随之极如是昔者太王用此道亨王业于西山太王避狄之难去邠来邠人老穉扶携以随之如归市葢其人心之随固结如此故能亨盛其王业于西山西山山也】象曰拘系之上穷也【伊川曰随之固如拘系维持随道之穷极也】
　　上六兑体一隂为少女之象居随之上是穷极于随者也拘系之乃从维之穷而愈固不可复解女子随人之义当如是也又言臣之随君犹女子之随夫文王尝用此义以亨于西山当纣之时义穷于上文王极其柔顺以服事商为西伯是文王用亨之道欲终于随者也岂果拘系之乃从维之而后能使其心不可解哉周公作爻辞在于追王文王之后故曰王用亨于西山非西伯尝自称王也
　　【巽下艮上】
　　蛊元亨【序卦曰以喜随人者必有事故受之以蛊伊川曰喜悦以随于人者必有事也无事则何喜可随蛊所以次随也蛊事也蛊非训事事乃冇蛊也为卦山下有风风在山下遇山而回则物乱是为蛊蒙蛊之义壊乱也在文为虫皿皿之有虫蛊壊之义左传云风落山女惑男以长女下于少男乱其情也风遇山而回物皆挠乱是为有事之象故云蛊者事也既蛊而治之亦事也又曰既蛊则冇复治之理自古治必因乱乱必期治理自然也如卦之才以治蛊则能致元亨也】利渉大川【伊川曰蛊之大者济时之艰难险阻也故利渉大川】先甲三日后甲三日【疏云郑义以为甲者造作新令之日甲前三日取改过自新故用辛也甲后三日取丁宁之义故用丁也伊川曰甲数之首事之始也又曰治蛊之道当思虑其光后三日葢推原先后为救弊可久之道先甲谓先于此究其所以然也后甲谓后于此虑其将然也一日二日至于三日言虑之深推之远也究其所以然则知救之之道虑其将然则知备之之方善救则前弊可革善备则后利可久古之圣王所以新天下而垂后世也后之治蛊者不明圣人先甲后甲之诫虑浅而事近故劳于救乱而乱不革功未及成而弊已生矣甲者事之首庚者变更之首制作政教之类则云甲举其首也发号施令之事则云庚庚犹更也有所变更也】
　　当天下蛊坏之时欲致元亨必用大力如利渉大川则往而有济于事先甲后甲非止为一日之计若徒欲止于上将何以治蛊哉艮上巽下唯能以巽顺之道而止蛊如彖所谓巽而止蛊者此蛊之所以元亨也
　　彖曰蛊刚上而柔下巽而止蛊【伊川曰男虽少而居上女虽长而居下尊卑得正丄下顺理治蛊之道也又曰艮止也巽顺也下巽而上止止于巽顺也以巽顺之道治蛊是以元亨】蛊元亨而天下治也【伊川曰夫治乱者茍能使尊卑上下之义正在下者巽顺在上者能止齐安定之事皆止于顺则何蛊之不治也其道之善而亨也如此则天下治也】利渉大川往有事也【伊川曰方天下壊乱之际宜渉艰险以往而济之是往有所事也】先甲三日后甲三日终则有始天行也【伊川曰有始则必有终既终则必冇始天之道也圣人知终始之道故能原始而究其所以然要终而备其将然先甲后甲而为之虑所以能治蛊而致元亨也】蛊卦言止蛊之道又言终则有始合乎天行是治蛊之道又无时而可止也
　　象曰山下有风蛊君子以振民育德【伊川曰山下有风风遇山而回物皆散乱故为有事之象君子观有事之象以振济于民养育其德也在已则养德于天下则济民君子之所事无大于此二者童溪曰山之为物以止静为体风之为物以散动为用此有事生于无事之地者也故为蛊之象君子谓天下之事常伏于无事之地故平时暇日其于民也务振作其气使之力其所谓相生相养之道而无昏惰自安之人其在已也务涵养其德使之日新又新而无逸豫自止之意】
　　初六干父之蛊有子考无咎【伊川曰居内在下而为主子干父蛊也子干父蛊之道能堪其事则为有子而其考得无咎不然为父之累故必惕励则得终吉也】厉终吉【疏云厉危也既为事初所以危也能堪其事所以终吉】象曰干父之蛊意承考也【伊川曰尽诚于父事吉之道也】
　　初六当干蛊之初在内卦之下是为子者之象属于巽体居下而能柔顺可谓有子而其考亦得无咎矣然质本隂柔应于六四亦是隂柔不足为助怵惕若厉唯恐有以累其父是保终吉之道也初六才虽柔弱意亦巽顺故许之曰意承考也
　　九二干母之蛊不可贞【注云居于内中宜干母事伊川曰九二以刚阳为六五所应是以刚阳之才在下而干夫在上隂柔之事也故取子干母蛊为义又曰子之于母当以柔顺辅导之使得于义不顺而致败则子之罪也从容将顺岂无道乎以妇人言之则隂柔可知若伸已阳刚之道遽然矫拂则伤恩所害大矣亦安能入乎在乎屈己下意巽顺将承使之身正事治而已故曰不可贞固尽其刚直之道如是乃中道也】象曰干母之蛊得中道也【伊川曰二得中道而不过刚干母蛊之善者也】九二应于六五在内体而得中故曰干母之蛊曰不可贞者刚欲得中不可过于刚贞耳非以刚贞为不可也
　　九三干父之蛊小有悔无大咎【伊川曰以阳处刚而不中刚之过也然在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也】象曰干父之蛊终无咎也【伊川曰葢刚断能干不失正而有顺所以终无咎也】
　　九三干父之蛊刚过乎中是父有诤子之象所以望其父者小有悔悟则终无大咎是处巽体之终者也其终顺也可知矣故曰终无咎也
　　六四裕父之蛊往见吝【伊川曰四以隂居隂柔顺之才也所处得正故为寛裕以处其父事者也夫柔顺之才而处正仅能循常自守而已若往干过常之事则不胜而见吝矣】象曰裕父之蛊往未得也【伊川曰以四之才守常而居寛裕之时则可矣欲有所往则未得也加其所任则不胜矣潘氏曰以柔居柔裕则有矣治蛊则未也】
　　六四以柔居柔能寛裕而处其父事仅可自守若过此以往则见吝矣未得以有行而止于艮体之下尚何足以干蛊哉故六四爻不言干
　　六五干父之蛊用誉【伊川曰五居尊位以隂柔之质当人君之干以下应于九二是能任刚阳之臣也虽能下应刚阳之贤而倚任之然已实隂柔故不能为剏始开基之事承其旧业则可矣故为干父之蛊夫剏业垂统之事非刚明之才则不能继世之君虽柔弱之资茍能任刚贤则可以为善继而成令誉太甲成王皆以臣而用誉者也】象曰干父用誉承以德也【伊川曰以其在下之贤承辅之以刚中之德也】
　　六五下应于九二刚中之臣以德用誉故能干父之蛊而致天下元亨之治如成王用周公以述文武之道者是也
　　上九不事王侯高尚其事【伊川曰上九居蛊之终无系应于下处事之外无所事之地也以刚明之才无应援而处无事之地是贤人君子不系于时而高洁自守不累于世务者也故云不事王侯高尚其事】象曰不事王侯志可则也【伊川曰上九之处事外不累于世务不臣事于王侯葢进退以道用舍随时非贤者能之乎其所存之志可为法则也】
　　上九处蛊之终在事之外爻独不言蛊者天下已无事而后贤者可以去亦不失为高尚也其周公告归之时乎后世如张良辞汉于天下已定之后亦是此意













　　淙山读周易卷五
<经部,易类,淙山读周易>
　　钦定四库全书
　　淙山读周易卷六
　　宋　方寔孙　撰
　　上经
　　【兑下坤上】
　　临【序卦曰蛊者事也有事而后可大故受之以临临者大也韩康伯曰可大之业由事而生二阳方长而盛大故为临也】元亨利贞【杨氏曰临元亨利贞非干之四徳也亨贞而已故彖曰大亨以正】至于八月有凶【疏云临为建丑之月从建丑至于八月建申之时三隂既盛三阳方退小人道长君子道消故八月有凶伊川曰二阳方长于下阳道向盛之时圣人预为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满而图其永久若既哀而后戒亦无及矣】
　　临天下之道欲大亨以正而为保民无疆之计非临时而后为之图故曰至于八月有凶是思患预防之意
　　彖曰临刚浸而长説而顺【伊川曰浸渐也二阳长于下而渐进也下兑上坤和説而顺也】刚中而应大亨以正天之道也【伊川曰刚得中道而有应助是以能大亨而得正合天之道童溪曰在爻则九二之于六五是也】至于八月有凶消不久也【伊川曰临二阳生阳方渐盛之时故圣人之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不久也】
　　隂阳消长相为循环天之道也当临卦二阳方长之时而告之以将消不久之理欲使君子早防小人而不至于凶是易之大防也临卦初九九二爻皆曰咸临君子以至诚而感其上是二阳浸长之象也六四应于初九则曰至临无咎六五应于九二则曰知临大君之宜亦可以无咎矣圣人预为之虑则曰至于八月有凶者谓临卦二阳浸长犹有六三无攸利之小人欲临二阳于其上也六三爻曰甘临无攸利既忧之无咎唯初九九二之为君子者既忧小人而预防之使小人不至于长恶故六三爻曰咎不长也上六应于六三亦终以敦临而无咎此临之所以大亨也
　　象曰泽上有地临【伊川曰泽上之地岸也与水相际临近乎水故为临天下之物宻近相临者莫如地与水地上有水则为比泽上有地则为临】君子以教思无穷容保民无疆【伊川曰物之相临与含容无若水之在地故泽上有地为临也君子观亲临之象则教思无穷亲临于民则有教导之意思也无穷至诚无斁也观含容之象则有容保民之心无疆广无疆限也含容有广大之意故为无穷无疆之义】
　　初九咸临贞吉象曰咸临贞吉志行正也【疏云咸感也有应于四感之而临志行得正故贞吉也伊川曰九之志在于正行也以九居阳又应四之正其志正也】
　　初九属于兑体以贞为説感于六四是正应也比于九二阳爻刚实皆以正道而感人故初九九二爻皆曰咸临以九居初志先行正是贞吉者也
　　九二咸临吉无不利【伊川曰二阳方长而渐盛感动于六五中顺之君其交之亲故见信任得行其志所临吉而无不利也】象曰咸临吉无不利未顺命也【疏云未可尽顺五命须斟酌事宜有从有否故得无不利也则君臣上下献可替否之义也伊川曰九二与五感应以临下葢以刚德之长而又得中至诚相感非由顺上之命也是以吉而无不利】
　　初九以咸临而比于九二之咸临二阳同类志在行正刚浸而长其贞吉可知也九二以咸临而应于九五吉无不利亦可知也然比于六三之甘临以小人而临其上犹未顺命至于八月有凶此临之所以有忧也
　　六三甘临无攸利【疏云甘临者谓甘美谄佞也履非其位居刚长之世而以邪説临物故无攸利伊川曰三居下之上隂柔而説体处不中正以甘説临人者也】既忧之无咎【疏云能尽其事改过自修其咎则止不复长久故无咎也】象曰甘临位不当也既忧之咎不长也【伊川曰隂柔之人处不中正而居下之上复乘二阳是处不当位也能知惧而忧之则必强勉自改其过咎不长也】
　　六三隂柔不中居兑説之极是小人甘言以取説者也处不当位乗二阳之上将不利于君子为君子者能忧小人而预为之防可以无咎为六三者亦自知忧惧处坤体之下能説而顺不至于长恶此咎之所以不长也
　　六四至临无咎【伊川曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也】象曰至临无咎位当也【伊川曰居近君之位为得其任以隂处四为得其正与初相应为能下贤所以无咎葢由位之当也】
　　六四比于下卦是自上临下也以六居四为当其位近于六五而不敢迫其上体本坤顺知至而止故曰至临无咎
　　六五知临大君之宜吉【伊川曰以一人之身临乎天下之广若区区自任岂能周于万事故自任其知者适足为不知唯能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃已以明知临天下大君之所宜也童溪曰六五君位也在临则所谓君临也】象曰大君之宜行中之谓也【伊川曰五有中德故能倚任刚中之贤得大君之宜成知临之功葢由行其中德也】
　　曰行中者君道不可过于用知也以六居五虚中而应于九二刚明之贤是大君之宜也上六过乎中则曰敦临吉是君道不可过于明又宁可过于厚也
　　上六敦临吉无咎【伊川曰上六坤之极顺之至也居临之终敦厚于临也】象曰敦临之吉志在内也【疏云虽在上卦之极志意恒在于内之二阳意在助贤故得吉也杨氏曰下卦为内志在内从二阳也】
　　上六居坤体之上以敦厚为德当临之极是过于厚者也志在于内之二阳其有志于助贤也宁过于厚故吉而又无咎也
</div>
    <div class="pagination">
<a href="淙山读周易_page5.html">上一页</a><a href="淙山读周易.html">1</a><a href="淙山读周易_page2.html">2</a><a href="淙山读周易_page3.html">3</a><a href="淙山读周易_page4.html">4</a><a href="淙山读周易_page5.html">5</a><span class="current-page">6</span><a href="淙山读周易_page7.html">7</a><a href="淙山读周易_page8.html">8</a><a href="淙山读周易_page9.html">9</a><a href="淙山读周易_page10.html">10</a><a href="淙山读周易_page11.html">11</a><span>...</span><a href="淙山读周易_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
