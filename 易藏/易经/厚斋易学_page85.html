<!DOCTYPE html>
<html>
<head>
    <meta charset="UTF-8">
    <title>厚斋易学 - 第 85 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 85 页/共 103 页</h1>
    <div class="content">　　鼎黄耳中以为实也
　　鼎黄耳六五象中以为实也黄中之色实谓二三四阳爻在鼎之中
　　玉在上刚柔节也
　　玉在上玉上九之象刚柔节也节叶津入声以上九之刚节六五之柔如以玉贯鼎之耳也或曰以阳居隂以刚节柔也
　　洊靁震君子以恐惧修省
　　洊音义同习坎省悉井反察也恐惧遇震之象恐生于心惧见于貎亦洊不一之义修其所未为初遇震也省其所以为再遇震也或曰修其善省其恶林黄中曰敬天之怒无敢戱豫迅雷风烈必变是也毛伯玉曰恐惧者作于其心修省者见于行事亦通
　　震来虩虩恐致福也笑言哑哑后有则也
　　震来虩虩初九象笑言哑哑占恐致福也后有则也説见彖賛
　　震来厉乘刚也
　　震来厉六二象乘刚也乘初九
　　震苏苏位不当也
　　震苏苏六三象位不当也不安其位必行而后无眚
　　震遂泥未光也
　　震遂泥九四象占未光也言阳刚不能升进五位遂止于此又为声不大振之象
　　震往来厉危行也其事在中大无防也
　　震往来厉六五象危行也行道也来则危道其事在中大无防也明亿无防有事之占其所有事在得中道故大无防失大谓亿也亿数之极故为大
　　震索索中未得也虽凶无咎畏隣戒也
　　震索索上六象中未得也未得为六五之中虽凶无咎畏隣戒也明占震于其隣乃天示戒当知警畏则可无咎
　　兼山艮君子以思不出其位
　　出如字程正叔曰以此并彼为兼兰恵卿曰山与泽不可重也李氏元卓曰两山相并也李去非曰位者止之所也注各止其所不侵官也程可乆曰禹思溺稷思饥是也刘氏曰山虽兼而各止其所也
　　艮其止未失正也
　　艮其止初六象未失正也明利永贞之占兰恵卿曰凡所当止之事若待其已行而后止之则失正矣林黄中曰未之为言不保往云尔
　　不承其随未退聴也
　　不承其随六二占未退聴也未能退聴于九三之止
　　艮其限危熏心也
　　艮其限九三象危熏心也占
　　艮其身止诸躬也
　　艮其身六四象止诸躬也身也指自已犹曰我也郭子和曰言止之在我也
　　艮其辅以中也
　　艮其辅六五象以中也中故语黙有序旧作中正朱子曰正衍文叶韵可见程可乆曰宜作以中正然爻无正义
　　敦艮之吉以厚终也
　　敦艮之吉上九象占以厚终也以厚明敦


　　厚斋易学卷四十一
　　钦定四库全书
　　厚斋易学卷四十二　　　　宋　冯椅　撰
　　易外传第十
　　象下赞【渐至未济】
　　山上有木渐君子以居贤德善俗
　　朱子曰疑贤字衍或善下有脱字京云脱风字王子雍本有之地卑也木生于地之中自下而升也山已髙矣木在于山之上其髙以渐也耿晞道曰地中生木以顺爲本故其升不来山上有木以止爲本故其进有渐又曰益动而巽进德之象渐止而巽居德之象程可久曰居以其德止于内也善风俗入于外也王介甫曰俗以渐善者也窃谓居德体艮善俗体巽居则久于其道而化成善俗以渐也
　　小子之厉义无咎也
　　小子之厉初六占义无咎也其义如此
　　饮食衎衎不素饱也
　　饮食衎衎六二占不素饱也饱道九反与九三道保皆叶咎韵素空也犹诗不素餐之义
　　夫征不复离羣丑也妇孕不育失其道也利用御冦顺相保也
　　夫征不复九三占离羣丑也离去声丽也约象爲离丑匹也一曰众也九徃四丽上卦之羣匹故不复三或曰离去下卦之羣匹也妇孕不育占失其道也失妇之道利用御冦占顺相保也三本坤顺四巽亦爲顺故曰相保
　　或得其桷顺以巽也
　　或得其桷六四占顺以巽也六自坤归四成巽桷顺以巽以承鸿之栖故无咎
　　终莫之胜吉得所愿也
　　终莫之胜吉九五占得所愿也如诗适我愿兮之愿盖言隂阳之情
　　其羽可用爲仪吉不可乱也
　　其羽可用爲仪吉上九占不可乱也言其飞有序其进有渐
　　泽上有雷归妹君子以永终知敝
　　李季辨曰泽上有雷水气随之而升则爲女子从人之象君子指兄也兄之嫁妹未必如父之于女虑逺防敝之周泽之从雷一时之感也故戒之以此终身不改永终也以我御穷知敝也耿睎道曰永终则不敝曰知敝则不待见而后圗也程正叔曰天下之事莫不有终当思永终之戒
　　归妹以娣以恒也跛能履吉相承也
　　初九象占以恒也有嫡则有娣以娣之归长道也跛能履吉象占相承也二应五妇乗夫也初承二娣承嫡也故曰相承跛而能履非以正行事也承嫡而已故征吉或疑卦无夫义殊不知各爻取象不相防也
　　利幽人之贞未变常也
　　利幽人之贞九二占未变常也五隂柔隔于九四不能下应但守女子之贞而已未变常也
　　归妹以须未当也
　　归妹以须六三象占未当也于礼未爲当取不当位之象
　　愆期之志有待而行也
　　愆期之志明九四愆期之占有待而行也以待释迟或作时非也行谓女子有行言妹之所以愆期者非失时也乃有待乎礼而行也
　　帝乙归妹不如其娣之袂良也其位在中以贵行也帝乙归妹不如其娣之袂良也六五象占其位在中以贵行也位在中得中道之象贵非不能盛饰而行此俭之礼故可尚也
　　上六无实承虚匡也
　　上六无实承虚匡也虚者无实之象
　　雷电皆至丰君子以折狱致刑
　　象电之明所以折狱象雷之威所以致刑雷与电皆至故折狱即致刑也郭子和曰折狱断弊也致刑丽于刑也兰惠卿曰折者折至当之理致者自此致之于彼林黄中曰舜戒臯陶曰唯明克允易凢刑狱之事未尝不取诸离也李去非曰噬嗑明在上故明罚勅法其权在上所以曰先王丰明在下故折狱致刑责在有司所以称君子
　　唯旬无咎过旬灾也
　　唯旬无咎初九占过旬灾也过旬则后时故有灾灾自外至六五罪之也
　　有孚发若信以发志也
　　有孚发若六二占信以发志也信有孚也六五之志也
　　丰其沛不可大事也折其右肱终不可用也
　　丰其沛九三象不可大事也子夏以沛爲小盖取诸此吕氏曰昼虽晦犹可作也故可以小事不可大事也折其右肱占终不可用也陆氏曰使不得终竟用事则固无咎矣用字韵未详
　　丰其蔀位不当也日中见斗幽不明也遇其夷主吉行也
　　丰其蔀九四象位不当也位阴故亦以五爲蔀苏氏曰使九四而当位则明照天下矣岂复爲五所覆哉日中见斗象幽不明也以位居阴故幽而不明本爻爲人所见也遇其夷主占吉行也程可久曰动则与五相遇其柔中坦夷之德相得而吉行矣路氏曰谓之吉行者以遇主之吉而可行也
　　六五之吉有庆也
　　六五之吉有庆也明占不及誉者举庆则誉在其中矣
　　丰其屋天际翔也闚其户阒其无人自藏也
　　丰其屋上六象天际翔也诗如翚斯飞之意天际言其髙亢也上一爻爲天之上故曰天际震动之极故有飞翔之状闚其户阒其无人占自藏也藏平声言自爲揜蔽亦重隂之象
　　山上有火旅君子以明慎用刑而不留狱
　　山上有火旅吕氏曰火非山上之物火寓于山故爲旅林黄中曰山上非火之所归李子思曰山下有火聚而爲明故爲贲山上有火散而不留故爲旅君子以明慎用刑而不留狱林黄中曰明取诸离慎取诸艮程可久曰旅可托宿而已故以之不留狱朱子发曰明者或不慎慎者或留狱皆失旅之象李季辨曰货财贵乎通而刑狱不欲积滞财利君子所不言故体其象以明狱毛伯玉曰阳失位爲旅非山上有火也至于观象而用之则取其火以爲明取其止以爲慎取其旅以不留狱无徃而非易无徃而非象也狱者小人之蘧庐久则重困留则蔓延赵氏曰噬嗑与丰之爲刑以有震之威离之明也噬嗑继之以贲丰继之以旅则离明如故而震爲艮止矣明无时而不用威有时而当止故贲曰无敢折狱旅曰明慎用刑而不留狱知无敢之辞又知明慎不留之辞则知震变爲艮之义矣
　　旅琐琐志穷灾也
　　旅琐琐初六象志穷灾也无童仆而自负贩于道其志穷矣此明占
　　得童仆贞终无尤也
　　得童仆贞六二占终无尤也旅以行爲义而贞固以守宜有尤矣而童仆之助终无尤也灾尤协声
　　旅焚其次亦以伤矣以旅与下其义防也
　　旅焚其次九三象亦以伤矣焚次则伤资以旅与下其义防也明防其童仆之占以在旅而与下无以爲资此童仆之所以亡也防去声
　　旅于处未得位也防其齐斧心未快也
　　旅于处九四占未得位也得位则即次矣未得位故姑处防其齐斧心未快也明占其心不快者以防其齐斧也
　　终以誉命上逮也
　　终以誉命六五占上逮也逮企而及也九自三终归于五是上逮于五也
　　以旅在上其义焚也防牛于易终莫之闻也
　　以旅在上其义焚也明上九鸟焚其巢之象以旅而亢于上其义必焚其巢也承九三以旅与下其义防也之文防牛于易占终莫之闻也牛在平野巢在髙亢牛防而终于逺莫得闻
　　随风巽君子以申命行事
　　随风巽正义两风相随物无不顺申命説见彖賛程可久曰申前事而命之行也李氏曰上之言谓之命举而错之谓之事李子思曰天下有风后所以施命若风相随而至则是施命不一之象古之出命者必反覆申戒之然后其事可行于天下
　　进退志疑也利武人之贞志治也
　　进退初六象志疑也阴善疑故进退利武人之贞占志治也治平声李氏曰先于志疑而后于志治者始疑而终决也李泰发曰治者蚤正素定临事不惑兰惠卿曰其志整治
　　纷若之吉得中也
　　纷若之吉九二占得中也用史巫纷若宜非吉事乃谓之吉者以二得中以九居之亦刚柔之中也
</div>
    <div class="pagination">
<a href="厚斋易学_page84.html">上一页</a><span>...</span><a href="厚斋易学_page80.html">80</a><a href="厚斋易学_page81.html">81</a><a href="厚斋易学_page82.html">82</a><a href="厚斋易学_page83.html">83</a><a href="厚斋易学_page84.html">84</a><span class="current-page">85</span><a href="厚斋易学_page86.html">86</a><a href="厚斋易学_page87.html">87</a><a href="厚斋易学_page88.html">88</a><a href="厚斋易学_page89.html">89</a><a href="厚斋易学_page90.html">90</a><span>...</span><a href="厚斋易学_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
