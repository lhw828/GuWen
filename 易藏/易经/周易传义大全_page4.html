<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 4 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 4 页/共 41 页
  </h1>
  <div class="content">
   &lt;经部,易类,周易传义大全&gt;
　　钦定四库全书
　　周易传义大全　　　　明　胡广等　撰
　　易五赞
　　筮仪
　　纲领











　　易五赞
　　原象
　　太一肇判隂降阳升阳一以施隂两而承【云峰胡氏曰此画前之易也太一即太极以其未分则曰太一以其极至则曰太极阳实则能施隂虚则能承干曰云行两施曰徳施普坤曰乃顺承天曰承天时行施与承虽见于乾坤已画之后此所言则未画之前天地间隂阳之象与数凡阳皆一以施凡隂皆两而承其理固如此太极判而生隂阳一每生两此天地自然之易也】惟皇昊羲仰观俯察奇偶既陈两仪斯设既乃支一各生两隂阳交错以立四象奇加以奇曰阳之阳奇而加偶阳隂以章偶而加竒隂内阳外偶复加偶隂与隂防两一既分一复生两三才在目八卦指掌奇奇而奇初一曰干奇奇而偶兊次二焉奇偶而奇次三曰离奇偶而偶四震以随偶奇而奇防居次五偶奇而偶坎六斯覩偶偶而竒艮居次七偶偶而偶坤八以毕初画为仪中画为象上画卦成人文斯朗因而重之一贞八悔六十四卦由内达外【或问一贞八悔朱子曰如干夬大有大壮小畜需大畜泰内体皆干是一贞外体八卦是八悔余放此○问内卦为贞外卦为悔何如曰此出于洪范贞看来是正悔是过意凡悔字都是过了方悔这悔字是过底意思亦是多底意思下三爻便是正卦上三爻似是过多了恐是如此这贞悔亦似今占卜分甚主客○贞是事之始悔是事之终贞是事之主悔是事之客贞是在我底悔是应人底又曰本卦是贞攴卦是悔前后十卦又自有贞悔贞便是一个静之本体悔是动用之意○问卦爻几初者多吉上者多凶曰时运之竆自是如此亦是贞悔意】交易为体徃此来彼变易为用时静时动降帝而王传夏歴商有占无文民用弗章文王系彖周公系爻视此八卦二纯六交乃干斯父乃坤斯母震坎艮男防离兊女离南坎北震东兊西乾坤艮防位以四维建官立师命曰周易孔圣传之是为十翼遭秦弗烬及宋而明邵传羲画程演周经象陈数列言尽理得弥亿万年永着常式
　　述旨
　　防在上古世质民淳是非莫别利害不分风气既开乃生圣人聪明睿知出类超羣仰观俯察始画竒偶教之卜筮以断可否【或问伏羲之后文王周公之前未有爻卦辞何以定吉凶朱子曰此无可考但周礼三易经卦皆八别皆六十有四则疑已有辞矣】作为君师开凿民牖民用不迷以有常守降及中古世变风移淳浇质丧民伪日滋穆穆文王身防大难安土乐天惟世之患乃本卦义系此彖辞爰及周公六爻是资因事设敎丁宁详密必中必正乃亨乃吉语子惟孝语臣则忠钩防阐微如日之中爰暨末流淫于术数偻句成欺黄裳亦误【左传昭公二十五年臧昭伯如晋臧会窃其寳偻句以卜为信与僭僭吉后平子立会会曰偻句不余欺也注偻句所出地名僭不信也谓求立为臧氏后也偻力主力具二反句居其反○云峰吴氏曰臧会本有僭上之心曰偻句成欺者会欲以欺人不过借以成其欺也南蒯有叛志得黄裳之占以为大吉殊不知其举事正反乎黄之中裳之下其大败也固宜曰黄裳亦误者非易之误南蒯南蒯用易之误也】大哉孔子晚好是书韦编既絶八索以祛乃作彖象十翼之篇专用义理挥经言居省象辞动察变占存亡进退陟降飞潜曰毫曰厘匪差匪谬假我数年庶无大咎恭惟三古四圣一心垂象炳明千载是临惟是学者不本其初文辞象数或肆或拘嗟予小子既微且陋钻仰没身奚测奚究匪警滋荒匪识滋漏维用存疑敢曰垂后
　　明筮
　　倚数之元参天两地衍而极之五十乃备是曰大衍虚一无为其为用者四十九蓍信手平分置右于几取右一蓍挂左小指乃以右手揲左之策四四之余归之于扐初扐左手无名指间右策左揲将指是安再扐之奇通挂之算不五则九是谓一变置此挂扐再用存策分挂揲归复准前式三亦如之竒皆四八三变既备数斯可察数之可察其辨伊何四五为少八九为多三少为九是曰老阳三多为六老隂是当一少两多少阳之七孰八少隂少两多一【朱子曰老隂老阳所以变者无他到极处了无去处只得变囘来做八六下来便是五生数了也去不得所以却去做七又曰七八九六虽是逐爻之数然全用七八则当占本卦辞三爻七八则当占两卦辞全用九六则当占爻卦辞】既得初爻复合前蓍四十有九如前之为三变一爻通十八变六爻挥卦体可见老极而变少守其常六爻皆守彖辞是当变视其爻两兼首尾变及三爻占两卦体或四或五视彼所存四二五一二分一专皆变而他新成旧毁消息盈虚舍此视彼干占用九坤占用六泰愕匪人姤喜来复【朱子曰凡卦六爻皆不变则占本卦彖辞而以内卦为贞外卦为悔一爻变则以本卦变爻辞占二爻变则以本卦二变爻辞占仍以上爻为主三爻变则占本卦及之卦之彖辞而以本卦为贞爻卦为悔前十卦主贞后十卦主悔四爻变则以之卦二不变爻占仍以下爻为主五爻变则以之卦不变爻占六爻变则乾坤占二用余卦占之卦彖辞○汪氏深曰圣人用易以明民托之卜筮或所得之辞阔然不相对者何哉古人非有大事不疑不卜也若诚有两可之疑而合筮之必诚敬专一以达于神明故神明亦以正告之倘有一毫不敬不诚不一则问此而答彼实神明之所不至而不告者也文王于防特不告之例夫揲蓍必成一卦卦爻必皆有辞何以言其不告也盖诚意专一则神告之辞皆应所问否则问此而答彼是则不告也若是而臆度迁就曲推强取以定吉凶惑之甚矣○云荘刘氏曰筮法占卦爻之辞然其辞或有不相应者吉凶何自而决盖人于辞上会者浅于象上防者防伏羲教人卜筮亦有卦而已随其所遇求之卦体卦象卦变无不应矣文王周公之辞所该终有限故有时而不应必如左传国语所载占卦体卦象卦变而推互体始足以济辞之所不及而为吉凶之前知耳读易者不可不察也○鄱阳董氏曰刘氏之説虽与汪氏不同然此説又自不可废也】
　　稽类
　　八卦之象说卦详焉考之于经其用弗专彖以情言象以象告唯是之求斯得其要干健天行坤顺地从震动为雷防入木风坎险水泉亦云亦雨离丽文明电日而火艮止为山兊说为泽以是举之其要斯得【双湖胡氏曰文王繋彖周公繋爻至孔子而有象传说卦其取象宜非一端也说卦之言象其有合于彖爻者即括彖爻之例也如震坎称马之类其有不合于彖爻者则又夫子之所自取也如坤牛震龙之类其有彖爻所未取而取者则又夫子所以括大象之例如干天坤地之类而亦有出于大象之外者也如干父坤母之类以此求之其庶乎不至于胶且泥矣】凡卦六虚竒偶殊位竒阳偶隂各以其类得位为正二五为中二臣五君初始上终贞悔体分爻以位应隂阳相求乃得其正【云峰胡氏曰湏看两正字不同得位为正主一爻而论阳居阳位隂居隂位是之谓正乃得其正分上下两爻而论隂与阳应阳与隂应是之谓正也】凡阳斯淑君子居之凡隂斯慝小人是为常可类求变非例测非常曷变谨此为则
　　警学
　　读易之法先正其心肃容端席有翼其临【朱子曰翼敬也】于卦于爻如筮斯得假彼象辞为我仪则字从其训句逆其情事因其理意适其平曰否曰臧如目斯见曰止曰行如足斯践毋寛以略毋密以穷毋固而可毋必而通平易从容自表而里及其贯之万事一理理定既实事来尚虚用应始有体该本无稽实待虚存体应用执古御今由静制动【或问理定既实以下八句朱子曰圣人作易只是说一个理都未曽有许多事却待他甚麽事来凑所谓事来尚虚盖谓事之方来尚虗而未有若论其理则先自定固已实矣用应始有谓理之用实故有体该本无谓理之体该万物又初无形迹之可见故无下面云稽考实理以待物事之来存此理之体以应无竆之用执古古便是易书里面文字言语御今今便是今日之事以静制动理便是静底事便是动底且如即鹿无虞唯入于林中君子几不如舍往吝其理谓将即鹿而无虞人必陷于林中若不舍而徃是取吝之道这个道理若后人做事如求官爵者求之不已便是取吝之道求财利者求之不已亦是取吝之道又如潜龙勿用其理谓当此时只当潜悔不当用若占得此爻凡事便未可做所谓君子动则观其变而玩其占若是无事之时观其象而玩其辞亦当知其理如此某每见前辈说易止把一事説某之説易所以异于前辈者正谓其理人人皆可用之不问君臣上下大事小事皆可用前辈止缘不把做占说了故此易竟无用处○勉斋黄氏曰理定既实以下皆防指学易者而言理则体也事则用也理之为体虽甚实而所该者无形事之为用虽本虗而因应乃有稽实存体所以玩理待虚应用所以制事当潜而潜当见而见皆理之自然而不可易者非实乎然求其所谓当然者则无形之可见非本无乎未有潜见之事非虚乎处陋巷三过其门而不入则有迹之可覩非始有乎】洁静精微是之谓易体之在我动有常吉在防程氏继周绍孔奥指宏纲星陈极拱唯斯未啓以俟后人小子狂简敢述而申【朱子答陆九韶曰近又作一小卜筮书亦以附呈盖缘近世説易者于象数全然阔畧其不然者又太拘滞支离不可究诘故推本圣人经传中説象数者只此数条以意推之以为是足以上究圣人作易之本防下济生人观变玩占之实用学易者决不可以不知而凡説象数之过乎此者皆可以束之髙阁而不必问矣○答吕祖俭曰所论易是圣人模写隂阳造化此説甚善但恐于尽其言处未免多着道理説杀了耳此非面论未易穷竟然向于五赞数章说得似已分明卒章尤切不知曾细看否幸试考之有所未安却望见敎也○双湖胡氏曰按五赞大要皆教人以象占之学首篇原竒偶之象推象之由也次篇述作者之旨为占而作也三篇明筮以其占四篇稽类以考其象五篇以警学名欲人读易之际常如卜筮之临假象辞以为仪则而终趋于吉是又会象占而一之也朱子甞曰某解易只作卜筮之书今五赞皆以象占示教其旨防矣又本义启防论曰有天地矣可无易乎不可也有易矣可无本义启防乎不可也金声玉振集大成众言淆乱折诸圣朱夫子其圣人之徒欤盖自汉儒始变乱古易至有流为术数之归而卒大乱于王弼且杂以虗无之论吾易遂晦蚀于天下寥寥千载孰觉我之太极有图易通有书徃古不传之秘开万世理学之源斯道始有系属迨夫易传写胷中之成书皇极其经世之大法正防阐象数之条目是虽古经变乱未就厘正而术数虚无之学为之一洗吾易粲然复明未几陋儒妄作异端蠭起易置图书刘牧指斥邵子林栗冐伪著述麻衣易之类易道又几晦蚀朱夫子勃兴探前圣之精微破俗学之缪妄本义啓防有作而后吾易始大明于世愚甞谓孔圣以来朱夫子有功于易断断乎其不可及已今观本义之为书也图书定位而天地自然之易明先后天卦分而羲文之易辨二篇十翼不相混杂而经始为之复古六十四卦三百八十四爻两言以蔽之曰象占而观玩不涉虚文至于扶阳抑隂进君子退小人于坤初六之爻者不过数语而天之经地之义人之纪易之要领直包括无遗恨此本义不可少于天下也啓防之为书也本图书则揭天生神物章而易之本原正原卦画则表易有太极章而易之位列明明蓍策则明大衍章而挂扐之法定考变占则博取左氏传以明断例而吉凶趋避之见审合四篇大防一皆寓尊阳之微意而小人盗贼不得窃取而用此启防不可少于天下也其他如太闗易麻衣刘牧与夫林栗袁枢之徒所以惑世诬民者莫不斥其缪黜其伪折其悖摧陷廓清羽翼数圣人之易于天下此愚所谓自孔圣以来朱夫子有功于易断断乎不可极者岂诬也哉或曰是则然矣易者隂阳刚柔仁义性命道徳之书今断然蔽之以卜筮得无局于一偏而不免汉儒术数之弊乎且繋辞明言易有圣人之道四焉今本义惟以象占分之而不及辞变得无四者之目遗其二乎吁是皆未之思也是固隂阳刚柔仁义性命道徳之书而卜筮者正将使人尽仁义之道参隂阳刚柔以顺性命以和道徳耳岂徒托之空言而不见诸实用乎又况卜筮之顷至理无乎不在正得圣人作易本意朱子已尝言之奈何以此疑吾易乎至于圣人之道虽有四实不离乎二有象而后有辞有占而后有变不得于象则玩辞为空言不由于占则观变于何所故有象辞有占辞占而后有卦变爻辞举占象则辞变在其中若惟举占则象辞变在其中此四者之序由轻归重辞变统于象占象又统于占所以本义举象占而统论易书一以贯之曰占谓之有遗可乎哉或又曰易之所重在占固也人之于易必占而后可用不占则易竟无用矣乎曰不然也朱子尝曰凡读一卦一爻便如占筮所得虚心以求辞义之所归以为吉凶可否之决然后考其象之所以然求其理之所以然推之于事便上自王公下至民庶所以修身治国皆有所用初未尝不示人以学易而用之之方也必曰占乎而后用之朱子之志荒矣】


　　筮仪
　　择地洁处为蓍室南户置牀于室中央
　　牀大约长五尺广三尺毋太近壁【双湖胡氏曰蓍必有室则神有所寓而人心亦日有致敬之所惟人神相接于平居闲暇之时一旦临事质疑自然有如响斯答之效其与仓卒冐渎者有间矣】
　　蓍五十茎韬以纁帛贮以皂囊纳之椟中置于牀北椟以竹筒或坚木或布漆为之圆径三寸如蓍之长半为厎半为盖下别为台函之使不偃仆
　　设木格于椟南居牀二分之北
　　格以横木板为之髙一尺长竟牀当中为两大刻相距一尺大刻之西为三小刻相距各五寸许下施横足侧立案下
　　置香罏一于格南香合一于罏南日炷香致敬将筮则洒埽拂拭涤研一注水及笔一墨一黄漆板一于罏东东上筮者齐洁衣冠北面盥手焚香致敬
　　筮者北面见仪礼若使人筮则主人焚香毕少退北面立筮者进立于牀前少西南向受命主人直述所占之事筮者许诺主人右还西向立筮者右还北向立
　　两手奉椟盖置于格南罏北出蓍于椟去囊解韬置于椟东合五十策两手执之熏于罏上
　　此后所用蓍策之数其说竝见启蒙
　　命之曰假尔泰筮有常假尔泰筮有常某官姓名今以某事【云　云】未知可否爰质所疑于神于灵吉凶得失悔吝忧虞惟尔有神尚明告之乃以右手取其一策反于椟中而以左右手中分四十九策置格之左右两大刻此第一营所谓分而为二以象两者也
　　次以左手取左大刻之策执之而以右手取右大刻之一策挂于左手之小指间
　　此第二营所谓挂一以象三者也
　　次以右手四揲左手之策
　　此第三营之半所谓揲之以四以象四时者也
　　次归其所余之策或一或二或三或四而扐之左手无名指间
　　此第四营之半所谓归竒于扐以象闰者也
　　次以右手反过揲之策于左大刻遂取右大刻之策执之而以左手四揲之
　　此第三营之半
　　次归其所余之策如前而扐之左手中指之间
　　此第四营之半所谓再扐以象再闰者也一变所余之策左一则右必三左二则右亦二左三则右必一左四则右亦四通挂一之策不五则九五以一其四而为竒九以两其四而为偶竒者三而偶者一也
　　次以右手反过揲之策于右大刻而合左手一挂二扐之策置于格上第一小刻
　　以东为上后放此
　　是为一变再两手取左右大刻之蓍合之
　　或四十四策或四十策
　　复四营如第一变之仪而置其挂扐之策于格上第二小刻是为二变
　　二变所余之策左一则右必二左二则右必一左三则右必四左四则右必三通挂一之策不四则八四以一其四而为竒八以两其四而为偶竒偶各得四之二焉
　　又再取左右大刻之蓍合之
　　或四十策或三十六策或三十二策
　　复四营如第二变之仪而致其挂扐之策于格上第三小刻是为三变
　　三变余策与二变同
　　三变既毕乃视其三变所得挂扐过揲之策而画其爻于版
　　挂扐之数五四为竒九八为偶挂扐三竒合十三策则过揲三十六策而为老阳其画为□所谓重也挂扐两竒一偶合十七策则过揲三十二策而为少隂其画为所谓拆也挂扐两偶一竒合二十一策则过揲二十八策而为少阳其画为所为单也挂扐三偶合二十五策则过揲二十四策而为老隂其画为防所谓交也【朱子答曽三异曰交者拆之聚故为老隂重者单之积则为老阳然此六爻既成而画地以记之象耳于揲法初无预也○鄱阳董氏曰防者偶之欲合中已实而未纯乎也则为单矣□者竒之欲分中已虚而未离乎二也则为拆矣此老隂老阳之所以为变爻也】
　　如是每三变而成爻
　　第一第四第七第十第十三第十六凡六变竝同但第三变以下不命而但用四十九蓍耳第二第五第八第十一第十四第十七凡六变亦同第三第六第九第十二第十五第十八凡六变亦同
　　凡十有八变而成卦乃考其卦之变而占其事之吉凶卦变别有图说见启蒙
　　礼毕韬蓍袭之以囊入椟加盖敛笔砚墨版再焚香致敬而退
　　如使人筮则主人焚香揖筮者而退【朱子曰揲蓍之法周礼颂于太卜之官其法度必甚详密今皆不可见独頼大传有此数句可以畧见彷佛而今推之亦无不可通处学者既不得见当时旧法则亦且当守此不当妄以私意横起计度也蒿固非蓍然亦是其类若以木棊竹算金钱当之则去蓍益逺矣又曰卜易卦以钱掷以甲子起卦始于京房○今之说易者先掊击了卜筮如下系说卜筮是甚次第某所恨者不深晓古人卜筮之法故今说处多是想象古人如此若更晓得湏更有奥义可推或曰布蓍求卦即其法也曰爻卦与事不相应则推不去古人于此湏有变通或以支干推之○筮短长近得其说是筮有个病了才一画定便只有三十二卦永不到是那三十二卦到二画便只有十六卦又到三画便只有八卦又到四画便只有四卦又五画便只有二卦这二卦便可以着意揣度了不似才钻拆便无救处全不可容心辅广曰淛人多尚卜虽盗贼亦取决于此曰左传载臧防卜信与僭僭吉此其法所以不传圣人作易示人以吉凶却无此弊故言利贞不言利不贞言贞吉不言不贞吉言利御寇不言利为寇也○双湖胡氏曰朱子筮法虽备见于启蒙而筮仪则莫要切如此其制度仪物曲尽敬诚此诚尚占者所不可忽也又曰朱子甞谓易只是卜筮之书本非以设教然今凡读一卦一爻便如筮斯得观象玩辞观变玩占而又求其理之所以然者方为善读是故于乾坤当识君臣父母之分于咸恒当识夫妇之别于震坎艮防离兑当识长防之序于丽泽兑当识朋友之讲习以至慎言语节饮食当有得于颐惩忿窒欲迁善改过当有得于损益不谄不渎以谨上下之交安其身之数语以为全身之道当有得于大传即此而推随读而受用焉是则君平依孝依忠之微意也虽日端策而筮其根柢所在亦何以尚此】
　　易说纲领
　　程子曰上天之载无声无臭其体则谓之易其理则谓之道其用则谓之神○隂阳阖辟便是易一阖一辟谓之变○命之曰易便有理若安排定则更有甚理天地隂阳之变便如二扇磨升降盈虚刚柔初未甞停息阳常盈隂常亏故便不齐譬如磨既行齿都不齐既不齐便生出万变故物之不齐物之情也而荘周强要齐物然而物终不齐也尧夫有言泥空终是着齐物到头争○易中只言反复徃来上下○作易者自天地幽明至于昆虫草木微细无不合○圣人之道如河图洛书其始止于画上便出义后之人既重卦又繋辞求之未必得其理○因见卖兔者曰圣人见河图洛书而画八卦然何必图书只看此兔亦可作八卦数便此中可起古圣人只取神物之至著者耳只如树木亦可见数○张闳中问易之义本起于数曰谓义起于数则非也有理而后有象有象而后有数易因象以知数得其义则象数在其中矣必欲穷象之隐微尽数之毫忽乃寻流逐末术家之所尚非儒者之所务也管辂郭璞之学是也又曰理无形也故因象以明理理见乎辞矣则可由辞以观象故曰得其义则象数在其中矣○谓尧夫曰知易数为知天知易理为知天尧夫云还湏知易理为知天○尹焞问易乾坤二卦斯可矣曰圣人设六十四卦三百八十四爻后世尚不能了乾坤二卦岂能尽也既而曰子以为何人分上事对曰圣人分上事曰若圣人分上事则乾坤二卦亦不湏况六十四卦乎○看易且要知时凡六爻人人有用圣人自有圣人用贤人自有贤人用众人自有聚人用学者自有学者用君有君用臣有臣用无所不通○观易湏看时然后观逐爻之才一爻之间常包涵数意圣人当取其重者而为之辞亦有易中言之已多取其未甞言者亦不必重事又有且言其时不及其爻之才皆临时参考湏先看卦乃看得系辞○大抵卦爻始立义既具即圣人别起义以错综之如春秋时已前既已立例到近后来书得全别一般事便书得别有意思若依前例观之殊失之也○凡看书各有门庭诗易春秋不可逐句看尚书论语可以逐句看圣人用意深处全在系辞诗书乃格言○古之学者皆有传授如圣人作经本欲明道今人若不先明义理不可治经盖不得传授之意云尔如系辞本欲明易若不先求卦义则看系辞不得○易学后来曽子子夏煞到上面也○由孟子可以观易○今时人看易皆不识得易是何物只就上穿凿若念得不熟与就上添一徳亦不觉多就上减一徳亦不觉少譬如不识此兀子若减一只脚不觉是少添一只脚亦不知是多若识则自添减不得也○易湏是黙识心通只穷文义徒费力
　　朱子曰圣人作易之初盖是仰观俯察见得盈乎天地之间无非一隂一阳之理有是理则有是象有是象则其数便自在这里非特河图洛书为然盖所谓数者秖是气之分限节度处得阳必竒得隂必偶凡物皆然而图书为特巧而着耳于是圣人因之而画卦其始也只是画一竒以象阳画一偶以象隂而已但才有两则便有四才有四则便有八又从而再倍之便是十六盖自其无眹之中而无穷之数已具不待安排而其势有不容已者卦画既立便有吉凶在里盖是隂阳徃来交错于其间其时则有消长之不同长者便为主消者便为客事则有当否之或异当者便为善否者便为恶即其主客善恶之辨而吉凶见矣故曰八卦定吉凶吉凶既决定而不差则以之立事而大业自此生矣此圣人作易教民占筮而以开天下之愚以定天下之志以成天下之事者如此但自伏羲而上只有此六画而未有文字可传到文王周公乃系之以辞故曰圣人设卦观象系辞焉而明吉凶盖是卦之未画也因观天地自然之法象而画及其既画也一卦自有一卦之象象谓有个形似也故圣人即其象而命之名以爻之进退而言则如剥复之类以其形之肖似而言则如鼎井之类此是伏羲即卦体之全而立个名如此及文王观卦体之象而为之彖辞周公视卦爻之变而为之爻辞而吉凶之象益着矣大率天下之道只是善恶而已但所居之位不同所处之时既异而其防甚微只为天下之人不能晓防所以圣人因此占筮之法以晓人使人居则观象玩辞动则观变玩占不迷于是非得失之途所以是书夏商周皆用之其所言虽不同其辞虽不可尽见然皆太卜之官掌之以为占筮之用有所谓繇辞者左氏所载尤可见古人用易处盖其所谓象者皆是假此众人共晓之物以形容此事之理使人知所取舍而已故自伏羲而文王周公虽自略而详所谓占筮之用则一盖即那占筮之中而所以处置是事之理便在那里了故其法若粗浅而随人贤愚皆得其用盖文王虽是有定象有定辞皆是虚说此个地头合是如此处置初不黏着物上故一卦一爻足以包无穷之事不可只以一事指定说他里面也有指一事说处如利建侯利用祭祀之类其他皆不是指一事说此所以见易之为用无所不该无所不徧但看人如何用之耳到得夫子方始纯以理言虽未必是羲文本意而事上说理亦是如此但不可便以夫子之说为文王之说也○天地之间别有甚事只是隂与阳两个字看是甚麽物事都离不得只就身上体看才开眼不是隂便是阳密拶拶在这里都不着得别物事不是仁便是义不是刚便是柔只自家要做向前便是阳才收退便是隂意思才动便是阳才静便是隂未消别看只是一动一静便是隂阳伏羲只因此画卦以示人若只就一隂一阳又不足以该众理于是错综为六十四卦三百八十四爻初只是许多卦爻后来圣人又系许多辞在下如他书则元有这事方说出这个道理易则未曽有此事先假托都说在这里又曰隂阳是气才有此理便有此气才有此气便有此理天下万事万物何者不出于此理何者不出于隂阳○易只是隂阳错综交换代易荘生曰易以道隂阳不为无见如竒偶刚柔便只是隂阳做了易○易是隂阳屈伸随时变易大抵古今有大阖辟小阖辟今人说易都无着摸圣人便于六十四卦只以隂阳竒偶写出来至于所以为隂阳为古今乃是此道理○山过黄亭詹季鲁家季鲁问易山取一张纸画个圈子用墨涂其半云这便是易此说极好易只是一隂一阳做出许多般様○洁静精微之谓易自是不惹着事只悬空说一样道理不比似他书各着事上说所以后来道家取之与老子为类便是老子说话也不就事上说又曰洁静精微是不犯手○问卦下之辞为彖辞左传以为繇辞何也曰此只是彖辞故孔子曰知者观其彖辞则思过半矣如元亨利贞乃文王所系卦下之辞以断一卦之吉凶此名彖辞彖断也陆氏音中语所谓彖之经也大哉乾元以下孔子释经之辞亦谓之彖所谓彖之传也爻下之辞如潜龙勿用乃周公所系之辞以断一爻之吉凶也天行健君子以自彊不息所谓大象之传潜龙勿用阳在下也所谓小象之传皆孔子所作也天尊地卑以下孔子所述系辞之传通论一经之大体凡例无经可附而自分上系下系也左氏所谓繇字从系疑亦是言系辞系辞者于卦下系之以辞也○通书云圣人之精画卦以示圣人之緼因卦以发精是圣人本意緼是偏傍带来道理如易有太极是生两仪两仪生四象四象生八卦是圣人本意厎如文言系辞等孔子之言皆是因而发厎不可一例作重看○易之有象其取之有所从其推之有所用非茍为寓言也然两汉诸儒必欲究其所从则既滞泥而不通王弼以来直欲推其所用则又疎畧而无据二者皆失之一偏而不能阙其所疑之过也且以一端论之干之为马坤之为牛说卦有明文矣马之为健牛之为顺在物有常理矣至于案文责卦若屯之有马而无干离之有牛而无坤干之六龙则或疑为震坤之牝马则当反为干是皆有不可晓者是以汉儒求之说卦而不得则遂相与创为互体变卦五行纳甲飞伏之法参互以求而幸其偶合其说虽详然其不可通者终不可通其可通者又皆傅防穿凿而非有自然之势虽其一二之适然而无待于巧说者为若可信然上无所闗于义理之本源下无所资于人事之训戒则又何必苦心极力以求于此而欲必得之哉故王弼曰义茍应健何必干乃为马爻茍合顺何必坤乃为牛而程子亦曰理无形也故假象以显义此其所以破先儒胶固支离之失而开后学玩辞玩占之方则至矣然观其意又似直以易之取象无复有所自来但如诗之比兴孟子之譬喻而已如此则是说卦之作为无所与于易而近取诸身逺取诸物者亦语矣故疑其说亦若有未尽者因窃论之以为易之取象因必有所自来而其为说必已具于太卜之官顾今不可复考则姑阙之而直据辞中之象以求象中之意使足以为训戒而决吉凶如王氏程子与吾本义之云者其亦可矣固不必深求其象之所自来然亦不可谓假设而遽欲忘之也○伏羲画八卦只此数画该尽天下万物之理学者于言上防得者浅于象上防得者深王辅嗣伊川皆不信象如今却不敢如此说只可说道不及见这个了且从象以下说免得穿凿某甞作易象说大率以简治繁不以繁御简○易之象似有三样有本画自有之象如竒画象阳偶画象隂是也【六十四卦之爻一爻各自一象】有实取诸物之象如乾坤六子以天地雷风之类象之是也有只是圣人以意自取那象来明是义者如白马翰如载鬼一车之类是也○看易若是靠定象去看便滋味长若只恁地悬空看也没甚意思又曰说易得其理则象数在其中固是如此然泝流以观却湏先见象数的当下落方说得理不走作不然事无实证则虚理易差也○上古之时民心昧然不知吉凶所在故圣人作易教之卜筮吉则行之凶则避之此是开物成务之道故系辞云以通天下之志以定天下之业以断天下之疑正谓此也初但有占而无文徃徃如今人用火珠林起课者相似但用其爻而不用其辞则知古人占不待辞而后见吉凶至孔子又恐人不知其所以然故又复逐爻解之谓此爻所以吉者谓以中正也此爻所以凶者谓不当位也明言之使人易晓尔至如文言之类却又就上面发明道理非是圣人本意知此方可学易○圣人一部易皆是假借虚设之辞盖縁天下之理若正说出便只作一件用唯以象言则当卜筮之时看是甚事都来应得○上古之易方是利用厚生周易始有正徳意如利贞是教人利于贞正贞吉是教人贞正则吉至孔子则说得道理又多○易只是设个卦象以明吉凶而已更无他说又曰易是个有道理厎卦影易以卜筮作许多理便也在里○易本卜筮之书后人以为止于卜筮至王弼用老荘解后人便只以为理而不以为卜筮亦非想当初伏羲画卦之时偶见得一是阳二是隂从而画放那里只是阳为吉隂为凶无文字后文王见其不可晓故为之作彖辞或占得爻处不可晓故周公为之作爻辞又不可晓故孔子为之作十翼皆解当初之意今人不看卦爻而看系辞是犹不看刑统而看刑统之序例也安能晓今人湏以卜筮之书看之方得不然不可看易○易只是为卜筮而作故周礼分明言太卜掌三易连山归藏周易古人于卜筮之官立之凡数人秦去古未逺故周易亦以卜筮得不焚今人才说易是卜筮之书便以为辱累了易见夫子说许多道理便以为易只是说道理殊不知其言吉凶悔吝皆有理而其教人之意无不在也而今所以难理防时盖縁亡了那卜筮之法如太卜掌三易之法连山归藏周易便是别有理防周易之法而今却只有上下经两篇皆不见许多法了所以难理防今人却道圣人言理而其中因有卜筮之说他说理后说从那卜筮上来做麽○易只是与人卜筮以决疑惑若道理当为固是便为若道理不当为自是不可做何用更占却是有一様事或吉或凶或两岐道理处置不得所以用占○今学者讳言易本为卜筮作湏要说做为义理作若果为义理作时何不直述一件文字如中庸大学之书言义理以晓人湏得画八卦则甚○阳爻多吉隂爻多凶又看他所处之地位如何易中大槩阳吉而隂凶间亦有阳凶而隂吉者何故盖有当为有不当为若当为而不为不当为而为之虽阳亦凶○易中却是贞吉不曽有不贞吉却是利贞不曽说利不贞如占得乾卦固是大亨下则云利贞盖正则利不正则不利至理之权舆圣人之至教寓其间矣大率是为君子设非小人盗贼所得窃取而用横渠云易为君子谋不为小人谋极好○易中利字多为占者设如利渉大川是利于行舟也利有攸徃是利于启行也利用祭祀利用享祀是卜祭吉田获三狐田获三品是卜田吉公用享于天子是卜朝觐吉利建侯是卜立君吉利用为依迁国是卜迁国吉利用侵伐是卜侵伐吉之类○今人读易当分为三等看伏羲之易如未有许多彖象文言说话方见得易之本意只是要作卜筮用如伏羲画卦那里有许多文字言语只是某卦有某象如干有干之象坤有坤之象而已今人说易未曽明乾坤之象便先说乾坤之理所以说得都无情理及文王周公分为六十四卦添入乾元亨利贞坤元亨利牝马之贞早不是伏羲之意已是文王周公自说出一般道理了然犹是就人占处说如占得乾卦则大亨而利于正耳及孔子系易作彖象文言则以元亨利贞为干之四徳又非文王之易矣○读易之法窃疑卦爻之辞本为卜筮者断吉凶而具训戒至彖象文言之作始因其吉凶训戒之意而推说其义理以明之后人但见孔子所说义理而不复推本文王周公之本意因鄙卜筮以为不足言而其所以言者遂逺于日用之实类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托卦象为此艰深隐晦之辞乎故今欲凡读一卦一爻便如占筮所得虚心以求其辞义之所指以为吉凶可否之决然后考其象之所以然者求其理之所以然者推之于事使上自王公下至民庶所以脩身治国皆有可用私窃以为如此求之似得三圣之遗意○孔子之易非文王之易文王之易非伏羲之易伊川易传自是程氏之易也故学者且依古易次第先读本文则见本防矣○看易湏是看他未画卦已前是怎生模样却就这里看他许多卦爻象数非是杜撰都是合如此未画已前便是寂然不动喜怒哀乐未之中只是个至虚至静而已忽然在这至虚至静之中有个象方说出许多象数吉凶道理所以礼曰洁静精微易教也盖易之为书是悬空做出来如书便真个有这政事谋谟方做出书来诗便真个有这人情风俗方做出诗来易却都无这已往底事只是悬空做厎未有爻画之先在易则浑然一理在人则湛然一心既有爻画方见得这爻是如何这爻又是如何然而皆是就这至虚至静中做出许多象数来此其所以灵○易湏是错综看天下事无不出于此善恶是非得失以至于屈伸消长盛衰看甚事都出于此伏羲以前不知如何占考至伏羲将隂阳两个画卦以示人使人于此占考吉凶祸福一画为阳二画为隂一画为奇二画为偶遂为八卦又错综为六十四卦凡三百八十四爻文王又为之彖辞以释其义无非隂阳消长盛衰屈伸之理圣人之所以学者学此而已○易最难看其为书也广大悉备包涵万理无所不有其实是古者卜筮书不必只说理象数亦可说初不曾滞于一偏某近看易见得圣人本无许多劳攘自是后世一向妄意增减便要作一说以强通其意所以圣人经防愈见不明且如解易只是添虚字去迎过意来便得今人解易乃去添他实字却是借他做已意说了又恐或者一说有以破之其势不得不支离更为一说以防吝之说千说万与易全不相干此书本是难看底物不可将小巧去说又不可将大话去说○易难看不比他书易说一个物非真是一个物如说龙非真龙若他书则真是实孝悌便是孝悌仁便是仁易中多有不可晓处○易难看无个言语可形容得盖爻辞是说个形像在那里无所不包○看易湏着四日看一卦一日看卦辞彖象两日看六爻一日统看方子细又曰和靖学易一日只看一爻此物事成一片动着便都成片如何看一爻得又曰先就乾坤二卦上看得本意了则后面皆有通路○易大槩欲人恐惧脩省今学易非必待遇事而占方有所戒只平居玩味看他所说道理于自家所处地位合是如何故云居则观其象而玩其辞动则观其变而玩其占孔子所谓学易正是平日常常学之想见圣人之所读异乎人之所谓读想见胸中洞然于易之理无纎毫蔽处故云可以无大过○读易之法先读正经不晓则将彖象系辞来解又曰易爻辞如籖辞○问易如何读曰只要虚其心以求其义不要执巳见读他书亦然○问读易未能浃洽何也曰此湏是此心虚明寜静自然道理流通方包罗得许多义理盖易不比诗书他是说尽天下后世无穷无尽底事理只一两字便是一个道理又人湏是经歴天下许多事变读易方知各有一理精审端正今既未尽经歴非是此心大叚虚明宁静如何见得此不可不自勉也又曰如今不曾经歴得许多事过都自揍他道理不着若便去看也卒未得他受用孔子晚而好易可见这书卒未可理防○问易本义何专以卜筮为主曰且湏熟读正文莫看注解盖古易彖象文言各在一处至王弼始合为一后世诸儒遂不敢与移动今虽卒说且湏熟读正文久当自悟○问读本义所释卦辞若看得分明则彖辞之义亦自明只湏略提破此是卦义此是卦象卦体卦变不必更下注脚矣曰某当初作此文字时正欲如此盖彖传本是释经之卦辞若看卦辞分明则彖亦可见但后来要重整顿过未及不知今所解者能如本意否又曰某一本义欲将文王卦辞只大纲依文王卦辞略说至其所以然之故却于孔子彖辞中之且如大畜利贞不家食吉利涉大川只是占得大畜者为利正不家食而吉利于涉大川至于刚上而尚贤等处乃孔子明各有所主爻象亦然如此则不失文王本意又可见孔子之意但而今未暇整顿耳○某解一部易只是作卜筮之书今人说得来太精了更入粗不得如某之说虽粗却入得精精义皆在其中若晓得某说则晓得羲文之易本是如此元未有许多道理在方不失易之本意今未晓得圣人作易之本意便先要说道理纵饶说得好只是与易元不相干○某之易简略者当时只是略搭记兼文义伊川及诸儒皆说了某只就语脉中略牵过这意思○近得赵子钦书云语孟说极详易说太略此譬如烛笼添一条骨则障了一路明若能尽去其障使之统体光明乃更好盖着不得详说也○看易先看某本义了却看程传以相参考如未看他易先看某说却也易看盖不为他说所汨故也【天台董氏曰昔者圣人之作易也因河圗而画卦命爻因卦爻而取象系辞更三圣人而卦爻象辞】【始备其要皆依卜筮以为教使天下后世之人得以决嫌疑定犹豫不迷于吉凶悔吝之途而已至夫子】【彖传与大小象之辞则推明其所以为卦爻象辞之理而大传之书又自夫卦爻象辞以推极乎隂阳变】【化性命道徳之蕴奥而河图大衍之数太极两仪四象八卦相生之序蓍防分揲挂扐之法无不备具其】【所以承三圣开来学功至大也及秦焚灭典籍此书以卜筮得不亡而千余年间诸儒无有能明其义者】【于是借异端空妙之说而欲阐夫极深研几之防以术数拘泥之学而欲究夫开物成务之方其去易也】【不甚逺而程子奋乎千载之下始以随时变易从道而明隂阳变易之妙因象以明理由理以贯事该】【体用合显微使夫学是书者立言制行处已治人守常应变莫不有度迨乎朱子本义辞益简严深探古】【圣因卜筮教人之本意而不堕于诸儒术数之末流释彖传则第明其为卦象卦变卦体卦徳而不费于】【辞说释大传则又精密微妙明白简易有先儒所未及者故愚窃甞妄论以为三圣之易惟夫子能明之】【而夫子十翼之外其有功于易道者则惟程子朱子之书而已其他不失于支离破碎则失于诞谩怪僻】【皆非卓然有见于斯道者也或曰程子言理而不及卜筮朱子则推本古圣人因卜筮教人之意二者固】【不同矣子比而同之何耶愚闻之北溪陈氏曰易之起原于象数自象数之既形则理又具于象数之中】【而不可以本末二其观也易之作本于占筮自占筮之既立则理又寓于占筮之内而不可以精粗二其】【用也此正程子所谓体用一源显微无间者若偏于象占而不该夫理义则孔子之意泯一于理义而不】【及夫象占则羲文周公之心亦几乎息矣朱子本义之书作所以必表伏羲图象冠诸篇端以明作易根】【源之所自来一出于天之自然而非人为智巧之私又复古经传次序推原四圣所以成书之本意逓相解释而惟占法之明随人取决而无偏辞之滞而天下义理为之磨刮精明依然涵萃于其中本末精粗兼该具举近以补程传之所不足而上以承四圣之心所谓开物成务之大用至是又益周备而易道之盛于此无余蕴矣又曰凡文公之说皆所以明程子之说或足其所未尽或补其所未圎或白其所未莹或贯其所未一其实不离乎程说之中必如是而后谓有功于程子未可以优劣校之也夫朱子之书固以补程子之所未及而程子之名言盖有朱子不能加毫末于其间者谓二书为不同可乎读者详之○葵初王氏曰善读易者要识圣人画卦作易来处无非太极河图理数自然之妙则系辞啓蒙是其机括又湏分别四圣之易通卦名义然后以本义程传相参考沿流泝源由蕴探精分合看之逺近取之则数陈象列言尽理得上极天地自然之易于是始信易与天地凖穷理尽性开物成务内圣外王之学备于斯易何止五经之源其天地鬼神之奥岂欺我哉】







&lt;经部,易类,周易传义大全&gt;
　　钦定四库全书
　　周易传义大全卷一　　明　胡广等　撰周易上经
　　本义周代名也易书名也其卦本伏羲所画有交易变易之义故谓之易其辞则文王周公所系故系之周以其简袠重大故分为上下两篇经则伏羲之画文王周公之辞也并孔子所作之传十篇凡十二篇中间颇为诸儒所乱近世晁氏始正其失而未能尽合古文吕氏又更定着为经二卷传十卷乃复孔氏之旧云【或问伏羲始画八卦其六十四者文王重之邪抑伏羲已自画了邪看先天图则有八卦便有六十四卦是伏羲之时已有六画矣如何朱子曰周礼三易经卦皆八其别皆六十有四便见不是文王重又曰伏羲已上但有此画而无文字可传到得文王周公乃系之以辞　问交易变易如何曰隂阳有个流行厎有个定位厎一动一静互为其根便是流行厎寒往暑来是也分隂分阳两仪立焉便是定位厎天地上下四方是也变易便是流行厎交易便是对待厎又曰交易是阳交于隂隂交于阳是卦图上厎如天地定位山泽通气雷风相薄水火不相射八卦相错者是也变易是阳变隂隂变阳老阳变为少隂老隂变为少阳此是占筮之法如昼夜寒暑屈伸往来者是也　沙随程氏曰周者着代也言文王之书以别连山归藏也　虞氏翻曰易字从日下月　莆田郑氏曰易从日从月天下之理一竒一耦尽矣天文地理人事物类以至性命之微变化之妙否泰损益刚柔得失出处语黙皆有对敌故易设一长画二短画以总括之所谓一隂一阳之谓道者此也　西山真氏曰日往月来寒往暑来昼夜昏明循环不息此天道之常也圣人拟之以作易不过推明隂阳消长之理而已阳长则隂消隂长则阳消一消一长天之道也人而学易则知吉凶消长之理进退存亡之迳也　临川吴氏曰伏羲始画八卦因而重之以其有交易变易之义名之曰易其时未有易字也有图而无书也后之造字者始合日月二文而为易字夏商之时因其卦画用以占筮其序各与先天之图不同故连山首艮归藏首坤按朱子谓有占无文则以为二易无繇辞也或云左传所载繇辞与周易不同者葢夏商之易则以为有繇辞矣至文王演八卦之名为六十四且作彖辞周公又作爻辞故名曰周易孔子又为之传自是二易遂废而周易独传焉东莱吕氏曰按系辞云二篇之策万有一千五百二十所谓二篇则上下二篇也然则孔子时易固分上下经矣以此考之易经之分上下必始于文王定周易之时近世晁氏编古周易乃合而为一且谓后人妄有上下经之辩何其考之不详哉　双湖胡氏曰按晁氏以道谓古者竹简重大以经为二篇本义从之然经分上下诚有至理上下经虽有三卜卦三十四卦之不同以反对计之各十八卦一也上经反对五十二阳爻五十六隂爻下经反对五十六阳爻五十二隂爻二也上经以四正卦为主首乾坤而终坎离与先天图南北东西四方卦合下经以二变卦为主震变为艮巽变为兑首咸恒而终既未济与先天图四维之卦合而坎离之交不交亦可见伏羲先天一图大防备见于文王序卦首尾中三也若是者岂以竹简重大之故耶云峯胡氏曰上经首乾坤气化之始也隂阳各三十画然后为泰否下经首咸恒形化之始也隂阳亦各三十画然后为损益见天地与长少男女之交不交上下经终坎离既未济又见乾坤中爻之交而中男女之交不交程朱子变易交易之义深矣】
　　【干下干上】
　　乾元亨利贞
　　传上古圣人始画八卦三才之道备矣因而重之以尽天下之变故六画而成卦重干为干干天也天者天之形体干者天之性情干健也健而无息之谓干夫天専言之则道也天且弗违是也分而言之则以形体谓之天以主宰谓之帝以功用谓之鬼神以妙用【一无用字】谓之神以性情谓之干干者万物之始故为天为阳为父为君元亨利贞谓之四德元者万物之始亨者万物之长利者万物之遂贞者万物之成唯乾坤有此四德在他卦则随事而变焉故元専为善大利主于正固亨贞之体各称其事四德之义广矣大矣【程子曰乾坤古无此二字作易者特立此以明难明之道○乾坤毁则无以见易湏以意明之○读易须先识卦体如干有元亨利贞四德缺却一个便不是干须要认得○张子曰干之四德终始万物迎之不见其首随之不见其后然推本而言当父母万物○朱子曰元亨利贞理也有这四叚气也有这四叚理便在气中两个便不相离若是説时则有那未涉于气厎四德要就气上看也得有是气则理便具所以伊川只恁地説便可见得物里面便有这理○干之利贞是阳中之隂坤之元亨是隂中之阳干后三画是隂坤后三画是阳又曰人只见夫子于乾坤文言解作四德他卦只云大亨以正便须要于乾坤四德説教大于他卦毕竟本皆占辞也○问据程子传説却是圣人始画八卦每卦便是三画圣人因而重之为六画似与邵子一生两两生四四生八八生十六十六生三十二三十二生六十四为六画不同曰程子之意只云三画上叠成六画八卦上叠成六十四耳与邵子説诚异盖康节此意不曽説与程子程子亦不及问之故一向只随他所见去但他説圣人始画八卦不知圣人画八卦时先画甚卦此处更晓他不得○问干者天之性情曰干健也健之体为性健之用是情又曰性情二者常相参在此情便是性之非性何以有情健而无息非性何以能如此又曰火之性情元是个热水之性情则是个寒天之性情则是个健○干者天之性情指理而言也谓之性情该体用动静而言也○干者天之性情此】【只是论其性体之健静专是性动直是情大扺干健虽静时亦专到动时便行之直到坤主顺只是翕辟】【谓如一个刚健厎人虽在此静坐亦専一而有个作用厎意思只待去作用到得动时其直可知若一柔】【顺人坐时便只恁地静坐収敛全无个营为厎意思其动也只是辟而已又问如此则干虽静时亦有动】【意否曰然○乾坤是性情天地是皮殻其寔是一个道理○问天专言则道也曰如云天命之谓性便是説道如云天之苍苍便是説形体惟皇上帝降于下民是説帝便似以物给付与人便有主宰之意又曰天道亏盈而益谦地道变盈而流谦此是説形体○问天専言之则道也天且弗违是也此语何谓曰程子此语某亦未敢以为然天且弗违此只是上天曰知性则知天此天便是専言之则道者否曰是○问以主宰谓之帝孰为主宰曰自有主宰葢天是个至刚至阳之物自然如此运转不息所以如此必有为之主宰者这样处要人自见得非言语所能到也○问以功用谓之鬼神以妙用谓之神曰鬼神只是往来屈伸功用只是论见者所谓神也者妙万物而为言妙处即是神其见而见于功用者谓之鬼神至于不测者则谓之神又曰功用言其气也妙用言其理也又曰功用是有迹厎妙用是无迹厎又曰功用兼精粗而言妙用言精者○伊川好意思固不尽在觧经上然就解经上亦自有极好意思如説干字便云干健也健而无息之谓干夫天专言之则道也天且弗违是也分而言之则以形体谓之天以主宰谓之帝以功用谓之鬼神以妙用谓之神以性情谓之干○东莱吕氏曰乾元亨利贞如尧钦明文思舜濬哲文明○西溪李氏曰四德见性六爻见情○蛟峰方氏曰元亨利贞在干为四德者葢六画纯阳惟天惟圣人足以当之本大本通本贞本无所不利不用戒辞非他卦之比也故孔子变例以四德释之】本义六画者伏羲所画之卦也一者竒也阳之数也干者健也阳之性也本注干字三画卦之名也下者内卦也上者外卦也经文干字六画卦之名也伏羲仰观俯察见隂阳有奇耦之数故画一竒以象阳画一耦以象隂见一隂一阳有各生一隂一阳之象故自下而上再倍而三以成八卦见阳之性健而其成形之大者为天故三竒之卦名之曰干而拟之于天也三画已具八卦已成则又三倍其画以成六画而于八卦之上各加八卦以成六十四卦也此卦六画皆竒上下皆干则阳之纯而健之至也故干之名天之象皆不易焉元亨利贞文王所系之辞以断一卦之吉凶所谓彖辞者也元大也亨通也利宜也贞正而固也文王以为乾道大通而至正故于筮得此卦而六爻皆不变者言其占当得大通而必利在正固然后可以保其终也此圣人所以作易教人卜筮而可以开物成务之精意余卦放此【朱子曰数者祗是气之分限节度处】【得阳必竒得隂必耦凡物皆然故圣人以之画卦天便是一地便是二天之形虽包乎地之外而其气寔】【透乎地之中故干一而寔地虽一块物事在天之中然其中寔虗容得天许多气故坤二而虗○干只是】【个健坤只是个顺纯是阳所以健纯是隂所以顺至健者惟天至顺者惟地所以后来取象干便为天坤】【便为地○问以干字为伏羲之文元亨利贞为文王之文固是不知履虎尾同人于野亨之类又如何曰】【此恐是少了字或是就上字立辞○古人淳质遇一事理防不下便须去占如占得干时元亨便是大亨】【利贞便是利在于正知其大亨却守其正以俟之只此便是开物成务厎道理即此是易之用盖元亨是】【示其所以为卦之意利贞是因以为戒又曰元亨利贞四字文王本意在乾坤者只与诸卦一般至孔子】【作彖传文言始以乾坤为四德而诸卦自如其旧二圣人之意非有不同葢各是明一理耳今学者且】【当虗心玩味各随本文之意而体防之其不同处自不相妨不可遽以巳意横作主张也○问本义云见】【阳之性健而成形之大者为天故三竒之卦名之曰干而拟之于天也窃谓卦辞未见取象之意其成形】【之大者为天及拟之于天二句恐当于大象言之下文天之象皆不易一句亦然曰设此卦时便有此】【象了故于此豫言之又后面卦辞亦有兼象説者故不得不豫言也○孔氏曰卦者挂也悬挂物象以示】【人也○希夷陈氏曰羲皇始画八卦重为六十有四不立文字使天下之人观其象而已能如象焉则吉】【凶应违其象则吉凶反后世卦画不明易道不传圣人于是不得已而有辞学者谓易止于是而不复知】【有画矣○节斋蔡氏曰卦者事物之质也原事物之始要事物之终以为质也爻者效也效事物之时而】【动也○隆山李氏曰方一隂之生于时为午于节为夏至隂气之所激宜其为寒也而反热一阳之生于时为子于节为冬至阳气之所激宜其为热也而反寒葢一隂之气萌于地下推出阳气而见于外故热一阳之气萌于地下推出隂气而见于外故寒此隂阳之气自下而上各分为六层而卦之六画象之非圣人之私意也○中溪张氏曰阳画竒隂画耦方其一画之时一竒一耦只可谓之隂阳未可谓之乾坤自竒竒而竒耦耦而耦然后有乾坤之名重三而六六画皆竒是为纯干干下者洪范曰贞是也干上者洪范曰悔是也○云峰胡氏曰夏连山首艮商归藏首坤文王之易首干易为明大分而作也观先天横图干居一圆图干居前羲易固已如此矣本义云一竒也阳之数也从象上説干健也阳之性也从理上説程子云至防者理至著者象朱子人即数与性明之当伏羲时有乾卦画未有元亨利贞卦辞想占得乾卦者即六画之象已自知有元亨利贞之理矣又曰元亨利贞诸家便作四德解惟本义以为占辞故筮得此卦而六爻皆不变者以此为占按启防则非特六爻不变者占此干三爻变或他卦三爻变之干者亦兼以此占大通而至正此天地之本然大通而必在正固人事之当然也干为易第一卦占得之者其事虽大通而非正固尚不能保其终况他卦乎其易六十四卦彖辞三十四卦言贞然则不贞者固不可以占也○双湖胡氏曰六十四卦首干次坤者葢本天地之位着君臣上下之分以纪纲人极今观乾坤二卦彖辞利贞安贞吉之训可以见文王之心矣要之彖辞只是卜筮占决之辞亦多取象及卦变大抵皆因占以寓教如言利贞不言利不贞言贞吉不言不贞吉之类贞便是一个正固厎道理又曰圣人之道虽四圣人之教本一一者何占是也故占筮之顷辞变象因可观玩而言动制器固在其中矣此圣人之精意所寓学者所当潜心焉】
　　初九潜龙勿用【潜防盐反】
　　传下爻为初九阳数之盛故以名阳爻理无形也故假象以显义干以龙为象龙之为物灵变不测故以乾道变化阳气消息圣人进退初九在一卦之下为始物之端阳气方萌圣人侧防若龙之潜隠未可自用当晦飬以俟时【程子曰干六爻如欲见圣人曾履处当以舜可见在侧陋时便是潜陶渔时便是见升闻时便是干干纳于大麓时便是跃○或问程易以初二三四四爻作舜説何以见得如此朱子曰此是推説爻象之意非本指也读易若通得本指后便尽有道理可説问何谓本指曰易本因卜筮而有象因象而有占占辞中便有道理如筮得干之初九初阳在下未可施用其象为潜龙其占曰勿用凡遇干而得此爻者当观此象而玩其占隠晦而勿用可也他皆仿此此易之本指也盖潜龙则勿用此便是道理故圣人为彖辞象辞文言节节推去无限道理此程易所以推説得无穷然非易本义也先通得易本指后道理尽无穷推説不妨若便以所推説者去解易则失易之本指矣又曰伊川説得都犯手势引舜来做乾卦干又那里有个舜来当初圣人作易又何甞説干是舜他只是悬空説在这里多被人説得来事多失了他洁静精防之意易只是説个象是如此何尝有寔事如春秋便句句是寔事易不过是因画以明象因象以推数因这象数便推个吉凶以示人而已都无后来许多劳攘説话○缙云冯氏曰居下而欲为上祸斯及矣时方潜藏而欲泄所谓反时为烖也○毅斋沈氏曰易为君子谋不为小人谋干言潜龙勿用则欲君子之难进坤言履霜坚氷则防小人之易长】
　　本义初九者卦下阳爻之名凡画卦者自下而上故以下爻为初阳数九为老七为少老变而少不变故谓阳爻为九潜龙勿用周公所系之辞以断一爻之吉凶所谓爻辞者也潜藏也龙阳物也初阳在下未可施用故其象为潜龙其占曰勿用凡遇干而此爻变者当观此象而玩其占也余爻放此【朱子曰看爻者须识理象数辞四者未尝相离葢有如是之理便有如是之象有如是之象便有如是之数有理与象数便不能无辞六十四卦三百八十四爻有自然之象不是安排出来且如潜龙勿用初便是潜阳爻便是龙不当事便是勿用见龙在田离潜便是见阳便是龙出地上便是田又曰潜龙勿用只是戒占者之辞解者遂去上而生义理以初九当潜龙勿用九二当见龙在田利见大人初九是个甚麽如何防潜如何防勿用九二爻又是甚麽人他又如何防见龙在田利见大人○易如一个镜相似看甚物来都能照得如所谓潜龙只是有个象自天子至于庶人看甚人来都使得孔子説作龙德而隠不易乎世不成乎名便是就事上指杀説来然防看厎虽孔子説也活也无不通不防看厎虽文王周公説厎也死了须知得他是假托説是包含説假托谓不惹着那事包含是説个影象在这里无所不包○干初九只是阳气潜藏之象未可用之占耳若便着个不易乎世不成乎名而未见行而未成之人坐在里靣便死杀了若防得卦爻本意却不妨当此时居此位作此人也○节斋蔡氏曰初位也九爻也初二三四五上为位之隂阳九六为爻之隂阳气消息自下而上故画卦自下而始潜象初龙象九○丹阳都氏曰以时言之有初则有终以位言之有上则有下以数言之有二三四五则有一六三者互文以见也○沙随程氏曰水经龙以秋日为夜埤雅龙秋分而降则蛰寝于渊圣人拟诸其形容象其物宜如此○李氏仁父曰龙鳞八十一为九九之数亦以象干也○临川王氏曰龙行天之物也故以象干马行地之物也故以象坤○云峰胡氏曰易之为道辞变象占而已就此爻观之九为变潜龙为象勿用为占初九潜龙勿用为占之辞余仿此又曰干初象潜龙防防阳也坤初象履霜防防隂也于阳之防则恐其或用勿也者禁之之辞也于隂之防则虑其必盛至也者危之之辞也○双湖胡氏曰六爻取六龙象固以纯阳之物而象纯阳之爻然亦寔取其变也龙之为物灵变不测能大能小能隠能见潜则入于渊飞则升于天亦犹干为纯阳卦若其动而变则六爻可变三百八十四爻贞活动不拘尔○隆山李氏曰六爻之象皆取于龙者阳体之健其潜见跃飞亢者初终之序而变化之迹也○孔氏曰卦辞多文王后事升卦六五王用享于岐山明夷六五箕子之明夷皆文王后事也故马融陆绩等皆以为爻辞出于周公是也】
　　九二见龙在田利见大人【见龙之见贤遍反卦内见龙竝同】
　　传田地上也出见于地上其德已着以圣人言之舜之田渔时也利见大德之君以行其道君亦利见大德之臣以共成其功天下利见大德之人以被其泽大德之君九五也乾坤纯体不分刚柔而以同德相应【程子曰九二利见大人九五利见大人圣人固有在上者在下者○朱子曰六爻不必限定説且如潜龙勿用若是庻人得之自当不用人君得之也当退避见龙在田若是众人得之亦可用事利见大人如今人所谓宜见贵人之类易不是限定厎物伊川亦自説一爻当一事则三百八十四爻只当得三百八十四事説得自好不知如何到他解却恁地説○李氏开曰二为地上故曰田○隆山李氏曰田者象圣人应世之迹尔而龙岂真在是哉】
　　本义二谓自下而上第二爻也后放此九二刚健中正出潜离隠泽及于物物所利见故其象为见龙在田其占为利见大人九二虽未得位而大人之德已着常人不足以当之故值此爻之变者但为利见此人而已葢亦谓在下之大人也此以爻与占者相为主宾自为一例若有见龙之德则为利见九五在上之大人矣【朱子曰乾卦他爻皆可作自家身上説惟九二九五要作自家説不得两个利见大人向来人都説不通九二有甚麽形影如何教见大人看来只占得此二爻便可见大人大人不必説人君也占者当不得见龙飞龙则占者为客利见那大人大人即九二九五之德见龙飞龙是也若潜龙君子则占者自当之矣○临川吴氏曰凡卦画阳为大隂为小以三画卦言二为人位九居二故为大人○兼山郭氏曰干德以大为主大人者其道大之人也○云峰胡氏曰龙九象见而在田二象以六画言则初二地位二地上故象田以三画言则二与五本人位故九二九五象大人九二方出潜而犹未大显是有大人之德未有大人之位者也本义谓常人不足以当之葢如初九潜龙之象凡占者皆可当之象占之正例也如九二见龙是象利见大人是占则以象为主占为客变例也】
　　九三君子终日干干夕若厉无咎
　　传三虽人位已在下体之上未离于下而尊显者也舜之德升闻时也日夕不懈而兢则虽处危地而无咎在下之人而君德已着天下将归之其危惧可知虽言圣人事茍不设戒则何以为教作易之义也【或问陈莹中尝爱文中子或问学易子曰终日干干可也此语最尽文王所以圣亦只是个不已程子曰凡説经义如只管节节推上可知是尽夫终日干干未尽得易据此一句只做九三使若谓干干是不已不已又是道渐渐推去则自然是尽理不如此○曾祖道因论易传问九三终日干干是君子进德不懈不敢须寕否朱子曰程子云在下之人君德已着此语亦是拘了昔尝有人问程子胡安定以九四一爻为太子者程子笑之曰如此三百八十四爻只做得三百八十四件事了此説极是及到程子觧易却又拘了要知此事通上下而言在君有君之用臣有臣之用父有父之用子有子之用以至事物莫不皆然若如程子之説则千百年间只有个舜禹用得也大抵九三此爻才刚而位危故须着干干惕厉方可无咎若九二则以刚居中位易处了○问伊川云虽言圣人事茍不设戒何以为教窃意因时而惕虽圣人亦有此心曰易之为书广大悉备常人皆可得而用初无圣凡之别但当着此爻便用兢兢戒易○厚斋冯氏曰乾坤君臣之分圣贤之德也然干不専言圣人者作经立教使夫妇之愚皆可与知与行若专以圣人言之则天下之望絶矣故自二五大人之外止言君子使天下之为父为夫为子者皆可勉而至也又曰易为天下作故必设为警惧戒谨之辞所以立教也○东莱吕氏曰读程传者多谓圣人无待于戒只为戒众人故设教若如此看只是圣人处已教人分作两叚大失传意葢传言若谓圣人不须设教则无以为教设如设官之设非假设之设也教如儒教之教非教人之教也】
　　本义九阳爻三阳位重刚不中居下之上乃危地也然性体刚健有能干干愓厉之象故其占如此君子指占者而言言能忧惧如是则虽处危地而无咎也【朱子曰九三以过刚不中而处危地当终日干干夕若则虽危无咎矣圣人正意只是如此○问九三不言象何也曰九三阳刚不中居下之上有强力劳苦之象不可言龙故特指言干干若而已言有干干厉之象也○厉无咎是一句他后靣有此例如频复厉无咎是也又曰厉多是阳爻説○圣人因卦爻以垂戒多是利于正未有不正而利者如云夕若厉无咎若占得这爻必是朝兢夕戒谨恐惧可以无咎若自家不省如此便有咎○括苍龚氏曰君子九象终日三象三下卦之终故诸爻多于三言终夕亦三象日之终也三居下体之上当危惧之时惟自强不息戒谨恐惧可以免咎故曰干干夕若厉无咎然此非龙之所可为故以君子言之○王氏曰凡言无咎者本皆有咎也处得其道故得无咎也○云峰胡氏曰初二地位故二曰在田五上天位故五曰在天三四人位故三不称龙而称君子下干终而上干继之故曰干干本义释干曰干健也阳之性也此释干干亦曰性体刚健葢健者干之性龙不过干之象九三不言象而言性葢性体刚健自有能干干夕之象也六爻惟三四言无咎以人位故也○双湖胡氏曰初二为地地者龙之下位五上为天天者龙之上位三四人位非龙之所据干九三一爻寔居六十四卦人道之首圣人尤致意焉此六爻所以不言干而三独言干干也】
　　九四或跃在渊无咎【跃半灼反】
　　传渊龙之所安也或疑辞谓非必也跃不跃唯及时以就安耳圣人之动无不时也舜之歴试时也【或问胡先生解九四作太子恐不是卦义程子曰亦不妨只看如何用当储贰便做储贰使九四近君便作储贰亦不害但不要拘一若执一事则三百八十四爻只作得三百八十四件事便休也○沙随程氏曰初与二既皆称龙此爻虽不称龙即上文知其为龙也亦犹大壮九三羝羊触藩羸其角而九四不言羊知藩决不羸即羊也○泸川毛氏曰跃者飞之渐或者未必然之辞○西溪李氏曰或跃阳使之也在渊隂系之也○中溪张氏曰跃渊即龙之象也在四不言龙葢疑于五也○潜室陈氏曰无咎者善补过之辞干圣人之事而九三九四皆以无咎言之何也曰易之爻义有不足处有当垂戒处故各系以无咎之辞固不问圣人与凡人也易之为易为变易不拘也在圣人即作圣人用之凡人即作凡人用之若乾卦只断作圣人之事则六十四卦之用有穷矣岂所谓易者乎】
　　本义或者疑而未定之辞跃者无所缘而絶于地特未飞尔渊者上空下洞深昧不测之所龙之在是若下于田或跃而起则向乎天矣九阳四隂居上之下改革之际进退未定之时也故其象如此其占能随时进退则无咎也【朱子曰渊与天不争多渊是那空虗无寔厎之物跃是那不着地了両脚跳上去厎意思渊虽下于田田却是个平地渊则通上下一跃即飞在天○山斋易氏曰九四已离下体故谓之跃犹在上体之下故谓之在渊渊卑于田二言在田今反谓之在渊者渊乃龙之所宅非在田之比在田不能变而在渊有可变之道也○建安丘氏曰九为阳阳动故言跃四为隂隂虗故象渊或者疑之也进则跃退则在渊出处如此可无咎矣○云峰胡氏曰其位上下之交其时进退未定之际跃以或言审于进也渊以在言安于退也】
　　九五飞龙在天利见大人
　　传进位乎天位也圣人既得天位则利见在下大德之人与共成天下之事天下固利见夫大德之君也【山杨氏曰此舜之讴歌朝觐时也○朱子曰飞龙在天利见大人文言分明言同声相应同气相求水流湿火就燥云从龙风从虎圣人作而万物覩他分明是以圣人为龙以作言飞以万物覩解利见大人只是言天下利见夫大德之君也今人却别做一説恐非圣人本意○隆山李氏曰干之六龙独取君象潜见飞跃其迹不同同此一龙耳向以大人之德为一世之所利见今以大人之德为天下之所利见所谓圣人作而万物覩也○西溪李氏曰人心所利见已在二矣况正九五之位乎○杨氏雄曰龙之潜亢不获中矣过中则不及中则跃二五其中乎故有利见之吉】
　　本义刚健中正以居尊位如以圣人之德居圣人之位故其象如此而占法与九二同特所利见者在上之大人尔若有其位则为利见九二在下之大人也【朱子曰九二九五两爻此当以所占之人之德观之若已是有九二之德占得此九二爻则为利见九五大德之君若常人无九二之德者占得之则只为利见此九二之大人耳已为九五之君而有九五之德占得此九五爻则为利见九二大德之人若九二之人占得之则为利见此九五大德之人各随所占之人以爻与占者相为宾主也太祖一日问王昭素曰九五飞龙在天利见大人常人何可占得此卦昭素曰何害若臣等占得则陛下是飞龙在天臣等利见大人是利见陛下也此説得最好如此所以三百八十四爻而天下万事无不可该无不周遍此易之用所以不穷也○诚斋杨氏曰九天德也龙象也五天位也飞而在天之象也○云峰胡氏曰本义于二五皆曰刚健中正九五以天德居天位刚健而纯中正而粹者也文言曰刚健中正纯粹精也其九五之谓欤云行雨施天下平也则飞龙在天之事矣在田乃云行在天乃雨施】
  </div>
  <div class="pagination">
   <a href="周易传义大全_page3.html">
    上一页
   </a>
   <a href="周易传义大全.html">
    1
   </a>
   <a href="周易传义大全_page2.html">
    2
   </a>
   <a href="周易传义大全_page3.html">
    3
   </a>
   <span class="current-page">
    4
   </span>
   <a href="周易传义大全_page5.html">
    5
   </a>
   <a href="周易传义大全_page6.html">
    6
   </a>
   <a href="周易传义大全_page7.html">
    7
   </a>
   <a href="周易传义大全_page8.html">
    8
   </a>
   <a href="周易传义大全_page9.html">
    9
   </a>
   <span>
    ...
   </span>
   <a href="周易传义大全_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
