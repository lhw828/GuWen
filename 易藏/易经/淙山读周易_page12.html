<!DOCTYPE html>
<html>
<head>
    <meta charset="UTF-8">
    <title>淙山读周易 - 第 12 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淙山读周易 - 第 12 页/共 17 页</h1>
    <div class="content">　　初六有孚不终乃乱乃萃【伊川曰初与四为正应本有孚以相从也然当萃时三隂聚处柔无守正之节若舎正应而从其类乃有孚而不终也乃乱惑乱其心也乃萃与其同类聚也】若号一握为笑勿恤徃无咎【号户报反户羔反伊川曰初若守正不从号呼以求正应则一握笑之矣一握俗语一也谓众以为笑也若能勿恤而徃从阳刚之正应则无过咎不然则入小人之羣矣】象曰乃乱乃萃其志乱也【伊川曰其心志为同类所惑乱故乃萃于羣隂也不能固其守则为小人所惑乱而失其正矣】
　　初六当萃聚有孚之初已有不终乃乱之戒是卦象所谓戒不虞之意
　　六二引吉无咎【伊川曰二与五为正应当萃者也而相逺乂在群隂之间必相牵引则得其萃矣五居尊位有中正之徳二亦以中正之道徃与之萃乃君臣和合也其所其致岂可量也是以吉而无咎也】孚乃利用禴【伊川曰孚信之在中诚之谓也禴祭之简薄者也又曰谓其有孚则可不用文餙专以至诚交于上也以禴言者谓荐其诚而已】象曰引吉无咎中未变也【伊川曰二与五为正应然异处有间乃当萃而未合者也故能相引而萃则吉而无咎以其有中正之徳未遽至改变也变则不相引矣】
　　六二大臣能以柔中之道牵引上下之二隂同属坤体以顺应于九五之君故吉而无咎诚意交孚不尚文餙是利用禴之象也当萃之时王假有庙则可用大牲六二臣位但利用禴礼有等杀是中正之未变者也升九二亦曰孚乃利用禴
　　六三萃如嗟如无攸利徃无咎【伊川曰三隂柔不中正之人也求萃于人而人莫与求四则非其正应又非其类是以不正为四所弃也与二则二自以中正应五是以不正为二所不与也故欲萃则为人弃絶而嗟如不获萃而嗟恨也上下皆不与无所徃也惟徃而从上六则得其萃为无咎矣】小吝【伊川曰三始求萃于四与二不获而后徃从上六人之动为如此虽得所求亦可小羞吝也】象曰徃无咎上巽也【伊川曰上居柔説之极三徃而无咎者上六巽顺而受之也】萃卦下三爻属于隂柔初六有乃乱之戒六二有未变之戒六三有无攸利之戒是以隂柔而聚者未保其不离也唯九四九五以刚而聚此萃之所以亨也
　　九四大吉无咎【伊川曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也夫上下之聚固有不由正道而得者非理枉道而得君者自古多矣非理枉道而得民者葢亦有焉如齐之陈常鲁之季氏是也然得为大吉乎得为无咎乎故九四必能大吉然后为无咎也】象曰大吉无咎位不当也【伊川曰以其位之不当为未能尽善故云必得大吉然后为无咎也非尽善安得为大吉乎】
　　四处多惧之地位不当也唯以九居四刚贞守静属于兑体之下能承九五以正为説故大吉而无咎
　　九五萃有位无咎匪孚元永贞悔亡【伊川曰九五居天下之尊萃天下之众而君临之当正其位脩其徳以阳刚居尊位称其位矣为有其位矣得中道之正无过咎也如是而有不信而未归者则当自反以脩其元永贞之徳则无思不服而悔亡矣元永贞者君之徳民所归也故比天下之道与萃天下之道皆在此三者童溪曰元永贞则所以乆天下之聚者又必有其道也】象曰萃有位志未光也【伊川曰若尚冇匪孚是其志之未光大也诚斋曰当天下之已孚而惕然怀匪孚之忧当志意之光大而欢然有未光之志可谓元永贞矣冝其乆安长治有聚无散而悔吝消亡也此伯益克艰之戒周公无逸之规也】
　　九五为萃之主是萃之有尊位者可以无咎而有孚于下矣然初六在下犹曰有孚不终故九五之志未敢自恃以为光大虽已有孚犹若匪孚必有元永贞之三徳以保其位则可以悔亡而其志光是孚亨之道也
　　上六赍咨涕洟无咎【注云赍咨嗟唯之辞也防云自目出曰涕自鼻出曰洟】象曰赍咨涕洟未安上也【伊川曰上六涕洟葢不安于处上也】
　　上六处説体之极当萃道已成之时赍咨涕洟未敢自安于其上故终无咎是卦象所谓戒不虞也后世如贾谊流涕于汉文之朝其知此义矣
　　【巽下坤上】
　　升元亨用见大人勿恤南征吉【序卦萃者聚也聚而上者谓之升故受之以升伊川曰升者进而上也升进则有亨义而以卦才之善故元亨也用此道以见大人不假忧恤前进则吉也南征前进也潘氏曰方升之初冝择所从唯见大徳之人则无忧向阳明之方则得吉也】
　　升卦巽下顺也坤上亦顺也以顺而升此升之所以大亨也六五为升之主初六曰允升大吉自下而上用见大人勿恤南征吉此初六之所以大吉也九二六四爻不言升者何也九二处大臣之位六四处近君之位不可复求升于上也九二应于六五有利用禴之象六四安于六五之下有王用享于岐山之象所以无咎彼九三升于下卦之上是升虚邑者也上六求升于上卦之上是冥升者也其为凶也又不待言矣
　　彖曰柔以时升巽而顺【伊川曰巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣】刚中而应是以大亨【伊川曰二以刚中之道应于五五以中顺之徳应于二能巽而顺其升以时是以元亨也】用见大人勿恤有庆也【伊川曰凢升之道必由大人升于位则由王公升于道则由圣贤用巽顺刚中之道以见天人必遂其升勿恤不忧其不遂也遂其升则已有福庆而福庆及物也】南征吉志行也【伊川曰南人之所向南征谓前进也前进则遂其升而得行其志是以吉也白云曰南为明方阳之位也君之所也君子之类也故南征无不吉也】
　　象曰地中生木升【伊川曰为卦坤上巽下木在地下为地中生木木生地中长而益髙为升之象也】君子以顺徳积小以髙大【伊川曰君子观升之象以顺修其徳积累防小以至髙大也顺则可进逆乃退也万物之进长皆以顺道也善不积不足以成名学业之充实道徳之崇髙皆曰积累而至积小所以成髙大升之义也】
　　初六允升大吉【伊川曰二以刚中之徳上应于君当升之任者也允者信从也初之柔巽唯信从于二信二而从之同升乃吉也】象曰允升大吉上合志也【伊川曰与在上者合志同升也上谓九二从二而升乃与二同志也能从信刚中之贤所以合志】
　　初六顺而在下与其进也故曰允升
　　九二孚乃利用禴无咎【伊川曰五虽隂柔然居尊位二虽刚阳事上者也当内存至诚不假文饰于外诚积于中则自不事外饰故曰利用禴谓尚诚敬也自古刚强之臣事柔弱之君未有不为矫饰者也禴祭之简质者也云孚乃谓既孚冝不用文饰专以其诚感通于上也如是则得无咎】象曰九二之孚有喜也【伊川曰二能以孚诚事上不唯为臣之道尤咎而已可以行刚中之道泽及天下是有喜也】
　　萃卦六二以隂柔之臣而事九五刚大之君孚乃利用禴是其常也故象谓之未变升卦九二以阳刚之臣而事六五柔弱之君孚乃利用禴是尤可喜者也故象谓之有喜
　　九三升虚邑【伊川曰如入无人之邑】象曰升虚邑无所疑也【伊川曰入无人之邑其进无疑阻也】
　　升卦初六柔巽在下以顺而升是允升而吉者也九二刚而得中属于巽体之正已不敢言升矣九三刚而不中已在下卦之上岂可复以刚而求升乎以此求升则升于无人之邑犹可疑也邑犹有人则人必阻而不与之矣无所可疑也
　　六四王用亨于岐山吉无咎【伊川曰四柔顺之才上顺君之升下顺下之进己则止其所焉以隂居柔隂而在下止其所也昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至徳如此周之王业用是而亨也又曰四之才虽善而其位当戒也居近君之位在升之时不可复升升则凶吝可知故云如文王则吉而无咎也】象曰王用亨于岐山顺事也【伊川曰以柔居坤顺之至也文王之亨于岐山亦以顺时顺事而已上顺于上下顺于下已顺处其义故云顺事也】
　　六四处近君之位能以坤顺之体而安止于六五之下不敢言升是文王顺事商之象也故六四反独言玉以见文王可以王而不王能升其徳而不求升其位但欲用亨于岐山而为方伯之事是能顺事其君者也
　　六五贞吉升阶【伊川曰五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也指言九二正应然在下之贤皆用升之阶也能用贤则彚升矣】象曰贞吉升阶大得志也【伊川曰倚用贤才而能贞固如是而升可以致天下之大治其志可大得也】
　　六五应于九二刚中而应是贞吉也延接贤者使之上进有升阶之象象曰大得志即彖所谓大亨也
　　上六防升【伊川曰六以隂居升之极昏防于升知进而不知止者也其为不明甚矣】利于不息之贞【伊川曰君子于贞正之徳终日干干自强不息如上六不已之心用之于此则利也以小人贪求无己之心移于进徳则何喜如之】象曰冥升在上消不冨也【伊川曰昏于升极上而不知己唯有消亡岂复有加益也不冨无复増益也升既极则有退而无进也白云曰易于坤体多言不冨者隂道常乏也泰之六四谦之六五皆是也】
　　上六当升之极以位而论若隂暗而不知止则为升在上消不冨也无复可増益矣若以顺徳而论则愈升愈髙利于不息之贞无时可已是升之义也故卦象曰君子以顺徳积小以髙大而位不必言也






　　淙山读周易卷十二
　　钦定四库全书
　　淙山读周易卷十三
　　宋　方寔孙　撰
　　下经
　　【坎下兑上】
　　困亨【序卦曰升而不已必困故受之以困彖曰困而不失其所亨其唯君子乎】贞大人吉无咎【彖曰贞大人吉以刚中也伊川曰如卦之才则困而能亨且得贞吉乃大人处困之道也故能吉而无咎】有言不信【伊川曰当困而言人谁信之】
　　彖曰困刚揜也【伊川曰兑以隂在上坎以阳居下与上六在二阳之上而九二防于二隂之中皆隂柔揜于阳刚所以为困也　君子为小人所掩蔽穷困之时也】险以説困而不失其所亨其唯君子乎【伊川曰以卦才言处困之道也下险而上説为处险而能説虽在困穷艰险之中乐天安义自得其説乐也时虽困也处不失义则其道自亨困而不失其所亨也能如是者其唯君子乎】贞大人吉以刚中也【伊川曰五与二是也非刚中则遇困而失其正矣】有言不信尚口乃穷也【伊川曰当困而言人所不信欲以口免困乃所以致穷也以説处困故有尚口之戒】
　　困所以亨者君子有处困之道也九二曰困于酒食朱绂方来九四曰来徐徐困于金车吝有终是阳刚之君子亦不终困也初六曰臀困于株木六三曰困于石上六曰困于葛藟是隂柔之小人欲困君子皆不免于自困也为小人者果何所利哉小人所以不能困君子者由九五以刚中之大人为亨困之主用劓刖之刑以治上下小人之罪小人既终于困则天下之困终可已耳是卦所谓贞大人吉无咎者也然以三隂而论初六爻曰幽不明也初六是无知之小人罪犹可恕六三曰乘刚也六三属于坎体欲防九二于险中而据其上乘刚有罪不容逃矣上六曰动悔有悔上六属于兑体兑为口舌欲言有悔以求免是小人有言而不可信者也岂得为无罪哉为九五者欲治小人刖之于其下则六三是也劓之于其上则上六是也上六小人徒欲尚口亦穷于此矣故曰有言不信尚口穷也非谓君子当困之时至于尚口而乃穷也
　　象曰泽无水困【伊川曰困者乏之义为卦兑上坎下水居泽上则泽中有水也乃在泽下枮涸无水之象为困乏之义】君子以致命遂意【伊川曰君子当穷困之时既尽其防虑之道而不得免则命也当推致其命以遂其志而已茍能知命之当然也则穷塞祸患不足以动其心行吾义而已茍不知命则恐惧于险难陨获于穷厄所守亡矣安能遂其为善之志乎】
　　初六臀困于株木【伊川曰六以隂柔处于至卑又居坎险之下在困而不能自济者也又曰株木无枝叶之木也臀所以居也臀困于株木谓无所庇而不得安其居】入于幽谷三嵗不觌【伊川曰入于幽谷深暗之所也方益入于困无自出之势故至于三嵗不觌终困者也不觌不遇其所亨也诚斋曰退而伏于二之下则已自堕于坎之底如幽谷之无所觌所以欲困九二之君子而不能也其叔孙武叔公伯寮之徒欤】象曰入于幽谷幽不明也【伊川曰幽者不明也谓益入昏暗自防于深困也明则不至于陷矣】
　　初六以隂暗而在坎险之底未知求应于九四乃与六三同体欲共陷九二于坎险之中是小人无知而不自量者也故曰幽不明也
　　九二困于酒食【诚斋曰所困者酒食之末而已吾何困哉白云曰九二君子困于家食无饮食宴乐之奉而已】朱绂方来【伊川曰二以刚中之徳困于下上有九五刚中之君道同徳合必来相求故云朱绂方来方且来也朱绂王者之服蔽膝也以行来为义故以蔽膝言之】利用享祀【伊川曰在困之时利用至诚如享祀然其徳既成自能感通于上】征凶无咎【伊川曰若不至诚安处以俟命徃而求之则犯难得凶乃自取也将谁咎乎】象曰困于酒食中有庆也【伊川曰能守其刚中之徳必能致亨而有福庆也】
　　六三困于石据于蒺藜入于其宫不见其妻凶【系辞曰非所困而困焉名必辱非所据而据焉身必危既辱且危死期将至妻其可得见耶伊川曰六三以隂柔不中正之质处险极而用刚居阳用刚也不善处困之甚者也石坚重难胜之物蒺藜刺不可据之物三以刚险而求进则二阳在上力不能胜坚不可犯益自困也困于石也以不善之徳居九二刚中之上其不安犹借刺据于蒺藜也进退既皆益困欲安其所益不能矣宫其居所安也妻所安之主也知进退之不可而欲安其居则失其所安矣进退与处皆不可惟死而已其凶可知】象曰据于蒺藜乘刚也【伊川曰乘九二之刚不安犹借刺也】入于其宫不见其妻不祥也【伊川曰不祥者不善之徴失其所安者不善之效】
　　九四来徐徐【伊川曰唯力不足故困】困于金车【伊川曰金刚也车载物者也】吝有终象曰来徐徐志在下也虽不当位有与也【防云以阳居隂不失谦道为物之所与故曰有终】
　　九四以阳居隂刚不得中欲载九五于其上而力不足故其来徐徐有困于金车之象吝可知矣所以有终者谓九四志在于九五之下虽不当位然以阳从阳是同徳而有与者也能上从于九五徐有説之君则九四亦可以不困矣
　　九五劓刖困于赤绂【伊川曰截鼻曰劓伤于上也去足为刖伤于下也又曰赤绂臣下之服取行来之义诚斋曰孰为小人刑之以劓刑之以刖】乃徐有説【伊川曰五虽在困而有刚中之徳下有九二刚中之贤道同徳合徐必相应而来共济天下之困是始困而徐有喜悦也】利用祭祀【伊川曰祭祀之事必致其诚敬而后受福人君在困时宜念天下之困求天下之贤若祭祀然致其诚敬则能致天下之贤济天下之困矣又曰二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示享人鬼五君位言祭二在下言享各以其所当用也】象曰劓刖志未得也【诚斋曰志未得　谓未刑小人之时】乃徐有説以中直也【潘氏曰九五之君困于无臣未得其志也然二五皆以刚居中皆以直道相与九二徐徐而来从乎九五自险而之説所以有説也】利用祭祀受福也【伊川曰尽其诚意如祭祀然以求天下之贤则能亨天下之困而亨受其福庆也】
　　当困之初九五为上六所蔽于其上九二为初六六三所陷于其下二五君臣皆未得志也唯九五为亨困之主能知九二之困于赤绂者是上下小人之罪故劓之于上刖之于下使小人有所惩则前日之困于赤绂者乃得以徐有説矣九五所以得説体之正也小人既去则天下受君子中直之福可以对越神明而无愧故曰利用祭祀受福也
　　上六困于葛藟于臲卼【臲五结反卼五骨反伊川曰葛藟纒束之物臲卼危动之状上六处困之极为困所纒束而居最高危之地困于葛藟于臲卼也】曰动悔有悔征吉【伊川曰动悔动辄有悔无所不困有悔咎前之失也曰自　谓也又曰能悔则往而得吉也困极而征则出于困矣】象曰困于葛藟未当也【伊川曰是处之未当也】动悔有悔吉行也【伊川曰知动则得悔遂有悔而去之可出于困是其行则吉也】
　　上六困于葛藟犹未当也于臲卼困亦未已也上六处兑上之上欲以口舌而求免曰动悔有悔征吉是小人求免者之辞也然尚口乃穷九五已不之信而加以劓刑此困之所以亨也
　　【巽下坎上】
　　井改邑不改井【序卦困乎上者必反下故受之以井伊川曰井之为物常而不可改也邑可改而之他井不可迁也诚斋曰有迁邑以就井无迁井以就邑井何求焉】无丧无得徃来井井【伊川曰汲之而不竭存之而不盈无丧无得至者皆得其用徃来井井也无丧无得其徳也常徃来井井其用也周】汔至亦未繘井【伊川曰汔防至也繘绠也井以济用为功防至而未及用亦与未下繘于井同也】羸其瓶凶【伊川曰羸败其瓶而失之其用丧矣是以凶也羸毁败也】
　　井以辨义改邑不改井是井之徳不随人而变也无丧无得汲与不汲听之于人井无所求也徃来井井亦待人引汲而后行也或有汲井而几至者亦有未下繘于井者迟速随时井亦不计也唯羸其瓶凶者如九二爻所谓瓮敝漏之类不善汲引则井甘居下不肯与之同出是井之义也
　　彖曰巽乎水而上水井【童溪曰巽之木入乎坎水而上出之则井之功用见乎外矣】井养而不穷也【伊川曰井之养物不冇穷已取之而不竭徳有常也】改邑不改井乃以刚中也【伊川曰邑可改井不可迁亦其徳之常也二五之爻刚中之徳其常如是卦之才与义合也】汔至亦未繘井未有功也【伊川曰井以济用为功水出乃为用未出则何功也】羸其瓶是以凶也【伊川曰瓶所以上水而致用也羸败其瓶则不为用矣是以凶也】象曰木上有水井【伊川曰为卦坎上巽下坎水也巽之象则木也巽之义则入也木器之象入于水下而上乎水汲井之象也】君子以劳民劝相【伊川曰君子观井之象法井之徳以劳徕其民而劝勉以相助之道劳徕其民法井之用也劝民使相助法井之施也】
　　君子观井之象以劳民劝相有徳可以济人则汲引之者至彼小人贪污而趋下是人所不取者也故初六爻首以井泥不食为戒
　　初六井泥不食【伊川曰井之不可食以泥污也居井之下有泥之象】旧井无禽【伊川曰井水之上人获其用禽鸟亦就而求焉旧废之井人既不食水不复上则禽鸟亦不复徃矣葢无以济物也】象曰井泥不食下也【伊川曰以隂而居井之下泥之象也无水而泥人所不食也】旧井无禽时舎也【舎上声伊川曰见其不能济物为时所舎置不用也】
　　井泥不食泥污之也泥去则水复清旧井无禽一时舎而不用也安知其不复用乎初六应于六四曰甃无咎改邑不改井在所脩治者何如耳
　　九二井谷【伊川曰井之道上行者也涧谷之水则旁出而就下二居井而就下失井之道乃井而如谷也】射鲋【伊川曰鲋或以为鰕或以为蟇又曰射注也童溪曰井谷之水初无亭积徒注射鲋鱼而已】瓮敝漏【伊川曰瓮之破漏也】象曰井谷射鲋无与也
　　九二以刚守静譬如井谷茍可以及物虽防而射鲋亦可与也若遇破瓮则毅然无与不肯从之而同出必待九五为井冽之主然后与之而为正应此井之所以为义九二之所以为刚中也
　　九三井渫不食为我心恻【伊川曰在井下之上水之清洁可食者也井以上为用居下未得其用也阳之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为其心之恻怛也】可用汲王明并受其福【伊川曰三之才足以济用如井之清洁可用汲而食也若上有明王则当用之而得其效贤才见用则已得行其道君得享其功下亦被其泽上下并受其福也】象曰井渫不食行恻也求王明受福也【伊川曰井渫治而不见食犹人有才知而不见用以不得行为忧恻也既以不得行为恻则岂免有求也故求王明而受福志切于行也】
　　九三以阳刚之才居下卦之上清洁好髙是井渫之象也欲出于上以从九五乃为九四所隔井渫不食异乎初六之井泥不食者矣然井已渫治而人不食井未尝恻然也九三刚不得中未能离于下卦为我心恻可用汲而不用汲以不得行而为忧汲汲求用欲求王明以并受其福后世如汉贾谊以上不使而自叹则异于井卦之所谓无得无丧者矣
　　六四井甃无咎【伊川曰甃砌累也谓脩治也】象曰井甃无咎脩井也【伊川曰甃者脩治于井虽不能大其济物之功亦能脩治不废也故无咎】
　　井以得上而为用九二曰无与初六九三皆曰不食以其不离于下卦功用未得见于上也六四处近君之地下接二阳欲相汲引应于初六是井泥而旧者也又思所以修治之是井甃之象故无过咎
　　九五井洌寒泉食象曰寒泉之食中正也【注云洌洁也居中得正体刚不挠不食不义中正髙洁故井洌寒泉然后乃食也防云必须井洁而寒泉然后乃食以言刚正之主不纳非贤必须行洁才高而后乃用伊川曰井泉以寒为羙白云曰洌言井之修洁主人事而言也寒言泉有自然之性主天理而言也】
　　九五中正应于九二可以为井之主矣
　　上六井收勿幕有孚元吉【注云处井之极水已出井井功大成在此爻矣故曰井收也羣下仰之以济渊泉由之以通者也幕犹覆也不擅其有不私其利则物归之徃无穷矣故曰勿幕有孚元吉也伊川曰有孚有常而不变也博施而存常大善之吉也】象曰元吉在上大成也【防云上六所以能获元吉者只为居井之上井功大成者也】
　　上六当井道收成之时若使隂柔小人犹得以揜蔽于其上是幕其井也人将不被其泽矣唯勿幕而有孚终能信任君子以成其大则谓之元吉可以保其大成也上六以隂爻而在上故有勿幕之戒
　　【离下兑上】
　　革已日乃孚【序卦井道不可不革故受之以革伊川曰革者变其故也变其故则人未能遽信故必已日然后人心信从】元亨利贞悔亡【伊川曰壊而后革之革之所以致其通故革之而后可以大亨革之而利于正道则可乆而得去故之义无变动之悔乃悔亡也】
　　彖曰革水火相息【伊川曰火在下水在上相就而相克相灭息者也所以为革】二女同居其志不相得曰革【伊川曰二女同居而其归各异其志不同为不相得也故曰革也】已曰乃孚革而信之【伊川曰事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也先王政令人心始以为疑者有之然其乆也必信终不孚而成善治者未之有也】文眀以説大亨以正革而当其悔乃亡【伊川曰以卦才言革之道也离为文明兑为説文明则理无不尽事无不察説则人心和顺革而能照察事理和顺之心可致大亨而得贞正如是变革得其至当故悔亡也天下之事革之不得其道则反致害故革有悔之道唯革之至当则新旧之悔皆亡也】天地革而四时成汤武革命顺乎天而应乎人革之时大矣哉【伊川曰天道变改世故迁易革之至大也故赞之曰革之时大矣哉】
　　已日乃孚是革弊之常道即六二爻所谓已日乃革者也汤武革命是革道一时之大变故曰革之时大矣哉
　　象曰泽中有火革【伊川曰为卦兑上离下泽中有火也革变革也水火相息之物水灭火火涸水相变革者也】君子以治厯明时【防云天时变改故须厯数所以君子观兹革象脩治厯数以明天时也伊川曰君子观变革之象推日月星辰之迁易以治厯数而明四时之序】
　　火过于炎则燥泽中有火是以水革火之道亦利乎正也君子观革之象以治厯明时唯正则不差也
　　初九巩用黄牛之革【伊川曰巩局束也革所以包束黄中色牛顺物巩用黄牛之革谓以中顺之道自固不妄动也】象曰巩用黄牛不可以有为也【伊川曰以初九时位才皆不可以有为故当以中顺自固也】
　　初九微阳而在下未至于六二已日乃革之时但当以中顺之道巩固自守如包束以黄牛之革不可轻动而为革之先故曰不可以有为也
　　六二已日乃革之征凶无咎【伊川曰以六居二柔顺而中正又文明之主上有阳刚之君同徳相应中正则无偏蔽文明则尽事理应上财得权势体顺则无违悖时可矣位得矣才足矣处革之至善者也然臣道不当为革之先必待上下之信故已日乃革之也如二之才徳所居之地所逢之时足以革天下之弊新天下之治当进而上辅于君以行其道则吉而无咎也】象曰已曰革之行有嘉也【伊川曰行则有嘉庆也】
　　六二臣道亦不可以为革之先故曰已日乃革之唯徃从于九五则吉而无咎可以行其道而有嘉羙也革之为道莫难于己日乃革之时尤难于己日乃孚之后初九爻曰不可以有为也六二继于其后则曰征吉无咎可见其已日乃革矣自六二以上三爻皆曰有孚以见六二大臣虽能革天下之九三九四九五皆信之于已日之后即卦所谓已日乃孚彖所谓革而信之者也
　　九三征凶贞厉革言三就有孚【伊川曰九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事茍当革岂可不为也在乎守贞正而懐危惧从公论则可行之不疑革言谓当革之论就成也合也审察当革之言至于三而皆合则可信也言谨重之至能如是则必得至当乃有孚也】象曰革言三就又何之矣【伊川曰稽之众论至于三就事之当也又何之矣乃俗语更何徃也童溪曰自初至三已三就矣谓革道小成也】九三刚不得中故有征凶贞厉之戒与六二之征凶者不同也革言三就又何之矣尚欲有孚于九四九五故贵乎革而当也
　　九四悔亡有孚改命吉【伊川曰以九居四刚柔相际又曰事之可悔而后革之革之而当其悔乃亡也革之阮当唯在处之以至诚故有孚则改命吉改命则改为也】象曰改命之吉信志也【伊川曰以上下信其志也】
　　九四处近君之位以刚守静所以悔亡而有孚其志者由其上承九五凡事有所当改者必待君命改之而后行故曰改命吉而不曰革命是汤武革命之事非九四之所敢言也故九四九五爻皆不言革
　　九五大人虎变【伊川曰九五以阳刚之才中正之徳居尊位大人也以大人之道革天下之事无不当也无不时也所过变化事理炳着如虎之文采故云虎变】未占有孚【伊川曰不待占决知其至当而信之也】象曰大人虎变其文炳也【伊川曰事理明着如虎文之炳焕明盛也天下有不孚乎】
　　云从龙风从虎龙以徳言虎以威言皆大人变化之象乾卦九五爻曰飞龙在天谓之飞者人不可得而及也革卦九五爻曰大人虎变谓之变者不可得以为常也九五大人顺天命而行人莫能测不待占决于人而人亦信之譬如虎变其文炳然人畏其威亦信之于其外也曰未占者以见革之九五本不言革汤武革命是人事之大变亦非易之所常占也
　　上六君子豹变小人革面【伊川曰革之终革道之成也君子谓善人良善则已从革而变其着见若豹之彬蔚也小人昏愚难迁者虽未能心化亦革其面以从上之教令也龙虎大人之象故大人云虎君子云豹也】征凶居贞吉【伊川曰至革之终而又征则凶也当贞固以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉】象曰君子豹变其文蔚也【伊川曰君子从化迁善成文彬蔚彰见于外也】小人革面顺以从君也【童溪曰中説而诚服曾无矫饰之态故革去面从而以顺説之心从乎君也】上六居革之终不可以复革矣当大人虎变之后为君子者其文蔚然但言豹变而不敢言虎变之事为小人者亦知革面而顺以从君如是则为征凶如是则为居贞吉以见汤武革命之事亦终不可以为训于后世是易之防意也
　　【巽下离上】
　　鼎元吉亨【序卦曰革物者莫如鼎故受之以鼎伊川曰鼎之为用所以革物者变腥而为熟易坚而为柔水火不可同处也能使相合为用而不相害是能革物也鼎所以次革也又曰如卦之才可以致元亨也止当云元亨文羡吉字卦才可以致元亨未便有元吉也彖复止言元亨其羡明矣】
　　鼎有用以自养者有用以养人者皆欲新洁则可以烹饪是元吉而后亨然圣人之鼎是谓神器举之于上实之于中承之于下皆赖圣贤之力故鼎卦下三爻则言圣贤自养之事上三爻则言大亨以养圣贤之事与常人之所谓亨饪者不同也初六曰利出否言圣贤自养于下先欲自洁也九二曰鼎有实言圣贤自养于中亦素有实也九三曰鼎耳革其行塞雉膏不食言圣贤自养设有不幸而处穷塞之时亦无慕于外也可见圣贤之能自养矣唯能自养然后圣人以大亨之礼而养圣贤亦是元吉而后亨也九四曰鼎折足覆公餗言圣人欲养圣贤必先去覆餗之小人也六五曰鼎黄耳金利贞言圣人巽而聪明则知所以养圣贤也上六曰鼎玉大吉无不利言圣人之养圣贤也金既成加以玉有爱护之无瑕疵之亦所谓元吉而亨也
　　彖曰鼎象也以木巽火亨饪也【童溪曰古者制器必取诸象鼎之为卦也寔具鼎之象焉故以全卦观之则分植乎下者足也初六是也充寔乎中者腹也二三四是也对峙乎上者耳也六五是也横亘乎上者也上九是也夫物有足有腹有耳有非鼎乎故曰鼎象也此以卦六画言鼎之象也以二体观之则巽为木也而在下离为火也而在上以木巽火而火出乎木则鼎之功用见矣故曰以木巽火亨饪也此以离巽二体言鼎之用也】圣人亨以享上帝而大亨以养圣贤【伊川曰以木从火所以亨饪也鼎之为器生人所愿至切者也极其用之大则圣人亨以享上帝大亨以养圣贤朱氏曰以享上帝之心推之以养圣贤人有不乐尽其心乎】巽而耳目聪明【童溪曰鼎之为卦巽下也故有人君卑巽下贤之象离上也离为目又六五鼎耳也故有耳目聪明之象夫人君能卑巽以下贤则天下之贤孰不为吾用哉故以天下之耳为耳则其耳聪以天下之目为目则其目明所谓巽而耳目聪明也】柔进而上行得中而应乎刚是以元亨【伊川曰几离在上者皆云柔进而上行柔在下之物乃居尊位进而上行也以明居尊而得中道应乎刚能用刚阳之道也五居中又以柔而应刚为得中道其才如此所以能元亨也】
　　鼎卦六爻曰自趾而至有鼎之象故彖曰鼎象然而六爻言鼎颠趾九四亦取折足之象六五爻言鼎黄耳九三亦取耳革之象上六爻言鼎玉六五亦取金之象象不可以徒泥也又言以木巽火是常人之所谓巽者皆知有亨饪之象唯圣人能推巽下之义亨以享上帝大亨以养圣贤是事圣贤之礼尤大于事天也又言巽则耳目聪明柔益进而上行得中而应于九二阳刚之贤则鼎之徳愈大而善故曰元亨而吉在其中矣
　　象曰木上有火鼎【伊川曰木上有火以木巽火也亨饪之象故为鼎】君子以正位凝命【伊川曰鼎者法象之器其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之义则以凝其命令安重其命令也凝聚止之义谓安重也】
　　初六鼎颠趾【伊川曰初六在鼎下趾之象也上应于四趾而向上颠之象也】利出否【伊川曰倾出败恶以致洁取新则可也故颠趾利在于出否否恶也】得妾以其子无咎【伊川曰六隂而卑故为妾得妾谓得其人也若得良妾则能辅助其主使无过咎也蘓氏曰圣人之于人也贵其身不问其所从】象曰鼎颠趾未悖也【童溪曰夫鼎趾之颠不正者也然出否以从贵则虽颠未悖也】利出否以从贵也【伊川曰出故而纳新防恶而受美从贵之义也应于四上从于贵也】初六在下曰利出否以喻圣贤能自洁于其初也得妾以其子无咎以喻圣贤出于防侧之地得其所养有贵于己则可以从其上而为上所贵也初六颠趾能出否以从贵得妾以其子者贵亦有之终不若长子主器之为正故鼎卦之后受之以震主器莫如长子是易之防意也
　　九二鼎有实【注云以阳之质处鼎之中有实者也】我仇有疾不我能即吉【注云我仇谓五也困于乘刚之疾不能就我则我不溢得全其吉也防云有实之物不可复加也加之则溢而伤其实矣六五我之仇匹欲来应我困于乘刚之疾不能就我则我不溢而全其吉也伊川曰仇对也隂阳相对之物谓初也相从非正而害义是有疾也二当以正自守使之不能就已又能自守以正则不正者不能就之矣所以吉也】象曰鼎有实慎所之也【伊川曰上从六五之正应乃是慎所之也】我仇有疾终无尤也【防云五既有乘刚之疾不能加我则我终无尤也伊川曰初比已而非正是有疾也既自守以正则彼不能即我所以终无过尤也】
　　九二以刚实而居中是鼎有实之象六五爻曰中以为实也可见九二之能谨所之应于六五皆有实于其中矣曰我仇者谓九四为覆餗之小人也九四比于六五刚而不中与九二之刚中者正相反也以邪害正是我仇之有疾者也唯九二与六五为正应有实在中故虽遇我仇有疾之人亦不能我即而害我矣终无过尤可以获吉此六五之所以养圣贤九四之所以其形渥凶也五为君位非谓九二之从六五可以言我仇匹也初六隂柔以巽体而在九二之下有得妾以其子之象亦非谓九二之于初六欲使之不能即已而视之以为我仇也
　　九三鼎耳革其行塞【注云鼎之为义虚中以待物者也而三处下体之上以阳居阳守实无应无所纳受耳宜空以待而反全其实塞故曰鼎耳革其行塞虽有雉膏而终不能食也伊川曰其行塞不能食也】雉膏不食【伊川曰膏甘食之物象禄位雉指五也有文明之徳故谓之雉三有才用而不得六五之禄位是不得雉膏食之也】方雨亏悔终吉【伊川曰隂阳交畅则雨方雨且将雨也童溪曰方将隂阳和而雨焉则不食之悔可以亏去而终获其吉也为九三者宜守其正以有待焉可也】象曰鼎耳革失其义也【伊川曰始与鼎耳革异者失其相求之义也与五非应失求合之义也不中非同志之象也是以其行塞而不通然上明而下才终必和合故方雨而吉也】
　　九三欲从于六五非其正应是鼎耳革异者也失其相从之义则其行塞而不通为九三者未得自逹则不食其禄虽雉膏之美义亦不食必待其方雨终有隂阳和合之时则可以悔亏而终吉是圣贤在下必待圣人在上巽耳既聪然后可以受其养也
　　九四鼎折足覆公餗其形渥凶【系辞曰徳薄而位尊知小而谋大力少而任重鲜不及矣伊川曰四下应于初初隂柔小人不可用者也其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用匪人至于覆败乃不胜其任可羞愧之甚也其形渥谓赧汗也其凶可知】象曰覆公餗信如何也【伊川曰失其职误上之委任得为信乎】鼎卦唯九四爻言凶九四刚不得中比于六五欲沮二阳于其下又下应于初六隂柔之小人不能胜任故有折足覆餗之象既覆公餗信复何如六五为耳聪之主欲养圣贤故九四覆餗之小人不容不去其形渥凶甚可愧也
　　六五鼎黄耳金利贞【伊川曰五在鼎上耳之象也鼎之举措在耳为鼎之主也五有中徳故云黄耳加耳者也二应于五来从于耳者也二冇刚中之徳阳体刚中色黄故为金五文明得中而应刚二刚中巽体而上应才无不足也相应至善矣所利在贞固而已六五居中应中不至于失正而质本隂柔故戒以贞固于中也】象曰鼎黄耳中以为实也【伊川曰六五以得中为善是以中为实徳也潘氏曰隂虽虚以中为实】
</div>
    <div class="pagination">
<a href="淙山读周易_page11.html">上一页</a><span>...</span><a href="淙山读周易_page7.html">7</a><a href="淙山读周易_page8.html">8</a><a href="淙山读周易_page9.html">9</a><a href="淙山读周易_page10.html">10</a><a href="淙山读周易_page11.html">11</a><span class="current-page">12</span><a href="淙山读周易_page13.html">13</a><a href="淙山读周易_page14.html">14</a><a href="淙山读周易_page15.html">15</a><a href="淙山读周易_page16.html">16</a><a href="淙山读周易_page17.html">17</a><a href="淙山读周易_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
