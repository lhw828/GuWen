<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 34 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 34 页/共 41 页
  </h1>
  <div class="content">
   传水火既交各得其用为既济时当既济唯虑患害之生故思而豫防使不至于患也自古天下既济而致祸乱者盖不能思虑而豫防也【节斋蔡氏曰思患坎难象豫防离明象○临川吴氏曰时虽既济凡事当虑其后患而为之先备有备则无患思者虑其后也豫者为之于其先也○平庵项氏曰人之用莫大于火而火常生患善济火者莫如水思火之为患而储水以防使水常在火上其力足以胜之则其患亡矣是故君子之道立教设政举事知未流之生患必皆有以防而济之○进斋徐氏曰既济虽非有患之时而患毎生于既济之后君子于此慎思而豫为之防则不至于患矣○白云郭氏曰成汤之危惧成王之小毖皆思患豫防之谓也故卦言终乱象言豫防爻有濡首之厉其义一也○涑水司马氏曰既济未济反覆相承也艰险未济君子以矜慎之志辨物之宜处之以道如是险无不济功无不成事既济矣无所复为则又当思未萌之患而豫防之是以君子能康乂民物而永保安荣也】
　　初九曵其轮濡其尾无咎【曵以制反濡音儒】
　　传初以阳居下上应于四又火体其进之志鋭也然时既济矣进不已则及于悔咎【一作吝】故曵其轮濡其尾乃得无咎轮所以行倒曵之使不进也兽之涉水必揭其尾濡其尾则不能济方既济之初能止其进乃得无咎不知已则至于咎也本义轮在下尾在后初之象也曵轮则车不前濡尾则狐不济既济之初谨戒如是无咎之道占者如是则无咎矣【朱子曰曵轮濡尾是只争些子时是欲到与未到之间不是不欲济是要济而未敢轻济如曹操临敌意思安闲如不欲战老子所谓与兮若冬涉川之象涉则毕竟涉只是畏那寒了未敢便涉○临川吴氏曰既济之初可以济而守正不遽进也如车将济水而曳其轮狐将济水而濡其尾虽不遽济而终可济故无咎○中溪张氏曰舆以轮而行曳其轮则不前不亟行也兽必揭其尾而后济濡其尾则不掉不速济也初以刚居刚而应乎四当济之始勇于上进故以此戒之○隆山李氏曰徐进而不躐等无咎之道也○云峯胡氏曰九刚动之才有轮象初一卦之后有尾象轮所以行此既济之时也而有未济之象谨戒如此盖欲济而未肯轻也故无咎】
　　象曰曳其轮义无咎也
　　传既济之初而能止其进则不至于极其义自无咎也
　　六二妇丧其茀勿逐七日得【丧息浪反茀方弗反】
　　传二以文明中正之徳上应九五刚阳中正之君宜得行其志也然五既得尊位时已既济无复进而有为矣则于在下贤才岂有求用之意故二不得遂其行也自古既济而能用人者鲜矣以唐太宗之用言尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂也故以妇言茀妇人出门以自蔽者也丧其茀则不可行矣二不为五之求用则不得行如妇之丧茀也然中正之道岂可废也时过则行矣逐者从物也从物则失其素守故戒勿逐自守不失则七日当复得也卦有六位七则变矣七日得谓时变也虽不为上所用中正之道无终废之理不得行于今必行于异时也圣人之【一有为字】劝戒深矣本义二以文明中正之徳上应九五刚阳中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒【中溪张氏曰妇二也茀所以蔽车者妇人出门必有茀自蔽而后行诗云翟茀以朝是也二应在五以五溺于二柔未即应已故有丧茀之象○云峯胡氏曰五虽与二应而不汲汲于求二者处既济之时刚中反为中满故也二欲自行其道不可得矣然五虽不汲汲于二二守中正之道亦不汲汲然逐之数极则必变道穷则必通不然丧但失其在外者逐则自失其在我者矣震六二亦曰七日得皆自二反覆数之歴七数又值二是二之所以为中正者固在也中正可久废哉】
　　象曰七日得以中道也
　　传中正之道虽不为时所用然无终不行之理故丧茀七日当复得谓自守其中异时必行也不失其中则正矣
　　九三髙宗伐鬼方三年克之小人勿用
　　传九三当既济之时以刚居刚用刚之至也既济而用刚如是乃髙宗伐鬼方之事髙宗必商之髙宗天下之事既济而逺伐暴乱也威武可及而以救民为心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚发此义以示人为法为戒岂浅见所能及也本义既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同【朱子曰髙宗伐鬼方疑是髙宗旧日占得此爻故圣人引之以证此爻之吉凶如箕子之明夷利贞帝乙归妹皆恐是如此○建安丘氏曰鬼方幽逺小国也苍颉篇云鬼逺也三近坎体有鬼方之象离为戈兵有伐之象○东谷郑氏曰九三以刚阳处欲变之位刚阳则过于有为欲变则动而之外内治已济必欲用阳刚以求功于外者故为之戒曰以髙宗之盛而伐鬼方犹三年而后克之其可用小人而启多事之源乎无事之世舍内治而幸邉功者皆小人启之也○云峯胡氏曰三居离明之极上在坎险之外故有髙宗伐鬼方之象或是髙宗伐鬼方尝占得此爻故引之以为象本义以为六爻皆警戒意然则此亦为九三戒也三居离中火性易燥况复以刚居刚圣人唯恐其失之躁动也故曰髙宗之伐鬼方也宜若易然然且三年克之其不如髙宗者可知矣小人勿用用小人则有躁动之失故也三代之兵未尝用一小人用小人是平一乱而生一乱也圣人此意甚防故于初则勉其戒谨于二则戒以勿逐于三则戒以小人勿用盖于既济之时唯欲其持重缓进常如未济之时○中溪张氏曰小人夷狄皆为隂类戎狄之祸逺小人之祸近故作易者于用兵之后必以小人勿用戒之如师之上既济之三是也】
　　象曰三年克之惫也【惫蒲拜反】
　　传言惫以见其事之至难在髙宗为之则可无髙宗之心则贪忿以殃【一作残】民也【或问三年克之惫也以言用兵是不得已之事以髙宗之贤三年而克鬼方亦不胜其惫矣朱子曰言兵不可轻用也○建安丘氏曰三年而后克之则师老财匮其困惫亦已甚矣○临川吴氏曰惫言用力之疲困以见克之之难而用兵非羙事也】
　　六四繻有衣袽终日戒【繻而朱反袽女居反】
　　传四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也本义既济之时以柔居柔能预备而戒惧者也故其象如此程子曰繻当作濡衣袽所以塞舟之罅漏【朱子曰六四以柔居柔能虑患预防盖是心低小底人便能虑事柔善底人心不粗虑事细宻刚果之人心粗不解如此○中溪张氏曰六四出离入坎此济道将革之时也济道将革则罅漏必生于此四坎体也故取漏舟为戒终日戒者自朝至夕不忘戒备常若坐弊舟而水骤至焉斯可以免覆溺之患○云峯胡氏曰九三以刚居刚易失之躁故以髙宗三年克鬼方之象戒之六四以柔居柔自有能预备而戒惧之象矣譬如乗舟者不可以无繻而忘衣袽亦不可谓衣袽已备遂恝然不知戒水寖至而不知则虽有衣袽不及施矣备患之具不失于寻常而虑患之念又不忘于顷刻此处既济之道也】
　　象曰终日戒有所疑也
　　传终日戒惧常疑患之将至也处既济之时当畏慎如是也【中溪张氏曰人之于事惟其有所疑于心然后能思所以处之此君子所以必思患而豫防之也】
　　九五东隣杀牛不如西隣之禴祭实受其福
　　传五中实孚也二虚中诚也故皆取祭祀为义东隣阳也谓五西隣隂也谓二杀牛盛祭也禴薄祭也盛不如薄者时不同也二五皆有孚诚中正之徳二在济下尚有进也故受福五处济极无所进矣以至诚中正守之尚未至于反耳理无极而终不反者也已至于极虽善处无如之何矣故爻象唯言其时也本义东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也【或问九五爻以言纣虽贵为天子祭祀之盛而不若文王之薄祭却可以福祐盖时之兴衰自是如此朱子曰杨子云云月未望则戴魄于西既望则终魄于东盖十六日月虽缺未多更圆似生明之时毕竟是渐缺去月初虽小于生魄时毕竟是长底时节又问占得此爻则如何曰这当看所值之时如何大意大抵不得便宜○白云郭氏曰祭之盛者非无诚也然以物为主祭之薄者非无物也然以诚为主物过于诚则物胜诚而诚日以衰诚过乎物则诚胜物而诚日以着是也○云峯胡氏曰东阳也谓五西隂也谓二禴夏祭也离为夏本义于爻辞拳拳于时之一字此则曰九五居尊而时已过不如六二在下而始得时也时之过如月已望而将晦之时乎时之始至如月方而将至于望之时也夫文王与纣同此一时也在纣则为已过之时在文王则为未至之时也然福在天地间未尝不以与人非吝于纣而私于文王也文王实有以受之纣自无受之道尔】
　　象曰东隣杀牛不如西隣之时也实受其福吉大来也传五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也【中溪张氏曰既济之后唯恐过盛以祭言之于斯时也丰不如约故东邻不如西隣牛不如禴盖祭而得其时虽禴之薄实足以受其福而吉之大来可知矣】
　　上六濡其首厉
　　传既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败壊可立而待也本义既济之极险体之上而以隂柔处之为狐渉水而濡其首之象占者不戒危之道也【隆山李氏曰涉水而至于濡尾不害其为济也首亦濡则溺矣故厉○诚斋杨氏曰上六以柔懦之资懐亢满之志居治安之极如已济大川自谓没世无风涛之虞矣不知济其一又遇其一求载而无宿舟求涉而无善防褰裳冯河濡至于首则溺其身可知矣○中溪张氏曰初九濡其尾而无咎者以既济之初则吉也上六濡其首而厉者以既济之终止则乱也○冯氏去非曰首在前尾在后则既未济之六爻象皆横观也皆有坎水故首尾皆濡以见凡事之欲济者身在其中乃可济也首尾皆濡则身在其中矣又曰既济险乃在前未济乃出乎险者也而卦义相反盖以水火相济不相济为象也然险终在前故既济终厉终出乎险故未济终孚应易穷则变之义】
　　象曰濡其首厉何可久也
　　传既济之穷危至于濡首其能长久乎【或问既济上三爻皆渐渐不好去盖出明而入险四有衣袽之象而曰有所疑也便是不羙底端倪自此已露五杀牛则太自过盛上濡首则极而乱矣不知如何朱子曰然时运到那时都过了康节所谓饮酒酩酊开花离披时节所以有这様不好底意思出来○建安丘氏曰既济合离坎成卦坎在外无险矣故为既济合六爻言之内三爻离明也初言曵轮无咎二言丧茀勿逐三有伐鬼方而克之象此已济之事也外三爻坎险也在四则有衣袽之戒五则叹东隣杀牛不如西隣之时而上又有濡首厉何可久之训则既济为未济矣】
　　【坎下离上】
　　传未济序卦物不可穷也故受之以未济终焉既济矣物之穷也物穷而不变则无不已之理易者变易而不穷也故既济之后受之以未济而终焉未济则未穷也未穷则有生生之义为卦离上坎下火在水上不相为用故为未济【云峯胡氏曰上经首乾坤乾坤之后六卦皆主坎之一阳下经终既济未济济曰坎水取义而亨又皆主离之一隂天地终始皆水火相为用也三阳失位故未济三隂应三阳而隂又得中所以未济终于济也○郑氏相卿曰上坎下离为既济上离下坎为未济然离中有坎坎中有离二体而互成四卦四卦而归二体其实一也坎水也其情淫而邪离火也其性烈而正坎常为小人离常为君子然离中有坎情其性也故既未之离反为小人坎中有离性其情也故既未之坎反为君子君子在上而小人在下则治无不济故坎上离下为既济小人在上而君子在下则治莫能济故离上坎下为未济此以人事言也】
　　未济亨小狐汔济濡其尾无攸利【汔传鱼乞反本义许讫反】
　　传未济之时有亨之理而卦才复有致亨之道唯在慎处狐能度水濡尾则不能济其老者多疑畏故履氷而听惧其陷也小者则未能畏慎故勇于济汔当为仡壮勇之状书曰仡仡勇夫小狐果于济则濡其尾而不能济也未济之时求济之道当至慎则能亨若如小狐之果则不能济也既不能济无所利矣本义未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉【建安丘氏曰未者有所待之辞未济非不济也待时而济尔○进斋徐氏曰未济有终济之理故亨狐能渡水濡尾则不能济以六居初小狐也汔几也尾谓初也防济而濡其尾则力竭而不能济无所利矣○隆山李氏曰圣人作易一卦必求所以亨之理在既济时有既济之亨未济时有未济之亨既济已然之亨未济方来之亨又曰坎为水为穴为隠伏物之穴居隠伏徃来水间者狐也○息斋余氏曰未济本有亨之道但如小狐几济而濡尾则无所利尔谓占遇未济者皆无攸利不可也在所处如何尔○云峯胡氏曰小狐汔济濡其尾未济之象也无攸利未济之占也易不终既济而终未济易不可穷故也未济之时其花未开之春月未圆之夜乎天地不交为否否不曰亨否不通也水火不交为未济非不济也未焉尔故曰未济亨无他未济水火之不交而坎男居离女下又男女之交也况既济下离互坎上坎互离既济之中互未济未济下坎互离上离互坎未济之中互既济非唯见时变之相为反覆而水火互藏其宅复于易中见之】
　　彖曰未济亨柔得中也
　　传以卦才言也所以能亨者以柔得中也五以柔居尊位居刚而应刚得柔之中也刚柔得中处未济之时可以亨也本义指六五言【或问未济所以亨者谓之未济便是有济之理但尚迟迟故谓之未济而柔得中又自有亨之道朱子曰然○建安丘氏曰未济非终于不济欲济而未尔柔得中谓五以柔而得中位也○云峯胡氏曰乾坤之后为坎者六至既济未济虽因坎取义然皆曰柔得中也则又専指离而言坎之与离终始可相有而不可相无如此】
　　小狐汔济未出中也
　　传据二而言也二以刚阳居险中将济者也又上应于五险非可安之地五有当从之理故果于济如小狐也既果于济故有濡尾之患未能出于险中也【朱子曰小狐汔济汔字训防与井卦同既曰防便是未济未出坎中不独是说九二爻通一卦之体皆是未出乎坎险所以未济】
　　濡其尾无攸利不续终也
　　传其进锐者其退速始虽勇于济不能继续而终之无所徃而利也【朱子曰不续终也自首济而尾濡不能济不相接续去故曰不续终也狐尾大濡其尾则济不得矣○泸川毛氏曰未济之初六隂也小狐之象小人也非濡尾之不可济而小人之不足以济也○建安丘氏曰不续终指初也下坎象狐初其尾也二之未能出险者以初柔力微而不能续其后也正犹狐防济而濡其尾首济而尾未济也何所利乎】
　　虽不当位刚柔应也
　　传虽隂阳不当位然刚柔皆相应当未济而有与若能重慎则有可济之理二以汔济故濡尾也卦之诸爻皆不得位故为未济杂卦云未济男之穷也谓三阳皆失位也斯义也闻之成都隠者【朱子曰张敬夫说伊川之在涪也方读易有箍桶人以此问伊川不能答其人云三阳失位伊川谓是不知此语火珠林上已有盖伊川未曽防杂书所以被他説动了○冯氏去非曰六爻虽不当位而刚柔皆应苟能协力以济可以致亨未济者终济矣○建安丘氏曰六爻刚居隂位柔居阳位虽未当位而一隂一阳各相应上下协力故终有出险之功也○平庵项氏曰既济三刚三柔皆正然刚柔正而位当即谓六二九五刚柔正应而又当位也若泛言则失彖义未济六爻皆不当位其曰虽不当位亦指六五言之刚柔应者覆解亨字虽无攸利用其柔中以与刚应自有致亨之理】
　　象曰火在水上未济君子以慎辨物居方
　　传水火不交不相济为用故为未济火在水上非其处也君子观其处不当之象以慎处于事物辨其所当各居其方谓止于其所也本义水火异物各居其所故君子观象而审辨之【白云郭氏曰水火不交不相为用所以为未济亦犹天地不交而为否也物之有可辨者如水火之性是也居方者犹居上居下是也君子观未济之象而慎于辨物居方者欲其所居各得交济之道毋若火在水上而不相为用也不然则物自各止其所君子何慎之有○建安丘氏曰辨物如火之明居方如水之聚犹火在天上大有亦以类族辨物言之其义可见○云峯胡氏曰水火异物故以之辨物水火各居其所故以之居方○开封耿氏曰既济未济之所以不同者分定与乱耳故君子慎辨物使物以羣分慎居方使方以类聚如此则分定不乱而为既济矣】
　　初六濡其尾吝
　　传六以隂柔在下处险而应四处险则不安其居有应则志行于上然已既隂柔而【一无而字】四非中正之才不能援之以济也兽之济水必揭其尾尾濡则不能济濡其尾言不能济也不度其才力而进终不能济可羞吝也本义以隂居下当未济之初未能自进故其象占如此【进斋徐氏曰既济初濡其尾无咎未济初濡其尾吝者既济之初才刚足以有济又下卦离体明也明则知缓急之宜而不急济又苟知缓济之义则虽濡尾亦终济矣故无咎未济之初才柔不足以济又下卦坎体陷也陷则冒险以进而急于求济不知未济之义则至于濡尾而不能济矣故可吝○云峯胡氏曰以阳居阳当既济之初而濡其尾时可济不敢轻济也故无咎初以隂居阳当未济之初而濡其尾时未可济不能自济也故吝○林氏栗曰卦言无攸利而爻言吝者以在下一卦之初其失未逺也故系之以忧虞尔】
　　象曰濡其尾亦不知极也
　　传不度其才力而进至于濡尾是不知之极也本义极字未详考上下韵亦不叶或恐是敬字今且阙之【朱子曰极字犹言极则又曰犹言界至之谓或云当作极字○雷氏曰初六知始之欲济而不知终之不能续故曰亦不知极也极者终穷之谓】
　　九二曳其轮贞吉
　　传在他卦九居二为居柔得中无过刚之义也于未济圣人深取卦象以为戒明事上恭顺之道未济者君道艰难之时也五以柔处君位而二乃刚阳之才而居相应之地当用者也刚有陵柔之义水有胜火之象方艰难之时所赖者才臣耳尤当尽恭顺之道故戒曵其轮则得正而吉也倒曵其轮杀其势缓其进戒用刚之过也刚过则好犯上【一无上字】而顺不足唐之郭子仪李晟当艰危未济之时能极其恭顺所以为得正而能保其终吉也于六五则言其贞吉光辉尽君道之善于九二则戒其恭顺尽臣道之正尽上下之道也本义以九二应六五而居柔得中为能自止而不进得为下之正也故其象占如此【朱子曰坎有轮象所以説轮○节斋蔡氏曰以刚居中上应六五有才济难者也然以刚应柔易生陵忽之心故能缓其所以行乃得正而吉也○云峯胡氏曰既济初九兼濡尾曵轮二象未济初与二分之初在下当为尾九刚动当为轮初濡其尾才柔不能自进二曵其轮刚居柔而得中能自止而不进也中则无有不正是以贞吉○厚斋冯氏曰未济縁既济立象故濡尾濡首两卦既同而伐鬼方与曵其轮先从一位尔盖未济之二乃既济之五未济之四乃既济之三其爻之刚则然也所不同者时与位之异故吉凶异焉】
　　象曰九二贞吉中以行正也
　　传九二得正而吉者以曵轮而得中道乃正也本义九居二本非正以中故得正也【云峯胡氏曰程子云正有不中中无不正此曰以中故得正易之大义也】
　　六三未济征凶利渉大川
　　传未济征凶谓居险无出险之用而行则凶也必出险而后可征三以隂柔不中正之才而居险不足以济【一有也字】未有可济之道出险之用而征所以凶也然未济有可济之道险终有出险之理上有刚阳之应若能涉险而徃从之则济矣故利涉大川也然三之隂柔岂能出险而徃非时不可才不能也本义隂柔不中正居未济之时以征则凶然以柔乗刚将出乎坎有利涉之象故其占如此盖行者可以水浮而不可以陆走也或疑利字上当有不字【莆阳刘氏曰六三居险之极未能出险而隂柔失位才不足以济又求进焉凶可知矣乌能渉夫难乎既曰未济征凶又曰利涉大川文义相背本义或疑利字上有不字为得之大抵未济下三爻皆未能出险三与初爻皆隂柔才不足以济险九二刚中才足以济险时未可进守贞则吉以此推之三非利渉可知矣○云峯胡氏曰既济六爻不出卦名未济六三卦名独见盖爻俱失位初上处无位之地中四爻三皆曰贞吉独于六三曰未济征凶岂非未济之时以征则凶而以居贞则吉乎况未济之时唯刚乃克有济故九二九四贞吉上九无咎如六三隂柔又不中正未济终难济矣故以征则凶亦不利涉川也】
　　象曰未济征凶位不当也
　　传三征则凶者以位不当也谓隂柔不中正无济险之才也若能涉险【一无险字】以从应则利矣【临川吴氏曰未济诸爻位皆不当而象传特于六三言之者隂柔居险极也○泸川毛氏曰九二九四以不纯用其刚故吉而六五又以柔中而亨各因爻取义独此爻以非其人而居其位也】
　　九四贞吉悔亡震用伐鬼方三年有赏于大国
　　传九四阳刚居大臣之位上有虚中明顺之主又已出于险未济已过中矣有可济之道也济天下之艰难非刚健之才不能也九虽阳而居四故戒以贞固则吉而悔亡不贞则不能济有悔者【一无者字】也震动之极也古之人用力之甚者伐鬼方也故以为义力勤而逺伐至于三年然后成功而行大国之赏必如是乃能济也济天下之道当贞固如是四居柔故设此戒【诚斋杨氏曰既济伐鬼方而忧其惫者既济之世利用静也未济伐鬼方而得其赏者未济之世利用动也○隆山李氏曰既济之三离之上也未济之四离之下也三爻正当济难之地故象讨伐但既济言髙宗未济则受命出征者耳】
　　本义以九居四不正而有悔也能勉而贞则悔亡矣然以不贞之资欲勉而贞非极其阳刚用力之久不能也故为伐鬼方三年而受赏之象【云峯胡氏曰爻言贞吉者三九二刚中中则正矣言贞吉而不言悔亡五柔中故贞吉无悔九四不中故勉之以贞吉而后悔亡言不如是则悔不亡也既济九三以刚居刚故直曰髙宗伐鬼方未济九四以刚居柔故曰震用伐鬼方震惧也临事而惧未济者必济矣大抵三四爻皆人位易于干之三曰终日干干夕惕若惧也于既济之四曰终日戒戒惧也此复取震惧之意惧以终始所以为易之教也】
　　象曰贞吉悔亡志行也
　　传如四之才与时合而加以贞固则能行其志吉而悔亡鬼方之伐贞之至也【临川吴氏曰近柔中之君其志得行也○沙随程氏曰震用伐鬼方此大臣赞其兴衰拨乱之事】
　　六五贞吉无悔君子之光有孚吉
　　传五文明之主居刚而应刚其处得中虚其心而阳为之辅虽以柔居尊处之至正至善无不足也既得贞正故吉而无悔贞其固有非戒也以此而济无不济也五文明之主故称其光君子徳辉之盛而功实称之有孚也上云吉以贞也柔而能贞徳之吉也下云吉以功也既光而有孚时可济也本义以六居五亦非正也然文明之主居中应刚虚心以求下之助故得贞而吉且无悔又有光辉之盛信实而不妄吉而又吉也【李氏光曰九二中正之臣为之正应四上二阳相与夹辅能虚已而任用之故贞吉而无悔也○林氏栗曰四应在初故先悔而后亡五应在二故贞吉而无悔○节斋蔡氏曰文明之主故称君子之光下得二四恭顺刚明之臣故言孚吉○云峯胡氏曰九居四非贞贞吉悔亡勉之之辞也六居五亦非贞贞吉无悔与之之辞也盖五文明之主是为君子之光虚心以求九二刚中之助是为有孚此所以为正吉而又吉也】
　　象曰君子之光其晖吉也
　　传光盛则有晖晖光之散也君子积充而光盛至于有晖善之至也故重云吉本义晖者光之散也【童溪王氏曰晖者光之发也光盛则有晖然则晖生于光而光又生于谦此六五所以为未济之谦主也○中溪张氏曰君臣同心以致治则未济者终济矣此君子所以有光晖之吉也】
　　上九有孚于饮酒无咎濡其首有孚失是
　　传九以刚在上刚之极也居明之上明之极也刚极而能明则不为躁而为决明能烛理刚能断义居未济之极非得济之位无可济之理则当乐天顺命而已若否终则有倾时之变也未济则无极而自济之理故止为未济之极至诚安于义命而自乐则可无咎饮酒自乐也不乐其处则忿躁陨获入于凶咎矣若从乐而耽肆过礼至濡其首亦非能安其处也有孚自信于中也失是失其宜也如是则于有孚为失也人之处患难知其无可奈何而放意不反者岂安于义命者哉【建安丘氏曰既言饮酒之无咎复言饮酒濡首之失何耶盖饮酒可也耽饮而至于濡首则昔之有孚者今失于是矣○诚斋杨氏曰既济上六之濡首者水也未济上九之濡首者非水也酒也水之溺人溺其一身酒之溺人溺其心以及其天下国家故洚水之害小于仪狄之酒禹恶防酒之功大于平洚水】
　　本义以刚明居未济之极时将可以有为而自信自养以俟命无咎之道也若纵而不反如狐之涉水而濡其首则过于自信而失其义矣【朱子曰未济卦取狐为象上象头下象尾○未济只阳爻便好隂爻便不好但六五上九两爻不如此六五谓其得中故以为吉上九有可济时之才又当未济之极可以济矣亦不云吉更晓不得又曰濡首分明是狐过溪而濡其首今象却云饮酒濡首皆不可晓○问未济上九以阳居未济之极宜可以济而反不善者窃谓未济则当寛静以待九二九四以阳居隂皆能静守上九则极阳不中所以如此曰也未见得是如此大抵时运既当未济虽有阳刚之才亦无所用况又不得位所以如此○易不是説杀底物事只可轻轻地説若是确定一爻吉一爻凶便是扬子云太了易不恁地两卦各自説濡尾濡首不必拘説在此言首在彼言尾大槩既济是那日中将晡时盛了只是向衰去未济是那五史初时只是向明去圣人当初见这个爻里有这个意思便説出这一爻来或是从隂阳上説或是从卦位上説他这个説得散漫不恁地逼拶他他这个説得疏到他宻时盛水不漏到他疏时疏得无理防若只要就名义上求他便是今人説易了大失他易底本意周公做这爻辞只依稀地见这个意便説这个事出来大段散漫○节斋蔡氏曰五为济主三四助之已成济功矣已独处上无所用力唯孚于饮酒自乐不妄生事乃为无咎又曰既济之后必乱故处在初卦而亨取二未济之后必济故主在上卦而亨取五○云峯胡氏曰既济三阳皆得位未济三阳皆失位然既济初曵轮未济二亦曵轮既济三伐鬼方未济四亦伐鬼方既济之五反不如未济之上者以时而言未济不如既济之初既济不如未济之终也程传如此二爻发出义命二字本义分言之盖谓未济之极将可济矣自信自养所以俟命也若纵而不反如狐之濡其首则过于自信自养而失其义矣命在天义在我不能自信自乐以俟命非也过于自信自乐而失我之义亦非也周公系易于既济之终以濡其首为时事之失于未济之终以濡其首为人事之失其与民同患之意愈切故于辞愈惧善学易者信不可顷刻不知所惧也○西溪李氏曰圣人设卦必终于未济者所以寓生生不穷之意也未济易之终上九未济之终生生不穷之理在是大乱者治之基治者乱之伏未济之极岂终不济哉以上九之才言终于必济矣】
　　象曰饮酒濡首亦不知节也
　　传饮酒至于濡首不知节之甚也所以至如是不能安义命也能安则不失其常矣【云峯胡氏曰既济以中道离之中也未济中以行正坎之中也既济九五东隣杀牛不如西隣之时时即所谓中也未济上九不知节节即所谓中也尧之授舜只是一中字易三百八十四爻只是一时字易于小象之末曰中曰时易之大义略可见矣末一句亦不知节也不知节者不知随时以取中也大易教人之意切矣○或问居未济之时未可动作初六隂柔不能固守而轻进故有濡尾之吝九二阳刚得中得正曵其轮而不进所以贞吉朱子曰也是如此大槩难晓又曰大槩未济之下卦皆是未可进用濡尾曵轮皆是此意六三未离坎体便也不好到四五已出乎险方好上九又不好了○未济与既济诸爻头尾相似中间三四两爻如损益模様颠倒了他曵轮濡尾在既济为无咎在此卦则或吝或贞吉这便是不同了○建安丘氏曰未济合坎离成卦坎在内犹有险也故为未济合六爻言之内三爻坎险也初言濡尾之吝二言曵轮之贞三有贞凶位不当之戒皆未济之事也外三爻离明也四言伐鬼方有赏五言君子之光有孚上言饮酒无咎则未济为既济矣○莆阳刘氏曰未济下三爻未出险初濡尾二曵轮三征凶上三爻已出险矣四志行五有孚吉上有孚饮酒而已既济吉少凶多未济吉多凶少然虽吉未甞不戒也○西溪李氏曰上篇首乾坤终坎离下篇首咸恒终既济未济亦坎离也天地之道不过于隂阳五行之用莫先于水火上篇首天地隂阳之正也故以水火之正终焉下篇首夫妇隂阳之交也故以水火之交终焉】












　　周易传义大全卷二十一
&lt;经部,易类,周易传义大全&gt;
　　钦定四库全书
　　周易传义大全卷二十二　明　胡广等　撰系辞上传
　　【程子曰圣人用意深处全在系辞诗书乃格言○系辞本欲明易若不先求卦义则看系辞不得○如系辞之文后人决学不得譬之化工生物且如生岀一枝花或有剪裁为之者或有绘画为之者看时虽有相类然终不若化工所生自有一般生意】
　　本义系辞本谓文王周公所作之辞系于卦爻之下者卽今经文此篇乃孔子所述系辞之传也以其通论一经之大体凡例故无经可附而自分上下云【朱子曰熟读六十四卦则觉得系辞之语其为精密是易之括例○系辞或言造化以及易或言易以及造化不出此理○六十四卦只是上经说得齐整下经便乱董董地系辞也如此只是上系好看下系便没理防○双湖胡氏曰系辞传中言圣人系辞者六曰圣人设卦观象系辞焉而明吉凶曰圣人有以见天下之动系辞焉以断其吉凶者凡两出曰系辞焉所以告也曰系辞焉以尽其言曰系辞焉而命之皆指文王周公卦爻辞言也若系辞上下传则是孔子统论一经之卦爻大体凡例如论先圣作易之由则见于包羲氏仰观俯察及易有太极及河图洛书数章如论用易之法则见于大衍之数五十章与夫卦爻之刚柔象数之变化三极之道幽明之故鬼神之情状皆搜抉无隐若徒有上下经而无系辞传则象数之学不明理义之微莫显易亦竟无以致用于万世而适乎仁义中正之归矣其有称大传者因太史公引天下同归而殊涂一致而百虑为易大传葢太史公受易杨何何之属自着易传行世故称孔子者曰大传以别之耳○云峯胡氏曰上下系各十二章始皆言易简终皆言易在德行不在言辞示人学易之要深切矣】
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣【断丁乱反见贤变反】
　　程子曰【天尊地卑止天下之理得而成位乎其中矣○天尊地卑尊卑之位定而乾坤之义明矣尊卑旣判贵贱之位分矣阳动阴静各有其常则刚柔判矣事有理一作万事理也物有形也事则有类形则有羣善恶分而吉凶生矣象见于天形成于地变化之迹见矣阴阳之交相摩轧八方之气相推荡雷霆以动之风雨以润之日月运行寒暑相推而成造化之功得干者成男得坤者成女干当始物坤当成物乾坤之道易简而已干始物之道易坤成物之能简平易故人易知简直故人易从易知则可亲就而奉顺易从则可取法而成功亲合则可以常久成事则可以广大圣贤德业久大得易简之道也天下之理易简而已有理而后有象成位在乎中也】
　　本义天地者阴阳形气之实体乾坤者易中纯阴纯阳之卦名也卑高者天地万物上下之位贵贱者易中卦爻上下之位也动者阳之常静者阴之常刚柔者易中卦爻阴阳之称也方谓事情所向言事物善恶各以类分而吉凶者易中卦爻占决之辞也象者日月星辰之属形者山川动植之属变化者易中蓍防卦爻阴变为阳阳化为阴者也此言圣人作易因阴阳之实体为卦爻之法象庄周所谓易以道阴阳此之谓也【朱子曰天尊地卑上一截皆说面前道理下一截是说易书圣人做个易与天地准处如此如今看面前天地便是他那乾坤卑高便是贵贱圣人只是见成说这个见得易是凖这个若把下面一句说做未画之易也不妨然圣人是从那有易后说来又曰天尊地卑乾坤定矣观天地则见易也○问此第一章第一节葢言圣人因造化之自然以作易曰论其初则圣人是因天理之自然而着之于书此是后来人说话又是见天地之实体而知易之书如此如见天之尊地之卑却知得易之所谓乾坤者如此如见天之高地之卑却知得易所分贵贱者如此又曰此是因至着之象以见至微之理又曰上句是言造化之实体以明下句易中之事○方以类聚物以羣分伊川说是亦是言天下事物各以类分故存乎易者吉有吉类凶有凶类○方以类聚物以羣分方只是事训术训道善有善之类恶有恶之类各以其类而聚也又曰方向也所向善则善底人皆来聚所向恶则恶底人皆来聚物又通天下之物而言是个好物事则所聚者皆好物事也若是个不好底物事则所聚者皆不好底物事也○在天成象在地成形变化见矣变化是易中阴阳二爻之变化故又曰变化者进退之象也又曰贵贱是易之位刚柔是易之变化类皆是易不必専主乾坤二卦而言又曰上是天地之变化下是易之变化○融堂钱氏曰无画之易在太极先有画之易自两仪始葢下文所谓贵贱刚柔吉凶变化自乾坤而始着非自乾坤而始有也○双湖胡氏曰天尊地卑阴阳固有自然尊卑之象然于易上欲见其尊卑处何者为最亲切曰自太极生两仪象卦最可见太极动而生阳静而生隂则阳已居先矣至于阳仪之上生一阳一阴先阳固宜也阴仪上当以阴为主矣其生一阳一阴亦以阳居先焉以至于六画莫不先阳而后阴于是首干终坤干不期尊而自尊坤不期卑而自卑于此见尊阳卑阴非圣人之私意卦画自然之象而亦造化自然之位也○张子曰不言高卑而曰卑高者亦有义高以下为基亦是人先见卑处然后见高也○鹤山魏氏曰卦画自下始也位六位也贵贱观于屯言以贵下贱讼言以下讼上之类可见矣天圆而动地方而静故有常刚爻一三五柔爻二四六也断因九六之得位失位而断之也观于位正当也位不当也之类可见矣○临川呉氏曰动静有常以天地之用言天运转不已阳常动也地塡嶷不移阴常静也刚柔以卦之竒耦二画言刚谓竒画柔谓耦画断犹判也刚画犹阳动之实而一柔画犹隂静之虚而二也○诚斋杨氏曰聚散异向好恶相攻由是吉凶生焉○东坡苏氏曰方本异也而以类而聚此同之生于异也物羣则其势不得不分此异之生于同也天地一物也阴阳一气也或为象或为形所在之不同故云在者明其一也象者形之精华发于上者也形者象之体质留于下者也○盘涧董氏曰在天成象在地成形变化见矣变化非因形象而后有也变化流行非形象则无以见故因形象而变化之迹可见也日月星辰象也山川动植形也象阳气所为形阴气所为然阳中有隂则日星阳也月辰阴也阴中有阳则山阴而川阳然阴阳又未尝不相错而各自为阴阳也○涑水司马氏曰乾坤定于天地贵贱陈于尊卑刚柔断于动静吉凶生于万物变化见于形象皆非圣人为之也天地之判阴阳之交本自有之而圣人准之以为教尔○勉斋黄氏曰此言有天地则乾坤贵贱刚柔吉凶变化之理昭然可见然必有乾坤而后贵贱刚柔吉凶之体始具有贵贱刚柔吉凶而后变化之用始行始于乾坤终于变化此生生所以不穷天地所以常久而不已也○云峯胡氏曰朱子曰此非是因有天地而始定乾坤乃是观天地即见易也葢乾坤之卦未画观之天尊地卑乾坤之位已定矣贵贱之位未齐观天地万物之卑高卦爻之贵贱已位矣易未有卦爻则未有刚柔之称也天地间阳者常动可见其为刚阴者常静可见其为柔矣易未有爻位则未有吉凶之辞也天地间事事物物善恶各以其类而分善者可知其为吉恶者可知其为凶矣未有蓍卦固未见所谓阳化阴阴变阳也天成象地成形蓍卦之变化已于此乎见矣此一节言画前之易固如是也】
　　是故刚柔相摩八卦相荡
　　本义此言易卦之变化也六十四卦之初刚柔两画而已两相摩而为四四相摩而为八八相荡而为六十四【朱子曰系辞中说是故字都是唤那下文起也有相连处也有不相连处○问刚柔相摩八卦相荡窃谓六十四卦之初刚柔两画而已两而四四而八八而十六十六而三十二三十二而六十四皆是自然生生而不已而谓之摩荡何也曰摩如一物在一物上靣摩旋底意思亦是相交意思如今人磨子相似下靣一片不动上靣一片只管摩旋推荡不曽住自两仪生四象则老阳老阴不动而少阴少阳则交自四象生八卦则乾坤震巽不动而兑离坎艮则交自八卦而生六十四卦皆是从上加去下体不动每一卦生八卦故谓之摩荡又曰摩是两个物事相摩戞荡是圎转推荡出来摩是八卦以前事荡是有那八卦了旋推荡那六十四卦出来汉书所谓荡军是圆转去杀他磨转他底意思○临川呉氏曰画卦之初以一刚一柔与第二画之刚柔相磨而为四象又以二刚二柔与第三画之刚柔相磨而为八卦八卦旣成则又各以八悔卦荡于一贞卦之上而一卦为八卦八卦为六十四卦也】
　　鼓之以雷霆润之以风雨日月运行一寒一暑
　　本义此变化之成象者【朱子曰鼓之以雷霆以下四句是说易中所有○建安丘氏曰前以乾坤贵贱刚柔吉凶变化言是对待之阴阳交易之体也此以摩荡鼔润运行言是流行之阴阳变易之用也至下文则言乾坤之德行而继以人体乾坤者终之】
　　乾道成男坤道成女
　　本义此变化之成形者此两节又明易之见于实体者与上文相发明也【朱子曰刚柔相摩八卦相荡方是说做这卦做这卦了那鼔之以雷霆与风雨日月寒暑之变化皆在这卦中那成男成女之变化也在这卦中见造化关捩子才动那许多物事都出来易只是模写他这个又曰鼔之以雷霆润之以风雨此已上是将造化之实体对易中之理此下便是说易中却有许多物事○天地父母分明是一理乾道成男坤道成女则凡天下之男皆干之气天下之女皆坤之气从这里便彻上彻下即是一个气都透了○乾道成男坤道成女通人物言之在动物如牝马之类在植物亦有男女如麻有牡麻及竹有雌雄之类皆离阴阳刚柔不得又曰岂得男便都无阴女便都无阳这般须要错看○正蒙云游气纷扰合而成质者生人物之万殊阴阳两端循环不穷者立天地之大义阴阳循环如磨游气纷扰如磨中出者刚柔相摩八卦相荡鼔之以雷霆润之以风雨日月运行一寒一暑此阴阳循环立天地之大义也乾道成男坤道成女此游气纷扰生人物之万殊也○云峯胡氏曰刚柔二爻相摩而为八卦八卦相荡而为六十四摩与荡即上文所谓变化也六十四卦之中自有雷霆风雨日月寒暑变化而成象者也卦之中自有男女变化而成形者也此一节画后之易又如此也大抵易之未画卦爻之变化在天地实体中及其旣画天地万物之变化又在卦爻实体中本义两以实体言见在天地者即未画之易在易者即是已画之天地其体皆实而非虚也】
　　干知大始坤作成物
　　本义知犹主也干主始物而坤作成之承上文男女而言乾坤之理葢凡物之属乎阴阳者莫不如此大抵阳先阴后阳施阴受阳之轻清未形而阴之重浊有迹也【朱子曰干知大始坤作成物知者管也干管却大始大始即生物之始干始物而坤成之也○干知大始知主之意也如知州知县干为其初为其萌芽坤作成物坤管下靣一截有所作为○知训管字不当解作知见之知大始木有形知之而已成物乃流形之时故有为○干只是气之统体无所不包但自其气之动而言则为阳自其气之静而言则为阴所以阳常兼阴阴不得兼阳阳大阴小阳全阴半阳饶阴乏而阴必附阳皆此意也邵子曰阳不能独立必得阴而后立故阳以阴为基阴不能自见必待阳而后见故阴以阳为倡阳知其始而享其成阴效其法而终其劳也○柴氏中行曰一气之动则自有知觉而生意所始干实为之一气旣感则妙合而凝其形乃着有作成之意坤实为之】
　　干以易知坤以简能【易以防反】
　　本义干健而动即其所知便能始物而无所难故为以易而知大始坤顺而静凡其所能皆从乎阳而不自作故为以简而能成物【朱子曰干之易只管上一截事到下一截却属坤故易坤只是承干下着做上一截事只做下面一截故简如干以易知坤以简能知便是做起头能便是做了观隤然确然亦可见易简之理○干以易知干阳物也阳刚健故作为易成坤以简能坤因干先发得有头脑特囚而为之故简○干惟行健其所施为自是容易观造化生长可见只是这气一过时万物皆生了可见其易要生便生更无凝滞要做便做更无等待非健不能也又曰干德刚健他做时便通透彻达栏截障蔽他不住人刚健者亦如此易知只是说他恁地做时不费力坤最省事更无劳攘只承受那干底生将物出来便见得是能阴只是一个顺若不顺如何配阳而生物简只顺从而已○干以易知坤以简能以上是言乾坤之德易则易知以下是就人而言言人兼体乾坤之德也干以易知者干健不息惟主于生物都无许多艰深险阻故能以易而知大始坤顺承天惟以成物都无许多繁扰作为故能以简而作成物大抵阳施阴受干之生物如瓶盛水其道至易坤惟承天以成物别无作为故其理至简其在人则无艰阻而自直故人易知顺理而不繁扰故人易从易知则人皆同心亲之易从则人皆协力而有功矣○诚斋杨氏曰自干知大始至坤以简能何谓也曰此赞乾坤之功虽至溥而无际而乾坤之德实至要而不繁也○潘氏曰干主宰大始坤作成万物此乾坤之职也使为干者用力之难为坤者用功之繁则乾坤亦劳矣惟干以易知故主宰大始不以为难惟坤以简能故作成万物不以为繁也○云峯胡氏曰本义曰此承上文男女而言乾坤之理葢物凡阳皆属干之男凡阴皆属坤之女一阴一阳可相有不可相无然其理则阳主于始物阴不过作成之尔阳主始物自然而然胡为是之易也健故也阴但从阳自能成物胡为是之简也顺故也上两节论阴阳之形体兼气与形而言也此论阴阳之性情因气与形而以理言也】
　　易则易知简则易从易知则有亲易从则有功有亲则可久有功则可大可久则贤人之德可大则贤人之业本义人之所为如干之易则其心明白而人易知如坤之简则其事要约而人易从易知则与之同心者多故有亲易从则与之协力者众故有功有亲则一于内故可久有功则兼于外故可大德谓得于己者业谓成于事者上言乾坤之德不同此言人法乾坤之道至此则可以为贤矣【朱子曰干以易知坤以简能此易简在乾坤易则易知简则易从却是以人事言两个易字又自不同一个是简易之易一个是难易之易要之只是一个字但微有毫厘之间○夫易知底人人自然去亲他若其中险深不可测则谁亲之做事不烦碎人所易从有人从之功便可成若是头项多做得事来艰难底必无人从之如何得有功易知而人亲附自然可以长久易从而有功则所为之事自然广大○易知易从不必皆指圣人但易时人自然易知简时人自然易从○有亲可久则为贤人之德是就存主处言有功可大则为贤人之业是就做事处言葢自干以易知便是指存主处坤以简能便是指做事处故易简而天下之理得则与天地参矣○德者得也得之于心谓之德如得这个孝则为孝之德业是做得成头绪有次第了不然泛泛做只是俗事更无可守○问本义曰知则同心从则协力一于内故可久兼于外故可大如何曰旣易知则人皆可以同心旣易从则人皆可以协力一于内故可久者谓可久是贤人之徳徳则得于已者兼于外故可大者谓可大是贤人之业事业则见于外者故尔○可久者日新而不已可大者富有而无疆有几多事今工夫易得间断便是不能久见道理偏滞不开展便是不能大须是两头齐着力乃得也○问可久可大只说是贤人之德业杨氏曰可而已非其至也如何曰其说亦是此虽不说是圣人至成位乎中则是圣人也○平庵项氏曰称贤人者明乾坤之德业人皆可充而至也若但言圣人则嫌于必生知安行而后可而进修之路絶矣○云峯胡氏曰前三节见得天地间物物有乾坤此一节见得人心自具一乾坤人之心如干之易则明白易知同心者众故可一于内而为贤人之德人之行事如坤之简则要约易从协力者众故可兼于外而为贤人之业葢人之心本自明白正大本自与乾坤同体世之人往往倾险使人不可近劳扰使人不可行持不可持久不可充拓卒自为小人之归殊可惜也本义曰此言人能法乾坤之道至此则可以为贤人矣葢为众人言也夫子不敢遽言圣人姑曰可久可大姑曰贤人之德业欲众人皆可至也】
　　易简而天下之理得矣天下之理得而成位乎其中矣本义成位谓成人之位其中谓天地之中至此则体道之极功圣人之能事可以与天地参矣【朱子曰易简理得只是净净洁洁无许多劳扰委曲张子所谓尽人道竝立乎天地以成三才则尽人道非圣人不能也○柴氏中行曰人心一造乎易简而天下之理举不外此是理也三才之道也人得之与天地并立矣○云峯胡氏曰此章首言天地间有自然之易继言易中有自然之天地末言天地与易不外乎自然之理所谓自然之理者何也易也简也易简而天下之理得者圣人理与心防自然得之者也成位乎其中者成人之位于天地之中也夫位乎天地之中者皆人也必圣人方能成人之位而无愧于为人焉然则必如此后谓之成人则前所谓贤于人者犹未也本义前曰至此则可以为贤人谓众人皆可至也此曰至此则体道之极功圣人之能事葢谓贤者所可至也朱子敎人之意深矣】
　　右第一章
　　本义此章以造化之实明作经之理又言乾坤之理分见于天地而人兼体之也【朱子曰自天尊地卑至变化见矣是举天地事理以明易自是故以下却举易以明天地间事○双湖胡氏曰此章专论伏羲体造化以作易之事重在乾坤二卦生八卦以至六十四卦葢先天易首干终坤包六十四卦于其中凡阳皆干凡阴皆坤也末归结乾坤易简之德贤人体之造其极圣人之能事毕矣】
　　圣人设卦观象系辞焉而明吉凶
  </div>
  <div class="pagination">
   <a href="周易传义大全_page33.html">
    上一页
   </a>
   <span>
    ...
   </span>
   <a href="周易传义大全_page29.html">
    29
   </a>
   <a href="周易传义大全_page30.html">
    30
   </a>
   <a href="周易传义大全_page31.html">
    31
   </a>
   <a href="周易传义大全_page32.html">
    32
   </a>
   <a href="周易传义大全_page33.html">
    33
   </a>
   <span class="current-page">
    34
   </span>
   <a href="周易传义大全_page35.html">
    35
   </a>
   <a href="周易传义大全_page36.html">
    36
   </a>
   <a href="周易传义大全_page37.html">
    37
   </a>
   <a href="周易传义大全_page38.html">
    38
   </a>
   <a href="周易传义大全_page39.html">
    39
   </a>
   <span>
    ...
   </span>
   <a href="周易传义大全_page35.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
