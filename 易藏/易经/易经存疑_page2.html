<!DOCTYPE html>
<html>
<head>
    <meta charset="UTF-8">
    <title>易经存疑 - 第 2 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 2 页/共 42 页</h1>
    <div class="content">　　蒙引曰或据先儒谓性命以理言而气在其中太和以气言而理在其中遂介言谓各正为得其理保合为全其气此于理气之辨亦疎矣葢实未晓得性命以理言而气在其中太和以气言而理在其中者矣太抵从各正言须用性命字从保合言须用太和字而各正必居于保合之先太和必置于性命之后则确乎其有不可易者矣愚即其意推之曰各正性命虽是以理言然这里不可谓无气在但从利上须用各正字从各正不可曰太和须用性命字虽是説各正性命然当知这里有气在不可谓専是説得其理也保合太和虽是以气言然这里不可谓无理在但从贞字须説保合字从保合不可説性命须用太和字虽是説保合太和然当知这里有理在不可谓専是説保合其气也本义曰万物各得其理以自全葢有以得其意矣是岂少了太和两字哉
　　本义云乾道变化无所不利各正性命保合太和皆干之所利也此利字即文言美利天下之利
　　本义曰变者化之渐化者变之成盖变是潜运黙移以渐而推行有迹者也化是顿更倏改消冺而不见无迹者也如一日之间自卯而辰而申至酉以渐而进这是变到得酉时日入便一日都消冺无迹了这便是化
　　性命物所受之理也万物生天地间各有形色性味如黍粒圆稻粒长柑红橘緑各自不同此是各物所受之性命也方其资始流形时才生枝生叶吐花吐萼安见黍稻柑橘是如何待到利遂时节都敛华就实收花结子方见得黍形是如此稻形是如彼柑形是如此橘形是如彼都是他本来面目此是各得其所受之理也本义所谓物各得宜不相妨害正是如此故曰各正性命然曰各正方是得其本然之理未全也如黍稻柑橘实未饱满色未红緑味未香甜其食不美是其理未全也待到愈收敛愈坚实则黍稻柑橘一个成一个实皆饱满色皆红緑味皆香甜食之甘美是其理至是巳全矣太和曰隂阳防合冲和之气盖万物必须隂阳二气交合始生隂阳交合便是冲和故曰太和保合是和气敛蓄韬藏于内保是如保赤子之保有调养覆防意合是聨合合缝之合有韬藏秘宻意万物之生方其资始流形之时是气方发生流行固未见得保合也至各正之时虽是各成形质然未坚实其气尚行未结聚亦未见得保合也待至物成以后黍是个黍稻是个稻柑是个柑橘是个橘这时气不复行皆敛聚归藏于内始足而保合生意闭固不渗漏有调养覆防意故曰保生意在内不见于外有韬藏秘宻意故曰合
　　得于有生之初得其理也全于有生之后全其理也故曰万物各得其理以自全不可把全字当保合看保合以气言其气保合其理始全也
　　利贞相去不逺分有生之初之后者利去贞虽不逺在先一步则为有生之初矣
　　首出庶物万国咸宁
　　此言圣人之利贞也谓圣人在上髙出于物时乗六龙以御天其道化覃敷万国之民各遂其生各复其性而咸宁焉此圣人之利贞也万国咸宁即上文乗龙御天功效之所成就耳合而言之时乗六龙以御天万国咸宁圣人之元亨利贞昭然矣
　　首出庶物从蒙引主位説
　　元亨利贞本防在卦辞者与诸卦一般至吾夫子分为四徳而后世之言天道者因之此夫子所以为道徳之宗也又如仁字首见于尚书只作爱人説至夫子始作心徳説以此立教仁道始行于世
　　资始是生意方动处流形是生意长进处各正是生意收敛处保合是生意充满处
　　利者生物之遂贞者生物之成遂与成如何分别论语遂事不説注云遂谓事虽未成而势不能已也则知遂是方向成之势而贞则成矣故曰利则向于实也贞则实之成也
　　象曰天行健君子以自强不息
　　君子体干全在不息盖天行内有不息意君子不息所以法天行也是何物不息心之天理流行不息中庸所谓至诚无息是也如何方能不息自强方能不息如何是自强曰自胜者强又曰能胜物之谓刚是知所谓自强者能胜物欲而已故本义曰不以人欲害其天徳之刚则自强而不息不以人欲害其天徳之刚解自强盖人心天理本自流行不息惟为私欲所胜而不能自强则天理遂壅塞而不行矣不行则止息矣人能胜其人欲之私而自强则天理无所壅遏常流行而不止息
　　夫子赞易既释卦名卦辞而有彖文言诸作矣见得易理无穷又合二体之象作以发明之谓之大象此首言干也谓干之象为天此卦下体干也重之又干其象为天之运行也夫天之运行也一日一周明日又一周反覆其道代行不息亦惟至健故然也君子体之谓天惟健故能运行不息人不能健则天理夺于人欲不能运行不息矣于是克去巳私弗履非礼挺然自强毅然自健使吾心天理常运行于日用动静之间而不止息本然徳性恒周流于人伦庶物之表而不间断体仁以长人嘉防以合礼利物以和义贞固以干事皆君子之不息而本于自强也自强不息此君子所以法天行之健也
　　味本义非至健不能句是惟至健故能运行不息如人有力方能举百钧牛马有力方能任重致逺其理甚明故愚以此明自强不息盖君子惟自强故能不息也旧时説者俱云自强又不息蒙引不主极是然蒙引作一串説谓犹云至公无私健而不息亦未见明白愚此説与蒙引颇异学者详之
　　蒙引曰凡大象君子以等皆以见成者言而时文所谓君子法之当如何哉皆失其防愚谓当云果何如哉则其防不失矣
　　潜龙勿用阳在下也
　　阳以爻言下以位言
　　见龙在田徳施普也
　　徳施普即本义泽及于物意明为人所利见也施读去声程传本义俱无音
　　终日干干反复道也
　　道字轻言九三终日干干只是个反复底道理反复者行而复行故曰重复践行之意即干干意愚按本义条谓健而又健是也
　　或跃在渊进无咎也
　　曰进无咎许其可进也本义曰可以进而不必进所以释进无咎之义也可以进而犹不必进处之可谓审矣所以进无咎若未可进而不必于进犹是本分事未见详审处安得无咎
　　飞龙在天大人造也
　　言大人作起于上故其象为飞龙在天
　　亢龙有悔盈不可久也
　　盈不可久故有悔物极则变势盈则倾天地人物其理皆然
　　用九天徳不可为首也
　　本义阳刚不可为物先言不可以阳刚去先物也犹云不以贤智先人蒙引曰如与众人共处而独任刚自遂是谓物先意颇欠切
　　蒙引曰天徳不可为首偏言之天徳也偏言者对柔顺而言只是一边道理耳故不可为物先
　　文言曰元者善之长也亨者嘉之会也利者义之和也贞者事之干也
　　仁义礼智皆善也而仁则为众善之长仁所以为众善之长者以其天地生物之心人得之最先而兼统四者尔何谓得之最先盖天地以生物为心人之生因得其心以为心天地生物之心仁也人得此心便有此生是人之所以生只是个仁尔所以説得之最先问上天生人仁义礼智一时都赋了如何仁独最先曰此亦就仁道最切处看见得有似于在先尔葢人之生是得那仁故曰心生道也有是心斯具是形以生恻隠人之生道也可见仁是生道最切处义礼智虽一时同赋然比仁为人之生道差缓尔何谓兼统四者义在人为羞恶凡人之见已之不善而愧羞见人之不善而憎疾者义也礼在人为恭敬辞让人之见亲贤賔客而恭敬揖让者礼也智在人为是非之心人之遇是非美恶而鉴别者知也乃若仁之在人则是恻隠之心盖天地生物之心人得之以为心者惟其得夫天地生物之心以为心是以方寸之中生意盎然慈祥恻怛莫非天地生物之心义礼智虽并列为四徳仁则独専心体而为之总管故夫亲亲仁民爱物仁也闻过见恶而羞恶亦生生仁爱之心之激发也见亲贤賔客而敬让亦生生仁爱之心之致隆也见是非美恶而鉴别亦生生仁爱之心之生明也夫爱者必敬爱者必明礼知之管于仁是也羞恶与仁乃相反者谓管于仁何也盖恶者爱之反乃不爱也人心有所爱必有所不爱所爱如此不如此者必所不爱仁者之心慈祥恻怛举天下民物皆在其爱育之中其一身自爱不忍一毫置之不洁之地彼见不善之人为民物之害不洁之物为吾身之害吾方以仁民爱物自好自爱为心见彼之伤人害物与自伤自害者正伤吾之本心岂不怵然痛絶之哉故羞恶之心实本于恻隠之所激发自外而观恶与爱若相反推本而论恶与爱实相因此义之所以统管于仁有非强合而纽説也
　　或问朱子仁兼四端意思理防不透朱子曰上蔡见明道举史文成诵明道谓其玩物丧志上蔡汗流浃背面发赤色明道言此便见得恻隠之心且道上蔡闻得过失恁地惭愧自是羞恶之心如何却説道见得恻隠之心公试思久之曰惟有恻隠方防动若无恻隠之心却不防动惟是先动了方始有羞恶方始有恭敬方始有是非动处便是恻隠问仁者有生意如何朱子曰只此生意心是活物必有此心乃能知辞让必有此心乃能知羞恶必有此心乃能知是非此心不生又乌能辞让羞恶是非陈北溪曰仁是心中个生理常流行生生不息彻终始无间断苟无这生理则心便死了其待人接賔恭敬何自而发必无所谓礼处事之际必不解裁制而无所谓义其于是非也亦顽然无所知觉而无所谓智朱子又曰程子谓四徳之元犹五常之仁偏言则一事専言则包四者须是统看仁如何却包得数者又却分看义礼智如何亦谓之仁
　　仁包四徳若以心之天理看尤明白易见葢仁者心之天理义则天理之所宜礼则天理之节文智则天理之别白岂不明白此理固然但圣贤本意原不如此乃是指爱言尔
　　亨之在人即礼也乃天理之节文人事之仪则自一身达之万事自朝廷达之天下灿然文物之盛乃众美之所聚也故曰嘉之防经礼三百曲礼三千可见嘉之防处
　　利者义之和此句与上下文俱不类葢利即人之义也义之体严似嫌于不利故特变例为之説曰利者非他即义之和也盖自君臣父子以至万事万物必合于义然后各得其分而相安安斯和矣和则利孰大焉故所谓利者乃义之和处而义之和即人之利也
　　木有躯干枝叶方有所依以立事必正固其事方有所依以立故曰贞者事之干
　　君子体仁足以长人嘉防足以合礼利物足以和义贞固足以干事
　　体仁极难看当把体字作身体看谓身体夫仁盖不身体其身体而身体夫仁也身体其身体者以身体为身体身体夫仁者以仁为身体以身体为身体只是空一个身体尔以仁为身体是一个身体都是仁也故曰以仁为体
　　君子克已复礼使仁充乎中而见乎外中之所存无一念之非仁外之所行无一事之非仁则君子之身浑是一个仁非体其体而体夫仁也体仁仁之至也故无一物不在所爱之中而足以长人安土敦仁故能爱正是如此
　　体仁与中庸体物不同体物是将鬼神为物之体重在物上体仁是将仁来为我之体重在君子身上体仁下面更有长人一节体物下面更无作为其不同可见张子曰体物体身道之本也身而体道其为人也大矣体物体身即中庸体物意身而体道乃易体仁意
　　朱子小注亦有两説一説体仁如体物相似人在那仁里做骨子仁是个道理须是有这个人方体得他做个骨子一説体仁不是将仁来为我之体我之体便都是仁曰以仁为体者犹言自家一个身体元来都是仁今按前一説不是当以后一説为主曰不是将仁来为我之体者葢若将仁来为我之体犹与仁为二我之体便都是仁则我即仁仁与我为一矣毕竟是将仁来为我之体第语意有轻重尔
　　蒙引我其仁之体仁无体君子其体之説即小注前説乃中庸体物意不可用
　　体仁足以长人即此亦可见仁之包四徳处若非包四徳如何一人便能长人
　　礼本诸心达诸身施诸万事自朝廷以及天下国家无一处无礼其道理至为繁悉其纲目有三千三百之多故曰亨者嘉之防使不嘉其所防则有欠缺不备之处不足以合礼必嘉其所会乃于礼无不合蒙引曰嘉非难嘉其所防为难如得其一不得其二非嘉防也得于此不得于彼非嘉防也得者千百不得犹一二非嘉防也必自其一动一静一语一黙之际以至于迩之事父逺之事君许多嘉美一时辐辏得来如此乃合乎礼又曰嘉字做着力字务必做恰好方是嘉
　　利物足以和义乃是圣人为义字解释葢义之体严嫌于不和故圣人为之解释曰义主裁制决断如人之尊卑内外截然不可犯似若棱角峭厉不和矣不知义者事物之所宜也其尊卑内外皆分之所当然是事之宜义之所在也使不以义处物则彼此皆越其分卑逾尊内犯外互相侵夺互相陵犯其害不可胜言矣不和孰甚焉惟义以处物使尊尊而卑卑内内而外外则尊卑内外各止其所各安其位不相侵夺不相陵犯殆见尊有尊之利卑有卑之利内有内之利外有外之利何害之有哉物物各得其所利则众情协顺欣欢交通无违拂无乖戾何和如之是义以方外若嫌于不和然义以利物正所以为和盖必分守之严明足以处天下之物不使其相渎然后恩意之浃洽足以通天下之志不使其相戾是利不生于和而生于严也孰谓义之嫌于不和乎
　　此处与上文利者义之和当有辨利者义之和是把义之和与利对利物足以和义是把和与义对利者义之和是把和与义合説利者义之和这里虽含义自然和意然为此语时方欲明利之即义未重在义自然和意也到利物足以和义则言君子行义之徳始明义之自然和谓义似嫌于不和然使物各得其所利本自无不和也
　　圣人以利与义疑于相反也故曰利者义之和明利即义也又以义疑于不和也故曰利物足以和义明义本无不和也利者义之和之利乃圣人天然之利利物足以和义之利乃人所以求乎天然之利也义之和之和乃在人天然之和足以和义之和乃人所以求乎天然之和也
　　凡事惟知其正之所在而固守之则其事依以立矣故曰事之干蒙引曰朱子曰欲为其事而非此之贞固便植立不起自然倒了此説最明
　　贞固是事事贞固如嘉防利物都要事事尽理也非是只一件贞固便事事都了
　　君子行此四徳者故曰乾元亨利贞
　　此章三节自有三段意第一段言人之四徳第二段言人之行四徳第三段言人之所以行四徳
　　此条君子字只是上文君子然上文且言行四徳未重在君子上至此始归重于君子而提起君子字面曰君子行此四徳者见惟君子之至健然后能行此四徳也故引经文以实之言君子体仁以长人嘉防以合礼利物以和义贞固以干事是惟君子之至健故能行此四徳也所以经文曰乾元亨利贞于元亨利贞而系之干见四徳之行本于君子之至健也本义非君子之至健无以行此就当贴本文君子行此四徳者蒙引君子行此四徳下方贴入本义意似有叠牀架屋之病亦失本文意学者详之
　　蒙引曰至健者能胜乎人欲也能胜乎人欲然后能全乎天理故曰非君子之至健无以行此不然则至健与行四徳意重叠矣又曰自胜者强可见至健只是能胜其私
　　初九曰潜龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可拔潜龙也
　　不易乎世要见龙徳而隠意不易乎世是髙世之志不为世变易也汉严子陵亦近之不成乎名不出来立名于当世也遯世是避世之乱而不出不见是是一事不为人所知遯世不见是不难无闷为难无闷是无些不平意此何等胸懐所以为龙徳也
　　虽重在忧则违之一边説时不可太抑扬当畧放平説常见往时説者多云初九之志岂偏于隠哉使当乐时则亦行之惟忧则违之此抑扬太过不可用不可拔只就忧违一边説不易乎世以下六句俱忧违也六句作三节看意思一节深似一节
　　九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也
　　庸言是寻常不打底言语信是言必有实无空言也庸行是寻常不打底所行谨是行有常度无轻忽也如此是细微不忽乃至诚无息处也故曰盛徳之至信谨诚也不信不谨邪也闲邪存其诚恐犹有不信不谨者害吾诚故欲闲而存之也庸言信庸行谨宜无邪之可闲矣而犹闲邪存其诚者此圣人之心不自满假处即文王望道如未见之心也故曰无斁亦保之意如此则其善足以盖世矣然犹不以为善世而自伐其所信谨而闲邪存诚者犹自若也不伐不要説得粗徳博是徳之及物者自周遍而广博葢其风声意气自足以鼓动乎人心即中庸之诚能动物处也化是物从而化天下被其所动皆革面革心而从之即中庸之变则化也善世而不伐以上皆是龙徳意徳博而化一句属正中不是当正中之时不能徳博而化凡此皆君徳也故举爻辞而以是释之曰易曰见龙在田利见大人者正以九二虽未得君人之位而已备君人之徳也
　　九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与防也知终终之可与存义也是故居上位而不骄在下位而不忧故干干因其时而惕虽危无咎矣
　　忠信是此心真实为善如孝则真实是孝弟则真实是弟大学所谓如恶恶臭如好好色是也实心为善则善心日以充长善念日以彰著此之谓进徳论语注人不忠信则事皆无实为恶则易为善则难此不忠信则徳不进也但彼兼内外説此専主内一边説实心为善孝实孝弟实弟乃诚也若辞不修语孝语弟俱是空言无实事则此诚终于消散不聚集矣何由立又何绩业可居故工夫又在修治言辞上先行其言而后从之言必有物凡吐口言语皆是实事无一句虚妄乃修辞也修辞则行成孝成个孝弟成个弟吾心之诚集聚而不消散故曰立其诚诚立则业就修而可居非立诚之外又有居业工夫也
　　言君子于善心之所发苟诚实而不自欺则善心日长善念日生其徳进进不已矣故曰忠信所以进徳忠信存于内者诚矣又从而修治言辞语孝语弟都是实事无一句虚妄则行成乎外诚之存于内者集聚而不消散矣故曰立其诚诚立则绩业成就而可终身守之矣故曰所以居业
　　忠信心之诚也徳道之得于心者也修辞身行乎道也业得于心者着于身也忠信则心诚得于心者日益进修辞则诚立得于心者着于身而可居徳者业之基业者徳之着
　　忠信进徳诚心存而心之所得日以进也修辞则身体之而有成而言无不实故诚无不立而业自可居忠信进徳都未有事修辞是方有事而忠信进徳者已见之躬行也
　　忠信求诸心者也修辞求诸身者也而皆不外乎一诚求诚于心则徳崇求诚于身则业广故君子之道诚而已矣
　　修辞工夫全在力行到修辞处又不止力行乃行之成功也故不言力行而曰修辞不然恁得言辞修治都无一句虚妄忠信方去进徳修辞则业自居故曰忠信进徳是去底字修辞是住底字
　　常时説忠信俱作求道实心説把徳字作义理之滋味有得于己依愚见若作求道实心则忠信方是立心向慕尔初未着道尚是皮肤工夫徳若只是义理滋味有得于己则亦肤浅何足为终身事业而居之且正经道理又在何处用工其所谓徳业有何实地可据予自知学反覆深思其説不可通故特自为之説然旧説胶于人心虽老师宿儒或有不晓其意者学者宜深玩不可以愚説为新异而惊骇之也蒙引説忠信谓应一件事俱着个心为主説修辞谓于事处置得好是以主事为诚以处置事好为诚立依此则忠信立诚另有个事事是事忠信立诚乃是应事处不知所应之事又将何属似乎未通葢即常时求道实心之説也
　　又谓忠信重在知上又谓徳以心言未説到事上大抵是从知上来又引朱子小注道理须是实见得之言谓可见进徳所重在知上愚俱未敢从原来文言説乾卦六爻俱以圣人明之其言学俱除致知工夫就力行上説起故忠信即大学之诚意是格物致知后面事谓忠信属知如何説得且以进徳为知自古未有此説小注道理须是实见得乃躬行心得之见非闻见之见也
　　按忠信进徳在朱子小注原有二説如沈舟破釡甑示士卒必死无还心一説也以忠信作求道实心説者实本于此但此朱子未定之见不必从且如孝须实是孝方始孝之徳日进一日悌须实是悌方始悌之徳日进一日此一説也愚之説实本此人多不察尔
　　忠信所以进徳是忠信所以至之也何也凡有所进将必有所至如人往长安进进不已将必至长安也人之进徳亦然进进不已固将至之也忠信进徳是忠信所以至之也知得忠信所以至之即便去忠信以至之则善心日长神智日开道之壸奥理之妙为吾所当至者一时虽未能遽至固已先得之矣故可与防先知为防可与防许其能知防也
　　修辞立其诚所以居业是修辞立诚所以终之也何也居是居止终是终身居止而不移如人建屋而居将为子孙百世之计是居之即所以终之也居业亦然知得修辞立诚所以终之即便去修辞立诚以终之则践履笃实持守坚固事理之宜在心为徳在身为业吾所当守者可与能存之而不失矣义者事理之宜吾所当守者也可与存义许其能守也
　　进是至之渐至是进之极用至字贴进字居是身之止终是止之久用终字贴居字必进了方可至至了方可居葢徳业本一串故其功程亦一串也
　　朱子小注曰进徳只管进去便是要至之未到那里先知得如此所以説可与防进字贴着那防字至字又贴着那进字终则止是要守业今日如此明日又如此所以下个居字终者只是这里终居字贴着那存字终字又贴着那居字
　　可与防下当贴徳斯进字可与存义下当贴业斯居字
　　常时説知至至之谓知理之所在而心必之焉以是为知至葢縁本义知至至之进徳之事一句故为此説认忠信作知者亦縁此尔愚按依此则知终终之独不可作忠信説乎其窒碍可见矣
　　知至知终之知俱轻説是孟子如知其非义之知非大学致知之知通典把知至至之作致知诚意知终终之作明善诚身此亦好聴耳盖中庸之明善诚身即大学之格致诚正修原非二事
　　九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎
　　上下无常进退无恒如何为邪离羣大底此处主在上进一边是可上进时了可上而不上疑于以隠为髙可进而不进疑于遯世离羣及时之时上进之时也欲及时是应非为邪离羣句无咎得时也
　　蒙引曰上下者进退之已成进退者上下之未定蒙引説为邪离羣作嗜进説愚不然者以本义可以进而不必进句知之可以进而犹不必进是谨于进退者岂可以嗜进疑之其待圣人亦浅矣
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也自同声相应至万物覩且泛举物类相从处逓説到人从圣人处未及其所以然也本乎天者亲上以下则推物类所以相从处葢物类所以相从者以其类之同耳本乎天天之类也故亲上本乎地地之类也故亲下葢其类之同也由是推之水湿之类也故流湿火燥之类也故就燥云龙之类也故从龙风虎之类也故从虎皆以类之同也各从其类一句承上二句説而包圣作物覩意在其中故本义云圣人人类之首也故兴起于上则人皆见之
　　同声相应二句泛言人物同气相求一句包下文水流湿四句
　　同声相应鹤鸣子和是也同气相求徳不孤必有隣是也呉氏取火取水之説太深然亦是气求之理水性下湿下地水所濡也故流之火性干燥干物火所利也故就之云水气龙水物也故龙兴则云从风隂气虎隂物也故虎啸而风生蒙引曰子细寻求乃是龙感云水之气而兴虎感隂风之将至而啸尔龙兴便有云在故从来以为云从龙虎啸而风随至故从来以为风从虎也愚按云从龙风从虎当以此説为是如蒙引后説恐非正意此亦天将大雨商羊鼔舞之类尔必以云为龙之云风为虎之风亦将以雨为商羊之雨乎刘季云气乃是天子之气上升勒兵屋瓦俱震盛言兵威所震非兵有风也涡口暴风乃兵兆也非乌珠有风
　　上九曰亢龙有悔何谓也子曰贵而无位高而无民贤人在下位而无辅是以动而有悔也
　　此条只据上九居卦之上説道理不主进退盛衰説无位则无以行其志无民则无以戴于下无辅则无以匡其不逮是以动而有悔也曰贵曰高皆以居卦之上言无位不居五也无民由于无位无辅以居高而亢也
　　潜龙勿用下也
　　蒙引曰文言前节龙徳而隠以下既详言六爻之义以申象之意至此又约其防而申之曰初九所谓潜龙勿用者葢以其位下也其位下故为龙为潜此与阳在下也阳气潜蔵槩无异防只是反覆申言之意
　　见龙在田时舍也
　　舍字读上声言暂为时所舍也夫九二有君人之徳宜乎居九五之位君临天下今见龙在田亦暂为时所舍尔周公之不有天下犹益之于夏伊尹之于殷皆若九二之时舍也
　　终日干干行事也
　　事所当为之事也前章之进徳修业是也终日干干日行其当为之事而不止息也
　　或跃在渊自试也
　　言所谓或跃在渊者未遽有为且自试其可否而未能决也舜避尧之子于南河之南禹避舜之子于阳城是也
　　飞龙在天上治也
　　言所谓飞龙在天者是居上位以治下也
　　亢龙有悔穷之灾也
　　言上九之亢龙有悔是居卦之上势穷而生灾也
　　乾元用九天下治也
　　乾元当君道説用九刚而能柔也君人之道一于刚则威过民不见其可爱秦人之専任刑法是也一于柔则恩过民不见其可畏汉元帝之优柔不断是也故皆有弊而不能治天下君道刚而能柔则恩足以结天下使民有爱戴之心不忍离散以背其君上威足以肃天下使民有畏惧之心不敢玩弛以犯其君上天下之民皆遵道遵路防极归极而无不治矣
</div>
    <div class="pagination">
<a href="易经存疑.html">上一页</a><a href="易经存疑.html">1</a><span class="current-page">2</span><a href="易经存疑_page3.html">3</a><a href="易经存疑_page4.html">4</a><a href="易经存疑_page5.html">5</a><a href="易经存疑_page6.html">6</a><a href="易经存疑_page7.html">7</a><span>...</span><a href="易经存疑_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
