<!DOCTYPE html>
<html>
<head>
    <meta charset="UTF-8">
    <title>周易传义大全 - 第 38 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 38 页/共 41 页</h1>
    <div class="content">　　夲义寡怨谓少所怨尤辨义谓安而能虑【朱子曰三陈九卦初无他意观上面其有忧患一句便见得是圣人说处忧患之道圣人去这里偶然看得这几卦有这个道理所以就这个说去天下道理只在圣人口头开口便是道理偶说此九卦意思自足若更添一卦也不妨更不说一卦也不妨只就此九卦中亦自尽有道理且易中尽有处忧患底卦非谓九卦之外皆非所以处忧患也后世拘于象数之学者以为九阳数圣人之举九卦葢合此数也尤泥而不通观圣人之经正不当如此若以困为处忧患底卦则屯蹇非处忧患而何又曰今之谈经者徃徃有四者之病本卑也而抗之使髙本浅也而凿之使深本近也而推之使逺本明也而必使至于晦○礼主卑下履也是那践履处所行若不由礼自是乖戻所以曰履以和行谦又更卑下所以节制乎礼又曰礼是自家恁地卑下谦是应物而言○困以寡怨是得其处亨之道故无所怨于天无所尤于人若不得其道则有所怨尤矣○井以辨义辨义谓安而能虑葢守得自家先定方能辨事之是非若自家心不定事到面前安能辨其义也○问巽有优游巽入之义权是仁精义熟于事能优游以入之意曰是○巽是入细底意说在九卦之后是这八卦事了方可以行权○问巽以行权曰权之用便是如此见得道理精熟后于物之精微委曲处无处不入所以说巽以行权又问恐是神道曰不须如此说巽只是柔顺低心下意底气象人至行权处不少巽顺如何行得○巽以行权兑见而巽伏权是隐然做底物事若显然地做却不成行权此外八卦各有所主皆是处忧患之道○云峰胡氏曰谦以制礼而履以和行则礼之至者也井以辨义而巽以行权则义之精者也○邵子曰人道不能无怨故言寡怨所谓怨是用希是也○柴氏中行曰道始于践履而终以知权故孔子以可与权为学之到○西山真氏曰九卦之义更当各就全卦反覆观之以求夫所谓处忧患者庶乎得之又此章之下云易之为书也不可逺又明于忧患与故则易之一书无非明于忧患而处以道者又不特九卦为然也○双湖胡氏曰三陈九卦自有次第第一节论九卦之德第二节论九卦之材第三节方论圣人用九卦以处忧患之道故皆以以字明之亦如六十四卦大象必着一以字以明用易也然文王之圣心与易防居平时处忧患无一非易况演易羑里即身是易岂待逐卦而以之乎夫子亦姑论其处忧患之道以其近似者言之而为万世学易者之法矣苟焉不通则岂所谓易者哉】
　　右第七章
　　夲义此章三陈九卦以明处忧患之道【云峰胡氏曰此章三陈九德虽夫子偶即九卦言之然上经自干至履九卦下经自恒至损益亦九卦上经履至谦五卦下经益至困井亦五卦上经谦至复又九卦下经井至巽又九卦上经自复而咸八卦而为下经之恒下经自巽而未济亦八卦复为上经之干上下经对待又似非偶然者或于此可见文王之心焉对待凡十卦置干不言干为君也文王常存事君之小心而不知其有君民之大德者也九卦上下体无离文王晦其明者也然有互体离在焉实未尝不明也】
　　易之为书也不可逺为道也屡迁变动不居周流六虚上下无常刚柔相易不可为典要唯变所适【逺袁万反上时掌反】夲义逺犹忘也周流六虚谓隂阳流行于卦之六位【朱子曰易不可为典要易不是确定硬本子扬雄太却是可为典要他搛定三百五十四赞当画三百五十四赞当夜昼底吉夜底凶吉之中又自分轻重凶之中又自分轻重易却不然有阳居阳爻而吉底又有凶底有隂居隂爻而吉底又有凶底有有应而吉底有有应而凶底是不可为典要之书也是有那许多变所以如此○上下无常唯变所适便见得易人人可用不是死法虽道是二五是中却其间有位二五而不吉者有当位而吉亦有当位而不吉者○三山林氏曰易之所言无非天地自然之理人生日用之不可须臾离者故曰不可逺○张子曰心不存之是逺也不观其书亦是逺也○白云郭氏曰人之于道不可须臾离也故于易不可逺可离者非道可逺者亦非易也○节斋蔡氏曰屡迁谓为道变通而不滞乎物自易之为书至屡迁此总言为书为道以起下文之意也自变动不居至唯变所适言易道之屡迁也不居犹不止也六虚六位也位未有爻曰虚卦虽六位而刚柔爻画徃来如寄非实有也故以虚言或自上而降或由下而升上下无常也柔来文刚分刚上而文柔刚柔相易也典常也要约也其屡变无常不可为典要唯变所适而已○鹤山魏氏曰六画六爻六位六虚四者相近而不同爻者动也专指九六则父母之防也画者卦也兼七八九六则包男女之防也总而言之画即为爻析而言之爻与画异画之见者又为位爻之变者又为虚故曰变动不居周流六虚位从爻而为虚也曰六画成卦六位成章虚从画而为位也然其实皆自竒耦之画始竒耦则太极之分者也】
　　其出入以度外内使知惧
　　夲义此句未详疑有脱误【或问外内使知惧据文势合作使内外知惧始得朱子曰是如此不知此两句是如何硬解时也解得去但不晓其意是解甚底上下文意都不相属○汉上朱氏曰出入者以卦内外体言出者自内之外徃也入者自外之内来也以是观消息虚盈之变出处进退之理使知戒惧当出而入当入而出其患一也】
　　又明于忧患与故无有师保如临父母
　　夲义虽无师保而常若父母临之戒惧之至【朱子曰使知惧便是使人有戒惧之意易中说如此则吉如此则凶是也既知惧则虽无师保一似临父母相似常恁地戒惧○南轩张氏曰师者教之道保者辅其躬○节斋蔡氏曰故所以也又明所当之忧患与致忧患之所以也是虽无师保亦如临乎父母之侧而爱敬之至此言易书之不可逺也○息斋余氏曰上系虽言与民同患而必以洗心先之又发造化不与圣人同忧之意下系则多言忧患矣】
　　初率其辞而揆其方既有典常苟非其人道不虚行【揆葵癸反】
　　夲义方道也始由辞以度其理则见其有典常矣然神而明之则存乎其人也【朱子曰既有典常是一定了占得他这爻了吉凶自定这便是有典常○凌氏曰率其辞之所指而揆其方之所向则其道虽不可为典要而其书则有典可循有常可蹈也然非得其人亦何以行之哉○节斋蔡氏曰此又合书与道而言也】
　　右第八章【双湖胡氏曰此章专论玩辞观变为学易之事而深有望于其人也书者卦爻之辞也道之屡迁者卦爻之变也此二句一章纲领变动不居以下言其变也明于忧患以下言其辞也自其变观之则九六之爻周流于虚位之间或上或下而无常皆一刚一柔之相易不可为典要而唯变所适然其刚柔之或上而出于外也既足为斯人之法度使知惧于外其刚柔之或下而入于内也亦足为斯人之法度使知惧于内岂徒变之云乎自其辞观之则明于忧患而如父母之临率辞揆方而有典常之可法而后总之以苟非其人道不虚行则玩辞观变之学诚有望于其人也圣人之意可见矣】
　　易之为书也原始要终以为质也六爻相杂唯其时物也【要一遥反下同】
　　夲义质谓卦体卦必举其始终而后成体爻则唯其时物而已【进斋徐氏曰此总言圣人作易所以立卦生爻之义下文又逐爻分说而申明之也质谓卦体时谓六位之时物谓隂阳二物也原其事之始要其事之终以为一卦之体质卦有六爻刚柔错杂随其时辨其物言卦虽有全体而爻亦无定用也○云峰胡氏曰卦有定体故曰质爻无定用故曰时○钱氏藻曰六爻相杂唯其时之不同而其事物亦异如干之取龙一物也或潜或见或跃或飞之不同者时也如渐之取鸿一物也而于干于磐于陆于木之不同者亦时也】
　　其初难知其上易知本末也初辞拟之卒成之终【易以防反】夲义此言初上二爻【节斋蔡氏曰初爻者卦之本本则其质未明故难知上爻者卦之末末则其质已着故易知难知则所系之辞必拟议而后得易知但卒其卦之辞而成其卦之终也○云峰胡氏曰此承上文原始要终而言也原其始则初爻为本质未明故难知要其终则上爻为末质已着故易知故初爻之辞必拟之而上爻之辞则成之矣○临川吴氏曰初与终为对拟之与卒成之为对两句文法颠倒相互】
　　若夫杂物撰德辨是与非则非其中爻不备【夫音扶】夲义此谓卦中四爻【朱子曰其初难知至非其中爻不备若解也硬解了但都晓他意不得这下面却说一个噫字都不成文章不知是如何后面说二与四同功三与五同功却说得好但不利逺者也晓不得○问杂物撰徳辨是与非则非其中爻不备曰这様处晓不得某常疑有阙文先儒解此多以为互体如屯卦震下坎上就中间四爻观之自二至四则为坤自三至五则为艮故曰非其中爻不备互体说汉儒多用之左传中一处说占得观卦处亦举得分明看来此说亦不可废○问易中互体之说或以为杂物撰德辨是与非则非其中爻不备此是说互体曰今人言互体皆以此为说但亦有取不得处如颐大过之类是也王辅嗣又言纳甲飞伏尤更难理此等不必深泥○云峰胡氏曰此承上文六爻相杂而言也六爻夲自相杂二三四五于六爻之中又杂物撰德者如屯下震物为雷德为动上坎物为云徳为险下互坤则杂物为地撰徳为顺矣上互艮则又杂物为山撰徳为止矣亦可以辨是与非而易愈精矣○容斋洪氏曰如坤坎为师而六五之爻曰长子帅师以正应九二而言葢指二至四为震也坤艮为谦而初六之爻曰涉大川葢自二而上则六二九三六四为坎也○临川吴氏曰内外既有二正卦之体中四爻又成二互体之卦然后其义愈无遗阙非以此正体互体竝观则其义犹有不备正体则二为内卦之中五为外卦之中互体则三为内卦之中四为外卦之中故皆谓之中爻○双湖胡氏曰是非者当位不当位中不中正不正也内外卦既足以示人矣复自互体而辨之则是是非非于是乎益可见焉○潘氏夣旂曰不言吉凶而曰辨是与非则吉凶可知矣】
　　噫亦要存亡吉凶则居可知矣知者观其彖辞则思过半矣【知音智】
　　夲义彖统论一卦六爻之体【临川吴氏曰上文既分言初上二爻及中四爻此又总六爻言之噫叹美辞存亡者隂阳之消息吉凶者事情之得失要其存亡吉凶之所归则六爻之义居然易见可指掌而知矣又谓知者能见事于木形虽不观各爻之义但观卦首之彖辞则所思已得十分之五六矣葢彖辞或论二体或论主爻或论卦变相易之爻是以不待观六爻而已可见也章首第一句言彖第二句总言六爻此一节又总言六爻而复归重于彖葢为结语与章首起语相始终下文则又更端而言中四爻也○括苍龚氏曰彖者原始要终以为质者也故智者观之无待于爻葢所要愈约则所知愈易中四爻者六爻之要而彖者又一卦之要也】
　　二与四同功而异位其善不同二多誉四多惧近也柔之为道不利逺者其要无咎其用柔中也【要如字又一遥反下章同】夲义此以下论中爻同功谓皆隂位异位谓逺近不同四近君故多惧柔不利逺而二多誉者以其柔中也【或问其要无咎其用柔中也近君则当柔和逺去则当有强毅刚果之象始得此二之所以不利然而居中所以无咎朱子曰也是恁地说○潘氏夣旂曰二与四功同乎隂而位有内外之异二逺于君虽在下而多誉四近于君虽在上而多惧然隂柔之道逺则难援二之逺而大要无咎者以其虽柔而居下体之中也○云峰胡氏曰上文杂物撰徳是谓中爻之互体此则论中爻之本体二与四为隂隂以降为用故不成乎四退而成乎二柔虽不利逺者二隂成而得中故多誉四近君若隂柔未成而不中故多惧○鲁斋许氏曰二与四皆隂位也四虽得正而犹有不中之累况不得其正者乎二虽不正犹有得中之美况正而得中者乎四近君之臣也二逺君之臣也其势又不同此二之所以多誉四之所以多惧也】
　　三与五同功而异位三多凶五多功贵贱之等也其柔危其刚胜耶【胜音升】
　　夲义三五同阳位而贵贱不同然以柔居之则危唯刚则能胜之【潘氏夣旂曰三与五功同乎阳而位有贵贱之异三以臣之贱而居下卦之上故多凶五以君之贵而居上体之中故多功然五君位也柔居之则危刚居之则能胜其事故六居五多危九居五多吉也○云峰胡氏曰三与五为阳阳以升为用故不成乎三独进而成乎五五为贵又阳刚成而得中故多功三为贱又阳刚未成而不中故多凶其柔危其刚胜专为五言也于四不曰其刚危者九居四犹为刚而能柔者危者六居五则才柔而志刚所以危也○鲁斋许氏曰上卦之中乃人君之位也一卦之徳莫精于此在干则刚健而断在坤则重厚而顺未或有先之者至于坎险之孚诚离丽之文明巽顺于理艮笃于实皆能首出乎庶物不问何时克济大事传谓五多功者此也独震忌强辅兊比小人于君道为未善观其戒之之辞则可知矣】
　　右第九章【双湖胡氏曰此章专论爻画以示人首论六爻之始终次论爻之初上又次论中四爻因及彖辞末则申论中四爻分二四三五隂阳而论以见逺近贵贱安危之不同而刚柔之用亦异其致意在中四爻而四爻之中所主又在二五居二体之中也】
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　夲义三画已具三才重之故六而以上二爻为天中二爻为人下二爻为地【汉上朱氏曰天地人三者一物而两体隂阳也而谓之天刚柔也而谓之地仁义也而谓之人故曰三才兼三才而两之故六兼之者天之道兼隂与阳也地之道兼柔与刚也人之道兼仁与义也六者非他即三才之道也是故三画有重卦六即三三即一也○临川吴氏曰一而不两则独而无对天独阳而无隂地独隂而无阳人之隂阳亦混而不分必皆兼而两之天人地各有隂阳然后其道全而不偏所以重三画之卦而为六画者此也○诚斋杨氏曰重卦之后则兼三才而两之是一三才为两三才也合为一卦则隂或居上安知地之不为天阳或居下安知天之不为地五为君则天道为人道矣二为臣则地道为人道矣】
　　道有变动故曰爻爻有等故曰物物相杂故曰文文不当故吉凶生焉【当都浪反】
　　夲义道有变动谓卦之一体等谓逺近贵贱之差相杂谓刚柔之位相间不当谓爻不当位【或问道有变动故曰爻爻有等故曰物物相杂故曰文朱子曰道有变动不是指那隂阳老少之变是说卦中变动如乾卦六画初潜二见三惕四跃这个便是有变动所以谓之爻爻中自有等差或髙或低或逺或近或贵或贱皆谓之等易中便可见如说逺近相取而悔吝生近而不相得则凶二与四同功而异位二多誉四多惧近也三与五同功而异位三多凶五多功贵践之等也如列贵贱者存乎位皆是等也物者想见古人占卦必有个物事名为物而今亡矣这个物是那列贵贱辨尊卑底物相杂故曰文如有君又有臣便为君臣之文是两物相对待在这里故有文若相离去不相干便不成文矣卦中有隂爻又有阳爻相间错则为文若有隂无阳有阳无隂如何得有文○进斋徐氏曰卦之全体三才之道也道则变通不居如潜见跃飞之类皆道之变通而谓之爻爻也者效天下之动也或刚或柔而小大有等故谓之物物即隂阳二物也一不独立二则为文隂阳两物交相错杂故谓之文阳居阳位隂居隂位当也阳居隂位隂居阳位不当也吉凶由是而生则可以观变玩占而见其文之着矣○云峰胡氏曰前章始以质言此章末以文言卦必举始终而成体故曰质爻必杂刚柔以为用故曰文】
　　右第十章【双湖胡氏曰此章论易不徒爻画有天地人之道具焉唯其有是道所以变动不居即其为道也屡迁之义使徒有是爻而非有道寓于其间则亦何变动之有若物相杂则是因六爻中隂阳二物自相杂居而成文以生吉凶而为人事失得之象耳】
　　易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也【易者之易以防反】夲义危惧故得平安慢易则必倾覆易之道也【朱子曰其辞危是有危惧之意故危惧者能使之安平慢易者能使之倾覆易之书于万物之理无所不具故曰百物不废其要无咎若作去声则是要约之义若作平声则是要其归之意又曰要去声是要恁地要平声是这里取那里意思又曰其要只欲无咎○柴氏中行曰非末世则情伪不如是之滋炽也非盛徳则易道无自而传也末世纣之事也盛徳文王之事也文王之心忧患天下后世故其辞危惧此因文王危辞而论易道能使如此岂易使之邪殖有礼覆昏暴天之道也○节斋蔡氏曰易之道大百物皆不能废也惧即忧危之谓苟能惧以终而犹始焉则要其终而无咎矣○进斋徐氏曰危者使平易者使倾然非有使之也天之生物必因材而笃焉故栽者培之倾者覆之亦自然之理也○云峰胡氏曰文王以忧患之心作易故其辞危危惧故安平慢易故倾覆易之道虽广大悉备不过使人惧以终始而已惧以始者易惧以终而犹始者难干第一卦而曰君子终日干干夕惕若厉无咎此惧以终始其要无咎之说也】右第十一章【诚斋杨氏曰前言易兴于中古作于忧患仲尼之意已属之文王矣以为未足也此章又明言易兴于殷之末世周之盛徳犹以为未足也又指而名之曰当文王与纣之事则无复秋毫隐情矣嗟夫千载之屈有幸逢一朝之伸一家之私有不没天下之公文王无遇于纣而有遇于仲尼其千载之屈一朝之伸欤纣殷王也仲尼殷后也而仲尼贬殷为末世褒周为盛徳指纣之名而不讳称文王之王而不抑其不以一家之私没天下之公欤大哉文王之圣欤大哉仲尼之公欤○双湖胡氏曰夫子原易之作明指伏羲原易之兴明指文王曰画卦因重辞危可谓万世之日月独少一言以及周公之爻惜哉】
　　夫干天下之至健也德行恒易以知险夫坤天下之至顺也德行恒简以知阻【行下孟反易以防反阻庄吕反】
　　夲义至健则所行无难故易至顺则所行不烦故简然其于事皆有以知其难而不敢易以处之也是以其有忧患则健者如自髙临下而知其险顺者如自下趋上而知其阻葢虽易而能知险则不陷于险矣既简而又知阻则不困于阻矣所以能危能惧而无易者之倾也【或问干是至健不息之物经歴艰险处多虽有险处皆不足为其病自然足以进之而无难否朱子曰不然旧亦尝如此说觉得终是硬说易之书夲意不如此正要人知险而不进不说是恃我至健至顺了凡有险阻只认冐进而无难如此大非圣人作易之意观上文云易之兴也其当殷之末世周之盛徳耶当文王与纣之事耶是故其辞危危者使平易者使倾其道甚大百物不废惧以终始其要无咎此谓易之道也看他此语但是恐惧危险便不敢轻进之意干之道便是如此卦中皆然所以多说见险而能止如需卦之类可见易之道正是要人知进退存亡之道若是冐险前进必陷于险是知进而不知退知存而不知亡岂干之道耶唯其至健而知险故止于险而不陷于险也此是就人事上说险与阻不同险是自上视下见下之险故不敢行阻是自下观上为上所阻故不敢进又曰自山下上山为阻故指坤而言自山上观山下为险故指干而言因登山而明险阻之义又曰干虽至健知得险了却不下去坤虽至顺知得阻了更不上去○此段专是以忧患之际而言且如健当忧患之际则知险之不可乘顺当忧患之际便知阻之不可越这都是知忧患之际处忧患之道当如此因忧患方生那知险知阻若止就健顺上看便不相似如上下文说危者使平易者使倾能说诸心能研诸虑皆因忧患说大要乾坤只是循理而已他若知得前有险之不可乘而不去则不陷于险知得前有阻之不可冐而不去则不困于阻若人不循理以私意行乎其间其过乎刚者虽知险之不可乘却硬要乘则陷于险矣虽知阻之不可越却硬要越则困于阻矣只是顺理便无事又问在人固是如此以天地言之则如何曰在天地自是无险阻这只是大纲说个乾坤底意思是如此又曰顺自是畏谨宜其不越夫阻夫健却疑其不畏险然却知险而不去葢他当忧患之际故也人问简易曰若长是易时更有甚麽险他便不知险矣若长是简时更有甚麽阻他便不知阻矣只是当忧患之际方见得○南轩张氏曰健者疑若不知险也今干至健而徳行恒易故知险而不为隂所陷顺者疑若不知阻也今坤至顺而徳行恒简故知阻而不为阳所拒○汉上朱氏曰上系言易简而天下之理得下系终之以易简而知险阻故曰殊涂而同归一致而百虑○云峰胡氏曰前言乾坤之易简此言乾坤之所以为易简葢干之徳行所以恒易者何也干天下之至健也坤之徳行所以恒简者何也坤天下之至顺也干健而易宜无险矣坤顺而简宜无阻矣此复曰险阻者为上文有忧患而言也下危曰险干在上也上难曰阻坤在下也以乾坤健顺而又曰险阻易之辞危也健而知险则其健也不陷顺而知阻则其顺也不阻此危者之所平也不能知险阻而或陷焉此易者之使倾也圣人忧患之意至矣哉】
　　能说诸心能研诸侯之虑定天下之吉凶成天下之亹亹者【说音恱】
　　夲义侯之二字衍说诸心者心与理防干之事也研诸虑者理因虑审坤之事也说诸心故有以定吉凶研诸虑故有以成亹亹【朱子曰能说诸心是凡事见得通透了自然懽悦既说诸心是理防得了于事上更审一审便是研诸虑研是去研磨他○能说诸心干也能研诸虑坤也说诸心有自然底意思故属阳研诸虑有作为底意思故属隂定吉凶干也成亹亹坤也事之未定者属乎阳定吉凶所以为干事之已为者属乎隂成亹亹所以为坤大抵言语两端处皆有隂阳如开物成务开物是阳成务是隂如致知力行致知是阳力行是隂周子之书屡发此意推之可见又曰定吉凶是阳成亹亹是隂且以做事言之吉凶未定时人自意思懒散不肻做去吉凶定了他自勉勉做将去所以属隂大率轻清属阳重浊属隂成亹亹是做将去涉于事为故属隂○定天下之吉凶是剖判得这事成天下之亹亹是做得事业○平庵项氏曰唯乾坤知之明故能道占者之心使之说能因占者之虑为之研○汉上朱氏曰天下之吉凶藏于无形至难定也天下之亹亹来而不已至难成也定之成之者易简而已○云峰胡氏曰理悟而心悦干之事也故有以定吉凶事来而虑研坤之事也故有以成亹亹此言易之辞危而能使人如此也】
　　是故变化云为吉事有祥象事知器占事知来
　　夲义变化云为故象事可以知器吉事有祥故占事可以知来【朱子曰此节上两句是说理如此下两句是人就理上知得在隂阳则为变化在人事则为云为吉事自有祥兆唯其理如此故于变化云为则象之而知已有之器于吉事有祥则占之而知未然之事也○问凡见于有形之实事者皆为器否曰易中器字是恁此说○问易书之中有许多变化云为又吉事皆有休祥之应所以象事者于此而知器占事者于此而知来曰是○问变化云为主于人而言否曰变化者隂阳之所为云为者人事之所作○变化云为是明吉事有祥是幽象事知器是人事占事知来是筮象事知器是人做这事去占事知来是他方有个祯祥便占得他如中庸言必有祯祥见乎蓍之类吉事有祥凶事亦有○息斋余氏曰变化云为吉事有祥不假象占者也象事知器占事知来求诸象占者也不假象占百姓之所以与能也○云峰胡氏曰在天道为变化在人事为云为人事与天道相符则吉事有祥矣此言易之理如此也如变化云为则象之而知其已形之器于吉事有祥则占之而知其未形之事此言人于易之理可以知其如此也】
　　天地设位圣人成能人谋鬼谋百姓与能【与音预】
　　【程子曰天地设位圣人成能日行乎天地之中所以为三才天地夲一物也地一天也只是人为天地心是心之动则分了天为上地为下兼三才而两之故六也】
　　夲义天地设位而圣人作易以成其功于是人谋鬼谋虽百姓之愚皆得以与其能【朱子曰天地设位四句说天人合处天地设位使圣人成其功能人谋鬼谋则虽百姓亦可以与其能成能与与能虽大小不同然亦是小小底造化之功用然百姓与能却须因蓍而方知得百姓无知因卜筮便防做得事人谋鬼谋犹洪范之谋及卜筮卿士庶人相似○云峰胡氏曰天地有此理不能以告人圣人作为卜筮之书明则谋诸人幽则谋诸鬼百姓亦得以与其能此圣人所以成天地之能也圣人成天地所不能成之能百姓得以与圣人所已成之能也○临川吴氏曰健顺易简知险知阻此天地之能说心研虑定吉凶成亹亹此圣人之能而成天地之能也云为之祥象占之知此百姓之能而与圣人之能者也】
　　八卦以象告爻彖以情言刚柔杂居而吉凶可见矣夲义象谓卦画爻彖谓卦爻辞【朱子曰八卦以象告以后说得丛杂不知如何○张子曰八卦有体故象在其中错综为六十四卦爻彖所趋各异故曰情言○南轩张氏曰八卦成列象在其中矣此八卦所以告人以象至于爻者变也彖者材也皆有辞者此圣人以情而言于人也刚柔杂居则交通以趋时而或失或得故吉凶见焉○云峰胡氏曰以象告者先天之易也以情言者后天之易也刚柔杂居而吉凶可见上古观之于象可见后世非爻彖以情言不可也】
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝【恶乌路反】
　　夲义不相得谓相恶也凶害悔吝皆由此生【或问易之情近而不相得则凶或害之悔且吝是如何朱子曰此疑是指占法而言想古人占法更多今不见得葢逺而不相得则安能为害唯切近不相得则凶害便能相及如一个凶人在五湖四海之外安能害自家若与之为邻近则有害矣又问此如今人占火珠林谍底是凶神动与世不相干则不能为害性是克世应世则能为害否曰恐是这様意思○平庵项氏曰上文言刚柔杂居而吉凶可见则象之所以示人者明矣变动以利言吉凶以情迁此再言辞之谕人者殊也是故爱恶相攻以下皆言吉凶以情迁之事而以六爻之情与辞明之吉凶悔吝利害之三辞分出于相攻相取相感之三情而总属于相近之一情此四相者爻之情也命辞之法必各象其爻之情故观其辞可以知其情利害者商略其事宜有利有不利也悔吝则有迹矣吉凶则其成也故总而名之曰吉凶相感者情之始交故以利害言之相取则有事矣故以悔吝言之相攻则其事极矣故以吉凶言之逺近情伪姑就浅深分之若错而总之则相攻相取相感之人其居皆有逺近其行皆有情伪其情皆有爱恶也故总以相近一条明之近而不相得则以恶相攻而凶生矣以伪相感而害生矣不以近相取而悔吝生矣是则一近之中备此三条也凡爻有比爻有应爻有一卦之主爻皆情之当相得者也今称近者止据比爻言之反以三隅则逺而为应为主者亦必备此三条矣但居之近者其吉凶尤多故圣人槩以近者明之○进斋徐氏曰易道变动开物成务以利言也而卦爻之辞有吉有凶以其情之有所迁耳爱恶相攻如讼九四不克讼复即命以与初相爱也谦六五利用侵伐上六利用行师以与九三相爱也同人九三伏戎于莽恶九五也九五大师克相遇恶三四也逺近相取如姤九五以杞包上九姤其角逺取初六也解六三负且乘近取二四也豫六三盱豫近取九四也情伪相感如中孚九二鸣鹤在隂以情感乎五也屯六四求婚媾徃以情感乎初也蒙六三见金夫不有躬以伪感乎二也渐九三夫征不复妇孕不育以伪感乎四也凡此皆以情迁者也○临川吴氏曰爻彖以情言彖与爻皆言情也吉凶以情迁则情专属爻而不及彖何也葢变动以利言利亦自情而生也彖亦有情爻亦有利互文也不相得谓恶相攻伪相攻近不相取则爱相攻情相感近相取为相得矣不相得则凶害悔吝其相得则吉利悔亡无悔无咎从可知也夫子之已言者三其未言者三总之凡六条然此据近之比爻言尔若逺之应爻及主爻亦当各备六条总之为十八条矣愚尝以此十八条之例考之爻辞皆合乃知作传圣人以此该括易之辞情至为精密而诸家注释唯项氏能究其底蕴焉】
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　夲义卦爻之辞亦犹是也【朱子曰中心疑者其辞枝中心疑故不敢说杀其辞枝者如木之有枝开两岐去○问此章切疑自吉凶可见矣而上只是总说易书所载如此自变动以利】
　　【言而下则专就人占时上説如何曰然○节斋蔡氏曰渐三所系将叛者之辞也睽上所系中心疑者之辞也临二所系吉人之辞也睽三所系躁人之辞也中孚三所系诬善之人之辞也节上所系失其守者之辞也○平庵项氏曰六辞之中吉一而躁叛疑诬失居其五叛非叛逆但背实弃信皆是也言与实相背故慙吉者静躁者动叛者无信疑者不自信诬者败人失守者自败皆相反对也守谓其所依据吴王失国故辞屈于晋夷之失对故辞屈于孟子皆失其所据也以类推之艮吉也震躁也兑叛也巽疑也坎喜陷为诬善离喜丽为失守人情大约不出乎六者仁者黙勇者哗能言者寡信善巽者少决智人多险文士罕守刚柔之变其尽于此矣○云峰胡氏曰末及六辞则谓非特彖爻之辞可以见其情人之辞亦可以占其情使人又由易以知言也○进斋徐氏曰叛背叛也背叛正理其中有歉则发于言辞自然惭怍也枝如木之有枝开两岐疑者可否未决则其辞不直截或两岐也诬善者谓谤善为恶言语不实如物在水上浮游不定失其守者言见理不定无所操执其辞多屈而不伸言心之声由乎中而见乎外也孟子诐淫邪遁一章意亦如此○临川吴氏曰易之辞皆由情而生人之辞亦由情而生故此又以人譬之夲义云卦爻之辞亦由是也此篇首章云系辞焉而命之又云圣人之情见乎辞葢唯圣人能因易之情而系易之辞是为一篇始终之脉络云○息斋余氏曰上系以黙而成之不言而信存乎徳行为结下系以诸辞之不同者为结义相发也吉人辞寡其黙成之次欤】
　　右第十二章









　　周易传义大全卷二十三
<经部,易类,周易传义大全>
　　钦定四库全书
　　周易传义大全卷二十四　明　胡广等　撰说卦传
　　【临川吴氏曰说卦者备载卦位卦徳卦象之说葢自昔有其说意者如八索之书所载有若此者而夫子笔削之以为传尔首章次章则夫子总说圣人作易大意以为说卦传之发端也○双湖胡氏曰说卦首论幽赞于神明而生蓍立卦以及伏羲文王卦位不同次论八卦之象甚备其象多是夫子所自取不尽同于先圣汉儒以来千五百余年未能勘破此义以为夫子只是檃括前圣所取之象求之于经又不同是以言象者多牵合傅防而不得其说愚尝谓数圣人取象各有不同故说卦言象求之于经不尽合葢夫子自取之象为多不必尽同于先圣若分文王周公之易各自求之则坦然明白矣】
　　昔者圣人之作易也幽赞于神明而生蓍【音尸】
　　【程子曰幽赞于神明而生蓍用蓍以求卦非谓有蓍而后画卦】
　　夲义幽赞神明犹言赞化育防传曰天下和平王道得而蓍茎长丈其丛生满百茎【朱子曰能赞化育和气充塞所以能出这物○生蓍便是大衍之数五十如何恰限生出百茎物事教人做蓍用到那参天两地方是取数处○问生蓍按夲义引防传蓍生满百茎为证某谓生字似只当与下面立卦立字生爻生字同例看所谓生蓍者犹言立蓍而用之耳未知是否曰卦爻是人所画蓍是天地所生不可作一例说兼以立蓍而用之为生蓍亦不成文理○陆氏徳明曰说文云蓍蒿属生千歳三百茎易以为数天子九尺诸侯七尺大夫五尺士三尺毛诗草木疏云似藾萧青色科生○建安丘氏曰蓍神草所以用筮而求卦者赞神明犹言赞化育言圣人作易幽则赞于神明而生蓍以为筮卦之用蓍草生则易之数有所托而易之用行矣○杨氏曰天地生蓍之灵也固可以揲而成卦衍而为数不有圣人幽赞于神明则混同于区宇之间与凡草木俱腐尔神明之道何自而通乎】
　　参天两地而倚数【参七南反】
　　夲义天圆地方圆者一而围三三各一奇故参天而为三方者一而围四四合二偶故两地而为二数皆倚此而起故揲蓍三变之末其余三竒则三三而九三偶则三二而六两二一三则为七两三一二则为八【朱子曰参天两地而倚数此在揲蓍上说参者元是个三数底物事自家从而参之两者元是个两数底物事自家从而两之虽然却只是说得个参两未见得成何数倚数云者似把几件物事挨放这里如已有三数更把个三数倚在这边成六又把个三数倚在此成九两亦如之○问参天两地旧说以为五生数中天三地两不知其说如何曰此只是三天二地不见参两之意参天者参之以三两地者两之以二也以方圆而言则七八九六之数都自此而起问以方圆而言参两如天之圆径一则以围三而参之地之方径一则以围四而两之否曰然○参天两地而倚数一个天参之为三一个地两之为二三三为九三二为六两其二一其三为七两其三一其二为八二老为隂阳二少为刚柔参不是三之数是无徃参焉之参○倚数倚是靠在那里且如先得个三又得个三只成六更得个三方成九若得个二却成八恁地倚得数出来有人说参作三谓一三五两谓二四一三五固是天数二四固是地数然而这却是积数不是倚数○问参天两地而倚数曰天圆得数之三地方得数之四一画中有三画参之则为九此天数也阳道常饶隂道常乏地之数不能为三止于两而已三而两之为六故六为坤○一个天参之则三一个地两之则二数便从此起此与大衍之数五十各自说一个道理不须合来看然要合也合得一个三一个二成五衍之则成十便是五十○山潘氏曰蓍数卦爻易之粗也道徳性命易之妙也参天两地谓五也数数者必以五虽穷乎十百千万必以五数之所以倚数也○建安丘氏曰天阳也阳象奇奇一画中实得三分参天之数地隂也隂象偶偶一画中虚此阳阙一分而得二分两地之数倚依也言卦画之数依此而起也故三奇为干则三其参天之数而为九是为老阳三偶为坤则三其两地之数而为六是谓老隂二奇一偶为巽离兑则二参一两而为八是谓少隂二偶一奇为震坎艮则二两一参而为七是谓少阳因七八九六之数以定隂阳老少之画此立卦生爻之夲也】
　　观变于隂阳而立卦发挥于刚柔而生爻
　　【或问观变于隂阳而立卦是就蓍上数观否朱子曰恐只是就隂阳上观未用说到蓍数处○观变于隂阳且统说道有几画隂几画阳成个甚卦发挥刚柔却是就七八九六上说初间做这卦时未防得是变与不变及至发挥出刚柔了方知这是老隂少隂那是老阳少阳○问既有卦则有爻矣先言卦而后言爻何也曰自作易言之则有爻而后有卦此却似自后人观圣人作易而言方其立卦时只见是卦及细别之则有六爻又问隂阳刚柔一也而别言之何也曰观变于隂阳近于造化而言发挥刚柔近于人事而言且如泰卦以卦言之只见得小徃大来隂阳消长之意爻里面便有包荒之类○诚斋杨氏曰数既形矣卦斯立焉圣人因其变之或九或七而为阳因其变之或六或八而为隂变至十有八而卦成焉圣人无与也特观其变而立之尔故曰观变于隂阳而立卦卦既立矣爻斯生焉圣人因其数之阳而发明其为爻之刚因其数之隂而发明其为爻之柔圣人无与也特发挥之尔故曰发挥于刚柔而生爻○节斋蔡氏曰变即十有八变之变也隂阳七八九六也观七八九六之变则卦可得而立矣隂阳之变即所以为爻复言发挥刚柔而生爻者葢未入用则谓之隂阳已入用则谓之刚柔也】
　　和顺于道德而理于义穷理尽性以至于命
　　【程子曰和顺于道徳而理于义者体用也○和顺于道徳而理于义义即是天道也易言理于义一也求是即为理义言理义不如且言求是易晓求是之心俄顷不可忘理于义此理云者犹人言语之间常所谓理者非同穷理之理○所务于穷理者非道须尽穷了天下万物之理又不道是穷得一理便到只是要积累多后自然见去○穷理尽性矣曰以至于命则全无着力处如成于乐乐则生矣之意同○穷理尽性以至于命三事一时竝了元无次第不可将穷理作知之事若实穷得理即性命亦可了○如言穷理以至于命以序言之不得不然其实只是穷理便能尽性至命也○穷理尽性至命一事也才穷理便尽性尽性便至命如木可以为柱理也其曲直者性也其所以曲直者命也理性命一而已○理也性也命也三者未尝有异穷理则尽性尽性则知天命矣天命犹天道也以其用言之则谓之命命者造化之谓也○理则须穷性则须尽命则不可言穷与尽只是至于命也○张子曰程子说只穷理便是至于命亦是失于大快此义尽有次序须是穷理便能尽得已之性则推类又尽人之性既尽得人之性须尽并万物之性一齐尽得如此然后至于天道也其间煞有事岂有当下便理防了学者须是穷理为先如此则方有学今言知命与至于命尽有远近岂可以知便谓之至也○或问穷理尽性以至于命程张之说孰是朱子曰各是一说程子皆以见言不如张子有作用穷理是知尽性是行觉程子是说得快了如为子知所以为孝为臣知所以为忠此穷理也为子能孝为臣能忠此尽性也能穷其理而充其性之所有方谓之尽以至于命是拖脚说得于天者葢性是我之所至者命是天之所以与我者也如舜尽事亲之道至天下之为父子者定知此者穷理者也能此者尽性者也】
　　夲义和顺从容无所乖逆统言之也理谓随事得其条理析言之也穷天下之理尽人物之性而合于天道此圣人作易之极功也【或问和顺于道徳而理于义是就圣人上说是就易上说朱子曰是说易又问和顺是圣人和顺否曰是易之和顺道徳而理于义如吉凶消长之道顺而无逆是和顺道徳也理于义又极其细而言葢随事各得其宜之谓也和顺道徳如极髙明理于义如道中庸○和顺道徳而理于义是统说底穷理尽性至命是分说底上一句是离合言之下一句以浅深言之凡卦中所说莫非和顺那道徳不悖了他理于义是细分他逐事上各有个义理和顺字理字最好看圣人这般字改移不得○和顺于道徳是默契夲原处理于义是应变合宜处物物皆有理须一一推穷性则是理之极处故云尽命则性之所自来处故云至○穷理是理防得道理穷尽尽性是做到尽处如能事父然后尽仁之性能事君然后尽义之性○穷理是知上说尽性是仁上说言能造其极也至于范围天地是至命言与造化一般又问穷理尽性至于命曰此夲是就易上说易上尽具许多道理直是穷得物理尽得人性到得那天命所以通书说易者性命之原此只言作易者如此后来不合将做学者事看穷理尽性至命夲是就易上说易上皆说物理便是穷理尽性即此便是至命也诸先生把来就人上说能穷理了方至于命圣人作易时固是其得许多道理人能体之而尽则便似那易他说那吉凶悔吝处莫非和顺道徳理于义穷理尽性之事这一句夲是说易之书如此后人说去学问上却是借他底然这上也有这意思皆是自浅至深○云峰胡氏曰蓍夲自神明圣人幽赞之而已天圆地方之象自具一二之数圣人不过参之两之而已其为数也自有隂阳之变其为变也自成刚柔之爻圣人不过观其变而发挥之尔于蓍卦之徳则和顺之而一无所逆于六爻之义则条理之而各有其序穷天地之理尽人物之性圣人作易之功至是与天命为一矣天命自然而然圣人之易亦非心思智虑之所为也○进斋徐氏曰如干为天道而彖之元亨利贞则其徳爻之潜见跃飞则其义以一卦而统言之所谓和顺也就六爻而言之所谓理也善观易者推爻义以穷天下之理明卦徳以尽一已之性穷理尽性则进退存亡得丧之天道可以知而天命在我矣○勉斋黄氏曰性命一也天所赋为命物所受为性性命系于气则天之所赋吾之所受者刚柔通塞受制于不齐性命纯乎徳则天之所赋吾之所受者中正纯粹皆原于固有之徳穷理尽性则不但徳胜其气而已且将性命于天矣天徳天理徳以所得者而言理以夲然者而言故性曰天徳命曰天理亦一而已非二物也如此则气之偏者变而正柔者变而强昏者变而明矣其不可变者死生寿夭有定数也○南轩张氏曰义在我也命在天也天下之人皆知义命则圣人之易不作矣惟夫不知义不知命此圣人不得已而生蓍倚数立卦生爻凡以为天下不知义命者设也】右第一章【汉上朱氏曰此章自昔者圣人止倚数说防数也观变于隂阳而立卦说揲蓍分卦也发挥于刚柔而生爻说爻有变动也和顺止至于命说所系爻彖之辞也○双湖胡氏曰此章大抵论伏羲作易后欲教天下后世用易故示人以因蓍求卦之法无非欲使斯人安于义命之天而已圣人虽专指伏羲然文王周公系辞初不出义命之敎亦在其中矣】
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　【程子曰立天之道曰隂与阳立地之道曰柔与刚立人之道曰仁与义兼三才而两之不两则无用又曰隂阳刚柔仁义只是一个道理○仲尼言仁未尝兼义于易曰立人之道曰仁与义而孟子言仁必以义配葢仁者体也义者用也知义之为用而不外焉者可与语道矣世之所论于义者多外之不然则混而无别非知仁义之说也○立人之道曰仁与义据今日合人道废则是今尚不废者犹只是有那些秉彛卒殄灭不得】
　　夲义兼三才而两之总言六画又细分之则隂阳之位间杂而成文章也【朱子曰圣人作易只是要发挥性命之理模写那个物事下文所说隂阳刚柔仁义便是性中有这个物事○问将以顺性命之理而下言立天地人之道乃继之以兼三才而两之此恐是言圣人作易之由如观鸟兽之文与地之宜始作八卦相似葢圣人见得三才之理只是隂阳刚柔仁义故为两仪四象八卦也祗是这道理六画而成卦也祗是这道理不知如何曰圣人见得天下只是这两个物事故作易只是模写出这底问模写出来便所谓性命之理性命之理便是隂阳刚柔仁义否曰便是○立天之道曰隂与阳是以气言立地之道曰柔与刚是以质言立人之道曰仁与义是以理言○隂阳成象天道之所以立也刚柔成质地道之所以立也仁义成徳人道之所以立也道一而已随事着见故有三才之别而于其中又各有体用之分焉其实则一太极也○隂阳是阳中之隂阳刚柔是隂中之隂阳刚柔以质言是有个物了见得是刚底柔底隂阳以气言○仁义看来当作义与仁当以仁对阳仁若不是阳刚如何做得许多造化义虽刚却主于收敛仁却主发舒这也是阳中之隂隂中之阳互藏其根之意且如今人用赏罚到得与人自是无疑便做将去若是刑杀时便迟疑不肻果决做这见得阳舒隂敛仁属阳义属隂处○问仁如何比刚曰如春生则气舒自是刚秋杀则气收敛而渐衰自是柔○问扬子云谓君子于仁也柔于义也刚曰仁体刚而用柔义体柔而用刚又曰于仁也柔于义也刚又自是一义便是这个物事不可以一定名之看他用处如何○问兼三才而两之如何分曰以一卦言之上两画是天中两画是人下两画是地两卦各自看则上与三为天五与二为人四与初】【为地间以八卦言之则九三者天之阳六三者天之隂九二者人之仁六二者人之义初九者地之刚初】【六者地之柔不知是否曰恁地看也得如上便是天之隂三便是天之阳五便是人之仁二便是人之义四便是地之柔初便是地之刚○兼三才而两之初刚而二柔三仁而四义五阳而上隂两之如言加一倍夲是一个各加一个为两○问分隂分阳迭用柔刚隂阳刚柔只是一理兼而举之否曰然○勉斋黄氏曰天之道不外乎隂阳寒暑徃来之类是也地之道不外乎刚柔山川流峙之类是也人之道不外乎仁义事亲从兄之类是也隂阳以气言刚柔以质言仁义以理言虽若有所不同然仁者阳刚之理也义者隂柔之理也其实则一而已○建安氏曰上言穷理尽性至命此言顺性命之理则易中所言之理皆性命也然所谓性命之理即隂阳刚柔仁义是也以爻分之则上二爻为天之隂阳下二爻为地之刚柔中二爻为人之仁义兼三才而两之言重卦也方卦之小成三画已其三才之道至重而六则天地人之道各两所谓六画成卦也分隂分阳以位言凡卦初三五位为阳二四上位为隂自初至上隂阳各半故曰分迭用刚柔以爻言柔谓六刚谓九也位之阳者刚居之柔亦居之位之隂者柔居之刚亦居之或柔或刚更相为用故曰迭分之以示其经迭用以为之纬经纬错综粲然有文所谓六位成章也○云峰胡氏曰上章和顺于道徳统言之也理于义析言之也此章六画而成卦统言之也分隂分阳迭用柔刚六位而成章又析言之也○双湖胡氏曰易为斯人作也性命之理天所赋于人人所受于天之理也圣人将以顺人心性命之理是以兼三而两六画成卦以立天地人之道三才之道虽有隂阳刚柔仁义之殊大抵以立人道仁义为主葢人负隂阳之气以有生肖刚柔之质以有形具仁义之理以成性莫不有三才之道焉仁义之道立即所以使之隂阳合徳刚柔有体以顺性命之理也故下文惟曰分隂分阳迭用柔刚以成六位之章而不复言仁义者岂不以使斯人皆得以揲蓍求卦分隂阳用柔刚以断吉凶而成亹亹则仁义之道固在其中矣】
　　右第二章
　　天地定位山泽通气雷风相薄水火不相射八卦相错【射音石】
　　本义邵子曰此伏羲八卦之位干南坤北离东坎西兑居东南震居东北巽居西南艮居西北于是八卦相交而成六十四卦所谓先天之学也【朱子曰先天图更不可易以象言之天居上地居下艮为山故居西北兑为泽故居东南离为日故居于东坎为月故居于西震为雷居东北巽为风居西南○问山泽通气只为两卦相对所以气通曰泽气之升于山为云为雨是山通泽之气山之泉脉流于泽为泉为水是泽通山之气是两个之气相通○山泽一髙一下而水脉相为灌输也水火下燃上沸而不相灭息也射音食犯也是不相害音斁是不相厌二义皆通○问射二音孰是曰音石是水火与风雷山泽不相类水火夲是相尅底物事今却相应而不相害问若以不相厌射而言则与上文通气相薄之文相类不知如何曰不相射乃下文不相悖之意不相悖乃不相害也水火本相害之物便如相济之水火亦是中间有物隔之却相为用若无物隔之则相害矣此乃以其不相害而明其相应也○问八卦相错曰乾坤自是个不动底物事动是隂阳如一隂对一阳一阳对一隂六十四卦圆转皆如此相错○平庵项氏曰八卦既成按而数之天地以上下相对水火以东西横对雷风山泽以四角斜对八卦相错粲然有伦也○临川呉氏曰天地定位者干南坤北上天下地定其尊卑之位也山泽通气者艮西北兑东南山根着于地泽连接于天通乎天地之气也雷风相薄者震东北巽西南雷从地而起风从天而行互相冲激也水火不相射者坎西离东一左一右不相侵克也○云峰胡氏曰八卦错而为六十四卦其位亦然观之圆图可见矣○柴氏中行曰不言八卦而言八物非物无以见相与变化之理也】
　　数徃者顺知来者逆是故易逆数也【数色主反】
　　本义起震而歴离兑以至于干数已生之卦也自巽而歴坎艮以至于坤推未生之卦也易之生卦则以干兑离震巽坎艮坤为次故皆逆数也【朱子曰数徃者顺知来者逆这一段是从卦气上看来也是从卦画生处看来恁地方交错成六十四卦○潜室陈氏曰易夲逆数也有一便有二有三便有四有四便有十六以至于六十四皆由此可以知彼由今可以知来故自干一以至于坤八皆循序而生一如横图之次今欲以圆图象浑天之形若一依此序则乾坤相竝寒暑不分故伏羲取天地定位山泽通气雷风相薄水火不相射之义以乾坤定上下之位坎离列左右之门艮兑震巽皆相对而立葢干兑震离皆属阳巽坎艮坤皆属隂悉以隂阳相配图必从中起者葢万事从心出之义卦必从复起者葢天开于子之义自一阳始生之复起冬至节歴离震之间为春分以至于干为纯阳是进而得其已生之卦如今日覆数昨日故曰数徃者顺自一隂始生之姤起夏至节歴艮兑之间为秋分以至于坤为纯隂是进而能推其未生之卦如今日逆计来日故曰知来者逆然夲其易之所成只是自干一而兑二离三而震四巽五而坎六艮七而坤八如横图之序与圆图之右方而已故曰易逆数也○云峰胡氏曰诸儒训释此皆谓已徃而易见为顺未来而前知为逆易主于前民用故曰易逆数也惟夲义依邵子以数徃者顺一段为指圆图而言卦气之所以行易逆数一段为指横图而言卦画之所以生非夲义发邵子之蕴则学者孰知此所谓先天之学哉此夲义之功所以为大也】
　　右第三章
　　雷以动之风以散之雨以润之日以晅之艮以止之兑以说之干以君之坤以藏之【晅况晚反说音悦】
　　本义此卦位相对与上章同【朱子曰雷以动之以下四句取象义多故以象言艮以止之以下四句取卦义多故以卦言干以君之坤以藏之两句恁地说得好○节斋蔡氏曰动则物萌散则物具二者言生物之功也润则物滋晅则物舒二者言长物之功也止则物成说则物遂二者言收物之功也君则物有所归藏则物有所息二者言藏物之功也此章卦位相对与上章同而上章则言卦象自相为用此章则言八卦造物流行有生长收藏之事也○建安氏曰雷动风散乾坤初爻相易而为震巽也雨润日晅乾坤中爻相易而为坎离也止之说之乾坤终爻相易而为艮兑也此六子生物之序也然六子致用主于干而动归于坤而藏此又父母之功也故以乾坤终之○云峰胡氏曰自动至晅物之出机自止至藏物之入机出无于有气之行也故以象言入有于无质之具也故以卦言】右第四章【云峰胡氏曰此章卦位相对与上章同特上章先之以乾坤此章则终之以乾坤也○潘氏夣旂曰上章先言乎天地之无为后言乎六子之相为用言天地之用六子也此章先言乎六子之职后言乎乾坤之道言六子非乾坤无以主之藏之也】
　　帝出乎震齐乎巽相见乎离致役乎坤说言乎兑战乎干劳乎坎成言乎艮【说音悦后同劳去声下同】
　　本义帝者天之主宰邵子曰此卦位乃文王所定所谓后天之学也【朱子曰帝出乎震与万物出乎震只这两段说文王卦○帝出乎震万物发生便是他主宰从这里出齐乎巽晓不得离中虚明可以为南方之卦坤安在西南不成西北方无地西方肃杀之地如何云万物之所说干西北也不可晓如何隂阳只来这里相薄劳乎坎劳字去声似乎慰劳之意言万物皆归藏乎此去安存慰劳他○问战乎干何也曰此恐是个肃杀收成底时节故曰战乎干问何以谓之隂阳相薄曰干阳也乃居西北故曰隂阳相薄恐是如此也见端的未得○劳乎坎是说万物休息底意成言乎艮在东北是说万物终始处又曰艮者万物之所以成终而成始也犹春冬之交故其位在东北○节斋蔡氏曰帝者以主宰乎物为言也出者发露之谓震居东方于时为春齐者毕达之谓巽居东南于时为春夏之交也相见物形明盛皆相见也离居南方于时为夏致犹委也委致于万物无不养也坤居西南于时为秋夏之交也说言者物形至此充足而说也兑居西方于时为秋战者阳气始萌隂疑而战也干居西北于时为秋冬之交也劳者万物归藏于内而休息也坎居北方于时为冬成言者阳气至北物之所成终而成始也艮居东北于时为冬春之交也○双湖胡氏曰自巽至兑皆隂卦忽与干遇隂疑于阳必战故曰战乎干○山杨氏曰成言乎艮艮者万物之所成终而成始止如此矣复出乎震不终止也故艮曰时止则止时行则行○榕台林氏曰出而齐齐而相见见而致养养而后说说而后战战而后劳劳而后成成而复出自然之序也○云峰胡氏曰自出震以至成言乎艮万物生成之序也然孰生孰成之必有为之主宰者故谓之帝邵子曰此卦位乃文王所定所谓后天之学也葢以彖辞坤西南得朋蹇不利艮之东北而知之也】
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治葢取诸此也坤也者地也万物皆致养焉故曰致役乎坤兑正秋也万物之所说也故曰说言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　【程子曰南北之位所以定者在坎离也坎离又不是人安排得来莫非自然也○艮止也生也止则便生不止则不生此艮终始万物又曰隂阳消长之际无截然断絶之理故相才掩过终始万物万物盛乎艮此尽神妙须研穷这个理】
　　本义上言帝此言万物之随帝以出入也【柴氏中行曰此言八卦见于一嵗之造化○节斋蔡氏曰帝之出入不可见而为物者可见故又以物言焉气无物不行物无气不生然气之生也有渐不能遽遍乎物自帝出乎震至成言乎艮一气流行之渐万物生成之功也震巽离干坎艮皆以方言兑以时言坤以地言所以然者夫子欲备三者之义互言之耳是虽有三又足以见其未尝相离之义○云峰胡氏曰离明以徳言八卦之徳可推坤地坎水以象言八卦之象可推兑秋以时言八卦之时可推以互见也坤于方独不言西南坤土之用不止于西南也葢春属木夏属火夏而秋火克金者也火金之交有坤土焉则火生土土生金克者又顺以相生秋属金冬属水冬而春水生木者也水木之交有艮土焉木克土土克水生者又逆以相克土金顺以相生所以为秋之克木土逆以相克所以为春之生生生克克变化无穷孰主宰之曰帝是也○诚斋杨氏曰由帝出乎震至于成言乎艮者帝之所乘也由万物出乎震而至于成言乎艮者又万物之所主也帝乘之万物主之者悉皆由乎八卦也圣人象八卦而为治故南面而治取诸离离者阳明之卦万物交相见之时其象曰大人以继明照四方以之而垂拱岂不宜哉然圣人不独取诸离以为治至于握干符阐坤维兴震巽坎兑之治无非取之也易取其一则其他可以类推矣抑尝观之帝与万物所乘者皆八卦也于帝独言致役乎坤而万物言致养何耶曾不知坤于帝言致役者葢坤臣也帝君也君之于臣役之而已于万物言致养者葢坤母也万物子也母之于子养之而已至于他卦不言战而干言战则干西北之卦九十月之交隂盛阳微之时故不能无战何则隂疑于阳必战不然则坤之上六十月之卦也何以言龙战于野由此而观则言隂阳相薄之语不为虚设矣】
　　右第五章
　　本义此章所推卦位之说多未详者【朱子曰文王八卦不可晓处多如离南坎北离坎却不应在南北且做水火居南北兑也不属金如今只是见他底惯了一似合当恁地相似○文王八卦坎艮震在东北离坤兑在西南所以分隂方阳方○文王八卦有些似京房卦气不取卦画只取卦名京房卦气以复中孚屯为次复阳气之始也中孚阳实在内而未发也屯始发而艰难也只取名义文王八卦配四方四时离南坎北震东兑西若卦画则不可移换○进斋徐氏曰坎离天地之大用也得乾坤之中气故离火居南坎水居北也震动也物生之初也故居东兑悦也物成之后也故居西北四者各居正位也震属木巽亦属木震阳木也巽隂木也故巽居东南已之位也兑属金干亦属金兑隂金也干阳金也故干居西北亥之方也坤艮皆土也坤隂土艮阳土坤居西南艮居东北者所以均旺乎四时也此四者分居四隅也后天八卦以震巽离坤兑干坎艮为次者震巽属木木生火故离次之离火生土故坤次之坤土生金故兑干次之金生水故坎次之水非土亦不能以生木故艮次之水土又生木水又生火八卦之用五行之主循环无穷此所以为造化流行之序也○双湖胡氏曰邵子以此章属之文王八卦意其夲之文王卦辞坤卦西南得朋东北丧朋正此章之方位也蹇解卦辞亦然窃尝谓帝出乎震至成言乎艮八句疑似八卦圆图之题目万物出乎震以下皆是解说或如朱子论天一地二章未可知也】
　　神也者妙万物而为言者也动万物者莫疾乎雷桡万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也【桡乃饱反熯呼但反说音悦悖必内反】
　　【程子曰神是极妙之语○天者理也神者妙万物而为言者也帝者以主宰事而名】
　　本义此去乾坤而专言六子以见神之所为然其位序亦用上章之说未详其义【朱子曰水火相逮一段又似与上面水火不相射同又似是伏羲卦○问前两段说伏羲卦位后两段自帝出乎震以下说文王卦位自神也者妙万物而为言下有两段前一段乃文王卦位后段乃伏羲底恐夫子之意以为伏羲文王所定方位不同如此然生育万物既如文王所次则其方位非如伏羲所定亦不能变化既成万物也无伏羲底则做文王底不出窃恐文义如此说较分明曰如是则其归却主在伏羲上恁地说也好又曰此两段却除了乾坤着一句神者妙万物而为言引起则乾坤在其中矣且如雷风水火山泽自不可唤做神神者乃其所以动所以桡者是也○文王八卦则兑震以长男而合少女艮巽以长女而合少男皆非其偶故自动万物者莫疾乎雷至终万物始万物者莫盛乎艮皆别言六子之用故以四时之序次言之而用文王八卦之序下则推其所以成用在于隂阳各得其偶故用伏羲八卦之序若上用伏羲卦序则四时失其序下用文王八卦则兑震艮巽皆非其偶矣○汉上朱氏曰上说天地定位六子致用此说六子合而为乾坤乾坤合而生神妙万物而为言者物物自妙也郑康成曰共成万物不可得而分故合谓之神横渠曰一则神两则化妙万物者一则神也○南轩张氏曰八卦各有所在也而神则无在而无不在八卦各有所为也而神则无为而无不为强名之曰神者即其妙万物而为言也○山杨氏曰离帝而为神则其运无方其居无迹非妙万物者能如是乎前论震离坎兑艮巽之属则兼乾坤而言之此不言乾坤而言六子者岂非乾坤其始任六子以成功及其终也六子成其功以归于乾坤乾坤则有不与者乎○沙随程氏曰始言六子之才各有所长终言六子之情各有所合○建安丘氏曰序六子之用不及乾坤者六子之用皆乾坤之为也五卦皆言象而艮不言者终始万物义不系于山也○虞氏翻曰不言乾坤者干主变坤主化言变化则乾坤备矣○进斋徐氏曰伏羲八卦方位主造化对待之体而言文王八卦方位主造化流行之用而言对待非流行则不能变化流行非对待则不能自行○平庵项氏曰动桡燥说润盛皆据后天分治之序而相逮不相悖通气变化复据先天相合之位者明五气顺布四季分王之时而无极之真二五之精所以妙合而凝者未始有戾于先天之事也苟无此章则文王为无体而伏羲为无用矣故读易者如此不可不深玩也相逮与不相射相薄与不相悖此皆互言之也】
　　右第六章【平庵项氏曰上章陈八卦辨其分治之迹此章举八物明其气化之神○云峰胡氏曰以上第三章第四章言先天第五章言后天此第六章则由后天而推先天者也去乾坤而专言六子以见神之所为言神则乾坤在其中矣雷之所以动风之所以桡以至艮之所以终所以始皆神之所为也然后天之所以变化者实由先天而来先天水火相逮以次隂阳之交合后天雷动风桡以次五行之变化惟其交合之妙如此然后变化之妙亦如此】
　　干健也坤顺也震动也巽入也坎陷也离丽也艮止也兑说也
　　本义此言八卦之性情【朱子曰八卦之性情谓之性者言其性如此又谓之情者言其发用处亦如此如干之健夲性如此用时亦如此○伏羲画八卦只此数画该尽万物之理阳在下为震震动也在上为艮艮止也阳在下自动在上自止○节斋蔡氏曰干纯阳刚故健坤纯隂柔故顺震坎艮阳卦阳生乎二隂之下则刚而进故动在二隂之中则刚为隂所溺故陷出二隂之上虽刚则亦无所徃矣故止巽离兑隂卦隂成乎二阳之下以顺而伏故入在二阳之中以顺而附故丽在二阳之上以顺而见故说○云峰胡氏曰夫子欲于下文言八卦之象故先言其性情如此象者其似性情者其真彖传于巽不言入而直言巽坎不言陷而言险离罕言丽而言明则又得其真矣】
　　右第七章【临川吴氏曰此章以八字断八卦之徳其下乃以物以身以家依八徳之类而分主之自此以下皆以隂阳纯卦及初中终为序又非上章先天后天之序也】
　　干为马坤为牛震为龙巽为鸡坎为豕离为雉艮为狗兑为羊
　　夲义逺取诸物如此【或问易之象朱子曰便是理防不得如干为马而干之象却专说龙如此之类皆不通○易中占辞其取象亦有来歴不是假説譬喻但今以说卦求之多所不通故不得已而阙之或且从先儒之说耳○徐彦章说夲义只说得个占其说不然说象牵合不得为坤为牛遍求诸卦必要寻个牛或以一体取或以一爻取如坤牛不可见便于离一画是牛颐之又虎视更说不得又曰易象也须有此理但恁地零零碎碎去牵合附防得来不济事须是见他一个大原许多名物件数皆贯通在里面方是○临川吴氏曰健而行不息者马也顺而胜重载者牛也以动奋之身而静息于地势重隂之下与地雷同其寂者龙也龙之潜于渊底者重隂之处也以入伏之身而出声于天气重阳之内与地风同其感者鸡也鸡之鸣于丑半者重阳之时也或曰鸡之行首动于前足动于中身不动而随其后能动之二阳在前在中不动之一隂在后也前后皆隂之汚浊而中心刚躁者豕也前后皆阳之文明而中心柔怯者雉也外刚能止物而中内柔媚者狗也外柔能说草而中内刚狠者羊也此以动类之八物拟八卦也○平庵项氏曰造化权舆云马乾象故蹄圆牛坤象故蹄拼○括苍龚氏曰鸡羽属也而能飞其性则为入为伏知时而善应故巽为鸡○南轩张氏曰豕主汚湿其性趋下故坎为豕雉性耿介而外文明故离为雉艮为狗言其止于人而能止人也○云峰胡氏曰周公以干为龙而夫子以为马文王以坤为牝马而夫子以为牛以见象之不必泥也如此学易者必以坤为牛或以一体取或以一爻取或以互变体爻取至不可取则又取离之牝牛其凿甚矣要之天地间万物无非易也又岂特此八物哉触类而长之可也】
　　右第八章【双湖胡氏曰夫子于八卦取象有括文王周公彖爻之例者有自括大象之例者又有于说卦别取者如上章天地山泽雷风水火是括大象之例如此章干马兑羊巽鸡离雉是括周公爻例周公于大畜干爻称马大壮以兑称羊中孚巽爻称鸡睽互坎卦称豕至若坤牛震龙艮狗实夫子于说卦又有所取而前圣未有其例者也下章皆然数圣人取象夲各不同如必欲执彖爻之象尽求合于说卦则多不通矣】
　　干为首坤为腹震为足巽为股坎为耳离为目艮为手兑为口
　　本义近取诸身如此【或问艮何以如手朱子曰手去捉定那物便是艮又问捉物乃手之用不见取象正意曰也只是大槩略恁地○建安氏曰首防诸阳尊而在上腹藏诸隂大而容物足在下而动股两垂而下耳轮内陷阳在内而聪目睛附外阳在外而明手刚在前口开于上又曰震阳动于下为足艮阳止于上为手手上而足下也巽隂两开于下为股兑隂两拆于上为口口上而股下也○平庵项氏曰足动股随雷风相与也耳日通窍水火相逮也口与鼻通山泽通气也○汉上朱氏曰人之经脉十有二其六动于足其六动于手动于足者震之阳自下而升动于手者艮之阳自上而止震艮相反疾走者掉臂束手者缓行坎为耳阳陷乎隂也轮偶者隂也窍竒者坎中之阳也精脱肾水竭则挢离为目隂丽乎阳也阳中有隂故肉白隂中有阳故睛黑精竭者目肓离火无所丽也离为目寐者神栖于心其日昃乎寤者神见于目其日出乎故寐者形闭坤之阖也寤者形开干之辟也一阖一辟目瞑耳听唯善用者能达耳目于外唯善养者能反耳目于内也○云峰胡氏曰八卦近取诸身如此要之一身之中无非易也又岂特此八者为然哉○息斋余氏曰八卦之象近取诸身者六子以反对逺取诸物者六子以序对四者易而坎离不易也首以君之腹以藏之足履于下为动手持于上为止股下岐而伏口上窍而见耳外虚目内虚各以反对也其在物乾坤与二少皆取走二长二中一走一飞龙者走之飞鸡者飞之走各以序对也】
　　右第九章【双湖胡氏曰夫子于此章取象坤为腹与明夷六四同巽为股与咸九三互体同兑为口与咸上六辅颊舌同外余皆自取】
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女【索色白反长丁丈反少诗照反下章同】
　　本义索求也谓揲蓍以求爻也男女指卦中一隂一阳之爻而言【朱子曰八卦次序是伏羲底此时未有文王次序三索而为六子这自是文王底各自有个道理○非震一索而得男乃是一索得阳爻而后成震一说是就变体上说谓就坤上求得一阳爻而成震卦一说乃是说揲蓍求卦求得一阳后面二隂便是震求得一隂后面二阳便是巽又曰看来不当专作揲蓍看揲蓍有不依这序时便说不通大槩只是干求于坤而得震坎艮坤求于干而得巽离兑一二三者以其画之次序言也○一索再索之说初问画卦时也不恁地只是画成八卦后便见有此象耳○节斋蔡氏曰乾坤交而生震巽坎离艮兑故以能生者为父母而生者为子一索再索三索者以初中终三画而取此长中少之序也震坎艮皆阳故曰男巽离兑皆隂故曰女○平庵项氏曰乾坤六子初为气末为形中为精雷风气也山泽形也水火精也○汉上朱氏曰将说天地生万物而先言人者天地之性人为贵万物皆备于人也干天也为隂之父坤地也为阳之母万物分天地也男女分万物也察乎此则天北与我竝生万物与我同体是故圣人亲其亲长其长而天下平伐一草木杀一禽兽非其时谓之不孝○柴氏中行曰先儒不以此章竝于诸象是惑于谓之之语而未循夲以求之也又但知男女之为人而未知物物有男女之象天地之性人为贵故以人言之耳不然何以别象中有为父为长子为长女为中女为少男等语与此章所称无异此葢以男女分八卦言也物皆有雌雄牝牡之异则父母男女之象也其生皆有先后次序之异则长中少之象也或曰乾坤生万物有男女之别固也其生也皆生孰见其长中少之异有长中少之异者物自为父母而生也殊不知父母之生即天地之生也岂于父母之外别有天地之生乎○云峰胡氏曰此章夲义乃朱子未改正之笔要当以语录说为正若专言揲蓍求卦则无复此卦序矣要之卦画已成之后方见有父母男女之象非卦之初画时即有此象也读者详之】
</div>
    <div class="pagination">
<a href="周易传义大全_page37.html">上一页</a><span>...</span><a href="周易传义大全_page33.html">33</a><a href="周易传义大全_page34.html">34</a><a href="周易传义大全_page35.html">35</a><a href="周易传义大全_page36.html">36</a><a href="周易传义大全_page37.html">37</a><span class="current-page">38</span><a href="周易传义大全_page39.html">39</a><a href="周易传义大全_page40.html">40</a><a href="周易传义大全_page41.html">41</a><a href="周易传义大全_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
