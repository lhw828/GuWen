<!DOCTYPE html>
<html>
 <head>
  <meta charset="utf-8"/>
  <title>
   易纂言 - 第 7 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   易纂言 - 第 7 页/共 14 页
  </h1>
  <div class="content">
   六四【六居第四画为蹇之咸】往蹇来连【象也连犹连诸候连横之连六四上体九三下体上下异体不相连属者也四徃比五则陷坎险之中而蹇来比三则与下体连属而依艮止之安也】九五【九居第五画为蹇之谦】大蹇【象也大谓阳也卦自震而变震初之阳徃外易五而陷坎险之中大者蹇也】朋来【象也朋谓九三卦唯二阳九三与九五同类故曰朋震四之阳来内易三而居艮止之上故曰来九五之往外者虽蹇而九三同类之来内者得止则可幸也】
　　上六【上之画得六为蹇之渐】往蹇来硕【象也上六最在外有可来无可往故爻辞以九五言之九五阳刚硕大者也往比上则冒坎险之极而蹇来比四则近下体之止渐将脱险而可保其硕也】吉【占也此占为九五言也诸爻虽以来为善而不言吉者蹇之时得免于蹇为幸何望其吉也唯九五居尊位刚中正有济蹇之才以身蹇而未能济自处得宜身渐脱险则可图济天下之蹇矣故吉】利见大人【占也此占为上六言也五为大人上六利于见之彖辞之利见九五者六二在其下而徃见也此爻辞之利见九五者上六在其外而来见也】
　　【六画俱六九为蹇之睽】
　　【经彖辞凡十四字爻辞凡四十五字蹇纪免切注屯职伦切解音蟹之处昌注切跛彼可切患难乃旦切谓与音余属之故切为九为上云伪切】
　　【坎下震上】○【六之四下之五纬八纯艮变主九二】
　　解【此羲皇坎下震上之卦而文王名之曰解解谓分释其纠结也雷动于上雨降于下则鬰结解人动乎险之外则险难解也】利西南【占也卦自艮而变三往易四四来易三四西也三南也行者利往来于西南之方也】无所往其来复吉【占也艮之上极于卦外无所往矣则来而反复于内以易二也故曰其来复吉】有攸往夙吉【占也艮之二处于卦内犹可有所往也则往而出居于外以易上也上居六画之前犹一日之朝也故曰夙吉】
　　初六【初之画得六为解之归妹】无咎【占也为难者四隂也而二阳解之九二解之主也初六之柔居下近比九二得中之阳顺从之而不复为难解之最先者也故无咎】
　　九二【九居第二画为解之豫】田获三狐【象也二地之上田也坎为狐下卦为坎三四五又互坎二坎有三隂为三狐田之获谓能取之而已其害也九二比初比三而应五故能获三狐也三狐皆为九二所获则隂之难解矣】得黄矢【象也黄者中之色矢之齐五分其金而锡居二以柔济刚也九二以刚居柔而不过于刚故象矢九二所以解三狐之难者以其得黄矢也黄矢者得中而不过刚也】贞吉【占也得中而不过刚故正主事而吉盖解隂之难不尚猛烈潜化服之使之顺从而不为难所以吉也】六三【六居第三画为解之恒】负且乗致冦至【象也六三上承九四犹负重任也下乘九二坎为舆犹乘乘车也负担之人而复乘乘车处非其据必有刼夺之者故致冦至冦自九四而言也至谓自外而内也九四亦上卦解隂之主岂可谓之冦三四五互坎故象冦也卦之正体则三为下坎之上画三狐之一也即负四乘二者也卦之互体则三为互坎之下画九四之民也为四冦三者也互坎之下画就居六三之位夺其所据柔变为刚以君子易小人不使小人乘九二之舆也六三隂类之狐九二既获之彼不能为害矣虽乗九二九二不与校也盖九二刚而中是以能容之九二者九四同类之朋而为六三隂柔所乗故九四使其民冦夺六三而易其类盖九四刚而不中是以不能容之也案九四射上六则称公夺六三则称冦何也上六不服从九四者也九四与九二同为解隂之难者射而获之正也六三已服从九二者也负乗之僭诚有可罪置而不问不失为容德九四夺之固当然田广已下汉而韩信复进袭临菑项羽已归太公而汉军复追至垓下其成功虽伟帝王之兵则不如是所以亦谓之冦与】贞吝【占也六三为九二所获隂之难既解矣但以柔乗刚为九四所恶是以遭冦夺也其占正主事则可吝若难未解之时而六三之所处如此则凶矣奚止于吝而已哉】
　　九四【九居第四画为解之师】解而拇【象也二阳解四隂之难茍有所私系则难不解矣拇谓初六初者四之正应而汝也指四而言谓初爻汝之拇也能解去之然后为无私系也】朋至斯孚【占也朋谓九二至鸟飞自上而下至地也卦变艮上之阳自上而下易二故曰至四不私于初则九二同类之阳孚于四也二阳同解四隂而九四或私于其所应之隂则同类之朋不能无疑也】
　　六五【六居第五画为解之困】君子维有解【象也君子谓九二维坎象谓初三二隂维络中画之阳也九二为初三二隂所维而能解去之不以近比而有所私也】吉【占也九二不私于近比所以吉也】有孚于小人【占也六五有九二之孚也小人谓六五盖九二不私于初六六三之近比故其诚足以感六五之心而六五亦诚服也】
　　上六【上之画得六为解之未济】公用射隼于髙墉之上获之【象也公谓九四震为长子公候之象故曰公三四五互坎为三公柔变为刚则四五上成离为矢有弓矢故用射隼隂鸷之物谓上六也上天位六鸟象之飞而戾天者初三五之隂在地在人间故象狐上之隂在天际故象隼也二三四互离有墉象九四居卦之上体互离之三画故为髙墉之上获之者上柔化刚为矢之镞离矢于九四之手而达于上六之翼柔画化刚犹以矢镞之实贯鸟翼之虚而获之也初之一隂最在下九二解之甚易上之一隂最在上九四解之甚难故于卦终而后能获之也繋辞传谓之待时而动则非如初六之易解矣】无不利【占也初六六三六五于九二为比为应力之所及故九二能获之上六一隂于九二非比非应力之所不及故九二不能获之也九四上六虽不近比然同在上体上柔化刚为九四之离矢矢能及上故上六为九四所获也上六隂柔小人据髙恃逺最难获者也今能获之则四隂俱为二阳所获而隂柔之难无不解者矣故其占为于事无所不利也】
　　【六画俱六九为解之家人】
　　【经彖辞凡十六字爻辞凡六十三字解音蟹拇而茍切乘平声射食亦切隼笋准切注险难乃旦切后同不复扶豆切而复复进复追同齐才诣切乗车成证切为四云伪切冦与音余所恶乌路切镞子木切甚易易解以豉切甚难如字直恋切】
　　【兑下艮上】○【二之七下之六经三阳泰变主六三】
　　损【此羲皇兑下艮上之卦而文王名之曰损损谓减杀之也凡阳为有余隂为不足杀阳之有余以补隂之不足卦自泰变损三之阳益上之隂故取损下益上为义】有孚【占也六三孚上九也卦体内外实而中虚似中孚损下益上民孰不疑其厉己然当损之时而损在下者以为当然故诚心应上而无疑也】元吉【占也六三卦之主居下卦之上元也当损而损故吉】无咎【占也六三不当位咎也以合时之宜故得无咎】可贞【占也柔非能正主事者合时宜则亦可也】利有攸往【占也卦变三往益上故利有攸往】曷之用二簋可用享【占也上五占以六三上九言此一占以初二四五言用者得此占而用之于此事先为问辞曰曷之用乎荅云所用者二簋也虽二簋而亦可用之以享祀盖用于损之时为宜也下卦兑为食六三馈食之主也初二在六三之内象二簋阳实为黍稷实于簋初应四二应五象二簋以享祀上之神二簋盛黍稷礼之甚薄少者然当减杀之时则薄少为宜故可用享也二兑数】
　　初九【初之画得九为损之蒙】己事遄往【占也初在下而与四应以下阳益上隂己止也事所自作为之事阳动喜作为初在下盖止其所作为之事而速往以益四也】无咎【占也初九阳动喜于作为盖有用之才而能遄往以求为上益此处下之道也故无咎】酌损之【象也四受初之益如以器挹取初之有余而损之也】
　　九二【九居第二画为损之颐】利贞【占也宜自守其中以正主事也】征凶【占也二三四互震为大涂有征行之象二当自守不当征行上就六五也】弗损益之【象也二与五应当自损以益五然五虽柔而居刚非不足者二虽刚而居柔非有余者故二弗损已唯以中相应自可益五也案初九九二皆是以下卦之阳益上卦之隂者而爻辞之意相反初必自止其事而速当上徃就四二宜自贞其事而不可上征就五初之益四则损已而益之二之益五则不损己而益之盖初以阳居阳二以阳居隂故不同也】六三【六居第三画为损之大畜】三人行则损一人一人行则得其友【象也卦自泰而变泰下卦三阳三人行也减三阳之一以益上损一人也上之一隂来易三一人行也三上相交而得上九之益得其友也三人位故曰人行亦于互震取象友能益己者也九自三往上而为六之益六自上来三而受九之益故上为三之友也】
　　六四【六居第四画为损之睽】损其疾【象也凡损卦皆是损下益上初刚好作为此有余之疾也四酌而损之取初之有余益已之不足是损初之疾也其指初而言】使遄有喜【占也疾则有忧疾愈则有喜四损初益已是使初之疾愈而遄有喜也】无咎【占也四居上能取在下之贤以益己故无咎有喜属初无咎属四】
　　六五【六居第五画为损之中孚】或益之【象也五受二之益故二益之或者不为必然之辞也】十朋之弗克违【象也古者五贝为一朋王莽时改两贝为一朋十朋之一直五十贝大寳也弗克违谓谋从己自之吉也自二至上肖离有象然因阳自三徃上而成此象故十朋之専指上九而言谓二傥益五则非但二益之而上亦从其谋也】元吉【占也居三隂之上元也所应之二所比之上皆益之所以为元之吉也】
　　上九【上之画得九为损之临】弗损益之【象也九自三而往益上者既往益上又还益六三之柔其于益上也不损下而自能益之】无咎【占也益上而下不损故无咎】贞吉【占也此爻三占与彖辞同但彖言可贞爻言贞吉为异彖以六三言隂柔之贞可而已上九阳刚之贞则吉也】利有攸往【占也因三徃上而有所益故利有攸往】得臣无家【象也成卦由三上相易上九居上为君六三在下为臣自三而言则三得上为得友自上而言则上得三为得臣也凡臣之有家者公则利其国私则利其家未免不专于奉上三独隂居下专意奉上臣之无家而专于为国者也故曰无家谓不有其家也贾谊曰为人臣者国尔忘家】
　　【六画俱九六为损之咸】
　　【经彖辞凡二十一字爻辞凡八十字已事音以遄市专切注杀所戒切馈食音嗣盛音成好虚到切为国云伪切】
　　【震下巽上】○【四之五下之六经三隂否变至初九】
　　益【此羲皇震下巽上之卦而文王名之曰益益谓増补之也卦自否而变上损九四之阳下益初六之隂故以损上益下为义】利有攸往【占也二之柔中正往应五之刚中正也】利渉大川【占也自初至五有舟之象】
　　初九【初之画得九为益之观】利用为大作【占也初自四来益下为益之主凡益下之事必大有所兴作阳居震动之初大作者也】元吉【占也为益之主元也大有所兴作以益民故吉】无咎【占也大作者益下之事而非劳民动众也故无咎】
　　六二【六居第二画为益之中孚】或益之【象也二受五之益益之谓五也益六二即损六五也故爻辞同】十朋之弗克违【象也二得益于初而初至五有象十朋之指初九而言谓五当来益二则非特五益之而初必从其谋也】永贞吉【占也六隂也故有永贞之戒谓能永久正主事则吉也】王用享于帝吉【占也王谓五二地上也祭天扫地而祭因吉土以飨帝于郊九五降心在二犹王者于地上享帝能致帝之来格也故吉】
　　六三【六居第三画为益之家人】益之【象也凡益皆损上益下初九自四来益下六四受初九之益而易位居上此己益者也五上在上之二阳当益二三在下之二隂此方益者也九五能益六二而上九不能益六三六三在下体当其益者也故曰益之然非上九益之乃自能益之也何以能自益六之质隂也隂虽不足三之位阳也阳为有余故六三能自益也】用凶事无咎【占也凶事谓丧礼也六三既无外乘之益而唯以已所自有为以此而用之于凶事则无咎也凡他事皆可待人之益丧礼有禭赗赙赠亦资人之益者然或偶无人益则急遽不暇于营求唯当随其见在所有以供事盖亲丧当自尽于已而不当取办于人称家之有无可也茍无矣敛手足形还葬无椁人岂非之乎】有孚【占也初九孚六三也六三既不受上九之益初九为益之主与六三同体其刚实之诚能感六三者也】中行告公用圭【象也中者三居六画卦之中也行者震为大涂之象公谓初九初九孚于六三故六三在中路而告初九以致归向求益之意臣之告君用圭以通信如禹告治水成功则以圭锡帝也圭指六二言震为圭六二震之中画也能为六三通信于初九三与初在下卦虽同体然非比非应必因六二以通其信六二外比六三而下近于初则二乃初九之近臣也故六三用二为圭以通信于公】
　　六四【六居第四画为益之无妄】中行告公从【占也中者六画卦中之位也行者与初九画互易而居其位也九阳自上益下而下居初六隂自下受易而上居四六四与初九为应而交相为益者茍有所不足则于中路告公而公从之也三四二爻皆中中行告公谓居六画卦中之位不亲造公所而使人告也四与初正应故其告公也公从其所告三与初非正应又非近比故其告公也必因六二为圭以通其信不敢必其从也故三不言从而四不言用圭也】利用为依迁国【占也凡迁国必有所依左氏传谓周之东迁晋郑焉依是也故曰依迁国初四相易各去其位故曰迁二三四互坤国之象阳君也隂民也六二六三国之旧民不迁者四迁于初而依六二迁国之君也初迁于四而依六三新迁之民也故此爻之占利用之以依于人而迁国】
　　九五【九居第五画为益之颐】有孚【占也此言六二孚九五也五下益二故二孚于五】惠心【象也惠者懐其恩也五为心二孚于五而惠九五益之之心也】勿问【占也问即繋辞问焉而以言之问勿问者不待占筮也】元吉【占也五之德与位皆为元不待占筮而知其吉也】有孚【占也此言六二孚初九也】惠我德【象也六二不但有孚于九五而惠九五之心又有孚于初九而惠初九之德初为卦主故指初为我初刚实六二所食者故曰德二五相应应逺故惠其心初二相比比近故惠其德也爻辞言九五所应之六二因及六二所比之初九六二爻辞亦言六二受九五之益而又得初九之弗违与此爻辞之意同】
　　上九【上之画得九为益之屯】莫益之【象也上九当下益六三而不能益之故曰莫益之】或击之【象也击者虐害之也三四五互艮为手有击之象上九之于六三非徒不能益之而或又虐害之故曰或击之】立心勿恒【占之戒辞也立如三十而立之立谓固守之也五为心而在上九之内立心者固守其在内之心也恒常久不变也益之上下二体互易为恒恒与益相悖者也故戒之曰立心勿恒如此而不变也】凶【占也茍恒如此不益民而害民则民莫之与而或伤其君凶之道也】
　　【六画俱九六为益之恒】
　　【经彖辞凡九字爻辞凡九十字注禭音遂赗方贡切赙符遇切见在贤遍切称昌证切敛力检切还音旋能为云伪切造七到切传直恋切悖音佩】
　　【干下兑上】○【一之二下之七纬五阳辟主九五】
　　夬【此羲皇干下兑上之卦而文王名之曰夬五阳长盛而消隂将尽夏正三月之卦也夬决也五阳决去一隂也】扬于王庭【象也髙举在上曰扬推播在前曰扬王谓五庭谓上五王之居也上六在王居之前王之庭也一隂处于五阳之上故曰扬于王庭犹诗言在前上处也】孚号【象也孚谓九五孚于上六也号号呼也一隂在五阳之上处不自安孤立将亡而与五比故号呼以求援于五然小人失势则祈哀乞怜于其所亲厚之君子及稍得志则倾害君子不遗余力君子岂可因其号呼而遽信之哉】有厉【占也此占为九五言也九五夬之主先四阳以进而与所决之一隂比近茍以狎昵之故信其号呼遂不察其中心之狡而哀怜之则危矣有厉者今虽未危将有危之渐也或以此占为言上六非也上六将亡矣爻辞谓之终有凶奚止于有厉而已哉】告自邑【象也兑口有告之象卦自坤变坤为邑坤之五隂变为阳仅存坤上六之一画邑之削小者也告自邑将以起徒役然邑小民寡虽告何为】不利即戎【占也范氏大性曰兵戎乃用众坤为众干变坤至五则防于无众矣故不利即戎】利有攸往【占也往指九五言九五往而上进则为纯干矣】
　　初九【初之画得九为夬之大过】壮于前趾【象也卦以五阳决一隂干三阳兑二阳干健兑説彖传言健而説决而和和者刚柔适中也健而且説二者不偏如此决之而后和偏于健则刚过而邻于暴矣偏于説则刚不及而流于懦矣下体健者也初三刚居刚而不中有过而暴之失九二虽健体而居柔得中故不暴上体説者也九四刚居柔而不中有不及而懦之失九五虽説体而居刚得中故不懦爻辞于初三之壮则戒其过于四之次且则勉其不及二虽健而惕惧五虽説而夬夬唯其中故能无过无不及也项氏曰夬初至四大壮也加九五一爻而成夬下四爻与大壮相似初之壮趾二之以中三之用壮四之悔亡是也丁氏易东曰四阳为壮五阳为夬大壮初九曰壮于趾此曰壮于前趾因大壮而言也澄案初为趾四在下卦三阳之前而与初趾同位前趾谓四之位也初九居一卦之下急于前进以决上六之隂故用其勇壮欲超升大壮四阳之位以近九五而决上六也故曰壮于前趾】往不胜为咎【占也胜谓胜其任壮于前趾勇往也往而不胜其任则为咎矣戒之之辞也】
　　九二【九居第二画为夬之革】惕号【象也惕儆惧也刚中实故能惕号指上六而言九二得中不过刚故当五阳势盛之时闻上六之号呼待尽犹且儆惧也】莫夜有戎【象也二地上之位日至地上将入地下莫夜之时也戎者二变为柔成离有戈兵之象】勿恤【占也能儆惧则知戒备矣故虽莫夜之时卒有兵戎之变亦不用忧恤也】
　　九三【九居第三画为夬之兑】壮于頄【象也頄面颧骨谓上六也夬之三即大壮之三其壮也犹大壮之小人用壮壮于頄者言其勇壮及于上也三与上应当夬之时应爻乃其所欲决者犹噬嗑之时应爻乃其所囓噬者也】有凶【占也隂固当决去然待其时以其渐则不劳力不伤己三刚居刚恃其勇壮以下淩上非十全之道故有凶】君子夬夬【象也刚居刚而不中为小人之壮若君子则不如此矣夬而复夬其决柔之意未尝止息然不恃刚过壮也】独行遇雨若濡【象也君子不必絶小人之交而去之自有其道夬五阳而九三独与上六一隂应隂阳和为雨故有独行遇雨而濡之象若语辞犹言而也濡谓为其所沾濡九三变为柔则三四五上肖坎象雨象濡】有愠【占也独为上六所濡中有含怒之意而欲决之】无咎【占也虽欲决之然决之而和故无劳力伤己之咎也】
　　九四【九居第四画为夬之需】臀无肤【象也四居上体之下为臀肤在臀下而柔者四乘九三之刚其下不柔臀无肤也】其行次且【象也以刚居柔又为説体当同进决柔而其进不勇故曰行次且】牵羊【象也兑为羊羊羣行九四兑之下画羊之在后者九五兑之中画羊之在前者也牵谓牵聨而进四随九五以进为牵】悔亡【占也次且本当有悔九五阳长之主如羊羣之在前四在五后牵聨而进以决柔则其悔亡此勉其进也】闻言不信【象也四变为柔成坎坎为耳然四爻刚实塞而不虚耳之不聪者也言谓流言遗言之言信实也四既不聪故所闻流言不谓其实也】
　　九五【九居第五画为夬之大壮】苋陆夬夬【象也项氏曰苋音丸土羊也陆其羣行之路犹鸿渐于陆之陆澄案项説是也苋字上从艹羊之角也中从目羊之目也下从凡象羊之足苋字谐苋声旧误作苋从草从见竟解作草名羊羣之行山牵而前引之牧于陆九五变为柔成大壮为互体之兑象羊之羣行五在其前犹苋之行山路故曰苋陆夬夬者行而不息也五变成震为大涂陆之象】中行【象也中行者所行之路至中半也未中半为不及过中半为过五居上卦之中不过其半中行之象】无咎【占也五在上体中得中则不恃刚而过亦不比隂为不及故无咎】
　　上六【上之画得六为夬之乾】无号【象也上当兑口故为号呼之象彖之孚号上向五而号也二之惕号二闻上之号也夫以五阳上进一隂岂能久存而犹号呼者所谓将死之鸣临絶之音也其终也上六变为纯干则一隂消亡而无复号呼之声矣故曰无号无有无之无非禁止之无】终有凶【占也卦之终一隂消亡不复能存故曰有凶也】
　　【六画俱九六为夬之剥】
　　【经彖辞凡二十字爻辞凡七十六字夬君迈切号平声后同胜音升莫音暮頄求切臀徒敦切次七私切且七余切苋户官切注为九云伪切説音曰直恋切卒七率切颧音权囓拟结切复夬扶豆切无复不复同阳长知两切丸户官切羖音古】
　　【巽下干上】○【五之一下之七纬一隂辟主初六】
　　姤【此羲皇巽下干上之卦而文王名之曰姤一隂初生于地下而消一阳夏正五月之卦也姤遇也一柔遇五刚也女之邂逅而与男遇为姤】女壮【象也下巽为一索之女女生之最先者阳长至四画然后为壮姤一隂初生而曰女壮何也盖初隂虽防与四为应己足敌四画之壮阳矣故曰女壮】勿用取女【占也一隂初生己能消阳故戒之以勿用取此女也】
　　初六【初之画得六为姤之乾】系于金柅【象也柅以止轮金者喻其坚也坎为轮坎之上爻为刚画是以坚刚之柅柅其轮也刚画为金金柅指九三而言金柅止轮之行于前而又系其轮于柅之后则轮不可动矣初象轮之后牙柅之于前三也系之于中者二也以象固止初隂使不得前进如是则可无隂长消阳之患矣】贞吉【占也使初隂止而不进正主事则吉也】有攸往见凶【占也初隂往而进以消阳阳势犹盛往则不敌必见凶也此亦戒初六使不进也】羸豕孚蹢躅【象也羸瘠也蹢躅不静也坎为豕坎上画之柔为巽上画之刚则坎之外体变矣柔象肉刚象骨坎外之柔为刚如豕之外体无肉而有骨也故为羸瘠之豕孚谓初六孚于九二也防隂虽孚应于阳而其中未易制伏如羸形之豕虽暂孚而犹懐蹢躅之心也盖坎之外体虽变而其内体不变如豕之外形虽羸而其心常不静也圣人为戒之意深矣】九二【九居第二画为姤之遯】包有鱼【象也初与四为正应而与二比近故先为二所有古人鱼肉包之以草诗曰野有死麕白茅包之是也鱼隂物谓初二能得之犹包苴之中有此鱼也二阳画连亘有包之象巽为鱼鱼者巽下画之隂也】无咎【占也蔡氏曰遇虽非正当遇之时故可无咎】不利宾【占也初卦之主四对之故为宾干亦为宾宾主相对遇之正也九二以近比而得初九之遇则初不复往遇于正应之四矣故其占为不利于宾也】
　　九三【九居第三画为姤之讼】臀无肤【象也四为臀三在四下刚而不柔犹臀之无肤也此三四比近而二刚不相得之象】其行次且【象也三与四既不相得四欲下行与初六正应相遇而为三所阻隔故其行次且姤之九三即夬之九四故其象同行次且者九四以阳居隂故行次且旧注以为三之行者非夬九四之行欲上决一隂也姤九四之行欲下遇一隂也】厉【占也三以刚居刚过刚而不中居下之上故危】无大咎【占也三之自处虽危然下能柅初六之上进上能阻九四之下行不使隂进遇阳而消阳也有防防杜渐之功故于阳刚之道为无咎】
　　九四【九居第四画为姤之巽】包无鱼【象也初者四之正应而为二所得故二之包中有鱼而四之包中无鱼也】起凶【占也己之正应与他人遇犹男之失其配君之失其民也今虽未凶凶由是起矣】九五【九居第五画为姤之鼎】以包瓜【象也下巽为木二巽之中画其位与五位之天同象木之髙耸参天者也故为瓜地下之瓜隂物也谓初六二与初遇包而有之犹木之叶下包其瓜也九五刚中正居尊与九二之位应二之得民犹五之　得民也二包初瓜以之者五也故曰以包瓜】舍章【象也九五变为柔与二正应而藏二三四之三阳在内故曰含章也】有陨自天【象也五之刚中正在上在下者皆欲遇之然初六九二非比非应无由得而相遇今五变为柔以应二比四而包含三阳之章于内则三因四之比初因二之应皆得以遇于九五如有物自天而陨于下也九五天位陨于下谓与下相接而为在下者所遇也】
　　上九【上之画得九为姤之大过】姤其角【象也刚而在上者角也至姤之终下之所遇者如角之刚也】吝【占也前不可进刚而能触竟何为哉故吝】无咎【占也处时之穷非己有咎也】
　　【六画俱六九为姤之复】
　　【经彖辞凡七字爻辞凡六十八字姤古豆切取七喻切柅乃履切羸力追切蹢直防切躅直録切注索所白切阳长知两切陨云隠切麕蠲囷切不复扶豆切蓏即可切】
　　【坤下兑上】○【八之二下之八纬四隂观变主上六】
　　萃【此羲皇坤下兑上之卦而文王名之曰萃萃聚也兑説为泽坤顺为众为地在上以説临其下民聚于下以顺其上泽者水之所归泽满溢而上于地则泽不受水而众流之归皆聚于地上故为萃】王假有庙【象也王谓九五艮为庙二三四互艮六二艮之下画庙之内也五下应二是王者至于有庙聚己之精神以聚祖考之精神也】利见大人【占也五阳刚中正为大人四隂聚而归五利见大人也】亨【占也大人能聚天下之众美者也】利贞【占也能致亨则宜正主事矣】用大牲吉【占也大牢为大牲少牢为次牲特牲为小牲下坤为牛上兑为羊三四五上肖坎为豕三牲具也】利有攸往【占也六二上应九五为往物聚而众多则宜备礼人聚而众多则宜出外损之时则用二簋而可萃之时则用大牲吉屯之时则勿用有攸往萃之时则利有攸往各顺其时也】
　　初六【初之画得六为萃之随】有孚【占也四以説道聚民而与初应故有孚于初】不终【占也四位不当故其孚不终】乃乱乃萃若号【象也初以四之孚不终故其志扰乱与三隂相聚而号呼以求四之孚初柔变为刚成震故有声而号】一握为笑【象也初之号众皆笑之一握犹言一二三四爻互艮为手艮数一故曰一握二三象手之指能握笑者盖二三笑之三为兑口之倒而向下者故能笑初之号】勿恤【占也虽为众所笑然所求者正应故戒之以勿恤】往无咎【占也勿恤众笑上往求四则无咎也】
　　六二【六居第二画为萃之困】引吉【占也二聚于下而顺上五説乎上以聚下中正相应然二柔居柔惧其易变故戒之以引而至于长久则吉】无咎【占也能引而得吉则无咎也】孚乃利用禴【占也孚谓六二之诚孚于九五也禴者夏祭之名旧説相承以禴为薄祭盖宗庙四时之祭春祠夏禴秋尝冬烝其孝诚一也物则随时而有厚薄之殊秋之时万物成熟故秋尝之物丰冬烝则弥丰春之时万物始生故春祠之物杀夏禴则弥杀卦位五为天上卦之中也上为北五者日行天中而近北夏之时也故凡禴祭之象皆以五而言二之顺五以其中正而已然隂虚非实故为之戒云必其诚实先孚于五乃可于萃聚用大牲之时而利于用夏月薄物之祭以事其上盖诚既先孚则在上者不疑其简也项氏曰羣聚之时为礼当厚必如二五之交信在其中而后外可畧也】
　　六三【六居第三画为萃之咸】萃如嗟如【象也三与下二隂萃于下而上无应故嗟叹不得志六三兑口之倒体能嗟】无攸利【占也】往无咎【占也三虽无应而比近九四之阳茍能往而上求九四则可无咎】小吝【占也若但安于隂小而不上往求阳则吝矣】
　　九四【九居第四画为萃之比】大吉【占也四应初下临三隂之聚可以得民矣然位不当而其孚不终盖虽阳而居隂故也若如九五之以阳居阳则吉矣四虽阳画而非阳位必阳画居阳位而后为大也凡九居二者虽中而非大中必九居五则画与位俱阳而谓之大中此大吉之大犹大中之大】无咎【占也能如九五以阳居阳之大则吉乃可无咎也】
　　九五【九居第五画为萃之豫】萃有位【象也萃之时阳画居阳位故曰萃有位】无咎【占也】匪孚【占也二为五之正应然以柔居柔隂虚不实或未能孚于五也故曰匪孚二之爻辞以为必能孚于五而后利于用禴亦因二之不足于孚而戒之也】元永贞悔亡【占也九五以阳居阳其占固为无咎矣然傥木能得二之孚则当有悔必有元以长人之德永久贞其事则其悔乃可亡也大抵聚而众多之时虑其不可以久故二以引长而后吉五以永贞而后悔亡皆欲其久而不变也】
　　上六【上之画得六为萃之否】赍咨涕洟【象也赍咨者嗟叹之声涕目液洟鼻液兑口有声三四五上肖坎有液上自四升上为萃之主以柔居柔不敢当天下之聚故不安于居众人之上而至于赍咨涕洟可谓懦而无立者矣】无咎【占也説极而致天下之顺聚虽柔懦不安无伤于萃也故无咎
　　六画俱六九为萃之大畜】
　　【经彖辞凡二十字爻辞凡七十四字旧本卦名下有亨字程子曰羡文也陆氏曰马郑虞陆续竝无此字晁氏曰王昭素谓当无假庚白切号平声禴羊畧切赍将兮切洟音夷注説音曰少牢诗照切杀所戒切长知两切】
　　【巽下坤上】○【五之八下之八纬二阳临变主初六】
　　升【此羲皇巽下坤上之卦而文王名之曰升升上进也萃与升皆自坤取义萃者兑之一隂説而为主于上故坤之三隂顺而聚于二阳之下升者巽之一隂入而为主于下故坤之三隂顺而升于二阳之上又地气上腾木生地中日进而上故曰升】元亨【占也元以二阳之大而言四隂巽顺而应之故亨】用见大人勿恤【占也升者萃之反萃九五在上之大人三隂萃而在下者利往见之升九二在下之大人三隂升而在上者降而来见则可勿恤言其无忧也】南征吉【占也卦自临变初三相易一阳在初上进居三三南也故于南方征行则吉也】
　　初六【初之画得六为升之泰】允升【象也説文引此爻之辞允作□进也谐声字本义存声从省作允升自临变升之初六本临之六三也临六三之隂下退于初而进初九之阳以上升于三也故曰允升】大吉【占也大指三之刚画而言临之初与三易位故刚得上进以升于三居下体之上而吉也】
　　九二【九居第二画为升之谦】孚乃利用禴【象也二刚中而应五然五柔未易速孚故必俟既孚于五而后乃利用禴也禴者宗庙之礼薄于常时者盖升其诚意于上以诚不以物也】无咎【占也诚孚于上而后用禴则上不疑其简故无咎】
　　九三【九居第三画为升之师】升虚邑【象也临之三四五互坤为邑柔画耦为虚三自初而升以实临三之虚故曰升虚邑】
　　六四【六居第四画为升之恒】王用亨于岐山吉【占也王谓九三二三四互兑兑西方坤为国邑西方之山在国邑之内者岐山也山地示隂神也兑上画隂也以象岐山之神九三兑之中画为王九三之阳升其诚意于上之隂神祭山之占也随上六王用亨于西山亦以九五兑中画为王上六兑上画为山之神】无咎【占也三四之相得以近比非以正应有咎也然九三之诚上升于四以合乎坤之顺故无咎】
　　六五【六居第五画为升之井】贞吉【占也二刚中而应五五阶之而升故正王事则吉】升阶【象也二之升至五如升阶然坤三耦如地势之自下而髙也故象阶】
　　上六【上之画得六为升之蛊】防升【象也上天上之位也在青防杳防之上而隂又昏暗故曰防升】利于不息之贞【占也位在上则为防升位之升不可过髙也唯进德不息而正主事则利盖德之升愈髙愈进其升无已时也】
　　【六画俱六九为升之无妄】
　　【经彖辞凡十二字爻辞凡五十三字用亨许两切注説音曰□音允示与只同】
　　【坎下兑上】○【六之二下之九纬三隂否变主九二】
　　困【此羲皇坎下兑上之卦而文王名之曰困困穷瘁也字象木在囗中四面不得通达二之一刚为初三二柔所揜四五二刚为三上二柔所揜蔽塞其前后无由通达故为困】亨【占也卦德内虽有险而外能説故虽处困而可以亨】贞大人吉【占也卦自否而变上之阳下居而为困之主刚中之大人也正主事者以此大人则吉】无咎【口也困之时有此大人贞其事而吉乃可无咎】有言不信【占也兑口在上有言之象以言伤人而其言诬毁不实不能困人也】
　　初六【初之画得六为困之兑】臀困于株木【象也卦唯初四有应臀谓四也三四五至巽为木木下曰本木上曰末木中曰朱字正作朱后人加木为株朱为木之中身也四为巽木之中画故曰株木四欲下拯初而不能来犹臀之困于朱木而不能动也】入于幽谷【象也在卦之内故为入地下之位故为幽水注溪曰谷坎水之下故为谷以柔居下在困之初不得正应之助故入于幽谷不能自拔以出于困也】三嵗不觌【象也三坎数也幽谷之中虽三嵗之久不能上觌四之正应也】
　　九二【九居第二画为困之萃】困于酒食【象也坎为酒兑为食九二处坎中画应兑中画得中而以酒食优游自养者也在困之时他无所困但为酒食所困而已】朱绂方来【象也三四五互巽为股三又股之位也二三四互离为牛二以离牛之革蔽于巽股之下绂之象也朱者赤黄之色坎之色赤中之色黄坎之中画居下卦之中为朱绂卦变九自否之上来二故曰方来】利用亨祀【占也朱绂者祭服之绂也困于酒食之时而上之人方且赐以祭服之绂故利于用之以亨祀】征凶【占也困之时居中自养可也征行则失其中而凶矣】无咎【占也以其得中能固守不动虽有咎可无咎也】
　　六三【六居第三画为困之大过】困于石【象也坎中画之刚为石三在石上为石所困也】据于蒺藜【象也据者居其上也谓居坎之上画也蒺藜之象亦坎也坎之上六曰寘于丛棘即此蒺藜也】入于其宫【象也三互离之中画中虚象宫】不见其妻【象也三阳位夫也其画柔夫之柔邪者也上隂位三之妻也三虽有离目能视然妻在离宫之外柔与柔不相应夫与其妻隔絶故不得而见也】凶【占也此爻之辞盖谓困若拘囚之人六三隂柔不中正犹周官所谓罢民也困于石其坐诸嘉石者与据于蒺藜其寘之圜土而荐之以棘者与入于其宫不见其妻则虽暂时还家而其妻已离异隔絶也国语云罢士无伍罢女无家盖古法凡坐嘉石入圜土之罢民则离异其夫妻而不使之有室家与凶者所谓既辱且危而死将至也】
　　九四【九居第四画为困之坎】来徐徐【象也来谓下应初徐徐者以居柔而其行不勇也】困于金车【象也坎为轮为舆金者刚物九四坎之下画也刚而成兑金如以金锢其车轮也虽坚固而不利转行之所以迟也故曰困于金车】吝【占也下来拯初而重滞不速故吝】有终【占也不速虽可吝然终必能下与初应也】
　　九五【九居第五画为困之解】臲卼【象也臲卼髙而不自安之象五居互巽之上画巽为髙居髙不安故臲卼】困于赤绂【象也赤绂者二也五既居髙不安九二在应位而非正应故不能为助而反为系累故为困于赤绂】乃徐有説【象也二既不应而五之中正能自处虽有所系累而能徐徐説去之也】利用祭祀【占也赤绂常繋于身虽困人而用之以祭祀则为宜故利用祭祀陆氏曰祭一本作享程子曰享祀祭祀泛言之则通分言之则祀天神祭地示享人鬼澄案帝天神也而亦言亨禴人鬼也而亦言祭难以分言二五爻辞宜同陆氏别本作享为是】
　　上六【上之画得六为困之讼】困于葛藟【象也三四五巽木也上六以柔纒绕于巽木之上葛藟之象故为困于葛藟】于臲卼【象也九五巽之上画既髙而不安上六又处九五之上愈髙愈不安矣故为困于臲卼蒙上困字故不复言困】曰动悔有悔【占也二悔字之义与豫六三同上居困之极图欲离去曰者兑口之言也其言若曰自处未善故困今当动而改悔然虽如此亦不免于有悔也】征吉【占也若能征行则离于困矣故吉盖曰动悔者言之虚也征者行之实也茍徒有其言而不勇于行则亦何能离困哉】
　　【六画俱六九为困之贲】
　　【经彖辞凡十二字爻辞凡九十五字九五爻辞臲卼旧本作劓刖陆氏曰荀王肃陆续作臲卼郑云当为倪仉晁氏曰倪防即臲卼之省文也与上六字同臲五结切卼五骨切有説吐活切注囗音围説音曰罢民音皮下罢女同者与家与音余传直恋切离去离于离困来至切】
　　【巽下坎上】○【五之六下之九纬三阳防变主九五】
　　井【此羲皇巽下坎上之卦而文王名之曰井井人取食水之所巽木下入而取坎水至上故为井】改邑不改井【象也卦自泰而变上体坤也为邑泰初易五坤地之中画降初而坤邑变成坎水此邑之改也泰五易初而初二三四肖坎坎水在下为井之象二三之阳画井水也而二画不改易此井之不改也】无丧无得【占也占者无所丧亦无所得盖邑虽改而实无减损故无丧井不改而非有増加故无得】往来井井【象也又以卦变往来取象初上往五而成坎体井水之至上者也五下来初而初二三四亦肖坎体坎水之在下者也刚上往而成上之井柔下来而成下之井故曰往来井井此句上下二象】汔至亦未繘井【象也此申言往而至上之井汔几也繘者汲水之绠井卦三阳画象水以水之至上者而言九五之水至坎中画未至坎上画虽防于至而水犹未出井口也亦与未繘井同】羸其瓶【象也此申言来而在下之井羸损伤也瓶者汲井之瓮以水之在下者而言二三之水实在汲井之甁而下一画耦犹甁底伤损而水下漏】凶【占也此占専为羸瓶而言】
　　初六【初之画得六为井之需】井泥【象也井以阳刚为泉隂柔为土初六隂柔在水之下故为泥】不食【象也居卦之下井在卑下之地而浅者也有泥无水而不可食逺于兑口不食之象】旧井无禽【象也不为人所食则为荒废之井故曰旧井井在卑地者禽鸟或食其水杜诗鸬鷀窥浅井是也泥而不可食不但为人所弃虽禽鸟亦不下顾坎禽象也在上而不来下故曰无禽】
　　九二【九居第二画为井之蹇】井谷【象也九二阳刚象井中之水井水上出而不下流初六耦画象谷在九二之下下流不塞而水泄于下之象水之下注者谷也故曰井谷】射鲋【象也鲋谓小鱼亦指初六初六巽下之隂象鱼水既下注惟冲射以活小鱼而已故曰射鲋】瓮敝漏【象也瓮汲水之器即彖所谓瓶也九二刚画中实象水实瓮中初画耦象瓮之敝旧而下漏者二无应于上而水不上出故其象如此】九三【九居第三画为井之坎】井渫【象也九三刚居刚居下之上井之渫治清洁者】不食【象也二三四互兑三在兑口之下故有不为人所食之象】为我心恻【象也我心谓九五九五井卦之主故称我居心之位恻者为之动心也以九三之渫而不见食故九五之心为之恻然闵其不见用于时也盖卦唯九五九三以刚居刚为可食之清泉九五居上体在兑口之上人所食者也九三居下体在兑口之下人所不食九五所以为之而恻也】可用汲【占也如三之清泉可汲以食也】王明竝受其福【申占之意仕进者遇王之明则必见用而贤入与众人俱受其福王五也三四五互离为明贤者为明王所用则贤者得行其道天下得被其泽犹井之为人所食而有益于人也九五能以九三之不见用为恻者其明也卒使正应之上六汲之以上是即九五之明王用之也】
　　六四【六居第四画为井之大过】井甃【象也甃谓以石以甓包砌其旁也六四隂画井旁之土也居得其位如井之四旁甃砌完整故曰井甃】无咎【占也甃则井旁之土不崩頽而井中之水不汚壊矣故无咎】
　　九五【九居第五画为井之升】井洌【象也洌甘洁也变为柔则成坤坤土之味甘刚居刚为清洁】寒泉食【象也寒冷也坎正北方为寒水甘洁而又寒冷五之中正具此数美居兑口之上为人所食者也九五之德美如此有象无占何也曰九五虽为洌寒可食之泉然未上出井口此彖辞所谓汔至亦未繘井者盖井必至上而后成功也程子曰五于井道为至善而不言吉者未至于上未及用也故至上而后言元吉】上六【上之画得六为井之巽】井収【象也収谓辘轳収绠水至井口也画耦在井上有辘轳双柱对立之象变为刚而动有収绠之象】勿幕【象之戒辞也幕字当作冂俗作幂今作幕从省羃蔽覆也勿幕者欲人人可汲溥其功用耦画开而不塞井口不蔽覆之象】有孚【占也孚谓九三正应上六应九三能汲九三之水以出于井口故九三以其刚实孚应于上六也】元吉【占也井以上出为功故上六之德为首而吉也】
　　【六画俱六九为井之噬嗑】
　　【经彖辞凡二十四字爻辞凡六十一字丧息浪切汔许讫切繘音橘羸力追切射食亦切瓮屋送切敝皮世切渫息列切甃则候切洌音列収诗救切幕当作羃莫狄切旧音莫非注绠音梗防居希切専为云伪切为之同甓蒲歴切覆孚豆切】
　　【离下兑上】○【三之二下之十纬八纯巽变主六二】
　　革【此羲皇离下兑上之卦而文王名之曰革革者改其旧之谓皮去毛曰革皮有毛而去其毛改变其旧也泽为容水之处泽中有火以消干其水盖海之尾闾名为焦釡之谷水入其中如沃焦釡消干而无复有是为泽中之火水熄火者也而反为泽中之火所熄改变其常也故名为革】已日乃孚【象也天有十日甲至戊为前五日己至癸为后五日变革天下之事不当轻遽乃能孚信于人故以十日为率革于未及中半之前不若革于己过中半之后则无轻遽之失而能孚于人也卦自巽而变先以巽初易上成需是犹需待而未变革也后以巽四易二成革则可以变革而不需待矣当此之时是犹十日之已过中半也下卦离之中画为革之主爻离象日以之象月则纳已故曰己日】元亨【占也变革者必有长人之德如九五之刚中正者然后可以致亨】利贞【占也元者能致亨则利于正主事】悔亡【占也凡革易于有悔如上所云则所革皆当而其悔亡也】
　　初九【初之画得九为革之咸】巩用黄牛之革【象也巩以韦束物也象与遯六二同初变为柔成艮坤画三柔为牛艮之上画变坤之外牛皮变为草之象革谓三黄谓二革之初在下而无应必坚固其志确守故常而不轻为拘束于六二九三之内如巩固之以黄牛之革令不得动作也】
　　六二【六居第二画为革之夬】已日乃革之【象也象与彖辞同二中正应亦中正革之善者也离纳已在卦中为中半之义故曰已日乃革之】征吉【占也至中半而后革则不轻遽矣故征行则吉】无咎【占也】
　　九三【九居第三画为革之随】征凶【占也革卦内三爻皆不欲轻革六二中正犹必待至已日乃可革之初则固守而不可动九三虽当位而不中未可以革也故征行则凶】贞厉【占也居下之上虽不征行但正主事亦危】革言三就【象也上来应之以变革之言来就已者至于三就如欲有谋焉则就之之就兑口在上为言九三变为柔则成震三震数也】有孚【占也上来就已孚于己也】
　　九四【九居第四画为革之既济】悔亡【占也不当位宜有悔自处之善故悔亡】有孚【占也四无应卦变以巽之四易二二为卦主二四本相易之爻故四能有二之孚】改命吉【占也巽为命令四者巽之主爻四改为二是改其命矣改者得中而为卦主故吉】
　　九五【九居第五画为革之丰】大人虎变【象也皮之去毛者为革故初九黄牛之革以去毛之皮而言九五上六之时革将变矣故无毛之革又变而为有毛之皮五阳刚中正居人位大人也离隂质而文明象虎九五卦之外体与内离之中画以中正相应是内之文明形见于外者也故为虎变言虎之革变而有文也】未占【犹益六五言勿问也】有孚【占也九五得六二之孚不待占筮而知之矣故曰未占有孚】上六【上之画得六为革之同人】君子豹变【象也上六柔画变为刚则象君子离之文明象虎九五与离之中画相应文明见于外故为虎变上六与离之上画相应文明亦见于外五阳位为大上隂位为小豹者似虎而小故上六不为虎而为豹豹变者亦言无毛之革变而为有文之豹也】小人革面【象也上六变为刚而为君子亦不能如九五大人之变也不过为豹而已况其本质隂柔小人也若不变为刚则不取文明形见于外之义三刚居刚而不中为刚恶上柔居柔而不中为柔恶上六与九三正应内懐刚很而外之顔色变为柔媚以顺从九三之君故曰革面面之顔色见于外而在众体之上者也上六居外居上故为面内应刚而外则柔心很面柔之小人也】征凶【占也处革之极革道终矣君子变革其心而有文小人变革其外而顺君复何求哉静守可也征行则凶矣】居贞吉【占也居谓静处不行也】
　　【六画俱九六为革之蒙】
　　【经彖辞凡十一字爻辞凡六十五字己日音纪巩九勇切注去毛吕举切后同消干音干复有扶豆切长人知两切易于以豉切令不趋贞切形见贤遍切下同】
　　【巽下离上】○【五之三下之十纬八纯兑变主六五】
　　鼎【此羲皇巽下离上之卦而文王名之曰鼎鼎者烹餁之器以巽木入于离火之内而烹餁也卦之下一画耦鼎足之象二三四三画竒鼎腹中实以牲体之象五画耦鼎耳之象上一画竒鼎之象故名为鼎也】元亨【占也有长人之德则能致亨】
　　初六【初之画得六为鼎之大有】鼎颠趾【象也初在下而耦鼎趾之象四为鼎腹之上口而与初应颠者上反居下下反居上之谓初六上应四则鼎趾向上九四下应初则鼎口向下故曰颠趾】利出否【占也否不善之物谓鼎中之秽恶也当鼎之初未实牲体正当洗濯之时颠其趾以倾出其秽恶故趾虽颠而于出否则为利也】得妾以其子【象也柔居下贱妾之象兑为妾巽者兑之倒体也故初柔为妾九四阳在上而不中正妾子之象初上应四如妾因其子之贵而得以上达故曰妾以其子以与以其邻以其国君之以同】无咎【占也妾以其子而达于上则非上僭也故无咎】
  </div>
  <div class="pagination">
   <a href="易纂言_page6.html">
    上一页
   </a>
   <span>
    ...
   </span>
   <a href="易纂言_page2.html">
    2
   </a>
   <a href="易纂言_page3.html">
    3
   </a>
   <a href="易纂言_page4.html">
    4
   </a>
   <a href="易纂言_page5.html">
    5
   </a>
   <a href="易纂言_page6.html">
    6
   </a>
   <span class="current-page">
    7
   </span>
   <a href="易纂言_page8.html">
    8
   </a>
   <a href="易纂言_page9.html">
    9
   </a>
   <a href="易纂言_page10.html">
    10
   </a>
   <a href="易纂言_page11.html">
    11
   </a>
   <a href="易纂言_page12.html">
    12
   </a>
   <span>
    ...
   </span>
   <a href="易纂言_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
