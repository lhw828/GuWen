<!DOCTYPE html>
<html>
<head>
    <meta charset="UTF-8">
    <title>周易义海撮要 - 第 4 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易义海撮要 - 第 4 页/共 18 页</h1>
    <div class="content">　　初六防茅茹以其彚贞吉亨象曰防茅贞吉志在君也防茅以贞而不谄志在于君故不茍进【注】引而退守以正道【胡】三隂同体志在从阳【牧】如有用我者则以其往矣【介】三隂上皆有应在否之时则无应义爻以六自守于下明君子处下之道象复推明君子之心【伊】
　　六二包承小人吉大人否亨象曰大人否亨不乱羣也六二居否之时小人见用者也能包其柔顺便佞之心以奉承于上是以吉若大德大才之人以正自守卷懐道德不为世俗所变而杂于小人之中素患难行乎患难是大人君子行否之道所以亨也【胡】正在小人羣行之中上下皆小人若不包容和顺其上下必遇疾害【昭】六二其质隂柔其居中正方否于下所包畜者在乎承顺乎上以求济其否为身之利而已大人以道自处不乱小人之羣身之否乃道之亨也【伊】隂得位欲承顺以取上之悦大人否而退使君子小人之羣不相乱未有不胜者也故亨【坡】五包二二承之三隂小人羣也包则和不乱羣则不流【朱】
　　六三包羞象曰包羞位不当也
　　位阳也而隂处之包承柔佞之过是以羞辱及之【子】初以处卑而应上故吉亨二以中正而应上故否亨是居小人道长之际不居小人之行者也以隂居阳不正也处下体之上失中道也不言凶咎以其体顺而承阳也【牧】处臣之盛位而不能舒以正其君是可羞也【介】
　　九四有命无咎畴离祉象曰有命无咎志行也
　　畴初也否之时不可有命初志在君故可有命初既被命依附得福以初六志意得行也【注】受五之命应初据三与二同功故隂皆离祉【九】上近至尊下据其民咎以专也五之休否有命任已卑以奉上正以率下其志得行又何咎谁丽其福乃已自致【子】过否之中亨否之道而已为之先【牧】九四居上卦之首体又刚健足以遏止三隂小人不进则君子志行【石】有济否之才而得髙位威柄一归于上则无咎而志行
　　九五休否大人吉其亡其亡系于苞桑象曰大人之吉位正当也
　　施否于小人否之休也苞本也若能其亡其亡以自戒慎则能系于桑之苞本无倾危也【注】休犹废也苞桑之戒志在下民而固其根本也【陆】休退也四过中否道方变五则否道退矣【牧】休息也【胡】休否休而自谓之否不自安也【薛】
　　上九倾否先否后喜象曰否终则倾何可长也
　　倾毁其否其事得通故后有喜【疏】否之终否其倾矣极终则变何可以久【虞】先倾后通故后喜始以倾为否后得通乃喜【辅】反危为安易乱为治必有刚阳之才而后能故否之上九则能倾否屯之上六则不能变屯也【伊】泰九三上六戒否九五上九劝【胡】
　　【离下干上】同人于野亨利渉大川利君子贞
　　野喻广逺言和同于人必须寛广乃得亨通与人同心足以济难故利渉大川与人同利义渉邪僻故利君子贞　干为天离为火卦体有巽巽为风天在上火炎上而从之是其性同于天也火得风然后炎上益炽是犹人君在上施政教使天下之人和同而事之以事为人和同者君之所为也故谓之同人风行无所不遍遍则防通之德大行故曰同人于野亨【郑】天下否塞之久人人欲其亨通是必君子同志以兴天下之治则天下之人同心归之【胡】周所以兴者同心同德也纣之所以亡者离心离德也夫欲建大功立大事除大灾定大难君臣同心上下协济则可【石】上不居位之贵肯同于下譬如光武之求严陵帝尧之召许由与人同心胡越何患故可渉难【勾】刘向曰众贤和于朝万物和于野自朝及野自人及物君人之道也故门无咎郊无悔野方亨也【薛】野无求之地凡从我者皆诚同也【坡】
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　柔得位得中谓六二也故特云同人曰言干能行此德非六二所能也六二九五皆居中得正而又相应君子之正道也若以威武而为健邪僻而相应非君子之正也唯君子当同人之时能以正道通天下之志【正】君子谓九二能舍己同人以通天下之志若九三九四以其人臣则不当矣故爻辞不言同人【崔憬】凡人之情思虑不广惟止一身一家惟君子能推仁义忠恕之道以及天下人莫不欲安君子扶而不危人莫不欲夀君子生而不伤人莫不欲富君子厚而不困人莫不欲逸君子莭其力而不尽君子尽之于己推之于人恢广宏大无所不同故能通天下之志【胡】刚健之君文明之臣上下位正其德同矣【张简】卦惟一隂众阳所欲同也它卦固有一隂者然二五相应天火相同故其义大同天下之志万殊理则一也圣人视亿兆之心犹一心通于理而已文明则能烛理故能明大同之义刚健则能克己故能尽大同之道然后能中正合乎干行也【伊】
　　象曰天与火同人君子以族辨物
　　天体于上而火炎上君子小人各得所同【注】火炎上同乎天必待时燥而后盛上能与下也【子】十六相四凶舜能而辨之君子小人并进大乱之道也【石】人伦中品各异者同则聚今各得所同则无侵争事物中主党各异者同则聚今各得所同则无间杂此大同之道也【代】方以聚物以羣分君子别之使各得所同
　　初九同人于门无咎象曰出门同人又谁咎也
　　无应于上心无系吝出门皆同谁与为咎【注】初比于二【子】门者出入之正道同则正不由斯道则为咎【陆】初刚而能屈于下毁方瓦合者也【牧】初九正人在下而不得同乎逺者于门而已得所同则同之又谁咎也【王逢】
　　六二同人于宗吝象曰同人于宗吝道也
　　应在于五唯同于主用心褊狭鄙吝之道【注】宗众也三据二隂二与四同功五相应初相近上下众阳皆欲与二为同隂道静正从一而终今宗同之故吝也【荀】不能大感守宗独应失其于野之义可谓吝矣【子】宗党也二若阳爻则为刚中之德乃以中道相同不为私也诸卦皆以中正相应为善在同人则为可吝五不取君义私比非人君之道【伊】二往同五复成离五来同二复成干往来相同干离各守其本宗同人于宗所同狭矣吝道也朱
　　九三伏戎于莽升其髙陵三岁不兴象曰伏戎于莽敌刚也三歳不兴安行也
　　居下卦之极不能包洪上下通夫大同物党相分欲乖其道贪于所比据上之应其敌刚强非力所当故伏戎于莽不敢显亢升其髙陵望不敢进量斯也三岁不能兴者也三岁不兴五道已成安所行焉【注】与二相比盗憎主人而忌于五一爻为一年自三至五频遇刚敌【崔】三与五争二故曰敌刚五升髙以乘上【陆】三以阳居下体之上不能屈于下是不能同人于门也居外而用刚是不能同宗于内也故爻辞不称同人兹用壮而强欲人同于已者也三居下体之上故谓之陵有凭上之志故谓之升三岁不能兴则二与五通矣【刘】
　　九四乘其墉弗克攻吉象曰乘其墉义弗克也其吉则困而反则也
　　上攻下力能乘墉者也履非其位以与人争二自五应三非犯已攻三求二尤而效之违义伤理众所不与故虽乘墉而不克困而反则所以得吉【注】墉谓三也三体刚得位四失位而动自量非义而止【陆】四刚而不正又无应乎时强欲使人同已故爻辞无同人之称【刘】三既不能攻五四亦以之不能是因三不兴而已获吉墉指三也【鲜于】二与五应应则协同二为卦主五为君位君臣相协勠力同心三既升陵而敌五四又乘墉而攻三三则积岁不兴四则不克而为吉【胡旦】六二之欲同乎五也歴三与四而后至故三与四皆欲得之四近于五乘其墉其至逼而不可动是以虽有争二之心而未有起戎之迹故犹可以知困而不攻反则获吉也九三之于五也稍逺而肆焉虽欲反则得乎欲兴不能反不可至于三岁行将安入【坡】二众阳所欲同也独三四有争夺之义者二阳居二五之间也初终逺取义别【伊】
　　九五同人先号咷而后笑大师克相遇象曰同人之先以中直也大师相遇言相克也
　　体柔居中众之所与执刚用直众所未从故近隔二刚未获厥志是以先号咷也居中处尊战必克胜故后笑也不能使物自归而用其强直故必须大师克之然后相遇【注】九五居君位不能推大中之心同天下之心系于二至于兴师然后相遇故不言吉【石】三四敌彊大兴师方可克传曰如二君故曰克【代】二以柔得所同也要其宗则为吝五以刚居上非所以善同于下而又同乎己之应失同人于野之义九三所以悖之【王逢】象止曰同人之先复曰以中直也言中正而应可以兼通物志恢大天德王者之志以有应为狭【薛】直者干之动理之所在也先隔则号咷后遇则乃私昵之情非大同之体【朱】
　　上九同人于郊无悔象曰同人于郊志未得也
　　郊外之极处同人之时最在于外不获同志而逺于内争故无悔吝亦未得志【注】居外已过其同无与同者患争之祸则免矣求同之志可得乎【子】爻辞称同人者无系应也【子】郊邑之近也自初至上皆不及卦德之亨德不兼济故自守而无悔也【薛】
　　【干下离上】大有元亨
　　不大通何由得大有大有则必元亨【注】六五体离处干之上犹大臣有圣明之德代君为政处其位而有其事而理之也元亨者能长羣臣以善使嘉防礼通若周公摄政朝诸侯于明堂是也【康成】大有于众必以元大之德亨通于天下【胡】髙明者天又火在上物之丰富繁大之象【石】此卦喻女主在位上下大有羣阳佐之故大通【勾】
　　彖曰大有柔得尊位大中而上下应之曰大有其德刚健而文明应乎天而时行是以元亨
　　六五处大以中柔处尊位是其大也居上卦之内是其中也刚健谓干文明谓离六五应九二故云应乎天德应于天则行不失时以时而行则万物大得亨通【注】唯刚健文明之德乃可有大物文柔之德非处尊得中则志不行于天下【陆】元亨元善而亨通【介】大有盛大丰有也【伊】
　　象曰火在天上大有君子以遏恶善顺天休命天体髙明火又在上光明之甚【正】天之昭命福善祸淫遏恶扬善是顺天休命也【牧】赏善罚恶天所以命人君也【胡】天德髙明资之以火上临下照遁形皆显兼包广容一归覆帱君子以明而在上深见物理善恶太察则人不自保渊鱼之戒当此象也【薛】初九九四冝六五遏其恶九二九三上九冝文明之君扬其善【刘纬】
　　初九无交害匪咎艰则无咎象曰大有初九无交害也不在二位不能履中在大有之初是盈满身行刚健是溢其欲匪咎艰则无咎正大有之世贤知得路而无应无交害正道也终非已为艰则无咎独善自处也【邓至】以大有之时在下而无应与时而无交冝见害于下也所以匪咎者以其刚正之才不溷于下艰难其志不失其道所以无咎【王逢】有大物者必盈盈则物或害之初为大有之始能以刚健在下既逺大有之尊不盈其志则无交于害矣又非离羣之行以絶于物匪可咎恶能守此二者动自艰难然后可以有大功而无咎【陆】交害者相交以利害也大凡以亲而交于人则必有疎之者矣以喜而交于人则必有怒之者矣以利而交于人则必有害之者矣唯君子为能用心广大故无意于交也今初九居大有之始处卦之下是无心于物者也无心于物则所尚逺大不交于有害匪凶咎之道也又当艰难其志终久而不变则可以全得无咎【胡】初九守正无交在它卦未有害大有柔得尊位大中上下应之而初九无交则害也正匪可咎艰以守正择可而后交则无咎交道难不可茍合也四来下初乃可动【朱】二应于五三通于四与上近焉独立无交者唯初而已虽然无交之为害也非所谓咎也独无恃而知难焉何咎之有【坡】
　　九二大车以载有攸往无咎象曰大车以载积中不败也
　　健不违中为五所任任重不违致逺不泥故可以往而无咎【注】干为大车体刚履中可以任重有应于五故所积皆中而不败也【虞】下乘阳为动上承阳为实得中位为安五以虚中纳下往则不拒故无咎【牧】以刚明勤健之才当大有之时履得中道应于六五是其中正之臣而当其重任者也犹若大车之载持积于其中虽任重而不至倾败【胡】六五不有其大屈体下交九二而倚任之犹大车也九二刚中而居柔刚则才胜中则不过居柔则谦顺具此三者往之五以任天下之重犹车载也阳为重五中也积重其中而刚不倾挠积中不败也大有物归者众六五未极极盛则不可往矣【朱】
　　九三公用亨于天子小人弗克象曰公用亨于天子小人害也
　　处大有之时居下卦之极乘刚健之上而履得其位与五同功威权之盛莫此过焉公用斯位乃得通于天子之道小人不克害可待也【注】九三权重位盛公之象也上有柔君而权重位盛体复刚健小人履之必恃权据位专悍强逼必至于害君子则不然此亦所以为戒也【石】当大有之时得尊盛之位行重刚而不中之事者也以其有大事之才是以能亨于天子也重刚而不中非君子之常其趋时则有时而行之君子犹以为惕况小人乎【介】君子处此不私权利通达君德小人萌乱不能当也通其道者分忧之谓也【薛】晋文公将纳王使卜偃筮之遇大有之睽曰吉遇公用亨于天子之卦战克而王享吉孰大焉杜预曰大有九三爻辞也则卜偃杜预皆作享干宝曰亨燕也姚信作享祀九三刚健而正与五同功故用此爻当天子之享则无骄亢若小人处之柔弗胜其任处之不当必有满盈之害三五既交易刚为柔圣人因柔以着戒焉【朱】
　　九四匪其彭无咎象曰匪其彭无咎明辨晳也
　　既失其位上近至尊之威下比分权之臣三虽至盛五不可舍能辨斯数专心承五常匪其旁则无咎矣旁谓三也【注】九四不屈已折节以事九三之权臣若魏之王祥不拜晋文汲黯长揖卫将军是也【白动】君子遇此时而立于朝谋之当告者不以告于用事之臣而告诸其君所以明上下之礼而着君臣之义也【介】柔得尊位而上下咸愿应之以时相亲难处之地也能知祸福之端畏天下之所覩如非在五旁兢以自警不敢怙恃则无咎矣【子夏】九四居大有之世时近至尊勿同晋文公召周襄而狩河阳如不在五之旁则无咎【勾】旁盛满貌昧者处之盈满而不知变九四惧而守正抑损不至于满以其明而辨于盈虚之理甚白也【朱】
　　六五厥孚交如威如吉象曰厥孚交如信以志也威如之吉易而无备也
　　居尊以柔处大以中无私于物上下应之信以志故其孚交如不私于物物亦公焉不疑于物物亦诚焉既公且信何难何备不言而教行何为而不威如【注】其体文明其德中顺信乎志以覃于物物懐其德以信应君君物交信厥孚交如也为卦之主有威不用唯行简易无所防备物感其德反更知畏威如之吉也【侯】厥孚交如由上有孚信以下之志也当大有之时人以安易若专尚柔顺则陵慢生矣故威如则吉盖无威严则下慢易而无戒备备谓备上求责【伊】五执柔守中以诚信交于下而其孚在二五本有刚因二而之积诚不已至于不怒而威则吉大有之时人以安易若专尚柔顺则下无戒备陵慢生矣【朱】处羣刚之间而独用柔无备之甚者也以其无备而物信之故归之者交如也此柔而能威者何也以其无备知其有余也夫备生于不足不足之形见于外则威削矣
　　上九自天祐之吉无不利象曰大有上吉自天祐也五为信德而已履焉履信之谓也虽不能体柔而以刚乘柔思顺之谓也居丰有之世而不以物累其心髙尚其志尚贤者也爻有三德尽夫助道【注】处大有之世以刚处外耻为私邪是国老焉髙尚其志居六五天位之上与天合德故自六五之天已下悉皆祐助之何不利之有【句】大有丰富之时上九以无累于位为贤蛊卦有事之时上九以不事为髙凡人情乐权富好有为此二爻圣人所以贵之也大抵蹈权贵者近其祸好为事者殒其躯【句】
　　【艮下坤上】谦亨君子有终
　　人既谦退不可为首以谦下人何以干正于物谦必获吉故不言元利贞与吉谦卦之繇与干之九五吉理分明故不言吉诸卦言吉者嫌其不吉故称吉若坤泰之六五皆以隂居尊位若不行此事则无吉若行此事则得吉故称元吉有大人吉而小人凶者否之九五是也有小人吉而大人凶者屯之九五否之六二是也亦有灼然而称者大有上九是也卦揔六爻爻各明义故诸爻德小有嫌于不吉者也正山体髙而在地下髙能下下之象唯艮之坚固坤之厚顺乃能终之【】六十四卦惟谦六爻无悔吝皆吉能谦则亨通矣【石】艮下刚而止也坤上柔而顺也内刚止而外不柔顺则失于亢外柔顺而内不刚止则近于佞【胡】
　　彖曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也
　　天道下济者降下济生万物光明者三光垂耀而显明地体卑柔而气上行交通于天以生万物【正】日中则昃月盈则亏损有余以补不足髙岸为谷深谷为陵髙明之家阚其室黍稷非馨明德惟馨满招损谦受益【崔憬】降卑接下名誉益隆故其道光显辞貌卑逊而志行刚正故虽卑退而不可逾犹坤之用六永贞以代有终也【牧】尊而谦益光大卑而谦不可逾君子所以有终【子】水满则溢岸髙则崩洼坎则水流之卑壍则物萃之地道也【石】
　　象曰地中有山谦君子以裒多益寡称物平施
　　多者用谦以为裒少者用谦以为益随物而与施不失平【注】髙者处下譲也卑者上行报也地加于山而山愈髙山载于地而地益厚故多者用谦而更裒寡者用谦而得益故谦之为道无所不益称物而与自不失平谦之用也【陈】寡者以谦为益则由寡而可以多多者以谦为益则愈多而不为溢【介】山为髙则损之地为卑则益之是损山之髙益地之卑也夫损髙而益卑损多而益寡乃称物平施【石】裒郑荀诸儒作捊取也字书作掊君子取有余益不足以贵下人则贵贱平矣以财分人则贫富平矣以德分人则贤不肖平矣然物之不齐物之情也所谓平者非没尊卑上下差等也称物而施适平而止平者施之则也【朱】
　　初六谦谦君子用渉大川吉象曰谦谦君子卑以自牧也
　　处谦之下谦之谦者也【注】以柔居下谦之又谦者也故能得众用之以犯大难况居平易乎自牧者自养也此爻施之于自牧则可施之于佗则卑已甚矣【朱】初最在下为谦二隂承阳亦为谦故曰谦谦也二隂一阳相与成体故曰君子也九三体坎故用渉大川吉也【荀】利渉大川非渉大川然后吉也其才其时利渉大川耳用渉大川者用此以渉大川然后吉耳【介】
　　六二鸣谦贞吉象曰鸣谦贞吉中心得也
　　鸣者声名闻之谓也得位居中谦而正焉【注】以柔居中嘉誉旁达功德虽未着而中心亦自得也夫誉斯隆者戒其名过而损实故正则吉牧内有谦实而声闻于外【王逢】谦德充积于中故于外见于声音顔色非勉强为之中心所自得也故曰贞吉凡贞吉有为贞且吉者有得贞则吉者六二贞吉所自得也【伊】鸣之为言接于物而感之也六二接于九三而感之以谦刚上柔下中正以相与其志得而可以有功矣【介】雄鸣则雌应故易阳唱而隂和之于鸣谦之所以为谦三也其谦也以劳故闻其风被其泽者莫不相从于谦六二其邻也上九其配也故皆和之而鸣于谦而六二又处内卦之中虽防九三有不谦乎故曰鸣谦又曰贞吉鸣以言其和于三贞以言其出于性【坡】
　　九三劳谦君子有终吉象曰劳谦君子万民服也处下体之极履得其位上下无阳以分其民何可安尊上承下接劳谦匪懈是以吉也【注】居上下之际接两体焉非劳不可亦干干之义也【薛】居下之上为众之则勤于正众虽劳而谦厚之至也谦以保位万民服也故得保其终吉【子】位髙而有功以谦而为之主能终之者其唯君子乎【王逢】三以阳刚居下体为众隂所宗履得其位为下之上是上为君所任下为众所从有功而持谦德者也故曰劳谦古之人有当之者周公是也惟君子安履于谦乃其常行故久而不变所以能有终有终则吉也九三以刚居正能终者也系辞曰谦也者致恭以存其位者也君子于谦岂以保其位而为之哉亦如言为善者有令名有令名以为善故也【伊】阳当居五自卑下众降居下体君有下国之意也众隂皆欲防阳上居五位羣隂顺阳故曰万民服也【荀】
　　六四无不利防谦象曰无不利防谦不违则也
　　乘三承五无不利指挥皆谦不违则也【注】谦以在位不僭不逼不违其则者也以之奉五而待于三奉事得宜所挥皆从【子】欲挥三使上居五防犹举也【荀】能防去三之承已以为谦也【介】三之与五皆若指挥皆顺从之不敢违于三五法则是指挥皆谦也故无不利【王锜】六四坤体柔顺而正上以奉六五之君下以下九三劳谦之臣上下皆得其宜故曰无不利防谦者挥散其谦之道布于上下防谦也所以奉上下下无不利者非事是君为容悦也非持禄养交也不违其则而已人之大伦天下之正理也理之所在天地万物之所不能违故谓之则不违则无往而不得其宜则无不利矣子夏曰防谦化谦也言上下化其谦也京房曰上下皆通曰防谦是也谓三防之四化之误矣【朱】
　　六五不富以其邻利用侵伐无不利象曰利用侵伐征不服也
　　居尊用谦不待丰富能用其邻若有骄逆不服得众伐之无不利也【正】柔之过盗之生心【子】以隂居中谦而不盈是尊而不富【陆】六五爻辞无谦字明不可用谦也谦恭过甚威武不耀渐物情离叛犹复用谦乎必用武以服之也五以柔居尊位谦而履中是务损已而不居盈也故曰不富逺人离叛不为之用斯则惟能用其邻也五以谦中履顺隂而乘柔是君子过于谦者也小人以为卑而可陵故君子反用侵伐之是卑而不可逾也【牧】得尊位而无应故有征不服之辞【介】以谦待物之主事上下下雍容无为然除骄逆以同天下去藜莠以茂嘉蓄不可忘也尧舜之朝有苗必征四凶必去人主之道虽以谦为德必以威御下然后动不失断而威尊可保当其行谦也故不富而用其邻及其能断也故征伐以服骄逆不其伟欤【陈】
　　上六鸣谦利用行师征邑国象曰鸣谦志未得也可用行师征邑国也
　　最处于外不与内政有名而已志功未得处外而履谦顺可征邑国而已六爻虽有失位无应乘刚而皆无凶咎悔吝者以谦为主也【注】隂阳相应故鸣虽应不承故志未得【九】六二之鸣诚有所愿上六之鸣愿将行焉谦道大着君子之终故可用行师征伐邑国谦功大成在此爻矣小则伐其邑大则伐其国文王是也三分天下有其二犹服事商是志未得也伐崇而天下归是愿将行也【陆】处谦之末物情益叛五始侵伐至上乃行师也五以侵伐虽小而犹能及逺上以行师虽大而才及邑国明谦道转薄而物情大变尚能利用行师者以谦誉尚存也【牧】上六接于九三而感之以谦者也故曰鸣谦三为众隂所附以止于下已虽接而感之未得其来应故曰志未得九三宜应己而不来有邑国不服之象师众也邑国所据也所用者众所征者狭不若九五之正位大中也【介】六五征不服上六又曰征邑国非侵伐也克己之谓也三当来止于下而不应鸣而求应志未得也易传曰邑国已之私有自治其私也【朱】
　　【坤下震上】豫利建侯行师
　　动而众説故可利建侯顺动而不加无罪故可利行师　逸豫不可常行故无元亨非干正之道故不云利贞屯于元亨利贞之后云利建侯即庄氏谓建侯即元亨行师即利贞非也【正】坤顺也震动也顺其性而动者莫不得其所震为雷诸侯之象坤为众师役之象豫喜逸悦乐之貌【】一阳为主而众隂从之动于上而下顺【陆】天下之人既己悦豫则当建诸侯而分天下出兵师而讨叛逆武王一怒而安天下之民孰不悦豫而顺从【胡】
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉刚谓九四应谓初六此就爻明豫义震动坤顺以二象明豫义圣人和顺而动合天地之德故天地亦如圣人而为之也【正】建侯利正行师利顺九四以阳居臣位而能正众隂故利建侯阳动而隂皆应之故利行师豫之用在于权臣以臣专君故圣人叹之【牧】天地以顺动则隂阳和消息盈虚以时也圣人以顺动则赏罚明邪正分也【逢】豫无四德者豫逸为乐而不反乱也况主失其道四为权臣四德所以亡也【薄洙】
　　象曰雷出地奋豫先王以作乐崇德殷荐之上帝以配祖考
　　奋动也雷动于地上万物乃逸豫也王者功成作乐以文得之作籥舞以武得之作万舞各充其德而为制祀天帝以配祖考与天同飨其功也故孝经曰郊祀后稷以配天宗祀文王以配上帝是也【】乐者圣人因人之豫而节之所以养其正而闲其邪其和可以感神而况于人乎【荀】子曰乐者人情之所不能免也人情不能免而不能节文以正之则民德乱矣【介】
　　初六鸣豫凶象曰初六鸣豫志穷凶也
　　处豫之初得志于上乐过则淫志穷则凶【注】四为豫之主初与之相应小人得志必极其情欲以至于凶形于声鸣豫之甚也【石】小人得志悦豫过甚声名流传于外所以凶也【胡】鸣者接于物而感之者也于位为下于时为始于德为柔不中接于上而感之以豫所以凶【介】浅者易乐始乐而鸣穷可待也【薛】
　　六二介于石不终日贞吉象曰不终日贞吉以中正也处豫之时得位履中上交不谄下交不骄不改其操介如石焉【注】见防之速不待终竟一日去恶修善守正得吉正介防也石者质定之物纎防之感才动而质定之知己定矣【陆】介者专一也中正则贞一得位则专固中则不越正则不乱虽专介于石见防则动赴防贵速终日则后时【牧】下不从初六鸣豫上不从六三盱豫居中守正不从乐豫故吉石匪惟终此一日可以长守贞正【句】当豫之时知上下之无交而不动知防者也【介】逸豫之道放则失正豫之诸爻多不得正才与时合也人之于豫心悦之迟迟则至于耽惑而不能已二以中正自守其介如石其去之速不俟终日故贞正而吉交于上以恭巽过则为谄交于下以和易过则为凟见防则不至于过也见防则知彰见柔则知刚知防如是众所仰也故曰万夫之望【伊】
　　六三盱豫悔迟有悔象曰盱豫有悔位不当也
　　睢盱喜悦之貌履非其位上承动豫之主进退不得其所【正】视上而承之以豫其行不顺则不得其与近不得乎九四而逺迟上六则上六不应故迟有悔动而承上以豫其悔必矣有者不必悔而不能必无悔也【介】上悔者悔下悔者辩上悔之由见防之迟不可追迟者过乎二也从四则谄反下则凟【薛】三四处位不当同而不和者也睢盱上视而不正向秀曰小人喜悦佞媚之貌上视佞媚求豫而四不动则悔其动三不能去且静而待之四又不动则悔其不动犹豫如是无它位不当也小人悦于豫宁悔而终不以所处为不当而去之柔不正故也【朱】
　　九四由豫大有得勿疑朋盍簪象曰由豫大有得志大行也
　　众隂由之以得其豫大有得也不信于物物亦疑焉勿疑则朋合簪疾也【注】处非其位而为豫主所以疑豫不我为致豫于人又何疑焉【陆】羣隂止滞独体刚阳居动之始震羣隂故隂皆由我而得豫四虽体阳犹居隂位犹未离其也故称朋焉簪者所以固冠而緫髪冠之危頼簪以固之犹君位危頼臣以安之其桓文之事乎【牧】四秉説豫之权众来附己信任不疑彼必引其朋合其簪缨而来也【胡】上下无阳而莫不由我以豫物之从己可以勿疑是以朋合疾也道不可以为物之主而时不可以受物之归则可以勿疑而当其任乎【介】因豫之时乃大得众在臣位则非据救怠忽则可彼求保于己宜遂纳之疑而不果则天下乱矣【薛】簪居于首君之象也六十四卦惟豫九四居臣位之极以一阳而主五隂更无阳爻以分其权是居盛位大有权以得民也其君得无疑乎必以其民朋附于君此一爻周公当之【石】以一阳而得五隂故曰大有得在近君之地无同德之助众隂不从五而从已所以疑也髪非簪散乱不理四刚在上下众柔之际交而通之犹簪也四五不相疑君臣上下各守其正为由豫也大矣【朱】
　　六五贞疾恒不死象曰六五贞疾乘刚也恒不死中未亡也
　　四专权执制虽非已之乘然居中处尊未可得亡【注】四虽苦已而志在悦物不敢加害故久而不亡失位故有疾得中故不死【牧】六五不能任六二不谄不凟至正之臣所以得不死之疾【胡】东周所存者位号而已所由来者非逸豫乎书曰怠忽荒政戒守器之失也【薛】居得君位贞也受制于下有疾也恒不死汉魏末世之君是也防亦以隂居尊位二以阳为之主防相应则倚任者也豫相逼则失权者也此吉与疾所以不同也【伊】六五受制于四不可动亦不复安豫不可动则于贞为有害不复安豫故此爻独不言豫【朱】二与五皆贞者也贞者不志于利故皆不得以豫名之其贞同其所以为贞者异故二以得吉五以得疾二之贞非固欲不从四也可则进否则退其吉也不亦宜乎五之于四也其质则隂其居则阳也质隂则力莫能校居阳则有不服之心焉夫力莫能校而有不服之心则其贞也以为疾而已三豫者皆内丧其守而外求豫者也故小者悔吝大者凶六五之贞虽以为疾而其中之所守未亡则恒至于不死君子是以知贞之可恃也【坡】
　　上六豫成有渝无咎象曰豫在上何可长也极豫尽乐豫已成何可长也【注】古之太康内作色外作禽纣作长夜之乐是也【胡】耽肆于豫昏迷而不知反故豫以成茍能有渝则可无咎在豫之终有变之义圣人此义所以劝迁善也故不言之凶专言渝之无咎【伊】
　　【震下兊上】随元亨利贞无咎
　　不大亨通无以相随随而不正邪僻之道故利在得正【正】震动也兊说也内动之以德外説之以言则天下之人咸慕其行而随从既见随从能长之以善通其嘉礼和之以义干之以正则功成而有福无此四者有凶咎焉【康成】汉髙祖项羽其明騐也【焦】凡随之义可随则随君有诤臣父有诤子若惟随之务不以正道安得亨乎【石】圣贤欲天下之随已必当修天地生成之四德人将随于人者亦当审其所随之人有此四德然后随之则安而无咎【胡】
　　彖曰随刚来而下柔动而説随大亨贞无咎而天下随时随时之义大矣哉
　　震刚而兊柔以刚下柔动而之説乃得随也【注】上能下下下之所以随上贵能下贱贱之所以随贵随之义刚下柔也刚下柔而动以时物无不説随之也【王逢】泰之极必变于否是泰不可守也否之极必变于泰是否之不可行也由是刑政之寛猛礼乐之沿革文质之损益各随时变所以顺民心也少女本配少男为敌体故上下皆应今耦长男非少女本志也何以得随以刚能下柔而悦其性也【牧】以爻取之初九在二三之下亦以刚下柔也【石】不曰随之时而曰随时者在泰则随泰之时在否则随否之时也【介】天下之所随者时随时之义从宜适变不可为典要非造道之深知防达权者孰能与此【伊】
　　象曰泽中有雷随君子以向晦入宴息
　　动万物者莫疾乎雷説万物者莫説乎泽物皆悦随可以无为不劳明鉴【注】雷春夏用事今在泽中秋冬时也【翟】泽性止静今动而説者以其处下而求安也君子成天下之务抱宵旰之忧岂冀乎燕息哉然时乎求安则不可苦节以困物情【牧】雷在泽中待时而动欲人之随与随人者皆当韬光养正向隐晦以自安息【胡】天下大通示无为而化成【金君卿】显仁而物悦随则当藏诸用【陈】当众诡随之时不妄动可随而不随者矫不可随而随者谄与其谄也宁矫韩愈言行成于思毁于随【绘】随时之道着而易见者莫若随昼夜【朱】
　　初九官有渝贞吉出门交有功象曰官有渝从正吉也出门交有功不失也
　　官人心所主【正】与二相得出门交有功也【子】门者所由之正道【陆】设官所以正时俗官有政不得不变法而从宜四能立功于时交有功同于四也初与四俱以阳居下体故为同出门言其始也【牧】官所守也观时量而变前所守已出门矣又择其有功者而交之【胡】阳在二隂之中以刚下柔孰不从之故出门则人从之【石】以阳居阳得其正无应于上心无私欲故见恶则舍遇善则随心常应变而从正出门者取随之初凡所交渉皆以正道此爻无位不当取官位之象孟子所谓心官【代】出门有功先择后交【房】九四变而正初九随之正也舍二出交于四出门也五为君四受命以帅属官之象也【朱】
　　六二系小子失丈夫象曰系小子弗兼与也
　　隂柔不能独立近属初九不能往应九五【正】凡有系而随则不能兼与此其所以失丈夫【介】臣不应君失随之道【介】以其中正系于一而不有其它故不曰凶悔吝【王逢】
　　六三系丈夫失小子随有求得利居贞象曰系丈夫志舍下也
　　近九四系丈夫二据初不可往是失小子四无它应已往随四四不能逆三之所随有求皆得也已非其正以系于人不可妄动利在居处守正也【正】三非正而随其义可尚者以承阳为顺也二以正为随而反不足称以乘刚为逆故也【陆】初与四皆非已应当择而从之以尊卑言之则四居上以逺近言之则四为近随其所求而得之无所定主故利居正固其所守则善矣【陈】
　　九四随有获贞凶有孚在道以明何咎象曰随有获其义凶也有孚在道明功也
　　处説之初下据二隂三求系已不拒则获履非其位以擅其民失臣之道违正者也体刚居説得民之心干事成功虽违常义志在济物心存公诚着信在道以明其功【注】得三而附私擅其民正之凶也以随之时协随之义竭诚奉王立功明道皆上之有夫何咎哉【子】以刚明之才德居人臣之极位用心广大无所系吝天下之民欲随于已是有获也居人臣之位而有君之民正道为大凶矣然既在嫌疑之地必当推其至诚之信率天下之民以奉于上尽其济物之心显然推白其臣子之道则庶可以免其刑戮而逃其悔吝昔文王三分天下有其二然有君民之大德有事君之小心而脱羑里之祸是尽其诚信以事君而免咎也【胡】明足以趋时孚足以守道非知权者孰能与于此故孔子曰明功也言明则有功【介】六三固四之所当有不可以言获获者取非其有之词二之往配于五歴四而后至四之可以不义取之取之则于正为凶不取则于五为有功二之从五也甚难初处其邻而四当其道处其邻不忘贞当其道不信使得从其配者初与四之功也故皆言功居可疑之地而有功足以自明故谁咎【坡】
　　九五孚于嘉吉象曰孚于嘉吉位正中也
　　履正居中尽随时之宜得物之诚故嘉吉【注】不私其应信乎美德是以吉【陆】四有善而能信之虽专于己而不忌其僭俾成其功也【牧】得位处中天下之人莫不鼔舞而随之故当虚心尽诚以信任大才大知嘉善之人以共成天下之治则吉莫大焉【胡】六二柔顺中正而应乎上嘉而宜孚者也【介】推诚信以接天下之所归【陈】嘉耦为配故凡言嘉者皆配也随之时隂急于随阳故隂以不茍随为贞而阳以不疑其叛己为吉六二以逺五而系于初九五不疑而信之则初不敢有二不敢叛【坡】
　　上六拘系之乃从维之王用亨于西山象曰拘系之上穷也
　　处上极不从拘系之乃从不从王之所讨也故维之兊为西方山者涂之险隔处西方而不从故通之【注】六无所附而保其上守于险阻可拘之乃从维之以力而后至服而通命于逺【子】处随之极为悦之主弗随于物心无所系物有来求者不得已而后应之犹拘而系之然后乃从有终来随我者皆维持而不弃之王用此道所以亨于西山王文王西山岐山也【陆】不得已而随则志不固所以五维持之使不得去随之极必反于不随圣人垂诫以防臣道之过盛【牧】不从则威执之拘系之也从则以德懐之维之也西者隂之所山者君之德未离乎隂之所而有君德者也【介】上与三无应下之众爻各有所随已独无可随是逆时违众之人【代】上穷反三复成巽乃从而繋维之使不得去拘之使不得动上六之固结有如此者文王用此亨于西山三上往来不穷亨也【朱】
　　【巽下艮上】蛊元亨利渉大川先甲三日后甲三日
　　蛊者事也甲者创制之令辅嗣谓甲庚皆申命之谓诸儒谓甲者造作新令之日甲前三日取改过自新故用辛甲后三日取丁宁之义故用丁误矣【正】甲十日之首蛊造事之端举初而明始也【马】当能者有为之时非上下并行之正故不云利正【代】君令时告犹天令时行非正固者不可干故不言正【薛】蛊惑而事生之时当济之以仁甲属木仁也巽上下皆巽过于柔当任威猛庚属金义也【绘】
　　彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　上刚可以断制下柔可以施令既巽又止不竞争也有为而大亨非天下治而何进德修业往则亨矣故利渉大川因事申令终则有始若四时之行【正】刚谓上九柔谓初六上止而下齐也事相干之时逆之则愈烦顺而止故可息其纷扰【牧】用权者常失之鎭静今既止静又能行权故可治蛊【胡】久习于乱不可刚猛治之刚止于上柔从于下则顺礼和义而天下治【石】自甲至癸自有篇次甲为今首庚者申继之谓蛊者造事之始巽者号令之常故庚取申明之义【陈】刚止乎上无为以用下者也柔巽乎下有为以为上用者也事之来如日月四时终而有始先甲者先事而图其患事至而能济既济矣又图其方来之患而豫防之后甲之谓【王介甫】先甲三日殷勤告示后甲三日丁宁宣布【集】巽而止巽而不为因循至壊者也壊而复使大通而至天下治者干事之效也【集】甲者事之首庚者变之首制作政教之类则云甲举其首也号施令之事则称庚庚犹更也【伊】春秋传秦医曰于文皿虫为蛊谷之飞亦为蛊在周易女惑男风落山谓之蛊尚书大传曰乃命五史以书五帝之蛊事杂卦曰蛊则饬也蛊非训事事至蛊壊乃有事也刚上柔下各得其所事已治矣下巽而已莫予违也上亦因是止而不复有为则祸乱之萌伏于已治之中若上下志交而元亨则天下复治矣【朱】上不止于所止则不能节制下不伏以从顺则不能奉令刚柔不易位则不通相应不以中则不大用此四者以干其事然后能济难事通所以不穷也【陆】
　　象曰山下有风蛊君子以振民育德
　　风能摇动散布泽振民象山下有风育德象山在上【正】挠万物者莫疾乎风山包养万物风挠动而摇落之则不能安是一山之有事也艮止也巽齐也止者定之以法制齐者申之以号令此所以治蛊也【石】君在上而安静臣在下而行令【何妥】事生之时民有被其害者必先育德于心待其百中万全而后行之【绘】在山上则于物相逺在下则有及民之义【代】议事立制非贤德不能故君子选育贤德止齐争竞【牧】德日进则民德生【朱】
　　初六干父之蛊有子考无咎厉终吉象曰干父之蛊意承考也
</div>
    <div class="pagination">
<a href="周易义海撮要_page3.html">上一页</a><a href="周易义海撮要.html">1</a><a href="周易义海撮要_page2.html">2</a><a href="周易义海撮要_page3.html">3</a><span class="current-page">4</span><a href="周易义海撮要_page5.html">5</a><a href="周易义海撮要_page6.html">6</a><a href="周易义海撮要_page7.html">7</a><a href="周易义海撮要_page8.html">8</a><a href="周易义海撮要_page9.html">9</a><span>...</span><a href="周易义海撮要_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
