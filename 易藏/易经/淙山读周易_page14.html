<!DOCTYPE html>
<html>
<head>
    <meta charset="UTF-8">
    <title>淙山读周易 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淙山读周易 - 第 14 页/共 17 页</h1>
    <div class="content">　　钦定四库全书
　　淙山读周易卷十五
　　宋　方寔孙　撰
　　下经
　　【离下震上】
　　丰亨王假之【注云大而亨者王者之所至伊川曰丰为盛大其义自亨故极天下之光大唯王者能至之假至也】勿忧宜日中【防云王能至于丰亨乃得无复忧虑伊川曰丰之时人民之繁庻事物之殷盛治之岂易周为可忧虑宜如日中之盛明广照无所不及然后无忧也】
　　丰大而亨王有致之之道初九爻不言丰者致丰之道在上不在下也六五爻亦不言丰者王有尚大之道亦不自言其为丰也六五质本隂柔上六以隂柔而揜蔽之于其上丰其屋蔀其家是上六为丰其蔀之小人也六二九四爻皆言丰其蔀日中见斗谓上六有丰其蔀之罪犹望六五能照之于其上也唯九三应于上六不言丰其蔀而言丰其沛者谓其轻也不言日中见斗而言日中见沬者谓其小也九三处离下之上非不明也当丰亨之时上欺其君欲庇上六而隠其罪此丰之所以有忧也曰勿忧宜日中者六五应于六二比于九四是谓来章之主折狱致刑以治小人譬如日中见斗之时天地昏暗雷电皆至使天下之人皆知以明而动无异于日中照天下之时是丰之所宜者也离为火为日丰卦既曰宜日中又取电火之象以见天地明动无时不照人亦无时而可以欺其上也君子观象以折狱致刑如上六为丰蔀之小人则当屏之于远方无人之地九三欲庇上六亦当折其右肱可也上六爻曰閴其无人九三爻曰折其右肱小人既治君子得志此丰之所以大而亨也
　　彖曰丰大也明以动故丰【伊川曰丰者盛大之义离明而震动明动相资而成丰大也】王假之尚大也【伊川曰王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也】勿忧宜日中宜照天下也【伊川曰所有既广所治既众当忧虑其不能周及宜如日中之盛明普照天下无所不至则可勿忧矣如是然后能保其丰大保有丰大岂小才小知之所能也】日中则昃月盈则食天地盈虚与时消息而况于人乎况于鬼神乎【防云王者以丰大之徳照临天下同于日中然盛必有衰自然常理日中至盛过中则昃月盈则满过盈则食天之寒暑往来地之陵谷迁贸盈则与时而息虚则与时而消天地日月尚不能乆况于人与鬼神而能常保其盈盛乎勉令及时修徳仍戒居存虑亡也伊川曰盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此戒欲其守中不至过盛处丰之道岂易也哉】
　　象曰雷电皆至丰【防曰雷天之威动电天之光耀雷电俱至则威明偹足以为丰也】君子以折狱致刑【伊川曰离明也照察之象震动也威折之象折狱者必照其情寔唯明克允致刑者以威其奸恶唯断乃成故君子观雷电明动之象以折狱致刑也】
　　初九遇其配主虽旬无咎徃有尚【注云处丰之初其配在四以阳适阳以明之动能相光大者也旬均也虽均无咎往有尚也初四皆阳爻故曰均也伊川曰天下之相应者常非均敌如隂之应阳柔之从刚下之附上敌则安肯相从唯丰之初四其用则相资其应则相成故虽均是阳刚相从而无过咎也葢非明则动无所之非动则明无所用】象曰虽旬无咎过旬灾也【潘氏曰其应在四配也均为阳刚旬也明动相资虽均何害然二刚相遇可往不可过也】
　　六二丰其蔀【伊川曰蔀周匝之义蔀蔽之物揜晦于明者也】日中见斗【注云日中者明之盛也斗见者暗之极也处明盛而丰其蔀故曰日中见斗防云处日中盛明之时而斗星显见伊川曰斗以昏见言见斗则是明丧而昏矣】徃得疑疾【注云不能自故徃得疑疾】有孚若吉【伊川曰若能以诚信其志意则得行其道乃为吉也】象曰有孚若信以志也【伊川曰谓以己之孚信感上之心志也】
　　当丰亨之时六五柔中之君为上六小人所蔽于其上可谓大异是日中见斗之象也六二处大臣之位若欲径行而徃治上六之罪则六五比于上六未必不疑而见疾是徃得疑疾也唯以六居二虚中而明能以在已有孚之道而取信于六五有度之君有孚若信以志乃可折狱而治小人丰其蔀之罪所以为吉也
　　九三丰其沛【注云沛本或作斾谓幡幔也又云子夏作芾传云小也】日中见沬【注云沬防昧之明也伊川曰沬星之防小无名数者】折其右肱无咎【防云以九三应在上六志在乎隂伊川曰右肱人之所用乃折矣其无能为可知又曰更获何言无所归咎也】象曰丰其沛不可大事也【注云明不足也伊川曰其可共济大事乎】折其右肱终不可用也【防云凡用事在右肱右肱旣折虽有左在终不可用也】
　　六二九四爻皆曰丰其蔀曰中见斗是上六有掩蔽其君之罪人所共见也唯九三居离下之上明不得中应于上六欲庇其罪而隠其恶曰丰其沛日中见沬是特轻防者耳不可责之以大事也上六掩蔽其君虽有丰其蔀日中见斗之象九三已不复言之矣岂得为无罪哉故折狱者欲惩其偏见而折其右肱以示其终不可用也为九三者更复何言不得以归咎于他人矣故曰无咎
　　九四丰其蔀日中见斗遇其夷主吉【防云夷平也杨氏曰六二九四均言丰其蔀与日中见斗者又曰六二谓往得疑疾而四谓之遇夷主者以二逺乎五而四近乎五也】象曰丰其蔀位不当也日中见斗幽不明也遇其夷主吉行也【诚斋曰九四居近君之地处动卦之初冇阳刚之徳此亦君子之刚而有为者也其如上六之小人掩六五之暗主而不可与有为乎】
　　六二九四爻皆言丰其蔀日中见斗者上六有丰其蔀之罪六二处大臣之位九四处近君之位皆得以斥言之也然六二应于六五以柔遇柔又为九三所间故有徃得疑疾之戒九四以阳刚之才欲治上六之小人而斥言其罪曰丰其蔀是位不当也日中见斗是幽不明也亦由九四近于六五以刚遇柔上下和合是遇其平夷之主者也所以为吉故曰遇其夷主吉行也
　　六五来章有庆誉吉【伊川曰五以隂柔之才为丰之主固不能成其丰大若能来致在下章美之才而用之则冇福庆复得美誉所以吉也六二文明中正章美之才也为五者诚能致之在位而委任之可以致丰大之庆名誉之美故吉也童溪曰君臣相得曰庆有是寔而名随之曰誉】象曰六五之吉有庆也【潘氏曰柔居尊位能招徕在下章美之臣则能保其丰所以冇庆也】
　　六二得离明之正九四居刚动之初皆章美之才也六五应于六二比于九四曰来章者其美方来而未已也是以有庆誉吉非上六小人所得而蔽也象但言有庆不言誉者以见王者尚大而不自言也故六五爻不言丰
　　上六丰其屋蔀其家【伊川曰丰其屋处太髙也蔀其家不明也诚斋曰自古小人掩其君之明者不过欲丰乎己之屋而已不知丰其屋者适以掩其家而不光童溪曰在上曰屋取其能覆而已矣今丰其屋翔于天际亢髙之象也在下曰家取其可居而已矣今蔀其家掩蔽其内幽暗之象也】闚其户閴其无人三歳不觌凶【伊川曰以隂柔居丰大而在无位之地乃高亢昏暗自絶于人人谁与之故闚其户閴其无人也至于三歳之久而不知变其凶宜矣不觌谓尚不见人盖不变也】象曰丰其屋天际翔也【伊川曰六处丰大之极在上而自髙若能翔于天际谓其髙大之甚】闚其户閴其无人自藏也【潘氏曰自藏不能出也】
　　上六处丰之极以隂柔而掩蔽六五于其上欲以自丰其屋将飞翔于天际乎罪无所逃终止于蔀塞其家而不得居也闚其户閴其无人幽闭自藏终不得出以见于人三歳不觌其凶可知是小人屏于远方不得终于其家者之象也
　　【艮下离上】
　　旅小亨【序卦丰大也穷大者必失其居故受之以旅防云旅者客寄之名羇旅之称失其木居而寄他方谓之为旅茍求仅存虽得自通非甚光大故旅之义小亨而已】旅贞吉【注云不足全夫贞吉之道唯足以为旅之贞吉故特重之曰旅贞吉也】
　　旅小亨未能遽至于大亨也旅贞吉唯所处得正则吉也九三处下卦之上上九处上卦之上故九三上九爻皆言焚所以为刚躁好髙者之戒
　　象曰旅小亨柔得中乎外而顺乎刚【伊川曰六上居五柔得中乎外也丽乎上下之刚顺乎刚也】止而丽乎明【伊川曰下艮止上离丽止而丽乎明也】是以小亨旅贞吉也【伊川曰柔顺而得在外之中所止能丽乎明是以小亨得旅之贞正而吉也旅困之时非阳刚中正有助于下不能致大亨也】旅之时义大矣哉【伊川曰天下之事当随时各适其宜而旅为难处故称其时义之大】
　　旅亨欲小而义欲大以贞而吉故初六爻首以旅为戒
　　象曰山上有火旅【伊川曰为卦离上艮下山止而不迁火行而不居违去而不处之象故为旅也又丽乎外亦旅之象】君子以明慎用刑而不留狱【伊川曰火之在髙明无不照君子观明照之象则以明慎用刑明不可恃故戒以慎明而止亦慎之象观火行不处之象则不留狱狱者不得已而设民有罪而入岂可留滞淹乆也】
　　初六旅斯其所取灾【伊川曰六以隂柔在旅之时处于卑下是柔弱之人处旅困而在卑贱所存污下者也志卑之人既处旅困鄙猥细无所不至乃其所以致悔辱取灾咎也猥细之状】象曰旅志穷灾也【伊川曰志意穷迫益自取灾也】
　　旅欲小亨非之谓也初六在旅下卦之下即童仆之象在旅之时所为猥细与童仆无异则志穷而取灾也无所不至矣
　　六二旅即次怀其资得童仆贞【防云得位居中体柔承上以此而为寄旅必为主君所安故得次舎怀来资货又得童仆之正不同初六贱役伊川曰次舎旅所安也财货旅所资也童仆旅所赖也得就次舎怀蓄其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也】象曰得童仆贞终无尤也【伊川曰既得童仆之忠贞终无尤悔矣】
　　六二应于六五之君得位而安后世如马周以逆旅而见用于唐太宗易之所谓旅即次者也怀其资者谓素有可用之资亦藏其用与九四之得其资斧者不同也得童仆贞与九三之丧其童仆贞厉者亦不同也童仆犹贞则为大臣者守正可知矣此六二之所以终无尤也
　　九三旅焚其次【伊川曰处旅之道以柔顺谦下为先三刚而不中又居下体之上与艮之上有自髙之象在旅而过刚自髙致困灾之道也自髙则不顺乎上故上不与而焚其次失所安也上离体为焚象诚斋曰近离故焚】丧其童仆贞厉【伊川曰过刚则暴下故下离而丧其童仆之贞信谓失其心也如此则危厉之道也又曰在旅而失其童仆之心为可危也】象曰旅焚其次亦以伤矣以旅与下其义丧也【伊川曰旅焚失其次舎亦以困伤矣以旅之时而与下如此义当丧也】
　　九三以刚躁而乘六二近于离上失其所安是焚其次之象亦以伤矣专愎自任又丧其童仆之心虽贞亦厉况未必贞乎于义为丧固不若六二之得童仆贞也
　　九四旅于处得其资斧我心不快【伊川曰四阳刚虽不居中而处柔在上体之下有用柔能下之象得旅之宜也以刚明之才为五所与为初所应在旅之善者也然四非正位故虽得其处止不若二之就次舎也有刚明之才与上下所与乃旅而得货财之资器用之利也虽在旅为善然上无刚阳之与下唯隂柔之应故不能伸其才行其志其心不快也云我者防四而言】象曰旅于处未得位也【诚斋曰虽在内地而未得位】得其资斧心未决也【伊川曰九以刚明之才欲得时而行其志虽得资斧于旅为善其心志未快也】
　　九四当旅之时处近君之位有所系于内是旅于处之象也得其资斧虽为目前之利然九四有阳刚之才属于离体非皆无所见识也应于初六者之人故虽得其资斧而我心不快未若六二之为得位以中正而应于六五也旅卦六二九三爻皆言童仆九四爻独不言童仆者以见九四所为与童仆无异虽有童仆亦不得斥言其为贱也其心不快可见于此矣
　　六五射雉一矢亡终以誉命【伊川曰离为雉文明之物射雉谓取则于文明之道而必合如射雉一矢而亡之无不中则终能致誉命也誉令闻也命福禄也】象曰终以誉命上逮也【防云逮及也以能承及于上故得终以誉命也】
　　矢者直也六五以文明之主欲取六二以为文明之臣专欲用力以直道而相合譬如射雉用力一必中矢入而亡其镞是射雉一矢亡之象非谓射雉而雉亡也五与二为正应能使六二即次之大臣得安于位不至于旅进而旅退终以誉命自上而逮下故六五爻不言旅以见六五之为君位也或谓六五不取君义则误矣
　　上九鸟焚其巢【伊川曰鸟飞腾处髙者也上九刚不中而处最髙又离体其亢可知故取鸟象在旅之时谦降和顺乃可自保而过刚自髙失其所宜安矣巢鸟所安止焚其巢失其所安无所止也在离上为焚象潘氏曰九三以刚居下体之上则焚次上九以刚居上体之上故焚巢位愈髙则愈亢则祸愈深也】旅人先笑后号咷丧牛于易凶【伊川曰阳刚自处至于髙始快其意故先笑既而失安莫与故号咷轻易以丧其顺徳所以凶也牛顺物也丧牛于易谓忽易以失其顺也潘氏曰于易者祸生于所忽而莫之察也】象曰以旅在上其义焚也【伊川曰以旅在上而以尊髙自处岂能保其居其义当有焚巢之事】丧牛于易终莫之闻也【伊川曰谓终不自闻知也使自觉知则不至于极而号咷矣】
　　上六处无位之地是旅人之极穷者也刚亢好髙在离上之上譬如鸟焚其巢愈髙愈炎而受祸愈烈矣其义当焚鸟犹知避可以人而不如鸟乎为旅人者失于轻易先以为笑不能早避将及于祸后必号咷有丧牛于易之象其凶可知终莫之闻犹未知其终之何如也此爻可以为旅人不知避祸者之戒与大壮卦所谓丧羊者不同
　　【巽下巽上】
　　巽小亨【序卦旅而无所容故受之以巽巽者入也伊川曰为卦一隂在二阳之下巽顺于阳所以为巽也又曰巽柔在内性柔也巽之亨所以小也】利有攸徃利见大人【防云但能用巽者皆无徃不利然大人用巽其道愈隆故曰利见大人明上下皆湏用巽也潘氏曰巽顺以入人可以小亨可以有徃然过于巽顺则失正故利见大人】
　　旅卦巽卦皆言小亨旅受以巽言以小而亨也利有攸徃也阳大而隂小巽为长女以一隂而处二阳之下以小而亨乃柔巽在下者之道也然卦有巽下有巽上巽卦自二隂爻之外凡四阳爻亦有刚而巽者彖曰刚巽乎中正而志行故有利见大人之义
　　彖曰重巽以申命【伊川曰重巽上下皆巽也君子体重巽之义以申复其命令诚斋曰上顺下而出命则罔咈乎民之心下顺上而承命则罔违乎君之政】刚巽乎中正而志行【童溪曰巽虽一隂为主然在巽之时二五以阳刚而居中正之位则是刚亦巽也刚而亦巽则刚无过刚矣故二与五以同徳而居相应之地巽乎中正为巽之大而志行乎天下】柔皆顺乎刚是以小亨【伊川曰上下之柔皆巽顺乎刚其才如是虽内柔可以小亨也】利有攸徃利见大人【伊川曰巽顺之道无徃不能入故利有攸徃巽顺虽善道必知所从能巽顺于阳刚中正之大人则为利故利见大人也如二五之阳刚中正之火人也巽顺不于大人未必不为过也】
　　象曰随风巽【伊川曰两风相重随风也随相继之义诚斋曰一风先之上卦也君出命之象一风随之下卦也臣民承命之象】君子以申命行事【伊川曰君子观重巽相继之象以申命令行政事随与重上下皆顺也上顺下而出之下顺上而从之上下皆顺重巽之义也命令政事顺理则合民心而民顺从矣】
　　申命行事欲使所言于前与所行于后者皆巽而顺是随风巽之象也故九五爻有先庚后庚之义设使能言而不能行前后相反则民亦未必顺从于其下也
　　初六进退利武人之贞【伊川曰六以隂柔居卑巽而不中处最下而乘刚过于卑巽者也隂柔之人卑巽太过则志意恐畏而不安或进或退不知所从其所利在武人之贞】象曰进退志疑也利武人之贞志治也【诚斋曰易穷则变变则通顾用之何如耳故巽之初六用之进退而其志疑用之武人将帅其志治説卦巽为进退故疑又其究为躁卦故武】
　　初六以隂柔而在巽下之下过于卑巽也巽为进退未必非谄在他人则其志为可疑唯武人用之则为利贞武人易过于刚暴若能矫枉宁过于柔巽不至于乱是志治者也
　　九二巽在牀下【伊川曰牀人之所安巽在牀下是过于巽过所安矣】用史巫纷若吉无咎【伊川曰史巫者通诚意于神明者也纷若多也茍至诚安于谦巽能使通其诚意者多则吉而无咎谓其诚足以动人也人不察其诚意则以过巽为谄也】象曰纷若之吉得中也【伊川曰二以柔在下为过巽之象而能使通其诚意者众多纷然由得中也阳居中为中实之象中既诚实则人自当信之以诚意则非谄畏也所以吉而无咎】
　　九二应于九五利见大人巽在牀下事君尽礼非以为谄也史巫者卜人也用史巫纷若凡有卜易者皆言九二之吉无咎谓其得巽体之中而在下与上九之巽在牀下者不同也
　　九三频巽吝【伊川曰三以阳刚处不得其中又在下体之上以刚亢之质而居巽顺之时非能巽者勉而为之故屡失也又曰频失而频巽是可吝也诚斋曰九三频巽犹复九三之频复】象曰频巽之吝志穷也【防云志意穷屈所以为吝也】
　　九三刚不得中在下体之上非能安于谦巽者志意穷屈未得进于上体故虽欲矫揉频巽于九四之下不足以谓之巽也吝者不足也
　　六四悔亡田获三品【伊川曰四以隂居隂得巽之正在上体之下居上而能下也居上之下巽于上也以巽临下巽于下也善处如此故得悔亡以如田之获三品也田获三品及于上下也田猎之获分三品一为干豆一供宾客与充包一颁徒御四能巽于上下之阳如田之获三品谓遍及上下也】象曰田获三品有功也【伊川曰四之地本有悔以处之至善故悔亡而有功】
　　九五为悔亡之主六四近于九五能以巽顺而事其上所以悔亡又接巽下三爻于其下使得并进以同奉于九五之君如田获三品所以有功也
　　九五贞吉悔亡无不利【伊川曰五居尊位为巽之主命令之所出也处得中正尽巽之善然巽者柔顺之道所利在贞非五之不足在巽当戒也既贞则吉而悔亡无所不利贞正中也处巽出令皆以中正为吉柔巽而不贞则有悔安能无所不利也】无初有终先庚三日后庚三日吉【伊川曰无初始未善也有终更之始善也若已善则何用命也何用更也先庚三日后庚三日吉出命更改之道当如是也甲者事之端也庚者变更之始也十干戊已为中过中则变故谓之庚事之改更当原始要终如先甲后甲之义如是则吉也童溪曰蛊造事之初也故以先甲后甲言之巽更事之日也故以先庚后庚言之夫当求庚之先也则必一日二日至于三日致其谨戒之心更之欲其善也及既更之后也则又一日二日至于三日致其谨戒之心虑其未尽善也如此则吉于更矣】象曰九五之吉位正中也【伊川曰正中谓无过无不及正得其中也】
　　九五为申命之主以贞而吉上下皆顺则悔亡而无不利矣设有未顺当更则更先庚三日后庚三日前后皆顺合于中正之道所以无愧于正中之位也
　　上九巽在牀下丧其资斧贞凶【伊川曰九居巽之极过于巽者也资所有也斧以断也阳刚本有断以过巽而失其刚断失其所有丧资斧也居上而过巽至于自失在正道为凶也】象曰巽在牀下上穷也丧其资斧正乎凶也【伊川曰巽在牀下过于巽也处卦之上巽至于穷极也居上而过极于巽至于自失得为正乎凶之道也】
　　九二应于九五巽在牀下事君尽礼故吉而无咎上九应于九三巽在牀下不当巽而过于巽故处上体之穷而失其资斧于正道为凶也后世如元成哀平优防不断终至亡汉即巽上九所谓丧其资斧者也
　　【兑下兑上】
　　兑亨利贞【序卦巽者入也入而后説之故受之以兑伊川曰兑説也説致亨之道也能説于物物莫不説而与之足以致亨然为説之道利于贞正非道求説则为邪谄而有悔咎故戒利贞也】
　　兑卦初九九二爻皆曰吉九四爻曰有喜凡阳爻皆美六三曰凶上六曰未光凡隂爻皆不美也九五为兑之主有致亨之道比于上六而不言兑説于君子而不説于小人此兑之所以为利贞也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉【伊川曰兑之义説也一隂居二阳之上隂説于阳而为阳所説也阳刚居中中心诚寔之象柔爻在外接物和柔之象故为説而能贞也利贞説之道宜正也卦有刚中之徳能贞者也説而能贞是以上顺天理下应人心説道之至正至善者也若夫违道以干百姓之誉者茍説之道违道不顺天干誉非应人茍取一时之説耳非君子之正道君子之道其説于民如天地之施感于其心而悦服无斁故以之先民则民心説随而忘其劳率以犯难则民心説服于义而不恤其死説道之大民莫不知劝劝谓信之而勉力顺从人君之道以人心説服为本故圣人赞其大童溪曰古之人有行之者周公东征是也】
　　彖自説以利贞而下极言民顺之义卦有兑下兑上下説其上上亦説其下也
　　象曰丽泽兑君子以朋友讲习【伊川曰丽泽二泽相附丽也交相浸润互有滋益之象故君子观其象而以朋友讲习互相益也先儒谓天下之可説者莫如朋友讲习朋友讲习固可説之大者然当明相益之象】
　　朋友讲习能相资益以正而説者也
　　初九和兑吉【伊川曰初虽阳爻居説体而在最下无所系应是能卑下和顺以为説而无所偏私者也以和为説无所偏私説之正也】象曰和兑之吉行未疑也【伊川曰其行未有可疑谓未见其有失也】
　　初九当兑説之初比于九二应于九四皆阳类也故曰和兑吉质本阳刚以和为説故其行未有可疑也
　　九二孚兑吉【潘氏曰刚居中位孚信在中説以正者也】悔亡【伊川曰非二之刚中则有悔矣】象曰孚兑之吉信志也【童溪曰夫以刚居中则诚寔之徳充足乎内未常非道以求説故当兑之时自信有余而无失已之嫌】
　　九二曰孚兑九五曰孚于剥有厉二五相孚以信为説吉可知矣然九二比于六三非若初九之未有可疑也故有悔亡之戒唯以九居二刚贞得中自信其志不茍从于六三来兑之小人所以悔亡
　　六三来兑凶【伊川曰六三隂柔不中正之人説不以道者也来兑就之以求説也潘氏曰隂居阳位来求説者也无凶得乎】象曰来兑之凶位不当也【童溪曰夫上下四刚皆君子也三以小人厠乎其间而所居之位又髙位也岂其当乎】
　　兑为少女上六在上六三在下是少女之又少者也以六居三柔不中正居不当位而来处于上下四阳之间是以凶也何从而来乎上六引兑与六二为应是上六引之而来也
　　九四商兑未寕介疾有喜【伊川曰四承中正之五而不比柔邪之三虽刚阳而处非正三隂柔阳所説也故不能决而商度未寕谓拟议所从而未决未能有定也两间谓之介分限也又曰人有节守谓之介若介然守正而疾逺邪恶则有喜也潘氏曰君臣同徳商度所以説天下之道不皇寕处然下近于三易为所説介然有疾恶之心则吉矣】象曰九四之喜有庆也【伊川曰所谓喜者若守正而君説之则得行其刚阳之道而福庆及物也】
　　九四近于九五当商兑之时欲谋所以説民之道未暇宁处若能介然疾恶限止六三于其下使之不得上进以茍説于九五之君非唯九四有喜而天下亦有庆也
　　九五孚于剥有厉【伊川曰剥者消阳之名隂消阳者也葢指上六故孚于剥则危也以五在説之时而宻比于上六故为之戒虽舜之圣且畏巧言令色安得不戒也説之感人易入而可惧也如此潘氏曰戒以信小人则危】象曰孚于剥位正当也【伊川曰戒孚于剥者以五所处之位正当戒也】
　　九五有孚于剥之戒以其所居之位宻比于上六之隂柔正当戒也以九居五得兑体之正应于九二孚兑之大臣而不孚于小人之剥君子者则不至于有厉此兑之所以亨也
　　上六引兑【伊川曰居説之位説不知己者也】象曰上六引兑未光也六三上六属于隂柔皆兑之小人也六三言凶上六但言未光何也上六处兑説之极欲以隂柔而掩蔽九五于其上説不知己应于六三又相牵引而来是六三之所谓凶者其害易见上六之所谓未光者机穽隂暗尤为难防孚于剥有厉此九五之所当戒者也







　　淙山读周易卷十五
　　钦定四库全书
　　淙山读周易卷十六
　　宋　方寔孙　撰
　　下经
　　【坎下巽上】
　　涣亨王假有庙【序卦兑者说也说而后散之故受之以涣疏云王能涣难而亨可以至于建立宗庙】利渉大川【疏云德洽神人可济大难】利贞【疏云大难既散宜以正道而柔集之伊川曰合涣散之道在乎贞固也】
　　大难涣散之后利在贞固而能守九五爻曰涣王居无咎是也
　　彖曰涣亨刚来而不穷柔得位乎外而上同【伊川曰涣之成涣由九来居二六上居四也刚阳之来则不穷极于下而处得其中柔之往则得位乎外而上同于五之中巽顺于五乃上同也童溪曰有所谓刚柔共济之才而后致涣道之亨杨氏曰一则亨乎险中一则出乎险外】王假有庙王乃在中也【伊川曰当离散之时王者收合人心则至于有庙乃是在其中也】利渉大川乘木有功也【伊川曰上巽木也下坎水大川也利渉险以济涣也木在水生乘木之象乘木所以渉川也渉则有济涣之功】
　　涣卦坎下巽上所以亨者由九二以刚来而不穷能亨于坎险之中六四以柔得位出乎坎险之外而上同于九五九五以刚中之道而处巽上之中是王假有庙王乃在中之象也又言初六六三能与九二同出于坎险之中有利渉大川之象凡乘木者皆有功也王假有庙则知宗庙以得人而安又欲以至诚之道而收合人心譬如利渉大川烝徒共楫非独力之所能济初六言吉九二言悔亡六三言无悔六四言元吉涣卦下四爻皆有刚柔共济之才即象所谓乘木有功者也九五曰涣王居无咎功归于王有居之之道也上九曰涣其血去成功之后为自保计不敢贪天之功以为己有也涣卦风行水上有舟楫之象行于水上者舟楫也行舟楫者人也其遇风者天也故卦曰王假有庙以见其祖宗之灵卦象曰先土以亨于帝立庙又欲归功于天不专归于宗庙也为人臣者岂敢自以为有功哉此上九去逖之所以无咎也
　　象曰风行水上涣【伊川曰为卦巽上坎下风行于水上水遇风则涣散所以为涣也】先王以享于帝立庙【疏云先王以涣然无难之时享于上帝以告太平建立宗庙以祭祖考诚斋曰卦辞言王假有庙举其畧象曰享于帝举其详不独归功于祖考当归功于天享于帝昊天有成命是也立庙清庙是也潘氏曰萃与涣皆取宗庙为义】
　　初六用拯马壮吉【伊川曰六居卦之初涣之始也始涣而拯之又得马壮所以吉也六爻初独不云涣者离散之势辨之宜早方始而拯之则不至于涣也童溪曰初六之才顺有余矣所不足者健也故必马壮而后吉】象曰初六之吉顺也【伊川曰始涣而用拯能顺乎时也】
　　初六爻独不言涣者初六以隂柔之才当涣之初在坎下之下力未足以济涣也九二在上阳刚而健为初六者唯能上从九二以共救险难有用拯马壮之象所以吉而顺也
　　九二涣奔其机悔亡【伊川曰在涣离之时而处险中其有悔可知若能奔就所安则得悔亡也机者俯凭以为安也又曰奔急往也童溪曰机即二也】象曰涣奔其机得愿也【疏云违难奔散愿得所安奔初获安是得其愿也】
　　九二在坎险之中势已急矣唯能以刚健之才应于九五急就所安出于险中以得所愿九五亦有所凭以为安是机之象也所以悔亡
　　六三涣其躬无悔象曰涣其躬志在外也【潘氏曰居下之上有应于外将以身济涣也】
　　六三在坎上之上欲出于险外故以身济涣而无悔才虽隂柔志亦可嘉也
　　六四涣其羣无咎【伊川曰以巽顺之正道辅阳刚中正之君君臣同功所以能济涣也天下涣散而能使之羣聚可谓大善之吉也】涣有丘匪夷所思【伊川曰丘聚之大也夷平常也方涣散而能致大聚非平常之见所能思及也非大贤知孰能如此】象曰涣其羣元吉光大也【伊川曰称元吉者谓其功德光大也】
　　六四属于巽体当涣散之时以顺道而收合众心下接初六九二六三而与之共济是涣其羣者也故得大吉出于坎险由渉川而至于有丘之地匪夷所思又知九五之为尊归功于上巽顺于下愈见六四之为光大也
</div>
    <div class="pagination">
<a href="淙山读周易_page13.html">上一页</a><span>...</span><a href="淙山读周易_page9.html">9</a><a href="淙山读周易_page10.html">10</a><a href="淙山读周易_page11.html">11</a><a href="淙山读周易_page12.html">12</a><a href="淙山读周易_page13.html">13</a><span class="current-page">14</span><a href="淙山读周易_page15.html">15</a><a href="淙山读周易_page16.html">16</a><a href="淙山读周易_page17.html">17</a><a href="淙山读周易_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
