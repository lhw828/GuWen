<!DOCTYPE html>
<html>
<head>
    <meta charset="UTF-8">
    <title>易经存疑 - 第 17 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 17 页/共 42 页</h1>
    <div class="content">　　柔丽乎中正故亨是以畜牝牛吉也
　　柔指二五説二兼中正五中而不正以中该正也君臣各丽乎中正故亨且柔丽乎中正则柔顺之道得是以畜牝牛也
　　象曰明两作离大人以继明照于四方
　　二离合体一明而两作也是大明当空周而复始寅賔出日往而复来离之象也夫明惟两作故有以照乎万物大人法此象也格致诚正自昭明徳日新又新连续光明自一身以达于庻政自初嗣服以至于耆耄皆必纯乎天理之正絶乎人欲之私则明徳逺及于四方普天率土照之而无外矣总是明徳新民之事重在新民边
　　初九履错然敬之无咎
　　以刚居下刚则欲进居下则急于进处明体则自恃其聪明故有履错然之象所以然者不敬故也敬之则无错矣故无咎盖能慎重而安详则不至于违错矣象传曰以避咎益明矣
　　象曰履错之敬以辟咎也
　　履错而处之以敬正所以辟咎也
　　六二黄离元
　　即传柔丽乎中正意盖所亲附之人所由之道所主之事皆得正也所亲附之人正亦可以宗矣所由之道正可以入徳矣所主之事正则事可成矣不徒大善之也
　　象曰黄离元得中道也
　　六二中正独言中道者中重于正以中而该正尔
　　九三日昃之离不鼓缶而歌则大耋之嗟凶
　　前明将尽后明将继凡履盛衰之际者皆然不独人在衰老之年也盖盛衰老少循环之理人之所不能无者惟在处之有道尔不鼔缶而歌则大耋之嗟教人以处盛衰老少之道也
　　象曰日昃之离何可久也
　　言死期将至也
　　九四突如其来如焚如死如弃如
　　后明将继者四也突如其来者亦四也程传曰善继者必有逊让之诚顺承之道若舜啓然今九四突如其来如失善继之道矣其能成事也哉故至于焚如死如弃如甚言其凶也传曰无所容其义益昭矣
　　象曰突如其来如无所容也
　　六五出涕沱若戚嗟若吉
　　此爻依本义亦説得去但愚不能无疑者他卦以六居五如泰则取帝乙归妹如大有则取厥孚交如此卦六五隂丽于阳则明生乃隂之幸也何以曰逼于上下之二阳意此爻病在下无应与其本身既弱又无人为之辅佐所以不见其好二阳不为之助而反相逼皆由于此然则相道有关于人主之成败也顾不大哉他卦中该得正此爻不能该者独立无应故也中是存心好不正是处事多有未好处出涕沱若则可以求其正矣故吉
　　象曰六五之吉离王公也
　　言丽王公之位也是得安其位
　　上九王用出征有嘉折首匪其丑无咎
　　上九为何取刚明及逺以刚在离之上也刚在上则刚及于逺离在上则明及于逺刚则不废故威震明则无蔽故刑不滥有嘉折首威之象也匪其丑刑不滥也
　　象曰王用出征以正也
　　此说道理于爻义无取








　　易经存疑卷四
<经部,易类,易经存疑>
　　钦定四库全书
　　易经存疑卷五
　　明　林希元　撰
　　【艮下兑上】
　　咸亨利贞取女吉
　　彖传曰咸感也本义曰咸交感也又曰交相感应三句当辨别得明程传曰凡有动皆为感感则必有应所应复为感感复有应自其有动为感感也自其应复为感亦感也故曰咸感也有动为感此感彼也应复为感彼感此也故曰交感也有动皆有感感必有应此感而彼应也所应复为感感复有应彼感而此应也故曰交相感应四字只是两字两字只是一字柔本在下今往居于上是柔上交于刚也刚本在上今来居下是刚下交于柔也二气相交故其卦为咸艮止则感之专兑説则应之至艮止兑説是縁上文刚柔相感而取若非上文有刚柔感应字亦不取此义矣男下女亦然
　　艮以少男下于兑之少女男先于女男女之正也二少相与婚姻之时也
　　凡物不相感则竟无有感而不应者感而应则其情通矣故感有必通之理卦辞亨自卦体卦德上取取女吉就卦上取言占得咸卦者其占当得亨通然必利于贞然后可以得亨使不贞则失其亨而所为皆凶是取女亦不吉也所为皆凶取女皆在其中
　　曰咸感也
　　説见卦辞下
　　柔上而刚下二气感应以相与止而説男下女是以亨利贞取女吉也
　　解见卦辞下
　　天地感而万物化生圣人感人心而天下和平观其所感而天地万物之情可见矣
　　言天气下降地气上腾此天地二气相感应也由是乾元资始坤元资生或气化或形化万物于是乎化生矣圣人道德齐礼使民感而兴起是感人心也由是从欲以治四方风动无有作好无有作恶暴民不作诸侯宾服天下于是乎和平矣夫天地感而万物化生天地之有感必通也圣人感人心而天下和平圣人之有感必通也大凡自有所感而观之天地万物之情咸可见矣无有感而不通者故天地感而万物化生天地此感通也圣人感人心而天下和平圣人此感通也屈伸相感而利生日月寒暑此感通也同声相应同气相求水流湿火就燥云从龙风从虎人物此感通也此句已説未説者俱在其中葢再照上文又因以尽其余也
　　曰天地万物之情可见则上文天地圣人及所未言者如人物之皆在其中程传谓天地万物之情只是指上二句觉未尽引谓推説似是然上文已説天地复云天地似赘了故止作包已説未説底説为是
　　天地交感则其气相通万物化生在天地感通之后然非天地感通无縁有是葢天地感通之功效也谓天地之感通者要其终言也天下和平亦是圣人感人心之功效曰圣人之感而通者亦要其终而言也与天地感通一般天下和平若作欲心释躁心平天下化中太深若作人人亲其亲长其长又不切予旧作人民归顺説似浅今改似安帖
　　象曰山上有泽咸君子以虚受人
　　山上有泽以虚而通咸之象也故其卦为咸君子体斯象也谓吾人一身与万物酬酢此心则为之主也夫山惟虚则能受泽之感人心不虚则有物先实其中物之至者皆拒而不受矣故不以已见私意先实其中使其心空空洞洞絶无一物以受斯人之感焉程传曰中无私主则无感不通以量而容择合而受非圣人有感必通之道也
　　受人兼善恶説或谓只就善边説夫人之言行非善则恶受人之感善恶皆当兼受若专取善去恶心已不虚又安能别其孰善孰恶哉故当兼善恶为是
　　初六咸其拇
　　咸以人身取象初六处下拇之象也咸以感物为义初六感于最下感以拇也咸其拇若就象説全不通要只是象相感之浅者尔须得意忘象
　　象曰咸其拇志在外也
　　言其感虽浅然其志已在外而感物非若方外自守之士矣
　　六二咸其腓凶居吉
　　腓在人身随足而动躁妄而不能固守二当其处有其象矣而六复以阴柔居之则其德亦躁妄而不能固守者也故其象为咸其腓夫咸其腓固非善者然有中正之德则其心本善用能反之以居其所卒亦无不善矣占者如二之咸其腓则凶若能反之而居其所则吉随所处而为吉凶也
　　象曰虽凶居吉顺不害也
　　顺理也言守道而不先动则无害也程传説
　　九三咸其股执其随往吝
　　股随足而动不能自专者也三当其处故其象为感物以股而专执其随夫不能自立而专于随人亦可羞矣故往则见吝
　　执其随咸其股之义也
　　象曰咸其股亦不处也志在随人所执下也
　　亦字承下二爻而言谓下二爻阴躁其不处不足怪九三阳刚之爻亦随之而不处则可怪也夫大夫生世贵卓然自立也九三之志专欲随人其所执亦卑下矣宁不可愧乎
　　九四贞吉悔亡憧憧往来朋从尔思
　　以憧憧往来反观九四之贞只是往来付之无心尔葢尽吾所感之道而人之应与否皆所不计也此便是正而固憧憧犹云切切憧憧往来不是憧憧于往来之间亦不是往来憧憧然是把个往来放在心上一往就要来切切然不能已才去感人就要人来应我只管思虑心中切切然不能放下故曰何思何虑言其不消如此朱子语曰往来自不妨只是不合憧憧尔又曰往来是感应合当底憧憧是私感应自是当有只是不当私感应
　　言心之应物也诚尽其当然之道而往来付之无心如是正而固焉则无物不感无感不通故吉而悔亡若方往时就要他来一个往来憧憧然在心而不能断絶则但其思虑之所及者从之所不及者不从也故曰朋从尔思
　　憧憧往来者不知感应之理为自然而用其思虑计之私心必不能一视同仁而有拣择去取于其间其思虑有及与不及矣其及者即应之不及者不应也故曰朋从尔思葢所应止于其朋所思之外不能及也
　　贞者施已之感不必人之应也惟不必人之应则不私已之感其应者亦感其不应者亦感无一人之不感亦无一人之不应故吉而悔亡憧憧往来者施已之感必人之应也惟必人之应则私已之感应者则感不应者则不感而其应之亦惟其感者即应不感者则不应矣故朋从尔思葢憧憧往来思也朋则思之所及者以其思之所及故从而目之曰朋犹云朋党也
　　象曰贞吉悔亡未感害也憧憧往来未光大也
　　未字当无字看本义不正而感即下文憧憧往来朋从尔思是有害也贞吉悔亡则无此害矣
　　未光大以心术言王者如天不令人喜不令人怒其心术何光明正大也若一个感应憧憧而不能断絶则计觊望之私横于胷中暗昧窄狭之甚其去王者大公之道逺矣故曰未光大也
　　九五咸其脢无悔
　　此于爻义无取只就位上説
　　脢不能感物而曰咸其脢者带卦名説犹同人上九带卦名而曰同人于郊也以其不能感物故曰咸其脢以其无私系故无悔五之咸脢是个偏枯寂寞之士当世寡与固无足取然吉凶悔吝生乎动五既不能感物则悔吝无自而生故无悔
　　象曰咸其脢志末也
　　士君子之生天地间举天地间事皆吾分内事固无絶人逃世之理今九五之咸其脢则不能感物既不能感物则其志抑亦末矣志末不可以不能感物就是志末因其不能感物所以谓之志末
　　上六咸其辅颊舌
　　上六当辅之处又兑为口舌故取其象
　　上六以阴则有邪媚之嫌居説之终过于媚説者也处咸之极欲感人之极者故其象为咸其辅颊舌三者备言极言其无实也凶咎可知不假言矣
　　象曰咸其辅颊舌滕口説也
　　滕口説只是解咸其辅
　　【巽下震上】
　　恒亨无咎利贞利有攸往
　　恒常久也是解恒字四者皆理之常是解卦之所以为恒惟常故久若变则不能久矣
　　恒常久也是不已之恒皆理之常是不易之恒惟其不易所以不已刚上柔下以阴阳定位言刚当居上柔当居下此理之常也雷震则风二者相须交助其势亦理之常也亦有有雷而无风有风而无雷者不尽然也引作雷之风恐未是本义云二物相与依其説难言二物矣
　　巽而动亦理之常也若逆理而动则非常矣
　　二体六爻是二体之六爻也初柔与四刚二刚与五柔三刚与上柔各相应谓二体震刚与巽柔相应非是易卦无以二体相应者
　　道者日用事物当行之理大而君臣父子小而事物细微皆是也于其道而久焉讲学以明之笃信以守之时止则止时行则行不为私欲之所移不为异论之所夺积之以嵗月持之以终身毋鋭于其始而怠于其终毋作于其前而辍于其后则静虚而动直守贵而行利以之齐家则家齐以之治国则国治以之平天下则天下平经纶运用其出不穷盛烈丰功动而有所谓亨无咎者此也所谓利有攸往亦此也曰恒亨无咎説尽了又曰利贞戒占之辞也不是上只説恒到下方説利贞利有攸往只是上面亨无咎亨与无咎须有分别自其见于用而无阻则曰亨自其揆之理而无失则曰无咎本义曰则亨而无咎固自有分矣
　　本义久于其道与传久于其道不同本义久于其道重在久字至得所常久之道方重在道字得所常久之道即传久于其道
　　大意谓占得恒卦者若能立心有恒则可以致亨而无咎然必利于守正乃为久于其道而亨且无咎也
　　彖曰恒久也刚上而柔下雷风相与巽而动刚柔皆应恒
　　説见卦辞下
　　恒亨无咎利贞久于其道也
　　此道是正道乃解贞字意
</div>
    <div class="pagination">
<a href="易经存疑_page16.html">上一页</a><span>...</span><a href="易经存疑_page12.html">12</a><a href="易经存疑_page13.html">13</a><a href="易经存疑_page14.html">14</a><a href="易经存疑_page15.html">15</a><a href="易经存疑_page16.html">16</a><span class="current-page">17</span><a href="易经存疑_page18.html">18</a><a href="易经存疑_page19.html">19</a><a href="易经存疑_page20.html">20</a><a href="易经存疑_page21.html">21</a><a href="易经存疑_page22.html">22</a><span>...</span><a href="易经存疑_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
