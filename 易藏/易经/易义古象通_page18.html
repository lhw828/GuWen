<!DOCTYPE html>
<html>
<head>
    <meta charset="UTF-8">
    <title>易义古象通 - 第 18 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易义古象通 - 第 18 页/共 20 页</h1>
    <div class="content">　　上六女承筐无实士刲羊无血无攸利象曰上六无实承虚筐也
　　上震象筐动则为离中虚故无实兑象羊互坎为血卦上三不应故无血
　　娶妇以奉祭祀为重承筐而采苹蘩者女之事刲羊而亲袒割者男之事三上皆阴不成夫妇则不能供祭祀血食将斩矣曰女曰士正不成夫妇之称


　　易义古象通卷七
<经部,易类,易义古象通>
　　钦定四库全书
　　易义古象通卷八
　　明　魏濬　撰
　　【离下震上】丰
　　丰亨王假之勿忧宜日中彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎説文云丰豆之满者以象时之盈满故曰大大有二义一者自然之大一者人宏之使大明以动宏之使大也王假之言非王者车书一统之盛不能至此此是饮渐欲酩酊花渐向离披时节如日之正中将转而之昃岂得勿忧但能守此日令其常中而不昃则世亦常盈而不亏矣此忧字即勅几心法帝王忧勤惕厉允执厥中不外此所以持其盈而不至于溢者日体常明容光必照宁有不照之时但偏于东西则不免有遗照耳日中如天中影台正午东西全无些儿影子此时辉光所临无处不到王者之明有所未遍亦只为盈满之心所障此明有些不到伏祸隐忧即从此起光蔽于一指灶炀于一人丰亨之境日渐不如一日乱斯作矣欹器中则正满则覆中者持盈免覆之道也
　　尚大不是好大丰亨之时不得不大礼乐明备天地为官做不得俭小家数耳正惟不得不大乃为可忧一云离日在震之下乃东方初出之日宜中戒其持之豫也若日已中则世无鲁阳之戈焉能止其不昃盖日无中而不昃者圣人以此设戒故又申之以消息盈虚之常理
　　既曰人又曰鬼神鬼神乃造化屈伸之迹于万物盛衰可见朱子以为风雨露雷草木之类皆是
　　象曰雷电皆至丰君子以折狱致刑
　　狱曰折刑曰致皆是必刑之意太平全盛之时人情狃于姑息优游养乱以至衅孽萌生浸难扑灭雷电皆至随谳随断正以保其金瓯无缺之天下耳朱子曰噬嗑明在上是明得事理先立法在此留待有犯者用之故云明罚勑法丰威在上是用法时须是见得下情曲折不然威动不无过误故曰折狱致刑
　　初九遇其配主虽旬无咎往有尚象曰虽旬无咎过旬灾也
　　初明四动共事闇主各效所长相须而无相轧看爻中两遇字己有欢然相得意而两主字则初不自主而主四四亦不自主而主初捐去一己私心共成世道真是同心同徳虞廷师让之风不过如此
　　旬十日也周礼旬嵗师古云满嵗若十日之一旬盖初四皆阳本非相应又歴二三而后遇故云虽旬无咎若歴旬而不遇则不能成有尚之功矣过旬灾喜其旬而得遇也
　　郑康成曰朝聘之礼止于王国者十日大礼曰旬而稍旬之外为稍乆留非常
　　六二丰其蔀日中见斗往得疑疾有孚发若吉象曰有孚发若信以发志也
　　丰坎下变卦下体全变为离二为离主日在坎下故见斗甚则见沬蔀王弼云鄣光明之物
　　初往二亦往初往得配故有尚二往正逢闇主故得疑疾初得配可殚心竭力佐之大臣延揽人才之防也二往五不见信主蔽方深非尽忠竭诚不能格其非心必有孚而后发若新进老成同志易聨君臣不同志难合也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　沬子夏传云小星也今从之沛左传齐景公田于沛注云沛草木之蔽茂禽兽之所蔽匿也孟子沛泽多而禽兽至注沛草木所生
　　丰大也丰之事谓之大事丰其沛无济于丰矣人以右肱为用折则不可用才畧具足之臣不逢明主智识无所施手足无所措圣人惜之臣为君之股肱五自不用虽折于三何咎
　　来氏云阳爻为右阴爻为左师之左次明夷之左腹左股皆阴爻
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　四近于五处多惧之地二犹可以孚发四之疑又甚矣求信于君既难惟有下就同徳协力以图补救调元赞化之功不可几则脩政立事维持于外犹庶几大厦可支不至颠覆也
　　六五来章有庆誉吉象曰六五之吉有庆也
　　自二之五曰往自五致二曰来二为明主章象五既阴暗得二之明佐之不自用以听于二当有庆誉人主任相之效如此
　　上六丰其屋蔀其家闚其戸閴其无人三嵗不觌凶象曰丰其屋天际翔也闚其戸閴其无人自藏也
　　五以下三女全有家象一阴居卦上处丰之极有丰其屋蔀其家象上五皆坼自上视下闚其戸象为上所蔽三女下藏虽有人而不可见閴其无人象三嵗不觌离目在下无所见也
　　易防云五日中以照天下上反居日上深居髙拱与民蔽隔又云三嵗不觌正过旬之灾
　　丰至上不复变终无所覩故曰自藏自藏不见自身何以照天下
　　【艮下离上】旅
　　旅小亨旅贞吉彖曰旅小亨柔得中于外而顺乎刚止而丽乎明是以小亨旅贞吉也旅之时义大矣哉难处者莫如旅离其常居动不如意处之而当即是逆旅天地蘧庐今古襟度老莱子云人生于天地皆寄也説者以旅为小事误矣正为其事非小故仅得小亨耳贞于旅道尤急非谓旅时可以苟且祗为道无往不在事无微可忽而始用贞也故曰旅之时义大
　　天子诸侯之旅非必播迁失国即巡狩述职出征视师皆有旅意人情安土重迁凡离其所居即有许多不便处
　　蜀才曰否三升五柔得中于外上顺乎刚九五降三降不失正
　　柔得中于外象旅处用柔不至于靡顺刚得刚之力而旅不孤止不招妬明不失几中顺止明旅居四者阙一不可
　　旅流寓也止则流寓而懐土著之心旅附丽也明则附丽而得保身之哲
　　象曰山上有火旅君子以明慎用刑而不留狱
　　火象明山象慎火在山上象不留断狱用明明过则伤察节之以慎慎过则滞济之以不留未明未慎不可遽言不留既明慎而留则法不行而人玩
　　初六旅斯其所取灾象曰旅志穷灾也初旅之最下者人微而资轻锱铢不释毫末必计无图大之志知予之为取而后可以言旅志不穷也取灾是此志穷自取于人何尤
　　六二旅即次懐其资得童仆贞象曰得童仆贞终无尤也
　　九家易云以阴居二即就其舍承阳有实故懐其资易解云六二履正体艮艮为阍寺童仆贞之象唐人诗渐与骨肉逺转于童仆亲旅寡亲也得童仆之贞则身不劳而势不孤即次之安懐资之裕可以保而不失故终无尤旅境之难难于终也
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　以九居三旅有次矣迫近离火故其次焚三动则艮壊故丧童仆贞过刚居下卦之上矜傲自髙动与物忤其义当丧犹初之灾自取也与下之下即童仆也盖旅处下则取灾处上则焚次丧仆皆偏刚偏柔不协于中之过
　　三以旅与下失在卑人上以旅在上失在尊己
　　九四旅于处得其资斧我心不快象曰旅于处未得位也得其资斧心未快也
　　四旅于处暂得一停车凉快之所差可解衣盘薄不能如即次之安得其资斧资粮不阙卫身有具亦不能如懐资之裕童仆之贞阳刚之才欲大有为于世而所得仅仅如此故我心不快四居心位所处未足称其心也
　　六五射雉一矢亡终以誉命象曰终以誉命上逮也离为雉五本阳爻象矢易防云五本三阳所居今六来居五是亡其一矢之阳而获文明之雉也
　　苏氏曰世之求贤者素丝祝之良马六之曰升于司徒曰升于乐正曰适馆曰授餐其费皆出于上其説颇胜于旧愚谓人主不爱弓旌续食以登进天下士士賔于王家故进曰旅进见曰旅见书亦云旅天子之命又人臣主伯之下曰亚旅盖人君进贤之事旅在士而君以亡矢得雉犹云矢不虚发耳士以忠信力行为鹄而君射之乃君自为社稷计令闻长世皆从此得若于上下间较量得失多少犹为以市道交各以取偿之心相责君臣之谊谓何得贤于下而誉命归于上故曰上逮
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　离为鸟于木为科上槁象巢又为火象巢焚离又为牛上动则巢焚而牛丧
　　阳刚处卦上不知天下之不可下也而上之髙亢自雄敖然以为得意及焚如之祸至而始号咷嗟何及矣牛性柔色中丧牛以其所少者正柔中之徳也髙亢处旅人知必及于祸顾自以为是不能虚心听物至于号咷犹不自觉三之焚次穷外犹可反内上之焚巢一出而无所归矣
　　上曰义焚三曰义丧初曰斯其取灾皆决以必然之理使之自处此旅之时义为大
　　【巽下巽上】巽
　　巽小亨利有攸往利见大人彖曰重巽以申命刚巽乎中正而志行柔皆顺乎刚是以小亨利有攸往利见大人
　　卦以柔顺刚为巽阴小伏二阳之下故小者亨阳为大故利见大人
　　孙思邈曰胆欲大而心欲小行欲方而智欲圆巽以小顺大善下而不亢心之小也入而利往有制以行权智之圆也
　　大不能胜小而小能胜大只为其性善入风善入故所至则万窍怒号指我者胜我防我者亦胜我不如是何以能飞涛拔木
　　刚巽中正斯能服柔者之心柔顺乎刚斯能得刚者之力总之柔用刚非刚用柔也卦主柔其旨如此褚氏曰献可替否其亨乃宏柔皆顺刚非大通之正
　　象曰随风巽君子以申命行事
　　天下有风为姤风自天降故施命两风相随为巽风来不断故申命申命行事不惮再三反覆使意喻于民而后动巽之至也盘庚歴心腹肾肠洛诰答师毖殷皆申命而后举事
　　初六进退利武人之贞象曰进退志疑也利武人之贞志治也
　　巽以一阴主二阳武阴道也履三互巽亦为巽主阳主文教阴主武事阳主生阴主杀皆有武人之象志治志乱本无二志疑则乱断则治一转念而得
　　九二巽在牀下用史巫纷若吉无咎象曰纷若之吉得中也
　　巽为木一阴下坼而二据三象牀剥一阳在上五阴下坼故亦象牀二至兑兑为口舌又为巫象史巫史巫所以通于幽者一阴下伏有幽防之象方禁云牀太低则受鬼气
　　纷若丁宁祈恳求以自通之意牀下之巽惟史巫为可故曰得中事有夙断可成片言可决者何用巽牀之甚惟在二则为史巫之纷而非儿女之呢呢也人与人见容可以喻意相视而知莫逆纷若不泰烦乎惟鬼神体判幽明非借史巫之纷则不能达为彼与此皆立于不相知之境也二不得五之应如臣失君真有谒鬼见帝之难然君臣之义无所逃虽卑体巽辞之甚亦不为过君心难测虎豹九关不足喻其幽险故灵均不得于懐襄所着骚词往往借神以喻君而借巫咸以通意
　　九三频巽吝象曰频巽之吝志穷也
　　三居两巽之间一巽已终一巽复继频巽之象志穷者心欲巽而未得也
　　复之六三下体动极故频复巽之九三下体入极故频巽为仁无不足之力故频复则无咎强入非深造之功故频巽而终吝
　　六四悔亡田获三品象曰田获三品有功也
　　三品谷梁传注云上杀中心干之为豆次杀中髀骼以供賔客下杀中腹充君之庖厨
　　三品巽三爻也巽为近利市三倍故象三品与解二之三狐取坎象同
　　王辅嗣曰四得位承五依尊履正以斯行命必能获强暴逺不仁故获三品而有功
　　九五贞吉悔亡无不利无初有终先庚三日后庚三日吉象曰九五之吉位正中也
　　甲生数庚成数十干过中则更蛊主变故取甲巽主入故取庚蛊之甲似创始巽之庚似中兴庚之前三筹度而后变庚之后三申饬而后定此之谓贞先庚难在虑始后庚难在宜民
　　卦主巽诸爻皆以过巽为戒刚心可与有为弱志难于集事圣人予以对证之剂救其太过能更所以行巽之权正中故巽而有制
　　上九巽在牀下丧其资斧贞凶象曰巽在牀下上穷也丧其资斧正乎凶也
　　旅四互巽此两巽之极皆取象资斧旅四离体能断此巽体不能断故有得丧之异刚本有断以过巽而失故曰丧巽未尝不是正理祗为过巽而取侮招辱故曰正乎凶此马援所谓牀下伏也
　　像抄曰朱子言人只有一个公私天下只有一个邪正巽进退不果劈头须用武贞以治要终须用资斧以断
　　巽初巽未深故志疑而复治三上俱巽极巽太下故三志穷上亦上穷始终原本于志巽徳之制也善用制者须先定志
　　【兑下兑上】兑
　　兑亨利贞彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　徐曰兑从八从口象气之分散凡阴居下气鬰则躁而欲动既出二阳之上情畅于升故气散而为説説则所之自如而亨阴性柔荏纵之则荡而无节非贞莫制亨因卦之有余贞因卦之不足兑一阴二阳从其所主者为有余王辅嗣云少者多之所宗通易皆然
　　胡氏曰咸者无心之感兑者无言之説説而至于无言真説也
　　柔外能説刚中故贞皆卦之所自有説以利贞犹云以贞为説也应人即是顺天人心本与天通天动便至忘劳忘死鼔舞而不自知不待有言而喻民自为劝非上有以劝之也不言而劝是奏假靡争之境故大
　　象曰丽泽兑君子以朋友讲习
　　水就湿以其气之投声相应气相求也不讲则服习无门讲而不习只是出口入耳之学故时习而后説与朋来之乐皆人已交成为名教中最乐地
　　江河湖海天地嘘吸之气相通小涧细流自此之彼亦自小之大赴壑归墟而后已故君子之学盈科后进总是得朋之力要知两泽相丽日合日盈学海至海是取益求朋之极则
　　兑为羊以其处羣善説兑须讲习説乃不妄而归于正不然只是骄乐逸游宴乐羣居终日言不及义是谓禽聚与羊何异
　　説万物者莫説乎泽泽停潴之水能以渐交相滋渍若如急雨之过入地不深于物反有所伤而无所济故于兑象特取友道人知自润之益不知润人之益或得起予或生新见皆繇润人而得于朋友讲习而取丽泽所谓王天下不与存也
　　初九和兑吉象曰和兑之吉行未疑也
　　刚居説初发而中节曰和兑秋候利者义之和也和説近人霁容廓度凡有寸长一得皆来见告故我受其滋益而物情亦畅訑訑声音拒人千里祗为峻亢不能容物行而有疑之故行者情之发大海不择细流故成其大以其行无疑也
　　九二孚兑吉悔亡象曰孚兑之吉信志也
　　刚中兑体为孚兑和兑是受得善来孚兑是信得善过信志与未疑同旨面而不心非朋也信志而后同志之交自集
　　六三来兑凶象曰来兑之凶位不当也
　　虞仲翔曰自大壮五来居三失位故曰来兑
</div>
    <div class="pagination">
<a href="易义古象通_page17.html">上一页</a><span>...</span><a href="易义古象通_page13.html">13</a><a href="易义古象通_page14.html">14</a><a href="易义古象通_page15.html">15</a><a href="易义古象通_page16.html">16</a><a href="易义古象通_page17.html">17</a><span class="current-page">18</span><a href="易义古象通_page19.html">19</a><a href="易义古象通_page20.html">20</a><a href="易义古象通_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
