<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 59 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 59 页/共 65 页</h1>
    <div class="content">　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑伊川先生曰汉王允唐李德裕不知此戒所以致祸败也【易传】
　　横渠先生曰明君子之见几【易説】
　　广汉张氏曰否之九五休天下之否而天下已向于泰通之时也然古之人君在解则必思夙吉在既济则必思豫防故人皆乐于安也乃安而不忘危人皆知其存也乃存而不忘亡人皆习于治也乃治而不忘乱如此则身安而国家可保故曰其亡其亡系于苞桑夫审其亡之戒而系之苞桑则根本固而不可动摇矣【易説】
　　白云郭氏曰安危存亡治乱盖相代相生之道是以圣人居安虑危故终无危亡之患【易説】
　　汉上朱氏曰夫身者国家之本存亡治乱之所系身虽安矣犹不可恃也故安其位者危保其存者亡有其治者乱君子兢兢业业不恃其有故身安而国家可保国家保而徳崇矣【易传】
　　新安朱氏曰此释否九五爻义【本义】　问危者以其位为可安而不知戒惧故危亡者以其存为可常保是以亡乱者是自有其治如有其善之有是以乱曰某旧也如此説看来保字説得较牵强只是常有危亡与乱之虑则可以安其位保其存有其治【语录】
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　伊川先生曰居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰德薄而位尊知小而谋力小小而任重鲜不及矣言不胜其任也蔽于所私徳薄知小也【易传】
　　横渠先生曰不知利用以安身者【易説】
　　广汉张氏曰古之人方其人君任用之际必自揣其才力可以胜其任乎然后膺人君顾托庶几上不负其社稷下不负其生灵鼎之九四德薄而位尊知小而谋大力小而任重如鼎之折足其形流汗而凶也盖不能自揣以胜其所任乎【易説】
　　白云郭氏曰道之用无施不可自一身至天下其用皆一安有不胜之患哉此论不胜其任者盖因鼎而言也鼎器也于人才器之象也才器限量不同犹若鼎然故有不胜其任之凶君子不器则无限量矣故形而上者为道形而下者为器【易説】汉上朱氏曰位欲当徳谋欲量知任欲称力三者各当其实则用利而身安小人志在于得而已以人之国侥幸万一鲜不及祸自古一败涂地杀身不足以塞其责者本于不知义而已【易传】
　　新安朱氏曰此释鼎九四爻义【本义】
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉寜用终日断可识矣君子知微知彰知柔知刚万夫之望
　　明道先生曰先见则吉可知不见故致凶【朱公掞问学拾遗】介于石理素定也理素定故见几而作何俟终日
　　哉【李吁所録】
　　伊川先生曰夫见事之几微者其神妙矣乎君子上交不至于谄下交不至于渎者盖知几也不知几则至于过而不已交于上以恭巽故过则为谄交于下以和易故过则为渎君子见于几微故不至于过也所谓几者始动之微也吉凶之端可先见而未著者也独言吉者见之于先岂复至有凶也君子明哲见事之几微故能其介如石其守既坚则不惑而明见几而动岂俟终日也断别也其判别可见矣微与彰柔与刚相对者也君子见微则知彰矣见柔则知刚矣知几如是众所仰也故賛之曰万夫之望【易传】　见几而作不俟终日智之圆也【李吁师説】
　　横渠先生曰人道之用尽于接人而已谄渎召祸理势必然故君子俯仰之际直而好义知几莫大焉知几者为能以屈为信　几象见而未形也形则渉乎明不待神而后知也吉之先见云者顺性命则所先皆吉也　知几其神由经正以贯之则寜用终日断可识矣　君子见其几则随有所处不可过也岂俟终日几者动之微吉之先见者也夫几则吉凶皆见特言吉者不作则已作则所求乎向吉　豫之六二常不动故能得动之微　不终日贞吉言速正则吉也六二以隂居隂独无累于四故其介如石虽体柔顺以其在中而静何俟终日必知几而正矣常易故知险常简故知阻君子见常不动故能得动之微君子见几而作不俟终日茍见其几则时处置不欲过何俟终日几者动之微吉之先见特言吉者事则直求须向吉也　观其几者善之几也恶不可谓之几如曰几者动之微吉之先见亦止言吉耳上交不谄下交不渎人事不过于上下之交此可尽人道也且如孝弟人之本亦可以言几造端乎夫妇亦可以言几亲亲而尊贤亦可以为几就亲亲尊贤而求之又有几焉又如言不诚其身不悦于亲亦是几处茍要入德必始于知几　未尝不得其中故动止为众人之表【一无止字】易曰原始要终故知死生之説死生止是人之终始也学必知几造微知微之显知风之自知逺之近可以入徳由微则遂能知其显由末即至于本皆知微知彰知柔知刚之道也【并易説】
　　广汉张氏曰豫之六二当天下悦豫之时人皆乐通于物而为悦也六二乃介然如石当是时也上交于五不为谄谀也下交于初不为防渎也乃介如石焉其方寸之地渊静而物来能名事至能断寜用终日断可识矣故在微而能知彰在柔而能知刚宜乎天下万民望之而为标准也【易説】
　　白云郭氏曰人有君子小人之辨者以君子知道知道则知几矣小人不知道不知道则不知几矣是以小人不耻不仁不畏不义恶积而不可揜罪大而不可解皆以其不知几故也且几者动之微吉之先见言吉则凶可知君子由几而趣者吉也故此独言吉方豫之时其介如石有无逸之戒居上居下无与为豫者是以上交不谄下交不渎而为知几之君子也且谄渎至微也而鸣豫之凶有由谄渎而生者是其所以为几也君子极深研几则能尽神故曰知几其神乎知微知彰自微而知著也知柔知刚由一而知二也是皆知几之道也知几则能成天下之务是有长人之道故为万夫之望横渠先生曰常易故知险常简故知阻豫之六二常不动故能得动之防【易説】　至诚者大则通于道小则穷于理天下事物未有能逃于此者是以祸福善不善必先知之自君子观之谓之知几自众人言之谓之前知易曰知几其神矣乎故此论前知则曰至诚如神【中庸解】
　　汉上朱氏曰神难言也精义入神以致用其惟知几乎知几其神矣几者动之微吉之先见譬如阳生而井温雨降而云出众人不识而君子见之其于行义也不亦有余裕乎夫安危存亡之几在于始交之际君子上交不谄下交不渎义之与比无悔吝蔵于其中知几故也是以君子见微已去小人遇祸不知见与不见相去逺矣进此道者存乎介而已确然守正不转如石者乃能见之其心定其智明黙识而善断故不俟终日也守身如此无一朝之患矣知彰易知微难知刚易知柔而刚难君子见几故知防知彰知柔知刚一龙一蛇或弛或张唯义是适则万夫望之而取法焉所从者岂特其朋从之彼劳思虑者亦末矣【易传】
　　新安朱氏曰此释豫六二爻义汉书吉之之间有凶字【本义】　易曰知几其神乎便是这事难如邦有道危言危行邦无道危行言孙今有一様人其不畏者又言过于直其畏谨者又更不敢説一句话此便是不晓得那几若知几则自中节无此病矣君子上交不谄下交不渎盖上交贵于恭恭则便近于谄下交贵和和则便近于渎盖恭与谄相近和与渎相近只争些子便至于流也　君子上交不谄下交不渎下面説几最要看个几字只争些子凡事未至而空説道理易见事已至而显然道理也易见惟事之方萌而动之微处此最难见或问几者动之微何以独于上交下交言之曰上交要恭逊才恭逊便不知不觉有个谄底意思在里下交不渎亦是如此所谓几者只才觉得近謟近渎便勿令如此此便是知几几者动之微吉之先见者也　几者动之微是欲动未动之间便有善恶便须就这处理防若到发出处更怎生奈何得所以圣贤説谨独便是要就几微处理防　汉书説几者动之微吉凶之先见者也似説得是几自是有善有恶君子见几亦是见得方舍恶从善问伊川説见微则知彰矣见柔则知刚矣其説如何曰也好看来只作四件事亦自好既知微又知彰既知柔又知刚言其无所不知所以为万民之望也【并语録】
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　伊川先生曰顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也【易传】　祗与底同使底至也无至于悔也　大学之道在明其明德明徳乃止于至善也知既至自然意诚顔子有不善未尝不知知之至也知至故未尝复行他人复行知之不至也【并朱公掞问学拾遗】　如顔子地位岂有不善所谓不善者只是微有差失才差失便能知之知之便更不萌作顔子大率与圣人皆同只这便有分别若无则便是圣人曾子三省只是约束顔子便能三月之乆到这些地位工夫尤难直是峻絶又大叚着力不得【冯氏拾遗】　已上三条増
　　横渠先生曰盛徳之士然后知化如顔子庶乎知化也有不善未尝不知已得善者辨善与不善也易有不善未尝不知顔子所谓有不善者必只是以常意有迹处便为不善而知之此知几也于圣人则无之矣　知德为至当而不忘至之可见吉于微也盖欲善不舍则善虽微必知之不诚于善者恶能为有为无虽终身由之不知其道乌足与几乎顔子心不违仁故不善未尝不知其致一也　知不善未尝复行不贰过也　孔子称顔子不善未尝不知知之未尝复行其知不善非独知己凡天下不善皆知之不善则固未尝复行也又曰吾未见能见其过而内自讼亦是非独自见其过乃见人之过而自讼其殆庶几乎言深于知几【并易説】
　　山杨氏曰性不可离可离非率性也道无隐微之间于独而不愼是可须防离也故立则见其参于前在舆则见其倚于衡见此则知所以戒愼恐惧矣顔子不逺复其进于此乎【中庸解】
　　广汉张氏曰复贵于早顔氏之子有不善未尝不知知之未尝复行方其萌于心谋于虑乃改其过而不行此近于复之初九所以无祗悔也【易説】五胡氏曰儒者之道率性保命与天同功是以节事取物不厌不弃必身亲格之以精其知焉夫事变万端而物之感人无穷格之之道必立志以定其本而居敬以持其志志立于事物之表敬行乎事物之内而知乃可精目流于形色则知自反而以理视耳流于音声则知自反而以理听口流于唱和则知自反而以理言身流于行止则知自反而以理动有不中理未尝不知知之未尝复行此顔子所以克己复礼不逺复而庶几圣人者也及其乆也徳盛而万物一体仁熟而变通不穷岂特不为事物所迷乱而已哉视听言动皆由至理形色音声唱和行止无非妙用事各付事物各付物人我内外贯而为一应物者化在躬者神至此则天命在我无事于复而天地之心可一言而尽矣【复斋记】
　　屏山刘氏曰学易者必有门户复卦易之门戸也入室者必自戸始学易者必自复始得是者其惟顔子乎不逺而复称为庶几盖本夫子尝以复礼为仁之説告之矣顔子躬行允蹈遂臻其极一己既克天下归仁复之之功至矣顔子终日如愚论语所载惟发二问一为仁一为邦夫子荅之皆极天理人事之大者原易之用内焉惟穷理尽性外焉惟开物成务顔子尽之虽无诸子之着撰谓之通易可也【屏山集】
　　白云郭氏曰顔子亚圣之道未能无过故语称不贰过未能无得失故中庸言得一善则拳拳服膺而弗失之由此则知庶几于圣人矣故此言其殆庶几乎【易説】
　　汉上朱氏曰夫智周万物者或暗于自知雄入九军者或惮于改过克己为难也顔子有不善未尝不知知之未尝复行故曰顔氏之子其殆庶几乎孰谓小善为无益而可以弗为小恶为无伤而可以弗去乎复者刚反动之卦也善者天地之性而人得之性之本也不善非性也习也不逺而复者修为之功也故曰不善未尝弗知知之未尝复行知之者觉也自性也或曰鲋椒之恶岂习乎曰知脩为之功则复其本矣由其习之不已迷而不复矣人之生有气之质有性之本刚柔不齐者气也性之本则一而已矣故曰天地贞观也日月贞明也气岂能变哉【易传】
　　新安朱氏曰殆危也庶几近意言近道也此释复初九爻义【本义】　殆是几乎之意又曰是近又曰是危殆者是争些子底意思又曰或以几字为因上文几字而言但左传与孟子庶几两字都只做近字説　顔子有不善未尝不知知之未尝复行今人只知知之未尝复行为难殊不知有不善未尝不知是难处今人亦有説道知得这个道理及事到面前又却只随私欲做将去前所知者都是忘了只为是不曾知　顔子天资好如至清之水纎芥必见【并语録】
　　天地絪緼万物化醇男女构精万物化生易曰三人行则损一人一人行则得其友言致一也
　　伊川先生曰絪緼交密之状天地之气相交而密则生万物之化醇醇谓醲厚厚犹精一也男女精气交构则化生万物惟精醇专一所以能生也一隂一阳岂可二也故三则当损言专致乎一也天地之间当损益之明且大者莫过此也【易传】　道无无对有隂必有阳有善必有恶有是必有非无一亦无三故易曰三人行则损一人一人行则得其友只是二也　絪緼隂阳之感【并入闗语録】
　　横渠先生曰始陈上下交以尽接人之道卒具男女致一之戒而人道毕矣气坱然太虚升降飞未尝止息易所谓絪緼庄生所谓生物以息相吹野马者欤此虚实动静之机隂阳刚柔之始浮而上者阳之清降而下者隂之浊其感遇聚结为风雨为霜雪万品之流形山川之融结糟粕煨烬无非教也心所以万殊者感外物而不一也天大无外其为感者絪緼二端而已焉　物之所以相感者利用出入莫知其郷一万物之妙者欤【并易説】　太和所谓道中涵浮沈升降动静相感之性是生絪緼相荡胜负屈伸之始其来也几微易简其究也广大坚固起知于易者干乎效法于简者坤乎散殊而可象为气清通而不可象为神不如野马絪緼不足谓之太和语道者知此谓之知道学易者见此谓之见易不如是虽周公才美其智不足称也已【正防】
　　广汉张氏曰天下之理惟致一者能得其要用志不分乃凝于神苟挟二三之心狐疑之志则安能尽诚而进于德乎损之六三所谓三人行则损一人一人行则得其友能致一者也益之上九莫益之或击之立心勿恒凶不能致一者也窃观天地絪緼万物化醇此二气所以致一也男女构精万物化生此六子所以致一也　又曰邵子云絪气之相因緼气之相温相因以为合相温以为和此万物之化也醇而已醇者其气也所谓精神生于道者也男女构精万物化生则生者精也道散而有一以至万则万物皆出于一人之所以致一者顺性命之理而不以妄易真以复其本而已此损之六三言致一也【并易説】
　　兼山郭氏曰天地絪緼万物化醇男女构精万物化生易曰三人行则损一人一人行则得其友言致一也夫然后知天地之所以位万物之所以育凡以此也【中庸解】
　　白云郭氏曰天地男女之化生皆由致一以交感三人行则损一人一人行则得其友言致一以交感也损自泰来由乾坤而为艮兊故有天地男女之象【易説】
　　汉上朱氏曰天地万物其本一也天地升降其气絪緼万物化矣醇而未杂序卦曰有天地然后有万物刘牧曰乾道自然而成男坤道自然而成女序卦言万物则男女在其中矣曰万物化醇者言其一未始离也天地既生万物万物各有隂阳精气相交化生无穷序卦曰有万物然后有男女刘牧曰咸卦不系之于离坎以离坎而上男女自然而生咸卦而下男女偶合而生曰男女曰化生者有两则有一也损之六三曰三人行则损一人一人行则得其友言致一也致一则殊涂而同归一致而百虑矣老氏论天地王侯得一又曰天地相合而降甘露老氏之所谓得一相合即夫子所谓致一也其在卦则六爻相应合而致用是也【易传】新安朱氏曰絪緼交密之状醇谓厚而凝也言气化者也化生形化者也此释损六三爻义【本义】　天地氤氲言气化也男女构精言形化也　致一专一也惟专一所以能絪緼若不专一则各自相离矣化醇是已化后化生指气化而言草木是也致一是专一之义程先生言之详矣天地男女都是两个方得专一若三个便乱了三人行减了一个则是两个便专一一人行得其友成两个便专一程先生説初与二三与上四与五皆两相与自説得好【初二二阳四五二隂同徳相比三与上应皆两相与】　横渠云艮三索而得男乾道之所成兊三索而得女坤道之所成所以损有男女构精之义亦有此理【并语録】
　　子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　伊川先生曰君子言动与求皆以其道乃完善也不然则取伤而凶矣【易传】
　　横渠先生曰此又终以昧于致用之戒【易説】
　　广汉张氏曰身不安则存诸己未定孰能为人乎故安其身而后动可也心不易则是非毁誉懐于胷中而与之交战能无惧乎故易其心而后语可也交不定则好恶异尚而情不通孰肯应乎故定其交而后求可也益之上九立心勿恒不能尽此所以致凶【易説】
　　白云郭氏曰君子慎于持满之戒脩此三者以保其常全盖惧益之极也益道未极则人必与之人与之则益日至益道既极则人必莫之与莫之与则莫之益也故伤之者必至此固损益常理况立心勿恒之人宁无凶乎【易説】
　　汉上朱氏曰所谓全者合我与人而为一也动而与之者安其身而后动也语之而应者平其心而后虑也求而与之者定其交而后求也三者得故能以天下为一家中国为一人故曰君子脩此三者故全也离而为二物物成敌莫或与之击之者至矣故曰立心勿恒凶勿恒者不一之谓也张载曰下文当云易曰自天祐之吉无不利子曰天之所助者顺也人之所助者信也履信思乎顺又以尚贤也是以自天祐之吉无不利也考之义或然也顺乎天者天助之应乎人者人助之其致一之效乎此章以咸因解噬嗑否鼎豫复损益十卦十一爻尽其义盖书之于言有不能尽也【易传】
　　新安朱氏曰此释益上九爻义【本义】　夫子云不学诗无以言先儒以为心平气和则能言易系辞曰易其心而后语也【荅刘玶】
　　右第五章















　　合订删补大易集义粹言卷七十七
<经部,易类,合订删补大易集义粹言>
　　钦定四库全书
　　合订删补大易集义粹言卷七十八
　　头等侍卫纳喇性德编
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之徳其称名也杂而不越于稽其类其衰世之意邪
　　伊川先生曰或曰乾坤易之门其义难知余卦则易知也曰乾坤天地也万物乌有出天地之外者乎知道者统之有宗则然也而在卦观之乾坤之道简易故其辞平直余卦随时应变取舍无常尤为难知也知乾坤之道者以为易则可也【经説】
　　横渠先生曰推而行之存乎通所谓合徳隤然确然所谓有体干于天为阳于地为刚于人为仁坤于天则隂于地则柔于人则义先立乾坤以为易之门户既定刚柔之体极其变动以尽其时至于六十四此易之所以教人也　其文辞错综而条理不杂　世衰则天人交胜其道不一易之情也【并易説】
　　山杨氏曰或问易曰乾坤其易之门所谓门莫是学易自此入否曰不然今人多如此説故有喻易为屋室谓其入必有其门则乾坤是也为此言者只为元不晓易夫易与乾坤岂有二物孰为内外谓之乾坤者因其健顺而命之名耳乾坤即易易即乾坤故孔子曰乾坤毁则无以见易盖无乾坤则不见易非易则无乾坤谓乾坤为易之门者隂阳之气有动静屈伸尔一动一静或屈或伸阖辟之象也故孔子又曰阖户谓之坤辟户谓之干所谓门者如此老子曰天地之间其犹槖籥乎夫气之阖辟徃来岂有穷哉有阖有辟变由是生其变无常非易而何大抵看易须先识他根本然后有得夫易求之吾身斯可见矣岂应外求横渠于正防中曽略説破云乾坤之阖辟出作入息之象也非见得彻言不能及此某旧曾作明道哀词云通阖辟于一息兮尸者其谁盖言易之在我也人人有易不知自求只于文字上用功要作何用问乾坤即隂阳之气否曰分明説干阳物坤隂物既是隂阳又曰乾坤何也曰乾坤止言其健顺尔欲识本根须是知体同名异自然意义晓然【并南都语録】
　　广汉张氏曰易寓于乾坤乾坤可以见易故乾坤乃易之门言易之道出入于乾坤之两间者乎以卦言之干之三竒乃阳物也坤之三耦乃隂物也三竒三耦索而为六子互体卦变积而为六十四此隂阳合徳而刚柔有体也夫四时之迭运五行之攸序皆天地之撰也圣人作易所以体天地之撰者如损益之盈虚剥复之进退乃体天地之撰者乎隂阳之造化刚柔之消长皆神明之徳也圣人作易所以通神明之徳者如知死生之説知幽明之故乃通神明之徳者乎是以三易之称或曰归蔵而始于坤或曰连山而始于艮或曰周易而始于乾坤此三者之名虽曰杂也然其画皆六其卦皆八初未尝越于道也然考其类之所在则夏曰连山商曰归蔵周曰周易皆世衰道微者乎【易説】屏山刘氏曰学易者必有门户复卦易之门户也入室者当自户始学易者当自复始【屏山集】
　　白云郭氏曰此章论易之为书也乾坤二卦在易之书犹易之门学者首当明乾坤之义也自道言之三才之内无非物乾坤虽非天地万物以类言之亦阳物隂物也况在易之乾坤见于卦象者乎乾坤合隂阳之徳而后有刚柔之体盖言先得乾坤隂阳之道而后见于象者刚柔之体具焉刚柔之体具则六十四卦由之而生故观其象则可以体天地之撰明其义则可以通神明之徳矣六十四卦称名虽杂而不越乎乾坤刚柔之一道也稽其言之类不过于几微祸福吉凶悔吝岂皆衰世之意邪是亦圣人之情见乎辞也【易説】
　　汉上朱氏曰乾坤其易之门邪乾坤毁则易无自而入矣干刚者阳之物老阳之防也其徳则健坤柔者隂之物老隂之策也其徳则顺隂阳气也刚柔形也气变而有形形具而有体是故揔策成爻健顺合徳而刚柔之体见矣圣人以此体天地之撰体形容之也撰定也形容天地之所定者体造物也即刚柔有体是已天神也地明也通神明之徳者示幽显一源也即隂阳合徳是已隂阳相荡刚柔相推自乾坤而变八卦自八卦而变六十四卦三百八十四爻其称名也杂然不齐枝叶至扶踈矣而亦不越乎隂阳二端而已乾坤其易之门邪伏羲始画八卦文王监于二代而作周易周公因于文王而作爻辞卦有象爻有变动系辞焉而命之日益详矣盖时有污隆道有升降世既下衰不如是不足以尽天下之情伪何以知其然哉于此稽考其类则知之矣【易传】
　　新安朱氏曰诸卦刚柔之体皆以乾坤合徳而成故曰乾坤易之门撰犹事也　万物虽多无不出于隂阳之变故卦爻之义虽杂出而不差缪然非上古淳质之时思虑所及也故以为衰世之意盖指文王与纣之时也【并本义】　乾坤易之门不是乾坤外别有易只易便是乾坤乾坤便是易似那两扇门相似一扇开便一扇闭只是一个隂阳做底如阖户谓之坤辟户谓之干　问门者是六十四卦皆由是出如两仪生四象只管生出邪为是取阖辟之义邪曰只是取阖辟之义六十四卦只是这一个隂阳阖辟而成但看他下文云干阳物也坤隂物也隂阳合徳而刚柔有体便见得只是这两个　干阳物坤隂物隂阳形而下者乾坤形而上者　天地之撰撰即是説他做处　问其称名也杂而不越是指系辞而言是指卦名而言曰他后面两三畨説名后又举九卦説看来只是谓卦名又曰系辞自此以后皆难晓　于稽其类一本作于稽【音啓】其颡又一本于作乌不知如何曰但不过是説稽考其事类　其衰世之意邪伏羲画卦时这般事都已有了只是未曾经歴到文王时世变不好古来未曾有底事都有了他一一经歴这崎岖万变过来所以説出那卦辞如箕子之明夷如入于左腹获明夷之心于出门庭此若不是经歴如何説得【并语録】
　　夫易彰徃而察来而微显阐幽开而当名辨物正言断辞则备矣其称名也小其取类也大其防逺其辞文其言曲而中其事肆而隠因贰以济民行以明失得之报横渠先生曰夫易彰徃察来而微显阐幽如坤初六验履霜于己然察坚冰于将至之类数徃知来其义一也　显者则微之使求其原幽者则阐之使见其用故曰其事肆而隠　天下之理既己思尽思易之三百八十四爻变动以寓之人事告人以当如何时如何事若其应也如何则吉如何则凶宜动宜静丁宁以为告戒此因贰以济民行也【并易説】
　　广汉张氏曰论易之神彰徃察来论易之道微显阐幽徃来以时言或徃或来以其无常人不能知也惟易之神徃者彰之来者察之微幽以理言或微或幽人不能察也惟易之道微者显之幽者阐之易之神易之道傥非乾坤开而当名辨物正言断辞则易之道安能备而无穷乎是以干阳物其数为竒坤隂物其数为耦阳竒隂耦以示之然后即其健而名之以干即其顺而名之以坤以至六子六十四卦当其名也夫名既当则刚柔之物虽曰相杂盖有自然而辨者矣言天下之至赜而为象言天下之至动而为爻以至吉凶者言乎其失得悔吝者言乎其小疵皆正其言也夫言既正则辞之指其所者盖有自然而断者矣　夫名卦曰暌而已而天下之事同男女之事类在焉名卦以恒而已而日月之久照四时之久成在焉此称名小而取类大也利用安身穷神知化咸九四之意深矣其辞乃曰憧憧徃来朋从尔思而已氤氲化醇男女构精损六三之意逺矣其辞乃曰三人行则损一人一人行则得其友而已此其防逺其辞文也在同人未尝言同所言者类族辨物之事其言虽曲也乃中其尚同大过之弊也在鼎所载者以木巽火烹饪之事其事甚肆而易见也然所寓者皆飬贤享帝与夫取新之道隠于其间也是以民之虽安其危而利其菑乐其所以亡甚者有知者疑而不能肆其谋有力者疑而不能肆其勇此圣人之作易所以因民之疑以济其民行所以明其失得之报【并易説】
　　白云郭氏曰易之为书也所以彰徃圣之道察方来之变而垂教于无穷其微显阐幽所谓显道神徳行也开明大道至于六十四其当名辨物正言断辞无或不备虽其称名小者其取类大也防逺者道具于防也辞文者道显于辞也其言屈曲而发无不中其事肆直而理无不精开明失得之报以济民之所行故曰因贰贰者失得也斯道得则吉报之斯道失则凶报之故吉凶所以为失得之报也前言当名谓卦也辨物谓象也正言爻彖之辞也断辞系之以吉凶者也【易説】
　　汉上朱氏曰夫易之为书以八卦言之自震至干彰徃也自巽至坤察来也一徃一来周旋无穷是谓环中以重卦言之前卦为徃后卦为来自内之外为徃自外之内为来彰徃故微显察来故阐幽显莫如既徃而有微而难知之理幽莫如方来而有显而易见之象开释爻卦各当其名无隐也辨隂阳之物正吉凶之辞无遗也断之以卦辞爻辞则备矣观乎此宜若坦然明白使人易晓矣然而其称名也小则百物不废其取类也大则达之于天下意有余故其防逺物相杂故其辞文其言致曲而复中于道其事闳肆而实本于隐非天下至神至精至变有不能与也而又因其疑贰不决恐惧易入之时以济民行告之以吉凶悔吝之辞以明失得之必报盖有逺害防患之心非衰世之意乎【易传】
　　新安朱氏曰而微显恐当作微显而开而之而亦疑有误肆陈也贰疑也【本义】　彰徃察来徃者如隂阳消长来者事之未来吉凶　问彰徃察来如神以知来知以蔵徃相似徃是已定底如天地隂阳之变皆已见在这卦上了来谓方来之变亦皆在这上曰是　幽者不可见便就这显处説出来显者便就上面寻其不可见底教人知得　微显阐幽便是显道神徳行徳行显然可见者道不可见者微显阐幽是将道来事上看言那个虽是麤底然皆出于道义之蕴微显所以阐幽阐幽所以微显只是一个物事　将那道理来事物上与人看就那事物上推出那里面有这道理【并语録】
　　右第六章【新安朱氏本义曰此章多阙文疑字不可尽通后皆放此】
　　易之兴也其于中古乎作易者其有忧患乎
　　伊川先生曰如言仁者不忧又却言作易者其有忧患须要知用处各别也天下只有一个忧字一个怨字既有此二字圣人安得无之【刘元承手编】
　　横渠先生曰谙识情伪吉凶之变故能体尽性命【易説】广汉张氏曰伏羲神农黄帝尧舜之时上下数千百年民淳事简三画足以周天地之情八卦足以尽事物之变当是时也易不以不兴而亡也及夫周之文王在商受之时有君人之大徳内文明而外柔顺望道而未见于是重伏羲之一卦而八八卦而六十四一爻而六六爻而三百八十四此易所以兴于中古也然六十四卦皆济民行而出民于忧患也而特取九卦以言之者盖渉世路始于履终于巽则庻几免人道之患也下文所以三言之【易説】
　　白云郭氏曰易始于包牺而兴于文王故曰中古作易者其有忧患乎盖谓文王也説者谓既有忧患则须脩徳以避患故明九卦为徳之所用误矣夫圣人脩徳又岂系于忧患乎而孔子言此者盖以圣人居崇髙之位道行于天下为帝为王参天地賛化育则易行乎其中矣固不必有作也及其道不行于天下而忧患天下后世之深欲力以斯文昭示来世则不得不作矣此文王所以防大难而作易也然则孔子道不行而系易其亦所谓忧患者乎故忧患者盖忧患后世之不复与闻斯道也【易説】
　　汉上朱氏曰作易者上古也兴易者中古也何以知易兴于中古邪观九卦之象圣人有忧患后世之心得失滋彰矣然则上古作易何以知有忧患乎曰圣人随时者也佃渔不厌则耒耜之利不兴结绳未弊则书契之文不作而所以忧患后世者固已具于八卦之中至于文王而易道兴矣【易传】新安朱氏曰夏商之末易道中微文王拘于羑里而系彖辞易道复兴【本义】
　　是故履徳之基也谦徳之柄也复徳之本也恒徳之固也损徳之脩也益徳之裕也困徳之辨也井徳之地也巽徳之制也
　　横渠先生曰巽徳之制者量宜接物故曰制也【易説】广汉张氏曰是以君子非礼勿履欲崇其徳必始于礼履为徳之基谦者处后而人先之君子有终不可须防去也故曰谦徳之柄人复而反本则不逐于末故曰复徳之本人而无恒不可以作巫医故恒则徳之固而不可动摇乎损去其害徳者徳自此而脩矣益者日益以增而进故绰然有余也在困穷之时不待言而徳自辨矣风雨然后知鸡鸣不已嵗寒然后知松柏之后雕也积徳如井内不失己外不失人而又不改焉所以为徳之地巽以行权巽为木言其曲直不执一节巽为风言其去来不知所自徳至于巽则达权通变制于事而不执于一方如工之制器者乎【易説】　俞秀才问九卦乃学者用工之实欤先生曰九卦有次序履徳之基为先歩歩实地也【南轩集】
　　白云郭氏曰圣人用易上篇言之详矣而脩徳之事或未尽也故举九卦以明之夫择可履而履之故为徳之基谦以持之为徳之柄复以反之为徳之本恒以可久为徳之固损其害己之欲故为徳之脩迁其益己之善故为徳之裕困而不失其所亨故为徳之辨改邑不改井井犹性也故为徳之地巽以申命行事故为徳之制此圣人以九卦成徳于内也【易説】
　　汉上朱氏曰履説而应乎干履乎和者也故为徳之基谦执之而有终者也故为徳之柄复刚反动而复其初徳自此始者也故为徳之本恒乆而不已终则有始者也故为徳之固损损其可损而致一者也故为徳之脩益益其可益而日进者也故为徳之裕困刚见揜而不失其所亨者也故为徳之辨井刚中而不变者也故为徳之地巽以刚下柔不失乎中者也故为徳之制【易传】
　　新安朱氏曰履礼也上天下泽定分不易必谨乎此然后其徳有以为基而立也谦者自卑而尊人又为礼者之所当执持而不可失者也九卦皆反身脩徳以处忧患之事也而有序焉基所以立柄所以持复者心不外而善端存恒者守不变而常且久惩忿窒欲以脩身迁善改过以长善困以自验其力井以不变其所然后能巽顺于理以制事变也【本义】　郑仲履问易系云作易者其有忧患乎如何止取九卦曰圣人论处忧患偶然説此九卦尔天下道理只在圣人口头开口便是道理偶説此九卦意思自足若更添一卦也不妨更不説一卦也不妨只就此九卦中亦自尽有道理且易中尽有处忧患底卦非谓九卦之外皆非所以处忧患也若以困为处忧患底卦则屯蹇非处忧患而何观圣人之经正不当如此后世拘于象数之学者乃以为九阳数圣人之举九卦合此数也尤泥而不通矣今之谈经者徃徃有四者之病本卑也而抗之使髙本浅也而凿之使深本近也而推之使逺本明也而必使至于晦此今日谈经之大患也　三説九卦是圣人因上面説忧患发明此一项道理不必深泥如困徳之辩若説蹇屯亦可盖偶然如此説大抵易之书如云行水流本无定相确定説不得扬子云太一爻吉一爻凶相间排将去七百三十賛乃三百六十五日之昼夜昼爻吉夜爻凶又以五行参之故吉凶有深浅毫髪不可移此可为典要之书也圣人之易则有变通如此卦以阳居阳则吉他卦以阳居阳或不为吉此卦以隂居隂则凶他卦以隂居隂或不为凶此不可为典要之书也　履徳之基只是要以践履为本谦徳之柄只是要谦退若处患难而矫亢自髙取祸必矣复徳之本如孟子所谓自反困徳之辨困而通则可辨其是困而不通则可辨其非损是惩忿窒欲益是脩徳益令广大巽徳之制巽以行权巽只是低心下意要制事须是将心入那事里面去顺他道理方能制事方能行权若心麤只从事皮肤上绰过如此行权便就错了巽伏也入也问井徳之地曰井有本故泽及于物而井未尝
　　动故曰居其所而迁如人有徳而后能施以及人然其徳性未尝动也井以辩义如人有徳而其施见于物自有斟酌裁度　问巽徳之制曰巽为资斧巽多作断制之象盖巽字之义非顺所能尽乃顺而能入之义谓巽一隂入在二阳之下是入细直彻到底不只是到皮子上如此方能断得杀若不见得尽如何可以行权【并语録】
　　履和而至谦尊而光复小而辩于物恒杂而不厌损先难而后易益长裕而不设因穷而通井居其所而迁巽称而隐
　　伊川先生曰益长裕而不设谓固有此理而就上充长之设是撰造也撰造则为伪也【周行已録】
　　横渠先生曰履和而至和必以礼节之注意极佳益必实为有益如天之生物长必裕之非虚设也益长裕而不设益以实也妄加以不诚之益非益也巽称而隐顺以达志故事举而意隐【并易説】　益物
　　必诚如天之生物日进日息自益必诚如川之方至日增日得施之妄学之不勤欲自益且益人难矣哉易曰益长裕而不设信夫【正蒙】
　　广汉张氏曰孔子论干之九三曰知至至之可与几也盖言九三不中能知中之可至此知几也故中者可至之地不及于中非至也过于中非至也礼而行其大同于人而又得不失于中也故曰履和而至谦之彖曰谦尊而光此又复云者言尊者知谦则合并天下众善善为君子之光者矣人之复贵乎早方其发于心萌于虑如顔子之不逺复此小而辨于物也若夫物交物则引之而已白而易污者不若湼而不缁刚而易折者不若磨而不磷故有恒徳者杂之而不厌然后见其道之久也去其害己惩忿窒欲所以为难也及夫毁已逺害则复易焉天下之益有心为之此出于作为所以为设也人君之益天下天地之益万物长之裕之皆贵于不设因其自然可也在困而能通者所以为君子也是以经曰困而不失其所亨者其唯君子乎故阨穷祸患人不我知君不我用此困宜乎穷也然君子致命遂志而其道常通者乃困而不失其所亨也能诸已然后可以推而及人井居其所乃存诸已徃来井井迁而及人者也凡为人者必失己为己者必失人惟井居其所而迁此物我两存也有智名者智有时而穷有勇名者勇有时而竭曽不知巽之为道时之或文或质事之或寛或猛皆称其宜殆求其迹而不可见者此巽称而隐者乎【易説】
　　白云郭氏曰説而应乎干和也辩上下定民志至也尊而谦益光之道也复之早辨不逺复也刚柔皆应恒是以杂而不厌也惩忿窒欲先难后易也天施地生其益无方长裕不设也不设者不居于一方也困穷而通人穷而道亨也井居其所而能迁其不穷之飬也巽之申命其称也顺而入之其隐也此九卦之性情也【易説】
　　汉上朱氏曰履和而至于礼不至则流而徇于物矣谦卑而人尊之其道光也复小而辨于物者以初九也人之所以异于万物者以其存心也复之刚阳反动于初则善心生于冥昧难知之时不俟乎大而后与物辨也斯非徳之本欤恒泰之变也初九正也动而之三雷风并作万物繁兴之时三守正不动酬酢而不厌天地所不能旋日月所不能可以言徳之固矣损先难而后易何也情欲者强阳之气也初损之必有吝心刚健决断乃能行之故先难也及其既损考诸理而顺反诸心而悦其孰御我哉故后易也夫一介不以取诸人然后系千驷之马而弗视禄之以天下而弗顾故曰仁亦在熟之而已益长裕而不设何也益否之变也九四下益于初初九正也益物以诚也益物以诚即是自益以诚故四与初以益而正诚自成也受益者不赘益之者不亏与时偕行如天地之裕万物非张设之也困穷而通何也否之上九陷而之二上下柔揜之穷也处险而説在穷而心亨通也通者不穷之谓岂必富贵利达而后为通哉故曰学不能行谓之病病则穷矣井居其所而迁何也泰初之五为井初九正也九五亦正也初迁之五徃者正也五迁之初来者正也五居其所而徃来皆正能迁也巽称而隐何也遯二之四为巽称者轻重均之谓也二隂方进六二从四九四君子屈己以下之则君子小人势均矣人见其屈己以为巽而不知六二亦巽乎刚故曰称而隐【易传】新安朱氏曰此如书之九徳礼非强世然事皆至极谦以自卑而尊且光复阳微而不乱于羣隂恒处杂而常徳不厌损欲先难习熟则易益但充长而不造作困身困而道亨井不动而及物巽称物之宜而潜隐不露【本义】　损先难而后易如子产为政郑人歌之曰孰杀子产吾其与之及三年人复歌而诵之盖事之初在我亦有所勉强在人亦有所难堪久之当事理顺人心这里方易便如利者义之和一般义是一个断制物事恰似不和久之事得其宜乃所以为和如万物到秋许多严凝肃杀之气似可畏然万物到这里若不得此气收敛凝结许多生意又无所成就其难者乃所以为易也益长裕而不设长裕只是一事但充长自家物教寛裕而已困穷而通此因困卦説泽无水困君子以致命遂志盖此是致命遂志之时所以困彖曰险以説困而不失其所亨其惟君子乎盖处困而能説也困而寡怨是得其处困之道故无所怨于天无所尤于人若不得其道则有所怨尤矣井居其所而迁井是不动之物然其水却流行出去利物井以辩义辩义谓安而能虑盖守得自家先定方能辨事之是非若自家心不定事到面前安能辩其义也巽称而隐巽是个卑巽底物事如兊见而巽伏也自是个隐伏底物事盖巽一隂在下二阳在上隂初生时已自称量得个道理了不待显而后见如事到面前自家便有一个道理处置他不待发露出来如云尊者于己逾等不敢问其年盖才见个尊长底人便自不用问其年不待更计其年然后方称量合问与不合问也称而隐是巽顺恰好底道理有隐而不能称量者有能称量而不能隐伏不露形迹者皆非巽之道也巽徳之制也巽以行权都是此意　问巽称而隐曰以巽以行权观之则称字宜音去声为称物之义又问巽有优游巽入之义权是义精仁熟于事能优游以入之意曰是又曰巽是入细底意説在九卦之后是八卦事了方可以行权某前时以称扬为説错了【并语録】
　　履以和行谦以制礼复以自知恒以一徳损以逺害益以兴利困以寡怨井以辩义巽以行权
　　明道先生曰巽以行权义理所顺处所以行权【朱公掞问学拾遗】
　　横渠先生曰称物平施随所求小大与之此辩义也巽以行权者不巽则失其宜也【并易説】
</div>
    <div class="pagination">
<a href="合订删补大易集义粹言_page58.html">上一页</a><span>...</span><a href="合订删补大易集义粹言_page54.html">54</a><a href="合订删补大易集义粹言_page55.html">55</a><a href="合订删补大易集义粹言_page56.html">56</a><a href="合订删补大易集义粹言_page57.html">57</a><a href="合订删补大易集义粹言_page58.html">58</a><span class="current-page">59</span><a href="合订删补大易集义粹言_page60.html">60</a><a href="合订删补大易集义粹言_page61.html">61</a><a href="合订删补大易集义粹言_page62.html">62</a><a href="合订删补大易集义粹言_page63.html">63</a><a href="合订删补大易集义粹言_page64.html">64</a><span>...</span><a href="合订删补大易集义粹言_page60.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
