<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 3 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 3 页/共 21 页</h1>
    <div class="content">　　【坤下坤上】
　　坤元亨利牝马之贞君子有攸往先迷【句】后得主【句】利【句】西南得朋东北丧朋安贞吉【丧去声】
　　【说文土位在申坤字从土从申愚按阴起于午至申而三本卦三画皆阴坤象也元亨利贞与干同中多牝马之象说卦干为马坤为牛牝马者从干而称之也马取其健牝马取其顺利牝马之贞坤道以从干为正也天行健而坤从之冇攸往之象君子有攸往以下开示其例以明牝马贞之意不必专就人事说往则宜审先后坤从干则以干为主矣先干而往则迷而不利后干而往则得主而利利者顺也得主是迷之反后得主三字当连读观文言自明苏氏易传云先则迷而失道后则顺而得主张横渠曰东北丧朋虽得主有庆而不可懐也故曰安贞吉杨慈湖曰迷为失道后而得主利莫大焉午亭陈氏曰阳为阴主得主故利参同契于坤卦亦云先迷失轨后为主君利字当另为一句本义谓先迷后得而主于利以主利二字为句似与文言不合】
　　【西南东北据方位言见于大传西南乃坤之本位兑离巽三阴与坤居之故曰得朋东北则干与震坎艮皆阳位非阴之朋矣故曰丧朋惟丧其三阴之朋絶类以从阳乃安于正而吉也邵子所云坤统三女于西南干统三男于东北即是此象像抄云何以西南言得得兑所以承艮得离所以承坎得巽所以承震合之皆为坤承干何以东北欲丧巽丧成归于震而巽乃终离丧成归于坎而离乃终兑丧成归于艮而兑乃终合之皆为成归于干而坤乃终一说西南为地阴土也东北为山阳上也据卦体只有西南无东北故一曰得一曰丧愚又谓阴数偶二画相比便是朋象故易之言朋者在阴位居多本卦六画皆阴阴往求阳交一阳而为复则羣阴相继随阳复卦所来之朋即坤卦所丧之朋也合观全卦总不外以阴从阳四字之义】
　　彖曰至哉坤元万物资生乃顺承天【本节元与天叶】
　　【乾元资始坤承干之资始以生物故亦称元始之者气也气至而生即坤元矣才资始便资生始之之气机在干而行于坤故并资生亦即承其始气而发育万物故曰乃顺承天顺字为全卦要领夫子赞乾元曰大哉赞坤元曰至哉大者广言之也至者究言之也分量固自有别大则无所不统至只是就他分量亦到极处也先儒或谓干是吾儒之学坤是老氏之学儒者以刚为用故称大人老氏以柔为用故称至人　此节释坤元二字】
　　坤厚载物德合无疆含光大品物咸亨【以下四节叶承上文来坤积顺而成厚凡其所生之物即其所载之物也干不言覆物而坤言载物地之所载何一非天之所覆故曰德合无疆谓与干之不息合德也游定夫曰含言无所不包言无所不有光言无所不着大言无所不被含以静翕言光大以动辟言愚按含光大四字正极赞坤德之厚以其虚而受故曰含以其美而章故曰光大正万物洁齐相见之象品物咸亨随坤而亨也　此节释亨字】
　　牝马地类行地无疆柔顺利贞君子攸行
　　【牝马地类类字与后类行义同犹云阴类也程传行地无疆谓健也干健坤顺坤亦健乎曰非健何以配干其动也刚不害其为柔也本义亦以行地无疆为顺而健愚窃谓坤之贞只在顺似不必添出健字以象言则为牝马行地以德言则为柔顺利贞可见顺以从阳乃坤之正道以柔顺为利贞则君子之所行也行字与上行地相应　此节释利牝马之贞君子有攸往二句】
　　先迷失道后顺得常西南得朋乃与类行东北丧朋乃终有庆【叶羌三百篇皆如此读】
　　【柔者不为物先先之斯述失坤道矣处后以顺随而不倡乃得坤道之常阳与阴非类也阴当从阳彖辞所谓得朋者不过同类为朋耳惟丧其同类之朋而从阳则有得主之庆可以有终矣圣人之恶朋党若此项乎庵曰乃终有庆所以发文王言外之意臣之事君妇之从夫皆丧朋之庆也　此节释先迷以下五句】
　　安贞之吉应地无疆
　　【安贞吉从人事言张彦陵曰人有才而不露于分之所在无成而代终德器深厚直与厚德载物者一般故与地之无疆相应彖传三个无疆曰德合是坤配干曰行地是坤之本德曰应地是人法坤之德　此节释安贞吉句】
　　象曰地势坤君子以厚德载物
　　【地者形体坤乃地之性情李去非曰天以气运故曰行地以形载故曰势愚按凡以高临卑以上临下则谓之势地居卑下而曰势者以其顺也坤字只作顺字解与干之健相配地之大势西北高东南下水皆就下其顺可知就势以见其顺由顺而知其厚君子以厚德载物自处于万物之下卑而法地与坤厚载物同所谓应地无疆也】
　　初六履霜坚冰至象曰履霜坚冰阴始凝也驯致其道至坚冰也【凝与冰叶】
　　【凡卦初爻取象于履者自坤起例说卦干为寒为冰此何以取坤象王伯厚曰干初九复也潜龙勿用即闭关之义坤初六姤也履霜坚冰即女壮之戒愚谓坤初爻自阳变阴冰霜毕竟是阴气所结然惟阳消于内故阴凝于外圣人于干曰为冰正可作此处注脚阴阳之气皆自下而上震为足阳在下也巽为股阴在下也履霜者阴从足下起也霜一阴之象冰重阴之象当履霜之始即厪坚冰之防爻曰坚冰至要其终也象曰至坚冰原其始也始字最重阳主发散阴主收敛故曰凝大戴礼霜阴阳之气也气盛则凝为霜广韵霜凝露也驯者狎顺之意其道小人道长之道积渐驯习以致阴道盛长岂一朝一夕之故哉一说阴以凝为道凝又要坚干初曰阳在下坤初曰阴始凝阳惟下然后能发生阴惟凝然后能收敛此两爻乃三百八十四爻之根蔕不说坏坤道别是一解】
　　【郭京易举正曰按阴始凝也上误增坚冰字履霜与坚冰时候颇异不合相连结愚又按三国志魏文帝纪注太史许芝引此象辞履霜上加初六二字而无坚冰字古本当然郭所云殆唐以后本也似当从古衍坚冰二字作初六履霜】
　　【本义阴阳者造化之本不能相无而消长有常亦非人所能损益也然阳主生阴主杀则其类有淑慝之分圣人作易于其不能相无者既以健顺仁义之属明之而无所偏主至其消长之际淑慝之分未尝不致其扶阳抑阴之意所以赞化育而参天地者其防深矣】
　　【朱罍庵曰坤与干阴阳相反夫子于干取象于冰周公于坤取象于冰者干以时令坤以气质也以此知说卦取象苐举一隅则刚柔健顺虽各有据依而义可相通惟变所适康成令升之徒既失之胶固即辅嗣谓马取其健牛取其顺者亦得其一说而不知其又有一说也屯贲明夷以阴爻而称马何取于健革既济以阳爻而称牛何取于顺乎】
　　六二直方大不习无不利象曰六二之动直以方也不习无不利地道光也【方与光叶】
　　【乾道莫盛于九五坤道莫盛于六二八卦正位坤居二六二柔顺中正坤之主爻也先儒谓阳主进进至上卦之中而止阴主退退至下卦之中而止天数五地数五干进止五坤退止二自上而下数之则仍五也五者中数也河图之说本此】
　　【直方大三字程子谓至大至刚以直本义谓其德内直外方而又盛大蔡节斋谓直者发于内而无私曲方者止于外而有定则内直外方其德乃大来矣鲜曰直字即至柔而动也刚之刚也方字即至静而德方之方也大字即含光大之大也张待轩曰自其承天之气有施即生更无曲挠曰直自其因物赋形整齐画一曰方自其厚德载物配合无疆曰大愚按三字当分三德看以是三德承天而动毫无造作则曰不习无不利苏紫溪曰不习非不假于学也曰敬曰义皆学中事然缉熙敬止初非矜持是之谓圣学愚又按干其动也直二得坤道之纯故小象以承天而动之事属之直以方以字只作而字解直方以大居然配干干曰天道坤曰地道是以全坤归此一爻矣光者发越之象人但知日月星辰为天道之光不知地之为道万物资生百谷草木莫不有光辉发越之盛非地道光乎】
　　六三含章可贞或从王事无成有终象曰含章可贞以时发也或从王事知光大也【大与下节害叶知去声】
　　【阳为章阴为含三位阳而爻阴含章之象凡人露才扬已最是薄德章而能含厚德士也含章乃可贞之道其或出而从王事但当尽臣道而不可自专其成曰有终则不为事始可知三居下卦之上故云终夫子惧人误认可贞而一意株守也故申之曰以时发言含章非终于韬晦乃待时而发发者何为干用也干知坤行惟行之而知之光大始着是之谓从王事是之谓代干有终也王指干与他卦以君道属五者不同坤六爻皆臣道也吕伯恭曰惟其知光大故能含晦寻常人胷中浅狭才有一功一善便无安着处矣】
　　六四括囊无咎无誉象曰括囊无咎慎不害也
　　【囊所以贮物括者结其口使不得出六四重阴不中天地闭塞时也括囊之象人之处世无咎则有誉无誉则有咎二者往往迭相得失顾当六四之地无咎又须无誉乃为藏身之固东汉诸贤只为名心未忘互相标榜致成党锢之祸非不慎之害与象但举无咎者君子处末世不求有功但求无害誉者咎之招也六四之所以无咎者殆由无誉与】
　　六五黄裳元吉象曰黄裳元吉文在中也【中下与穷终叶干为坤为黄干为衣坤为裳黄中色裳下饰六五柔顺居中黄裳之象元吉与大吉不同元吉者大善之吉也盖吉有大而未必善者矣文在中与六三含章不同三所居之位不中章须含而不露五则柔顺在中含章时发正其时矣故曰元吉坤六爻无君位犹干六爻无臣位程传谓此乃妇人居尊位之戒窃恐未然】
　　【此小象言中之始九五为刚中正六二为柔中正此外或言刚中或言柔中或言正中或言得中或言以中或言中行中道皆其例也】
　　上六龙战于野其血黄象曰龙战于野其道穷也【以阴从阳顺之至也当纯阴用事时忽然说到龙战取象大是竒特战者逆也顺之反也胡云峯曰不言阴与阳战而曰龙战于野与春秋王师败绩于茅戎天王狩于河阳同一书法干令升曰坤位未申之维而气溢酉戌之间故曰于野王介甫云阴盛于阳故与阳俱称龙阳衰于阴故与阴俱称血苏君禹云其血黄直是血战犹言血流漂杵愚按此爻变艮为剥阴阳相薄战之象以寒凝之极而微阳薄之虽欲不战得乎往战之地未离乎阴而来战之龙已乘乎阳龙当指阳血当指阴言黄者此震一索为长男之候故大传云震为龙为黄此其证也干上九曰穷之灾坤上六曰其道穷易穷则变上是当变之爻也】
　　用六利永贞象曰用六永贞以大终也
　　【用六与用九同说见乾卦贞即牝马之贞坤德也用坤之柔则当法坤之贞利在长久而贞固此用六之道也象曰以大终大谓阳终即乃终有庆无成有终之终程沙随云干以元为本所以资始坤以贞为本所以大终胡仲虎云坤安贞变而干则为永贞安者顺而不动永者健而不息愚又谓干以上为首坤以上为终变干上之阳为阴则阳不为首变坤上之阴为阳则阴以大终干以大始而坤以大终终不失顺承天之意凡穷于上者反于下故坤变则为复干变则为姤先儒或谓干六爻变为全坤坤六爻变为全干而后占用九用六之二爻愚亦未敢谓然】
　　文言曰坤至柔而动也刚至静而德方后得主而有常含万物而化光坤道其顺乎承天而时行【叶杭】
　　【至柔二句本义谓此是释牝马之贞胡云峯曰干文言释元亨利贞干以君之所主在元也坤文言则首释牝马之贞坤以藏之所主在贞也愚又按乾卦文言将元亨利贞四字一一分疏坤卦于彖辞但取后得主三字其余多作赞辞归重在顺承天三字干刚坤柔定体也坤道固至柔矣然干之云行雨施至坤而生物之机不可遏止屈挠则又柔而能刚干动坤静定体也坤德固至静矣及其承干之施陶镕万类各有定形不可移易则又静中之方此皆坤随干后得干以为主乃坤道之常也故云后得主而有常先儒以此句为释坤之利含光大彖传所已言此复言含万物而化光先儒云此句释坤之亨含万物贞元之交也愚谓地之成物不翕聚则不能发生以艸木验之凡果核其仁必两瓣偶而属阴其中生意则竒而属阳生意妙在能含含而后能化化而后有光所以含之化之者阴也所以为光者阳也总之只是顺只是承天时行而已故以唱叹结之】
　　【苏子瞻曰物非刚者能刚惟柔者能刚蓄而不发其极必决故曰沈潜刚克又云物圆则好动故至静所以为方亦有理解】
　　【蔡虚斋谓其动也刚承干而动愚窃谓坤一爻动则为震故曰其动也刚又据说卦传立地之道曰柔与刚其静也翕其动也辟是地自有刚有动但天包地外地旋于天中质不动而气则动是为承天耳时行者时未至不敢先时既至不敢后正见坤道之顺】
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚冰至盖言顺也【庆叶平声】
　　【干文言元者善之长坤则兼善不善言之善恶之积其初由于一身不曰身而曰家者家之中不止一人也吕伯恭云胷中有容着善处善自然积胷中无容着恶处不善自然不积愚窃谓本节积字渐字顺字理解相通积善之家子顺其父妻顺其夫以阴顺阳者也积不善之家父顺其子夫顺其妻以阳顺阴者也同一顺也以渐而积善不善遂分焉是不可不辨辨之早则积善而有余庆辨之不早则积不善而有余殃上文兼言善不善下独言弑父弑君者非恶其顺恶其顺乎阴也夫子目击春秋时事故于坤初爻发之盖言顺也顺字本义云当作慎按小象于六四一则曰慎不害再则曰盖言谨矣此处只当作顺经文未必讹也顺者积渐使然非一朝一夕之故即所谓驯致其道吕伯恭所云大凡恶念最不可顺他得其解矣】
　　直其正也方其义也君子敬以直内义以方外敬义立而德不孤直方大不习无不利则不疑其所行也【爻辞曰直曰方本自明白夫子恐人以率意径行为直故复申释之曰直者心无私曲所谓正也恐人以拘挛固执为方故复申释之曰方者处置合宜所谓义也两其字乃推原周公之意如此敬义二字即直方之注脚敬以养其直于内义以行其方于外内直则旁引不得外方则移易不得内外交养表里相资则德不孤矣何大如之何不利之有不疑所行与干可见之行义同皆成德之事非勉强而行者朱子有云立吾心于不疑之地然后若决江河以利吾往即其解也】
　　【李子思曰干九三言诚坤六二言敬诚敬者乾坤之别也后儒言诚敬之学本于此干九二言仁坤六二言义仁义者阴阳之辨也后儒论仁义之用本诸此】
　　阴虽有美含之以从王事弗敢成也地道也妻道也臣道也地道无成而代有终也
　　【臣子虽有才美含藏而不自表暴以之从王事非才不足而不能有成乃分所弗敢也试看地出云为雨起气为风而必上之于天地道之当然也妻道臣道何独不然地道以承天为顺故无专成代有终者干始能以美利利天下坤承其后而终之则地之所以有终者乃代天而有其终也】
　　天地变化草木蕃天地闭贤人隐易曰括囊无咎无誉盖言谨也
　　【天地变化二句乃引起下文之辞上二句言草木而不言贤人下二句言贤人而不言草木互文也草木蕃召南序所谓朝廷既治庶类蕃殖是也贤人隐洪范传所谓百谷不成俊民用微是也坤本阴卦六四以阴居阴不中不正天地闭塞之象贤人当此身将隐矣焉用文之故必无咎而又无誉所谓慎密而不出也吕东莱曰人与天地万物同是一气泰则见否则隐犹春生秋落气至则应众人强自隔絶故与天地之气不相通气至而觉者贤人而已愚窃谓阴遇阳则为泰阳遇阴则为否阴遇阴则曰闭天地闭塞时贤人之见几独早其隐与龙德同不曰圣人曰贤人者圣人遯世因乎天贤人避世因乎地也贤人是开关啓钥之人亦是扄戸逃名之人圣人不然辟则为干阖则为坤矣】
　　君子黄中通理正位居体美在其中而畅于四支发于事业美之至也
　　【愚按此节极赞中德之妙黄中者文在中也有诸中而应乎外则为通应乎外而得其当则为理正位谓五之位居体谓六之体虽居尊位而以下体自居美在其中自然英华外发畅于四支者日新之德四体不言而喻也凡其发挥于事业无一非臣道所当为而不嫌其僭坤德之至合干之大故曰美之至也如周公相成王而制礼作乐此足以当之】
　　阴疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄【愚按全卦多是以阴从阳到末节大发扶阳抑阴之义一部易经本防也阴岂宜与阳敌夫子于上六爻辞阐透周公之意开口便说阴疑于阳盖坤自西南得朋至此阴气极盛目中几无阳矣其与阳战乃势所必然周公嫌其目中无阳也故独称龙战若曰阴犯顺而龙与之战以讨阴之义与阳不许阴为敌也然阳虽称龙而阴犹未离其类论理阴虽盛必伤论势阳孤亦必见伤遂成两败俱伤之象于斯时也忠臣义士剖肝而露胆庸夫竖子骈首而就戮不辨风尘焉知天地周公独云其血黄者血阴物也见得阴恃其类而敢与阳战咎不在阳可知夫曰黄则天地之色几乎杂矣殊不知天而地黄者两间之定分也阴其可杂阳乎观象玩辞直无一字虚设季彭山云当阴阳有定位之时天地黄今阴阳相杂犹理欲未明也故曰其血黄于经文虚字似尚欠理防】
　　【愚按圣人于干六爻极着阳德之盛始终无异象于坤六爻微防阴势之渐各因其德位之当否以断其利咎与六十二卦例畧同而不同于乾卦其于干同者文言耳盖天地间只有阴阳二气干居其大坤居其至故亦反覆申释之但干文言凡两释用九坤卦于用六一爻畧而不释盖义已尽于彖传爻象中矣】












　　周易玩辞集解卷一
<经部,易类,周易玩辞集解>
　　钦定四库全书
　　周易玩辞集解卷二
　　翰林院编修查慎行撰
　　【震下坎上】
　　屯元亨利贞勿用有攸往利建侯
　　【杨诚斋曰气始交未畅曰屯物勾萌未舒曰屯世多难未泰曰屯张待轩曰乾坤之后继之以屯冰霜甫消战血已尽龙起云兴万物逡逡然将春矣故谓之屯愚按屯之时天地初辟元气未漓震坎二男起而用事非具天德何以济屯故亦以元亨利贞归之勿用有攸往便是贞处利贞二字似是戒辞利建侯者言更无他事只愿圣人早即大位便可济世安民也程传谓屯难之世当建侯以自辅本义云利建以为侯杨龟山云使人各有主而天下定王伯厚云封建与天地并立一旅复夏共和存周封建之效也愚窃谓卦之主爻在初九震为长子帝出乎震侯即帝也注疏所云得主则定是已自民心言则涣散无主利初九之为君自初九言则事业方新利树人以广助必兼此二者建侯之义始备】
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁【难去声】
　　【乾坤二卦赞辞皆言阴阳自屯以下皆言刚柔乾坤阴阳未交也刚柔之交自震初二两画始坎在上险体也故曰难生震在下动体也故曰动乎险中动未便能出险之外只在中而能动便见出险之才故曰大亨贞雷雨满盈又从上动字说来盖水在雷上一滴不漏此时山川震荡日月晦防若天别造一草昧世界者圣贤处此正当审时观变未可轻动卦辞云勿用有攸往夫子却将此句畧过重在利建侯不言利而言宜者当屯时建侯所以慰羣望人情皆以为宜非一已之利也不宁谓王者心不自安亦从动字来不宁之心即起于勿用攸往之日其始不轻动者其后决不自安于小成也此夫子发文王未尽之意一说难读平声险在下震从上动动之易故为解险在上震从下动动之难故为屯亦是一解】
　　象曰云雷屯君子以经纶
　　【彖传言其磅礴之势则曰雷雨大象摹其经营之意则曰云雷坎在上体故言云雷而不言水水气方上腾犹未为雨也卦之名屯以此需卦坎居上体亦曰云防卦坎在下体则曰泉可以义推君子以经纶者彻始彻终通盘打算不在雨势滂沱之后而在精神停蓄之时如雷之敛而未发如云之聚而未散方是取象于屯一雨即为雷水解矣】
　　初九磐桓利居贞利建侯象曰虽磐桓志行正也以贵下贱大得民也
　　【磐桓持重不轻动之义人多作盘旋解张横渠则云磐桓犹言柱石按字书磐大石桓柱也初为屯主爻如全卦之柱石于义亦通所云利建侯者即其人矣利居贞即勿用攸往之义贞者正也以刚居刚得位之正虽持重而不轻动乃其志则在济世安民欲以行正也彖传小象凡六卜五志字于此爻发之初以一阳居二阴之下故曰以贵下贱即行正之实际处凡岩穴之士防独之人无一不延揽无一不矜恤有不大得民心者乎得民乃建侯之根本夫子于爻辞只释磐桓二字余皆发周公未尽之意小象之变例也午亭陈氏曰天下大势决于民而已初能大得民宜为成卦之主也】
　　【胡云峯曰乾坤初爻提出阴阳二字此则以阳为贵阴为贱阳为君阴为民尊阳之义严矣】
　　六二屯如邅如乘马班如匪寇婚媾女子贞不字十年乃字象曰六二之难乘刚也十年乃字反常也
　　【易简录曰阳动而上云雷则屯矣阴乘于阳不交而乘矣乘刚始此刚不是论德只据二所乘之位言之愚窃按二与初所谓刚柔始交者正应在五而近与初比志在从五而内忌于初曰屯邅曰寇皆难生之象夫初为卦主本非寇也乃求二为婚媾耳此人情之难却者而二守贞不许知有五而已不字者不字于初乃字者终字于五至于十年而后复其阴阳相应之常道二之屯邅如此又按二四上三阴爻二取震马四与上取坎马二四上俱言班如二独多屯邅者只为以柔乘刚故遇始交之难屯如以时言塞而木通也邅如迟回不前之象班如分布不进之象】
　　六三即鹿无虞惟入于林中君子几不如舍往吝象曰即鹿无虞以从禽也君子舍之往吝【句】穷也
　　【张彦陵云六三躁进者也愚谓凡阴必资阳以有为君子志在济世须得人相助六三阴居阳位才弱志刚即鹿无虞之象在二阴之中入于林中之象羣雄逐鹿上有五而下有初识时务者见几则当舍昧事机者往吝必致穷爻曰不如舍犹有斟酌之意象曰舍之直是决去之词更不必商量矣周易举正云以从禽也以字上当増何字愚窃按凡猎者必用虞人设駈逆之车使禽趋田然后有获即鹿无虞而可以从禽乎以从禽也大似调笑语不直言其事之无成而无成之意隠然言外若增一何字便非活句矣】
　　六四乘马班如求婚媾往吉无不利象曰求而往明也
　　【先儒多谓四以阴辅五才不足济屯故下求正应之初与之俱往愚窃谓初方求贤共济四又近君新旧从违之间进退未决故有乘马班如之象求婚媾者非四往求初乃是初来求四所谓以贵下贱也以卦言自内之外为往自外之内为来以爻言则我之人为往人之我为来四必待初来求而后往者二下初为婚媾非正应故不字四下初为婚媾正应也故往吉小象赞之以明见得观时识变内度之已外度之人非明哲者不能也】
　　九五屯其膏小贞吉大贞凶象曰屯其膏施未光也【此爻先儒诠释不甚明析愚窃取其义而详说之盖易道莫重于中正五居中处正本有德有位者但在坎中一阳为二阴所掩坎为雨故有屯膏之象诗芃芃黍苗阴雨膏之今曰屯膏则不能霖雨天下可知初震体动而得时五坎体陷则失势盖事权在初五但有位而已夫人主之财当与天下共之在无事时谨身节用不失为小贞之吉时方屯难待泽者多顾乃恩不下逮如有司出纳之吝非大贞凶乎所谓可小事不可大事者也按周礼小宗伯之职若国大贞则奉玉帛以诏号太卜注云大贞大事求正于龟也贞字亦释作事字象置吉凶于勿论特原其情曰施未光以五为重阴所掩虽有恩施而未能光大与厚藏吝啬者不同】
　　上六乘马班如泣血涟如象曰泣血涟如何可长也【吕伯恭曰屯极则当通上正是一机防然以隂柔居之虽欲有为而才不足徒为无益之泣而已愚又谓二乘马以应五也四乘马往而应初之求也上居屯极阴柔无应乘马将安往乎坎为血卦泣血之象劈头难到底迅雷轰霆动于坎下四之所媾为弥天之雨上之所泣为盈坎之血当此之时不能变屯为治则入于乱亡而已曰何可长犹云岂是久讣要人思可长之道也卓去病曰上势穷力弱有心泣血无力回天盖遗老孤臣如汉末杨彪以司徒拥大位至不能庇其子求长久之计而不可得者也愚按自屯至比六卦皆有坎圣人防危虞险之微意】
　　【又按六十四卦上经除乾坤颐大过坎离六卦下经除中孚小过二卦无反对外自屯防至既济未济凡五十六卦彖传多从反对二卦发刚柔互易之义而已观杂卦传两两对举其义昭然至京房虞翻辈推而衍之极六十四卦之变遂成四千九十六卦虽易道之大变化无方而由其説窃恐流为小知小数无闗于大源大本故是编于诸家言卦变者间采一二即本义所释十九卦云某爻自某卦来亦未敢据为定论即如屯可云自坎来初二两爻互易而成震亦可云自震来四五两爻互易而为坎亦可云自观来初上两爻互易而为屯亦可云自萃来初四两爻互易而为屯莫不有卦变在其中余可类推圣人所不言者似不必多生枝节也】
　　【坎下艮上】
　　蒙亨匪我求童蒙童蒙求我初筮告再三凟凟则不告利贞【告入声下同】
　　【序卦传蒙昧也不明之义愚按凡物之被掩蔽者谓之蒙如镜之蒙垢目之蒙瞖而其本体之明自在亨乃防之本体下是养蒙之道先儒谓屯防二卦反对屯取建侯之义作之君也蒙取求我之义作之师也愚又按震变艮为少男童蒙象蒙而曰童天性未漓为教易入故亨本义谓亨以下皆占辞筮者明则人当求我而亨在人筮者暗则我当求人而亨在我愚窃谓匪我求童蒙即不愤不启不悱不发之谓此其义如筮者之揲蓍初筮必告由其一念之诚求也至再至三则烦凟矣不告者问此而答彼之谓筮字借作求字影子不必主卜筮言两我字皆指九二童蒙指六五五来求二二为卦主故曰我利贞者教之以正也】
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三凟凟则不告凟蒙也蒙以养正圣功也
　　【蒙之所以不终蒙者自有可亨之道以险而止必以亨而行行则亨不行则止行对且説时止则止时行则行便是时中兼指二五两爻五为蒙童二则养蒙者非亨行必不能以正养非时中必不能及其蒙而养下文多是以亨行时中处时中二字乃圣功张本京氏传云蒙自观来志应者二五盖往来之爻故有相求之象吕伯恭云教者虽不先求学者自有乐育精神感发来学处此无以感之彼安得而应之应生于感也愚按此诸卦言应之始刚中专指二告字从应字来洪钟在悬随叩随应初筮所以告也再三之凟似是蒙来凟发蒙者何以云凟防吕伯恭曰至理不容拟议一言之下便当领防苟未领解吾置而不告彼虽未达其胷中天理固完然不动若再三告之则彼将入于拟议测度反凟其天真矣凟童之义如此然所云不告者非弃之也乃养之耳即孟子养不中养不才之义蒙自有其良知良能所谓正也从浑沌立根基不使凿窍入圣之功由此不曰正以养蒙而曰蒙以养正张子所云使蒙不失其正教者之功也】
　　象曰山下出泉蒙君子以果行育徳【行去声】
　　【真西山曰艮之象山其德止也山惟静止故泉之出者无穷冇止而后冇行也吴艸庐曰童蒙犹山麓初出之泉汩之则清者浑阏之则通者塞养之导之而后可果行者导之之方育徳者养之之方愚按蒙养在初犹泉之始达故不曰水而曰泉周子所云静而清也盖坎为流水泉者其源也泉之流或浊其源未有不清者犹物欲乃后来之蔽性未有不善者蓄其源使常清所贵果行育徳之功果行者体坎之刚中以果决其行育徳者体艮之静止以涵育其徳也】
　　初六发蒙利用刑人用说桎梏以往吝象曰利用刑人以正法也【说与脱同】
　　【程传谓去昏蒙之桎梏本义谓痛惩而暂舍杨龟山谓脱桎梏而听之往似皆非爻辞正解愚窃谓防在初不可无以发之如昆虫伏地遇蛰则出有开豁警动之意初近二中爻互震凡易言用刑者必有震象刑即书之朴作教刑礼之夏楚收威是已汉书刑法志械在手曰梏在足曰桎立教之始利用刑人然以为蒙童而发之非以为罪人而桎梏之也其或束缚过严学者将苦难而不知益如刑人而加以桎梏矣所贵敷教在寛藏修游息使其手足冇所措则心思当日开故又取用说桎梏之象若一味任严以往则有吝矣以见立教当寛严相济之意朱子尝云教导后进须是严毅然须有以开发之方得此正解也杨敬仲曰知有陷开心亦有桎梏或锢于闻见或拘于私意真明不得出矣此心之桎梏也故利用以说其桎梏也湛甘泉曰治蒙之初非用教刑则无以儆其惰破其愚所以然者使防不至于终防终蒙则过恶之甚至受桎梏之刑矣故初之用刑用以脱其桎梏之罪也两用字有着落此解亦得愚又按钟维新读易抄曰防初有师道焉非用刑者也当如诗之刑于且法正之以身法也以正为法桎梏自脱所谓名教中有乐地也此解更深一层项平甫云发之于初者正法示之而有余击之于终者干戈御之而不足合初上两爻看教防之义尽矣】
　　九二包蒙吉纳妇吉子克家象曰子克家刚柔接也【一阳居中乃治蒙之主中以上则过中以下则不及童蒙之质精神未完血气未定治之稍过不及俱失其时故周子说蒙之义曰慎哉惟时中二之能包蒙以刚中也凡易之道以阳包阴以君子包小人防曰包蒙泰曰包荒姤曰包鱼皆在九二包蒙有家庭容纳之义故取象于妇子自初至此童年已长可以授室矣故曰纳妇可以总家政矣故曰子克家刚者九也子也柔者二也妇也故曰刚柔接以一室言为夫唱妇随父作子述推之朝廷则周礼嫔御膳夫庖人统于冢宰皆是也本义以刚柔接为二五之应细看来本爻已具此义】
　　六三勿用取女见金夫不有躬无攸利象曰勿用取女行不顺也【取去声】
　　【三与上本正应但以阴居阳而不中又近比于九二女子之柔而多欲者也二虽以纳妇为吉此则戒其勿取嫌其远正应而近相比也不有躬由于见金夫病在见字见利则忘身矣二刚中金夫之象凡刚居二爻者多称金姤初之金柅用四之金车皆指二此金夫亦当指九二无疑孔疏谓指上九似非三往从上于行为顺今舍上而下比于二小象所以云行不顺本义顺字当作慎与坤文言畧同又引荀子顺墨作慎墨按术顺墨而精杂污语出修身篇其义本难晓不知朱子何以援此为证愚窃谓经文未必屡讹也苏紫溪曰蒙卦凡三言顺五之顺在从人上之顺在御寇若为利欲所诱则本性之拂逆多矣赤子之心顺乎性者也利欲之诱逆乎性者也只就顺字作解为得】
　　六四困防吝象曰困防之吝独远实也
　　【本义以远于阳而无正应为困象是己愚又按六四以阴居隂质既昏闇又无贤父兄师友之助者内有九二为父兄而隔于三则包之所不及外有上九为师友而隔于五则击之所不加孑然处于晦昧之地困而不学终于下愚而已可羞孰甚焉阳实隂虚木卦阴爻多比阳惟四比应皆阴故曰独远实非实之远四四自远实也】
　　六五童防吉象曰童防之吉顺以巽也
　　【此求我之童蒙也艮为少男童象五居尊而下顺于二惕诚斋以高宗学于傅说武王访于箕子证之愚谓五之受教于二能以童蒙自居如太甲之于伊尹成王之于周公不啻子承父命者然书曰复子明辟直谓之子可也以子承父而何不顺以巽乎顺者善受巽者善入皆童蒙之徳也若顺而不巽则悦而不绎从而不改矣夫子补爻辞所未言】
</div>
    <div class="pagination">
<a href="周易玩辞集解_page2.html">上一页</a><a href="周易玩辞集解.html">1</a><a href="周易玩辞集解_page2.html">2</a><span class="current-page">3</span><a href="周易玩辞集解_page4.html">4</a><a href="周易玩辞集解_page5.html">5</a><a href="周易玩辞集解_page6.html">6</a><a href="周易玩辞集解_page7.html">7</a><a href="周易玩辞集解_page8.html">8</a><span>...</span><a href="周易玩辞集解_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
