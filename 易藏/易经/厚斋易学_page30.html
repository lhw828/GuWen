<!DOCTYPE html>
<html>
<head>
    <meta charset="UTF-8">
    <title>厚斋易学 - 第 30 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 30 页/共 103 页</h1>
    <div class="content">　　李子思曰谦之为卦指九三一爻故其辞亦曰君子有终　又曰此易中最吉之卦而天下最难行之事唯君子之人然后能乆非君子则吾固知其不能终也
　　林黄中曰诗云靡不有初鲜克有终以九三之盛徳有九三之大功居九三之极位而不以谦行之终者鲜矣是以他卦九三类多凶咎唯谦则曰君子有终彖既发之于前爻又申之于后以明有终之义在于九三而不在上六也
　　案九三一阳象君子止于下卦而不上进有终之象盖艮止之性安于谦也若上六则小人而无终矣卦爻多言君子者以羣阴之盛在他卦则为小人也故曰君子别嫌乎小人
　　右明卦象占
　　初六谦谦君子用渉大川吉
　　赞曰谦谦君子卑以自牧也
　　林黄中曰谦之为言下也下卦之下谦而又谦者也
　　案上一卦谦也下一卦亦谦也又处下焉故当谦谦之义
　　右明象
　　李季辨曰互体坎居其前大川之象【林黄中同】
　　兰惠卿曰用渉与利渉不同用者自我用之不若利之无往不济也圣人教人苟遇险难当用谦以济之
　　王介父曰利渉则其材其时利于渉耳用渉则用此以渉然后吉也
　　右明占
　　冯当可曰以阴柔处一卦之下尽谦之义他爻之所不及
　　案六隂柔小人之象谦退艮止其材柔弱其处卑下若小人特牀下之巽耳何所用之焉得吉圣人以为谦非小人之事也于是以告君子焉所贵乎君子者以其徳之盛也徳盛而礼恭此谦之所以为美也礼恭而又自下焉谦之至也所处之谦人道所好以此渉世何事不济尚可安于艮止而为杨朱氏之学也哉
　　右明爻义
　　六二鸣谦贞吉
　　赞曰鸣谦贞吉中心得也
　　兰惠卿曰情发于声凡物有不得于其心必形之声音之间
　　李去非曰物不得其平则鸣凡鸣者皆有激于其中者
　　案卦有二鸣谦此爻与上六也上六之于九三阴阳相应而六五为谦之主隔上六之路故上六鸣焉而欲三之应之也此爻之于六五阴阳不相应而九三近而其情相求故此爻鸣焉而欲五之应之也上之于三六五之阴柔终不能间而应之也易此爻之于五九三宗乎众阴而应之也难然三虽近权臣也五虽逺大君也自非艮止之性居中守正鲜不归于三而忘五矣此其所以吉也诸说支离皆不足据
　　右明象占
　　九三劳谦君子有终吉
　　赞曰劳谦君子万民服也
　　此以羣阴归之象
　　程正叔曰以阳刚之徳居下体履得其位众阴所宗上为君之所任下为民之所服有功劳而持谦徳者也古之人有当之者周公是已
　　王氏逢曰位髙而有功行之以谦能终之者其唯君子乎
　　袁氏曰初六之谦谦有徳而谦者也有初必有终故不言有终九三之劳谦有功而谦者也克终者鲜矣非君子不能也故外爻皆以君子言之有者不能必无之辞
　　李季辨曰互体坎劳卦也故曰劳谦居艮之上万物终乎艮故曰有终
　　张知常曰吐哺握髪之事其劳如此非君子能有始卒乎
　　此説亦通
　　右明象占
　　说卦子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　案以一阳统五隂此非常卦之比夫一阳之下方进者为复得中者为师若夫谦与豫皆失中者也而谦之九三又重刚而不中居多凶之地若非卦以谦为体其不恃功伐而偾悍难制者鲜矣圣人知其艮止于下而无上进之心故目之曰劳谦又以爻义无终不上进之理进则为豫六五已有贞疾之象又进则为比又进则为剥皆非保禄位之善也惧其鲜克有终也故戒之以有终则吉所以存君臣之大义而保君子之功伐禄位者其防微矣
　　右明爻义
　　六四无不利防谦【防诸说难通】
　　赞曰不违则也
　　李氏曰居坤体之下顺之至也履重阴之位柔之至也如是者无往而不谦亦无往而不利
　　王辅嗣曰处三之上而用谦焉则自上下下之义也承五而用谦则上行之道也故无不利
　　程正叔曰处近君之地据劳臣之上故凡所动作靡不利于施谦
　　都圣与曰防去三之承己而辞逊以为谦者也盖徳视己为懋材视己为高功视己为多而位犹在己下能辞逊以为谦而不敢当其承己之礼也案以柔居隂谦之至也下则九三有近而相得之情上则六五为谦徳柔中之主无所不利无争夺也以柔乘刚有功伐者谦在己下防去而辞之不敢当其过谦乃得中也
　　右明象占
　　袁氏曰先曰无不利而后曰防谦非因防谦而后无不利也
　　都圣与曰四无不利而谦五侵伐而无不利盖材之称否不同也
　　张敬夫曰下三爻直言吉上三爻皆设戒艮体止而有守故吉谦极而复执坤顺故不得不戒李子思曰艮之性以谦而静止故吉坤之性以谦而顺动故利静者得吉常多而动者非谦则不能利也
　　右明爻义
　　六五不富以其邻利用侵伐无不利
　　赞曰利用侵伐征不服也
　　林黄中曰承乘皆阴不富之象不富而能以其邻者其志同也
　　刘长民曰逺人离畔不为之用唯用其邻
　　兰惠卿曰五谦卦之主执谦而尚有负固不服者则当侵伐之盖指九三也自本爻言之则为劳谦君子自六五言之则为有功刚过之臣三阴同志故无不利
　　冯当可曰三以孤阳处众阴之中有强梗不服之象
　　案不有其富而用其邻所以侵伐无不利五隂之卦复剥以本末言也比大君也在二而得中者师也上进则为谦为豫皆不得中故豫之彖利行师而谦之五上皆有侵伐行师之象也九三一阳据乎二阴之外止而不进有诸侯自擅如春秋霸者之象与大有九三之亨于天子者异矣自君子言之则为有终自公侯言之则为异志易之取象不可以执一求也无不利云者侵利也伐亦利也柔服亦利也夫五以君讨臣伐之可也焉用侵曰彼据艮山之阻而得民未易克也坤众也阴弱也以其众则利伐以阴弱则利侵要在必克而已矣右明象占
　　赵氏曰谦岂用师之道哉唯坤之顺而后可以言利也师之六五利执言豫之利行师皆以坤也古语有之师以顺动为武盖以此也
　　右明爻义
　　上六鸣谦利用行师征邑国
　　赞曰鸣谦志未得也可用行师征邑国也
　　刘氏曰物不得其平则鸣人之声音亦多以愤而发上六以谦在上而三犹跋扈于下宜其志未得而至于鸣也
　　案鸣己之谦所以声三之罪三之罪何也昵于近而不上应也在他卦则应爻所歴阳为之隔而阴无隔阳之理唯五阴同应一阳则近者相得而逺虽正应亦不相应如豫之初六是也
　　右明象
　　耿睎道曰未尝鸣而不应未可罪也既鸣矣乃止而不应则其罪可征三得民非众无以胜之故利用行师
　　兰惠卿曰三在下而己之正应犹己之邑国也右明占
　　案谦以下为贵而上则所处者高阴以近阳为贵而上则去三也逺此所以上鸣而三不应三不应而征之何也下四爻为谦者也上二爻治谦者也已以谦接下而所当应者不我应焉此而不治则卑巽而非谦矣谦非巽比也巽者阴伏于下而谦则中蕴阳刚者也以谦接下而下不应必治之矣然则与六五之义何如曰五大君也以谦治天下者也故以其邻侵伐而无不利此天子率诸侯以讨二者也上人臣之位高者也以谦治其邑国此如鲁成公之堕郈费者也
　　右明爻义
　　张敬夫曰下三爻直言吉艮体止而有守也上三爻皆设戒谦极而复执坤顺不得不戒也
　　李子思曰下三爻艮以谦而静止故吉上三爻坤以谦而顺动故利
　　王辅嗣曰六爻虽有失位无应乘刚而皆无凶悔吝者以谦也
　　案六爻之义无不善者以五隂皆谦者也独九三以一阳居下位之上然退处坤道卑退之下而不骄亢艮象为止而主卑退成谦之义在此一爻也然细玩爻义则九三以阳刚居谦为有功劳盛大而不伐之象在他卦则众阴之所归在谦之世则位髙功大而众之所不与者也故初虽卑下犹以三为大川之难二近之而志在于五四近之而防却其谦五上则以正治之者也然则以谦居下而功大位高犹为上下之所忌如此况骄亢者乎为人臣者可以知所戒矣
　　右明六爻
　　【坤下震上】
　　豫利建侯行师
　　初六鸣豫凶
　　案一阳已独为正应二三隔之已无由进故先鸣以求应然阳唱阴应乃为常理阴先鸣是以凶也
　　六二介于石不终日贞吉
　　案豫九四象权臣权之所在众之所趋初其应也则鸣求豫三其承也则盱求豫举世皆趋四以为说焉知有五君也哉二者五之应人臣在下者也三阴同体则宜同趣况二介其间所宜相挻以进于四而二居中履正知有君臣之分不狥权势者也知四之不可夺而五之不得应遂与初三如石之不相入翩然而下不俟终日此孔子不脱冕而行者欤内卦为贞故离之三言日昃干之三言终日二之日故有不终日之象
　　六三盱豫悔迟有悔
　　案三四本近而相得然震动而上坤静而下上下异趣故有此象圣人警而诲之曰盱豫固有悔矣去之不勇迟恋不去则犹有后悔者
　　九四由豫大有得勿疑朋盍簪
　　六五贞疾恒不死
　　案六五隂柔当豫之时上下躭于逸乐以天下之事天下之才尽付九四大臣而漫不省此贞疾之证也然四虽刚强犹在下也五虽阴柔犹在上也君臣之名位未亡此恒不死之证也春秋时不惟周存名号而已齐以诸田疾鲁以三家疾政在大夫孔子周流列国欲起其疾而无能用者
　　上六冥豫成有渝无咎
　　案人情之逸乐始虽为之犹未敢肆至于昏防忘返则安于豫矣是其习成也又以一阳在柔主之侧众皆趋之惟二中正不随流俗逺四而知避五虽中而不正近四而相逼二可去而五不可去此吉凶之所以异也然则奈何为九四者固当自任不疑合天下之才以致和豫之治为众阴者固当以说豫自戒不徇乎四以致君臣之义为六五者又当震厉自强委任大臣勿使其专以怠豫为戒则圣人设卦生爻之义明矣
　　【震下兑上】
　　随元亨利贞无咎
　　初九官有渝贞吉出门交有功
　　六二系小子失丈夫
　　案六二中正谓之小子何也易之取象自本爻言之不计二之徳也
　　六三系丈夫失小子随有求得利居贞
　　九四随有获贞凶有孚在道以明何咎
　　案九五刚明中正为随之主一世之人所宜随之也然六位之次以一随二以后随前不至于四不能逹五也故震之三爻俱动而进惟四之随使四认以为己所获私擅于下以是为贞无乃权太过而取凶乎惟其与五同徳相孚在于率之以随五以尽事君之道使上下昭然皆知其道在此而无他疑焉则何咎之有
　　九五孚于嘉吉
　　案嘉之为言中心相好之谓妃曰嘉耦婚曰嘉礼礼曰嘉防然则九四有孚于九五者盖其所嘉者也其所嘉者何也居大臣之位能率一世之人以随乎君是可嘉也然则四孚于五则曰道五孚于四则曰嘉惟其时物而已若谓嘉为六二正应之配则卦有随义不取应矣
　　上六拘系之乃从维之王用亨于西山
　　案西者上六之象成兑之主也山者兑有伏艮象又居一卦之上最髙之象也
　　【巽下艮上】
　　蛊
　　赞曰刚上而柔下巽而止蛊
　　案此以九六升降合二体言之推原致蛊之由非以是即蛊也
　　赵孟问秦医曰何谓蛊对曰淫溺惑乱之所生也于文皿虫为蛊谷之飞亦为蛊在易女惑男风落山谓之蛊
　　李氏曰器陈则蛊谷腐则蛊事惰则蛊蛊为败意苏子瞻曰器乆而不用则蛊生之谓之蛊人乆宴溺而疾生之谓之蛊天下乆安无为而生之谓之蛊
</div>
    <div class="pagination">
<a href="厚斋易学_page29.html">上一页</a><span>...</span><a href="厚斋易学_page25.html">25</a><a href="厚斋易学_page26.html">26</a><a href="厚斋易学_page27.html">27</a><a href="厚斋易学_page28.html">28</a><a href="厚斋易学_page29.html">29</a><span class="current-page">30</span><a href="厚斋易学_page31.html">31</a><a href="厚斋易学_page32.html">32</a><a href="厚斋易学_page33.html">33</a><a href="厚斋易学_page34.html">34</a><a href="厚斋易学_page35.html">35</a><span>...</span><a href="厚斋易学_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
