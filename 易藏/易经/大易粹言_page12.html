<!DOCTYPE html>
<html>
<head>
    <meta charset="UTF-8">
    <title>大易粹言 - 第 12 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 12 页/共 42 页</h1>
    <div class="content">　　横渠先生曰人到向道后俄顷不舍岂暇安寝然君子向晦入燕处君子随物而止故入燕处然其仁义功业之心未甞忘但以其物之皆息吾兀然而坐无以为接无以为功业湏亦入息【经学理窟】
　　山杨氏曰雷在泽中其动息矣故君子以是向晦入宴息夫日出而作晦而息人之所同然者君子则知随时之义者也众人则由之而不知耳处随之义至于晦明动息而不违况出处之大致乎【易说】
　　白云郭氏曰伊川曰礼昼不居内夜不居外亦随时也雍曰夫君子一动一静至于宴息犹有随焉大者可知也此盖因其小者足以见随之大不然君子之道宴息而已乎【易说】
　　初九官有渝贞吉出门交有功象曰官有渝从正吉也出门交有功不失也
　　伊川先生曰九居随时而震体且动之主有所随者也官主守也旣有所随是其所主守有变易也故曰官有渝贞吉所随得正则吉也有渝而不得正乃过动也出门交有功人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也苟以亲爱而随之则是私情所与岂合正理故出门而交则有功也出门谓非私昵交不以私故其随当而有功○旣有随而变必所从得正则吉也所从不正则有悔吝○出门而交非牵于私其交必正矣正则无失而有功【并易传】横渠先生曰言凢所治务能变而任正不胶柱也处随之初为动之主心无私系故能动必择义善与人同者也【易说】
　　山杨氏曰居随之初以时为大冝有渝者也知守而不知变则失时矣初九阳刚而震体能有渝者也然而渝不以正咎孰大焉故正乃吉也夫体随时之义而蔽于昵己之私则所失多矣故出门交而后有功不失也【易说】
　　白云郭氏曰刚来随于内者也在内之随主于初九夫以干刚之性岂能变其所守哉能变而从动虽未至随之大已为动之主矣易曰变则通此随之成卦所以有取于初之变也能变其所守是以得贞而吉二三得刚而后动刚亦得二三而后动刚柔相湏以动故出门交而有功也出门交兊然后随道成而不失随之大也盖初虽为主于内持动之主未为随耳伊尹幡然而改是为出门交有功也【易说】
　　六二系小子失丈夫象曰系小子弗兼与也
　　伊川先生曰二应五而比初随先于近柔不能固守故为之戒云若系小子则失丈夫也初阳在下小子也五正应在【一作居】上丈夫也二若志系于初则失九五之正应是失丈夫也【一无也字】系小子而失丈夫舍正应而从不正其咎大矣二有中正之徳非必至如是也在随之时当为之戒也○人之所随得正则逺邪从非则失是无两从之理二苟系初则失五矣弗能兼与也所以戒人从正当专一也【并易传】
　　山杨氏曰徇昵己之私忘天下之公故偏系而不能兼与也六三隂柔小子也【易说】
　　白云郭氏曰六二初不能动今居动之中者得初九而后动也故舍应从初非得已也亦随之小者耳是以有系小子失丈夫之象方其未动之时虽欲应五岂可得哉然终无絶五之志以急于托初之动未能兼与故也与夫愚而好自用贱而好自专者异矣是以所系虽小而无凶咎也【易说】
　　六三系丈夫失小子随有求得利居贞象曰系丈夫志舎下也
　　伊川先生曰丈夫九四也小子初也阳之在上者丈夫也居下者小子也三虽与初同体而切近于四故系于四也大抵隂柔不能自立常亲系于所近者上系于四故下失于初舎初从上得随之冝也上随则善也如昏之随明事之从善上随也背是从非舎明逐暗下随也四亦无应无随之者也近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上苟取爱说以遂所求如此乃小人邪谄趋利之为也故云利居贞自处于正则所谓有求而必【一无必字】得者乃正事君子之随也○旣随于上则是其志舎下而不从也舎下从上舎卑而从髙也于随为善矣【并易传】
　　横渠先生曰舎小随大所求可得必守正不邪乃吉【易说】
　　山杨氏曰阳刚丈夫隂柔小子也不系二而系四系丈夫也虽有所系而所随者上与夫失丈夫者异矣盖亲仁尚贤随之上也合污世同流俗随之下也三虽未足以与权而志舎矣亦君子所与也故有求斯得然随而有求求在外者也君子之求求在我而已故虽有得不若居正之为利【易说】
　　白云郭氏曰六二随于内者也六三随于外者也随之道贵知变知变故能随时非六三之智优于六二也时之不同耳方其不能动之时则不得不随于初及其居动之极则不得不随于说此六三系丈夫失小子之义盖尽初九出门交有功之说也虽小有失于内而其于随之大者盖有得也故曰随有求得有得则利居正以守之故利居贞然初自守而变而三自变而守易地观之皆一道也志舎下者六三于斯时志在于随而不在于动故也【易说】
　　九四随有获贞凶有孚在道以明何咎象曰随有获其义凶也有孚在道明功也
　　伊川先生曰九四以阳刚之才处臣位之极若于随有获则虽正亦凶有获谓得天下之心随于己为臣之道当使恩威一出于上众心皆随于君若人心从己危疑之道也故凶居此地者柰何唯孚诚积于中动为合于道以明哲处之则又何咎古之人有行之者伊尹周公孔明是也皆徳及于【一无于字】民而氏随之其得民之随所以成其君之功致其国之安其至诚存乎中是有孚也其所施为无不中道在道也唯其明哲故能如是以明也复何过咎之有是以下信而上不疑位极而无逼上之嫌势重而无专强【一作权】之过非圣人大贤则不能也其次如唐之郭子仪威震主而主不疑亦由中有诚孚而处无甚失也非明哲能如是乎○居近君之位而有获其义固凶能有孚而在道则无咎盖明哲之功也【并易传】
　　横渠先生曰以阳居隂利于比三则凶也处随之世为众所附苟利其获凶之道也能以信存道则功业可明无所咎矣【易说】
　　山杨氏曰九四震兊之交动而说也动而说而天下随之随有获也履近君之位任大臣之责危疑所集也虽有获其义凶矣非有孚在道而明足以与权其能无咎乎故孔子曰明功也昔周公东征而罪人斯得以至东人欲其留西人欲其归可谓随有获而天下随之矣然公孙硕肤赤舄几几夫何咎之有非有孚在道以明宁有是夫【易说】
　　白云郭氏曰九四居尊近之位有刚健之才天下之所说随亦足以致人之随者也故为随之有获者六三随有求得盖随人而有得者九四随有获盖以得人之随为获也夫尊近之臣势疑于君又获天下之随守此为贞则凶矣是必有至诚之道大明于天下足以使天地人鬼万世无疑焉斯无咎矣文王之时三分天下有其二可谓有获矣方且以服事殷不识不知顺帝之则而已是以万邦作孚而天下万世称其徳焉非有孚任道者乎其义凶者非九四诚有是凶也若贞固守之其义有得凶之理也明功者有孚在道明随之功也【易说】
　　九五孚于嘉吉象曰孚于嘉吉位正中也
　　伊川先生曰九五居尊得正而中实是其中诚在于随善其吉可知嘉善也自人君至于庶人随道之吉唯在随善而已下应二之正中为随善之义○处正中之位由止中之道孚诚所随者正中也所谓嘉也其吉可知所孚之嘉谓六二也随以得中为善随之所防者过也盖心所说随则不知其过矣【并易传】横渠先生曰处随之世而刚正宅尊善为众信故吉或曰孚于二则吉【易说】
　　山杨氏曰二五皆正中也孚于正中善之至也吉孰加焉故曰孚于嘉吉【易说】
　　白云郭氏曰九五之于随所谓信以成之者也亦所谓安而行之者也故能无事于随不优不迫居中履正孚于嘉而已嘉美徳也美徳孚于天下无外内之限岂尧所谓钦明文思允恭克让光被四表之徳哉岂舜所谓濬哲文明温恭允塞之徳哉位正中者天下之人莫知其有为之迹所可见者位正中而已孔子言尧无能名舜恭己南面之意也或谓孚于六二则与屯其膏同人号咷无以异安足以见随时之大哉【易说】
　　上六拘系之乃从维之王用亨于西山象曰拘系之上穷也
　　明道先生曰随之上六才与位皆隂柔随之极也故曰拘系之乃从维之【又从而维之】王用亨于歧山唯太王之事民心固结而不可解者其他皆不可如是之固也【刘绚师训】
　　伊川先生曰上六以柔顺而居随之极极乎随者也拘系之谓随之极如拘持縻系之乃从维之又从而维系之也谓随之固结如此王用亨于西山随之极如是昔者太王用此道亨王业于西山太王避狄之难去豳来岐豳人老稚扶擕以随之如归市盖其人心之随固结如此用此故能亨盛其王业于西山西山岐山也周之王业盖兴于此上居随极固为太过然在得民【一有心字】之随与随善之固如此乃为善也施于它则过矣○随之固如拘系【一无系字】维持【一无持字】随道之穷极也【并易传】
　　山杨氏曰居随之极在一卦之外而不应于内非知随者也故拘系之乃从文王三分天下有其二冝无不从者其伐崇也至于执讯连连所谓拘系之乃从也其卒也是致是附四方以无侮所谓维之也此文王所以亨于西山也【易说】
　　兼山郭氏曰上六舎己从人不咈人以从己之欲随民之道也随民之极则民之随也亦如是而已方文王之三分天下有其二固有不随者也至于其化自北而南皆有徳以维其心中心恱而诚服者此亨于西山之道也故诗曰自西自东自南自北无思不服方是时民归之若自拘系之又从而维之见其归之固如是也必也有以拘系有以维絷岂文王之道哉而上六所言乃上穷之民将从文王之维无孑遗者也大哉随乎舎己从人随也达则兼善天下亦随也不当时命而独善其身亦随也故始之言父子夫妇朋友之随而终之以文王之成王道皆随时之义也【易说】
　　白云郭氏曰先人曰舎己从人不咈人以从己之欲随民之道也随民之极则民之随也亦如是而已方文王之三分天下有其二固有不随者也至于其化自北而南皆有徳以维其心此亨于西山之道也故诗曰自西自东自南自北无思不服方是时民归之若自拘系乃从而维之也必也有以拘系有以维絷岂文王之道哉而上六所言乃上穷之民将从文王之维无子遗者也大哉随乎舎己从人随也达则兼善天下亦随也不当时命而独善其身亦随也故始之言父子夫妇朋友之随而终之以文王之成王道皆随时之义也雍曰上六随道之成尽动而说随之义故如水之就下兽之走圹各从其类拘系而来莫之能御也为之主者乃从而以道维之而已观二老之归文王孟子曰天下之父归之其子焉往夫其归也如父子相拘而来岂非拘系之谓乎至于虞芮之讼亦非文王有以系之也然文王发政施仁必先于鳏寡孤独视之如伤使无冻馁是为维之之道盖非文王有心于其间随时之义当然耳孟子言朝觐狱讼讴歌之归舜禹亦由是也说者谓有不从者必拘系之乃从此冝齐威晋文之所不为而谓文王为之乎【易说】






　　大易粹言卷十七
<经部,易类,大易粹言>
　　钦定四库全书
　　大易粹言卷十八　　　　宋　方闻一　编
　　【巽下艮上】
　　伊川先生曰蛊序卦以喜随人者必有事故受之以蛊承二卦之义以为次也夫喜说以随于人者必有事也无事则何喜何随蛊所以次随也蛊事也蛊非训事蛊乃有事也为卦山下有风风在山下遇山而回则物乱是为蛊象蛊之义坏乱也在文为虫皿皿之有虫蛊坏之义左氏传云风落山女惑男以长女下于少男乱其情也风遇山而囬物皆挠乱是为有事之象故云蛊者事也旣蛊而治之亦事也以卦之象言之所以成蛊也以卦之才言之所以治蛊也【易传】
　　蛊元亨利涉大川先甲三日后甲三日
　　伊川先生曰旣蛊则有复始之理自古治必因乱乱则开治理自然也如卦之才以治蛊则能致元亨也蛊之大者济时之艰难险阻也故曰利涉大川○先甲后甲者甲数之首事之始也如辰之甲乙甲第甲令皆谓首也事之端也治蛊之道当思虑其先后三日盖推原先后为救弊可乆之道先甲谓先于此究其所以然也后甲谓后于此虑其将然也一日二日至于三日言虑之深推之逺也防其所以然则知救之之道虑其将然则知备之之方善救则前弊可革善备则后利可乆此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救乱而乱不革功未及成而弊已生矣甲者事之首庚者变更之首制作政教之类则云甲举其首也发号施令之事则云庚庚犹更也有所更变也【并易传】○先甲三日以穷其所以然而处其事后甲三日以防其将然而为之防甲者事之始也庚者有所革也自甲至于戊己春夏生物之气已备庚者秋冬成物之气也故有所革别一般气【刘绚师训】
　　横渠先生曰元亨然后利涉大川【易说】
　　白云郭氏曰伊川曰自古治必因乱乱则开治理自然也又曰甲数之首事之始也如辰之甲乙是也有始必有终有终必有始天之道也圣人知始终之道故能原始而防其所以然要终而备其将然先甲谓先于此防其所以然也后甲谓后于此虑其将然也一日二日至于三日言虑之深推之逺也防其所以然则知救之之道虑其将然则知备之之方善救则前弊可革善备则后利可乆此古之圣王所以新天下而垂后世也又曰甲者事之首庚者变之首制作政教之类则云甲举其首也发号施令之事则称庚庚犹更也雍曰甲庚之说自古失之甚至于论及辛丁为巫史之言独伊川先生最为得也且蛊者事也事之蠧弊者也故传曰皿虫为蛊天下之事如循环新故治乱相因而不留也故乱则将治弊则将新理之必然者也是以蛊为己弊而大亨居前势甚易为也利涉大川言其有为之易也易言利渉大川非刚健之才则虚中有济之象而蛊特言其易于有为也观易之爻兼三才而两之故六是以阳不过六隂不过六而尽矣复称七日自姤经六爻至复初九而七也临称八月自复经六爻至遯六二而八也蛊之先甲后甲亦六日之义先甲三日者蛊之先也新之终而弊之始也至中而大弊矣是为蛊也以言乎治则不治之时也后甲三日者蛊之后也弊之终而新之始也至中而大新矣是为蛊之反也以言乎治则治之时也故治为蛊之反而蛊为治之反二者之象兼于先甲后甲之中相与循环而已甲即蛊也【易说】
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　伊川先生曰以卦变及二体之义而言刚上而柔下谓干之初九上而为上九坤之上六下而为初六也阳刚尊而在上者也今徃居于上隂柔卑而在下者也今来居于下男虽少而居上女虽长而在下尊卑得正上下顺理治蛊之道也由刚之上柔之下变而为艮巽艮止也巽顺也下巽而上止止于巽顺也以巽顺之道治蛊是以元亨也○元亨而天下治者治蛊之道如卦之才则元亨而天下治矣夫治乱者苟能使尊卑上下之义正在下者巽顺在上者能止齐安定之事皆止于顺则何蛊之不治也其道大善而亨也如此则天下治矣○往有事也者方天下坏乱之际冝渉艰险以徃而济之是往有所事也○终则有始者夫有始则必有终旣终则必有始天之道也圣人知终始之道故能原始而防其所以然要终而备其将然先甲后甲而为之虑所以能治蛊而致元亨也【并易传】
　　横渠先生曰忧患内萌蛊之谓也泰终反否蛊之体也巽而止待能之时也○后甲三日成前事之终先甲三日善后事之始也刚上柔下故可为之唱是故先甲三日以蠲其法后甲三日以重其初明终而复始通变不穷也至于巽之九五以其上下皆柔故必无初有终是故先庚后庚不为物首也于甲取应物而动顺乎民心也【一本为事之唱法一作治并易説】
　　广平游氏曰饬蛊以有事者不可以有扰故于蛊以先甲后甲言之甲者仁柔也发号施令者不可以徇人故于巽以先庚后庚言之庚者义刚也传曰通变之谓事事往来终始如循环必至之理也故曰天行君子察于此故先事而豫以弭于未然故能制治于未乱非知几不足以与此后事而图以防其将然故能转凶而为吉非知化不足以与此三日者成数也原始要终亦推其数而已先后至于成数则无虞矣○巽而止者饬天下之蛊义主于巽而道贵于止也巽而止则元亨而天下治矣故诸爻皆以家道言之盖当是时治大冝如小治众冝如寡治烦冝如简一切以柔巽自处而无意于动众顺其序而弗扰因其情而无咈如子之任父事则观听不骇而害己消矣且有而为之其易耶如欲以发强刚毅勇于作为多所纷更者任是犹治丝而棼之益以坏乱而已非治蛊之道也【并易説】
　　山杨氏曰刚上而柔下刚柔不交上下不相与不足与有为巽而止无健行之才不能以有为此事之所以蛊也春秋传曰皿虫为蛊蛊者弊坏之时也先王之治蛊也如治陋室然欂栌扂楔各安所施而不易其处则庶乎其苟完矣动而纷更之则腐者败倾者覆不可复支矣非治蛊之道也夫刚上而柔下巽而止合二体而为蛊也即其体因其才而用之以通其变则蛊元亨而天下治矣治然后可以往有事也周之宣王承厉王之后天下荡荡无纲纪文章蛊已甚矣宣王劳来还定安集之而已初非有为也其卒也内脩政事外攘夷狄脩车马备器械复防诸侯于东都因田猎而选车徒焉此旣治而徃有事之谓也旣治矣终于无所事而欲复文武之境土成中兴之功不可得也【自蛊元亨至此易説】
　　白云郭氏曰否泰反其类者也而蛊之于防亦有相循之义焉然泰之道大蛊之事小虽不能如否之反而防之后先蛊而后否圣人图难于其易为大于其细是以有治蛊之道焉此商宗周宣之所以兴也先儒谓蛊自泰来刚上而柔下是也知蛊之极而治之则有治无乱故后甲三曰之后元亨而天下治也蛊之时也为易图冝往有事故利涉大川先甲后甲则天行终始之道循环然耳易于泰言其命乱于蛊言天下治皆先甲后甲之常也故圣人于蛊弊之时未甞忧其不治特患干之无其人耳知其道得其人治天下可运诸掌也观傅说之戒高宗曰事不师古以克永世匪说攸闻又曰监于先王成宪其永无愆诗人之美宣王曰复古也天下喜于王化复行也复文武之境土复防诸侯于东都也观是二者则知蛊之道特在于除前人之弊复先王之法而已盖无创业垂统之多难也【易说】
　　象曰山下有风蛊君子以振民育徳
　　明道先生曰有人治园圃役知力甚劳先生曰蛊之象君子以振民育徳君子之事惟有此二者余无它为二者为己为人之道也【为己为人吴本作治己治人　刘绚所録】○湏是就事上学蛊振民育徳然后有所知后方能如此何必读书然后为学【显道所録】
　　伊川先生曰山下有风风遇山而回则物皆散乱故为有事之象君子观有事之象以振济于民养育其徳也在己则养徳于天下则济民君子之所事无大于此二者【易传】
　　山杨氏曰山下有风振物之象也蛊之时以振民为先振民以育徳为本衞文公之营楚丘至于騋牝三千乃在乎秉心塞渊此之谓也【易说】
　　兼山郭氏曰洼则盈弊则新者事也弊不新成则无弊无新不成不败也以此御彼则君子之所患圣人有不患也象春秋传曰于文皿虫为蛊在周易女男风落山为蛊巽为长女艮为少男长女从少男惑也风在山下落也以人言之亦风俗之大坏也放勲曰匡之直之辅之翼之又从而振徳之则当斯时也其振徳之者固必有术也【易说】
　　白云郭氏曰先人曰女祟男风落山为蛊女从男惑也风在山下落也以人言之亦风俗之大败也故必有振徳之术焉雍曰蛊自泰来是泰之道弊而为蛊也夫泰之所谓地今弊而为山矣所谓天今弊而为风矣天地之道弊而为山风之事矣道弊于事大弊于小君子弊于小人安得不振而起之也哉此君子所以振民育徳也能振而起之以复于泰是以元亨而天下治也不能振之日入于頽弊之域此所以否而不反矣振民风象育徳山象也【易说】
　　初六干父之蛊有子考无咎厉终吉象曰干父之蛊意承考也
　　伊川先生曰初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考得无咎不然则为父之累故必惕厉则得终吉也处卑而尸尊事自当兢畏以六之才虽能巽顺体乃隂柔在下无应而主干非有能济之义若以不克干而【一无而字】言则其义甚小故专言为子干蛊之道必克济则不累其父能厉则可以终吉乃备见为子干蛊之大法也○意承考也者子干父蛊之道意在承当于父之事也故祗敬其事以置父于无咎之地常怀惕厉则终得其吉也尽诚于父事吉之道也【并易传】
　　横渠先生曰处下不系应于上如子之专制虽意在承考然亦危厉以其柔巽故终吉【易说】
　　广平游氏曰初六才不足以应冝不足以干蛊而能考无咎者以柔巽为体而意专于承考也意承考者子道之正也故爻称为有子况夫一家之事固不烦而初亦未广也持吾承考之意以从事则何事而不济耶书曰罔曰弗克惟旣厥心意在于承考斯能尽其心矣人心其神矣乎能尽其心则虽愚必明虽柔必强才之不足非所患也【易说】
　　山杨氏曰以柔在下无克济之才而居干蛊之任意在承考而已非父子之懿也而惟父之从必有防于不义者能无咎乎故有子之考然后无咎夫先意承志谕父母于道唯贤者能之见志不从又敬不违然后为孝故厉乃终吉【易说】
　　白云郭氏曰蛊非创始之事盖甞作之而弊者弊而改为则治矣非若屯难之难济否塞之难倾也故虽初六柔弱之才亦能干焉蛊实家道盖承父已基之事又非去故而鼎新也能干父之蛊则有子矣有子则考乃无过虽有涉川之危亦终吉也况非危事者乎考无咎若武王言惟朕文考无罪同意而初六非武王之才徳耳意承考者善继父之志也【易说】
　　九二干母之蛊不可贞象曰干母之蛊得中道也伊川先生曰九二以刚阳为六五所应是以刚阳之才在下而干夫在上隂柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔巽辅导之使得于义【一有母字】不顺而致败蛊则子之罪也从容将顺岂无道乎以妇人言之则隂柔可知若伸己刚阳之道遽然矫拂则伤恩所害大矣亦安能入乎在乎屈己下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事也二巽体而得中是能巽顺而得中道合不可贞之义得干母蛊之道也○得中道也者二得中道而不过刚干母蛊之善者也【并易传】
　　横渠先生曰处中用巽以刚系柔干母之蛊得刚柔之中也【易说】
　　广平游氏曰九二处多誉之地才有余而道不失中固众誉之所归六五因众誉而用之则人情莫不恱服彼其才足以任剧而以中道承柔中之君则其君且仰成而继志述事有余地矣然誉在下而上不忌者得中道而承以徳也【易说】
　　山杨氏曰五以隂柔之质止乎上二以刚明之才应乎内干母之蛊也干母之蛊门内之治恩掩义故不可正正之则有不胜其责者故子之克家包蒙纳妇而后吉臣之事君亦如是而已苟人君无刚健之才辅之以大有为之事鲜克济矣齐王问好货好色孟子务引之当道而已不逆其欲也货色非人君所冝好也一以义正之则齐王不胜其责矣故孟子之言如此夫谓吾君不能是不敬其君也故以干母之蛊明之知此其知所以事君也【易说】
　　兼山郭氏曰九二蛊之柔在内事之所以起刚在上蛊之所以饬也不任其刚而柔以济之不徇其内而刚以制之此有其事而有其治所以终至于无事也以斯道处斯时所谓元亨者也况九二干母之蛊者乎【易说】
　　白云郭氏曰初六以隂承阳故言干父九二以阳应隂故言干母然九二以刚强之才而干隂柔之事方之初六有余力矣不可固守刚强以尽用其才也惟九二能得中道故克干焉贞本干事之徳而九二不用者蛊之时易为力适中足矣不可过也【易说】
　　九三干父之蛊小有悔无大咎象曰干父之蛊终无咎也
　　伊川先生曰三以刚阳之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也然有小悔已非善事亲也○以三之才干父之蛊虽小有悔终无大咎也盖刚断能干不失正而有顺所以终无咎也【并易传】
　　横渠先生曰义如初六小有悔者以其刚也【易说】山杨氏曰子职以顺父之为正九三刚过中于子职不能无小悔然其才足以干蛊虽有悔无大咎也【易说】
　　白云郭氏曰干蛊之道欲知其弊而顺治之耳固不必经纶之大才也不顺其弊而治反更张作新未甞不至于变乱也诗曰不愆不忘率由旧章遵先王之法而过者未之有也九三之才已过矣然不至于大悔终无咎者盖所干之蛊遵前人之法而已宣王之诗有箴规是为小有悔也【易说】
　　六四裕父之蛊往见吝象曰裕父之蛊徃未得也伊川先生曰四以隂居隂柔顺之才也所处得正故为寛裕以处其父事者也夫柔顺之才而处正仅能循常自守而已若徃干过常之事则不胜而见吝也以隂柔而无应助徃安能济○以四之才守常居寛裕之时则可矣欲有所徃则未得也加其所任则不胜矣【并易传】
　　横渠先生曰裕父之蛊不能为父除患能寛裕和缓之而已以柔居隂失之太柔故吝贞固乃可干事以柔致逺往未得也【易说】
　　山杨氏曰六四柔顺而不中无干蛊之才裕父母之蛊者也天地万物父母万物裕于天地人子之于父母则异乎此矣父裕于子可也子不可裕于父裕父之蛊则往冝见吝矣【易说】
　　白云郭氏曰干蛊之爻多无大才以弊事顺治不用过也过则有害非干蛊也然才之过者九三而止耳亦无太过也其不及者六四是已以六四隂柔不及之才犹能裕父之蛊则知治蛊不为难也裕父非干也能因其基而增益之耳或徃干之则见吝矣盖才力太柔未可徃故也继体守文之治似之【易说】
　　六五干父之蛊用誉象曰干父用誉承以徳也
　　伊川先生曰五居尊位以隂柔之质当人君之干而下应于九二是能任刚阳之臣也虽能下应刚阳之贤而倚任之然已实隂柔故【一作固】不能为创始开基之事承其旧业则可矣故为干父之蛊夫创业垂綂之事非刚明之才则不能继世之君虽柔弱之资苟能【一有信字】任刚贤则可以为善继而成令誉也太甲成王皆以臣而用誉者也○承以徳也者干父之蛊而用有令誉者以其在下之贤承辅之以刚中之徳也【并易传】
　　横渠先生曰虽天子必有继也故亦云干父之蛊【易说】山杨氏曰六五履尊位而无刚健有为之才酌先祖之道而行之可也故以干父之蛊言之用誉非过矫以近名也承以徳而已【易说】
　　白云郭氏曰六五以柔顺中正居尊位盛徳之君也干蛊有余裕矣是以声名洋溢乎中国而蚤有誉于天下者以徳不以力故也观成王之时作诗者嘉美之喜乐之安乐之其诗有曰颙颙卬卬如圭如璋令问令望岂弟君子四方为纲所谓用誉承以徳者也干蛊之美不可以有加矣【易说】
　　上九不事王侯髙尚其事象曰不事王侯志可则也伊川先生曰上九居蛊之终无系应【一无应字】于下处事之外无所事之地也以刚明之才无应援而处无事之地是贤人君子不偶于时而髙防自守不累于世务者也故云不事王侯髙尚其事古之人有行之者伊尹太公望之始曾子子思之徒是也不屈道以徇时旣不得施设于天下则自善其身尊髙敦尚其事守其志节而已士之自髙尚亦【一无亦字】非一道有怀抱道徳不偶于时而髙防自守者有知止足之道退而自保者有量能度分安于不求知【一无知字】者有清介自守不屑天下之事独防其身者所处虽有得失小大之殊皆自髙尚其事者也象所谓志可则者进退合道者也○志可则也者如上九之处事外不累于世务不臣事于王侯盖进退以道用舍随时非贤者能之乎其所存之志可为法则也【并易传】
　　横渠先生曰隐居以求其志故可则也【易说】
　　山杨氏曰居一卦之外而无应于内非干蛊之任也不事王侯髙尚其事者也【易说】
　　兼山郭氏曰上九君子之徳风小人之徳草草上之风必偃方女之祟男风之落山风俗之弊日入于大壤而不能振也故于斯时岂无道以兴起之哉孟子曰圣人百世之师也伯夷栁下惠是也伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭当纣之时居北海之濵以待天下之清也故闻伯夷之风者顽夫廉懦夫有立志故曰伯夷圣之清者也故于蛊也始以柔巽而将之又以刚中而制之终至于教不足以率之刑不足以禁之非其徳可以忘世其道可以髙人不为事穷不以物累不如是曷足以振之哉故我心匪石不可转也我心匪席不可卷也非独于斯时也可以穷天地亘万世而不顾闻之者又岂止顽夫廉懦夫有立志而已耶此许由务光见取于唐虞盖有时而尚之也【易说】
　　白云郭氏曰先人曰伯夷目不视恶色耳不听恶声非其君不事非其民不使治则进乱则退横政之所出横民之所止不忍居也思与乡人处如以朝衣朝冠坐于涂炭当纣之时居北海之濵以待天下之清也故闻伯夷之风者顽夫廉懦夫有立志故曰伯夷圣之清者也当蛊之时非其徳可以忘世其道可以髙人不为事穷不以物累不如是曷足以振之哉雍曰夏尚忠商尚质周尚文三王非固为异也救一时之弊耳知此故足以兴道不知此虽歴举三代之政其治道愈逺矣孟子言伯夷之清伊尹之任栁下惠之和为行不同而同归于圣者所以救弊之方在时有不同故也蛊之时天下事弊人知干治为急而不知干治之弊又有甚焉是以舍夲源循末流风俗鄙陋委靡而不振去道日已逺矣此不事王侯髙尚之士所为作也髙尚之士岂直以不事王侯为髙哉盖必有其道焉非舍箪食豆羮之义也方蛊之时大道不明王侯之贤者知趣事赴功而已非独不知道之大全而用之也亦有以道为不切时务而不用者多矣如是则髙尚之所守乃当世之不用而王侯之所务或髙尚未甞容心焉故髙尚之士旣不能屈道伸身则王侯不可得而事也王侯不可得而事而人谓之髙尚其事亦冝矣在君子则尽用舎行藏之道夫何容心于髙尚哉是以天下旣又弊于干蛊非夫人孰能振之蛊之上九旣无絶物之过又无屈道之累其用舎行藏之志是可为法于天下后世矣此孟子所以称伯夷为百世之师也不然虽不仕如荷蓧狂歌如接舆放荡不法如庄周为我无君如杨氏皆流浪不反其自为髙尚以欺世俗耳目则有之君子未甞有取焉故孔子不能为素隐行怪而孟子深鄙陈仲子之为廉也非夫伯夷之圣使闻其风者顽夫亷懦夫有立志又安能振蛊之风也欤易于否有彚贞之君子在蛊有不事王侯之士其道不同不可同论也【易说】





　　大易粹言卷十八
　　钦定四库全书
　　大易粹言卷十九　　　　宋　方闻一　编
　　【兊下坤上】
　　伊川先生曰临序卦有事而后可大故受之以临临者大也蛊者事也有事则可大矣故受之以临也韩康伯云可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物密近【一作通】相临者莫若地与水故地上有水则为比泽上有地则为临也临者临民临事凡所临皆是在卦取自上临下临民为义【易传】
　　临元亨利贞至于八月有凶
　　伊川先生曰以卦才言也临之道如卦之才则大亨而正也○二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永乆若旣衰而后戒亦无及矣自古天下安治未有乆而不乱者盖不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也【并易传】○临言八月有凶谓至八月是遯也当其刚浸长之时便戒以隂长之意【周行已録】
</div>
    <div class="pagination">
<a href="大易粹言_page11.html">上一页</a><span>...</span><a href="大易粹言_page7.html">7</a><a href="大易粹言_page8.html">8</a><a href="大易粹言_page9.html">9</a><a href="大易粹言_page10.html">10</a><a href="大易粹言_page11.html">11</a><span class="current-page">12</span><a href="大易粹言_page13.html">13</a><a href="大易粹言_page14.html">14</a><a href="大易粹言_page15.html">15</a><a href="大易粹言_page16.html">16</a><a href="大易粹言_page17.html">17</a><span>...</span><a href="大易粹言_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
