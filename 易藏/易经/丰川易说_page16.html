<!DOCTYPE html>
<html>
<head>
    <meta charset="UTF-8">
    <title>丰川易说 - 第 16 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>丰川易说 - 第 16 页/共 26 页</h1>
    <div class="content">　　周公之象晋九四云云何也曰九四已晋而居上近乎君矣而以九处四外阳内隂是大臣怀贪残之心者也守此不变危厉之道耳故象取晋如鼫鼠而占取贞厉
　　愚按此贞以恒固作解为当谓其守此不变耳似不宜解以得正鼫鼠之晋何正之得顾不知明易君子以为何如也
　　象曰鼫鼠贞厉位不当也
　　孔子之传晋九四云云何也曰言九四之晋如鼫鼠贞厉者谓其位处不当居离明之下而不敢当离明之照亦如鼫鼠踪迹诡谲昼见畏人虽欲不厉不能得也葢周公为称情之象故孔子特释其义耳
　　六五悔亡失得勿恤往吉无不利
　　周公之象晋六五云云何也曰六五柔中得正正所谓地上之明进而上行之柔也大凡昏暗者多悔而九五则大明察察者多悔而六五则得中君而如此悔何有乎故占象为悔亡又其当大明之位处二阳之中聪明内含察察不用是乃精明中之浑厚浑厚中之精明有聪明睿智之实徳而无综核刻薄之流弊以此而往何往不吉以此而行何行不利故象占又取于失得勿恤往吉无不利也
　　失得勿恤是言臣下小小得失勿以为忧而自出于察见渊鱼之不祥葢六五以大明当天原是羣隂毕照即间有云翳顷刻自消正不用察察为明自伤大明之体耳呜呼汉之文帝其庶几乎
　　象曰失得勿恤往有庆也
　　孔子之传晋六五云云何也曰言六五之失得勿恤正是晋五大明之用往自有庆故悔亡吉利备具也
　　上九晋其角维用伐邑厉吉无咎贞吝
　　孔子之传晋上九云云何也曰上九离终象甲胄而以刚居晋上是晋其角者也晋角则刚而易触于象为维用伐邑矣动兵邦内厉所不免故占象特取于厉然以君正臣罪亦自得吉无过故占象又取于吉无咎但此等事虽曰得正终非明世所宜有故终有羞吝之贻也维用伐邑吉与畜臣妾吉一例谓维此吉耳
　　象曰维用伐邑道未光也
　　孔子之传晋上九云云何也曰言王者自宜明明徳于天下使四海升平向化畏威怀徳今也尚用伐其私邑则是近郊犹有未顺之梗其于晋明之道尚未光大耳呜呼王者固以兵不待用而天下自服为道之光乎
　　明夷【离下坤上】
　　晋而受之以明夷何也序卦传曰进必有所伤故受之以明夷夷者伤也
　　明夷利艰贞
　　文王之彖明夷云云何也曰离为日坤为地离入坤下明受其伤故曰明夷所谓文明而处昏暗之世者也利在艰难守正故占为利艰贞呜呼味斯言也文王葢即本其自处者以系彖乎故不觉语深而意悲矣
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之孔子之传明夷彖云云何也曰言离下于坤是明入地中也明而入地则于明晦矣明晦是明伤也故为明夷离在下而居内是内文明也坤在上而处外是外柔顺也以此韬光蒙大难内不失臣节外不即凶戮此文王所用以事纣之道也利艰贞者谓自晦其明同于入地之日也以此遭逢内难身被囚奴而卒能自正其志不为邪谄此箕子所用以处纣之道也呜呼孔子虽不似文王箕子之大明蒙艰然以大圣人之明徳而栖皇于春秋之世其亦离明而晦于地下者乎故其传彖之言深觉怆乎有余悲耳然于彖传知为文王箕子之以则又以知惟圣人为能论世知人又知惟圣人能知圣人也夫
　　明夷反晋故为明伤而在人心则耳目聪明不用而一灵炯炯不昧之时却是初学善养其明之一大功课易道固在人自取而神明之耳执象论义与执义取用皆无当也
　　象曰明入地中明夷君子以莅众用晦而明
　　孔子之传明夷大象云云何也曰明夷为日入地下非无明而于晦中行其明故为明夷君子体此以莅众也用晦而明葢明而明用之则炫才扬已察见渊鱼不惟众情有不安之弊亦且幽隠有不照之忧故君子惟用晦而明如日明之入地下也
　　用晦而明不惟莅众宜然一切居家交人无不宜然葢凡事聪明而藏诸浑厚乃为真明耳汉明之察察其实察于小而蔽者大察于人而蔽于己故古之帝王凝旒黈纩正欲以自晦善养其明也
　　晋六五失得勿恤亦明夷大象用晦而明之义故为知临大君之宜而悔亡往吉无所不利也
　　初九明夷于飞垂其翼君子于行三日不食有攸往主人有言
　　周公之象明夷初九云云何也曰初九居离之下离明受伤之始也其在于象则如鸟之飞而伤垂其翼其在君子则为于行而三日不暇食但有攸往则主人有言也呜呼其文王已疑于纣事事挫抑责备之候乎而遑暇食哉离象鸟故取飞垂象口故取食取言下伤必有上伤之人故取主人而三日则取于地下之三画也
　　象曰君子于行义不食也
　　孔子之传明夷初九云云何也曰言君子于行三日不食者谓当见伤之时义不暇食故三日不食也
　　六二明夷夷于左股用拯马壮吉
　　周公之象明夷六二云云何也曰六二当明夷之时居离之中正受伤之人也其象为夷及于左股斯时也不可以不拯而拯且不可以不速必如用马之壮乃得吉也葢拯之速则尚可救耳故象占如此葢彖于此爻为文王羑里之时而象义则周公有感于拯救文王已出之效故为此用拯马壮之吉以示教乎呜呼周公之系此爻亦大怆心也夫
　　左股臣象但象其拯之宜速不必于卦爻互变求解也
　　象曰六二之吉顺以则也
　　孔子之传明夷六二云云何也曰言六二之所以吉者以其顺人心合天则君父之伤可以救而非出于邪曲也葢臣子救君父之难苟可委曲望全虽窃负而逃亦所不恤文马珍币之用何伤于日月之明乎于是爻见文王之为臣止敬亦可见周公之为子止孝
　　九三明夷于南狩得其大首不可疾贞
　　周公之象明夷九三云云何也曰九三以刚居离之上应上隂柔而可以得志又离为兵于方为南有狩于南而得其大首象故象占取之呜呼其武王伐纣之事乎然狩贵时不可疾贞也故又为不可疾正之戒葢贞取于正也一说不可疾贞为不以为疾而病之此乃天人之正亦通
　　象曰南狩之志乃大得也
　　孔子之传明夷九三云云何也曰言南狩之志非富天下也乃伐暴救民之志如此而后得耳
　　六四入于左腹获明夷之心于出门庭
　　周公之象明夷六四云云何也曰六四位近君侧于象为出地之日于明夷为入君左腹获其心意始得出此门庭而成生还之幸所谓向来受伤而至此始出也殆文王羑里初出之象乎象虽不言吉凶而吉无不利亦可知矣
　　象曰入于左腹获心意也
　　孔子之传明夷六四云云何也曰言六四之入于左腹云云者乃是揣其心意而设法以获之故得出门庭耳呜呼周公之象此爻庆幸殊深而孔子之赞此爻歆羡亦至矣
　　六五箕子之明夷利贞
　　周公之象明夷六五云云何也曰五居坤中上承晦主谊无可去惟有痛自屈辱以全其正所谓内难而能正其志者也正箕子之明夷以之故利在艰贞
　　象曰箕子之贞明不可息也
　　孔子之传明夷六五云云何也曰言箕子之贞执志不回故虽明为所伤而终不可掩而息也
　　上六不明晦初登于天后入于地
　　周公之象明夷上六云云何也曰上六坤终而以隂柔处之此正日之没于地中者也故虽本宜明者亦不明而晦矣昏昧至此初之登天者今且沦没地下有必然耳呜呼纣尊为天子而竟以不明求为匹夫不得非即此象乎而象亦实指纣言也
　　象曰初登于天照四国也后入于地失则也
　　孔子之传明夷上六云云何也曰言初登于天者本可以照四国也后入于地者由其失君之则也呜呼以本登于天之朗日一旦复入地下得丧存亡不啻较若天渊而独以失则致之然则为人上者奈何可失则乎
　　爻于二象文王而以顺则王以上象纣而以失则亡然则此一则也固存亡兴丧之闗乎乃易以顺则象文王而诗咏文王顺帝之则然则易之则即帝则易之顺则即诗顺帝之则乎文王惟其能顺帝则故为人臣止于敬当明夷之时即顺明夷之则读易者于易识则于文王识所以顺则可也噫意深哉
　　家人【离下巽上】
　　明夷而受之以家人何也序卦传曰伤于外者必反于家故受之以家人
　　家人利女贞
　　文王之彖家人云云何也曰为卦上巽长女下离中女是为二女相得而上顺下明则是各得其职长上中下则是各得其序四为巽主而从五二为离主而从三则是各得其耦阳外隂内则是各得其事凡皆家齐之事而卦备之故曰家人而二卦却以长中二女相值而成故占象又取利女贞耳然其实家之所以不齐由于妇之不顺不明不顺则骄亢侈泰之弊必作不明则凟伦乱礼之愆必生而家道遂不可言故家道必得女之顺明乃成而卦体上顺下明原备此义故彖亦遂即其自有者以为戒耳呜呼牝鸡之晨惟家之索桀亡以妺喜而纣复亡以妲己有家者安得不以女之贞为利而欲齐家以定天下者又安可不知利女之贞乎
　　万物齐乎巽而相见乎离人道齐乎家而相见乎国与天下为卦上巽下离风动火明正是即家之刑寡妻至兄弟以御家邦事也故彖言利女贞以即卦明戒而孔子更推其义以极于家道正而天下定耳观二圣于家人一卦彖言之蕴含者即于彖传明补之大象之未尽者仍于小传备发之反覆推原务使正家之道本末终始无一渗漏亦可知齐家之闗乎治本者深且重也
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　孔子之传家人彖云云何也曰言卦之所以为家人者固以女之正位乎内而实以男之正位乎外有齐家之道而男女皆得其正以合于天尊地卑天施地生之大义也葢所谓男女者非徒家人中男女之谓谓其能巽齐离明足为家主而如严君之父母耳若曰家人之男女则岂足言严君哉所以然者惟这严君能内明外齐内外各正则型仪足法规严矩整恩不掩义义以济恩上下明齐父父子子兄兄弟弟夫夫妇妇一家之中无一不出于正而家道皆正耳家道正而刑寡妻至兄弟便可御于家邦而天下以之定这真是以修身作齐家之本以齐家作治平之本者能之岂徒一女正之为乎然推观厥刑则于女之得正而验故家人以女贞为利也
　　母亦称严君者正位乎外者父而正位乎内者母家有严母能离明而巽齐则子弟之隠恶家众之隠弊可以尽正内外之分别帏薄之防闲可以备肃然后内外上下一归明齐而家道可正一如严君之能明齐乎众庶也故世俗称妻为内君而夫子以母为严君呜乎严君而可不正乎故家人利女贞
　　家人人众最忌在不肃故贵巽齐家人情淆最忌在不知故贵严明为卦下离上巽于位则为上齐而下明于家则为内明而外齐于分则为父齐而母明既明且齐家何不正之有既正矣又何不利之有故利贞之义本取于巽离为多彖因本卦义为戒耳
　　象曰风自火出家人君子以言有物而行有恒
　　孔子之传家人大象云云何也曰上巽之风自下之离火而出谓之家人君子观风自火出之象知家之本在身而身为风之自也于是先自正其身始言则有物而根诸义礼口无夸诞之辞行则有恒而遵道以行身无诡异之行一如火之为风自焉呜呼大学之所谓其为父子兄弟足法孟子之所谓身不行道不能行于妻子非此意乎
　　初九闲有家悔亡
　　周公之象家人初九云云何也曰初九以阳刚处离始是明于家情而闲家于始者也家闲于初则销萌杜渐而诸悔可亡矣故象占如此
　　又初九以一阳横亘于隂下亦有闲象然取于离明刚正以正家于初义自正大正不必索之爻象也
　　象曰闲有家志未变也
　　孔子之传家人初九云云何也曰言闲有家悔亡者闲之于众志未变之始故悔亡也呜呼非离之明阳之刚其孰知之而能之
　　六二无攸遂在中馈贞吉
　　周公之象家人六二云云何也曰言六二以隂居二阳之中正女之在家中者也亦正有无攸遂在中馈贞吉象故象占取此然其义则妇人无专制之义有三从之道故占象取于无攸遂无非无仪惟酒食是议妇之正也故占象取于在中馈而无攸遂在中馈则本是妇人正道吉道故占象又取于贞吉耳呜呼象义双显占象俱融周公之系易妙真难形矣惜乎吕雉武瞾二妇不知此义又惜乎汉髙唐髙不知此义也故上六以威如反身为吉
　　象曰六二之吉顺以巽也
　　孔子之传家人六二云云何也曰六二之吉者以六二能顺以上从乎巽之九五此正位乎内之道也得其道矣安得不吉
　　九三家人嗃嗃悔厉吉妇子嘻嘻终吝【嗃呼落反嘻喜悲反】周公之象家人九三云云何也曰九三居离之终而以刚处刚刚而过者也以此处家则未免伤恩然亦变患可销故其象为家人嗃嗃虽始若有悔有厉而终能得吉若其反是则过寛必纵如家人妇子之嘻嘻然谐笑不谨始虽若和而终至羞吝矣嗃嗃嘻嘻皆取离似口又为火象故象取于离而字皆从口
　　象曰家人嗃嗃未失也妇子嘻嘻失家节也
　　孔子之传家人九三云云何也曰言家人嗃嗃虽若太严而终未失则也茍妇子嘻嘻则和而无礼失齐家之正则矣
　　六四富家大吉
　　周公之象家人六四云云何也曰六四以离明之克家而至于巽之整齐是治家而至于富者也家而至富是必内以贞明之妇佐居位巽齐之男克勤克俭知礼尚义乃能之真为家人之大吉耳故象占取此呜呼观于富家大吉则富固非圣人之所不欲特以男女正位而得之则道之得正者耳
　　象曰富家大吉顺在位也
　　孔子之传家人六四云云何也曰言富家大吉者正以四为巽顺之主乃巽顺得正之位也而为富家者以巽顺为保富之道可类推矣
　　九五王假有家勿恤吉【假更白反】
　　周公之象家人九五云云何也曰九五阳刚中正内聪明外齐肃正所谓正位乎外之男以倡正位乎内之女而家人之严父耳当此时也一家之人内外咸理大小得情尚何俟忧恤乎真吉之至者耳故象占如此呜呼是殆无忧之文王欤以此齐家而即以此御家邦吉何如也
　　象曰王假有家交相爱也
　　孔子之传家人九五云云何也曰言王假有家者谓其内外上下交相亲爱父父子子兄兄弟弟无不各得其情耳呜呼信非文王之刑于寡妻不足当之
　　上九有孚威如终吉
　　周公之象家人上九云云何也曰上九以阳刚巽齐居家人之终正所谓言物行恒以身型家之第一人也葢其能以刚严明齐正已端范威如可畏终之得吉不言可知故象占如此
　　象曰威如之吉反身之谓也
　　孔子之传家人上九云云何也曰言威如之吉者乃上九能反身自修端范于上言可为坊行可为表自然不言而上下以肃家道以正之谓也呜呼家之本在身反身固齐家之第一事乎








　　丰川易説卷六
<经部,易类,丰川易说>
　　钦定四库全书
　　丰川易説卷七
　　鄠县王心敬撰
　　下经
　　暌【离上兑下】
　　家人而受之以暌何也序卦传曰家道穷必乖故受之以暌暌者乖也
</div>
    <div class="pagination">
<a href="丰川易说_page15.html">上一页</a><span>...</span><a href="丰川易说_page11.html">11</a><a href="丰川易说_page12.html">12</a><a href="丰川易说_page13.html">13</a><a href="丰川易说_page14.html">14</a><a href="丰川易说_page15.html">15</a><span class="current-page">16</span><a href="丰川易说_page17.html">17</a><a href="丰川易说_page18.html">18</a><a href="丰川易说_page19.html">19</a><a href="丰川易说_page20.html">20</a><a href="丰川易说_page21.html">21</a><span>...</span><a href="丰川易说_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
