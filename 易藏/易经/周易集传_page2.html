<!DOCTYPE html>
<html>
<head>
    <meta charset="UTF-8">
    <title>周易集传 - 第 2 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集传 - 第 2 页/共 8 页</h1>
    <div class="content">　　九二牵复吉【兑伏艮手有牵象二与四虽非应而同兑说体茍无所守亦将为所畜矣二刚而中与初之刚正同体合志伏艮又为正故有与初牵引欲进复回之象贤于受畜逺矣宜为吉占○一隂之畜小故初虽应四而复自道且与二牵复焉若大畜初二应爻则不能不止矣】
　　九三舆説辐夫妻反目【辐子夏虞陆本并作輹音复与大畜説輹同释名及郑注皆云状如伏兔在轴上説輹则无以固轴车不可行作辐非是干伏坤离伏坎皆有舆象説輹兑毁折象夫乾象谓三妻巽象谓四目离象○下卦三阳本同受畜初二隔远之阳未至遽为所畜三四切近隂阳相悦而相亲故为説輹之舆不复能行然本非正徳四为畜主而居上三又以刚居刚有两不相下之意而至怒目不和也虽不言凶非美占○辐音福説文注轮轑也项氏曰辐无説理必车破毂裂而后説舆下之輹乃有説时斯言是也况大畜小畜辞同不应辐輹字异定为輹字无可疑】
　　【説卦兑为毁折葢坤体之降杀也经言毁折皆兑体履归妹眇跛大壮羸角离折首豊折肱是肢体之毁折也小畜大畜説輹大壮藩决井羸瓶罋漏鼎耳革折足是器物之毁折也若以坎囚遇离震刑官则为受刑睽天劓困劓刖是刑狱之毁折也后不重出】
　　六四有孚血去【上声】惕出无咎【卦中虚畧似中孚故曰有孚离伏坎为血为加忧故言血惕一隂畜五阳其力弱其事难本有伤害惊忧之势四之所伏孚诚而已孚诚之感过于势力之敌也故其伤害去其惊忧出而其占为无咎】
　　九五有孚挛如富以其邻【孚义同前五中实亦为孚巽为股爻变大畜又有艮手象巽绳系之故言挛　　富本爻阳实象邻指六四经言以其通训与其
　　○四为畜】
　　【主而五切近之四五相孚而相得巽体以下隂为主入于上阳故其情深交密如拘挛然固结而不可解也五为阳实四则隂虚如富实之人与其贫邻同处末光余润邻之沾丐多矣美象在四不在五也赖四柔而正兼离明兑説体故五无凶咎可言然止平平之占○阳近隂曰富以其邻如富者与贫邻处小畜五是也隂近阳曰不富以其邻如贫者与富邻处泰四谦五是也互见各卦】
　　上九旣雨旣处尚徳载妇贞厉【爻变曰小畜之需有坎雨坎宫象隂阳和而后成雨伉俪谐而后安处畜道旣成矣尚上也载满也诗厥声载路丳夷载路并训满以隂徳上阳以妇徳上夫柔行巽入积满至此非一朝夕之故也隂徳如此岂常理哉故妇人贞固主之为危厉之占】月几望君子征凶【坎为月纳甲兑为上后望前之月故曰几望几近也　　　以柔巽畜阳刚未遽如望月之敌日然亦骎骎矣故君子至此亦为征进则凶之占○坤上六战野黄隂祸之深也小畜上九贞厉征凶隂祸之尚浅也玩辞者宜廪廪矣】
　　【几望无明象以坎为月体兑为上后望前之月此纳甲说经言几望者三独归妺六五坎兑体全小畜上六变而后有坎中孚六四变而后有伏坎其义仅通此外诸説皆破碎抵牾无可用览者详焉】
　　【兑下干上】○【履卦履践也以卦徳言兑柔居下干刚居上而履践之以卦象言上天下泽自然之礼乃人所履践之常道故曰履二至四互离三至五互巽】
　　履虎尾不咥人亨【兑正西卦西方七宿为白虎礼以白琥礼西方故虎为兑象卦以下爻为尾干履兑为履虎尾兑口有咥象然一刚一说终不相伤故曰不咥人此惊危终吉之象其占又为亨通○又互离为明互巽为柔入所以不见咥也】
　　初九素履往【句】无咎【素平素也荀兑为常有平素之象当履之初明履之义夫人莫不有常分但当率其平素之履而已如此而往宜为无咎之占中庸曰素富贵行乎富贵素贫贱行乎贫贱素患难行乎患难素履説也】
　　九二履道坦坦幽人贞吉【前爻偶虚有道路象爻变曰履之无妄亦有震大途艮迳路象坦坦寛平貌幽人无明象稽类兑为泽有停蓄不流意为说有安恬自适意宜为幽人　　○天下有通行之道如康庄九达坦无窒碍而持心躁竞行险徼幸者失之茍幽静安恬之人履之焉往非坦道哉贞固守之可为吉占程子曰其中恬正则所履安裕中若躁动岂能安其所履也○三隂卦中兑体大抵柔静初二爻同兑体故以幽素为义】
　　六三能视跛能履履虎尾咥人凶【离为目巽为股兑为毁折故言视
　　跛履　　　　　　彖通兑三爻为一虎爻折兑三爻为三虎如干龙渐鸿之比三履九二为刚虎又正在兑口中故有咥象○九卦主爻多吉此履主爻也爻为不美之象跛体之不完也能视能履尚庶几焉而隂柔居刚不中不正冥行蹈险履虎尾而不知惧取咥宜矣故为凶占】武人为于大君【武人无明象稽类离火燥烈又为戈兵兑金主杀伐二体合为武人　　大君乾象三兼离兑体武人也爻变则卦为纯干大君也若武人得之则为非常之占自为一义○同人小畜大有夬皆与履相似然同人有干离无兑体小畜大有有离兑而干在下无君象夬无离体故武人大君象独履当之】
　　九四履虎尾愬愬【句○愬山革反】终吉【四履三亦兑虎象愬愬畏缩貌乃巽进退之象以爻言则四履三为柔虎以卦言则干刚履兑柔终不相伤即彖所谓不咥人者四又柔爻巽体非过于冐险者故能愬愬畏缩而为终吉之占】
　　九五夬履贞厉【夬五阳一隂下干上兑履亦五阳一隂上干下兑故假夬象爻体干刚又巽究为躁卦皆有夬决义○程子曰五以阳刚居尊位任其刚决而行者也古圣人明足以照刚足以决势足以专然未尝不尽天下之议虽刍荛之微必取若自任刚明决行不顾危道也○临川吴氏曰夬履指六三而言三以不中正之柔履九二之刚小人之乘君子者九五欲决去之然夬一柔乘五刚此当去之时可去之势决去为宜履之三虽乘刚于时未宜于势未易决而去之则反危矣愚谓履之三犹夬之上然夬之决易履之决难易虽扶阳抑隂之书而轻举躁动又圣人所忧也吴説亦通故并着焉占者贞固主之为危厉之占】
　　上九视履考祥其旋元吉【视履象与六三同考成也如考室考牧之义旋回首也附干首象○凡卦主爻多吉若主爻凶则吉在应爻三之跛兑为之毁折也至此兊体已尽干体独行而离目巽股之视之履固无恙也干上九本有过亢之忧与三为应反赖柔以济刚故视履之间成其福祥回首视三此为大吉之占】
　　周易集卷一
　　钦定四库全书
　　周易集卷二　　　　　元　龙仁夫　撰上经之中
　　【干下坤上】○【泰卦泰通也以卦象言干阳下降坤隂上升天地交而万物通之象以卦体言内阳外隂为君子内而小人外治象也故曰泰○二至五互兑三至五互震】
　　泰小往大来吉亨【小谓隂大谓阳泰否反对之卦隂小往而居外阳大来而居内则为泰象否则反是泰美象也故其占吉而且亨】
　　初九拔茅茹以其彚【句】征吉【茅丛生草附震木象茹根也彚同类也以其通训与其　　征吉占辞○茅根方抜则与其同类相连而上君子小人皆然初茅茹也二三茅彚也方泰之初一君子进则众君子必牵引而升如拔茅然美象也故为征进则吉之占】
　　九二包荒用冯河不遐遗朋亡得尚于中行【坤土在兑泽旁有泽薮荒秽象干包坤故曰包荒二至四兑泽河也三以震足超而过之有冯河象震从干故曰用冯河上六僻居卦外不与二通遐也　　泰五应二有与上牵联达上之象故曰不遐遗内卦诸阳朋也泰三阳三隂各自正应有朋而不朋之象故曰朋亡中行指六五凡自下配上曰尚○二以阳刚大臣为泰主爻经于此明治泰之道焉为大臣者廓然器度藏疾纳污而后可非浅心狭量所堪也然包岂含糊混贷之谓事有当为必勇往直前以图之包荒似仁冯河似勇包荒则惇大成裕冯河则明作有功也大臣之道立贤无方虽僻远之才而可遗弃乎君子之交和而不同虽合志之朋而可相阿党乎鉴空衡平豁然公道惟贤之任惟理之从此不遐遗朋亡説也四者交尽而大臣主泰之道备矣其得上配六五中行之君也宜或虽不言吉乃吉占然惟有徳者当之○或问上为遐逺下得通于二何也曰非承非乘非应又不通互体邈在卦外故也泰二五为正应而五上同坤体有牵联而达之象否则以遐见遗矣六爻之例初与五不相通说见比初大有初上与二不相通说见同人上颐二】
　　九三无平不陂无往不复艰贞无咎勿恤其孚于食有福【髙下险夷一平一陂坤地之势也晦明寒暑一往一复干天之行也此暗取乾坤象坤上故先言平陂干下故后言往复福祉无明象稽类坤厚载物有福祉象故经言福祉皆坤体○三下卦终以治乱言则平者将陂以隂阳言则往者将复处否泰之交可不慎乎必以艰难贞固之心处之而后无咎不艰而忽易不贞而躁妄咎随之矣此训戒辞又曰平陂往复理之可信也勿以信然为忧终当亨其所有之福尔葢全卦之泰尚有三爻是福之未交也此又慰勉占者之辞乃戒慎保吉之占】
　　六四翩翩【句】不富以其邻不戒以孚【翩翩象义未详稽类小过以偶爻为鸟翅泰上三偶亦有三鸟翩翩之象○不富隂虚爻象邻指九三戒偶爻开口象亦兑象以其通训与其○爻上连三隂下近九三故取为象三隂非安于外者泰已过中有翩翩飞下之势而未直遂也三】
　　【以阳刚当泰时居下卦上葢得位者与四同震体而相亲四虽隂虚三则阳实如不富之人与其邻同处窃其声光以为援此三隂之朋所以不待告戒而相孚信谓叶志也内有九三之邻外有三隂之孚为六四谋则可喜为世道谋则可忧小人方未得志往往交君子以自媒君子即之而乱阶启矣故不言吉凶
　　若泛筮亦得朋多助之占　　　　　○翩翩古文作篇篇说文徐注云诗书一篇为一义篇联也据此似取三隂牵联之义篇从竹乃震苍筤竹象以翩象不明故附着之】
　　六五帝乙归妺以祉【祉字句絶】元吉【泰与归妹皆三阳卦相变若易置三四爻即归妹卦泰六五即归妹六五也本卦互兑震亦有震男兑女象故以归妹言帝乙商贤君归妹事无可考以意逆之必尝定下嫁之礼故假为象与髙宗箕子同祉与前福象同　　归妹以祉犹言以归妺获福祉也元吉占辞○此爻大抵婚姻之美占与泰否义似不相涉程主五应二之义曰六五以隂柔居尊位下应九二刚明之贤倚任其贤而顺从之如帝乙归妺降其尊而顺从于阳以之受祉且元吉也○史谓汤为天乙又有帝祖乙又微子父名帝乙左哀九年阳虎卜伐宋遇此爻曰微子启帝乙之元子我安得吉据此则经所云乃微子父也京房载汤嫁妹辞疑后人传防之谈不足据】
　　上六城复于隍【城三阳下实象隍池也否三隂下虚象泰下三阳反对为否下之三隂一治一乱相为循环所谓城复于隍天下事至此葢无可言者坤土兑泽亦城隍象】勿用师【义互见师卦说震为将帅象师谦豫升四卦利于行兵震一阳得地故也复师败君凶震一阳陷没故也此卦震阳居三虽得地而三阳下连乃将帅权分之象　荀林父邲之战郭子仪相州之兵是已故勿用师】自邑告命【邑坤土象告命偶画开口象亦兑口象世之泰也命令出于王畿其末也自邑告命如夫子所谓政在大夫陪臣执国命者天下事可知己】贞吝【占者贞固主之必为羞吝】
　　【坤下干上】○【否卦否塞也以卦象言干阳上升坤隂下降天地不交万物不通之象以卦体言内隂外阳为小人内而君子外乱象也故曰否○二至四互艮三至五互巽】
　　否之匪人不利君子贞【匪人竒偶自然象田畴云人之形上虚下实故七窍皆上处否有倒悬之象非复人理凶象也小人道长故君子得此占则不宜固主宜变动也】大往小来【否泰反对三阳本内今往居外三隂本外今来居内非美象】
　　初六拔茅茹以其彚【句】贞吉亨【茅草属附巽木象茹彚及以其训见前贞吉亨占辞君子小人皆以类进否之茅小人也一小人进朋类从之非美象贞吉亨语似可疑葢上文茹彚之象已明占者宜有见几勇决意不应贞固主之反吉亨也曩见蜀士王履云蜀旧本有作否亨与六二辞同　　吉否二字上体相近而讹耳谓占者若贞固主之则不亨通也此説似通故着之以待明者朱子云贞吉亨以戒小人按经文贞训固说已见干彖且易通占之书未必专为小人言也】
　　六二包承小人吉大人否亨【否方有反师否臧同○包即苞字义见蒙二附巽木象承坤地承干天象其字中从手亦作承葢以手奉承物也兼艮手象○臣之承君如地承天理当然也而有陈善责难勿欺而犯之义焉非徒承也二当否时以坤隂居大臣之位中所包含惟奉顺之心而已不逢君之恶几希此小人道也岂君子行志时哉故断之曰小人占之吉大人占之则不亨　　易岂为小人谋者明吉凶之决所以賛大人进退之决也或吉或否随所占之人而已】
　　六三包羞【包义同前羞无明象稽类巽一隂伏二阳下有女子羞愧象爻上承三阳又羞之甚
　　○三为上下卦之交否将转泰时也以不中正之隂居下卦上此小人之有位者】
　　【进无拨乱倾否之材退无明哲见几之勇本体巽也入于上阳惟有睢盱侧媚忍污含垢偷为自容之计而已经止包羞二字殆曲尽其形容微矣哉占具象中○按否二三皆隂柔小人而实异二犹自居于中正其与君子悬隔者曰包承尔三不中正而巽入故以包羞象之又按否泰皆言包泰之包荒包容天在外者也否之包承包羞包藏天在内者也此君子小人之辨】
　　九四有命无咎畴离祉【巽风有命令象故彖象两言申命祉象义见泰三有命谓有九五之君命也临川吴氏曰与师上六大君有命同四以刚健之才居近宻之位受君命之宠委任以济否者愚按否至此已过中矣四之阳刚足以济否故其占为无咎不特如此畴类皆附丽其福祉谓诸阳皆蒙其福也自古君子当否运之极凭主眷之隆以一身为世道机括而福及羣贤者多矣无咎一人之占离祉又众人之庆葢美占】
　　九五休否大人吉其亡其亡系于苞桑【休息也象未详大人吉占辞亡丧失也系维系也暗取干马坤牛及巽绳象苞丛生也桑巽木象巽居坤三爻上土力重厚大】
　　【本深固之象　　　　　　　　○否至五将极有休息之理九五阳刚中正大人也必能休之故为吉占下文乂设戒之辞程子曰否将反泰不可便为安肆当深虑远戒常虞否之复来曰其亡乎其亡乎为安固之道如维系于苞桑然汉王允唐李徳裕不知此戒所以致祸败也此愼惧保吉之占】
　　上九倾否先否后喜【上干三阳下坤三隂以重压轻以实压虚有倾象　　　乱极则治否终则倾循环之道也上九之阳其力又足以倾之倾则阳实在下又为泰矣先否后喜占辞】
　　【离下干上】○【同人卦同人与人同也以卦体言一隂在下众阳所欲同以卦象言干天上行离火上炎亦同象○二至四互巽三至五互干】
　　同人于野亨【初九六二人之同也前临四阳奇实如坦坦平地无山丘水泽之阻此同于野之象一云稽干有郊野象此公平广大豁然无我之同也故其占为亨通程子曰天下大同之道则圣贤至公之心也常人之同以私意合乃昵比之情耳不以昵近之私而于野外旷远之地乃至公大同之道也】利涉大川【离伏坎为水巽木为舟以干健出坎水巽舟之外故曰利涉】利君子贞【干健而离明二五中正而应君子道也故君子得此占宜贞固主之】
　　初九同人于门无咎【门前爻偶虚象爻变曰同人之遯亦有艮门阙象然艮为门以下偶也其义实同二者诸阳所欲同也初之前即为二如出门邂逅遂与之同此适然之同非私意经营之合也故为无咎之占】
　　【门偶虚爻象戸竒实爻象震下一竒戸也上二偶空庭也故丰闚戸节戸庭皆震体艮下二偶门也上一竒阙庭也故明夷节门庭随出门皆艮体说卦有艮门阙象无庭象可稽类求也同人门则又直以前偶为门葢艮门亦以下偶耳后不重出】
　　六二同人于宗吝【礼大小宗凡五各自为宗葢族之私亲也初二皆离体有宗象二为诸阳所欲同同人之道贵乎大公无我且二五相应而相同正也与初同体又相切近遽与之同是同于宗族之私而已故为吝占】
　　九三伏戎于莽升其髙陵三岁不兴【离为戈兵巽为伏巽木为林莽故曰伏戎于莽陵指九四自下卦升上卦又爻变无妄有艮山体巽为髙故曰髙陵三岁指巽三爻巽为进退不果故曰三岁不兴○二五相应同之正也三近二有欲同之心乃有攻五意爻兼离巽干体伏戎林莽离巽体也升四之陵伺五之隙葢干离体皆上行也然干离之刚终为巽体之柔牵制故尽巽三爻不能兴也曰三岁者迟久不决之义三之攻五本凶象以其不兴故免于凶亦举事无成之占】
　　九四乘其墉弗克攻吉【墉三爻象三为上下卦之限有墉象本朱氏蔡氏说　　攻离兵象四亦欲同于二而三为之墉四体干健遂乘墉而欲攻葢攻二也而有竟不能攻之势九虽刚而四柔又巽为进退不果故也知难而退乃理之宜故为吉占○程子曰二者众阳所欲同也独三四有争夺之义者爻在二五之间也初终远故取义别】
　　九五同人先号咷而后笑大师克相遇【离中虚而火燥为歌哭不常之象互见离旅中孚诸卦本爻变曰同人之重离又有兑口故取号咷笑象大师离戈兵象干阳故言大○五之同二理也三四阻之故号咷于其先阻而终合故笑于其后旣争矣不免兴师而五则堂堂正正之师也故为大师曰克者克三之戎四之攻也相遇者遇二之应也所谓人众固能胜天天定亦能胜人于同人九五见之虽克其用力劳矣故不言吉○号笑乃卦中所有之象先后乃象外活意诸说往往主变兑释后笑之义似通但兑为笑口孰为号咷口乎况夬孚号惕号无号皆兑口体又何以通之以活法求象义可也】
　　上九同人于郊无悔【郊稽类为乾象国外曰郊僻远地也诸爻所欲同者二也初承三乘四通互体五正应皆有同义上居卦外旷然疎远独无与同者故言郊无悔占辞程子曰始有同者则至终或有睽悔处远而无与虽求同之志不遂而终无悔也○郊野本通称然彖意主寛旷爻意主僻远其防不同故所系辞不得不异尔】
　　【干下离上】○【大有卦大有所有之大也以卦体言六五一隂居尊五阳应之所有大矣以卦象言离火在干天之上无所不照亦大有之义○二至四互干三至五互兑】
　　大有元亨【内干刚健外离文明六五柔中而应九二之刚中故其占为大亨】
　　初九无交害匪咎艰则无咎【害谓五也卦本纯干由五毁之成大有互兑有毁折象所谓害也五为大有主利之聚也自古忧喜聚门吉凶同域利之所出害亦因焉本卦诸爻二为正应三通互体四承上柔皆与五交其泊焉无相交涉独初耳由常情言之是无交于利圣人则曰是无交害也非初之咎然初以刚居刚又干体上进本之不交未保其往必以艰难之心处之则终无咎此慎惧远害之占或四五君位又卦主爻何以言害曰易变动不居不可为典要如蒙九二为主而三目为金夫之类是也○同人大有反对二为同人主爻独上九不与同故云同人于郊无悔五为大有主爻独初不与交故云无交害匪咎皆僻在利害之表故也互观其防了然】
　　九二大车以载有攸往无咎【干伏坤有大舆象大有之时不患无可载特忧车之不胜任尔九二刚而得中胜其任者故象如此凡有所往为无咎之占程子曰九以阳刚居二为六五所倚任刚健则才胜居柔则谦顺得中则无过所以能胜大有之任如大车强壮胜载重物也愚按爻义似无专指而大臣胜任义在其中矣】
　　九三公用亨于天子小人弗克【左晋文公纳王筮得其作享字诸易本多作享朱子曰古亨烹享字通用宜作享今从之○礼诸侯入朝旣奠圭乃三享皆束帛加璧庭实唯国所有又十马随之书所谓享多仪也三公位五天子位六五离体有天子南面向明之象三兼干兑体干主上进兑下阳与上隂相说有升而朝五之象干良马玉金离伏坤为帛皆庭实象离日之光下照兑泽而泽受之又君臣恩礼交接之象故曰公用享于天子此非常之占小人岂能堪之故曰小人弗克○按卜偃有战克王享之文是公受享也愚以经文享于帝享于西山岐山稽之合以享天子为义葢诸侯礼毕王乃答享偃特逢迎之辞耳未尽经防】
　　九四匪其彭无咎【彭如字】○【彭干寳云彭亨退之诗豕腹胀彭亨是也盈满而不能容之义离大腹象亦四阳盛大象四当大有之时人丰物阜蕃衍盛大时也而居近君之位盈满可知譬之腹焉盈满而至彭则病矣惟有识之贤退然谦虚廓然大受虽盈也何彭之有匪其彭犹言未尝彭也故为无咎之占○彭乃虚象诸家多异说稽之经阳至四而太盛故四阳卦以大壮名遯上九在四阳之首曰肥则彭义可类推况离又为大腹乎】
　　六五厥孚交如威如吉【孚离中虚象交干男离女象威离戈兵象　　　五以一柔居五阳之间为大有之主本体隂柔不可以无辅五能以中虚之孚下应九二之干精同神比所谓交如以一隂临五阳下陵上替有可虑者五体离明又居刚爻有凛然不可犯之意所谓威如交则有阳刚之助威则无柔懦之过其保大有之福宜哉故为吉占○汉上朱氏曰异体之合曰交如大有二五是也同体之合曰挛如小畜四五中孚四五是也】
　　上九自天祐之吉【天乾象亦上爻象盛极必衰大有之极茍非天祐未易保其终也爻乃美占而不言其所以祐大释之云履信思顺又以尚贤也王弼曰五为孚信而已履焉履信也余爻皆刚已独乘柔思顺也程子曰五文明之徳上降志应之为尚贤崇善之义其处如此合道之至也此自天祐之之故云故为吉占】无不利【此泛占辞】
　　【艮下坤上】○【谦卦谦退让也以卦徳言下艮止上坤顺止于卑顺谦之义也以卦象言艮上虽髙屈处坤地之中亦谦象○二至四互坎三至五互震】
　　谦亨【九三阳刚得位为卦主爻其占为亨】君子有终【有终坤象河图地无一而有十乃有终之象故坤六三亦言有终三居下卦终上承坤体故为君子令终之占】
　　初六谦谦君子用涉大川吉【卦为谦而初在谦底故曰谦谦　　　　坎水在前震足临之有利涉大川象谦而又谦之君子何险难之不济哉故为吉占若占涉得之亦吉象】
　　六二鸣谦贞吉【鸣偶爻开口象然主隂阳相感而言中孚鹤鸣子和庄子虫鸣雌应皆谓相感也谦言鸣者再二之鸣承三也上之鸣应三也豫言鸣者一初应四也互观鸣义乃见○三为谦主爻切近于二二柔中谦让之贤与之相得不自知于声音笑语间此同声相应之意非以鸣为悦也占者贞固主之为吉象】
　　九三劳谦【句】君子有终【句】吉【坎劳卦故以劳为象三居下卦上乃重臣之位一刚五柔亦有独劳之象君子有终义见前○有劳而谦自视欿然如禹之不矜伐周公之不骄吝是也乃君子令终之象宜为吉占其义大着矣此谦主爻故与卦辞同】
　　六四无不利【句】防谦【説文注防裂也擘也下艮为手倒艮亦为手故取两手擘裂象四处上下卦间以柔居柔是能分裂其谦接下承上两尽其道者圣人作易至此有喜之之意先言无不利而系之曰四之防裂无非谦矣宜为美占】
　　六五不富以其邻利用侵伐【震为长子若总众隂有将帅总师象师卦震阳居二得位故吉谦与师止争一画易置二三爻即师也将此义故以不富语先之隂虚爻为不富邻指九三以其通训与其　　○五体隂柔而谦虚本非能侵伐者震阳居三为得地宜于用师五君位也与之同互体而相近如不富之人而与其邻同处借邻之富而成其事也故为利侵伐之占○师谦升豫宜于用兵复不宜用兵皆主震阳而言说见师及各卦】无不利【又泛占辞】
　　上六鸣谦【鸣象见六二爻上六之鸣与三应也上居谦极则中之积美不容揜又与三应则外之合志有可乐是以鸣也此本爻正象】利用行师征邑国【行师义见前邑国坤土象三以震阳而居下卦上总上下五隂爻此行师最上吉之占五为君位上为应爻故一再言之小曰邑大曰国利征邑国则师行无不宜也自为一占○朱子连上文为一义云自初六积到六五上六谦亦极矣宜人人服之尚更不服则非人矣故利用征伐也】
　　【坤下震上】○【豫卦豫和乐也以卦徳言下坤上震以顺而动豫乐之道以卦象言震雷出坤地中其声奋有通畅和豫象二至四互艮三至五互坎】
　　豫利建侯行师【震长子为公侯象临坤土上诸侯建国之象也故利建侯震阳又将帅象居四为得位而帅五隂之众故利行师建侯与屯彖出入行师与师谦升复出入互见各卦】
　　初六鸣豫凶【鸣义见谦六二豫初之鸣应四而鸣也程子曰初以隂柔居下四豫主也而应之是不中正之小人而为上所宠志意满极不胜其豫于声音轻浅如是为凶占】
　　六二介于石不终日贞吉【说卦艮为石经以一爻为一日如三日七日皆是不终日谓不隔一爻一云爻变曰豫之解有离日体居离初故曰不终日○隂当豫时未免溺于所安二又切近鸣豫之小人葢难自拔二虽柔而中正与初本同坤体遽变为艮石之刚介于石言坚如石初二不隔一爻而遽变所谓不俟终日也可谓见几勇决之君子矣程子曰人于豫乐心悦之故迟迟眈恋不能自己处豫不可安且久也久则溺矣二能如此贞固主之可为吉占】
　　六三盱豫悔迟有悔【盱盼望也坎伏离目象迟退止也艮象九四在前为豫乐主三切近而欲从之前为伏离之目故言盱后为艮止之体故言迟程子曰隂而居阳不中不正上胆望于四则以不中正不见取故悔苟迟迟不前则是弃絶亦有悔处身不正进退皆悔非美占】
　　九四由豫【句】大有得【句】勿疑【句】朋盍簮【由豫者豫之卦体由四而成也大有得者一阳得五隂之象疑坎加忧象簮首笄以贯髪者一竒贯五偶有自然簮象侯果云众豫】
　　【所宗若以簮篸之是也盍与合同○四为豫乐之主五隂之所归也故曰大有得然爻为多惧之地又加忧之体其象未免忧疑故勉之曰不必疑也五隂之髪将为一阳之簮所盍矣虽不言吉乃吉占○簮京房作撍先儒因云古无簮字非也簮説文作先从人从匕象簮形后乃加竹加替古有此字特古今文异耳汉文多用之监钦论神禹遗簮列女传宣后脱簮珥是也】
　　六五贞疾恒不死【贞疾贞固之疾也凡隂阳偏胜为疾坎心病亦疾象此爻在五隂中隂之过极也故为贞固之疾然震之一阳近在其下元气虽微而无恙故为恒不死之占此本占疾之辞若以君道言亦柔弱不至危亡之象程子曰此弱主制于权臣如汉魏季世之君也】
　　【凡人隂阳和则无疾偏隂偏阳则生疾经言疾非五隂五阳卦即四隂四阳卦豫无妄遯鼎兑皆同独损疾当是主坎心病兑毁折象然阳疾遇隂隂疾遇阳为喜谓疾愈也后不重出】
　　上六冥豫【句】成有渝【句】无咎【成有渝与随初官有渝语势同宜为句荀坤为迷冥即迷也坤象渝变也上为震体震动有渝变象又卦终则变故言渝○隂柔当豫之极昏迷而不知止者也本宜凶咎然象虽成而有变变则不终冥矣穆王武帝之末年冥豫而渝者也故为无咎之占】
　　【震下兑上】○【随卦随从也以卦徳言震动兑説此动彼説有相随之义以卦象言长男下少女而女从之有随义又雷在泽中随时藏伏亦随义○二至四互艮三至五互巽】
　　随元亨利贞无咎【三隂卦自否变一阳下而成震一隂上而成兑虽曰阳下于隂然四五阳仍居上二三隂仍居下六二九五中正而应皆美象故其占为大亨而占者宜贞固主之其占又为无咎占之甚美也○春秋鲁穆姜筮得此云元善之长也亨嘉之防也利义之和也贞事之干也云云夫子文言采之以释干四徳自是一义朱子曰未可便以夫子说为文王周公说也互见干彖】
　　初九官有渝【句】贞吉【句】出门交有功【官爵位也象未详渝变也震动有渝变象　　　艮为门阙故曰出门此爻之体有官者占之为官爵有渝变之象如今人云改除迁调之类然非变凶乃变吉贞固主之可为吉占四与初应阳刚同体而居近君之位其力足以援初者必出艮之门阙而与四交则可有功葢将有拔茅连彚之喜也左随其出也卦利于出故初云出门】
　　六二系小子失丈夫【震艮各以阳爻为丈夫以隂爻为小子不必泥长少男之义本爻小子指六三丈夫指初九二在初与三之间隂柔不自守而震体上行上系于三之小子故下失初之丈夫随之下也非美占】
　　六三系丈夫失小子随有求得利居贞【三在二与四之间震体上行上系四之丈夫故下失二之小子所随者正非二比也隂虚为求遇阳为得随而得九四之阳故为有求而得之占然隂柔不中正又震动之极故戒以自居于贞固之道则为利尔】
　　九四随有获【句】贞凶有孚【句】在道以明【句】何咎【经文多以有孚字落句如革三就有孚未济君子之光有孚大壮征凶有孚皆是此贞凶有孚正与大壮语相类宜句絶在道以明句絶○四居人臣之极为众所随与二三同艮体隂阳相得而二三随之与初为应以阳交阳而初随之故言有获居多惧之地众不随五而随四凶道也又互兑为毁折爻变坎为隂陷故贞固守之
　　其凶必然可信然四艮体也艮为径路是在道也艮内虚是明也　　　　　　　　夫人自速于凶由行之非道知之不明尔在道而明何咎之有无咎则凶占不必言矣程子曰古之人有行之者伊尹周公也其次威震主而主不疑其唐之子仪乎】
　　九五孚于嘉吉【孚本爻中实象嘉象未详一云下应六二之中正孚于善也一云随以从阳为善故初出门交三系丈夫皆主从阳五所谓嘉孚于四也未知孰是稽类离嘉遯嘉皆阳爻后説似优】
　　上六拘系之乃从维之【爻本否初六变而上升为兑体兑一隂与下二阳本相说而相从又居随极其随坚固而不可解下二阳兼巽艮体以艮手拘之巽绳系维之谓不可解也值此占者事一成而不可变不言吉凶者顾事何如耳】王用亨于西山【亨当作享义见大有三○兑为正西艮为山兑为巫艮为鬼神卦故为王享西山之占古者卜而后祭也自为一义项氏曰享岐山不出国都享西山则从其方而秩祀之】
　　【艮坎皆北方幽隂卦干凿度云艮为鬼门朱子尝云坎有鬼神象天文志斗为天庙危主庙堂祭祀斗艮丑寅位之星也危坎子位之星也亦其义然坎一阳代二隂中止为鬼艮一阳俨然尊髙宜为宗庙故萃涣假庙皆艮象其余观盥荐随升萃旣济享禴杂取坎艮○兑为巫亦主祭祀凡言祭享通取三卦象】
　　【巽下艮上】○【蛊卦蛊坏极而有事也文皿蛊为蛊器中盛诸虫自相食致坏烂之义以卦徳言下巽柔而上艮止故蛊坏有事以卦象言风落山实长女惑少男亦蛊象○二至四互兑三至五互震】
　　蛊元亨【蛊三阳卦自泰变初九升为上上六降为初刚上柔下各得其理故其占为大亨】利渉大川【巽舟入兑泽震足出兑泽皆利涉象】先甲三日后甲三日【先如字后三日句下疑脱吉字○蛊巽甲庚之义未易明朱子曰似是卜日法其义甚优眉山苏氏曰先甲三日谓甲子甲寅甲辰后甲三日谓甲午甲申甲戌先庚三日谓庚子庚寅庚辰后庚三日谓庚午庚申庚戌释先后三日甚明愚因卦变之义得蛊甲因反对之义得巽庚遂并通朱子苏氏之说焉蛊三隂三阳卦也以阳言则自泰变是干甲三爻在下先甲三日也以隂言则自否变是干甲三爻在上后甲三日也故筮得蛊者六甲日吉尔巽与震反对卦也下三爻变震庚是先庚三日也上三爻变震庚是后庚三日也故筮得巽者六庚日吉尔十干起于甲更于庚意者古卜日以甲庚为重故于二卦着其义云巽九五变即为蛊故其象相出入○十干配八卦前无明文不得不用纳甲朱子主辛丁丁癸说尽明且汉元鼎诏有后甲丁酉之文尤可徴但蛊有辛丁巽有丁无坤癸不容穿凿强附其余诸説破碎抵牾尤难用】
　　初六干父之蛊有子考无咎厉终吉【干父道也泰初九干体去为蛊上九有父委去家事之象上六来为初六有子承父事之象考即父也偶变文耳○父者家之严君委家事不问故蛊坏而难治子能干蛊则家为有子而厥考免废事之咎一或非人咎将归其考矣初居最下而专父事本危厉之占以巽体故终吉】
　　九二干母之蛊不可贞【此爻承初六卦变之义而言泰六五本坤体母道也又以蛊竒偶言上九六五对处卦首亦父母象二与五应故以干母蛊为象○凡干父蛊易干母蛊难不可以贞固之道行之程子曰子之于母当以柔巽辅导之从容将顺屈己下意使之身正事治而己若伸已刚阳之道遽然矫拂以至败蛊干罪也愚谓此爻凡臣事女后弱君与子奉孀母皆所当知也占具象中】
　　九三干父之蛊小有悔无大咎【震为长男故取子象以九居三又震初之体疑过于刚故为小悔然兼巽入兑説之体是能以柔説济其刚也故为无大咎之占】
　　六四裕父之蛊往见吝【震艮皆子象干有经理扶植之意刚者能之裕有从容舒缓之意柔者能之四以柔居柔兼艮止兑説体仅能裕之而已持此以往则为羞吝之占○朱子曰九三有悔而无咎由凶而趋吉也六四虽裕而终吝由吉而趋凶也宋元祐诸君子欲尽去小人未勉于悔其它欲且寛裕无事莫大段整顿目前虽迁延遮掩后来忧吝却多】
　　六五干父之蛊用誉【震艮皆子象誉兑象为口为说誉象也　　五亦子之一以柔居刚而得中又应九二之刚以济其柔如家之有良辅国之有贤臣能干必矣而兑之誉口适在其后故不特不败事而已名誉翕然归之吉占也○三之小悔刚应刚也四之往吝柔应柔也五之用誉则以柔应刚故耳处蛊者其可无辅哉】
　　上九不事王侯高尚其事【王指五言侯指三四言高尚居卦首之象上本泰初之阳变而来此若居卦初爻在三四五爻之下乃臣事王侯象今以艮体居卦上俯视诸爻乃在下风故曰不事王侯艮为止为山此安于静止髙蹈山林之士不屑世故者故曰髙尚其事非蛊坏所能凂也在事外故无吉凶】
　　【兑下坤上】○【临卦临逼近也以卦体言二阳方长上逼四隂故曰临以卦象言坤地兑泽相近亦临象○二至四互震三至五互坤】
　　临元亨利贞【临为最美之卦葢复一阳方微泰三阳将变否过此则阳过而渐消二阳浸长美卦也又兑说而坤顺二刚中而应五故其占为大通而占者宜贞固主之】至于八月有凶【今八月也观八月卦与临反对临观皆二阳之卦临二阳浸长之阳观二阳浸消之阳止争一爻则成剥矣若至观月得此占则有凶也○八月旧云遯月然自临至遯数之七阅月耳并复数为八易无此例参之复震七日例可见若经欲言遯月宜言七月不应言八若以遯月为周八月又不可三代改岁首不改正月先儒据诗书辨之甚详况文王演易羑里商正朔无恙安得搀称遯月为八月至有谓八月乃商八月葢否三隂月也尤非是合从反对义为正】
　　初九咸临贞吉【咸以卦言则艮男下兑女以爻言则九五男上而六二女下故为婚姻交感之象复之一阳以震体居卦初及为临则反若逊兑体而下之有男下女象临卦旣成则初九兑体仍在下九二互震仍居上又男上女下之象暗与咸同故曰咸临初二以浸长之阳具咸感之体声应气求乐何可言此九官相逊于虞朝十乱同心于周室之象也占者值此美象可知贞固主之宜为吉占】
　　九二咸临吉【象义见前】无不利【二以象体居下卦中气象又优于初矣故凡占无所不利爻辞假他卦名为象如夬履咸临困蒙与泰之归妹暌之噬肤义诚有在其余字偶相犯义不相假此类甚多不容悉举若一一强求其说则用力劳而经防晦矣咸临义最难明愚葢反覆涵泳而后得之】
　　六三甘临无攸利旣忧之无咎【兑为说为口有甘象○三之位与二阳相临兑之上隂每求説于下阳故以柔説之甘自媚焉初之刚正二之刚中岂甘所能动哉故其占为无所利然乘二阳之上阳方浸长若相侵逼旣不能媚不免于忧亦其情也能忧之则能慎之又为无咎之占程子曰邪说由已忧而改之复何咎乎】
</div>
    <div class="pagination">
<a href="周易集传.html">上一页</a><a href="周易集传.html">1</a><span class="current-page">2</span><a href="周易集传_page3.html">3</a><a href="周易集传_page4.html">4</a><a href="周易集传_page5.html">5</a><a href="周易集传_page6.html">6</a><a href="周易集传_page7.html">7</a><a href="周易集传_page8.html">8</a><a href="周易集传_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
