<!DOCTYPE html>
<html>
<head>
    <meta charset="UTF-8">
    <title>童溪易传 - 第 5 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>童溪易传 - 第 5 页/共 14 页</h1>
    <div class="content">　　豫乐也和也和易恱乐之谓也豫之成卦在于九四上下二体则合于坤震而成也四以一刚羣隂应之故其志行坤顺也震动也顺以动则顺夫理而动之谓也顺理而动众所共与此所以豫也夫君子有能行之才未尝无欲行之志然我动而彼不应焉则有龃龉而无聴从欲其志行难矣今也以刚居四为豫之主可谓有能行之才矣上下羣隂惟四是应其在爻也既有大有得之辞又有朋盍簪之象爻賛又曰志大行也则欲行之志莫之御矣夫理之所在人心之所在也顺理而动则有以顺夫理也乃所以顺人心也其在人也又乌有不豫矣乎故曰豫刚应而志行夫天下之事无小大皆不可以不顺动也然语其顺动之大者则建侯行师是也分民以与之共治分土以与之共守使内外逺近之势如脉络之相通感此而彼应感近而逺应此则豫之利在于建侯害焉而与之去之乱焉而与之除之使强梗暴悍之徒皆芟刈而无余害去而利兴乱除而治生此则豫之利又在于行师建侯之与行师二者虽庆赏刑威之不同其为顺动则一也茍非顺动则侯之建也乃为私喜师之行也乃为私怒安能致豫乎虽然此人事也而天地亦若是矣故继之以豫顺以动故天地如之而况于建侯行师乎盖三才一理故也夫天地之大也犹如此之顺动则建侯行师其可以非顺动欤不可也何谓天地之顺动曰日月有明也而相为徃来四时有叙也而相为代谢徃来之度既无过差则代谢之期亦无愆忒此天地以顺动而然也虽然此天地也而圣人亦若是矣故继之以圣人以顺动则刑罚清而民服盖天地圣人亦一道故也夫惨莫惨于刑罚也人之心冝若不豫乎此也今也刑人罚人而人不以为惨而反我服何也人皆曰刑罚之清也清则不滥不滥则民服噫是固然也然服生于清清生于顺动不以顺清何生焉清无从生服何生焉语至于此则顺动之义其在豫之时岂不大矣哉故賛之曰豫之时义大矣哉以言天地圣人之功皆不离夫顺动故也夫由天地如之之言以观则天地之顺动亦如建侯行师之顺动也由圣人以顺动之言以观则圣人之顺动又如天地之顺动也故曰三才一理也天地圣人一道也
　　象曰雷出地奋豫先王以作乐崇徳殷荐之上帝以配祖考
　　天下之物其声与气舒发而通畅者无若雷之出地奋迅震薄而不可御焉者也方雷之复于地中也隐焉寂焉濳养其和郁结而不通及出地而奋震也则向之所谓濳养地中者旁通而上达矣故为豫之象夫乐由阳来其播于八音五声者亦所以宣畅和气耳徳者乐之实也乐者徳之文也先王观雷出于地而有奋然之象也则作为声乐以襃崇其徳夫徳者祖考之徳也古者于有功者则祖之于有徳者则宗之犹以为未也而作为声乐以襃崇其徳尽其专一之诚荐之上帝以配祖考夫以祖考作配上帝则所以崇其徳也可谓至矣非尽其专一之诚曷至是也哉故曰殷荐殷专也礼有殷奠殷祭易有殷荐皆言专也
　　初六鸣豫凶象曰初六鸣豫志穷凶也
　　初六以隂眇之材初出而当逸豫之时恃有九四刚强之应此正人家弱子幼弟席其父兄之庇之象也当此之时志足意满不胜其豫以至发于声音此取凶之道也故曰鸣豫凶以言其凶有所不免也何者初六豫之始也于始也志于乐豫至于末流则乐豫之志不得不穷矣夫乐极必悲安极必危能无凶乎故尝谓志之在人不可以轻用之也豫之初六一轻用其志于乐豫则志穷而凶当其志之穷也虽有贤父兄亦末如之何矣况非贤乎吾侪用志当用于其所不穷之地也而后可或曰当逸豫之时将以用吾志也何者为不穷之地欤曰介于石此不穷之地也
　　六二介于石不终日贞吉象曰不终日贞吉以中正也当豫之时耽于豫则失正故豫之诸爻之才多不得其正时然才亦然故也惟六二一爻以中正自守不溺于豫故虽介于初六六三不正之间然如石焉之不可转也又岂相与沦胥而溺于豫哉惟其所守也坚故不惑而明此易于系辞以知几其神予之也凡人之情于逸豫之事心焉悦之迟迟而不去则必至于耽恋而不舍何者有所溺故也惟知几之君子其视乐豫之事如将凂已断而识之速而去之又岂俟终日而后识之去之也哉此其所以当豫之时以守正而获吉也系辞之释此爻也而曰君子见几而作不俟终日又曰介如石焉宁用终日断可识矣盖深予之也
　　六三盱豫悔迟有悔象曰盱豫有悔位不当也
　　六二之君子以中正自守故能上交不謟下交不渎六三不中不正曷足以语此哉故上交于四也有盱豫之象夫四豫之主也即四以求豫而媚以悦之睢盱而日不瞬此盖小人之态然也悔将及之也故圣人戒之以速去而曰迟有悔犹之曰不知睢盱以求豫之为悔而安于不当之位迟恋而不去则有悔矣夫睢盱以求豫未必得豫也而将有悔复不知巳其睢盱之态慕恋而不去亦未必得豫也而终有悔圣人谆谆然反复详而诏之如此其明也为六三者当如何哉
　　九四由豫大有得勿疑朋盍簪象曰由豫大有得志大行也
　　豫之成卦在此一爻也故彖之辞有由豫刚应而志行九四实当之夫九四以一刚处羣隂之中羣隂顺从得以大行其志而天下之豫皆由我而致故曰由豫大有得然圣人于此戒之以勿疑者盖奉柔弱之君处危疑之地羣隂不从五而从已故当此之时处此之位上下之情俱不免于有疑也虽然勿怀疑虑积诚于已以交通于上下则上下之情亦自相亲相信而无疑矣故有朋盍簪之象朋类也盍合也簪贯发之具也九四以一刚处上下众柔之中交而通之则凡散乱而不理者亦皆以类为合恃已以为固也犹之簪也所以贯众发而众髪亦恃簪以为固也夫惟积诚于已上下信之率天下之从已者而还以从夫五又何由豫大有得之嫌乎故曰志大行也
　　六五贞疾恒不死象曰六五贞疾乘刚也恒不死中未亡也
　　六二于贞则吉以中正故也六五于贞则疾以不正故也夫五之于贞既疾矣则冝其当逸豫之时恣骄侈之欲而死于安乐有余也然乘九四之刚恃四以拂弼于已而五也常惟贞疾之是救故得恒不死也孟子曰入则无法家拂士出则无敌国外患者国恒亡然后知生于忧患而死于安乐也则六五之得九四所得法家拂士也故虽当豫之时不得以纵其所乐夫惟不得以纵其所乐则恒不死冝也夫六五贞虽疾矣而恒不死则中未亡也夫中以位言之则五之位以人言之则人之心也位号犹存人心犹在此所以恒不死也夫当豫之时而不爲豫者以正自守也六二是也当豫之时而不得豫者见正于人也六五是也此豫之六爻惟六二六五所以不言豫焉
　　上六冥豫成有渝无咎象曰冥豫在上何可长也上六以隂闇之才当豫之既成溺于豫而不自知者也故曰冥豫夫以隂闇无覩之才而处豫之极过恶既成则亦何所可冀也而圣人犹不之弃焉乃为开其迁善之门以诏之曰成有渝无咎渝变也犹之曰冥豫之过恶既成有能变前之为者则可以补其过而无咎也其于爻賛又申之曰冥豫在上何可长也犹之曰上豫之极也豫至于极灾咎将至何可长之如是也速渝之可也程曰圣人发此义所以劝迁善也故更不言冥之凶专言渝之无咎或曰圣人于初六鸣豫则断之以凶于上六冥豫则开之以无咎于初六之象则逆知其志之穷于上六之象则又谕之以何可长也夫何甚于其初而恕于其终邪曰甚于初者所以遏其恶也恶而遏之禁天下于巳然也恕于其终者所以开其善也善而开之导天下于将然也禁之导之始之终之圣人之心所以无负于天下后世也而豫之初上二爻见之矣
　　【震下兑上】随元亨利贞无咎彖曰随刚来而下柔动而说随大亨贞无咎而天下随时随时之义大矣哉随者何有所从之谓也事无所从则失物无所从则逆人无所从则惑此盖理之固然者而非有所谓得巳而不巳者也譬之影之随形响之随声此岂可强有而亦岂可强无也哉故夫泛观事事物物动皆有随而况于人乎程曰凡人君之从善臣下之奉命学者之徙义临事而从长皆随也是故随之道利在于正随而不正则枉道以从俗矣此又随之过也故随之卦徳曰元亨利贞无咎盖曰随之所以能大亨者利于贞正而后咎可无也不然则有咎矣刚来而下柔动而説随此指初九一爻与合震兑二体以言随也初九之一阳震之主也干一索于坤而得震则初九之刚实在二隂之下故曰刚来而下柔夫阳刚非在下之物也今也得随时之义来下于隂柔则是能以上下下以贵下贱吉也物安得不随之乎震动也兑说也动而説则此有所动而彼无不説之谓也彼无不説则亦无不随矣夫刚来而下柔刚随柔也动而説説随动也当随之时刚随柔也而非失已説随动也而非得物卦之所以为随也如此是何也盖吾所谓正者存也故继之曰大亨贞无咎而天下随时盖随之所恃者正也随而有咎则非正矣欲大亨得乎其曰天下随时则所谓大亨也夫天下之所随者时也而君子之所随则正焉而已矣然则天下之所随者时也非随时也随吾君子也亦非随吾君子也随吾君子之正也朱子发曰时无常是以正为是君子之得其正而天下是之是吾随时之义也何谓随时之义曰贞是矣君子之所以为随者一得其正而天下随之以为时则夫所谓时也者即君子之正也以是观之则正之在随也其体段可知矣故賛之曰随时之义大矣哉大即正之功用所以为大亨者是也或曰易家以随自否来蛊自泰来其义如何曰非也乾坤重而为泰否故随蛊无自泰否而来之理世儒惑于卦变故随曰刚来而下柔噬嗑曰柔得中而上行咸曰柔上而刚下益曰损上益下涣曰刚来而不穷柔得位乎外而上同则曰凡此者皆自否而来也蛊曰刚上而柔下贲曰柔来而文刚分刚上而文柔恒曰刚上而柔下损曰损下益上节曰刚柔分而刚得中则曰凡此者皆自泰而来也诚如是则睽之柔进而上行谓自遯来可也鼎之柔进而上行亦谓自遯来可也此犹可诿也晋之柔进而上行则谓自谁卦而来乎无妄之刚自外来而为主于内则谓自谁卦而来乎兑之刚中而柔外明夷之内文明而外柔顺则又谓自谁卦而来乎世儒求其说而不得则曰凡卦之具三阳三隂者此皆自泰与否而来也凡卦之具二阳二隂者此皆自临与遯而来也凡卦之具一阳一隂者此皆自姤与复而来也殊不知八卦成列因而重之而内外上下徃来之义已备乎其中自八卦既重之后又乌有所谓内外上下徃来之义乎夫自复至干自姤至坤凡十二卦当十二月其隂与阳消长胜负均也除乾坤之外更凡十卦岂泰否临遯复姤六卦独能生卦而夬剥大壮与观独不能生卦乎又何取彼而舍此也程河南释随之刚来而下柔也而曰干之上来居坤之下坤之初往居干之上释蛊之刚上而柔下也而曰干之初九上而为上九坤之上六下而为初六岂亦未之思邪然于贲之彖又释之曰卦之变皆自乾坤先儒不达故谓贲本泰卦岂有乾坤重而为泰又有由泰而变之理夫由贲彖之所释则我心之所同然河南实得之由随与蛊二彖之所释此乃先儒之所不达者不然前后背戾文字舛错未可知也当黙识之
　　象曰泽中有雷随君子以向晦入宴息
　　动万物者莫疾乎雷说万物者莫说乎泽雷动物也今也处之莫说之地则动者说矣夫处莫说之地而动者说非说于动也説于不动也动者或以不动为説是亦有时而然而不得不然尔故为随之象使动者以常动为説而不説于不动则归妹之説以动固有永终知敝之戒矣非随时之义也君子有运动之才其或向晦而息焉者冝其所不説也今而曰宴息云者则动者亦以不动为説矣夫时之运于天也有晦而有明则君子之随夫时也亦有动而有息晦明之叙大者为古今为治乱小者为昼夜为寒暑故君子之或出或入也在所随也然则泽中有雷云者説以养其动也君子向晦入宴息则亦説以养其动故尔夫有能动之才而不説以养之则其动也乌能不匮矣乎
　　初九官有渝贞吉出门交有功象曰官有渝从正吉也出门交有功不失也
　　有所守之谓官离所守之谓渝九以阳动之才当随之初非有随也亦非无随也惟正之是随而后吉于随矣所谓惟正之是随何也曰出门而交是也出门交官有渝也其曰有功则从正吉也正则有渝而有功有功而无失矣此所以吉也何谓出门交曰不牵于私之谓也程曰常人之情爱之则见其是恶之则见其非故妻孥之言虽失而多从所憎之言虽善而为恶茍以亲爱而随之则是私情所与岂合正理故出门而交则有功也朱子发亦曰人之情随同而背异随亲昵而背踈逺故朋友责善或牵于妾妇附耳之言溺于私也故戒之以出门交有功夫同人之初出门同人又谁咎也则随之初出门而交其能有功而无失宜矣
　　六二系小子失丈夫象曰系小子弗兼与也
　　随之六爻其半隂也其半阳也阳刚之才则有所随而无所系初九九四九五是也故初之有渝四之有获五之孚于嘉此有所随而无所系者然也以柔从之才而当随之时则均不免于有所系矣六二六三上六是也故二则系小子失丈夫三则系丈夫失小子至于上六则不胜其时势之穷而反穷以为通故曰拘系之上穷也王用亨于西山此均不免于有所系者然也夫柔之为道不利逺又况当随之时以柔为随其能取诸逺乎故二逺舍诸五而近比于初小子孰谓谓初九也初以阳刚在巳之下故曰小子丈夫孰谓谓九五也五以阳刚为巳正应故曰丈夫夫下从上顺也二应五正也二若系应于初则失五之正应矣故为之戒曰系小子失丈夫以言是非邪正无两从之理比邪则背正就非则失是从于此者违于彼者也岂能兼与之哉虽然二有中正之徳非必舍正而从不正者也以其隂柔之质当随之时故为之戒云不然卦之徳曰元亨利贞无咎二舍正应而从不正其咎大矣而爻无凶咎之辞何也
　　六三系丈夫失小子随有求得利居贞象曰系丈夫志舍下也
　　柔之为道不利逺当随之时故二与三均以近于已者为随二近于初故曰系小子失丈夫三近于四故曰系丈夫失小子所失之小大视所系之小大也顾其所遭如何耳四以阳刚在已之上故曰丈夫初居下则小子也三近系于四故下失于初舍下随上随之冝也此贤贤长长之人也夫当随之时有贤贤长长之志则虽愚必明虽柔必强矣此随有求得也茍或弃大而即小舍上而趋下则昧所随矣虽然三与四非应也求之不以其道合之不以其人徒谓其势利之可附也茍取媚悦以遂所求而已此乃邪谄小人之为也君子耻之故又戒之以利居贞谓自处于正则有求而得无恶于求矣三不中不正故有此戒司马温公曰三无中正之徳而不凶者所随得其人也昔孔子见罗雀者所得皆黄口小雀问之曰大雀独不得何也罗雀者曰大雀善惊而难得黄口贪食而易得黄口从大雀则不得大雀从黄口亦得顾谓弟子曰善惊以逺害利食而忘患自其心矣而独以所从为祸福故君子谨其所从以长者之虑则有全身之阶小者之戆则有危亡之则易曰系丈夫失小子
　　九四随有获贞凶有孚在道以明何咎象曰随有获其义凶也有孚在道明功也
　　随有三阳初九在下方且以从正为务则在上而为下所随者四与五而已然五君也四臣也在下者之随乎上先四而后五而四有其获焉则嫌疑之道也故于随之义则为凶何谓随之义曰正是也言有其获而不以归之君此非人臣之正也然则处此之地则奈何曰有要道焉修吾胷中之诚不以一毫私意为吾之累其所以获乎下者为吾君而获也吾何有焉如此则其所施为举动无徃而非道也又何咎过之有哉然此非明足以烛理知君臣之大义上下之大分道之所在可从而不可违正之所在可守而不可失其孰能如此哉此四所以能处其身于无过之地转凶变咎而为无凶无咎也凡此皆明哲之功也程曰古人有行之者伊尹周公孔明是也皆徳及民而民随之其得民之随所以成其君之功致其国之安其次如唐之郭子仪威震主而主不疑亦由中有诚孚而无其失也非明哲能如是乎
　　九五孚于嘉吉象曰孚于嘉吉位正中也
　　经曰亨者嘉之防也随之卦徳曰元亨利贞无咎而夫子释之曰大亨贞无咎而天下随时而九五实当之故曰孚于嘉吉而象曰位正中也夫九五处正中之位而尸随之功则是能致是亨嘉也信有其道矣九五所以致是亨嘉也何道也曰正焉而已处是正中之位既无不足于正此易于随之九五所以信其能致是亨嘉也故曰孚于嘉吉谓之吉则咎固谢之矣彖之所谓无咎又岂足为五道也哉
　　上六拘系之乃从维之王用亨于西山象曰拘系之上穷也
　　孟子曰昔者太王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市夫随至上六随道之穷也以柔从之才而随乎人之不暇至于此则不胜其时势之穷反穷以为通正在此时也故上六在一卦之外正兊之体所谓西山也此太王之随也夫我之系志于彼也实彼有以制乎我也故曰拘系之此孟子所谓事之以皮币犬马珠玉不得免焉之谓也夫事人之礼既无不用其至而均不得免焉狄人之志何在也在于吾之土地故尔故凡人之拘系夫人也始也欲空其资次也欲空其人又其次也欲维其土地而后巳故曰乃从维之此狼子野心吞噬之计然也太王之处此也诚有所不忍也始也为之所拘为之所系故不得已而以皮币犬马珠玉为是请命之计既而吾资屡空矣吾人将及害矣吾人之害是乃吾顾惜留恋夫此土地而不以予之之过也故不胜其穷而忍其堕于维之之计之中遂决其策而去焉呜呼随道之穷一至于此者此时也此势也而天之理则未穷也故上六于此侈言之曰王用亨于西山则归市之随至此亦莫之御矣夫太王之于狄人始也饵之惧吾人之罹其害也饵之之防既穷而吾人之害将及则不得已而为是杖策之计曾何心于归市之随也既而去邠而之岐而随之道愈穷而愈亨则夫所谓大亨无咎而天下随时者实基于此矣故曰岐山也者此周家王业始基之地也




　　童溪易传卷九
　　钦定四库全书
　　童溪易传卷十　　　　　宋　王宗传　撰
　　【巽下艮上】蛊元亨利渉大川先甲三日后甲三日彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也东坡曰器久而不用则蠧生谓之蛊人久宴溺而疾生之谓蛊天下久安无为而生之谓蛊易曰蛊事也夫蛊非事也以天下为无事而不事事则后有不胜事矣此蛊之所以为事也刚上而柔下巽而止此合二体之材而言蛊也夫刚上艮也柔下巽也艮少男也男至少而居上巽长女也女虽长而在下刚柔上下各正其位冝若已安已治矣当是时也在下者有巽顺而无违忤在上者有止息而无动作则祸乱之萌乃生于已安已治之中遂至于败瓌而不可胜矣此刚上而柔下巽而止所以成蛊也虽然饬蛊之道不在乎他在乎上下之志交通而无壅如器欲常用体欲常劳天下欲常事事则不弊而治矣夫上下之志既巳大亨则徃有事乎蛊虽渉大难而亦利矣何往而不通乎故曰利渉大川往有事也于蛊而言渉大川者盖天下之深患极弊常伏于人情无所事事之地大川蛊之大者济天下之大难饬天下之大蛊非上下之志大亨其可乎且夫天道之运行往来推迁而至于不穷者此所谓大亨也故能终则有始而无愆伏之弊圣王之饬蛊也尽始终先后之道如天之行则弊革而患除矣故有取于先甲三日后甲三日之说夫甲者数之始也于其造事之始也反复思虑蕲以善其始此先甲三日之谓也于其既造事之后也则反复思虑蕲以善其终此后甲三日之谓也程曰先甲谓先于此究其所以然也后甲谓后于此虑其将然也一日二日至于三日言虑之深推之逺也究其所以然则知救之之道虑其将然则知备之之方善救则前弊可革善备则后利可久此古之圣王所以新天下而垂后世也然则饬蛊之道固人事也而天理实在是矣何谓天理曰其所以终而有始行而不穷者是也夫惟不穷是故无弊此蛊之卦徳所以贵于元亨欤
　　象曰山下有风蛊君子以振民育徳
　　山之为物以止静为体风之为物以散动为用夫以山之止静冝若无事矣而下有风则草木为之挠乱坎窍为之呌号则又有事焉此有事生于无事之地者然也故为蛊之象君子以为天下之事常伏于无事之地也故平时暇日其于民也务振作其气使之力其所谓相生相养之道而无废惰自安之人其在巳者务涵养其徳使之日新又新而无逸豫自止之意则君子之所事孰有大于此二者中庸曰成物智也成已仁也合内外之道也故时措之冝也蛊之君子其知合内外之道而尽时措之冝乎
　　初六干父之蛊有子考无咎厉终吉象曰干父之蛊意承考也
　　东坡曰蛊之灾非一日之故也必世而后见故爻皆以父子言之明父养其疾至子而发也朱翊善曰蛊之患非一世譬如人嗜酒色饵金石传气于子孙者溃为痈疽死与不死在治之如何耳秦皇汉武穷兵黩武一也秦亡而汉存者始皇无子而武皇有以干之故也姑以武昭之事言之孝昭以八歳即皇帝位承武帝雕弊之后此正蛊之初而以六之柔弱之才居之也其元年则遣使者行郡国举贤良问疾苦其二年则遣使者赈贷贫民其六年则采贤良文学之议罢盐鐡防酤元平之元年又诏罢不急官减外徭减口赋钱凡此皆因武帝既弊之事而力干之也武皇得不与始皇同科者頼有此子尔故曰考无咎曰考云者谓得其所以有终之道也向使武皇非有孝昭则大汉之业其能复存而有终矣乎天下万世之议其萃于武皇矣乌得无咎厉终吉者夫以柔弱之才当干父之初茍不日怀兢畏自危自厉如恐不胜则迨其终也安能吉乎故当此之初必以危厉自警终乃获吉也夫以意而承考与事事而承考不同也事有可否理有是非故时有损益不可以尽承之也于其所不便者量其可否度其是非从而行止之而不失乎损益之冝此其子道也若事事承之以为孝此则六四裕父之蛊而非所谓干蛊者也此岂特厥考之咎欤其咎抑有归矣
　　九二干母之蛊不可贞象曰干母之蛊得中道也二隂位也而属内卦之中体九阳徳也而居内卦之中位则以刚明之才而干内庭之事之象也故曰干母之蛊夫干父之蛊易干母之蛊难父与母人子之所尊而敬亲而爱之所在也固冝遵命从令之不暇然以王季为父以太任为母则为文王者可以无忧其或作之于前者未能无后日之弊则承之于后者可无果敢救弊之道欤又况至难干者母之蛊也将以干之使之不违乎道果无其术乎九二实巽之体也九虽刚也而其体性则顺巽也巽以入之从容辅导以驯诱之渐反其恶以之于善使其势不激而力无劳焉则无矫拂伤恩之害故曰不可贞以言非直正之也亦非不正之也优游不迫使之身正而事治若出于自然而非矫拂廹促之也故曰得中道也鲁庄公之有威仪技艺也然而不能防闲文姜故诗人为之赋猗嗟也其卒章曰四矢反兮以御乱兮盖其不及中道也郑庄公以叔段之故也遂寘武姜于城颍而誓之而激颍考叔之肉諌而公亦曰尔有母遗伊我独无盖伤其过于中道也然则干母之蛊欲其不失正又欲其不可直以正之非九二之得中道不可也君子之事君其当阃密之寄也亦然尽其道者则唐之魏郑公是也故太宗忘其正直而反以为妩媚焉可不谓之善干其蛊矣乎
　　九三干父之蛊小有悔无大咎象曰干父之蛊终无咎也
　　九三之才视二为刚过而不中矣然此乃干父之蛊用力之地不得不然也昔者曽子问于孔子曰敢问子从父之令可谓孝乎子曰是何言欤是何言欤天子有争臣七人虽无道不失其天下诸侯有争臣五人虽无道不失其国大夫有争臣三人虽无道不失其家士有争友则身不离于令名父有争子则身不陷于不义故当不义则子不可以不争于父臣不可以不争于君故当不义则争之从父之令又焉得为孝乎九三之刚过父之争子也其事父也不从其令而以争事焉此小有悔也然其争也所以免父于不义也谓之非孝可乎此君子之所予也故曰无大咎三下体之终也故又曰终无咎也然则小有悔者九三之不获已而终无咎者九三之所愿欲也欤
　　六四裕父之蛊往见吝象曰裕父之蛊往未得也昔者尝读太史迁史记至秦本记而知始皇之所以失者盖不胜计也末年以游豫之失遂亡厥躯而骊山阿房之役民不堪命在后之似所冝鉴而惩之也胡亥今日即位明日与赵髙谋曰先帝循行郡县以示威强服海内今宴然不廵行即见弱矣乃东行郡县至防稽尽刻始皇所立刻石石旁着大臣从者名以彰先帝成功盛徳还至咸阳又曰先帝谓咸阳朝廷小故营阿房今释阿房弗就则是彰先帝举事过也其令复作阿房宫如始皇计呜呼此蛊之六四所谓裕父之蛊也夫当斯时也不能干其蛊而増裕之何也太史迁曰胡亥极愚骊山未毕复作阿房以遂前策又称诵其言曰凡所以为贵天下者肆意极欲大臣至欲罢先君所为呜呼彼以罢先君之所为之为失也而不知裕父之蛊之未为得也夫始皇成功盛徳何在而举事之过正在廵行与营筑也今而刻所立石复营阿房乃所以益彰其过也岂能少损其过之万一欤其视初之意承考也殆异也此无他六隂也四亦隂也隂暗而无覩此史迁所谓极愚也故曰往见吝又曰往未得也谓其以隂暗无覩之才凡有所往皆见鄙吝于人有失而无得不然何以有极愚之諡欤
　　六五干父之蛊用誉象曰干父用誉承以徳也
　　夫君子之创业垂统以贻诸后人也未必有弊也亦未必无弊也在乎继之者善与不善如何尔且以有周论之文王武王之谟烈所以启佑后人也在书既曰咸以正罔缺矣何蛊弊之云乎其或继之者宜若无所事矣而大雅之誉成王也则有鳬鹥之什焉而曰太平君子能持盈守成也盖曰盈而不持成而不守则倾覆随至何太平之云乎以太平君子誉之为未足也而又继之以假乐之嘉焉其首章曰假乐君子显显令徳以假乐君子誉之为未足也而又继之以卷阿之作焉卷阿之二章曰岂弟君子俾尔弥尔性似先公酋矣夫大雅之誉成王亦云足矣而于最后卷阿之作则有及于似先公酋矣云者岂非文武之谟烈其能以似以续者其在成王乎若然则君子之创业垂统以贻诸后人未必有弊也亦未必无弊也又得君子如成王者从而承之以其能持盈守成也则曰太平之君子以其能冝民冝人也则又曰假乐君子以其能求贤用吉士也则又曰岂弟君子夫何修而有是誉也哉盖曰有是实则有是誉随之矣夫以成王之所谓是实者何也曰持盈守成也曰冝民冝人也曰求贤用吉士也以六五之象所谓干父用誉承以徳也
　　上九不事王侯髙尚其事象曰不事王侯志可则也九以刚明之才处蛊之终事之外也故此爻独不以蛊言而曰不事王侯髙尚其事夫古之人固有功成身退知足不辱而处事之外者亦有怀才抱徳不偶于时而处事之外者亦有洁介自守无意于斯世而处事之外者是三槩者其志各不同而其不事王侯髙尚其事则一也功成身退知足不辱而处事之外者若伊尹所谓臣无以宠利居成功是也怀才抱徳不偶于时而处事之外者若孟子所谓我无官守言责进退有余裕是也介洁自守而无意于斯世而处事之外者若齐国羊裘男子不屑于谏议而老死于富春者是也然则象之所谓志可则也其将奚则欤曰伊周孔孟之道时中之道也则之可也富春之道时中乎则之过也昔范文正公尝以此爻子冨春矣而曰不事王侯髙尚其事先生以之又曰先生之风山髙水长而君子之论则曰子之可也则之过也
　　【兊下坤上】临元亨利贞至于八月有凶彖曰临刚浸而长说而顺刚中而应大亨以正天之道也至于八月有凶消不久也
　　临有二义以爻之刚柔言之则以浸长之刚而临乎浸消之柔以位之上下言之则以在上之位而临夫在下者序卦曰临者大也此指浸长之刚以临夫柔而言也六五曰大君之宜此指在上之位而临夫下而言也以刚临柔消长之序然也故君子不可以不知天以上临下统属之道然也君子不可以不知人知天知人则知尽人以事天而临之义得矣故夫卦之所以为临者以二阳刚浸长于下位也故曰刚浸而长其在爻则初九九二是也浸渐也一气不顿进故一阳而为复而后二阳而为临也夫阳刚之长也有渐而不暴则以和恱不忤为徳而羣隂顺之亦不相拒违也故曰说而顺其在卦则兊说而坤顺是也兊之性既説而二之刚又中此刚之所以不暴也以刚中之徳而上应乎柔中之主则可以賛成有临之治矣故曰刚中而应此又在爻则九二之于六五是也夫循天理之自然而无容伪之谓正天之道固难名也然可以一言尽者曰正是也刚之浸而长也説而无不顺也刚之中而有所应也此所谓循天理之自然而无容伪之谓也临之所以能大亨者以是故也故卦之徳曰元亨利贞而彖释之曰大亨以正天之道也不知大亨以正为天之道而或以人伪叅焉则刚之长也必以有渐不暴之为非惬吾意欲人之已顺也而已乃不能先以顺刚而毎过乎中也则反咎乎人之不我应呜呼如此而欲大亨可乎夫以二阳浸长未遽消也而易为君子谋则又虑之深而防之早故于方长之日也而豫以警之曰至于八月有凶盖阳生于复长于临隂生于姤长于遯遯者临之反也其在月建则自子至未凡八月而二隂长君子之道实于此时而消焉故曰有凶夫隂阳相为消长循环而不穷盖亦理之固然也而易于此必预以警之者无他也于其方长之时而告之以将消之理则庶乎其知所戒也故曰消不久也朱翊善曰临在复泰之中方长而诫之不俟乎极也故尧舜禹三圣人相戒必于临民之初过此而无及也
　　象曰泽上有地临君子以教思无穷容保民无疆泽上有地地临泽也地临乎泽非徒临之也而以容而保之也夫地临乎泽乃所以容保乎泽则泽有所恃无流离放溢之虞而有泮涣瀜洄之适矣此泽所以钟莫说之性也君子之于民也亦然非徒临之也乃所以容而保之使之恃夫我以有得居有渐濡之益而心有理义之说也夫渐濡之益理义之说其气味深长不可遽已也此所谓无穷之教也敎而不思有所谓无穷之味焉则人易厌矣此非所可説也然无穷也又生于无疆容保之道不能有是无疆则敎亦不能有是无穷也无穷泽之不竭也无疆地之博厚也君子之渐濡夫民也如泽之不竭焉故曰教思无穷君子之容保乎民也如地之博厚焉故曰容保民无疆然则无穷之与无疆其亦相为长久也欤此临之要学也
　　初九咸临贞吉象曰咸临贞吉志行正也
　　初九九二当刚浸而长之时皆以阳而应隂自内而感外所谓以刚而临柔者也故均谓之咸临咸感也隂阳之气相感而相应故也初九当君子道长之初所居者正位所行者正道而所与相感而相应者又皆履正之人当此之时行正莫吉焉故曰贞吉盖四与初居相应之地皆以正相与而其势又足以援初故初之志得以行其正于此时也
　　九二咸临吉无不利象曰咸临吉无不利未顺命也临之为卦在此一爻也夫九二之在临刚徳之长也刚于此时而浸长之势方骎骎焉然刚虽浸长也比之众隂其势未敌九二以方长之刚而临众隂众隂未遽顺命也当是时也为二之计则奈何曰亦如初九之于六四以咸临之可也以咸临之则咸感之道无所不通故六五吾应也还以柔中而应乎我六三吾同体也説极知忧而不忌嫌乎我上六与吾虽非应也又非吾同体也亦必有在内之志而顺乎我矣如是则九二之咸为临也施之于吾应而吉施之于非吾应而亦无不利施之于吾同体而吉施之于非吾同体而亦无不利又何未顺命之云乎
　　六三甘临无攸利既忧之无咎象曰甘临位不当也既忧之咎不长也
　　六三兊之主也以隂柔之才媚说之性下临二刚徒以媚说乎同体为事而巳非所冝也故曰甘临无攸利夫二刚之长虽曰以渐然刚上变已特旦暮事尔徒事媚说彼二刚者岂以其媚说之故而已其长邪其不见受必矣刚不受媚说则三之技必穷故说极而忧生焉虽然刚上变已此三之忧也小人之弃而君子之归其所获又大矣岂不能补其前愆邪故曰既忧之无咎象曰咎不长也则刚上变已特旦暮事尔此易开小人迁善之门而速之入也
　　六四至临无咎象曰至临无咎位当也
　　六四坤体也其曰至临则坤之所谓至哉之至也夫临以上临下之谓也隂之下体刚浸而长则以刚临柔至四则释下体而以上临下也虽然其所以临下亦未大有所隔絶也其与下体至相亲故也故曰至临以言上下二体莫亲于此也夫四以六居之其与初正相应之地也初九之刚其所以浸长而为二也四与有力焉盖以谦虚无我而援乎下使下之刚得以浸而长则在四宁有过欤故易于此以无咎与之象曰位当也则以六居四之谓也或曰六四正也不曰位正当也而曰位当也何也曰当临之时大亨以正大者之事也故不以正予隂也
　　六五知临大君之冝吉象曰大君之冝行中之谓也五君位也在临则所谓君临也然当刚长之时未至于刚而亦不纯乎柔柔而履刚而又居中刚柔之得中也夫当临之时以刚柔之中而临乎下所谓知柔知刚者也故曰知临六五居君临之位凡所谓柔与刚者皆属乎有徳之下故曰大君临以刚阳为大至五亦曰大君云者谓其以上临下而居大寳之位故也当是时也处此位也纯以柔临之则不可欲以刚临之则时势之所未至故其所冝者莫冝乎刚柔之得中也夫惟居刚而用柔则在下之刚阳其情有以上通吾不忌其长也而从而应之则有临下之治不劳而成矣是能居中以有临而又以刚柔之中而行之也臯陶之称舜曰帝徳罔愆临下以简御众以寛何谓舜罔愆之徳亦曰刚柔之中而行之之谓也然则所谓简与寛云者居刚而用柔之道也故在舜则曰罔愆而在六五则曰冝又曰行中之谓也
　　上六敦临吉无咎象曰敦临之吉志在内也
　　经曰安土敦乎仁故能爱上六坤之极也敦厚之徳则亦莫极乎此也以此为临夫岂有一毫嫌嫉介乎其心哉想其乐道从善之诚虽隔宇宙异古今而有向慕之志曽不少减也而况同是临之时乎夫临之刚浸而长初九九二实在内也而上六之志则有向慕而无拂逆此非敦厚其徳无有忌嫉而能至是乎故易于此以吉予之犹之曰上六无忌嫉之心而有敦厚之徳此吉徳之君子也夫舜有天下选于众举臯陶汤有天下选于众举伊尹臯伊之进曽何预于孔门之子夏也而樊迟见夫子而问智犹不达其举直错枉之义而复有问于子夏子夏乃援臯伊而语之此所谓隔宇宙异古今而向慕之诚曽不少减也而况上六之于九二同是临之时乎其曰志在内也冝矣
　　【坤下巽上】观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　昔者尝与先友阮龄元肤议易元肤曰观之卦名音官邪官涣反邪子曰如王辅嗣朱子发所释皆云观盥而不荐则音官也如胡益之程正叔则取为观于下之义则官涣反也以陆徳明释文考之于观之卦名则曰官涣反是也又曰观盥而不荐风行地上观与注家释六二所谓处大观之时不能大观广鉴亦音官又曰王肃亦以大观在上为音官徐本云中正以观天下惟此一字作官涣反夫易中发卦之辞其义例亦有二而已矣如泰如随如豫之类则于立卦立名之后方举其义曰小往大来曰利建侯行师曰元亨利贞如履虎尾如否之匪人如同人于野之类则就卦名而设义不复有所闲断也观盥而不荐亦此例也所谓观盥而不观荐是也夫事神之礼亦岂有盥而不荐之理第观盥而不观荐犹夫子所谓禘自既灌而徃者吾不欲观之意也盖取其精诚之至在诚而不在物故也故尝谓观盥而不观荐之义为长元肤曰子之言然夫观之为卦二阳在上而下为四隂之所观然上九又居一卦之外则所谓大观在上居中而履正者惟九五也观天观民观我无所不用其观焉此所谓大观也故先儒有广鉴之义其视初之童观二之闚观夫岂相千万而已哉此指九五一爻以言观也顺而巽则合坤巽二体以取义也中正以观天下此又言九五之徳足以观示天下而然也徐本云惟此一字作官涣反是也夫万物有自然之理大观在上岂能违是乎亦不过顺万物之自然而巽以行之云尔庄周曰圣人观于天而不助则顺而巽云者不助之谓也夫惟不助故无偏无陂无反无侧以此道而建极于上使凡厥庶民皆惟皇作极而后已此所谓中正以观天下也夫宗庙之礼所以致敬也散斋七日致斋三日祭之初迎尸入庙天子洗手而后酌酒献尸尸得酒灌地而祭以求神三献而荐腥五献而荐熟则盥者洗手之时而未灌之初也其精诚之至其在此时可知矣观盥者当此之时有得于其所谓精诚之至则其孚诚亦有见于颙然而观感之际矣此以诚感诚之道也岂有得之观感而不化其诚矣乎若至于荐也则三献五献礼文繁数虽强有力者亦不能无倦惰之容此夫子所谓吾不欲观也然则下之观上也在诚而不在物其为道岂不甚简而不烦矣天下之所观者圣人也而圣人之所观者天也圣人何取于天哉以其不言之教见于四时之自行而无有差忒此所谓神道也神即诚也体于心而谓之诚妙于物则谓之神一物也圣人之设教于人舍天何观焉其能使下观而化则不言之敎寓于始盥之时此所谓神道也其曰天下服者非服圣人也服夫神也或曰昔者夫子尝欲无言子贡曰子如不言则小子何述焉子曰天何言哉四时行焉百物生焉天何言哉夫何言之教其在圣门如子贡者犹有所未悟今而曰圣人以神道设教而天下服何也曰服有二有知而服之者有不知而服之者民日迁善而不知为之者此不知而服之者也如七十子之服孔子也此知而服之者也子贡曰子如不言小子何述焉此一子贡也又曰夫子之言性与天道不可得而闻也此又一子贡也
　　象曰风行地上观先王以省方观民设敎
　　风行地上披拂鼔舞无所不暨有游歴周览之义故为观之象夫省方之礼所以观民也观民则敎之所由设也其在虞舜之时则当嗣位之初歳二月东廵守至于岱宗五月南廵守至于南岳八月西廵守至于西岳十有一月朔廵守至于北岳各觐其方之后协其时日同其器数修其礼物自此以往则五载一巡守羣后四朝其在周官则六年五服一朝又六年王乃时巡考制度于四岳诸侯各朝于方岳大明黜陟夫先王省方之礼非固为是烦扰也以谓不如是则无以观览夫民俗而施设其敎条也孟子曰昔者齐景公问于晏子曰吾欲观于转附朝儛遵海而南放于琅琊吾何修而可以比于先王观也晏子对曰善哉问也天子适诸侯曰巡守廵守者巡所守也诸侯朝于天子曰述职述职者述所职也无非事者春省耕而补不足秋省敛而助不给夏谚曰吾王不游吾何以休吾王不豫吾何以助一游一豫为诸侯度夫由晏子之言则先王之观亦不过曰省耕省敛以为补助之政云尔故曰为诸侯度此观民设教之大旨也其在后世则不然故流连荒亡如秦皇之出游汉武之行幸徒为是烦扰而无补于海内之万一矣故曰为诸侯忧其视先王观民设敎之意不亦逺乎
　　初六童观小人无咎君子吝象曰初六童观小人道也当观之时大观在上以中正之徳为天下之所观初逺于五在六爻之下而以隂眇之才居之则童然识见之无取也故曰童观夫童然识见之无取则小人之道也无责焉尔矣故曰小人无咎若君子而然也则可少矣故曰君子吝以言当大观在上之时不可以无所观也
　　六二闚观利女贞象曰闚观女贞亦可丑也
　　六二以隂柔之才居坤之正位其与九五正相应之地也然以隂柔暗弱之才上观九五未必能尽见之也故曰闚观如所谓闚豹之一班是也夫女子之贞盖不务乎外观也家人曰无攸遂在中馈诗曰无非无仪惟酒食是议此女子之贞也盖知有内事而不知是外观故也故曰闚观利女贞若夫当观之时处大臣之位而与九五居相应之地不能尽见刚中正大之道而以女子之贞为贞则是长孙无忌辈之事太宗也昔唐太宗尝谓无忌等曰朕欲自闻其失公等冝直言无隐无忌等曰陛下无失他日又问无忌等曰人苦不自知其过卿等可为朕明言之无忌等又曰陛下武功文徳臣等将顺之不暇又何过之可言夫居大臣之位当观之时其他无所见也而务以女子之贞为贞焉陋哉斯见也故曰闚观女贞亦可丑也
　　六三观我生进退象曰观我生进退未失道也
　　我生云者吾身之动作施为者所谓自内而达诸外者是也六三当观之时处下卦之上则进也处上卦之下则又退也处进退之两闲则冝谁从曰进退者时也可以进者可以退者我也反观吾之动作施为者如何而后决其进退可也何也以六居三吾之所谓自内而达诸外者未能深满吾意故也何也不正故也夫六三容有未能深满吾意者而能观我生以决其进退何也曰三坤顺之极也处坤顺之极故能以至顺之性顺时以进退也夫惟能顺时以进退此所以未失乎进退之道也
　　六四观国之光利用賔于王象曰观国之光尚賔也观以逺为晦以近为明故观之众隂上观诸五惟四为最近焉惟其最近而且体巽以居正得君之深者也以五之所以显设而饰者在四无不歴歴而亲见之故曰观国之光当是时也若不以賔于王为利昧于观者也程曰古者有贤徳之人则人君賔礼之故士之仕进于王朝则谓之賔尚志尚也当此之时其所志尚以賔于王为利故象曰观国之光尚賔也昔汤之三聘伊尹也尹乃幡然而改曰岂若吾身亲见之哉谓与乐尧舜之道于异世不若吾身亲见尧舜之君之为乐也则六四之观国之光是也孟子曰汤之于伊尹学焉而后臣之故不劳而王则尹也得君如此向使其初无幡然之志而不以賔于王为利焉此岂尹之所观也欤
　　九五观我生君子无咎象曰观我生观民也
　　书之周诰曰古人有言曰人无于水监当于民监今惟殷坠厥命我其可不大监抚于时书之所谓大监即九五之大观也夫监之水则徒见其形监之民则凡吾身之动作施为其见诸民者歴歴可覆矣故一嚬一笑系人情之休戚一举一措为天下之安危人情之休天下之安则是吾之所以出乎身加乎民者得其道也人情之戚天下之危则是吾之所以出乎身加乎民者失其道也中庸曰君子之道本诸身徴诸庶民然当观之时大观在上可不观诸民以察已乎此九五之观我生必于其民而观之也王辅嗣所谓观民之俗以察已道是也君子无咎者夫尧舜率天下以仁而民从之桀纣率天下以暴而民从之当观之时尧舜在上则君子之化行桀纣在上则君子之化息故当此之时人君之动作施为行于上而效于下者必君子而后无咎不然则人心一讹民俗一坏不可复理矣能无咎乎九五中正以观天下君子之在上也故曰君子无咎然必云尔者警之也
　　上九观其生君子无咎象曰观其生志未平也
　　观以二阳在上而下为众隂之所观九五居中履正故为观之主上九以圣人之徳处一卦之外而当观民之极其将何所取义乎曰以圣人之徳处一卦之外而当观民之极此所谓省方观民之圣人也夫古者以人情之未叶民俗之未一而民隐之未究也故其志亦为之未平而有省方廵狩之礼所以恊其时日正其器数修其礼物又如晏子所谓省耕省敛而救其所谓补助之政凡以一民俗求民瘼而协民情也此之谓其生谓天下人之动作施为者而周览洞究其利害休戚者而为之兴去也及后世则不然巡行游幸止为逰观之象而流连荒亡劳动骚扰寃苦失职者无告而万乘千骑所至徒有供亿之苦此无他知有一身之乐而不知以万民为忧故也庸免天下万世之议乎故处观其生之任亦必君子而后无咎何者君子之志不以一身为乐而以万民为忧故也使其以一身为乐则无有所谓未平之志者矣





　　童溪易传卷十
<经部,易类,童溪易传>
　　钦定四库全书
　　童溪易传卷十一　　　　宋　王宗传　撰
　　【震下离上】噬嗑亨利用狱彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　易之立卦其命名取象也盖亦各有所指矣鼎有鼎之象井有井之象大过有栋桡之象小过有飞鸟之象若比类者逺取诸物而然也艮有背之象颐有颐之象噬嗑有颐中有物之象若此类者近取诸身而然也颐之成卦上艮而下震上下二刚中存四隂外实而内虚颐之象也而噬嗑则上离而下震上下亦刚中存三隂亦颐之象也九四以一刚闲乎其闲此则颐中有物之象矣夫颐而中虚则无事于噬而自嗑也颐中有物则颐中为之闲塞茍不致齿颊之余力而噬以决之乌得而嗑邪故噬巳则嗑嗑则颐中之间塞通矣此噬嗑之所以亨也夫古今天下天地之内朝廷之间乡党闺门之际所谓强梗谗贼朋邪怨隙盖未尝无是也而能使上下不安志意不通事势乖隔彼此龃龉而至于不合者此所谓颐中之有物也茍噬而去之若齿之决物焉则强梗去谗贼息朋邪逺怨隙消向之不合者合矣夫何往而不亨邪刚柔分动而明雷电合而章此又即爻与卦与象以明噬嗑之所以亨也夫噬嗑以决间塞施之有政则用狱之道也用狱之道莫先于辨曲直析是非故其爻也则三刚三柔相间而不相杂此所谓刚柔分也刚柔有所分则是非析而曲直辨矣由是动吾之威而明吾之罚雷动而电明两者相合以为用而章章乎宇宙之间矣故其在卦也则震动而离明其在象也则震雷而离电此所谓动而明雷电合而章也然则雷电相合即噬嗑之象也相合而章即噬嗑之所谓亨也虽然用狱之道在乎威明之并用而能用是威明使威而不至于暴明而不至于察者惟仁厚之主为然此六五柔得中而上行所以为用狱之利也夫柔而得中则其与仁柔不断者亦异矣所谓上行则以此柔中而行乎上也夫五君位也惟刚健中正足以当之今也以柔居之不当位也然虽不当位当噬嗑之时而施之用狱则莫若柔而得中之为利也故曰虽不当位利用狱也臯陶之称舜也而曰帝徳罔愆临下以简御众以寛且有及于好生之徳洽于民心之説夫曰简曰寛曰好生此柔徳也然必曰罔愆云者此柔得中也故其效至于民无有司之犯焉夫孰以处帝之位而不当于用柔以议帝也哉故曰当噬嗑之时而施之用狱则莫若柔而得中之为利也
　　象曰雷电噬嗑先王以明罚勅法
　　震雷离电二者相合以致威明之用噬嗑之象也所谓雷电合而章是也噬嗑利用狱故以明罚勅法为言夫罚有轻重故欲其明明其罚则晓然以有示所以效电之明也勅如勅命之勅勅其法则动之于上而下莫敢不震所以法雷之动也夫惟晓然以有示则上无滥罚矣动之于上而下莫敢不震则下无玩法矣此先王所以为善法夫雷电之象也
　　初九屦校灭趾无咎象曰屦校灭趾不行也
　　噬嗑用狱之时也故六爻皆言用狱之事初九用狱之初也故于小人过恶方骋之初禁之使不行而有屦校灭趾之象趾在下而有行之物也校用狱之具也施校于其趾犹趾之纳屦焉则趾以校灭虽欲纵意以往得乎灭趾谓灭没其趾见校而不见趾也夫有以见其行于过恶方骋之初此系辞所谓小惩而大戒小人之福也故能使之补过而无咎
　　六二噬肤灭鼻无咎象曰噬肤灭鼻乘刚也
　　服人之道莫尚于中正六二居中得正其道固足以服人矣而又下乘初九之刚刚柔相济资诸人以为助故当去恶之时刑人而人易服而有噬肤之象焉夫噬囓人之肌肤则有以切中乎人者矣而噬之之深又至灭没其鼻焉岂亦二之过欤曰六二中正非过也天下之罪恶固有所谓不可赦者故君子痛以待之在已不以为惨在人亦不以为怨又况资诸人以为助而与众治之岂其过欤故虽噬肤灭鼻也而曰无咎
　　六三噬腊肉遇毒小吝无咎象曰遇毒位不当也六三之视六二非所谓中且正者也又非四之刚且直者也故其道不足以服人而且无六二六五乘刚之助则其所噬也视诸爻独为难焉故曰噬腊肉遇毒夫禽兽全干者谓之腊噬之最难者也腊肉既难噬而以六三噬之则遭其伤毒也必矣何者六三之才有所不足故也当去恶之时刑人而人不服必欲服之力既不胜则未有不为之伤害者也虽然此小有所吝也而亦无咎何也曰六三之才有所不足故不免于噬之之难此所谓小吝也然当去恶之时而务为去恶之事夫岂过举此所谓无咎也特以六居三自处不当故至于遇毒亦其势然也若六三者其能因时任责志有余而才不足者乎
　　九四噬干胏得金矢利艰贞吉象曰利艰贞吉未光也以一卦言之则九四颐中之物也所以为强梗者也以六爻言之则九四刚直之才也所以去强梗者也易之取义其不一如是哉夫肉之附骨者谓之胏而又干焉亦最难噬者也比之腊肉亦其也然三之于腊肉则遇毒而四之于干胏则无是患者刚柔之才异也故曰得金矢金矢刚直之才也以刚直之才而施之干胏冝其无六三遇毒之患也夫暴悍强梗之在天下固非易服之也亦非难服之也服之有其道则虽难而易九四之干胏是也茍无其道则其所谓难者信乎其难矣此六三之于腊肉所以遇毒也虽然九四之得金矢固有得矣而其所以不足者正也故戒之以利艰贞吉谓其以刚居柔知艰难以自守而不轻用其刚焉则吉也夫惟四之所不足者正也故曰未光也此其所以利于艰贞则吉也易之为君子谋也盖如此
　　六五噬干肉得黄金贞厉无咎象曰贞厉无咎得当也六五操利势挟人谋当去恶之时比之诸爻冝若易然故曰噬干肉肉虽干矣然其视腊肉干胏则亦固有间矣夫五之去恶如此其易者以其得位得人故也故曰得黄金黄中色也金刚物也六五体柔而居中居中而得位体柔而四以刚辅之又为得人也此所谓得黄金也虽然六五之得黄金亦固有得矣而其所以不足者亦正也盖四则以刚而居柔而五则以柔而居刚其为不正一也四既以利艰贞而后为吉则五之欲无咎也可不于正而知所厉乎夫惟五之所不足者正也茍知自警而以危厉自守则当去恶之时柔既得中而又得刚徳之助焉则凡其所得无不皆当以此去恶夫何咎之有哉故曰贞厉无咎得当也然此既曰得当也而乃曰虽不当位何也曰虽不当位云者谓其以六居五也得当云者谓其得位得人也其所指异矣
　　上九何校灭耳凶象曰何校灭耳聦不明也
　　上九用狱之终也世之小人其于罪恶稔积既极若将终身焉此岂复有改悔之冀欤原其所以然则亦非有他也盖不聦之过也故何之校焉以校灭其耳责其有耳之形无耳之用也夫耳者所以纳声听受之具也其形存其用亡罪大恶积陷于凶而不知聦之不明孰甚焉故校以灭之谓终塞之也系辞曰恶不积不足以灭身盖甚之也
　　【离下艮上】贲亨小利有攸往曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下昔棘子成曰君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟夫文与质非二物也有是质必有是文盖亦表里之符不可强有而亦不可强无之也故子贡于此得以谓之文犹质也质犹文也犹之曰文与质二名也其实一物也故设喻曰此虎豹也则其鞟必虎豹也此犬羊也则其鞟亦犬羊也故虎豹之鞟与犬羊之鞟二鞟也而其实则一理也所谓一理云者顾其质如何耳而文则称是故也程曰理必有对待生生之本也有上则有下有此则有彼有质则有文一不独立二则为文非知道者孰能识之贲者饰也天下之物其文见于所饰者莫昭于天之文又莫大于人之文故贲之爻有所谓刚柔相为往来之防圣人则曰此天之文也贲之卦有所谓离明艮止之旨圣人又曰此人之文也夫贲之所以亨者以六二之柔来而文初九九三之刚故也离本干体也坤再索于干以成离故曰柔来而文刚此非世儒所谓坤之上六来居二位也所谓小利有攸徃者分上九之刚上而文六四六五之柔故也艮本坤体也干三索于坤以成艮故曰分刚上而文柔此非世儒所谓干之九二之刚往居上位也夫柔来而文刚则刚矣而有柔故刚有所济而贲之所以亨分刚上而文柔则柔矣而有刚故柔有所附而小者利于往刚柔相文圣人谓是为天之文岂不曰日月之晦明星辰之运动云霓之合散凡致饰乎上者无非天之文也然其所以分而为昼夜变而为寒暑积而为歳时其能外是刚柔相文之旨乎不能也离以明而处乎下则是以明而为文也文而明则无不足之文艮以止而处乎上则是以止而为文也文而止则无或过之文明止相文圣人谓是为人之文亦岂不曰父子之有仁君臣之有义夫妇之有礼凡致饰乎下者无非人之文也然其所以严而为尊卑辨而为贵贱别而为大小其能外是明止相文之旨乎不能也虽然贲六爻与二体之用所谓天与人之文不可揜也如此奉天理人以斯文为已任者又在乎观文之主焉何则在天固有是文也不有以观之则天下之化无自而成曰观云者固非骋其智任其巧以増益迁就之也因其理之自然而我无拂焉尔故夫因其在天者以求其变则隂既极而阳巳生暑方徂而寒适至盈虚消息之有其期进退迟速之有其度凡变之兆乎时者不容有所隐故于变而无不察此观于天之文而有得也因其在人者以致其化则位乎上者使各由其道于其上位乎下者使各由其道于其下礼义亷耻以维其心忠厚岂弟以陶其俗风化之行乎人也不容有所遗故化之而无不成此观于人之文而有得也在昔所谓观文之主吾于唐虞成周之际见之即夫厯象以授人时在玑衡以齐七政与夫致日致月以辨四时之序则变之在时也岂容有所隐和万邦而黎民于变敷五典而五典克从与夫礼防乐防以合天地之化则化之在天下者岂容有所遗然则曰焕乎有文曰重华曰文明曰郁郁乎文后世语贲文之盛舍此将焉稽
　　象曰山下有火贲君子以明庶政无敢折狱
　　山止于上火明于下山下有火明有所止之象也夫贲者饰也贲饰之道岂能増其实也夫苟以文明为尚而不知有所止焉非贲饰之道也故君子之于庶政则欲致其明此明也于庶狱则无敢折之此止也盖折狱之道不恃苛察不贵辞饰惟其情实而巳矣
　　初九贲其趾舍车而徒象曰舍车而徒义弗乘也车者所以饰其行也然可以车而车则以车为荣不可以车而车则车只为辱剥之上九君子得舆民所载也此可以车者也故车以为荣解之六二以小人而乘君子之器盗斯夺之矣此不可以车者也故车只为辱贲之初九虽具阳徳然居下位故曰贲其趾舍车而徒夫趾在下而有行之物也今也贲吾之趾不以车而以徒则世俗以徒为辱而君子以徒为贲何者义之所在可车则车不可车则徒吾居下位以徒为贲者也岂可冐昧而不顾其义乎昔彭更曰后车数十乘从者数百人以传食于诸侯不已泰乎孟子曰非其道则一箪食不可受于人如其道则舜受尧之天下不以为泰子以为泰乎孟子所谓非其道则初九所谓义弗乘也以爻应言之则初应四义也从二非义也故舍近而之逺舍易而即难此舍车而徒之象
</div>
    <div class="pagination">
<a href="童溪易传_page4.html">上一页</a><a href="童溪易传.html">1</a><a href="童溪易传_page2.html">2</a><a href="童溪易传_page3.html">3</a><a href="童溪易传_page4.html">4</a><span class="current-page">5</span><a href="童溪易传_page6.html">6</a><a href="童溪易传_page7.html">7</a><a href="童溪易传_page8.html">8</a><a href="童溪易传_page9.html">9</a><a href="童溪易传_page10.html">10</a><span>...</span><a href="童溪易传_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
