<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 24 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 24 页/共 65 页
  </h1>
  <div class="content">
   新安朱氏曰卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也【本义】　问无妄之灾先生曰此卦六爻皆是无妄但六三地头不正故有无妄之灾言无故而有灾也如行人牵牛以去而居人反遭诘捕之扰此正无妄之灾之象大抵无妄一卦固是无妄但亦有无故非意之事故圣人因象示戒又问史记作无望谓无所期望而有得疑有六二不耕获不菑畬之意先生曰此出史记春申君传正説李园事正是説无巴鼻而有一事正合无妄之灾无妄之疾亦见得古人相传尚识得当时此意也【语録】
　　东莱吕氏曰六三或系之牛观此爻人之徼求幸得之心皆可息也象辞曰行人得牛邑人灾也其指示人尤为简切盖无妄之得失必随之初不曽得也【易説】
　　九四可贞无咎象曰可贞无咎固有之也
　　伊川先生曰四刚阳而居干体复无应与无妄者也刚而无私岂有妄乎可贞固守此自无咎也九居隂得为正【一作贞】乎曰以阳居干体若复处刚则为【一无为字】过矣过则妄也居四无尚刚之志也可贞与利贞不同可贞谓其所处可贞固守之利贞谓利于贞也　贞固守之则无咎也【并易传】
　　蓝田吕氏曰九四无应下比六三三应于上比之非正当固有所守不妄求比乃可无咎
　　山杨氏曰九四以刚居隂能固有之也无应于上下无妄者也故可贞无咎【易説】
　　白云郭氏曰九四为干体之下震动之象革矣动革则止止则能固守天道而不失是可固有无妄者也于道何咎之有孔子曰以约失之者鲜矣顔子拳拳服膺而弗失皆九四之谓也【易説】
　　汉上朱氏曰明人情终不妄也九四刚而不正刚则私欲不行私欲不行则至于无妄无妄则无咎然且有咎者不正也正者四之所固有也操存舎亡非外铄也九既刚矣动则正正则无妄故曰可贞无咎固有之也致无妄者必自刚大妄始于欲欲之为害自一介取诸人充之至于为盗舜与跖之分其初甚微也刚者能絶之不以小害为无伤而不去故此爻在妄为刚者圣人与之可正也正则刚在其中上九亦刚不曰可贞者妄之极也【易传】新安朱氏曰阳刚干体下无应与可固守而无咎不可以有为之占也有犹守也【本义】
　　东莱吕氏曰五以刚居中正之位二复以中正相应是顺理而为无妄此犹可识也四以刚阳而居干体复无应与亦谓之无妄此最难识譬如为屋长短之中则易见轻重之中则难识盖四地位既偏圣人所以戒人可以正固守之也此有二义以九居四刚柔相济为中中则无妄【易説】
　　九五无妄之疾勿药有喜象曰无妄之药不可试也伊川先生曰九以中正当尊位下复以中正顺应之可谓无妄之至者也其道无以加矣疾为之病者也以九五之无妄如其有疾勿以药治则有喜也人之有疾则以药石攻去其邪以养其正若气体平和本无疾病而攻治之则反害其正矣故勿药则有喜也有喜谓疾自亡也无妄之所谓疾者谓若治之而不治率之而不从化之而不革以妄而为无妄之疾舜之有苖周公之管蔡孔子之叔孙武叔是也既已无妄而有疾之者则当自如无妄之疾不足患也若遂自攻治乃是渝其无妄而迁于妄也五既处无妄之极故惟戒在动动则妄矣　人之有妄理必修改既无妄矣复药以治之是反为妄也其可用乎故云不可试也试暂用也犹曰少尝之也【并易传】
　　横渠先生曰体健居尊得行其志故以无妄为疾无妄之疾疾无妄之谓也欲妄动而不敢妄是则以无妄为疾者也如孟子言有法家拂士是疾无妄者也以无妄为病而医之则妄之意遂矣故曰勿药有喜又曰不可试也言不可用药治之【并易説】
　　蓝田吕氏曰九五下有六二之应以正合者也初九虽欲比二非意见侵乃无妄之疾非己致也二自守中初莫能犯卒获正应如疾非己致治之愈乱不治而自愈矣虽有治疾之具不可用也山杨氏曰五以刚健中正而履尊位二以中顺应之无妄之至不可有加矣而下犹有弗率者盖无妄之疾也以药治之则反伤其平矣此无妄之药所以不可试也舜之时苖民逆命所谓无妄之疾也禹之徂征用益赞之言而班师知药之不可试也禹不班师则顺命之民必有被其毒者其可乎故舞干羽而有苗格勿药之喜也然周公东征邦君越庶士御事防不反曰艰大以为考翼不可征非一人而已而周公必征之何也盖当是时外则淮夷叛内则羣叔流言乃欲反鄙我周邦非无妄之时也与益赞之言异矣此周公所以必征也【易説】
　　白云郭氏曰易以乘刚为疾豫之六五是也乘刚之疾自取之也非无妄也九五以刚乘刚居中得正无自取之道故为无妄之疾也人之有疾也或以药石攻去其邪而复其正或损益有余不足以适其平然此治豫之贞疾则可治无妄之疾则不可盖疾以无妄而攻我我以有妄治之则天理灭矣是所以勿药有喜药者有妄之物也而孔子又言不可试者盖深絶之盖其必不可用有妄之药也灾与疾其理相类无妄虽有灾而有有妄无灾者幸也无妄虽勿药而有有妄勿药者亦幸也皆小人之道也凡足以害无妄者皆谓之疾【易説】汉上朱氏曰九五六二无妄相与而九四以妄间之九五之疾也疾者隂阳失位之象五动四成坎坎为毒药之象医师聚毒攻邪济人于险者也易传曰治之而不治率之而不从化之而不革若舜之有苗周公之管蔡孔子之叔孙武叔然而无妄之疾非妄所致勿药可也盖九五至正戒之在动动而求所以攻之则不正复入于妄以妄治妄其疾愈深待之以正则邪妄自复故曰不可试也试犹尝试言不可妄动少有所试二不能往五得位而二应勿药有喜也不正则二不应其能喜乎喜阳得位之象【易传】
　　新安朱氏曰干刚中正以居尊位而下应亦中正无妄之至也如是而有疾勿药而自愈矣故其象占如此既已无妄而复药之则反为妄而生疾矣试谓少尝之也【本义】　问九五阳刚中正以居尊位无妄之至何为而有疾先生曰此是不期而有此但听其自然乆则自定所以勿药有喜而无疾也【语録】
　　东莱吕氏曰九五居无妄之至惟能自信则勿药而有喜易传言惟戒在动动则妄矣盖是极正之理增分毫则为赘过分毫则为过既已无妄而复动是亦以妄为无妄之疾也象言不可试也试字最要看盖疾则无妄而犹欲尝试其药则已不自信矣即妄也如目疾者以青为红以白为黒色初未曾变也今惟当自治其目而色自定却无改色以从目之理【易説】
　　上九无妄行有眚无攸利象曰无妄之行穷之灾也伊川先生曰上九居卦之终无妄之极者也极而复行过于理也过于理则妄也【一作矣】故上九而行则有过眚而无所利矣　无妄既极而复加进乃为妄矣是穷极而为灾害也【并易传】
　　横渠先生曰进而过中是无妄而行也【易説】
　　蓝田吕氏曰上九虽以刚健居无妄之时然过亢失中知刚而不知柔者也行不可过过则穷穷则灾物之理也
　　山杨氏曰无妄之终居乾道上行之极不可往往斯过矣故戒之以行有眚无攸利【易説】
　　白云郭氏曰上九居卦之极而不知止于是犹欲行焉行则失无妄之道所谓无妄之往者也是为有眚之道也何利之有初之往吉未过也二之攸利得中也三之行人之得幸免也上九行有眚穷之灾也穷之灾自取也非无妄也【易説】
　　汉上朱氏曰无妄之时妄者三爻六三九四上九是也九四可贞六三下体之极上九上体之极上九妄之尤极者也上行之三成离离有伏坎坎为眚三行之上成兊兊为毁折行有眚也上九六三之妄行即得正然且有眚者妄极而穷穷之灾虽行其能免乎爻言眚象言灾处妄之极不有人祸必有天殃故夫子极天人以告之【易传】
　　新安朱氏曰上九非有妄也但以穷极不可行耳故其象占如此【本义】
　　东莱吕氏曰上九无妄至理也而上九则至理之极也至理之极不可加一毫人伪于此而犹有行焉则乃妄而有眚矣天理所在损一毫则亏增一毫则赘无妄之极天理纯全虽加一毫不可矣孔子称顔子吾见其进未见其止也未止则有所进既止矣虽少进亦不可故象曰无妄之行穷之灾也盖穷极则过过则反为无妄之害言无妄之穷而又行所以灾也【易説】


　　合订删补大易集义粹言卷二十九
　　钦定四库全书
　　合订删补大易集义粹言卷三十
　　头等侍卫纳喇性徳编
　　【干下艮上】
　　伊川先生曰大畜序卦有无妄然后可畜故受之以大畜无妄则为有实故可畜聚大畜所以次无妄也为卦艮上干下天而在于山中所畜至大之象畜为畜止又为畜聚止则聚矣【一有又字】取天在山中之象则为蕴畜取艮之止干则为畜止止而后有积故止为畜义【易传】
　　东莱吕氏曰序卦有无妄然后可畜故受之以大畜畜养也若无此理又何所养有无妄然后可畜此最为学之要无妄则有诚诚立方可涵养畜聚也使诚不立则涵养者何物将何以为畜也伊川曰止则聚矣才止则自然有聚书曰允懐于兹道积于厥躬允诚也懐于兹者已止于此矣然后道始能积　又中庸曰不诚无物惟诚然后有物惟无妄然后内充实而有主故可以畜于内若有妄安能畜哉惟无妄然后中有主自是畜之至于笃实辉光可也【并易説】　又曰有无妄然后可畜荀子养心莫善于诚之语未莹【己丑课程】
　　大畜利贞不家食吉利涉大川
　　伊川先生曰莫大于天而在山中艮在上而止干于下皆蕴畜至大之象也在人为学术道徳充积于内乃所畜之大也凡所畜聚皆是专言其大者人之蕴畜宜得正道故云利贞若夫异端偏学所畜至多而不正者固有矣既道徳充积于内宜在上位以享天禄施为于天下则不独于【一无于字】一身之吉天下之吉也若穷处而自食于家道之否也故不家食则吉所畜既大宜施之于时济天下之艰险乃大畜之用也故利涉大川此只据大畜之义而言彖更以卦之才徳而言诸爻则惟有止畜之义盖易体道随宜取明且近者【易传】
　　蓝田吕氏曰大畜据其所自得也虽以隂畜阳而一阳在上尚贤之义也大有所畜止乎刚健惟大正然后利小有不正莫能正也大畜天禄也当与贤者共之不家食不敢私也
　　广平游氏曰説者以大畜为君畜臣夫贤者易禄而难畜而盛徳之士盖有君不得而臣者恐无畜大贤之理如以为所畜者非成徳之彦则不足以当所尚之贤而非所谓止健也且揽羣材而并用之故重道轻禄者不足以自髙宜莫如尧舜而童牛之牿豮豕之牙徒取于私欲不行岂圣君之盛徳曾何健之止乎又以不家食为圣人能养贤以及万民不待家食而民被其养矣然自古养万民者借令不知为政亦无家食之理况大畜尚贤之卦也其畜道之成亦曰何天之衢亨未及言养民也恐不须生此义【易説】
　　白云郭氏曰健天徳也能止天徳其畜大矣惟天为大惟尧则之尧之止健也不识不知顺帝之则文王之止健也天何言哉四时行焉百物生焉孔子之止健也能止之则畜而有之矣为大利为大贞上合天徳内之所畜也不家食以养贤外之所畜也外内止健而畜之其于济难也何有无妄动以天大畜止天徳畜之所以能动也而序卦言有无妄而后可畜者是亦无妄言不利有攸往之义也然则畜之而后能动者又大畜言利涉大川之义也二卦相终始而后其道大备【易説】
　　新安朱氏曰大阳也以艮畜干又畜之大者也又以内干刚健外艮笃实辉光是以能日新其徳而为畜之大也以卦变言此卦自需而来九自五而上以卦体言六五尊而尚之以卦徳言又能止健皆非大正不能故其占为利贞而不家食吉也又六五下应于干为应乎天故其占又为利涉大川也不家食谓食禄于朝不食于家也【本义】
　　东莱吕氏曰大畜利贞不家食吉利涉大川我所养既大然后可以受爵禄当患难若未有所养而欲出为世用亦危矣所畜者既大而不正则反为学者之害所谓学非而博者也言语足以动人文章足以耸众不正则反为害不如空无所有之人虽欲害物亦不能为大害故利于正有如是之人所畜者大而又正则是道全徳备充足饱满可以有为于世而亦天下之仰望者也故不家食则吉而利涉大川以济险也是圣人敎人斟酌量力然后进而有为畜既正而家食则凶畜不正而不家食亦凶惟畜正故不家食则得其位行其道致君泽民而天下被其利故吉涉大川则其才能可以济危难而天下安故利【易説】
　　彖曰大畜刚健笃实辉光日新其徳刚上而尚贤能止健大正也不家食吉养贤也利涉大川应乎天也伊川先生曰刚健笃实辉光以卦之才徳而言也干体刚健艮体笃实人之才刚健笃实则所畜能大充实而有辉光畜之不已则其徳日新也　刚上阳居上也阳刚居尊位之上为尚贤之义止居健上为能止健之义止乎健者非大正则安能以刚阳在上与尊尚贤徳能止至健皆大正之道也　大畜之人所宜施其所畜以济天下故不食于家则吉谓居天位享天禄也国家养贤贤者得行其道也利渉大川谓大有蕴畜之人宜济天下之艰险也彖更发明卦才云所以能涉大川者以应乎天也六五君也下应干之中爻乃大畜之君应干而行也所行能应乎天无艰险之不可济况其它乎【并易传】
　　横渠先生曰刚健笃实日新其徳乃天徳也　强学者往往心多好胜必无心处一乃善也定然后始有光明唯能定已是光明矣若常移易不定何求光明易大抵以艮为止止乃光眀时止时行动静不失其时其道光明谦天道下济而光眀天在山中大畜君子以刚健笃实辉光日新其徳定则自光明故大学定而至于能虑人心多则无由光明　阳卦在上而上九又在其上故曰刚上而尚贤【并易説】
　　广平游氏曰柔得位而上下应之小者之畜也古之人有行之者若仲山甫之于宣王是也故诗人称之曰柔嘉维则又曰衮职有阙惟仲山甫补之刚上而五承之能止健大者之畜也古之人有行之者若伊尹之于太甲是也故髙宗称之曰先正保衡作我先王则补衮之阙不足道也夫人主之利势固能利害而擅生杀矣可不谓健已乎非有大人之正徳终始惟一者孰能止之昔之辨士盖有能变乱名实而使其君虚己以听之至于疏间亲新间旧言听计从无不遂其意者其术智亦足以畜其君矣而君子恶之为其不正耳此大畜所以言其利贞也大人在上则天下利见而野无遗贤矣羣贤毕进则涖天职而食于朝此所谓不家食也羣贤不家食则礼义立而政事修财用足而百志成万邦咸宁吉孰大焉亦何难之不济乎故曰利涉大川当是时命有徳讨有罪无容心焉天理而已矣故曰应乎天也【易説】
　　兼山郭氏曰易之称大者凡四卦皆以贤为主大有有贤之卦也大畜畜贤之卦也大壮大者之壮大过大者之过老子曰域中有四大而王居一焉则王之为大者以贤为大也故其辞曰刚上而尚贤能止健大正也利涉大川应乎天者谓二五也六五才不足而位有余疑不可以济难唯能应乎天无行险以徼幸之心是以必济也而説者谓挟众为助其未优乎【易説】　健为天徳大畜止健畜天徳也故彖曰刚健笃实辉光日新其徳不能畜天徳则见于有为者不能无妄故天徳止于大畜而动于无妄也序卦曰有无妄而后可畜是为交相养之道则知无妄者动亦无妄静亦无妄而大畜一于止矣【大畜图】
　　白云郭氏曰卦之才能止健故内能成刚健笃实之徳发于事业者又辉光而日新也刚健笃实犹中庸所谓至诚辉光所谓诚则形形则着着则明也日新所谓悠乆无疆也好刚者常不能下人盖有刚强不挠之才非有徳故也大舜乐取于人以为善所谓有徳者也书以徳称之徳天徳也故刚上而尚贤者必止健得天徳之大正者能之非有天徳之大者不能也贤不家食禄之也书曰惟贤非后不食盖古之人不仕无禄则耕耕而食之家食也仕而得禄以代耕则不耕不耕则非家食也至于孟子所谓廪人继粟庖人继肉皆养贤大烹之道不必人君蚤暮哺啜之也二五之应以艮应干止干之健而畜之其于涉大川为余事盖有刚徳可以涉难尚贤可以涉难大畜兼之故涉大川优为之矣【易説】
　　汉上朱氏曰刚健干也笃实艮也大畜者大壮九四变也一变为需再变为大畜需有坎离相合发为辉光进而上行成艮互有兊震兊西震东日所出入日新其徳也刚健则不息笃实则悠乆两者合一畜而为徳动而有光其光辉散又日新无穷进而不已自畜其徳者也故曰刚健笃实辉光日新其徳此合干艮两体而又推大壮之变以言大畜也刚贤者也大壮再变九四之刚进居君位之上贤者置之上位六五以柔下之尚贤也三阳自内而往难畜者也刚健笃实辉光日新其徳自畜其徳矣又尊贤忘势刚上而尚贤具此五者然后能止畜其健大正也大正乃天下国家之利君子当在上小人当在下正也初九九三当位二五相易而正大者正也所以大畜者以其利于大者正故曰刚上而尚贤能止健大正也此以上九在上六五九二相易以言大畜之利正也刚上而尚贤尊之也尊之而不与之共天位治天职食天禄贤者不可得而畜也三在上体顺养贤也二在内为家兊为口食六五尊徳乐道下交九二九二受畜而往应之不家食也王公之尊贤而又养之贤者如是而食则吉正也非独一身之吉天下之吉不然分国与之视犹锱铢也故曰不家食吉养贤也此以二三四五言大畜贤者止而受养也上能止健贤者止而食乃能得尽其心与之犯难而不辞兊为泽决之为大川震变兊成坎艮震足艮指而越坎涉大川也干为天五天位巽为命天命有徳者为万民也六五下应干九二之五大畜止健贤者不家食应乎天而行何险难之不济哉故曰利涉大川应乎天也此再以二五言大畜养贤之功在卦气为白露故太准之以积【易传】
　　山杨氏曰艮止也干健也一阳在上能止健大者畜也与小畜异矣刚健笃实干徳也畜之于内则辉光日新所畜亦大矣此天在山中之象也刚上而尚贤能止健言上九也刚居一卦之上与三合志则乾道上行矣尚贤也尚贤止健非大者正其孰能之所以利正也然尚贤而不与之共天位食天禄非尚贤之义也故不家食乃吉五居尊位而应乎干应乎天也应天而时行则无往不济矣故利涉大川【易説】
　　新安朱氏曰刚健笃实辉光以卦徳释卦名义大正也以卦变卦体卦徳释卦辞养贤也亦取尚贤之象应乎天也亦以卦体而言【本义】　能止健却不説健而止见得是艮来止这干　笃实便有辉光艮止便能笃实　某作本义欲将文王卦辞只大纲依文王本义略说至其所以然之故却于孔子彖辞中发之且如大畜利贞不家食吉利涉大川只是占得大畜者为利正不家食而吉利于涉大川至于刚上尚贤等处乃孔子发明各有所主爻象亦然如此则不失文王本意又可见孔子之意但今未暇整顿耳【语録】
　　东莱吕氏曰彖刚健笃实此四字最为根本惟刚健笃实故能辉光日新其徳自有光辉之理刚上而尚贤能止健大正也夫难畜者莫难于至健之物若柔弱之人则易为畜矣是以止健必先有刚健笃实及尚贤之徳然后可也惟其止得住是大正也干之健天下之至健也无一物能加之今也为上九所止者以其所尚者贤而大正也大正者理也天下之健物莫能止惟理可以止之不家食吉养贤也此与卦之繇辞不同卦言有如是之人不家食而出而有为则吉盖以其人所畜者大则可以施为也凡人有余于己则可以施于世矣故干之初九则勿用圣人于彖恐人以不家食为贤者之吉则必求所以不家食者故又从而发明其义夫贤者之进退去就自有时命本无可喜可忧者若以不家食便为吉则非贤者之所养矣故继之曰养贤也言此者系国家之吉也非贤者之吉也以为如是之人能使之不家食举而在位此人君所以养贤而吉也利涉大川应乎天也常人之济危难必用私意小智以求济也圣人则不然顺天理之自然而已汤武是也若涉难而不顺天意是取败之道也【易説】
　　象曰天在山中大畜君子以多识前言往行以畜其徳伊川先生曰天为至大而在山之中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以求其心识而得之以畜成其徳乃大畜之义也【易传】　陈莹中答呉国华书天在山中便是芥子纳须弥之义先生谓正南北説却须弥无体芥子无量【杨遵道録】
　　横渠先生曰博文约礼犹至着入至简故可使不得叛而去温故知新多识前言往行以畜徳绎旧业而知新盖思昔未至而今至縁旧所见闻而察来皆其义也【正蒙】　且滋养其明明则求经义将自见矣又不可徒养须观他前言往行便畜得已徳若要成徳须是速行之　学不长者无它术唯是与朋友讲治多识前言往行以畜其徳非礼勿言非礼勿动即是养心之术也苟以前言往行为无益自谓不能明辨是非则是不能居仁由义自弃也决矣　学者既知此心且择所安而行之已不愧疑则阙之更多识前言往行以养其徳多闻阙疑多见阙殆而今方要从头整理将前言往行常合为一有不合自是非也人能不疑便是徳进盖己于大本处不惑虽未加工思虑必常在此积乆自觉渐变学者恶其自足足则不复进【并经学理窟】
　　蓝田吕氏曰莫大于天而在山中所畜至大者也君子修身以畜徳之要好古敏以求之见贤而思齐者也
　　山杨氏曰君子多识前言往行非徒资见闻而已所以畜徳也畜徳则所畜大矣【易説】　易曰君子多识前言往行以畜其徳孟子曰博学而详説之将以反説约也世之学者欲以雕绘组织为工夸多鬬靡以资见闻而已故摭其华不茹其实未尝畜徳而反约也彼亦乌用学为哉【孟子解】
　　和靖尹氏曰伊川易传大畜所谓考迹以观其用察言以求其心孟子曰博学而详说之将以反说约也大凡学问须要约之于己方有用处如前言往行若只是多识不能畜以成己之徳何畜者又尝读易至无妄大畜有自得处举伊川曰观言所以识其心观行所以识其用不识后如何畜得【并语録】
　　白云郭氏曰髙髙在上者天之体也而天道无乎不在其在人亦莫不有之皆自失之耳且以山言之一山必不畜天之大也而畜天之道则为有余在人亦然故君子欲多识前圣之言以知天之徳何如而可畜也欲多识往圣之行以见天之徳何如而可畜也是以稽其言考其行如是而畜之则天徳尽在是矣故能畜其徳也其徳者谓刚健笃实辉光日新之天徳也此所以为大畜也与且识孔子之言曰天何言哉四时行焉百物生焉则知天之徳以是而畜之也识惟天为大惟尧则之则见天之徳以是而可畜也故知帝尧孔子之言行如此是为多识前言往行矣所以能畜其徳也然自其不可名而言之则曰天道自其可名而言之则曰天徳其实一也畜以徳为本故大畜言畜其徳小畜言懿文徳能畜天徳斯能行天道矣【易説】汉上朱氏曰天在山中以人所见为象犹言水中观天也圣人论天地日月皆以人所见言之天大无外而在山中其所畜大矣内卦兑口前言也外卦震为行往行也二隂四阳阳为多大畜自大壮来一变需离为目识前言也再变大畜识往行也徳者刚健多识前言往行故能考迹以观其用察言以求其心而畜其徳矣夫以方寸之地观万世之变涂之人而上配尧禹非多识之其能畜乎【易传】新安朱氏曰天在山中不必实有是事但以其象言【本义】　又先生谓郑光弼曰书虽是古人书今日读之所以畜自家之徳却不是欲这边读得些便要般去做那边用易曰君子以多识前言往行以畜其徳公今却是读得一书便做得许多文字驰骋跳踯心都不在里面如此读书终不干自家事【语録】
　　东莱吕氏曰天在山中大畜天至大也而在山中此大畜也以形迹论之山安能畜天今且以近者论之则知有此理且人之心一方寸间其编简所存千古之上八荒之间皆能留藏则知天在山中为大畜有此理也君子观此则多识前言往行以畜其徳于古圣贤之言行考迹以观其用察言以求其心如是而后徳可畜也不善畜者盖有玩物丧志者矣【易説】
　　初九有厉利己象曰有厉利己不犯灾也
　　伊川先生曰大畜能【一作艮】止畜干也故干三爻皆取被止【一作止之】为义艮三爻皆取止之为义初以阳刚又健体而居下必上进者也六四在上畜止于己安能敌在上得位之势若犯之而进则有危厉故利在己而不进也在它卦则四与初为正应相援者也在大畜则相应乃为相止畜上与三皆阳则为合志盖阳皆上进之物故有同志之象而无相止之义　有危则宜已不可犯灾危而行也不度其势而进有灾必矣【并易传】
　　横渠先生曰趋其应则有二三之阻故不若己也【易説】广平游氏曰且贤者之畜君亦必有道焉量而后入信而后谏不量而入则将至于失身未信而谏则君必以为谤已故初则有厉而利己【易説】
　　山杨氏曰刚健而上行干徳也然阳微而居一卦之下为上所畜有厉也进则犯灾矣故利己【易説】汉上朱氏曰己先儒读作已矣之己王弼作己今从先读三阳务进初九刚健之始六四柔得位当止畜之地不度而进处位不当危厉之道也不如己而受畜则利夫不受畜而往危实自取不曰眚而曰灾者初九正也大畜之时宜止而往虽正亦厉故曰灾子夏传曰居而待命则利往而违上则厉初往四成离离有伏坎故曰犯灾不直曰灾也【易传】
　　白云郭氏曰天道上行今居下焉有难畜之象惟圣人则安而畜之贤人则利而畜之中人之才则勉强而畜之必不使有失于天徳也失天徳则纳诸陷阱其危可立而待然人虽知危之可畏而不知危之为利知危之可畏者不知反身修徳之道也知危之为利者盖以危而修徳则无犯灾之理反所以为己之利也故古人之以宴安为酖毒如此则有厉为利己明矣畜徳之初盖有出于勉强知之而未必好之者故因有厉而畜其徳也如艮之九三为力止之道则曰厉薰心同意若夫圣人则安不忘危存不忘亡治不忘乱盖其修徳不系乎有厉无厉是以其身常安而国家可保故曰有始有卒者其惟圣人乎初九不足以与此利己者非若利吾身之利盖诚利于治己也【易説】
　　新安朱氏曰干之三阳为艮所止故内外之卦各取其义初九为六四所止故其占往则有危而利于止也【本义】
　　东莱吕氏曰初九阳欲上进为上六四所止是知有厉则利在己而己己则不犯患难也以刚健之才而处于初又干健在下其欲向前而上进者何如哉然当大畜之时为艮四所止则是屈抑而不能伸也故有厉凡人之有刚健之才则其向进之心毅然有不可犯者今为艮四所止则其心愈躁而不能堪且将决裂四出而后已故圣人戒之以利己凡人在我虽刚而时之所不可苟不顾而强求之则其犯灾也必矣【易説】
　　九二舆说輹象曰舆说輹中无尤也
　　伊川先生曰二为六五所畜止势不可进也五据在上之势岂可犯也二虽刚健之体然其处得中道故进止无失虽志于进度其势之不可则止而不行如车舆脱去【一有其字】轮辐谓不行也　舆説輹而不行者盖其处得中道动不失宜故无过尤也善莫善于刚中柔中者不至于过柔耳刚中中而才也初九处不得中故戒以有危宜已二得中进止自无过差故但言舆说輹谓其能不行也不行则无尤矣初与二干体刚健而不足以进四与五隂柔而能止时之盛衰势之强弱学易者所宜深识也【并易传】
　　横渠先生曰不阻于三则见童于四不躁进者位中也【易説】
　　蓝田吕氏曰舆说辐则车败不可行也舆说輹輹车轴缚也则不驾而已车体犹完九二以刚居中自全不进非若小畜九三与四力竞至于败也广平游氏曰二则舆说輹二得中矣有刚中之徳有载上之才犹有待而后行非不欲行也道合则从不可则去此中无尤之道也【易説】
　　山杨氏曰五居尊位与二为应能止健者也二以刚中为上所畜虽欲上行不可得也故曰舆说輹言不行也以其得中故无尤【易説】
　　白云郭氏曰人心操则存舍则亡古人之必求其放心而后谓之学者以不能操其心而止之则不能畜徳故也畜之初未能力也畜之中则不得不力止之矣故九二有舆说輹中无尤之辞焉舆说輹盖必止不行之象止而说之则不失其中故无尤不能説而止虽中亦尤也孔子絶四曰毋意毋必毋固毋我虽孔子之圣亦必絶而毋之然后天徳可存而孔子乃能配天况众人乎故贰过迁怒皆放心之小者顔子未尝有焉亦可谓庶防畜天徳者矣此中庸所以言愼独君子戒慎乎其所不睹恐惧乎其所不闻然后天命之性可使不失不然则物交物而引之驱而纳诸罟擭陷阱之中矣至孟子则曰我四十不动心盖亦说輹之道也【易説】汉上朱氏曰辐当作輹王弼注作輹坤为舆自三以上为震震为木舆下横木輹也二不动兊毁折之舆说輹也不动未正宜有尤兊为口尤之者也然遇畜而止说輹不进知以不动为中是以无尤故曰中无尤也初刚正也二刚中也四五柔也柔能畜刚刚知其不可犯而安之时也夫气防九军者或屈于賔赞之仪才盖一世者或听于委裘之命故曰大畜时也【易传】
　　新安朱氏曰九二亦为六五所畜以其处中故能自止而不进有舆说輹之象也【本义】
　　东莱吕氏曰九二与六五为正应然九二恃刚阳之才必于上进是刚健之人正欲放纵有为之时也然上为六五制之而不得去是舆说輹之义也有所畏而止之以免灾者初九是也无所畏知其不可过刚而止者二也二以刚而居乎中见其时之不可而自止焉以居乎中故曰舆说輹言能度其宜见其不可自说其舆輹而不行也故象曰中无尤【易説】
　　九三良马逐利艰贞曰闲舆卫利有攸往象曰利有攸往上合志也
　　伊川先生曰三刚健之极而上九之阳亦上进之物又处畜之极而思变也与三乃不相畜而志同相应以进者也三以刚健之才而在上者与合志而进其进如良马之驰逐言其速也虽其进之势【一作志】速不可恃其才之健与上之应而忘备与慎也故宜艰难其事而由贞正之道舆者用行之物卫者所以自防当自【一无自字】日常闲习其车舆与其防卫则利有攸往矣三干体而居正能贞者也当其鋭进故戒以知难与不失其贞【一作正】也志既鋭于进虽刚明有时而失不得不诫也　九三所以利有攸往者以与在上者合志也上九阳性上进且畜已极故不下畜三而与【一有三字】合志上进也【并易传】
　　横渠先生曰不防舆卫而进歴二隂则或有童牿说輹之害不利其往也本乎天者亲上故上合志也【易説】蓝田吕氏曰九三为上九所畜畜极而通天衢已亨可以驰逐而无阻故曰良马逐然不可以不戒故利艰贞戒之之道不可以不豫习故曰闲舆卫曰命之也闲习也舆卫习则马不骇以是驰逐宜无不利而又上志获通则无往不合
　　广平游氏曰九二舆说輹至于三位髙而近君矣故良马逐然世治不轻进国有道不变塞焉故利艰贞犹且自戒曰闲吾卫以防其逸力厚而义不行才全而用有序上非我应也而其徳同己非上比也而其志合内之畜于己者如此其周外之畜于君者如此其审则安往而不利哉【易説】
　　山杨氏曰九三居干体之极能健行者也故曰良马逐恃才而往易而不知戒则行或踬矣故利艰贞曰闲舆卫舆以行逺闲之则无覆辙之虞卫以自防闲之则无失守之患此戒慎之至也然畜极而反理之常然上九虽有止健之才当畜道之穷变而通之之时也三为正应则与之合志矣故利有攸往【易説】
　　兼山郭氏曰九三干为马三阳至此而并进良马角逐之象也三阳之进有正有不正者焉则其从之难是以利艰正也经曰君子安其身而后动故曰闲舆卫然后利有攸往方上九何天之衢往则合志也必也择利于其身择利于其君是则二三其徳者也何畜贤之有哉【易説】
　　白云郭氏曰能止健而畜徳无若九二说輹之道也说輹止健而有之夫欲何为哉盖欲施之天下国家非独善其身而已此中庸之道也大畜之健中庸天命之性也止健率性之道也九三良马逐修道之教也故中庸言能尽其性则尽说輹之义矣尽其性而尽人物之性此良马逐利有攸往之义也良马逐利有攸往盖言用道也圣人之畜徳确乎不可拔及其用也推而放诸四海而准虽有良马逐之象亦未喻其至也至于何天之衢则放乎四海与天同道矣故良马之逐所以上合天衢之志也良马正为乾象言良马则知九三畜干之徳至于用九矣然自舆説輹之止至于良马逐之用中庸之道已偹矣盖参天地赞化育之时上合天地之志犹曰利艰贞闲舆卫盖惧有失焉此中庸始言戒慎恐惧慎独终言不愧于屋漏之义不然则汤之栗栗危惧文王小心翼翼诗书何取焉【易説】
　　汉上朱氏曰干为马九三得位为良马震为作足三阳并进良马逐也九三刚健当位得时上九畜极变而应之利以驰逐然驰逐不已必有奔蹶之患不可恃应而不备故戒之以利艰贞九三正也动则失正艰难守正则利曰闲舆卫可也古文作粤粤于也发语之辞兊口象艮止也坤为舆四止闲舆也三干为人震为足为大涂人傍舆而行闲舆而卫之象闲舆卫以其利艰贞也九三如此犹谨衔防清道路节良马之步而徐驱焉其进利矣故利有攸往上九阳也变而应三三以刚往与上合志志动于中者也茂陵中书武功爵十三级曰闲舆卫有取于此乎夫恃应而不知备锐进而不知戒鲜不及矣【易传】
　　新安朱氏曰三以阳居健极上以阳居畜极极而通之时也又皆阳爻故不相畜而俱进有良马逐之象焉然过刚鋭进故其占必戒以艰贞闲习乃利有攸往也曰当为日月之日【本义】　九三一爻不为所畜而欲进与上九合志同进俱为畜极而通之时故有良马逐何天之衢亨之象但上九已通达无碍只是滔滔去九三过刚锐进故戒以艰贞闲习盖初二两爻皆为所畜独九三一爻自进耳问九六为正应皆隂皆阳则为无应独畜卦不
　　尔何也先生曰阳遇隂则为隂所畜九三与上九皆阳皆欲上进故但以同类相求也小畜亦然【并语録】
　　东莱吕氏曰夫初九与九二欲上进有为为上所制畜然后知止固自为易九三与上九为应正是二阳相得有为之时如良马驰逐于道路之间也当正得意之时上又无人止制而知艰贞用守不敢放肆防闲舆卫使无倾覆之患最九三之难者也惟其知艰贞而闲舆卫故利有攸往【易説】
　　六四童牛之牿元吉象曰六四元吉有喜也
　　伊川先生曰以位而言则四下应于初畜初者也初居最下阳之微者微而畜之则易制犹童牛而加牿大善而吉也概论畜道则四艮体居上位而得正是以正徳居大臣之位当畜之任者也大臣之任上畜止人君之邪心下畜止天下之恶人【一无人字】人之恶止于初则易既盛而后禁则扞格而难胜故上之恶既甚则虽圣人救之不能免违拂下之恶既甚则虽圣人治之不能免刑戮莫若止之于初如童牛而加牿则元吉也牛之性觝触以角故牿以制之若童犊始角而加之以牿使觝触之性不发则易而无伤以况六四能畜止上下之恶于未发之前则大善之吉也天下之恶已盛而止之则上劳于禁制而下伤于
　　刑诛故畜止于微小之前则大善而吉不劳而无伤故可喜也四之畜初是也上畜亦然【并易传】　敎人之术若童牛之牿当其未能触时已先制之善之大者其次则豮豕之牙豕之有牙既已难制以百方制之终不能使之改唯豮其势则性自调伏虽有牙亦不能为害如有不率敎之人却须置其夏楚别以道格其心则不须夏楚将自化矣【吕与叔东见録】
　　广平游氏曰九三良马逐利艰贞夫然后禁于未发如六四故为童牛而加牿焉格其非心如六五故为豮豕之牙盖六四纯隂而势顺贤者以刚克止之则牿牛之象也【易説】
　　山杨氏曰六四居艮体之下与初为应畜初者也初虽干体有行健之才阳微而未壮也故有童牛之象焉夫牛善触者也童牛角始生未能触者也牿之则易制矣四履近尊之位大臣任畜之责也上以格君心之非下以畜民之恶如童牛而牿之则元吉而有喜矣至其过恶已成而畜之虽有比干之忠臯陶之刑不能胜也【易説】
　　兼山郭氏曰大畜之六四臣位也臣有止君之象六五君位也君有畜天下之象何以言之经曰刚上而尚贤能止健大正也大正者主乎艮也艮之能止者主乎四五之二爻六四以至柔而接乎下初九以刚健而应乎上上下之情通而能行止之时也方初九私欲之未行而能畜之将顺于其早正救于其小也古之人君垂衣拱手不下衽席之上冕而前旒以蔽明黈纩充耳以塞聪前疑后丞左辅右弼王居中无为以守至正其止之有素也必也好恶之已形嗜欲之已着而欲面折廷争撄龙鳞犯严顔自谓曰我能事君我能事君何知之晚也故成王翦桐之戯而唐叔以封非周公孰为之盖将顺之于其早正救之于其小故也然则六五畜天下者如之何书曰无若火始焰焰厥攸灼叙是以贵除其本也民惟邦本本固邦宁是则有固本之道也上古结绳以治后世圣人易之以书契为之书契除民讼之本也周人羣饮汝勿佚尽执拘以归于周予其杀絶酒祸之本也诗首关睢之义明夫妇之道成父子之亲也春秋书王正月公即位立君臣之正也父子亲君臣正使父父子子夫夫妇妇而各止其分义岂一朝一夕之能哉盖申其义去其害之有素是豮豕之牙之义也夫然后仁者不遗其亲义者不后其君日月所照霜露所坠尺地莫非其有一民莫非其臣夫是之谓大畜也然六四者能尽事君之一心故能有喜六五赖及于天下故言有庆亦小大之异也【易説】白云郭氏曰四在上卦之初盖知早辨而止之于初者止于初则天理不失而人伪不萌故能全其天童牛全其天者也亦犹人之赤子也自童牛而后角角而充之其狠戾鬬争之性斯无不至自赤子而充之放其良心亦无不至牛岂无童牛之善人岂无赤子之心哉皆以其放不知止故人欲日穷而天理日灭也孟子言大人不失赤子之心此童牛之牿之象也吉孰大于是哉牿牢之也童牛不必牿而牿之君子戒慎乎其所不睹也赤子之心良心也中庸天命之性也诚是已【易説】
　　汉上朱氏曰坤为牛坤初为童牛童牛始角时也六四坤体四之初为童牛初刚往四角触之象四不来初屈而不动童牛牿之也牿横角之木周官谓之楅初之四则二成巽木初复位则刚伏于木下牿牛之象六四当位止刚不以威武为之以渐优而柔之使无犯上之心刚柔各得其正故元吉元吉者自其始吉吉之至善也喜者阳得位初九不动而应己刚者反为柔用六四所以有喜也【易传】新安朱氏曰童者未角之称牿施横木于牛角以防其触诗所谓楅衡者也止之于未角之时为力则易大善之吉也故其象占如此学记曰禁于未发之谓豫正此意也【本义】　又曰大畜下三爻取其能自畜而不进上三爻取其能畜彼而不使进然四能止之于初故为力易六五则阳已进而止之则难但以柔居尊得其机防可制故亦吉但不能如四之元吉耳【语録】
　　东莱吕氏曰六四制恶于未萌之时也六五制恶于己形之后者也夫于恶之未萌而制之不使有是牿童小之牛角则其角终无见矣何必于角盖角者牛以之触物如人之恶念也及六五恶已形之后吾则于其恶之起处从而制之可也夫制已形之恶不于恶之关要处去之非得制恶之道夫豕之能噬囓者以有牙也今豮其牙是制其要会处也【易説】
　　六五豮豕之牙吉象曰六五之吉有庆也
　　明道先生曰豮豕之牙吉不去其牙而豮其势则自善矣治民者不止其争而敎之让之类是也【刘绚师训】伊川先生曰六居君位止畜天下之邪恶夫以亿兆之众发其邪欲之心人君欲力以制之虽宻法严刑不能胜也夫物有緫摄事有机防圣人操得其要则视【一无视字】亿兆之心犹一心道之斯行止之则戢故不劳而治其用若豮豕之牙也豕刚躁之物而牙为猛利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也君子法豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动苟不知敎而迫于饥寒虽刑杀日施其能胜亿兆利欲之心乎圣人则知所以止之之道不尚威刑而修政敎使之有农【一作耕】桑之业知廉耻之道虽赏之不窃矣故止恶之道在知其本得其要而已不严刑于彼而修政于此是犹患豕牙之利不制其牙而豮其势也　在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也【并易传】　豮豕之牙豕牙最能啮害人只制其牙如何制得今人为恶却只就它恶禁之便无由禁止此见圣人机防处【杨遵道録】蓝田吕氏曰六四六五皆以柔畜刚止健者也牛之刚健在角豕之刚健在牙初九居健之始其健未若童牛然禁于未发以牿闲之及其长也无所用其健岂特不暴而已安于驯柔可驾而服故可喜也九二居健之中其健已具若豕之牙渐不可制六五居尊守中能以柔道杀其刚暴之气若豮豕然其牙虽刚莫之能暴可以养畜而无虞故有庆也
　　广平游氏曰六五柔质而处刚又当尊位质柔则嗜欲易以深处刚则躁竞易以逞当大畜之时贤者以大中之道正其大本则豮豕之象也禁于未发故能使之弃所习捐所能而人斯与之矣故有善格其非心则窒其原矣非特禁未发而已也且幽王之恶大矣而当时大夫欲化其心以畜万邦则畜君之要正在于格其非心而已故取象于豮豕而无嫌于六五也盖豕之为象其躁忿足以伤物而贼仁其嗜欲足以伐性而灭义今而窒其原则贪欲之情可化为不求而义不可胜用矣躁忿之质可化为不忮而仁不可胜用矣君仁莫不仁君义莫不义则非特人与之而已天斯祐之矣故有庆【易説】
　　山杨氏曰六五君位也为大畜之主任天下之畜者也惟天生民有欲无主乃乱则民之乱以有欲也故先王畜天下之恶静乱而息民在窒其欲而已孔子曰苟子之不欲虽赏之不窃欲民之不窃在上之不欲耳非刑威所能禁也五以柔顺大中而履尊位其畜天下能不以威刑者也故曰豮豕之牙吉豕牙躁动而难制非力之所能胜也豮之以窒其欲则躁动自息矣此先王畜天下之道也【易说】
　　兼山郭氏曰书之费誓曰今惟淫舎牿牛马先儒以牿为牢闲疑其非横木也豮豕者去其势也去其势安在有牙而不可犯也童牛之牿殆谓驯之于初豮豕之牙殆谓絶其势而制之止也不然则系于金柅且不能制其蹢躅也乆矣【易説】
　　白云郭氏曰不能止之于初如童牛之牿如大人不失赤子之心或至于有害当如九二说輹之道故言豮豕之牙也牛之所以为害者角也豕之所以为害者牙也童牛则止于角未生之初故其止也易豕既有牙斯不可止必除其牙则不为害矣是犹君子必尽去人欲然后天性良心可得而复也童牛未尝失天性无欲可去故大人不失赤子之心似之豕牙已有失矣盖已陷于人欲者故求其放心之论似之能求其放心是以吉而有庆也复之不逺复顔子之克己复礼其义皆相近有喜者自得于一心而已有庆者喜之广大及物之意盖五为君道与四不同能尽已之性以尽人物之性赞天地之化育其庆岂不大哉【易説】
　　汉上朱氏曰九二犯五则三成坎坎为豕五成巽巽为白自三至上体颐豕颐中有刚且白者豕之牙也六五得尊位柔中二退而受畜三坎毁兊金刻制其下而刚伏豮豕之牙也牡豕曰豭攻其特而去之曰豮豮豕则驯扰刚躁自止牙不能害物矣庆者三阳受畜而为用隂以阳为庆六五之吉有庆也二应五得正故吉古之善畜天下者知有血气皆有争心难以力制务絶其不善之本而已犹去豕牙之害而豮之也顺民之欲因民之利成民之才率之以柔中其效至于垂衣拱手而天下服易传曰民有欲心见利则动苟不知教虽刑杀日施其能胜亿兆利欲之心乎【易传】
　　新安朱氏曰阳已进而止之不若初之易矣然以柔居中而当尊位是以得其机防而可制故其象如此占虽吉而不言元也【本义】
　　上九何天之衢亨象曰何天之衢道大行也
　　伊川先生曰予闻之胡先生曰天之衢亨误加何字事极而反理之常也故畜极而亨小畜畜之小故极而成大畜畜之大故极而散极既当变又阳性上行故遂散也天衢天路也谓虚空之中云气飞鸟往来故谓之天衢天衢之亨谓其亨通旷濶无有蔽阻也在畜道则变矣变而亨非畜道之亨也　何以谓之天衢以其无止碍道路大通行也以天衢非常语故象特设问曰何谓天之衢以道路大通行取空豁之状也以象有何字故爻下亦误加之【并易传】
　　横渠先生曰其道大行也升于天何待衢路而进言无所不通也衢字当为絶句艮为止止二隂也不以止其类也故亨【易説】
  </div>
  <div class="pagination">
   <a href="合订删补大易集义粹言_page23.html">
    上一页
   </a>
   <span>
    ...
   </span>
   <a href="合订删补大易集义粹言_page19.html">
    19
   </a>
   <a href="合订删补大易集义粹言_page20.html">
    20
   </a>
   <a href="合订删补大易集义粹言_page21.html">
    21
   </a>
   <a href="合订删补大易集义粹言_page22.html">
    22
   </a>
   <a href="合订删补大易集义粹言_page23.html">
    23
   </a>
   <span class="current-page">
    24
   </span>
   <a href="合订删补大易集义粹言_page25.html">
    25
   </a>
   <a href="合订删补大易集义粹言_page26.html">
    26
   </a>
   <a href="合订删补大易集义粹言_page27.html">
    27
   </a>
   <a href="合订删补大易集义粹言_page28.html">
    28
   </a>
   <a href="合订删补大易集义粹言_page29.html">
    29
   </a>
   <span>
    ...
   </span>
   <a href="合订删补大易集义粹言_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
