<!DOCTYPE html>
<html>
<head>
    <meta charset="UTF-8">
    <title>周易注疏 - 第 7 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易注疏 - 第 7 页/共 16 页</h1>
    <div class="content">　　九五观我生君子无咎注居于尊位为观之主宣大化光于四表观之极者也上之化下犹风之靡草故观民之俗以察已道百姓有罪在予一人君子风着已乃无咎上为化主将欲自观乃观民也象曰观我生观民也疏【正义曰九五居尊为观之主四海之内由我而化我敎化善则天下着君子之风教化不善则天下着小人之俗故观民以察我道有君子之风着则无咎也故曰观我生君子无咎也象曰观我生观民者谓观民以观我故观我即观民也】
　　上九观其生君子无咎注观我生自观其道也观其生为民所观者也不在于位最处上极髙尚其志为天下所观者也处天下所观之地可不慎乎故君子徳见乃得无咎生犹动出也象曰观其生志未平也注特处异地为众所观不为平易和光流通志未平也音义【见贤遍反易以豉反○尽夫观盛故观至大观在上以观天下观盥而不荐观之为道而以观感风行地上观处于观时君子处大观之时处大观之时大观广鉴居观之时为观之主观之盛也并官唤反余不出者并音官大观广鉴亦音官大观在上王肃音官以观天下徐唯此一字作官音】疏【正义曰观其生者最处上极髙尚其志生亦道也为天下观其已之道故云观其生也君子无咎者既居天下可观之地可不慎乎故君子谨慎乃得无咎也象曰志未平者释观其生之义以特处异地为众所观不为平易和光流通志未与世俗均平世无危惧之忧我有符同之虑故曰志未平也注正义曰生犹动出者或动或出是生长之义故云生犹动出六三九五皆云观我生上九云观其生此等云生皆为动出故于卦末注总明之也】
　　【震下离上】
　　噬嗑亨利用狱注噬齧也嗑合也凡物之不亲由有闲也物之不齐由有过也有闲与过齧而合之所以通也刑克以通狱之利也音义【噬市制反嗑胡腊反巽宫五世卦齧研节反闲如字下同又音闲厠之闲与过一本作有过】疏【正义曰噬嗑亨者噬齧也嗑合也物在于口则隔其上下若齧去其物上下乃合而得亨也此卦之名假借口象以为义以喻刑法也凡上下之闲有物闲隔当湏用刑法去之乃得亨通故云噬嗑亨也利用狱者以刑除闲隔之物故利用狱也】
　　彖曰颐中有物曰噬嗑注颐中有物齧而合之噬嗑之义也噬嗑而亨注有物则闲不齧不合无由亨也刚柔分动而明雷电合而章注刚柔分动不溷乃明雷电竝合不乱乃章皆利用狱之义柔得中而上行虽不当位利用狱也注谓五也能为齧合而通必有其主五则是也上行谓所之在进也凡言上行皆所之在贵也虽不当位不害用狱也音义【颐以之反不合本又作而合溷胡困反浊也杂也乱也韦昭云污辱也上时掌反注同】疏【正义曰颐中有物曰噬嗑者此释噬嗑名也案诸卦之彖先标卦名乃复言曰某卦曰同人曰大有曰小畜之是也此发首不叠卦名者若义幽隐者先出卦名后更以卦名结之若其义显露则不先出卦名则此颐中有物曰噬嗑之其事可知故不先出卦名此乃夫子因义理文随义而发不为例也噬嗑而亨者释亨义由噬嗑而得亨也刚柔分动而明雷电合而章者释利用狱之义刚柔既分不相溷杂故动而显明也雷电既合而不错乱故事得彰著明而且着可以断狱刚柔分谓震刚在下离柔在上刚柔云分雷电云合者欲见明之与动各是一事故刚柔云分也明动虽各一事相湏而用故雷电云合但易之为体取象既多若取分义则云震下离上若取合义则云离震合体共成一卦也此释二象利用狱之义也柔得中而上行虽不当位利用狱者此释爻有利用狱之义隂居五位是柔得中也而上行者既居上卦意在向进故云上行其徳如此虽不当位者所居隂位犹利用狱也注正义曰雷电并合不乱乃章者彖文唯云雷电合注云不乱乃章者不乱之文以其上云刚柔分刚柔分则是不乱故云雷电并合不乱乃章也凡言上行皆所之在贵者辅嗣此注恐谓之适五位则是上行故于此明之凡言上行但所之在进皆曰上行不是唯向五位乃称上行也故谦卦序彖曰地道卑而上行坤体在上故总云上行不止五也又损卦彖云损下益上曰上行是减下而益上卦谓之上行是亦不据五也然则此云上行及晋卦彖云上行既在五位而又称上行则似若王者虽见在尊位犹意在欲进仰慕三皇五帝可贵之道故称上行者也】
　　象曰雷电噬嗑先王以明罚勑法音义【勑耻力反此俗字也字林作勅郑云勑犹理也一云整也】疏【正义曰雷电噬嗑者但噬嗑之象其象在口雷电非噬嗑之体但噬嗑象外物既有雷电之体则雷电欲取明罚勑法可畏之义故连云雷电也】
　　初九屦校灭趾无咎注居无位之地以处刑初受刑而非治刑者也凡过之所始必始于微而后至于着罚之所始必始于薄而后至于诛过轻戮薄故屦校灭趾桎其行也足惩而己故不重也过而不改乃谓之过小惩大诫乃得其福故无咎也校者以木绞校者也即械也校者取其通名也象曰屦校灭趾不行也注过止于此音义【屦纪具反校爻教反注及下同马音教桎章实反惩直冰反绞交卯反械口戒反不行也或本作止不行也】疏【正义曰屦校灭趾者屦谓着而履践也校谓所施之械也处刑之初居无位之地是受刑之人非治刑之主凡过之所始必始于微积而不已遂至于着罚之所始必始于薄刑薄刑之不已遂至于诛在刑之初过轻戮薄必校之在足足为惩诫故不复重犯故校之在足已没其趾桎其小过诫其大恶过而能改乃是其福虽复灭趾可谓无咎故言屦校灭趾无咎也象曰屦校灭趾不行者释屦校灭趾之义犹着校灭没其趾也小惩大诫故罪过止息不行也】
　　六二噬肤灭鼻无咎注噬齧也齧者刑克之谓也处中得位所刑者当故曰噬肤也乘刚而刑未尽顺道噬过其分故灭鼻也刑得所疾故虽灭鼻而无咎也肤者柔脃之物也象曰噬肤灭鼻乘刚也音义【肤方于反马云柔脃肥美曰肤尽津忍反分扶问反脃七歳反】疏【正义曰噬肤灭鼻者六二处中得位是用刑者所刑中当故曰噬肤肤是柔脃之物以喻服罪受刑之人也乗刚而刑未尽顺道噬过其分故至灭鼻言用刑太深也无咎者用刑得其所疾谓刑中其理故无咎也象曰乘刚者释噬肤灭鼻之义以其乗刚故用刑深也】
　　六三噬腊肉遇毒小吝无咎注处下体之极而履非其位以斯食物其物必坚岂唯坚乎将遇其毒噬以喻刑人腊以喻不服毒以喻怨生然承于四而不乘刚虽失其正刑不侵顺故虽遇毒小吝无咎象曰遇毒位不当也音义【腊音昔马云晞于阳而于火曰腊肉郑注周礼小物全干曰腊】疏【正义曰噬腊肉者腊是坚刚之肉也毒者苦恶之物也三处下体之上失政刑人刑人不服若齧其腊肉非但难齧亦更生怨咎犹噬腊而难入复遇其毒味然也三以柔不乘刚刑不侵顺道虽有遇毒之吝于徳亦无大咎故曰噬腊肉遇毒小吝无咎也象曰位不当者谓处位不当也】
　　九四噬干胏得金矢利艰贞吉注虽体阳爻为隂之主履不中而居其非位以斯噬物物亦不服故曰噬干胏也金刚也矢直也噬干胏而得刚直可以利于艰贞之吉未足以尽通理之道也象曰利艰贞吉未光也音义【干音干胏缁美反马云有骨谓之胏郑云箦也字林云含食所遗也一曰脯也子夏作脯徐音甫荀董同】疏【正义曰噬干胏者干胏是脔肉之干者履不中居非其位以斯道治物物亦不服犹如噬干胏然也得金矢者金刚也矢直也虽刑不服物而能得其刚直也利艰贞吉者既得刚直利益艰难守贞正之吉犹未能光大通理之道故象云未光也】
　　六五噬干肉得黄金贞厉无咎注干肉坚也黄中也金刚也以隂处阳以柔乘刚以噬于物物亦不服故曰噬干肉也然处得尊位以柔乘刚而居于中能行其戮者也履不正而能行其戮刚胜者也噬虽不服得中而胜故曰噬干肉得黄金也已虽不正而刑戮得当故虽贞厉而无咎也象曰贞厉无咎得当也疏【正义曰噬干肉者干肉坚也以隂处阳以柔乘刚以此治罪于人人亦不服如似噬干肉也得黄金者黄中也金刚也以居于中是黄也以柔乗刚是金也既中而行刚能行其戮刚胜者也故曰得黄金也贞厉无咎者已虽不正刑戮得当故虽贞正自危而无咎害位虽不当而用刑得当故象云得当也】
　　上九何校灭耳凶注处罚之极恶积不改者也罪非所惩故刑及其首至于灭耳及首非诫灭耳非惩凶莫甚焉象曰何校灭耳聪不明也注聪不明故不虑恶积至于不可解也音义【何何可反又音何本亦作荷音同下同王肃云荷担聪不明也马云耳无所闻郑云目不明耳不聪王肃云言其聪之不明解佳买反】疏【正义曰何校灭耳凶者何谓担何处罚之极恶积不改故罪及其首何担枷械灭没于耳以至诛杀以其聪之不明积恶致此故象云聪不明也注正义曰罪非所惩者言其恶积既深寻常刑罪非能惩诫故云罪非所惩也及首非诫灭耳非惩者若罪未及首犹可诫惧归善也罪已及首性命将尽非复可诫故云及首非诫也校既灭耳欲刑杀非可惩改故云灭耳非惩也】
　　【离下艮上】
　　贲亨小利有攸徃音义【贲彼伪反徐甫寄反李轨府瓫反傅氏云贲古斑字文章貌郑云变也文饰之貌王肃符文反云有文饰黄白色艮宫一世卦】疏【正义曰贲饰也以刚柔二象交相文饰也贲亨者以柔来文刚而得亨通故曰贲亨也小利有攸徃者以刚上文柔不得中正故不能大有所徃故云小利有攸徃也】
　　彖曰贲亨柔来而文刚故亨分刚上而文柔故小利有攸徃注刚柔不分文何由生故坤之上六来居二位柔来文刚之义也柔来文刚居位得中是以亨干之九二分居上位分刚上而文柔之义也刚上文柔不得中位不若柔来文刚故小利有攸徃天文也注刚柔交错而成文焉天之文也文明以止人文也注止物不以威武而以文明人之文也观乎天文以察时变观乎人文以化成天下注解天之文则时变可知也解人之文则化成可为也音义【上时掌反注刚上皆同解音蟹下同】疏【正义曰贲亨柔来而文刚故亨者此释贲亨之义不直言贲连云贲亨者由贲而致亨事义相连也若大哉乾元以元连干者也柔来而文刚故亨柔来文刚以文相饰是贲义也相饰即有为亨故云贲亨亨之下不重以贲字结之者以亨之与贲相连而释所以亨下不得重结贲字分刚上而文柔故小利有攸徃者释小利有攸徃义干体在下今分干之九二上向文饰坤之上六是分刚上而文柔也弃此九二之中徃居无位之地弃善从恶徃无大利故小利有攸徃也天文也者天之为体二象刚柔刚柔交错成文是天文也文明以止人文者文明离也以止艮也用此文明之道裁止于人是人之文徳之敎此贲卦之象既有天文人文欲广美天文人文之义圣人用之以治于物也观乎天文以察时变者言圣人当观视天文刚柔交错相饰成文以察四时变化若四月纯阳用事隂在其中靡草死也十月纯隂用事阳在其中齐麦生也是观刚柔而察时变也观乎人文以化成天下者言圣人观察人文则诗书礼乐之谓当法此教而化成天下也注正义曰坤之上六何以来居二位不居于初三干之九二何以分居上位不居于五者干性刚亢故以已九二上居坤极坤性柔顺不为物首故以已上六下居干之二位也且若柔不分居干二刚不分居坤极则不得文明以止故也又阳本在上隂本在下应分刚而下分柔而上何因分刚向上分柔向下者今谓此本泰卦故也若天地交泰则刚柔得交若干上坤下则是天地否闭刚柔不得交故分刚而上分柔而下也】
　　象曰山下有火贲君子以明庶政无敢折狱注处贲之时止物以文明不可以威刑故君子以明庶政而无敢折狱音义【明蜀才本作命折之舌反注同郑云断也断音丁乱反】疏【正义曰山下有火贲者欲见火上照山有光明文饰也又取山含火之光明象君子内含文明以理庶政故云山下有火贲也以明庶政者用此文章明达以治理庶政也无敢折狱者勿得直用果敢折断讼狱】
　　初九贲其趾车而徒注在贲之始以刚处下居于无位弃于不义安夫徒步以从其志者也故饰其趾车而徒义弗乘之谓也象曰舍车而徒义弗乘也音义【趾一本作止郑云趾足舍音舍下及注同车音居郑张本作舆从汉时始有居音夫音扶】疏【正义曰贲其趾舍车而徒者在贲之始以刚处下居于无位之地乃弃于不义之车而从有义之徒步故云舍车而徒以其志行髙絜不茍就舆乘是以义不肯乘故象云义弗乘也】
　　六二贲其须注得其位而无应三亦无应俱无应而比焉近而相得者也须之为物上附者也循其所履以附于上故曰贲其须也象曰贲其须与上兴也音义【须如字字从彡水边作须非比毗志反下同上附之上时掌循似遵反】疏【正义曰贲其须者须是上附于面六二当上附于三若似贲饰其须也循其所履以附于上与上同为兴起故象云与上兴也】
　　九三贲如濡如永贞吉注处下体之极居得其位与二相比俱履其正和合相润以成其文者也既得其饰又得其润故曰贲如濡如也永保其贞物莫之陵故曰永贞吉也象曰永贞之吉终莫之陵也音义【濡如臾反】疏【正义曰贲如濡如者贲如华饰之貌濡如润泽之理居得其位与二相比和合文饰而有润泽故曰贲如濡如其美如此长保贞吉物莫之陵故象云永贞之吉终莫之陵也】
　　六四贲如皤如白马翰如匪宼婚媾注有应在初而阂于三为已宼难二志相感不通亨欲静则疑初之应欲进则惧三之难故或饰或素内怀疑惧也鲜絜其马翰如以待虽履正位未敢累其志也三为刚猛未可轻犯匪寇乃婚终无尤也象曰六四当位疑也匪寇婚媾终无尤也音义【皤白波反説文云老人貌董音槃云马作足横行曰皤郑陆作燔音烦荀作波翰戸旦反董黄云马举头髙卬也马荀云髙也郑曰白也亦作寒案反媾古豆反阂五戴反难乃旦反】疏【正义曰贲如皤如者皤是素白之色六四有应在初欲徃从之三为己难故己犹豫或以文饰故贲如也或守质素故皤如也白马翰如者但鲜絜其马其色翰如徘徊待之未敢辄进也匪寇婚媾者若非九三为已寇害乃得与初为婚媾也象曰六四当位疑者以其当位得与初为应但碍于三故迟疑也若不当位则与初非应何须欲徃而致迟疑也匪宼婚媾终无尤者释匪寇婚媾之义若待匪有宼难乃为婚媾则终无尤过若犯寇难而为婚媾则终有尤也】
　　六五贲于丘园束帛戋戋吝终吉注处得尊位为饰之主饰之盛者也施饰于物其道害也施饰丘园盛莫大焉故贲于束帛丘园乃落贲于丘园帛乃戋戋用莫过俭泰而能约故必吝焉乃得终吉也象曰六五之吉有喜也音义【贲黄本作世束帛子夏传云五匹为束三二纁象隂阳戋戋在千反马云委积貌薛虞云礼之多也又音牋黄云猥积貌一云显见貌子夏传作残残喜如字徐许意反无妄大畜卦放此】疏【正义曰贲于丘园者丘园是质素之处六五处得尊位为饰之主若能施饰在于质素之处不华侈费用则所束之帛戋戋众多也吝终吉者初时俭约故是其吝也必俭约之吝乃得终吉而有喜也故象云六五之吉有喜也注正义曰为饰之主饰之盛者若宫室舆服之属五为饰主若施设华饰在于舆服宫馆之物则大道损害也施设丘园盛莫大焉者丘谓丘墟园谓园圃唯草木所生是质素之处非华美之所若能施饰毎事质素与丘园相似盛莫大焉故贲于束帛丘园乃落者束帛财物也举束帛言之则金银珠玉之等皆是也若贲饰于此束帛珍寳则素质之道乃陨落故云丘园乃落也贲于丘园帛乃戋戋者设饰在于丘园质素之所则不糜费财物束帛乃戋戋众多也诸儒以为若贲饰束帛不用聘士则丘园之士乃落也若贲饰丘园之士与之故束帛乃戋戋也诸家注易多为此解但今案辅嗣之注全无聘贤之意且爻之与象亦无待士之文辅嗣云用莫过俭泰而能约故必吝焉乃得终吉此则普论为国之道不尚华侈而贵俭约也若从先师唯用束帛招聘丘园以俭约待贤岂其义也所以汉聘隐士或乃用羔鴈纁蒲轮驷马岂止束帛之闲而云俭约之事今观注意故为此解耳】
　　上九白贲无咎注处饰之终饰终反素故任其质素不劳文饰而无咎也以白为饰而无患忧得志者也象曰白贲无咎上得志也疏【正义曰白贲无咎者处饰之终饰终则反素故任其质素不劳文饰故曰白贲无咎也守志任真得其本性故象云上得志也言居上得志也】






　　周易注疏卷四
　　周易注疏卷四考证
　　谦象君子以裒多益寡○裒石经作褎
　　九三注上承下绥○绥本或作接
　　上六注未有居众人之所恶而为动者所害○郭京曰不字误作而字
　　豫初六象疏志穷凶者释鸣豫之义而初时鸣豫后则乐志穷尽故为凶也○推寻文义而字当是言字
　　随彖大亨贞无咎而天下随时○郭京曰按大亨下脱利字验注昭然释文云大亨贞本又作大亨利贞依卦辞似应有利字
　　音义天下随时王肃作随之随时之义王肃本作随之时义○【臣清植】按时古与是通尚书是皆作时可见随时之时即是也言有大亨贞之徳而天下皆随于是也彖传言时义者凡五卦此独曰随时之义縁上有随时之字而误耳朱子本义依王肃本改正
　　蛊彖先甲三日后甲三日终则有始天行也○【臣良裘】按子夏传曰先甲三日辛壬癸也后甲三日乙丙丁也马融曰甲在东方艮在东北故云先甲巽在东南故云后甲説皆有据而义则未精至王弼以甲为创制之令与蛊必有事之防合诸儒遂以甲为造令之日谓前三日为辛取改新之义后三日为丁取丁宁之义尤与谋始慎终之义足相发明与王注本无岐防而孔颖达必以为妄作异端不可解也
　　临卦辞至于八月有凶○【臣良裘】按临言八月复言七日月候卦气説者纷然今按王弼此注本无明文孔疏以小人道长君子道消乃否卦之辞遂取自丑至申为八月此蜀才之説也王应麟曰临所谓八月其説有三一云自子至未为遯一云自丑至申为否一云自寅至酉为观复所谓七日其説亦有三一云卦气起中孚六日七分之后为复一谓过坤六位至复为七日一谓五月隂生至十一月阳生歴七月善乎陆振奇之言曰日阳象月隂象八少隂之数七少阳之数故隂来之期曰八月阳来之期曰七日
　　六四注柔不失正则得无咎也○则本或作乃
　　观彖观天之神道而四时不忒○石经神道下旁注日月不过四字
　　六二象疏此童观闚观皆读为去声也○【臣清植】按古者门阙谓之观以其髙大有以示人所谓两观者也此卦二阳在上四隂在下有门阙之象故名观而音义曰观官唤反示也然上既有以示人则下必仰而观之是以朱子曰自上示下曰观自下观上曰观故卦名之观去声而六爻之观皆平声据此则疏説非是且童观闚观之观若训去声于义意亦无当
　　六三象注三处进退之时以观进退之几未失道也○监本误以王注作孔疏依阁本订正
　　九五注观民之俗以察己道又百姓有罪在余一人○监本道譌作之余譌作于俱依阁本改正
　　上九象注特处异地为众所观○监本譌作将处异地为众观依阁本改正
　　贲卦辞小利有攸徃○郭京曰不利有攸徃误作小字彖及注同九二弃中和之道就亢极无位之地故疏云九二弃善从恶凡弃善从恶岂有小利误亦明矣【臣良裘】按六二象曰贲其须与上兴也上九象曰白贲无咎上得志也分刚上而文柔其象如此弃善从恶之説于义为俭
　　彖天文也○郭京曰天文也上脱刚柔交错一句朱子曰理或然也【臣照】按既济彖曰既济亨小则此贲彖亦应作贲亨小盖贲者文也礼仪三百威仪三千皆文也阳大而隂小仁大而礼小质大而文小自然之理也杂卦传曰贲无色也言贲之本也本象曰君子以明庶政无敢折狱即亨小之义也彖传曰柔来而文刚故亨分刚上而文柔故小柔来而文刚柔为刚文则刚之本体得亨矣刚上文柔则唯小者乃可是故柔来文刚为离明文之盛也刚上文柔为艮止贲之白也此亨小之义彖于二句中分着之者也下文云利有攸往天文也天文自然而然非可勉强故观乎天文以察时变利有攸往也文眀以止人文也人文虽极文明必知其所止乃不为无质之文故观乎人文以化成天下亦利有攸往也化成天下必在亨小小者咸亨即成其大也然则郭京谓小字应作不字天文也句上脱刚柔交错四字者皆未为得也








　　周易注疏卷四考证
<经部,易类,周易注疏>
　　钦定四库全书
　　周易注疏卷五
　　魏王弼注　唐陆德明音义　孔颖逹疏
　　上经【剥　复　无妄　大畜　颐　大过　坎　离】
　　【坤下艮上】
　　剥不利有攸往音义【剥邦角反彖云剥剥也马云落也説文云裂也干宫五世卦】疏【正义曰剥者剥落也今隂长变刚刚阳剥落故称剥也小人既长故不利有攸往也】
　　彖曰剥剥也柔变刚也不利有攸往小人长也顺而止之观象也君子尚消息盈虚天行也注坤顺而艮止也所以顺而止之不敢以刚止者以观其形象也强亢激拂触忤以陨身身既倾焉功又不就非君子之所尚也音义【长之丈反下注皆同激经厯反拂附弗反忤五故反】疏【正义曰剥剥也者释剥卦名为剥不知何以称剥故释云剥者解剥之义是隂长解剥于阳也柔变刚者释所以此卦名剥之意也不利有攸往小人长者此释不利有攸往之义以小人道长世既闇乱何由可进往则遇灾故不利有攸往也顺而止之观象者明在剥之时世既旡道君子行之不敢显其刚直但以柔顺止约其上唯望君上形象量其顔色而止也君子尚消息盈虚天行者解所以在剥之时顺而止之观其顔色形象者须量时制变随物而动君子通逹物理贵尚消息盈虚道消之时行消道也道息之时行息道也在盈之时行盈道也在虚之时行虚道也若值消虚之时存身避害危行言逊也若值盈息之时极言正諌建事立功也天行谓逐时消息盈虚乃天道之所行也春夏始生之时天气盛大秋冬严毅之时天气消灭故云天行也注正义曰非君子之所尚者不逐时消息盈虚于无道之时刚亢激拂触忤以陨身身既倾陨功又不就非君子之所尚也】
　　象曰山附于地剥上以厚下安宅注厚下者牀不见剥也安宅者物不失处也厚下安宅治剥之道也音义【处昌吕反又昌预反】疏【正义曰山附于地剥者山本髙峻今附于地即是剥落之象故云山附于地剥也上以厚下安宅者剥之为义从下而起故在上之人当须丰厚于下安物之居以防于剥也】
　　初六剥牀以足蔑贞凶注牀者人之所以安也剥牀以足犹云剥牀之足也蔑犹削也剥牀之足灭下之道也下道始灭刚陨柔长则正削而凶来也象曰剥牀以足以灭下也音义【蔑莫结反犹削也楚俗有削蔑之言马云无也郑云轻慢荀作灭削相略反或作消此从荀本也下皆然】疏【正义曰剥牀以足者牀者人之所以安处也在剥之初剥道从下而起剥牀之足言牀足已剥也下道始灭也蔑贞凶者蔑削也贞正也下道既蔑则以侵削其贞正所以凶也象曰以灭下者释剥牀以足之义牀在人下足又在牀下今剥牀之足是尽灭于下也】
　　六二剥牀以辨蔑贞凶注蔑犹甚极之辞也辨者足之上也剥道浸长故剥其辨也稍近于牀转欲灭物之所处长柔而削正以斯为徳物所弃也象曰剥牀以辨未有与也音义【辨徐音办具之办足上也马郑同黄云牀箦也薛虞膝下也郑符勉反王肃否勉反浸子鸩反下同近附近之近】疏【正义曰剥牀以辨者辨谓牀身之下牀足之上足与牀身分辨之处也今剥落浸上乃至于辨是渐近人身故云剥牀以辨也蔑贞凶者蔑削也削除中正之道故凶也初六蔑贞但小削而巳六二蔑贞是削之甚极故更云蔑贞凶也长此隂柔削其正道以此为德则物之所弃故象云未有与也言无人与助之也注正义曰蔑犹甚极之辞者初既称蔑二又称蔑蔑上复蔑此为蔑甚极故云蔑犹甚极之辞也蔑谓防蔑物之见削则防蔑也故以蔑为削稍近于牀转欲蔑物之处者物之所处谓牀也今剥道既至于辨在牀体下畔之间是将欲灭牀故云转欲灭物之所处也】
　　六三剥之无咎注与上为应羣隂剥阳我独协焉虽处于剥可以无咎象曰剥之无咎失上下也注三上下各有二隂而三独应于阳则失上下也疏【正义曰六三与上九为应虽在剥阳之时独能与阳相应虽失位处剥而无咎也象曰失上下者释所以无咎之义上下羣隂皆悉剥阳也已独能违失上下之情而往应之所以无咎也】
　　六四剥牀以肤凶注初二剥牀民所以安未剥其身也至四剥道浸长牀既剥尽以及人身小人遂盛物将失身岂唯削正靡所不凶象曰剥牀以肤切近灾也音义【肤方于反京作簠谓祭器切近如字徐巨靳反郑云切急也】疏【正义曰剥牀以肤者四道浸长剥牀巳尽乃至人之肤体物皆失身所以凶也象曰切近灾者其灾已至故云切近灾也】
　　六五贯鱼以宫人宠无不利注处剥之时居尊得位为剥之主者也剥之为害小人得宠以消君子者也若能施宠小人似宫人而已不害于正则所宠虽众终无尤也贯鱼谓此众阴也骈头相次似贯鱼也象曰以宫人宠终无尤也音义【贯古乱反徐音官穿也骈薄田反】疏【正义曰贯鱼以宫人宠者处得尊位为剥之主剥之为害小人得宠以消君子贯鱼者谓众阴也骈头相次似若贯穿之鱼此六五若能处待众阴但以宫人之宠相似宫人被宠不害正事则终无尤过无所不利故云无不利故象云终无尤也】上九硕果不食君子得舆小人剥庐注处卦之终独全不落故果至于硕而不见食也君子居之则为民覆荫小人用之则剥下所庇也象曰君子得舆民所载也小人剥庐终不可用也音义【得京董作徳舆音余董作车庐力居反防于鸩反】疏【正义曰硕果不食者处卦之终独得完全不被剥落犹如硕大之果不为人食也君子得舆者若君子而居此位能覆荫于下使得全安是君子居之则得车舆也若小人居之下无庇防在下之人被剥彻庐舍也象曰君子得舆民所载者释得舆之义若君子居处此位养育其民民所仰载也小人剥庐终不可用者言小人处此位为君剥彻民之庐此小人终不可用为君也】
　　【震下坤上】
　　复亨出入无疾朋来无咎反复其道七日来复利有攸往音义【复音服反也还也坤宫一世卦朋如字京作崩复芳福反刘本同本又作覆彖并注反复皆同】疏【正义曰复亨者阳气反复而得亨通故云复亨也出入无疾者出则刚长入则阳反理防其时故无疾病也朋来无咎者朋谓阳也反复众阳朋聚而来则无咎也若非阳众来则有咎以其众阳之来故无咎也反复其道七日来复者欲速反之与复而得其道不可过远唯七日则来复乃合于道也利有攸往者以阳气方长往则小人道消故利有攸往也】
　　彖曰复亨刚反动而以顺行是以出入无疾注入则为反出则刚长故无疾疾犹病也朋来无咎注朋谓阳也反复其道七日来复注阳气始剥尽至来复时凡七日天行也注以天之行反复不过七日复之不可远也利有攸往刚长也注往则小人道消也复其见天地之心乎注复者反本之谓也天地以本为心者也凡动息则静静非对动者也语息则默默非对语者也然则天地虽大富有万物雷动风行运化万变寂然至无是其本矣故动息地中乃天地之心见也若其以有为心则异未具存矣音义【刚反絶句长之丈反下文注皆同心见之见贤遍反具存本亦作其存】疏【正义曰复亨者以阳复则亨故以亨连复而释之也刚反动而以顺行者既上释复亨之义又下释出入无疾朋来无咎之理故云是以出入无疾朋来无咎也反复其道七日来复天行者以天行释反复其道七日来复之义言反之与复得合其道唯七日而来复不可久远也此是天之所行也天之阳气絶灭之后不过七日阳气复生此乃天之自然之理故曰天行也利有攸往刚长者以刚长释利有攸往之义也复其见天地之心乎者此赞明复卦之义天地养万物以静为心不为而物自为不生而物自生寂然不动此天地之心也此复卦之象动息地中雷在地下息而不动静寂之义与天地之心相似观此复象乃见天地之心也天地非有主宰何得有心以人事之心托天地以示法尔注正义曰阳气始剥尽谓阳气始于剥尽之后至阳气来复时凡经七日观注之意阳气从剥尽之后至于反复凡经七日其注分明如禇氏庄氏并云五月一隂生至十一月一阳生凡七月而云七日不云月者欲见阳长须速故变月言日今辅嗣云剥尽至来复是从尽至来复经七曰也若从五月言之何得云始尽也又临卦亦是阳长而言八月今复卦亦是阳长何以独变月而称七日观注之意必谓不然亦用易纬六日七分之义同郑康成之説但于文省略不复具言案易纬稽览圗云卦气起中乎故离坎震兑各主其一方其余六十卦卦有六爻爻别主一日凡主三百六十日余有五日四分日之一者每日分为八十分五日分为四百分四分日之一又为二十分是四百二十分六十卦分之六七四十二卦别各得七分是每卦得六日七分也剥卦阳气之尽在于九月之末十月当纯坤用事坤卦有六日七分坤卦之尽则复卦阳来是从剥尽至阳气来复隔坤之一卦六日七分举成数言之故辅嗣言凡七日也反复者则出入之义反谓入而倒反复谓既反之后复而向上也复者反本之谓也者往前离本处而去今更反于本处是反本之谓也天地以本为心者本谓静也言天地寂然不动是以本为心者也凡动息则静静非对动者天地之动静为其本动为其末言静时多也动时少也若暂时而动止息则归静是静非对动言静之为本自然而有非对动而生静故曰静非对动者也语息则默默非对语者语则声之动默则口之静是不语之时恒常默也非是对语有默以动静语默而无别体故云非对也云天地虽大富有万物雷动风行运化万变者此言天地之动也言寂然至无是其本矣者凡有二义一者万物虽运动于外而天地寂然至无于其内也外是其末内是其本言天地无心也二者虽雷动风行千化万变若其雷风止息运化停住之后亦寂然至无也若其以有为心则异未具存者凡以无为心则物我齐致亲踈一等则不害异彼此宁若其以有为心则我之自我不能普及于物物之自物不能普赖于我物则被害故未具存也】
　　象曰雷在地中复先王以至日闭关商旅不行后不省方注方事也冬至阴之复也夏至阳之复也故为复则至于寂然大静先王则天地而行者也动复则静行复则止事复则无事也音义【商旅郑云资货而行曰商旅客也】疏【正义曰雷在地中复者雷是动物复卦以动息为主故曰雷在地中先王以至日闭关者先王象此复卦以二至之日闭塞其关也商旅不行于道路也后不省方者方事也后不省视其方事也以地掩闭于雷故关门掩闭商旅不行君后掩闭于事皆取动息之义注正义曰方事者恐方是四方境域故以方为事也言至日不但不可出行亦不可省视事也冬至阴之复夏至阳之复者复谓反本静为动本冬至一阳生是阳动用而阴复于静也夏至一阴生是阴动用而阳复于静也动复则静行复则止事复则无事者动而反复则归静行而反复则归止事而反复则归于无事也】
　　初九不远复无祗悔元吉注最处复初始复者也复之不速遂至迷凶不远而复几悔而反以此修身患难远矣错之于事其殆庶几乎故元吉也象曰不远之复以脩身也音义【祗音支辞也马同音之是反韩伯祁支反云大也郑云病也王肃作禔时支反陆云禔安也九家本作防字音支几音机下同又音祈难乃旦反远袁万反错七故反】疏【正义曰不远复者最处复初是始复者也既在阳复即能从而复之是迷而不远即能复也无祗悔元吉者韩氏云祗大也既能速复是无大悔所以大吉象曰以脩身者释不远之复也所以不远速复者以能脩正其身有过则改故也】六二休复吉注得位处中最比于初上无阳爻以疑其亲阳为仁行在初之上而附顺之下仁之谓也既处中位亲仁善邻复之休也象曰休复之吉以下仁也音义【休虚虬反比毗志反行下孟反下遐嫁反象下仁如字王肃云下附于仁徐户嫁反】疏【正义曰休复吉者得位处中最比于初阳为仁行已在其上附而顺之是降下于仁是休美之复故云休复吉也以其下仁所以吉也故象云休复之吉以下仁也】
　　六三频复厉无咎注频频蹙之貌也处下体之终虽愈于上六之迷已去复远矣是以蹙也蹙而求复未至于迷故虽危无咎也复道宜速蹙而乃复义虽无咎它来难保象曰频复之厉义无咎也音义【频如字本又作嚬嚬眉也郑作颦音同马云忧频也】疏【正义曰频复者频谓频蹙六三处下体之上去复稍远虽胜于上六迷复犹频蹙而复复道宜速谓蹙而求复也去复犹近虽有危厉于义无咎故象云义无咎也注正义曰义虽无咎它来难保者去复未甚大逺于义虽复无咎谓以道自守得无咎也若自守之外更有他事而来则难可保此无咎之吉也所以象云义无咎守常之义得无咎也】
　　六四中行独复注四上下各有二阴而处厥中履得其位而应于初独得所复顺道而反物莫之犯故曰中行独复也象曰中行独复以从道也疏【正义曰中行独复者处于上卦之下上下各有二阴已独应初居在众阴之中故云中行独自应初故云独复从道而归故象云以从道也】六五敦复无悔注居厚而履中居厚则无怨履中则可以自考虽不足以及休复之吉守厚以复悔可免也象曰敦复无悔中以自考也音义【郑云考成也向云察也】疏【正义曰敦复无悔者处坤之中是敦厚于复故云敦复既能履中又能自考成其行既居敦厚物无所怨虽不及六二之休复犹得免于悔吝故云无悔也象曰中以自考者释无悔之义以其处中能自考成其身故无悔也】上六迷复凶有灾眚用行师终有大败以其国君凶至于十年不克征注最处复后是迷者也以迷求复故曰迷复也用之行师难用有克也终必大败用之于国则反乎君道也大败乃复量斯势也虽复十年脩之犹未能征也象曰迷复之凶反君道也音义【眚生领反下卦同子夏曰伤害曰灾妖祥曰眚郑云异自内生曰眚自外曰祥害物曰灾量音良虽复之复扶又反】疏【正义曰迷复凶者最处复后是迷闇于复以迷求复所以凶也有灾眚者闇于复道必无福庆唯有灾眚也用行师终有大败者所为既凶故用之行师必无克胜唯终有大败也以其国君凶者以用也用此迷复于其国内则反违君道所以凶也至于十年不克征者师败国凶量斯形势虽至十年犹不能征伐以其迷闇不复而反违于君道故象云迷复之凶反君道也】
　　【震下干上】
　　无妄元亨利贞其匪正有眚不利有攸往音义【妄亡亮反无妄无虚妄也説文云妄乱也马郑王肃皆云妄犹望谓无所希望也巽宫四世卦】疏【正义曰无妄者以刚为内主动而能健以此临下物皆无敢诈伪虚妄俱行实理所以大得亨通利于贞正故曰元亨利贞也其匪正有眚不利有攸往者物既无妄当以正道行之若其匪依正道则有眚灾不利有所徃也】
　　彖曰无妄刚自外来而为主于内注谓震也动而健注震动而干健也刚中而应注谓五也大亨以正天之命也注刚自外来而为主于内动而愈健刚中而应威刚方正私欲不行何可以妄使有妄之道灭无妄之道成非大亨利贞而何刚自外来而为主于内则柔邪之道消矣动而愈健则刚直之道通矣刚中而应则齐明之德着矣故大亨以正也天之教命何可犯乎何可妄乎是以匪正则有眚而不利有攸往也其匪正有眚不利有攸往无妄之往何之矣天命不祐行矣哉注匪正有眚不求改以从正而欲有所往居不可以妄之时而欲以不正有所往将欲何之天命之所不祐竟矣哉音义【邪似嗟反】疏【正义曰刚自外来而为主于内动而健者以此卦象释能致无妄之义以震之刚从外而来为主于内震动而干健故能使物无妄也刚中而应者明爻义能致无妄九五以刚处中六二应之是刚中而应刚中则能制断虚实有应则物所顺从不敢虚妄也大亨以正天之命者释元亨利贞之义威刚方正私欲不行何可以妄此天之教命也以天道纯阳刚而能健是干德相似故云天之命也既是天命岂可犯乎曰其匪正有不利有攸往无妄之往何之矣者此释匪正有眚不利有攸往之义也无妄之往何之矣上之是语辞下之是适也身既匪正在无妄之世欲有所往何所之适矣故云无妄之徃何之矣天命不祐行矣哉者身既非正欲有所往犯违天命则天命不祐助也必竟行矣哉言终竟行此不祐之事也注正义曰云使有妄之道灭无妄之道成者妄谓虚妄矫诈不循正理若无刚中之主柔弱邪僻则物皆诈妄是有妄之道兴也今遇刚中之主威严刚正在下畏威不敢诈妄是有妄之道灭无妄之道成竟矣哉者竟谓终竟言天所不祐终竟行矣哉】
　　象曰天下雷行物与无妄注与辞也犹皆也天下雷行物皆不可以妄也先王以茂对时育万物注茂盛也物皆不敢妄然后万物乃得各全其性对时育物莫盛于斯也音义【茂盛也马云茂勉也对配也】疏【正义曰天下雷行者雷是威恐之声今天下雷行震动万物物皆惊肃无敢虚妄故云天下雷行物皆无妄也先王以茂对时育万物者茂盛也对当也言先王以此无妄盛事当其无妄之时育养万物也此唯王者其德乃尔非诸侯巳下所能故不云君子而言先王也案诸卦之象直言両象即以卦名结之若雷在地中复今无妄应云天下雷行无妄今云物与无妄者欲见万物皆无妄故加物与二字也其余诸卦未必万物皆与卦名同义故直显象以卦结之至如复卦唯阳气复非是万物皆复举复一卦余可知矣】
　　初九无妄往吉注体刚处下以贵下贱行不犯妄故往得其志象曰无妄之往得志也音义【下贱之下遐嫁反】疏【正义曰无妄往吉者体刚居下以贵下贱所行教化不为妄动故往吉而得志也】
　　六二不耕获不菑畬则利有攸往注不耕而获不菑而畬代终已成而不造也不擅其美乃尽臣道故利有攸往象曰不耕获未富也音义【获黄郭反或依注作不耕而获非下句亦然菑侧其反马云田一嵗也董云反草也畬音余马云田三嵗也董云悉耨曰畬説文云二嵗治田也字林弋恕反擅市战反】疏【正义曰不耕获不菑畬者六二处中得位尽于臣道不敢创首唯守其终犹若田农不敢首而耕唯在后获刈而已不敢菑新田唯治其畬熟之地皆是不为其初而成其末犹若为臣之道不为事始而代君有终也则利有攸往者为臣如此则利有攸往若不如此则往而无利也象曰未富也者释不耕而获之义不敢前耕但守后获者未敢以耕之与获俱为已事唯为后获不敢先耕事既阙初不擅其美故云未富也】六三无妄之灾或繋之牛行人之得邑人之灾注以阴居阳行违谦顺是无妄之所以为灾也牛者稼穑之资也二以不耕而获利有攸往而三为不顺之行故或繋之牛是有司之所以为获彼人之所以为灾也故曰行人之得邑人之灾也象曰行人得牛邑人灾也音义【行违之行下孟反下之行同稼音嫁穑音色获如字或作获非】疏【正义曰无妄之灾或繋之牛行人之得邑人之灾者无妄之世邪道不行六三隂居阳位失其正道行违谦顺而乖臣范故无妄之所以为灾矣牛者稼穑之资六三僣为耕事行创始之道而为不顺王事之行故有司或繋其牛制之使不妄造故曰或繋之牛也行人者有司之义也有司繋得其牛是行人制之得功故曰行人之得彼居三者是处邑之人僣为耕事受其灾罚故曰行人之得邑人之灾也象曰行人得牛邑人灾者释行人之得义也以行人所得谓得牛也此则得牛彼则为灾故云邑人灾也】
　　九四可贞无咎注处无妄之时以阳居阴以刚乗柔履于谦顺比近至尊故可以任正固有所守而无咎也象曰可贞无咎固有之也音义【比毗志反近附近之近】疏【正义曰可贞无咎者以阳居阴以刚乗柔履于谦顺上近至尊可以任正固有所守而无咎故曰可贞无咎也象曰固有之者释可贞无咎之义所以可执贞正言坚固有所执守故曰无咎也】
　　九五无妄之疾勿药有喜注居得尊位为无妄之主者也下皆无妄害非所致而取药焉疾之甚也非妄之灾勿治自复非妄而药之则凶故曰勿药有喜象曰无妄之药不可试也注药攻有妄者也而反攻无妄故不可试也音义【试试验一云用也】疏【正义曰无妄之疾者凡祸疾所起由有妄而来今九五居得尊位为无妄之主下皆无妄而偶然有此疾害故云无妄之疾也勿药有喜者若疾自巳招或寒暑饮食所致当湏治疗若其自然之疾非已所致疾当自损勿湏药疗而有喜也此假病象以喻人事犹若人主而刚正自脩身无虚妄下亦无虚妄而遇逢凶祸若尧汤之厄灾非巳招但顺时脩徳勿湏治理必欲除去不劳烦天下是有喜也然尧遭洪水使鲧禹治之者虽知灾未可息必湏顺民之心鲧之不成以灾未息也禹能治救灾欲尽也是亦自然之灾勿药有喜之义也象曰不可试者觧勿药有喜之义若有妄致疾其药可用若身既无妄自然致疾其药不可试也若其试之恐更益疾也言非妄有灾不可治也若必欲治之则劳烦扵下害更甚也此非直施扵人主至扵凡人之事亦皆然也若已之无罪忽逄祸患此乃自然之理不湏忧劳救护亦恐反伤其性】
　　上九无妄行有眚无攸利注处不可妄之极唯宜静保其身而已故不可以行也象曰无妄之行穷之灾也疏【正义曰处不可妄之极唯宜静保其身若动行必有灾眚无所利也位处穷极动则致灾故象云无妄之行穷之灾也】
　　【干下艮上】
　　大畜利贞不家食吉利渉大川音义【畜本又作蓄勑六反义与小畜同艮宫二世卦】疏【正义曰谓之大畜者干健上进艮止在上止而畜之能畜止刚健故曰大畜彖曰能止健大正也是能止健故为大畜也小畜则巽在干上以其巽顺不能畜止干之刚故云小畜也此则艮能止之故为大畜也利贞者人能止健非正不可故利贞也不家食吉者已有大畜之资当湏养赡贤人不使贤人在家自食如此乃吉也利渉大川者丰财养贤应于天道不忧险难故利渉大川】
　　彖曰大畜刚健笃实辉光日新其德注凡物既厌而退者弱也既荣而陨者薄也夫能辉光日新其德者唯刚健笃实也刚上而尚贤注谓上九也处上而大通刚来而不距尚贤之谓也能止健大正也注健莫过干而能止之非夫大正未之能也不家食吉养贤也利渉大川应乎天也注有大畜之实以之飬贤令贤者不家食乃吉也尚贤制健大正应天不忧险难故利涉大川也音义【大畜刚健絶句笃实辉光絶句日新其徳郑以日新絶句其德连下句辉音挥厌于艳反夫音扶句皆然下非夫同令力呈反难乃旦反下遇难同】疏【正义曰言大畜刚健笃实者此释大畜之义刚健谓干也干体刚性健故言刚健也笃实谓艮也艮体静止故称笃实也辉光日新其德者以其刚健笃实之故故能辉耀光荣日日増新其德若无刚健则劣弱也必既厌而退若无笃实则虗薄也必既荣而陨何能久有辉光日新其德乎刚上而尚贤者刚上谓上九也干刚向上上九不距是贵尚贤也能止健大正者释利贞义所以艮能止干之健者德能大正故能止健也不家食吉养贤者释不家食吉所以不使贤者在家自食而吉者以在上有大畜之实养此贤人故不使贤者在家自食也利涉大川应乎天者以贵尚贤人大正应天可逾越险难故利渉大川也注正义曰凡物既厌而退者弱也者释经刚健也若不刚健则见厌被退能刚健则所为日进不被厌退也既荣而陨者薄也者释经笃实也凡物暂时荣华而即陨落者由体质虗薄也若能笃厚充实则恒保荣美不有陨落也谓上九也者言上九之德见干之上进而不距逆是贵尚贤也处上而大通者释上九何天之衢亨是处上通也既处于上下应扵天有大通之德也刚来而不距者以有大通既是干来而不距逆是尚贤之义也尚贤制健者谓上九刚来不距尚贤之谓也艮能畜刚制健之谓也故上经云刚上而尚贤王注云谓上九也又云能止健大正也王注云健莫过干而能止之非夫大正未之能也则是全论艮体明知尚贤谓上九也制健谓艮体也大正应天者谓艮也故前文云能止健大正也止健是艮也应天者上体之艮应下体之干故称应天也此取上卦下卦而相应非谓一阴一阳而相应也】
　　象曰天在山中大畜君子以多识前言往行以畜其德注物之可畜于懐令德不散尽于此也音义【识如字又音试刘作志行下孟反】疏【正义曰天在山中者欲取徳积于身中故云天在山中也君子以多识前言往行以畜其德者君子则此大畜物既大畜德亦大畜故多记识前代之言往贤之行使多闻多见以畜积已德故云以畜其德也注正义曰物之可畜于懐令其道德不有弃散者唯贮藏前言往行于懐可以令德不散也唯此而已故云尽扵此也】
　　初九有厉利已注四乃畜已未可犯也故进则有厉已则利也象曰有厉利巳不犯灾也注处健之始未果其健者故能利已音义【已夷止反下及注已则能巳同或音纪姚同】疏【正义曰初九虽有应扵四四乃抑畜扵巳已今若往则有危厉唯利休已不湏前进则不犯祸凶也故象云不犯灾也】九二舆说輹注五处畜盛未可犯也遇斯而进故舆说輹也居得其中能以其中不为冯河死而无悔遇难能止故无尤也象曰舆说輹中无尤也音义【舆音余下同本或作轝音同説吐活反注及下同马云觧也輹音服又音福蜀才本同或作輹一云车旁作复音服车下防也作畐者音福老子所云三十辐共一毂是也释名云輹似人屐又曰伏菟在轴上似之又曰輹伏扵轴上冯皮氷反】疏【正义曰九二虽与六五相应五处畜盛未可犯也若遇斯而进则舆説其輹车破败也以其居中能遇难而止则无尤过故象云中无尤也以其居中能自止息故无尤也此舆説輹亦假象以明人事也】
　　九三良马逐利艰贞曰闲舆卫利有攸徃注凡物极则反故畜极则通初二之进值于畜盛故不可以升至于九三升于上九而上九处天衢之亨涂径大通进无违距可以驰骋故曰良马逐也履当其位进得其时在乎通路不忧险阨故利艰贞也闲阂也卫护也进得其时虽渉艰难而无患也舆虽遇闲而故卫也与上合志故利有攸往也象曰利有攸往上合志也音义【逐如字郑本作逐逐云両马走也姚云逐逐疾并驱之貌一音胄曰音越刘云曰犹言也郑人实反云日习车徒闲如字阂也马郑云习阨于革反亦作厄】疏【正义曰九三良马逐者初二之进值于畜盛不可以升至扵九三升于上九而上九处天衢之亨涂径大通进无违距故九三可以良马驰逐也利艰贞者履当其位进得其时在乎通路不忧险阨故宜利艰难而贞正也若不值此时虽平易守正而尚不可况艰难而欲行正乎曰闲舆卫者进得其时渉难无患虽曰有人欲闲阂车舆乃是防卫见防也故云曰闲舆卫也利有攸往者与上合志利有所往故象曰上合志也】
　　六四童牛之牿元吉注处艮之始履得其位能止健初距不以角柔以止刚刚不敢犯抑锐之始以息强争岂唯独利乃有喜也象曰六四元吉有喜也音义【童牛无角牛也广苍作犝刘云童妾也牿古毒反刘云牿之言角也陆云牿当作角九家作告説文同云牛触角着横木所以告人抑于力反下同本又作挫灾卧反强其良反争争鬬之争】疏【正义曰童牛之牿者处艮之始履得其位能抑止刚健之初距此初九不湏用角故用童牛牿止其初也元吉者柔以止刚刚不敢犯以息强争所以大吉而有喜也故象云元吉有喜也】
　　六五豮豕之牙吉注豕牙横猾刚难制之物谓二也五处得尊位为畜之主二刚而进能豮其牙柔能制健禁抑盛岂唯能固其位乃有庆也象曰六五之吉有庆也音义【豮符云反刘云豕去曰豮牙徐五加反郑读为互刚暴一本作刚突禁音金】疏【正义曰豮豕之牙者豕牙谓九二也二既刚阳似豕牙之横猾九二欲进此六五处得尊位能豮损其牙故云豮豕之牙柔能制刚禁暴抑盛所以吉也非唯独吉乃终久有庆故象云六五之吉有庆也注正义曰能豮其牙者观注意则豮是禁制损去之名禇氏云豮除也除其牙也然豮之为除尔雅无训案尔雅云坟大防则坟是隄防之义此豮其牙谓防止其牙古字假借虽豕傍土边之异其义亦通豮其牙谓止其牙也】上九何天之衢亨注处畜之极畜极则通大畜以至扵大亨之时何辞也犹云何畜乃天之衢亨也象曰何天之衢道大行也音义【何音河梁武帝音贺衢其俱反马云四逹谓之衢亨许庚反】疏【正义曰何天之衢亨者何谓语辞犹云何畜也处畜极之时更何所畜乃天之衢亨无所不通也故象云何天之衢道大行也何氏云天衢既通道乃大亨】
　　【震下艮上】
　　颐贞吉观颐自求口实音义【颐以之反养也此篆文字也巽宫逰魂卦】疏【正义曰颐贞吉者于颐养之世养此贞正则得吉也观颐者颐养也观此圣人所养物也自求口实者观其自养求其口中之实也】
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉疏【正义曰颐贞吉养正则吉者释颐贞吉之义颐养也贞正也所养得正则有吉也其养正之言乃兼二义一者养此贤人是其养正故下云圣人养贤以及万民二者谓养身得正故象云慎言语节饮食以此言之则养正之文兼养贤及自养之义也观颐观其所养也者释观颐之义也言在下观视在上颐养所养何人故云观颐观其所飬也自求口实观其自养者释自求口实之义也谓在下之人观此在上自求口中之实是观其自养则是在下观上乃有二义若所养是贤反自养有节则是其德盛也若所养非贤及自养乖度则其德恶也此卦之意欲使所养得也不欲所养失也天地养万物者自此已下广言颐卦所养事大故云天地养万物也圣人养贤以及万民者先湏养贤乃得养民故云养贤以及万民也圣人但养贤人使治众众皆获安有如虞舜五人周武十人汉帝张良齐君管仲此皆养得贤人以为辅佐政治世康兆庶咸説此则圣人养贤以及万民之义也颐之时大矣哉者以彖释颐义于理既尽更无余意故不云义所以直言颐之时大矣哉以所养得广故云大矣哉】
　　象曰山下有雷颐君子以慎言语节饮食注言语饮食犹慎而节之而况其余乎疏【正义曰山止于上雷动于下颐之为用下动上止故曰山下有雷颐人之开言语咀嚼饮食皆动颐之事故君子观此颐象以谨慎言语裁节饮食先儒云祸从口出患从口入故扵颐养而慎节也】
　　初九舍尔灵龟观我朶颐凶注朶颐者嚼也以阳处下而为动始不能令物由已养动而求养者也夫安身莫若不竞修已莫若自保守道则福至求禄则辱来居养贤之世不能贞其所履以全其德而舍其灵龟之明兆羡我朶颐而躁求离其致养之至道闚我宠禄而竞进凶莫甚焉象曰观我朶颐亦不足贵也音义【舍音舍注同朶多果反动也郑同京作惴嚼详畧反令力呈反离力智反闚苦规反】疏【正义曰灵龟谓神灵明鉴之龟兆以喻巳之明德也朶颐谓朶动之颐以嚼物喻贪惏以求食也初九以阳处下而为动始不能使物赖已而养而更自动求养是舍其灵龟之明兆观我朶颐而躁求是损已廉静之德行其贪窃之情所以凶也不足可贵故象云亦不足贵也注正义曰朶颐者嚼也者朶是动义如手之捉物谓之朶也今动其颐故知嚼也不能令物由巳养者若道德大则已能养物是物由巳养今身处无位之地又居震动之始是动而自求养也离其致养之至道闚我宠禄而竞进者若能自守廉静保其明德则能致君上所养今不能守廉静是离其致养之至道反以求其宠禄而竞进也】
　　六二顚颐拂经于丘颐征凶注养下曰颠拂违也经犹义也丘所履之常也处下体之中无应于上反而养初居下不奉上而反养下故曰颠颐拂经于丘也以此而养未见其福也以此而行未见有与故曰颐征凶象曰六二征凶行失也注皆上养而二处下养初音义【颠丁田反拂符弗反违也薛同注下皆同一音敷弗反子夏传作弗云辅弼也】疏【正义曰颠倒也拂违也经义也丘所履之常处也六二处下体之中无应于上反倒下养初故曰颠颐下当奉上是义之常处也今不奉于上而反养于下是违此经义扵常之处故云拂经于丘也颐征凶者征行也若以此而养所行皆凶故曰颐征凶也象曰行失者颐养之体皆养上也今此独养下是所行失也】
　　六三拂颐贞凶十年勿用无攸利注履夫不正以养于上纳上以谄者也拂养正之义故曰拂颐贞凶也处颐而为此行十年见弃者也立行于斯无施而利象曰十年勿用道大悖也音义【行下孟反下立行同悖布内反逆也】疏【正义曰拂颐贞凶者拂违也履夫不正以养上九是自纳于上以谄媚者也违养正之义故曰拂颐贞而有凶也为行如此虽至十年犹勿用而见弃也故曰十年勿用立行于此故无所利也象曰道大悖者释十年勿用之义以其养上以谄媚则扵正道大悖乱觧十年勿用见弃也】
</div>
    <div class="pagination">
<a href="周易注疏_page6.html">上一页</a><span>...</span><a href="周易注疏_page2.html">2</a><a href="周易注疏_page3.html">3</a><a href="周易注疏_page4.html">4</a><a href="周易注疏_page5.html">5</a><a href="周易注疏_page6.html">6</a><span class="current-page">7</span><a href="周易注疏_page8.html">8</a><a href="周易注疏_page9.html">9</a><a href="周易注疏_page10.html">10</a><a href="周易注疏_page11.html">11</a><a href="周易注疏_page12.html">12</a><span>...</span><a href="周易注疏_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
