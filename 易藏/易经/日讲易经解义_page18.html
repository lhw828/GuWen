<!DOCTYPE html>
<html>
 <head>
  <meta charset="utf-8"/>
  <title>
   日讲易经解义 - 第 18 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲易经解义 - 第 18 页/共 21 页
  </h1>
  <div class="content">
   此一爻是为当涣而得所借以成功者幸也机谓人所凴以为安者周公系涣二爻曰九二当涣之时失其所居本不足以济涣者夫涣而不能济则有悔矣然当涣时二为得中之地若能速来居此是离散之时失其故居而得善地以自处则进战退守皆有所据不犹人当涣奔之时得其机而可凴之以为安乎向者失其所居之悔可亡矣孔子释二象曰涣时皆有愿安之心今涣而奔得其机来就所安而无失其故居之苦则有以得其所愿矣按九二刚自外来有奔象虽有二阴阻隔不为迟疑且动乎险中不穷于险故能据上游以成控制之势如萧何之取汉中邓禹之防南阳资其险要而沈几观变以渐图兴复则混一有其基非徒以目前之得所安为愿也
　　六三涣其躬无悔象曰涣其躬志在外也
　　此一爻是言人臣忘身以济涣也外指天下而言周公系涣三爻曰六三阴柔而不中正本有自便自利之私者宜有悔矣幸居得阳位则志在济时为能以天下为已责而汲汲谋所以济之凡一身之利害得丧俱不暇计有涣其躬之象夫为身谋而不顾天下者其心必有所不安今乃忘身以急国难涣之济否虽未可必而举动光明何悔之有孔子释三象曰人臣报主念殷其立志在天下则为人之念重而为已之意轻矣所以能忘身而济涣也按人之所以胶执而不能自脱于险者有我而巳六三能释然散其有我之私故能出险而济涣使人臣私有未忘而欲求涣之济其可得乎
　　六四涣其群元吉涣有丘匪夷所思象曰涣其群元吉光大也
　　此一爻是言大臣能涣小人之私群而成天下之公道也群谓私党丘谓丘陵夷平常也周公系涣四爻曰六四居阴得正上承九五是辅君以济涣者也夫当人心涣散之时各相朋党缔其私交而不能混一今四下无应与是能涣小人之私群而成天下之公道洵为大善而吉也夫私党既散公道自行使所散者聚而尽归于五而有如丘陵之髙是散其小群而成一大群合忠殚虑共济时艰其功业之盛岂常人思虑之所及哉孔子释四象曰六四之涣其群元吉者何以得此乎葢人之植党者其心多暗昧而不光狭小而不大四散小人之私群以成天下之公道以其心光大而不自私乃能有此诚非常人思虑之所及矣按六四非阳刚之才似不足当大善之义不知柔顺之臣不专其权而杜絶私交以布公道其善固甚大也尹吉甫称仲山甫曰夙夜匪懈以事一人岂非涣六四之心乎
　　九五涣汗其大号涣王居无咎象曰王居无咎正位也此一爻是言人君施令散财而能济涣也涣汗谓如汗之出而不反也大号谓命令居谓居积周公系涣五爻曰当涣之时民心解散凡以情意乖离而恩泽不能下究也九五阳刚中正而居尊位如涣之时所宜散者莫大于号令居积之二者散其号令以动天下之心则人因王言之大而知王心之一矣散其居积以济万民之命则财散于上民聚于下矣如是则济涣有道而天下之大势可合于一何咎之有孔子释五象曰九五不徒涣号且涣王居而无咎者何以得此哉凡济涣者非有其才虽居尊位而不能涣非居尊位虽有其才亦欲涣而不能九五以阳刚中正之德而居尊位则有其德而志不限于推行有其位而权不阻于运用是以能公其利而无咎耳使非正位涣何由而济乎按平天下者必在君臣之合德若三之涣躬四之涣群可谓靖共盈朝矣然天下非无群臣僇力之患所患君意郁而不宣君泽壅而不广则政令弛而下之心疑封殖固而下之志懈虽群臣恊力匡勷而君德未明何以懐徕四海而坐致太平故济涣之善防必在正位有德而为令散财之道也
　　上九涣其血去逖出无咎象曰涣其血远害也
　　此一爻是言人臣能拨乱而成济涣之功也血去谓无伤害逖出谓无忧惧周公系涣上爻曰上九以阳刚而居涣极夫阳刚则有拨乱反正之才涣极又当乱极思治之候以此济涣必能出乎涣矣故当涣时海内疮痍皆有伤害之危今祸乱已息为能涣其伤害而伤害已去且人心惊恐皆有忧惧之思今倾危已安为能涣其忧惧而忧惧已出夫伤害既去而畏惧复忘则岀汤火而登之衽席济涣之功成矣谁得而咎之乎孔子释上象曰时当涣散不免伤残忧惧之害今乃涣其血去逖出者葢上九以阳刚居涣之极则危者已安否者已泰能岀乎涣而逺于害矣按涣有分裂之象生民之害为大幸上卦已出坎险之外上九又居涣之极去涣愈逺而血去逖出是天心合而运数可回人事尽而谋猷克展此时之民自无不出险而就安矣可见天下未尝无艰危之势全在大臣有匡济之才如汉之陈平周勃当诸吕擅兵之时唐之李泌陆贽值藩镇纷争之日皆能深思逺虑芟除祸乱百姓复安其扶危定倾之功炳在之册岂非得济涣之道者哉
　　【兑下坎上】
　　水流无穷而泽有限以有限而蓄乎无穷犹水之在泽盈则溢而平则容节之象也兑説坎险説过则流险以止之节之义也凡事有节则裁制得中自有亨道过而不节非中也节而至于苦人病其难行亦非中也处得中正节而能通天地之道帝王之治不外乎此矣六爻大抵以当位为善初四五当位者也故初无咎四亨五吉二三不当位者也故二凶而三嗟上当位而亦凶者当节之极处上之穷其义固殊也又节之六爻各相比而相反初与二比初不出而无咎二不出而凶二反乎初者也三与四比三不节而嗟四安节而亨三反乎四者也五与上比五得中而甘上过中而苦上反乎五者也善节者虚则蓄之盈则流之其权在泽而其用在水节之时义大矣
　　节亨苦节不可贞
　　此卦兑下坎上泽上有水其容有限故名为节卦辞言节道贵于适中而不可过也节有限而止也文王系节彖辞曰坎为流水而无穷泽为止水而有限泽上有水满则不容有节之象故为节夫节则立身制用各适其中而无过不及之偏自可通行而无敝有不亨乎若过于节则拂情逆性而失其中是为苦节矣不惟处世塞而不通即在己之所行亦不能以永乆岂可固守以为常哉按节者所以适乎中而通行于天下亦天地自然之限制也若流于太过则矫廉以鸣髙过洁以絶物如申屠狄陈仲子之流其持身非不正然不近人情鲜合中道不可以言节亦不可以言亨也
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　此彖传是释节彖辞而极言节道之大也刚柔分谓阴阳各半刚得中谓二五皆阳当位中正指九五制谓节制度谓法度孔子释节彖辞曰卦名节而辞系以亨者何哉夫干为刚而坤为柔使刚柔偏胜则丰俭无节矣今以卦之全体言之阴阳各半而无过不及之偏是刚柔均分也以卦之二体言之则二五皆阳刚而居中位是刚得其中也夫刚柔均分则无一偏之患而丰俭皆适其宜刚而得中是本阳刚之正道以为节而节制皆得其中矣此其所以亨也夫节之所以亨以其中也若辞所谓苦节不可贞者则失之于过而不得其中必于天理有所不顺人情有所不堪以道揆之必至于穷矣节道过苦则穷而不通固理势之所必至若节之所以通而不穷者葢以卦德为説以行险夫人于所説而不知止则易至于流若见险难而思止则其进有节而不至于流矣节之义也卦体九五当位以主节于上其所节者又皆中正而无过奢过啬之患可以通之天下而无阻此节所以为善而无不亨也若推极而言之天地之道阴极阳生阳极阴生寒暑往来气序有节而不过故二分二至四序不差而岁功于是乎成矣使天地不节四时不且失其序乎人君以节而立为制度量入为出既无过取亦无泛用有损己益人之实而无剥下奉上之为故无滥用而不至于伤财自无横征而不至于害民矣使人君无节则侈肆所致有不伤财害民乎凡此皆节道之通而不穷也按天地节而四时成王者节而天下富自古开财之源不若节财之流文景之节俭不胜武帝之黩武穷兵隋文之节俭不胜炀帝之穷奢极欲天下之治乱安危实系于此故量入为出不伤财矣取民有制不害民矣圣人之言眞万世制用之长防也
　　象曰泽上有水节君子以制数度议德行
　　此象传是言君子应用立身皆当合乎中正也数谓多寡之数度谓隆杀之度德谓得于中者行谓于外者孔子释节象曰泽上有水水之所止有限节之象也君子以应用立身皆不可以无节故数有多寡度有隆杀则为制之而自器用宫室衣服各有定限而不使之过使贱不逾贵下不侵上则各安其分矣德存于心行见于事则为议之而自出处进退周旋皆为商度以求其中节使其无过亦无不及则各适其宜矣按制数度所以定万用之限议德行所以严一身之限贾谊以世侈靡相竞欲定经制而令上下各有等差奸人无所几幸葢凡物之大小轻重髙下文质皆有品节使民截然不可逾者此即礼也至于厯代冠服等威之制虽各有不同要以凖于古先圣王者为宜此尤礼之所最急者然圣人犹以制民之礼为未足必贵反而议吾身之德行焉故曰大礼与天地同节
　　初九不出户庭无咎象曰不出户庭知通塞也
　　此一爻是言士不妄进而能审所处也户庭户外之庭也周公系节初爻曰初九阳刚得中居节之初宜出者也然有阳爻蔽塞于前而所应之四又为坎体既遇险难之人则不可以出而有为矣初能抱道自守不妄出以求仕有不出户庭之象夫当节初即能知止自无枉道辱身之咎矣孔子释初象曰时有通塞通则当行塞则当止初九之不出户庭知时之塞而未通故不出也使时値其通亦必出而用世矣是初不惟知塞而能知通塞者也岂徒知塞而不知通者哉按处节之道不可胶于一偏葢节而能止者易节而能通者难吕望遇商纣则避北海之濵遇文王则应龙彲之兆是诚能知通塞者也沮溺荷篑之流岂可与孔子之仕止久速同日语哉
　　九二不出门庭凶象曰不出门庭凶失时极也
　　此一爻是明时有可仕不当以隐为髙也门庭门内之庭也极甚也周公系节二爻曰九二当可行之时乃出潜离隐之地也而失刚不正固自馁于进矣且上无应与又下能以独进是不仕而以隐为髙者为不出门庭之象夫当可为之时乃不出而为之则知节而不知通自失可为之机矣不亦凶乎孔子释二象曰九二之不出门庭为凶者何哉葢士君子幼学壮行患不得其时耳今幸有其时乃执迷而不出岂知时通变之士耶其失时甚矣安得而不凶也按不出户庭不出门庭一也以初则无咎以二则凶者初在卦下为士而二则臣位也处补衮缀牍之任而托隐黙以求容操决疑定难之权而好逊让以避怨亦思其所处为何时乎失时之讥所不免矣
　　六三不节若则嗟若无咎象曰不节之嗟又谁咎也此一爻是为不能知节者警也周公系节三爻曰六三当节之时本不容不节者以阴柔不中正而居说极则非能节者矣故以之立身则不能守其节而无以自立以之制用则靡费于前必至匮乏于后矣至于伤财败德形为咨嗟而慨叹皆其所自致也亦将何所归咎哉孔子释三象曰六三之不节而嗟者岂由外致欤葢既违节道祸必及之其无聊而为咨嗟实已有以取之耳又将谁咎乎按三本能节者乃纵欲妄费説极而悲至于无所归咎则其失已不可追矣故圣人深为致警云
　　六四安节亨象曰安节之亨承上道也
　　此一爻是言人臣能遵君制而无过也安顺而无勉强之谓周公系节四爻曰九五主节于上六四顺正以承之凡立身制用无一不本乎天子之制其为节也出于自然而无所勉强是能安于五之节而守之以为常也成法自式而动无愆违不亦亨乎孔子释四象曰安节之亨者九五之所节四皆承顺而行之此岂安为下之分乎葢九五之节其道为中正以通之道实所当承者四能不作聪明以乱旧章而惟顺承其道是以亨也按书曰惟辟作福惟辟作威惟辟玉食臣无有作福作威玉食又言臣之有作福作威玉食则凶害于家国流祸于人民葢书之明训节之道也反是未有不及于败者安节之所由得亨其深有合于书之义欤
　　九五甘节吉往有尚象曰甘节之吉居位中也
　　此一爻是言人君有中正之德以为节也甘乐易而无艰苦之谓周公系节五爻曰节道贵乎中正然非操节之权亦不能以其道通于天下而可乆九五为节之主而有中正之德其所以为节者无矫情拂众之为而有善俗宜民之道不伤财不害民节之甘而不苦者也以此为节行之一已而自安通之天下而皆适何吉如之且立法于一时而即可垂范于后世是不特吉而且往有尚矣孔子释五象曰德惟中正始能节而不过九五甘节之吉者以其所居之位在上爻之中是本一中以存心而制作皆极于尽善化行俗美而有以成一世恭俭廉让之风此节之所以为甘也按节卦他爻之节节其在我者也九五当位之节是节以天下者也夫节天下而使天下共以为甘而不苦眞能得乎节之道矣汉史臣赞文帝苑囿服御无所增益其有不便辄弛以利民身衣皁绨帷帐无文绣以敦朴为天下先而朱熹亦称文帝为三代以下恭俭之主岂非节之甘者欤
　　上六苦节贞凶悔亡象曰苦节贞凶其道穷也
　　此一爻是言节之太过而失其中正也周公系节上爻曰凡节之道贵于得中上六居节之极是其所以为节者至纎至悉一意求节而失于矫是过于节而为苦节矣夫节而既过虽无越礼犯分之事必有拂情逆性之伤纵使得正其能免于凶乎然礼奢寜俭虽有悔而终得亡其悔也孔子释上象曰苦节之贞而不免于防者何哉葢节之道贵通而不可穷若上之苦节是节而无制不近人情虽可以范一身而不可以治一世或可行之于一时而不可垂之于永乆其道必至于穷也按节惟中正所以能通故于三戒其不节于上戒其凶者过犹不及其失均也然苦节之悔则终胜于不节之嗟矣








　　日讲易经解义卷十三
&lt;经部,易类,日讲易经解义&gt;
　　钦定四库全书
　　日讲易经解义卷十四
　　【兑下防上】
　　中孚之为卦三与四二柔在内为中虚二与五二刚得中为中实中虚则无我中实则无伪唯此心洞然而虚则至诚充然而实矣充然者于中而孚于外所以为中孚也六爻惟取柔而正刚而中者初九中孚之初上应六四隂阳皆居正位而有六三之隂柔不正者隔于其中故爻辞设有他之戒九二与五阳刚相应至诚感孚有鹤鸣子和之象三不得位而应亦不正一为说之极一为信之穷于中孚之义无当也六四得位故无咎九五刚健中正有中孚之实徳与二同徳相信合为一体包二隂以成中孚者也上九失位居中孚之极故为贞凶按中孚六爻独于五言孚葢二五皆中实实则诚诚则未有不孚者而五又为之主则使一卦六爻如一气然而靡不为之用
　　者唯九五也他卦二五皆取隂阳相应而中孚则取以刚应刚以知中孚之道不主于情而主于理不孚于外而孚于中一诚相通君臣道合化邦而应天端在于是非他卦应与之比也
　　中孚豚鱼吉利渉大川利贞
　　此卦兑下防上以全体言为中虚以二体言为中实中虚信之本中实信之质信于中故名中孚卦辞言信能合理所以善用其孚而无不通也豚鱼无知喻难化之人渉川至险喻难济之事文王系中孚彖辞曰中孚以孚信在中为义有一心之孚有两情之孚总之本于在中而见于外则至诚所感何人不格虽物之防顽如豚鱼之无知亦可感动之而得吉况有知者而有不格乎何事不济虽事之艰险如大川之难渉亦可济之而利况平居时而有不济乎然其所以为孚者一皆本于义理之至正而不为硁硁之小信胶执不通然后信所当信而合于贞焉斯人无不感事无不济乃为利耳按圣贤脩身持世莫不以孚信为本原然而言不必信行不必果恐其不皆出于正也古之圣人至諴感神至于化傲象格有苖经权常变无不各得其至正若后世之君不失虞人之期不废徙木之赏是信失其正者也此利贞所以善成其孚欤
　　彖曰中孚柔在内而刚得中说而防孚乃化邦也豚鱼吉信及豚鱼也利渉大川乘木舟虚也中孚以利贞乃应乎天也
　　此彖传是释中孚彖辞备言孚之体用明尽人可以合天也柔在内指三四刚得中指二五乘木舟虚取外实中虚之象孔子释中孚彖辞曰卦名中孚者以卦体言之三四以柔居一卦之中是中虚也二五以刚居二体之中是中实也中虚而能实虚所以受信实所以为信此孚之存乎已者也以卦徳言之下说而上防说则臣以和衷上感乎君防则君以虚懐下应乎臣上下交孚自能化行邦国此孚之及乎人者也而一本于在中之孚中孚之所由名以此其曰豚鱼吉者谓信由中出自通于物无不输诚感化即如豚鱼无知之物亦且能及之而吉此孚之验于物者也曰利渉大川者谓以实体运乎虚中应变无穷如卦象木在水上木体本实而为舟则虚也舟惟虚可以行水心惟虚可以行世何不利渉之有此孚之验于事者也若是其中孚而犹曰利贞者葢孚命于天浑然至正若意见未融一徇于人为即非正矣惟孚出于人心之正而合乎天命之本然乃与天相应斯感无不化也按天命流行物与无妄中孚之理即是天心通于亿兆人之心而又通于亿兆物之心人惟失此心之本体所以不能通人物之心以应乎天心耳葢天之道孚贞而已故又曰利贞乃应乎天者惟恐择之不精持之不固或稍渉乎偏私而不合乎天心之正是以丁寜若此此即中庸以人达天之义乎
　　象曰泽上有风中孚君子以议狱缓死
　　此象传见君子好生之心善体中孚之意也孔子释中孚象曰兑泽之上有防风泽至实而风至虚风无形而能感泽犹诚无象而能动物中孚之象也君子体此以用狱当狱之未成则用议以求其入中之出即狱之既成犹用缓以求其死中之生哀矜恻怛总出于至诚无私所谓求其生而不得则死者与我俱无憾焉此君子为民之意有以深入乎民心上感而下受亦中孚之义也按天地之大徳曰生人君至诚恳恻之心莫大于好生不杀此即孚以应天之理也书曰钦恤舜之中孚也有虞之民协中从欲天下之中孚也后世如唐太宗之纵囚约其自归以就法虽未合于纯王之道亦必其一时不忍之念有以深入乎民心此亦可谓得于中孚之义者也三代而下如太宗者不亦仁民爱物之主哉
　　初九虞吉有他不燕象曰初九虞吉志未变也
　　此一爻言信得其人当善保其初志以成孚也虞度也燕安也周公系中孚初爻曰初九阳刚得正与柔正之六四相应此孚之至正而贞者也在初能度其可信与之交而成孚则学业事功观摩效法有得朋之庆获所安而吉矣若失其初心而复有他焉是疑信不一舍正而求不正中无定主将无以成孚寜得燕而安乎所当致戒也孔子释初象曰初九所以虞而得吉者以其当中孚之初刚而得正私情未起从正之志未为所变也是以得吉若能守正而善保其初斯诚能孚者矣按圣人立敎莫先于辨志志之所向邪正分焉一于正则不正者蔑由进矣惑于不正则正者亦蔑由安矣中孚之初未有所主正辨志之时也其志未变欲其审于始未变而不能保其不变更欲其慎于终闲邪所以存诚要在初之自为审持耳
　　九二鸣鹤在隂其子和之我有好爵吾与尔靡之象曰其子和之中心愿也
　　此一爻见君臣同徳相孚其感应出于至诚也鸣鹤指二言子和指五言好爵懿徳也靡与縻同犹系恋也周公系中孚二爻曰二与五中实相应君臣一徳而成孚也二居隂位人臣幽隐之诚本于在中以自鸣其素而为之君者亦以诚信之念不期而孚同声相应犹鸣鹤在隂而子和之之象所以然者懿徳良贵人所同好二既有此懿徳不敢自私其所有其致君忠爱之心出于至诚五亦系恋之而不能自已故感应之象有若此耳孔子释二象曰五之应二若其子之和岂有所矫饰于外哉君心所愿慕者徳也二之鸣既由中而五之和亦根心而生是诚出于中心之愿有不知其然而然者也按诸爻有应皆有间隔惟二五无间隔乃以同徳相孚中虚相感此即盛世君臣同心一徳赓歌拜稽于一堂无尊卑濶絶之忧无彼此形骸之隔是以上下交而治道成为有合于中孚之义也
　　六三得敌或鼓或罢或泣或歌象曰或鼓或罢位不当也
　　此一爻为信失其正不能自主者戒也得敌指上九之应鼓是鼓舞作事之意周公系中孚三爻曰六三以柔而不正应上九之刚而不中此居说之极是为无恒彼当信之穷则为太固与之相应实相敌而不相助矣于是或鼓而前或罢而废见行止之无常或泣而悲或歌而乐见忧喜之无定则中懐纷扰莫所适从以此图功立事不亦难乎孔子释三象曰人心惟中虚以理为主自动静忧乐各中其节若三之或鼓或罢由隂居阳位处不中正而无中孚自主之徳所以临事无恒动失其度揆厥由来岂徒得敌之咎哉按中孚诸爻各有相信之理而贞不贞则有异六三之得敌不当信而信憧憧往来莫适为主既不能如二五之同心相应又不能如初之虞吉而得所安此不贞而不可以为信者也然究其故实由己而不由敌故君子贵克己之学而无攻人之过斯信所可信而有以成其孚欤
　　六四月几望马匹亾无咎象曰马匹亾絶类上也此一爻言大臣当絶私交专心以事上也望是月盈匹配也指初与四应絶类是絶初九上是上从九五周公系中孚四爻曰六四居隂得正位近于君相得而承宠眷徳隆势盛如月之将盈而几望也此正羣心归附之时猜忌易生四乃柔顺自处恪守臣道履盛而不矜虽与初为应而相匹能奉公事主不树私交犹马之相匹而亾其匹也若是则精白一心而无罔上行私之咎矣孔子释四象曰古纯臣公尔忘私未有一心为私一心为公者四所为马匹亾者四与初为类而四必絶其私与惟克尽其诚专心上事于五所以无咎也按君子以同道为朋小人以同利为党正与不正各有其类同道为朋者其意主于为国家同利为党者其意专于为一已昔欧阳脩谓退小人之伪朋用君子之真朋则天下可治是在人主熟察而明断之矣
　　九五有孚挛如无咎象曰有孚挛如位正当也
　　此一爻见君臣相信之深能以一徳成天下之孚也挛固结也周公系中孚五爻曰九五中实而居尊为孚之主下应九二之贤亦中实而相辅君臣同徳和之以中心縻之以好爵相信之深有猜疑所不能间防忌所莫能离者自然固结而不可解为有孚挛如之象如是则上下交而孚乃化邦正在此矣何咎之有孔子释五象曰五之有孚何以有挛如之固以五徳称其位而为中孚之主则位正且徳以位显而成天下之化则位又当故也使居至尊之位而无中正之徳虽当而不正何能一徳相孚而化及于天下乎此挛如之义葢有取也按中孚诸爻不言孚惟九五独言有孚者葢五以中孚之实成化邦之功由竭诚信贤相与经纶密勿国家恃以治安非推心置腹之诚始终无间殆未易言挛如之义也
　　上九翰音登于天贞凶象曰翰音登于天何可长也此一爻言处孚之穷为信非所信者戒也翰是羽翰音言鸡鸣必振其羽也周公系中孚上爻曰天下事理当与时势变通方能善用其信而无窒碍难行之患上九居中孚之极徇偏执之见乏融通之识不度可否顺逆固守其信而必欲行之犹翰音本非登天之物而强欲登于天非贞而自以为贞则必违时拂势而取凶矣孔子释上象曰孚信所以可久者惟能通其变而不穷也今翰音登于天登非所登犹信非所信不知变通至于穷极而立见其败尚何长久之可望哉按中孚之道有常有变初爻宜守常而惟恐其变虞之所以得吉上爻宜通变而固执其常贞之所以得凶夫贞何以凶也宋襄之行仁适足以取败荀息之死难无补于格君拘一时之小信而不通古今之大义识者讥之所谓好信不好学其蔽也贼非凶之道乎
　　【艮下震上】
　　小过四隂二阳隂过之卦易贵阳贱隂二隂函四阳为大过四隂函二阳为小过阳虽过而二五得中其势进而有为故有攸往之象小过隂柔居中阳刚失位故可小事而不可大事利在居贞而已夫处小过之时贵于辞尊而居卑勇退而不进此二五所以得柔中之应而三四不当位以阳刚处之惟在慎防以免患也初六隂之始进上六隂过之极以小才而有躁动之失不能下而上至于亢极宜其凶灾之洊至矣君子惟谨其在我之所得为者于寻常之事过于周防而不敢为非分之举此所谓过以得中也方诸箕子之明夷文王之用晦其得小过之义者乎
　　小过亨利贞可小事不可大事飞鸟遗之音不宜上宜下大吉
　　此卦艮下震上卦中四隂二阳阳为大隂为小隂多于阳小者过也故名小过卦辞言处小过之道当安分以守正也飞鸟遗音是轻举留音无甚大过之象文王系小过彖辞曰小过以隂过乎阳为义其在人也才不足而守有余就其作为于人无所逆于事无所拂有可以得亨者然必不自恃其可亨惟安守分义不失当然之贞乃为利耳其利贞何如如寻常之事无甚艰虞吾之才分所能为而量力为之则可如事关国家举动非常吾之才分所不能为而强为之则不可即所谓小事亦湏收敛退让不居亢而居卑若飞鸟遗音下而不上者然葢不宜夸张而凌上但宜谦抑而处下也凡此皆小过之贞可长保其亨而大吉矣按易止隂阳二义阳过乎隂为大过隂过乎阳为小过易于大过许其利往然刚中而必防恱乃亨以小心用其大才斯无不亨也况处小过者乎隂柔过胜才小而心愈欲小故亨必利贞不贞则不亨也若力小而任大徳薄而上人未有不失其贞而获戾者圣人致戒于隂之过深矣
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　此彖传是释小过彖辞言因时而不失其正处小过之要道也柔得中指二五刚失位指三四孔子释小过彖辞曰卦名小过以卦体隂过于阳是小者过也以义言之小心过甚无轻举妄动之失即可以是而得亨也然必利于贞者以小过之时必量力安分谨密周畏之独至与时偕行始得贞而为利也时行何如以二五爻言之柔而得中柔非干理之才本不足以任事幸其得中则善用其柔不至于因循废弃尚可以处小事胜任而得吉也以三四爻言之刚失位而不中刚固有图大之才但失位则无权不中则累徳不能善用其刚而鲜济时艰之畧安可任大事而有为乎且以卦体言之内实外虚有飞鸟之象有其象则当思其义卦辞所谓飞鸟遗音不宜上宜下大吉者正以小过之时若处于骄亢而有上人之心则拂于时为逆安于卑逊而有下人之心则协于时为顺惟上逆而下顺所以不宜上宜下必与时行之为贞也能与时行有不得亨而吉者乎按小过利贞而释之曰与时行者葢违时则中者亦过适时则过者乃中故可小而不可大宜下而不宜上此即君子时中之学乎若小人者不安于小而妄欲居上所谓无忌惮而反中庸者是也圣人于小过之时丁寜反覆所以勉君子而警小人无所不至矣
　　象曰山上有雷小过君子以行过乎恭丧过乎哀用过乎俭
　　此象传言君子体小过之义善用其过而趋于正也孔子释小过象曰山上有雷声离于地而未升于天小过之象也君子体之以时当小过岂能居髙图大务为惊世骇俗之事就一身之中日用常行无关于天下国家者皆小也皆其可以过者也如行已易傲寜过乎恭而但不至于足恭居丧多易寜过乎哀而但不至于灭性制用患奢寜过乎俭而但不至于失礼此皆小事而宜下总见慎小之意多而张大之心少是过得其正而不为过矣按时当小过世道日漓所贵补偏救弊矫不正以归于正此恭哀俭三者有举趾髙之莫敖正考父矫之以伛偻有短丧之宰予髙柴矫之以泣血有三归反坫之管仲晏子矫之以敝裘所以励人心而维风俗有所为而为之其亦因时制宜善体小过之义乎
　　初六飞鸟以凶象曰飞鸟以凶不可如何也
　　此一爻为举动躁妄不宜上而上者示戒也以凶谓以飞致凶也周公系小过初爻曰小过之时凡事宜收敛处下初六隂柔上应九四以躁易之性喜应助之力志满气不安于下欲进而妄邀非分震动一时如飞鸟然鸟本在下飞则上而不下违时逆理以此招尤取败凶所自致不亦宜乎孔子释初象曰凡人凶害未有不可救止者如初六不安其分居下而欲上凭势作威孽自己作凶之至也莫可救解亦无如之何矣此圣人致戒之深谓其宜下反上不能处小过而贞也按叔季之世小人凭藉声援得时用事相与倾危国家逮天下既被其患而身家之祸败亦随之此初六之凶所以莫可如何也人君知此当制之于始不使势重难反则可无尾大之忧与凌上之祸矣
　　六二过其祖遇其妣不及其君遇其臣无咎象曰不及其君臣不可过也
　　此一爻言纯臣守分以事君得小过之贞也三四阳爻皆居二之上有祖之象五隂爻有妣之象相过之谓过凌逼之谓及适相当之谓遇周公系小过二爻曰六二以柔居中纯徳之臣也其进而事君循理守分克骄亢之心秉恭顺之节过三四而遇六五是去阳而就隂去亢而从顺以象言之犹过其祖遇其妣也如此则不敢凌廹其君居下处顺适得为臣之分以义言之是不及其君而遇其臣也不疑不忌何咎之有孔子释二象曰六二之不及其君者岂才力有不足乎人臣之分固不可稍过乎君臣而过君小则专恣而不敬大则僭越而不忠有断断不可者惟不可过所以不及二之能免于咎者其以此欤按司马光曰君臣之分犹天地之不可易然后上下相保而国治安王风既降君弱臣强如鲁三家晋六卿之类蔑弃名分骎骎乎有及其君之势罪莫大焉圣人于小过二爻特申之以大义曰臣不可过所以立纲常之凖为万世之防其犹春秋尊王之义乎知其不可过而不过此六二之柔中为能恪守臣道而不失其贞也
　　九三弗过防之从或戕之凶象曰从或戕之凶如何也此一爻见君子之防小人不可不过为之虑也周公系小过三爻曰凡事不可太过独防小人之心不可不过九三以阳刚之徳失位不中时当隂过正众隂之所欲害者也若自恃其刚逞其才力谓可制之有余不深思逺虑过为之防小人从此乘间而入为所中伤致有意外之虞大则患及于国小则危及其身凶可知矣孔子释三象曰天下事惟有备可以无患今三无防患之术则戕害之者乘其无备出于意表始既莫知所自来终又莫究所底止其凶之甚也如此防之容可弗过乎从来小人之伺君子常密君子之待小人常疎汉之陈蕃窦武相与协谋剪除羣小惟机事不密反召祸端唐之李徳裕君臣契合近幸潜伏不知其志欲求逞一而遭贬逐此皆弗过防之故也圣人于九三谆谆告戒葢必立身不败之地然后天下事可有为耳
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　此一爻言当善用其刚随时合宜而不失其中也周公系小过四爻曰九四当过之时刚而不中宜有咎矣然能以刚处柔寜过于柔而为恭弗过于刚而为傲适合乎处过之宜为弗过遇之之象所以无咎者在此若使任刚而往则躁进而任事或疎用壮而去邪过激是过于刚矣故有厉而当戒所以然者亦其时适当然耳如因戒往厉专于用柔则将柔过而废矣故又勿用永守以为贞但当斟酌时宜善用其刚以求合乎中则处过之善道也孔子释四象曰四之弗过遇之者惟其以刚居柔而不当位虽不中可以求中所以弗过于刚而适合其宜也若往厉必戒往则过刚失中终至于败岂久长之道乎按刚柔贵于得中九四所居之位有中道焉然当羣隂用事以君子处小人之间进而图功则为所倾陷退而守道亦不免孤危进退行藏之际岌岌乎难言之矣惟审机观变动与时行则刚柔并用可以守中而不过此四之所以无咎也
　　六五密云不雨自我西郊公弋取彼在穴象曰密云不雨已上也
　　此一爻为居髙无助不能有为者戒也在穴隂象指六二已上过上也周公系小过五爻曰六五以柔而中其才仅可小事乃居尊任大又当隂过之时优柔寡断不能大有所为以沛泽于民如云自西郊虽密而不雨之象是在已固不能为矣为五计者或得刚阳之佐扶持兴起代君泽民则不雨者犹可雨也乃弋取者又六二之隂柔以无能之臣辅不振之君安能相助为理以图天下之事乎孔子释五象曰密云不雨之故六五才弱而乃居尊过髙不能虚已下贤以求辅则膏泽屯而不下安望其有济乎所处已上不能有为者也按小过之二象曰臣不可过其在六五曰已上是不特臣不可过即君亦不可过也若君处于太髙则上下暌隔必至下情蔽而不上通上恩壅而不下达天下之患莫大于是矣故君道则天而下济佐理得人则民隐周知而泽可下究记曰天降时雨山川出云言得贤辅佐之义也五之不雨殆可反观而自见矣
　　上六弗遇过之飞鸟离之凶是谓灾眚象曰弗遇过之已亢也
　　此一爻明亢非小过之宜极言其凶以示儆也离过之逺也周公系小过上爻曰上六柔而过中处极过之时又居动体之上凡事率意妄行弗合乎宜违理过常如飞鸟宜下离之而逺去则过髙已甚一蹶而不可救矣以此致凶天人交忌灾眚不期而至皆上所自取非出于不幸也孔子释上象曰当过之时宜下不宜上者也亢且不可况至于过亢乎上之弗遇过之者由其已亢而不能下所以犯上逆之戒而致天人之忌凶莫甚于此矣按小过初爻从下而上言凶之始上爻已上而亢言凶之终甚言小人在上乘时负势酿祸作灾不独凶在一身亦且毒流天下故凡灾眚之来如水旱凶荒日食星变山崩地震之类自天降者数犹可逭惟小人之凶孽由人作是谓灾眚不可幸而免也圣人言之切虑之深总见处过者任小而不可大居下而不宜上能与时偕行尚何凶之有哉
　　【离下坎上】
　　既济水火相交各当其用天下万事已济之时也而卦爻之辞皆有警戒之意正以安不忘危乃持盈经久之至计葢既济虽非有患之时而患每生于既济之后也初之曳轮濡尾则可保无咎二五虽相应而不能下交以取益则盛极而衰之渐矣三阳刚而有动众之虑四居柔以逺患为亟至上六懐亢满之志有入险之势载胥及溺既济可常保乎葢天下之理时过则衰日盈则昃月盈则亏牙孽萌生多伏于丰亨豫大之防故天地交而为泰而有无平不陂之占水火交而为既济而有初吉终乱之戒圣人之垂训切矣
　　既济亨小利贞初吉终乱
　　此卦离下坎上水火相交各得其用六爻之位各得其正故名既济卦辞言保济之道当慎终如始而固守其贞也文王系既济彖辞曰既济以治定功成为义当斯时也君明臣良同心协力处置咸宜而事无不济矣但时当既济则盛极将衰虽处承平之会常有不测之虞其为亨已小岂不可畏保济者正宜存心戒惧祗畏以敬天省惕以勤民固守其贞方为利耳所以然者当济之初多以谨畏而得吉及济之终多以慢易而致乱始忧勤而终逸乐人情类然此保吉弭乱之所以必利于贞乎按水火交而为既济犹之天地交而成泰也泰极则否既济之反为未济葢一治一乱天运之常而所以制其治乱者实由人事也三代以后贞观之治号称极盛然魏徴之告太宗莫切于十思十渐不以内外治安为喜而以居安思危为戒其于治乱危微之机虑其不克终者筹之熟矣图治者所当三致意焉
　　彖曰既济亨小者亨也利贞刚柔正而位当也初吉柔得中也终止则乱其道穷也
　　此彖传是释既济彖辞勉守正而戒止心所以通济道之穷也济下疑脱小字刚正谓初三五柔正谓二四上初吉指六二孔子释既济彖辞曰时当既济治定功成丰亨之盛已过而衰微之兆将开其所为亨亦仅得其小者耳然非守之以贞虽小亨岂易保乎故辞言利贞者卦之六爻初三五以阳居阳是刚得其正而当乎刚之位二四上以隂居隂是柔得其正而当乎柔之位刚柔正而当本位则刚能励精以图治而不好大以生事柔能持重以固守而不因循以滋弊保济之所贵乎贞也如此其初之得吉以六二当济之初柔顺得中柔则敬慎而不渝中则善用其柔而不过有谨畏之小心无废弛之失事济道方兴而得吉宜矣至终之所以乱者非终自为乱也当既济之终人皆有苟且安止之心则始之忧勤渐衰终之怠荒日起将百度俱废莫可支持乱之所由生也使人无止心乱安从生此济道之穷人所自取可不以利贞为兢兢乎按既济之时刚柔各正其位极治之象也然济之初吉不取刚正而取柔中何也柔中则持盈戒满任人守法不事躁妄更张而又非因循而止故事治功成自可久而不乱若止则过柔而非中一切不为有良法而不能守有正人而不知用道穷则乱所当深戒矣
　　象曰水在火上既济君子以思患而豫防之
　　此象传见防患不可不豫君子所以善体济也孔子释既济象曰此卦坎水居离火之上水能润下火能炎上相交而各得其用既济之象也君子体之以保济时方未有患也常恐患生于所忽每隐而不及觉故贵用思思以善其终也又恐患生于所伏一而不及持故贵用防防以谨其始也彻始彻终反复防绎既虑其患于未形又严其备于未至则虽患至而有弭患之道济可长保而无虞矣从来国家之患常由于己治已安书曰儆戒无虞罔失法度记曰禁于未之谓豫古帝王制治保邦未有不深思逺虑防患于未然如成汤之危惧大禹之克勤是也叔世之君每恃其富盛而不谨于几微遂驯致于祸乱而不可救如唐之明皇宋之徽宗是也孰得孰失有国者可不为殷鉴乎
　　初九曳其轮濡其尾无咎象曰曳其轮义无咎也此一爻见能敬慎于始处于不败之地也曳轮濡尾皆在下不前之象周公系既济初爻曰初九当既济之初刚而得正刚则有图济之才正则又慎重周详不敢轻为躁进其任事也重若舆之将进而自曳其轮不轻进也其虑患也深若狐之将渉而先濡其尾不轻渉也当济之初而谨戒如此则防患豫图衅隙不生岂有终乱之咎乎孔子释初象曰车以轮而行能自曳之则不亟行矣今初之任事长虑却顾不急于求进其慎重如此以义度之必不至于颠车覆辙所谓无咎也固宜矣此可见天下事莫不成于持重败于轻躁当济之初无大险难其患尚浅防之犹不可不慎况处遗大投艰之日乎古来英材济事必以临深履薄战兢小心为本才如武侯克任大事其所自明之语不过谨慎而已其不敢轻于求济乃能有济也此初之所以无咎欤
　　六二妇丧其茀勿逐七日得象曰七日得以中道也此一爻见守中以待时方成保济之功也茀妇车之蔽七日得是隂阳之数穷于六七则变而可通也周公系既济二爻曰二以中正上应九五之君同徳相济宜得君行道矣但五当济之将终未免茍止之心生任贤之意怠臣不得君无以行道犹妇丧其茀而失其所行之具也然为二计者中正之道岂容终废惟待时而动不汲汲于求行久当见用不犹丧茀者勿逐而七日得乎葢揆之理数终将得君以行道也孔子释二象曰二之能勿逐而自得岂无故哉以其得中道则济时之任有舍二不能者数穷理极久而必合所以七日得也又何事于逐而后能得乎从来济世之君子懐才抱徳不先时而动不后时而废以进退从违之机在我而不在人也故畎亩乐道而任天下之重岩野旁求而成济川之功下固可以无求于上上且不得不有求于下此主持济运者尤当下贤礼士用正人以行良法庶可保吉而不至于终乱矣
　　九三髙宗伐鬼方三年克之小人勿用象曰三年克之惫也
　　此一爻言兵不可轻动当以择人为要也鬼方北方幽逺小国惫困也周公系既济三爻曰三以刚居刚当济之时与上为应内治将终而或勤于逺畧以诛罚不庭然险陷在前难以骤克有髙宗伐鬼方至三年方克之象夫以髙宗之贤主伐鬼方之小国劳民动众迟之又久其用兵之难如此若任用小人轻啓兵端志在逞威挟忿残民肆欲其患可胜言乎故小人必在所勿用也孔子释三象曰伐必三年后克者则师老财匮亦已惫甚也兵可轻举乎按时当既济之后承平日久啓多事之端于无事之日舍内治而召外衅皆小人为之也隋末之经畧西域始于裴矩前宋之谋破辽本于安石小人开边酿乱贻害国家此其较著者矣故曰戎寇之祸逺小人之祸近圣人于用兵之时每戒以小人勿用其在师之上六与既济之九三具有深意所以为万世训岂偶然哉
　　六四繻有衣袽终日戒象曰终日戒有所疑也
　　此一爻言有备患之具尤当存备患之心也繻当作濡舟漏也袽敝衣所以塞舟之罅漏周公系既济四爻曰六四柔而得正当济之时小心畏惧过于敬慎不恃其久安无事凡所以拯灾弭乱之术无不豫备而其心犹不敢自安也每患变生于意外祸于不虞防之又防如乘舟者虑或罅漏濡湿而豫备衣袽似可无患矣犹恐漏至俄顷而不及觉终日戒惧罔敢稍懈葢处过中之会恐生茍止之心慎之至也孔子释四象曰四之终日戒者岂漫为无益之忧哉其心诚有所疑畏常恐一息不谨祸患旋生虽谋出万全不敢自信此戒心之无已而深于保济者也按既济之世不有外患即有内忧二者皆所当慎防也然内忧之所伏每起于外患之既除若外无蛮方敌国之患而内有失人败度之忧则天下之罅漏莫大于是矣在昔晋平吴乱而晋自乱隋取亾陈而隋自亾惟侈然恣肆茍止偷安不为终日计也是安得不豫备而切戒之如四之拳拳不已者乎
　　九五东隣杀牛不如西隣之禴祭实受其福象曰东隣杀牛不如西隣之时也实受其福吉大来也
　　此一爻言处济者以实不以文方可得时而保吉也东隣阳也指五西隣隂也指二杀牛是盛祭禴是薄祭周公系既济五爻曰九五以阳刚中正为济之主但济道将终若有一满假之心未免骄侈易萌文治有余而实意不足不如二当初吉恪守中正之徳文不足而实有余足以致济而辅五之治象如东隣杀牛其祭虽盛反不如西隣禴祭之薄而能实受其福也孔子释五象曰东隣之盛不如西隣之薄者以其时不同也二当初吉之时不务虚文能乘时图济有真实受福之具所以升平之福方来而未艾也若五当终乱之时过于侈盛安可不防维收敛以保其吉乎按人主当既济之时坐享盛业惟诚敬之心为祈天永命之本若此心一衰徒事夸张则治功不进而倦且止矣非所以格天心而膺多福也圣人谆谆垂训以明济之时宜畏不宜肆犹祭之时在诚不在物主济者明于此义可以得时而长保济矣
　　上六濡其首厉象曰濡其首厉何可久也
　　此一爻言不能防患以济险为终乱者致儆也濡首谓首尾俱溺周公系既济上爻曰上六居险体之上当既济之极乃以隂柔处之惟务为因循玩愒偷安委靡不振至于末流将险愈深而乱愈不可治象犹狐之渉水而濡其首则身已沈溺其何能济此正道穷之日危可知也孔子释上象曰上之濡首而厉者葢自恃为济怠心日胜不能思患豫防一旦患至而无其备莫可如何惟有沦胥及溺而已岂能久乎按既济六爻由离明而入坎险内三爻言已济之事外三爻言由既济而开未济之渐可见保济之道当安不忘危治益求治乃为长治久安之道也至上六所谓终止则乱天时人事危微絶续之关圣人于此不言凶而言厉正救时之深意欲人于不可久之中求可久之道也如轮台之悔过兴元之罪已君子犹有取焉然乱至而图不若未乱而防尤为制治保邦之要道而处既济之日者亦可有终无乱矣
　　【坎下离上】
　　易不终既济而终未济者何也造化之理无往不复人事之变终则有始既济则功已毕未济则事复始有生生之义生生之谓易所以终未济也为卦下坎上离水火不交六爻皆不当位故为未济然刚柔皆相应应则隂阳相助而未济者终于必济故彖辞言亨既济已然之亨也未济方来之亨也然处未济者必有进作有为之才慎始持终之力后能济天下之艰难初六六三二爻皆隂柔失位一处险之初一未离乎险故有凶吝之占九二刚中与五相应为佐济之才然身在坎中犹必舒徐审虑有待而进九四以刚居柔刚而不轻用其刚征伐鬼方三年而后奏绩葢于未济求济若斯之难也六五离明之主以文明之盛而养之以晦以精断之智而运之以柔方且虚其中以照临百官坚其诚以信任羣下安得不一扫大难为无难之世一变未济为既济之时乎至上九之濡首乃有所陷溺而不能济者所以于爻终示戒也总之圣贤之处世在既济之日则无时非未济之心在未济之日则无时非欲济之念干之自强不息终日干干而夕犹若者由此道也是故既济未济合而易道终矣
　　未济亨小狐汔济濡其尾无攸利
　　此卦坎下离上水火不交不相为用卦之六爻皆失其位故名未济卦辞言求济之道当以敬慎持其始终也汔几也濡尾力竭而不能济之象文王系未济彖辞曰未济以治功未定为义当斯时也众心未协人谋未臧事不能遽有所济然以天运言之终有可济之理故可以得亨顾所以致亨之道必老成持重敬始慎终虑出万全而后克济如不自度其才力果锐以求进而不谨密以图成使纪纲稍振法度粗举即以怠忽乘之若小狐几济而濡其尾则事终于不济尚亦安所利哉按未济之时大险未过世难方殷其势非天下之大才不能济天下之大事是在离明之主慎择其才而用之使老成练达者倡率于前方可驱防羣力经营逺大若衡量失当误用小才冒昧当先必不能出险以终事此图济之道全在得人圣人取象小狐深以为戒不可不慎也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
  </div>
  <div class="pagination">
   <a href="日讲易经解义_page17.html">
    上一页
   </a>
   <span>
    ...
   </span>
   <a href="日讲易经解义_page13.html">
    13
   </a>
   <a href="日讲易经解义_page14.html">
    14
   </a>
   <a href="日讲易经解义_page15.html">
    15
   </a>
   <a href="日讲易经解义_page16.html">
    16
   </a>
   <a href="日讲易经解义_page17.html">
    17
   </a>
   <span class="current-page">
    18
   </span>
   <a href="日讲易经解义_page19.html">
    19
   </a>
   <a href="日讲易经解义_page20.html">
    20
   </a>
   <a href="日讲易经解义_page21.html">
    21
   </a>
   <a href="日讲易经解义_page19.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
