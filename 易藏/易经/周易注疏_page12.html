<!DOCTYPE html>
<html>
<head>
    <meta charset="UTF-8">
    <title>周易注疏 - 第 12 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易注疏 - 第 12 页/共 16 页</h1>
    <div class="content">　　九四丰其蔀日中见斗遇其夷主吉注以阳居隂丰其蔀也得初以发夷主吉也象曰丰其蔀位不当也日中见斗幽不明也遇其夷主吉行也疏【正义曰丰其蔀者九四以阳居隂闇同于六二故曰丰其蔀也日中见斗遇其夷主吉者夷平也四应在初而同是阳爻能相显而得其吉故曰遇其夷主吉也言四之与初交相为主者苦賔主之义也若据初适四则以四为主故曰遇其配主自四之初则以初为主故曰遇其夷主也二阳体敌两主均平故初谓四为旬而四谓初为夷也象曰位不当者正谓以阳居隂而位不当所以丰蔀而闇者也幽不明也者日中盛则反而见斗以譬当光大而居隂是应明而幽闇不明也吉行也者处于隂位为闇己甚更应于隂无由获吉犹与阳相遇故得吉行也】
　　六五来章有庆誉吉注以隂之质来适尊阳之位能自光大章显其徳庆誉也象曰六五之吉有庆也疏【正义曰六五处丰大之世以隂柔之质来适尊阳之位能自光大章显其徳而庆善也故曰来章有庆誉吉也象曰有变也者言六五以柔处尊履得其中故致庆誉也】
　　上六丰其屋蔀其家闚其戸阒其无人三嵗不觌凶注屋藏防之物以隂处极而最在外不履于位深自幽隠絶迹深藏者也既丰其屋又蔀其家屋厚家覆闇之甚也虽闚其戸阒其无人弃其所处而自深藏也处于明动尚大之时而深自幽隠以高其行大道既济而犹不见隠不为贤更为反道凶其宜也三年丰道之成治道未济隠犹可也既济而隠是以治为乱也象曰丰其屋天际翔也注翳光最甚者也闚其戸阒其无人自藏也注可以出而不出自藏之谓也非有为而藏不出戸庭失时致凶况自藏乎凶其宜也音义【丰其屋説文作寷云大屋也闚苦规反李登云小视阒苦鵙反徐苦鶂反一音苦馘反马郑云无人貌字林云静也姚作防孟作窒并通觌徒厯反藏如字防于鸩反行下孟反治直吏反下同际如字郑云当为瘵瘵病也翔郑王肃作祥翳厯细反自藏之藏如字众家作戕慈羊反马王肃云残也郑云伤也有为之为于伪反不出户庭此引节卦九二爻辞应云门庭作戸误也或云门户通语】疏【正义曰屋者藏防隠蔽之物也上六以隂处隂极以处外不履于位是深自幽隠絶迹深藏也事同丰厚于屋者也既丰厚其屋而又覆鄣其家屋厚家闇蔽鄣之甚也虽闚视其户而阒寂无人弃其所处而自深藏也处于丰大之世隠不为贤治道未济隠犹可也三年丰道已成而犹不见所以为凶故曰丰其屋蔀其家闚其户阒其无人三嵗不觌凶象曰天际翔也者如鸟之飞翔于天际言隠翳之深也自藏也者言非有为而当自藏也以出而不出无事自为隠藏也】
　　【艮下离上】
　　旅小亨旅贞吉注不足全夫贞吉之道唯足以为旅之贞吉故特重曰旅贞吉也音义【旅力举反羇旅也序卦云旅而无所容杂卦云亲寡旅是也离宫一世卦王肃等以为军旅重用反】疏【正义曰旅者客寄之名羇旅之称失其本居而寄他方谓之为旅既为羇旅茍求仅序虽得自通非甚光大故旅之为义小亨而已故曰旅小亨羇旅而小亨是旅之正吉故曰旅贞吉也】
　　彖曰旅小亨柔得中乎外而顺乎刚止而丽乎明是以小亨旅贞吉也注夫物失其主则散柔乘于刚则乖既乖且散物皆羇旅何由得小亨而贞吉乎夫阳为物长而隂皆顺阳唯六五乘刚而复得中乎外以承于上隂各顺阳不为乖逆止而丽明动不履妄虽不及刚得尊位恢大通是以小亨令附旅者不失其正得其所安也旅之时义大矣哉注旅者大散物皆失其所居之时也咸失其居物愿所附岂非知者有为之时音义【长之丈反复扶又反六五注同令力呈反知音智】疏【正义曰旅小亨者举经文也柔得中乎外而顺乎刚止而丽乎明是以小亨旅贞吉者此就六五及二体释旅得亨贞之义柔处于外弱而为客之象若所托不得其主得主而不能顺从则乖逆而离散何由得自通而贞吉乎今柔虽处外而得中顺阳则是得其所説而顺从于主又止而丽明动不履妄故能于寄旅之时得通而正不失所安也旅之时义大矣哉者此叹羙寄旅之时物皆失其所居若能与物为附使亦者安非小才可济惟大智能然故曰旅之时义大矣哉】
　　象曰山上有火旅君子以明愼用刑而不留狱注止以明之刑戮详也疏【正义曰火在山上逐草而行势不久留故为旅象又上下二体艮止离明故君子象此以静止明察审愼用刑而不稽留狱讼】
　　初六旅琐琐斯其所取灾注最处下极寄旅不得所安而为斯卑贱之役所取致灾志穷且困象曰旅琐琐志穷灾也音义【琐悉果反或怍璅字者非也郑云琐小也马云疲貌王肃云细小貌】疏【正义曰旅琐琐斯其所取灾者琐琐者细小卑贱之貌也初六当旅之时最处下拯是寄旅不得所安而为斯卑贱之役然则为斯卑贱劳役由其处于穷下故致此灾故曰旅琐琐斯其所取灾也象曰志穷灾者志意穷极自取此灾也】
　　六二旅即次懐其资得童仆贞注次者可以安行旅之地也懐来也得位居中体柔奉上以此寄旅必次舎懐来资货得童仆之所正也旅不可以处盛故其羙尽于童仆之正也过斯以徃则见害矣童仆之正义足而已象曰得童仆贞终无尤也音义【资夲或作资斧非】疏【正义曰旅即次懐其资得童仆贞者得位居中体柔承上以此而为寄旅必为主君所安故得次舎懐来资货又得童之正不同初六贱役故曰旅即次懐其资得童仆贞象曰终无尤者旅不可以处盛盛则为物所害今惟正于童仆则终保无咎也】
　　九三旅焚其次丧其童仆贞厉注居下体之上与二相得以寄旅之身而为施下之道与萌侵权主之所疑也故次焚仆丧而身危也象曰旅焚其次亦以伤矣以旅与下其义丧也音义【丧息浪反卦内并下卦同施始防反与如字又音预】疏【正义曰旅焚其次丧其童仆贞厉者九三居下体之上下防于二上无其应与二相得是欲自尊而恵施于下也以羇旅之身而为恵下之道是与萌侵权为主君之所疑也为主君所疑则被黜而见害故焚其次舎丧其童仆之正而身危也象曰亦以伤矣者言失其所安亦可悲伤也其义丧者言以旅与下理是丧亡也注正义曰与萌侵权者言与得政事之萌渐侵夺主君之权若齐之田氏故为主所疑也】
　　九四旅于处得其资斧我心不快注斧所以斫除荆棘以安其舎者也虽处上体之下不先于物然而不得其位不平坦之地客于所处不得其次而得其资斧之地故其心不快也象曰旅于处未得位也得其资斧心未快也音义【资斧如字子夏传及众家并作齐斧张轨云齐斧盖黄钺斧也张晏云整齐也应劭云利也虞喜志林云齐当作齐齐戒入庙而受斧下卦同快苦夬反斫诸若反坦吐但反】疏【正义曰旅于处得其资斧我心不快者九四处上体之下不同九三之自尊然不得其位犹寄旅之人求其次舎不乎坦之所而得用斧之地言用斧除荆棘然后乃处故曰旅于处得其资斧也求安处而得资斧之地所以其心不快也】
　　六五射雉一矢亡终以誉命注射雉以一矢而复亡之明虽有雉终不可得矣寄旅而进虽处于文明之中居于贵位此位终不可有也以其能知祸福之萌不安其处以乗其下而上承于上故终以誉而见命也象曰终以誉命上逮也音义【射食亦反注同而上之上时掌反逮音代一音大计反】疏【正义曰射雉一矢亡终以誉命者羇旅不可以处盛位六五以羇旅之身进居贵位其位终不可保譬之射雉惟有一矢射之而复亡失其矢其雉终不可得故曰射雉一矢亡也然处文明之内能照祸福之防不乗下以侵权而承上以自保故得终以羙誉而见爵命故曰终以誉命也象曰上逮者逮及也以能承及于上故得终以誉命也】
　　上九鸟焚其巢旅人先笑后号咷丧牛于易凶注居高危而以为宅巢之谓也客旅得上位故先笑也以旅而处于上极众之所嫉也以不亲之身而当嫉害之地必凶之道也故曰后号咷牛者稼穑之资以旅处上众所同嫉故丧牛于易不在于难物莫之与危而不扶丧牛于易终莫之闻莫之闻则伤之者至矣象曰以旅在上其义焚也丧牛于易终莫之闻也音义【号户羔反咷道羔反易以防反注同王肃音亦嫉音疾字林音自本亦作疾下同其义焚也马云义宜也一本作宜其焚也】疏【正义曰鸟焚其巢旅人先笑后号咷丧牛于易凶者最居于上如鸟之巢以旅处上必见倾夺如鸟之巢被焚故曰鸟焚其巢也客得上位所以先笑凶害必至故后号咷众所同嫉丧其稼穑之资理在不难故曰丧牛于易物莫之与则伤之者至矣故曰凶也象曰终莫之开也者众所同嫉危而不扶至于丧牛于易终无以一言告之使闻而悟也】
　　【巽下巽上】
　　巽小亨注全以巽为徳是以小亨也上下皆巽不违其令命乃行也故申命行事之时上下不可以不巽也利有攸徃注巽悌以行物无距也利见大人注大人用之道愈隆也音义【巽孙问反入也广雅云顺也八纯卦象风象木】疏【正义曰巽者卑顺之名説卦云巽入也盖以巽是象风之卦风行无所不入故以入为训若施之于人事能自卑巽者亦无所不容然巽之为义以卑顺为体以容入为用故受巽名矣上下皆巽不为违逆君唱臣和敎令乃行故于重巽之卦以明申命之理虽上下皆巽命令可行然全用卑巽则所通非大故曰小亨利有攸徃者巽悌以行物无违距故曰利有攸徃利见大人者但能用巽者皆无徃不利然大人用巽其道愈隆故曰利见大人明上下皆须用巽也】彖曰重巽以申命注命乃行也未有不巽而命行也刚巽乎中正而志行注以刚而能用巽处于中正物所与也柔皆顺乎刚注明无违逆故得小亨是以小亨利有攸徃利见大人音义【重龙反】疏【正义曰重巽以申命者此卦以卑巽为名以申命为义故就二体上下皆巽以明可以申命也上巽能接于下下巽能奉于上上下皆巽命乃得行故曰重巽以申命也刚巽乎中正而志行者须上下皆巽若命不可从则物所不与也故又因三五之爻刚而能巽不失其中所以志意得行申其命令也柔皆顺乎刚者刚虽巽为中正柔若不顺乎刚何所申其命乎故又就初四各处卦下柔皆顺刚无有违逆所以敎命得中成小亨以下之义也是以小亨以下举经结也注正义曰案象并举小亨利有攸徃利见大人以结之则柔皆顺刚之意不専释小亨二字而注独言明无违逆故得小亨者褚氏云夫献可替否其道乃柔皆顺刚非失通之道所以文王系小亨之辞孔子致皆顺之释案王注上下卦之体皆以巽言之柔不违刚正是巽义故知皆顺之言通释诣辞也】
　　象曰随风巽君子以申命行事疏【正义曰随风巽者两风相随故曰随风风既相随物无不顺故曰随风巽君子以申命行事者风之随至非是令初故君子训之以申命行事也】初六进退利武人之贞注处令之初未能服令者也故进退也成命齐邪莫善武人故利武人之贞以整之象曰进退志疑也注巽顺之志进退疑惧利武人之贞志治也音义【邪似嗟反下并下卦同治吏反】疏【正义曰初六处令之初法未宣着体于柔巽不能自决心懐进退未能从令者也成命齐邪莫善威武既未能从令则宜用武人之正以整齐之故曰进退利武人之贞也象曰志疑者欲从之则未明其令欲不从则惧罪及己志意懐疑所以进退也志治也者武非行令所宜而言利武人者志在使人从治故曰利武人其犹蒙卦初六象曰利用刑人以正法也】
　　九二巽在牀下用史巫纷若吉无咎注处巽之中既在下位而复以阳居隂卑巽之甚故曰巽在牀下也卑甚失正则入于咎过矣能以居中而施至卑于神祗而不用之于威势则乃至于纷若之吉而亡其过矣故曰用史巫纷若吉无咎也象曰纷若之吉得中也音义【纷芳云反广雅云众也喜也一云盛也复扶又反下同祗祁支反】疏【正义曰巽在牀下者九二处巽下体而复以阳居隂卑巽之甚故曰巽在牀下用史巫纷若吉无咎者史谓祝史巫谓巫觋竝是接事神之人也纷若者盛多之貌卑甚失正则入于过咎人有威势易为行恭神道无形多生怠慢若能用居中之德行至卑之道用之于神祗不行之于威势则能致之于盛多之吉而无咎过故曰用史巫纷若吉无咎也象曰得中者用卑巽于神祗是行得其中故能致纷若之吉也】
　　九三频巽吝注频频蹙不乐而穷不得已之谓也以其刚正而为四所乗志穷而巽是以吝也象曰频巽之吝志穷也音义【乐音洛】疏【正义曰频巽吝者频者频蹙忧戚之容也九三体刚居正为四所乗是志意穷屈不得申遂也既处巽时只得受其屈辱也频蹙而巽鄙吝之道故曰频巽吝也象曰志穷者志意穷屈所以为吝也】
　　六四悔亡田获三品注乗刚悔也然得位承五卑得所奉虽以柔御刚而依尊履正以斯行命必能获强暴逺不仁者也获而有益莫善三品故曰悔亡田三品一曰干豆二曰賔客三曰充君之庖象曰田获三品有功也音义【逺袁万反庖步交反】疏【正义曰悔亡田三品者六四有乗刚之悔然得位承尊得其所奉虽以柔乗刚而依尊履正以斯行命必能有功取譬田猎能而有益莫善三品所以得悔亡故曰悔亡田三品也三品者一曰干豆二曰賔客三曰充君之庖厨也象曰有功者田猎有获以喻行命有功也】九五贞吉悔亡无不利无初有终先庚三日后庚三日吉注以阳居阳损于谦巽然秉乎中正以宣其令物莫之违故曰贞吉悔亡无不利也化不以渐卒以刚直用加于物故初皆不説也终于中正邪道以消故有终也申命令谓之庚夫以正齐物不可卒也民迷固久不可肆也故先申三日令着之后复申三日然后诛而无咎怨矣甲庚皆申命之谓也象曰九五之吉位正中也音义【先西荐反注同后胡豆反卒才忽反下同説又作悦申音身或作甲字非】疏【正义曰九五以阳居阳违于谦巽是悔也然执乎中正以宣其令物莫之违是由贞正获吉故得悔亡而无不利故曰贞吉悔亡无不利也无初有终者若卒用刚直化不以渐物皆不説故曰无初也终于中正物服其化故曰有终也先庚三日后庚三日吉者申命令谓之庚民迷固久申不可卒故先申之三日令着之后复申之三日然后诛之民服其罪无怨而获吉矣故曰先庚三日后庚三日吉也象曰位正中者若不以九居五位则不能以中正齐物物之不齐无由致吉致吉是由九居五位故举爻位言之】
　　上九巽在牀下丧其资斧贞凶注处巽之极极巽过甚故曰巽在牀下也斧所以断者也过巽失正丧所以断故曰丧其资斧贞凶也象曰巽在牀下上穷也丧其资斧正乎凶也音义【断丁乱反下同】疏【正义曰巽在牀下者上九处巽之极巽之过甚故曰巽在牀下丧其资斧者斧能斩决以喻威断也巽过则不能行威命命之不行是丧其所用之斧故曰丧其资斧也贞凶者失其威断是正之凶故曰贞凶也象曰上穷者处上穷巽故过在牀下也正乎凶者正理须当威断而丧之是正乎凶也】













　　周易注疏卷九
　　周易注疏卷九考证
　　震卦辞震来虩虩笑言哑哑○【臣清植】按易家或以八字为初九爻辞误入卦下者非也易例凡爻为卦主者辞多与卦同如屯初之利建侯谦三之君子有终之是也震以阳动于下为义卦惟初四二阳而初最居下故为卦主而辞与卦同
　　彖出可以守宗庙社稷以为祭主也注不丧匕鬯则巳出可以守宗庙○郭京曰经脱不丧匕鬯字注脱社稷字【臣良裘】按京之此言王昭素范谔昌皆主其说今程朱传义并从之
　　艮卦辞注施止于背不隔物欲得其所止也背者无见之物○郭京曰不见其所欲而得其所止也见其所字误作隔物字又背者无见之处处字误作物字又其得无咎艮其背不其身行其庭不见其人故也○郭京曰其得无咎者误脱者字
　　彖艮其止止其所也注易背曰止以明背即止也○郭京曰艮背为止以明背则止也注首艮字今本多作易字【臣良裘】按易背为止之义疏有明文朱子本义亦录其说又晁氏读书志云艮其止当依卦辞作艮其背本义亦录其说项安世云自王弼以前无艮其止之说古文背字为北有讹为止字之理然则王注作易背曰止无疑矣
　　六二不极其随○拯释文本作承释云音拯救之拯马云举也【臣良裘】按黄氏韵防引易作拯丁氏集韵又别出承同音同义并无别释
　　象未退听也○退集解本作违虞翻曰坎为耳故未违听其义全异
　　九三艮其限列其夤厉薰心○列集解作裂薰集解作阍虞翻曰艮为阍阍守门人坎盗动门故厉阍心古阍作薰字马因言薰灼其心未闻易以坎水薰灼人也荀氏以薰为勲或误作动皆非也【臣清植】按夤为夹脊骨正与心相对列峙也列夤由于艮限因腰之不能屈伸而脊为之峙安得不危而薰心哉心犹火也之则明遏之则薰危薰心者言其堙郁昏塞无光明通泰之象也虞说非是
　　注止加其身中体而分故列其夤○郭京曰限字误作身字按六四爻辞云艮其身注云中上称身此注身字当作限字
　　九三象曰危薰心也九四象曰正诸躬也○【臣清植】按心字唐韵入侵躬字唐韵入东此以心与躬叶呉棫韵补心思容切引东方朔七谏贤士穷而隐处兮亷方正而不容子胥谏而靡躯兮比干忠而剖心为证疑古有此音也
　　九四注止求诸身得其所处○郭京曰于字误作求字六五言有序○序集解本作孚虞翻曰动得正故言有孚
　　渐彖渐之进也注之于进也○【臣清植】按卦名以进为义者三晋也升也渐也而渐独以渐进为义故言渐之进以别于晋之进升之进也郭雍云传言渐之进如女之归则吉以女归有渐也王注之于进也与雍意同诸儒疑之字为衍为误者皆未允也
　　象君子以居贤德善俗○郭京曰善字下脱风字观注可知【臣良裘】按本义曰疑贤字衍或善下有脱字京言或然
　　上九鸿渐于陆○【臣良裘】按陆字与九三陆字同汉晋及唐初无岐音自胡瑗以陆为逵程朱皆从其说训为云路
　　丰彖注施于已盈则方溢○释文本无方字释云本或作则方溢者非也
　　九四象遇其夷主吉行也○郭京曰志行也脱志字遇其夷主吉既是爻辞行之一字亦未成句按暌初四皆阳象曰志行也比例详义足见其脱矣【臣清植】按小象原有以单字成句者如屯四之求而徃明也是也今折中定本以遇其夷主吉为句行也为句
　　上六象天际翔也○集解本作天降祥也孟喜曰天降下恶祥也
　　旅彖注命附旅者不失其正○郭京曰覉字误作附字初六旅琐琐斯其所取灾○郭京曰斯字合作防【臣清植】按王应麟云斯王注为斯贱之役郭京谓合作防据后汉左雄传职斯禄薄注云斯贱也不必改防字
　　六五注不安其处以乗其下○郭京曰弃字误作乘字上九象丧牛于易○释文本作丧牛之凶
　　巽彖重巽以申命注命乃行也○郭京曰命乃行也一句彖文误入注观文寻义了不闗注【臣照】按郭京举正谓得王弼韩伯手写本由此条观之其说亦系后人伪托举正类此者多并不采录举此条以见例
　　九五先庚三日后庚三日吉注申命令谓之庚○仲氏易曰王辅嗣于先甲后甲引汉制甲令为解令有甲乙不得谓甲即令也巽为命令于申命义自合然曰申命令谓之庚则杜撰无据不可为训矣【臣良裘】按孔疏主申王学必以甲庚皆申命之谓义实未安张清子曰甲者十干之首庚者十干之过中以造事言之故取诸甲以更事言之故取诸庚其说与终则有始无初有终之义最洽夫巽之九五其动也之蛊圣人于蛊系以先甲后甲而于此爻系以先庚后庚然则所以慎终如始而不至于坏极而后有事者其惟在申命行事巽以行权者乎








　　周易注疏卷九考证
<经部,易类,周易注疏>
　　钦定四库全书
　　周易注疏卷十
　　魏王弼注　唐陆德明音义　孔颖达疏
　　下经【兑　涣　节　中孚　小过　既济　未济】
　　【兑下兑上】
　　兑亨利贞音义【兑徒外反悦也八纯卦象泽】疏【正义曰兑说也说卦曰说万物者莫说乎泽以兑是象泽之卦故以兑为名泽以润生万物所以万物皆说施于人事犹人君以恩惠养民民莫不说也惠施民说所以为亨以说说物恐陷谄邪其利在于贞正故曰兑亨利贞】
　　彖曰兑说也刚中而柔外说以利贞注说而违刚则謟刚而违说则暴刚中而柔外所以说以利贞也刚中故利贞柔外故说亨是以顺乎天而应乎人注天刚而不失说者也说以先民民忘其劳说以犯难民忘其死说之大民劝矣哉音义【说音悦卦内竝同先西荐反又如字难乃旦反】疏【正义曰兑说也者训卦名也刚中而柔外说以利贞者此就二五以刚居中上六六三以柔处外释兑亨利贞之义也外虽柔说而内德刚正则不畏邪谄内虽刚正而外迹柔说则不忧侵暴只为刚中而柔外中外相济故得说亨而利贞也是以应乎天而顺乎人者广明说义合于天人天为刚德而有柔克是刚而不失其说也今说以利贞是上顺乎天也人心说于惠泽能以惠泽说人是下应乎人也说以先民民忘其劳以下叹美说之所致亦申明应人之法先以说豫抚民然后使之从事则民皆竭力忘其从事之劳故曰说以先民民忘其劳也说以犯难民忘其死者先以说豫劳民然后使之犯难则民皆授命忘其犯难之死故曰说以犯难民忘其死也施说于人所致如此岂非说义之大能使民劝勉矣哉故曰说之大民劝矣哉】
　　象曰丽泽兑君子以朋友讲习注丽犹连也施说之道莫盛于此音义【丽如字连也郑作离云犹倂也】疏【正义曰丽泽兑者丽犹连也两泽相连润说之盛故曰丽泽兑也君子以朋友讲习者同门曰朋同志曰友朋友聚居讲习道义相说之盛莫过于此也故君子象之以朋友讲习也】
　　初九和兑吉注居兑之初应不在一无所党系和兑之谓也说不在谄履斯而行未见有疑之者吉其宜矣象曰和兑之吉行未疑也疏【正义曰初九居兑之初应不在一无所私说说之和也说物以和何往不吉故曰和兑吉也象曰行未疑者说不为谄履斯而行未见疑之者也所以得吉也】九二孚兑吉悔亡注说不失中有孚者也失位而说孚吉乃悔亡也象曰孚兑之吉信志也注其志信也疏【正义曰九二说不失中有信者也说而有信则吉从之故曰孚兑吉也然履失其位有信而吉乃得亡悔故曰孚兑吉悔亡也象曰信志也者失位而得吉是其志信也】
　　六三来兑凶注以隂柔之质履非其位来求说者也非正而求说邪佞者也象曰来兑之凶位不当也疏【正义曰三为阳位隂来居之是进来求说故言来兑而以不正来说佞邪之道故曰来兑凶也象曰位不当者由位不当所以致凶也】
　　九四商兑未宁介疾有喜注商商量裁制之谓也介隔也三为佞说将近至尊故四以刚德裁而隔之匡内制外是以未宁也处于防近闲邪介疾宜其有喜也象曰九四之喜有庆也音义【商如字商量也郑云隐度也介音界隔也马云大也将近附近之近】疏【正义曰商兑未寕者商商量裁制之谓也夫佞邪之人国之疾也三为佞说将近至尊故四以刚德裁而隔之使三不得进匡内制外未遑宁处故曰商兑未宁居近至尊防邪隔疾宜其有喜故曰介疾有喜象曰有庆者四能匡内制外介疾除邪此之为喜乃为至尊所善天下蒙頼故言有庆也】
　　九五孚于剥有厉注比于上六而与相得处尊正之位不说信乎阳而说信乎隂孚于剥之义也剥之为义小人道长之谓象曰孚于剥位正当也注以正当之位信于小人而疏君子故曰位正当也音义【比毗志反长之文反】疏【正义曰剥者小人道长消君子之正故谓小人为剥也九五处尊正之位下无其应比于上六与之相得是说信于小人故曰孚于剥信而成剥危之道也故曰有厉象曰位正当者以正当之位宜任君子而信小人故以当位责之也】
　　上六引兑注以夫隂质最处说后静退者也故必见引然后乃说也象曰上六引兑未光也疏【正义曰上六以隂柔之质最在兑后是自静退不同六三自进求说必须他人见引然后乃说故曰引兑也象曰未光也者虽免躁求之凶亦有后时之失所以经无吉文以其道未光故也】
　　【坎下巽上】
　　涣亨王假有庙利渉大川利贞音义【涣呼乱反散也序卦云离也离宫五世卦假庚白反下同梁武帝音贾】疏【正义曰涣亨者涣卦名也序卦曰说而后散之故受之以涣然则涣者散释之名杂卦曰涣离也此又涣是离散之号也盖涣之为义小人遭难离散奔迸而逃避也大德之人能于此时建功立德散难释险故谓之为涣能释险难所以为亨故曰涣亨王假有庙者王能涣难而亨可以至于建立宗庙故曰王假有庙也利渉大川者德洽神人可济大难故曰利渉大川利贞者大难既散宜以正道而柔集之故曰利贞】
　　象曰涣亨刚来而不穷柔得位乎外而上同注二以刚来居内而不穷于险四以柔得位乎外而与上同内刚而无险困之难外顺而无违逆之乖是以亨利渉大川利贞也凡刚得畅而无忌回之累柔履正而同志乎刚则皆亨利渉大川利贞也王假有庙王乃在中也注王乃在乎涣然之中故至有庙也利渉大川乗木有功也注乗木即渉难也木者专所以渉川也渉难而常用涣道必有功也音义【而上之上如字又时掌反难乃旦反卦内同累劣伪反】疏【正义曰涣亨者叠经文畧举名德也刚来而不穷柔得位乎外而上同者此就九二刚德居险六四得位从上释所以能散释险难而致亨通乃至利渉大川利贞等也二以刚德来居险中而不穷于险四以柔顺得位于外而上与五同内刚无险困之难外柔无违逆之乖所以得散释险难而通亨建立宗庙而祭享利渉大川而克济利以正道而鸠民也王假有庙王乃在中者此重明涣时可以有庙之义险难未夷方劳经畧今在涣然之中故至于有庙也利渉大川乗木有功者重明用涣可以济难之事乗木渉川必不沉溺以涣济难必有成功故曰乗木有功也注正义曰凡刚得畅而无忌回之累者此还言九二居险不穷是刚得畅遂刚既得畅无复畏忌回邪之累也柔履正而同志乎刚者此还言六四得位履正同志乎五也刚德不畅柔不同刚何由得亨通而济难利贞而不邪乎故言则皆亨利渉大川利贞也注于此言皆者凡有二意一则彖虽叠涣亨二字即以刚来而不穷柔得位乎外而上同释之下别言王假有庙王乃在中利渉大川乗木有功恐刚来之言惟释亨德不通在下二则先儒有以刚来不穷释亨德柔得位乎外释利贞故言皆以通之明刚柔皆释亨以下至于利贞也乗木即渉难也者先儒皆以此卦坎下巽上以为乗木水上渉川之象故言乗木有功王不用象直取况喻之义故言此以序之也】
　　象曰风行水上涣先王以享于帝立庙音义【享香两反】疏【正义曰风行水上涣者风行水上激动波涛散释之象故曰风行水上涣先王以享于帝立庙者先王以涣然无难之时享于上帝以告太平建立宗庙以祭祖考故曰先王以享于帝立庙也】
　　初六用拯马壮吉注涣散也处散之初乖散未甚故可以逰行得其志而违于难也不在危剧而后乃逃窜故曰用拯马壮吉象曰初六之吉顺也注观难而行不与险争故曰顺也音义【拯拯救之拯马云举也伏曼容云济也王肃云拔也子夏作抍抍取也窜七乱反争争鬬之争】疏【正义曰初六处散之初乖散未甚可用马以自拯拔而得壮吉也故曰用拯马壮吉象曰初六之吉顺也者观难而行不与险争故曰顺也】
　　九二涣奔其机悔亡注机承物者也谓初也二俱无应与初相得而初得散道离散而奔得其所安故悔亡也象曰涣奔其机得愿也音义【机音凡】疏【正义曰涣奔其机者机承物者也初承于二谓初为机二俱无应与初相得而初得逺难之道今二散奔归初故曰涣奔其机也悔亡者初得散道而二往归之得其所安故悔亡也象曰得愿者违难奔散愿得所安奔初安是得其愿也】
　　六三涣其躬无悔注涣之为义内险而外安者也散躬志外不固所守与刚合志故得无悔也象曰涣其躬志在外也疏【正义曰涣其躬无悔者涣之为义内险外安六三内不比二而外应上九是不固所守能散其躬故得无悔故曰涣其躬无咎象曰志在外者释六三所以能涣其躬者正为身在于内而应在上九是志意在外也】
　　六四涣其羣元吉涣有丘匪夷所思注逾乎险难得位体巽与五合志内掌机密外宣化命者也故能散羣之险以光其道然处于卑顺不可自专而为散之任犹有丘墟匪夷之虑虽得元吉所思不可忘也象曰涣其羣元吉光大也音义【有丘姚作有近匪夷荀作匪弟墟去鱼反】疏【正义曰涣其羣者六四出在坎上已逾于险得位体巽与五合志内掌机密外宣化命者也能为羣物散其险害故曰涣其羣也元吉涣有丘匪夷所思者能散羣险则有大功故曰元吉然处上体之下不可自专而得位承尊忧责复重虽元吉犹宜于散难之中有丘墟未平之虑为其所思故曰涣有丘匪夷所思也象曰光大也者能散羣险而元吉是其道光大也】
　　九五涣汗其大号涣王居无咎注处尊履正居巽之中散汗大号以荡险阨者也为涣之主唯王居之乃得无咎也象曰王居无咎正位也注正位不可以假人音义【汗下旦反荡徒党反阨于隔反假古雅反】疏【正义曰涣汗其大号者人遇险阨惊怖而劳则汗从体出故以汗喻险阨也九五处尊履正在号今之中能行号令以散险阨者也故曰涣汗其大号也涣王居无咎者为涣之主名位不可假人惟王居之乃得无咎故曰涣王居无咎象曰正位者释王居无咎之义以九五是王之正位若非王居之则有咎矣】
　　上九涣其血去逖出无咎注逖逺也最逺于害不近侵克散其忧伤逺出者也散患于逺害之地谁将咎之哉象曰涣其血逺害也音义【逖汤歴反去羌吕反最逺之逺袁万反下于逺象逺害并同近附近之近】疏【正义曰涣其血去逖出者血伤也逖逺也上九处于卦上最逺于险不近侵害是能散其忧伤去而逖出者也故曰涣其血去逖出也无咎者散患于逺害之地谁将咎之矣故曰无咎象曰逺害者释涣其血也是居逺害之地故也】
　　【兑下坎上】
　　节亨苦节不可贞音义【节荐絜反止也明礼有制度之名一云分段支节之义坎宫一世卦】疏【正义曰节卦名也彖曰节以制度杂卦云节止也然则节者制度之名节止之义制事有节其道乃亨故曰节亨节须得中为节过苦伤于刻薄物所不堪不可复正故曰苦节不可贞也】
　　彖曰节亨刚柔分而刚得中注坎阳而兑隂也阳上而隂下刚柔分也刚柔分而不乱刚得中而为制主节之义也节之大者莫若刚柔分男女别也苦节不可贞其道穷也注为节过苦则物所不能堪也物不能堪则不可复正也说以行险当位以节中正以通注然后乃亨也无说而行险过中而为节则道穷也天地节而四时成节以制度不伤财不害民音义【别彼列反复扶又反说音悦注同】疏【正义曰节亨刚柔分而刚得中者此就上下二体及二五刚中释所以为节得亨之义也坎刚居上兑柔处下是刚柔分也刚柔分男女别节之大义也二五以刚居中为制之主所以得节节不违中所以得亨故曰节亨刚柔分而刚得中也苦节不可贞其道穷者为节过苦不可为正若以苦节为正则其道困穷故曰苦节不可贞其道穷也说以行险当位以节中正以通者上言苦节不可贞其道穷者正由为节不中则物所不说不可复正其道困穷故更就二体及四五当位重释行节得亨之义以明苦节之穷也行险以说则为节得中当位以节则可以为正良由中而能正所以得通故曰中正以通此其所以为亨也天地节而四时成者此下就天地与人广明节义天地以气序为节使寒暑往来各以其序则四时之功成也王者以制度为节使川之有道役之有时则不伤财不害民也】
　　象曰泽上有水节君子以制数度议德行音义【上或作中今不用行下孟反下注同】疏【正义曰泽上有水节者水在泽中乃得其节故曰泽上有水节也君子以制数度议德行者数度谓尊卑礼命之多少德行谓人才堪任之优劣君子象节以制其礼数等差皆使有度议人之德行任用皆使得宜】
　　初九不出户庭无咎注为节之初将整离散而立制度者也故明于通塞虑于险伪不出户庭慎密不失然后事济而无咎也象曰不出户庭知通塞也疏【正义曰初九处节之初将立制度宜其慎密不出户庭若不慎而泄则民情奸险应之以伪故慎密不出然后事济而无咎故曰不出户庭无咎象曰知通塞者识时通塞所以不出也注正义曰将整离散而立制度者序卦云物不可以终离故受之以节此卦承涣之后初九居节之初故曰将整离散而立法度也】
　　九二不出门庭凶注初已造之至二宜宣其制矣而故匿之失时之极则遂废矣故不出门庭则凶也象曰不出门庭凶失时极也音义【匿女力反】疏【正义曰初巳制法至二宜宣若犹匿之则失时之极可施之事则遂废矣不出门庭所以致凶故曰不出门庭凶象曰失时极者极中也应出不出失时之中所以为凶】
　　六三不节若则嗟若无咎注若辞也以隂处阳以柔乗刚违节之道以至哀嗟自已所致无所怨咎故曰无咎也象曰不节之嗟又谁咎也音义【怨纡万反又纡元反】疏【正义曰节者制度之卦处节之时位不可失六三以隂处阳以柔乗刚失位骄逆违节之道祸将及巳以至哀嗟故曰不节若则嗟若也祸自已致无所怨咎故曰无咎象曰又谁咎者由巳不节自致祸灾又欲怨咎谁乎】
　　六四安节亨注得位而顺不改其节而能亨者也承上以斯得其道也象曰安节之亨承上道也疏【正义曰六四得位而上顺于五是得节之道但能安行此节而不改变则何往不通故曰安节亨明六三以失位乗刚则失节而招咎六四以得位承阳故安节而致亨象曰承上道者以能承于上故不失其道也】
　　九五甘节吉往有尚注当位居中为节之主不失其中不伤财不害民之谓也为节而不苦非甘而何术斯以往往有尚也象曰甘节之吉居位中也疏【正义曰甘者不苦之名也九五居于尊位得正履中能以中正为节之主则当象曰节以制度不伤财不害民之谓也为节而无伤害则是不苦而甘所以得吉故曰甘节吉以此而行所往皆有嘉尚故曰往有尚也象曰居位中者以居尊位而得中故致甘节之吉也】
　　上六苦节贞凶悔亡注过节之中以至亢极苦节者也以斯施人物所不堪正之凶也以斯修身行在无妄故得悔亡象曰苦节贞凶其道穷也疏【正义曰上六处节之极过节之中节不能甘以至于苦故曰苦节也为节过苦物所不堪不可复正正之凶也故曰贞凶若以苦节施人则是正道之凶若以苦节修身则俭约无妄可得亡悔故曰悔亡也】
　　【兑下巽上】
　　中孚豚鱼吉利渉大川利贞音义【孚芳夫仄信也艮宫逰魂卦豚徒尊仄黄作遯】疏【正义曰中孚豚鱼吉者中孚卦名也信发于中谓之中孚鱼者虫之幽隐豚者兽之防贱人主内有诚信则虽微隐之物信皆及矣莫不得所而吉故曰豚鱼吉也利渉大川利贞者防隐获吉显者可知既有诚信光被万物万物得宜以斯渉难何往不通故曰利渉大川信而不正凶邪之道故利在贞也】象曰中孚柔在内而刚得中说而巽孚注有上四德然后乃孚乃化也注信立而后乃化也柔在内而刚得中各当其所也刚得中则直而正柔在内则静而顺说而以巽则乖争不作如此则物无巧竞敦实之行着而笃信发乎其中矣豚鱼吉信及豚鱼也注鱼者虫之隐者也豚者兽之防贱者也争竞之道不兴中信之德淳着则虽防隐之物信皆及之利渉大川乘木舟虚也注乗木于用舟之虚则终已无溺也用中孚以渉难若乗木舟虚也中孚以利贞乃应乎天也注盛之至也音义【说音悦下注皆同争争鬬之争行下孟反难乃旦反】疏【正义曰中孚柔在内而刚得中说而巽孚者此就三四隂柔倂在两体之内二五刚徳各处一卦之中及上下二体说而以巽释此卦名为中孚之义也柔内刚中各当其所说而以巽乖争不作所以信发于内谓之中孚故曰柔在内而刚得中说而巽孚也乃化者诚信发于内则国化于外故曰乃化也豚鱼吉信及豚鱼者释所以得吉由信及豚鱼故也利渉大川乘木舟虚者释渉川所以得利以中信而济难若乗虚舟以渉川也中孚以利贞乃应乎天者释中孚所以利贞者天徳刚正而气序不差是正而信也今信不失正乃得应于天是中孚之盛故湏济以利贞也】象曰泽上有风中孚君子以议狱缓死注信发于中虽过可亮疏【正义曰泽上有风中孚者风行泽上无所不周其犹信之被物无所不至故曰泽上有风中孚君子以议狱缓死者中信之世必非故犯过失为辜情在可恕故君子以议其过失之狱缓舍当死之刑也】
</div>
    <div class="pagination">
<a href="周易注疏_page11.html">上一页</a><span>...</span><a href="周易注疏_page7.html">7</a><a href="周易注疏_page8.html">8</a><a href="周易注疏_page9.html">9</a><a href="周易注疏_page10.html">10</a><a href="周易注疏_page11.html">11</a><span class="current-page">12</span><a href="周易注疏_page13.html">13</a><a href="周易注疏_page14.html">14</a><a href="周易注疏_page15.html">15</a><a href="周易注疏_page16.html">16</a><a href="周易注疏_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
