<!DOCTYPE html>
<html>
<head>
    <meta charset="UTF-8">
    <title>周易文诠 - 第 10 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易文诠 - 第 10 页/共 28 页</h1>
    <div class="content">　　象曰雷在地中复先王以至日闭关商旅不行后不省方
　　一阳在下复之象也先王以为运化之机存乎天赞化之妙存乎人防阳不养则阴阳愆伏人物夭疠皆由于此故设安养之法于冬至之日正阳复之时而闭关焉下而商旅不行以培养生意上而君王不狩以静养生机使一脉防阳凝静不扰则养之固而发之力而顺时赞化之治大矣
　　初九不逺复无祗悔元吉
　　初为复主而在事初念动即觉念觉即消不待形见而后复复之不逺者也夫人之悔生于动动而即复悔从何来复至于此天理日萌人欲日消可以希圣希贤元吉
　　象曰不逺之复以修身也
　　学以修身为本心无妄念则身无妄动今复曰不逺省察克治过无不知知无复行岂非所以修身哉
　　六二休复吉
　　柔顺则能从人中正则能择善近初之贤而能下之以资切磋则日进于善而不自知复之休美者也徳业日进吉
　　象曰休复之吉以下仁也
　　初九克复之仁人也二能下之则以友辅仁不期复而自复矣
　　六三频复厉无咎
　　以阴居阳生禀之偏又处动极性情之躁复善未固为频复之象夫频复则必频失固将陷于人欲之危而厉然频失而能频复能复于迁善之门而无咎
　　象曰频复之厉义无咎也
　　频复不免于厉然能屡复则过而能改固非遂私而文过亦非畏难而苟安于义为无咎也
　　六四中行独复
　　四在羣阴之中独与初应是与众同行不与众同流而独能景行仁人以自复其善者所谓耻凡民而毅然豪杰自任排异学而卓然圣贤为徒为中行独复之象可谓善复者矣
　　象曰中行独复以从道也
　　初盖有道仁人也四惟初之是从是从道也虽违众独复又何有所恤哉
　　六五敦复无悔
　　五有中正之徳是天资纯粹而又以复善为心者故其操存之固不以内外分不以始终间敦厚于复者也复至此得于心者安固而不摇体于身者重厚而不迁庶几至诚之无息其为复也固非频亦非逺何悔之有
　　象曰敦复无悔中以自考也
　　人受中以生本无欠缺第在已之功有间故有成有不成耳今五之复无悔是天全而赋之我亦全而受之徳至此成矣其为成也即以自有者成之也
　　上六迷复凶有灾用行师终有大败以其国君凶至于十年不克征
　　阴柔居复之终既无为善之资又无复善之念蔽锢已深善端复灭迷而不复从欲则凶天人交厌灾必及矣以是而行无一可者只以偾事且将丧心终身汨没而不能出其象如此迷复之凶可不畏乎
　　象曰迷复之凶反君道也
　　迷复之凶虽用之君且反其道之常况其下此者乎甚矣复之不可迷也
　　【震下干上】
　　无妄元亨利贞其匪正有眚不利有攸往
　　无妄实理自然之谓动以天不动以人故为无妄无妄则诚诚则动物可以悦亲而信友可以获上而治民必得元亨无妄未有不正者但认理不精偏执信果之念自以为无妄者即妄之根也必所存所发不惟妄念不着即无妄之念亦不着一皆出于天理之贞乃得元亨而利若有不正是妄而已眚且不免况求往之利乎
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　无妄何以元亨利贞卦变天徳之刚不复外驰还为一心之主诚之存者正矣卦徳震动干健所动自健任我有为而不屈于物欲诚之发者正矣卦体九五刚中而应六二所应自中任我应酬而不襍于诡随诚之孚者正矣此皆无妄之道无不大亨然必以正者乃天命之本然也天命无不正正则祐不正则不祐其匪正者彼自以为无妄可往究将安之不正则逆天矣其何以行之哉
　　象曰天下雷行物与无妄先王以茂对时育万物天下雷行震动发生是物物而予之以无妄也先王以物之生一天也天一时也于是以至诚笃实之衷因时而施对此天时以发育万物因其所性而不为私尽人尽物使不失其实理之自然此诚体无妄之极功也
　　初九无妄往吉
　　刚在内而为诚主是最初一念动以天不动以人真无妄者也以此而往何诚之不能动物乎吉
　　象曰无妄之往得志也
　　以诚而动惟无期望于外而行无不得又何弗慊之心
　　六二不耕获不菑畬则利有攸往
　　心性之学有有为心与助效心皆妄也六二柔顺中正于凡天命之理所当为者纯心为之无所为于前无所冀于后始终无间真无妄者也故有不耕亦不获不菑亦不畬之象以此而往正义明道触境皆通何弗利焉
　　象曰不耕获未富也
　　不耕获者无所为而为非计其効而为之也此纯心之学也
　　六三无妄之灾或繋之牛行人之得邑人之灾
　　卦之六爻皆无妄者也三处不得正居非其地遇非其人本无可谤而毁或来灾之无妄者也为或系之牛行人牵之以去而居邑之人反遭诘捕之扰之象此真无妄之甚矣君子奈之何哉亦惟顺受其正而已
　　象曰行人得牛邑人灾也
　　得牛者行人也而灾在邑人此之谓无妄之灾而君子亦自信而已
　　九四可贞无咎
　　阳刚干体是天徳为主下无应与是物交无引实心实理正可常存而不变诚能固守此贞自无邪妄二三之咎
　　象曰可贞无咎固有之也
　　无妄乃天命之正吾之固有而宜守者能守之不变宜无咎也
　　九五无妄之疾勿药有喜
　　五与二中正相应君臣同徳内治已修无疾者也设或奸宄窃发蛮夷猾夏内忧外患起于不虞为无妄之疾但当静以待之勿用攻击其变自弭为勿药有喜之象
　　象曰无妄之药不可试也
　　既云无妄治以不治可也若又试之反伤国家之元气生民之命脉矣如之何其可哉
　　上九无妄行有眚无攸利
　　上九非有妄者但处穷极之地自恃无妄执一而不知变不可行而必行行即匪正而有眚矣拂情违势往何利焉
　　象曰无妄之行穷之灾也
　　无妄之行岂灾也哉穷极不变致之灾耳
　　【干下艮上】
　　大畜利贞不家食吉利涉大川
　　以艮畜干有止畜之义干健笃实有蕴畜之义故名大畜畜贵于大尤贵于正故君子学以畜之必以圣贤为归而不惑于异端功利乃为大畜而利然止独善而不献之王廷非畜之大也必食禄于朝以抒抱负乃道大行而吉抑苟禄而不道济天下亦非畜之大也必大展经纶如涉大川乃匡济一世而利此体用合一之学也
　　彖曰大畜刚健笃实辉光日新其徳
　　卦名大畜卦徳内干刚健盖其徳性之刚常主于内而不屈于物欲外艮笃实由此见之践履真纯恳至慥慥闇然之中章光自不可掩内外交养胸中所得自见日异月新成其所畜之大
　　刚上而尚贤能止健大正也
　　何以利贞卦变九自五而上是人臣进而居鼎也卦体六五尊而尚之是人君折节以下贤也卦徳又能止健是锄强抑暴使不为恶也三者所关甚大皆非大正不能如刚上而非直已守义则进不由道尚贤而非屏欲去邪则恭敬虚拘止健而非道徳齐礼则化导无本可见正者修身尊贤之道戢暴禁奸之本也安可不贞
　　不家食吉养贤也
　　不家食吉以有尚贤之君悬禄养士君子懐才抱徳当享大烹若此时而安于家食必无致用之才者也
　　利涉大川应乎天也
　　利涉大川盖济事以时而时即天也六五下应于干为应乎天君子蕴蓄深厚义理融贯随时转移动与天俱故利涉也
　　象曰天在山中大畜君子以多识前言往行以畜其徳天至大而在山中大畜之象也君子以天地民物道徳性命莫不具于古人之心而其发于言行无非徳之所着也于是逺稽博览而多识之察言以求其心考行以观其用使前言往行无不防于胸中则万理统于一心一心统于万善问学道而徳性尊所以蓄其徳者大矣
　　初九有厉利已
　　初九阳刚为四所畜是君子为小人所摧抑也当此冒进必至取困有厉惟顺时而止乃能全身而利
　　象曰有厉利己不犯灾也
　　初知往即有厉而已之则不犯小人排挤之灾明哲保身之道也
　　九二舆说輹
　　九二阳刚才徳足以致用犹舆足以行也得人推毂岂虑脱焉乃为五所畜幸其处中能审时度势时止则止为舆说輹而不进之象可谓知几之士矣
　　象曰舆说輹中无尤也
　　二有中徳明足以见防介足以自守故无躁进之尤
　　九三良马逐利艰贞日闲舆卫利有攸往
　　三与上皆阳而当畜极是时极当通而又同徳相孚故与上同升驰驱乎王事有良马逐之象然逐则过刚太锐故利于艰难其思虑贞固其施为且日闲习舆卫恐有倾覆兢兢乎致逺之具恐有中伤兢兢乎周身之防则其出不苟其进有为何攸往之不利乎
　　象曰利有攸往上合志也
　　初利已二说輹皆不利往而三独利者盖驰驱王事三之志也而上与之合是志同道合互相汲引故往无不利
　　六四童牛之牿元吉
　　天下之事制于已然者难为力制于未然者易为功六四居大臣之位为君止恶者也初恶未形四应而即制之潜消黙化犹牛未角而牿以防其触也是能以礼防民上不劳于禁制而有以革心下不苦于刑诛而有以从化元吉
　　象曰六四元吉有喜也
　　凡止恶而费周张不免拂意六四止之于初而得元吉则我无为而民自化此心为之一快也
　　六五豮豕之牙吉
　　二刚已进而畜之是民有恶而劳于制矣六五柔中居尊为能乗其机而善制之修之以政维之以敎厚生正徳使知廉耻不必严刑峻法而民自不偷如患豕牙之利不制其牙而制其势刚躁自止矣刑清民服何吉如之
　　象曰六五之吉有庆也
　　人主制民有道而使天下不敢为暴岂特朝廷之福哉而实天下国家之福也
　　上九何天之衢亨
　　上当畜极而通之时则是强暴尽殄反侧悉平何浩浩荡荡如天之衢也治化大行亨
　　象曰何天之衢道大行也
　　人心既无不服则王道自无不行正所谓应天者也
　　【震下艮上】
　　颐贞吉观颐自求口实
　　卦体外实内虚上止下动颐口之象养之义也故为颐养之系于身心不小必得其至正内外乃为有益而吉然正与不正其介甚防惟自反观反求重加审择如养徳必观其所养之道果能集义以养气寡欲以养心崇圣贤大学之道而不为异端之术乃为得正如养身必观其所以自养果能不以贫贱饥渇害其心不以声色臭味汨其性由性命当然之则而不为饮食之人乃为得正正始得吉不正则不得吉惟在我之观求何如耳
　　彖曰颐贞吉养正则吉也观颐观其所养也自求口实观其自养也
　　颐何以贞则吉盖养惟以正则身心有主物欲不染乃吉也其所谓观颐者纯乎性命之正学圣道而不溺于虚无崇正学而不流于术数养徳者宜作如是观所谓自求口实者观其自养之道一皆出于义理之正如穷不屑嘑蹴达不冒素餐养生者宜作如是观反观之功是在养正者加之意耳
　　天地养万物圣人养贤以及万民颐之时大矣哉养正之道颐之道也极而言之岂特一身资之哉天地施泽以养万物于既生之后无所及而无乎不及圣人养贤以及万民有所及而卒归于无不及夫莫大于天地圣人而皆不外于养约之不出成身成性之间而极之则见尽民尽物之际颐之时岂不大哉
　　象曰山下有雷颐君子以慎言语节饮食
　　雷动山下震动发生物由此养颐象也君子以言语从颐出者慎之勿妄发以病徳饮食从颐入者节之勿过度以防身如是则内外交修其所以养徳养身者固不止于此而莫切于此矣
</div>
    <div class="pagination">
<a href="周易文诠_page9.html">上一页</a><span>...</span><a href="周易文诠_page5.html">5</a><a href="周易文诠_page6.html">6</a><a href="周易文诠_page7.html">7</a><a href="周易文诠_page8.html">8</a><a href="周易文诠_page9.html">9</a><span class="current-page">10</span><a href="周易文诠_page11.html">11</a><a href="周易文诠_page12.html">12</a><a href="周易文诠_page13.html">13</a><a href="周易文诠_page14.html">14</a><a href="周易文诠_page15.html">15</a><span>...</span><a href="周易文诠_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
