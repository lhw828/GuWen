<!DOCTYPE html>
<html>
 <head>
  <meta charset="utf-8"/>
  <title>
   古周易订诂 - 第 10 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   古周易订诂 - 第 10 页/共 20 页
  </h1>
  <div class="content">
   九四好【呼报反下同】遯君子吉小人否【从象传叶韵当音备鄙反○变巽为渐互体巽变坎约象干变离三比二故曰系四应初故曰好然此隂消阳之时也虽有和好亦宜避去九四干刚之体隂不能干故有能遯之义好而能遯亦可谓以义制情者矣是惟君子见几之明避祸之决乃能如此故吉小人则不能以义处防于所应牵于所私至陷辱其身而后已其否塞可知九四阳居隂位九刚可为君子四柔亦能为小人在其所处何如耳故设小人之戒变巽为入刚而能柔脉脉焉藏其迹以干世使忌者莫寻其隙而同者莫测其端亦寓遯于好之象或云系好两字形容最细小人壮盛方能力抗君子初二两柔尚微不过只是情好术数羁系迷恋而已君子悟之则遯不悟即为系为好身辱名坏从此始矣此意亦佳】象传曰君子好遯小人否也【君子虽与之和好而亦遯所以吉小人则不能然所以否】
　　九五嘉遯贞吉【变离为旅约象干变兊嘉耦曰妃此嘉即随九五孚于嘉之嘉三与二但近比而非相应故曰系四与初虽相应而不中正故曰好唯五与二中正相应故曰嘉当遯之时二为卦主实消阳者虽其嘉美亦当遯去九五居中得正不溺于应果能守贞如此可以获吉矣然遯在嘉中自有妙用虽遯而未甞遯于以潜消其嫉阳之心诸阳得以周旋其间而不去者则五之为也兹其所为吉与九四曰好遯意亦同变离为明故能与时行而遯】
　　象传曰嘉遯贞吉以正志也【正志者迹虽与小人伍而心不乱于小人之羣也与内难而能正其志同意】
　　上九肥【杨用修云古文肥作字或误作蜚遂有飞遯之说按淮南子九师道训云遯而能飞吉孰大焉张平子思赋云欲飞遯以保名曹子建七啓云飞遯离俗金陵摄山碑云缅怀飞遯】遯无不利【变兊为咸子夏传云肥饶裕也耿希道云阳道常饶其或损者隂剥之也本爻超然处外不累于隂无有疾厉故称肥焉薛畏斋云人心不得有所系着一系于隠则迹虽能遯于世而心不能遯于隠其也将至于洁身乱伦不利大矣惟有道之人道足以副其心为能遯于心不遯于迹故可出则出出非谋禄可隠则隠隠非沽名利与名皆不得而干之如肥腯之人力足以充其体遯而无所不足也此其所以无不利也变兊为恱遯非人之所乐也遯而恱洒然无累绰然有余裕则子夏所谓战胜而肥者耳】
　　○象传曰肥遯无不利无所疑也【四阳中三系于隂四五应乎隂皆不能不自疑至上则无系无应疑虑尽忌可出世亦可入世盖伸逸者也焦弱侯云当遯而犹系者大夫种也乘相好之时而遯者范蠡也以为嘉耦而犹遯者子房也在事物之外肥而无忧者四皓与两生也愚谓四皓两生特遗世之士耳未足语肥遯唯孔子曰我则异于是无可无不可足以当之】
　　【干下震上】
　　大壮利贞【大谓阳也壮郑康成云气力浸强之名三画卦以初为少二为壮三为究六画则以初二为少三四为壮五上为究此卦四阳在下二隂在上阳长至四气升而动于外如人之血气方壮故谓之壮夏正二月之卦也泰阳长至三而不言壮者则以隂阳敌也胡仲虎云复临泰阳长于内皆言亨大壮阳自内而达于外亨不待言矣云利贞者大壮之道利于贞正也天地之道浸故阳之壮也亦以渐而壮是之谓正非时而壮则不得谓之正矣亦犹人之暴长未有能善其后者故杂卦曰大壮则止止而俟其时之至所谓贞也如九四之壮则壮之贞者也六爻皆变为风地观干上震下为无妄】
　　序卦传曰遯者退也物不可以终遯故受之以大壮【程子云遯为违去之义壮为进盛之义遯者隂长而阳遯大壮阳之壮盛也衰则必盛消息相须故既遯则必壮或云少康以有虞太王以岐山句践燕昭皆能以亡为存故君子崇让有时而用任君子不敢有时而綦敢任其势之遯而不思自强非也】
　　彖传曰大壮大者壮也刚以动故壮大壮利贞大者正也正大而天地之情可见矣【所以名大壮者谓阳长过中大者壮也先释卦名义盖正月泰阳虽长而未盛三月夬阳已盛而将衰皆不可以言壮惟四阳则壮矣柔不能壮刚则壮刚而不动亦无以见其壮故下刚而上止为畜下刚而上动为壮大壮利贞言大壮之所以贵者尤在于正也壮以气言正以理言天地之气不正则为骄阳恒燠人心之气不正则为暴戾恣睢必理气合一斯可言大故曰大者正也又以正大二字合言正所以成其大也孟子直养无害配天地塞道义之论本此复雷在地中则生物之机初动故曰见天地之心大壮雷在天上则生物之心尽露故曰见天地之情以动有内外而为心情之别也胡仲虎云心未易见故疑其辞曰复其见天地之心乎情则可见矣故直书之夫天地之于万物也情在于生圣人之于万物也情在于仁以天地之情治天下故虽决小人而无有害之之意以天地正大之情处小人小人安有不服若过暴则招殃锐进则凌节皆不得谓之正而亦失乎其所以为大壮矣】
　　象传曰雷在天上大壮君子以非礼弗履【雷者阳气之声天无上下以人所不覩处为上雷声髙亢在天之上阳气之盛壮也非礼勿履者有胜私求复之事也大壮则其动以天私自无所容无待于勿故曰非礼弗履礼者天之所秩而用于人干在下之象也履者足之所践如雷行所过震在上之象也】
　　系辞下传曰上古穴居而野处后世圣人易之以宫室上栋下宇以待风雨盖取诸大壮【以卦象取之解见本传】
　　初九壮于趾征防有孚【变巽为恒趾在下初象贲初亦称趾夬初称前趾则指外卦之初言大壮初九阳刚干体而处下锐于进者也故曰壮于趾阳既盛宜静止以俟隂之渐消必征焉危矣卦有变例壮初与三以阳居阳正也而曰防曰厉当刚壮之时不可过于刚况刚居下而欲壮于进乎然初之所以壮而征者盖恃其有人孚信于已以四与已为应将牵连同徳以胜隂故也孚指四九四六五坎体半见故称孚然初与四吉防不同者初在四阳之下去隂尚逺未审于事理而遽动故防四逼近隂洞见隂之可去不用其壮则隂终不退故曰尚往初变巽究为躁健而躁于进亦壮趾象】
　　象传曰壮于趾其孚穷也【穷谓征防也以初之恃其壮而猛于进虽其有九四之孚牵引于前亦必困穷】
　　九二贞吉【变离为丰互体干变巽大壮利贞大者正天地尚如此苟非正而动安可动乎九二虽以阳刚当大壮之时然居柔而处中是刚柔得中必克时其绌信不廹不纵潜消二隂于无迹故曰贞吉以其不用壮也故爻不言壮干为离健而明于几亦不过用其壮之象】
　　象传曰九二贞吉以中也【二之能正非但以刚居柔谓其居下卦之中也壮而得中所谓利贞爻言九二贞吉者三此言以中解言得中道未济言中以行正意实相类但各叶韵耳又恒九二唯悔亡二字而象曰能乆中大壮九二唯贞吉二字而象曰以中意亦相似】
　　九三小人用壮君子用罔贞厉羝羊触藩羸【王肃本作缧郑虞作累蜀本作累张作蔂】其角【变干为归妹互体干变离约象兊变坎小人谓五上二隂也君子谓九四也罔古网字互体变离为罔为大壮之主者九四也九三居干体之终以刚居阳恃其强勇欲行大壮之事故于六五上六之小人则用其壮力以敌之于九四之君子不知其与己同徳而以为与二隂合体也亦并用网罟以罗之夫敌隂则时尚未至力尚未饶而隂不可胜若更与邻我之九四相嫌则大壮之时必四阳协力方克胜隂而奈何自猜其同类也故守此不变则危之道其象为三嵗之牡羊若有藩篱当其前则必往触之然未有不纒絓其角者矣羸古与累通拘累纒绕也变兊为羊阳壮盛又象羝羊藩谓四也震为竹苇故称藩九四一阳画横截于前触藩而羸角之象九三触九四之藩而九四羸九三之角往辄被困其能上胜隂乎九三喜前而好上故其戒如此宋洛蜀诸贤以君子与君子争而归于两败正所谓触藩羸角者也】象传曰小人用壮君子罔也【小人用壮犹可言也君子用罔不可言也宜乎触藩而羸其角也】
　　九四贞吉悔亡藩决不羸壮于大舆之輹【古本又作辐○变坤为泰约象兊变震九四为壮之主爻阳进至四君子道长可以大有为之时矣彖之所谓利贞指此爻也圣人恐人以其变为得正乃不主贞而主悔也故告之曰贞则吉而悔可亡若变九为六则失其所以为壮矣与咸九四同絶非刚居柔位进不遽进之说若然传何以云尚往乎藩决不羸承上文言也决开也三前有四犹有藩焉四前二隂则藩决矣互兊变亦兊羊象当其前者画断不连故其象如此又震为大涂兊为附决藩决象也冯元成云四之藩隂为藩也三之藩阳为藩也以阳触隂则决以阳触阳则羸也君子方攻小人而复自相矛盾则势不合而功不成也三之志非不正也道则未尽也其待小人也以壮凌之而欲据其上其待君子也以纲罗之而使出其下故不特小人叛之而君子亦且离之进无所与则为羝羊之羸角也四为壮主领羣阳以决二隂任天下之事而有天下之功则圣人之所贵也輹车下防变坤为大舆四则其輹也輹壮则力足以承车壮于大舆之輹者言阳之才力视輹为尤壮也他爻言壮而不言大四为大壮成卦之主爻故以大言之】
　　象传曰藩决不羸尚往也【尚上通往者往决柔也刚阳之长必至于极前无格故可上往繇此而进将为夬之决干之纯矣】
　　□六五丧【息浪反】羊【举正作牛】于易【郑音亦谓佼易陆绩本作埸谓疆埸】无悔【变兊为夬约象兊变干易即疆埸据陆公理本作埸汉书食货志埸亦作易震为大涂五近上上为边界将尽处埸也约象兊为羊五变刚则失其为羊矣阳长至四进不可遏六五柔中自揣其不足以当诸阳而逊迹以退如羊不扺触而自亡去于场者则不与刚敌亦刚所不害也故无悔按筮法有贞有悔易凡言悔亡无悔者皆谓其不当变如此爻变乃有丧羊象而申之以无悔者何正谓丧羊之象乃是主已变后言之若更变则仍为六五矣故特着无悔以明之亦易之变例】
　　象传曰丧羊于易位不当也【以五在四阳之前必为阳所胜故称位不当非谓以六居五也】
　　□上六羝羊触藩不能退不能遂无攸利艰则吉【变离为大有本卦大象兊故有羊象下四阳羝羊也外卦体震震为竹苇上二隂藩也四阳进逼二隂有羝羊触藩之象与九三之羝羊触藩不同盖合全卦而言也上六将为阳所逼而幸有六五为之蔽六五之藩已先决矣上六犹自恃其逺而未肯降伏也譬如羝羊之触藩然总不能抑之而使退又不肯遂之而使进羊之触必不终已则藩未有不坏者此岂上九之利乎其惟自知其抗阳之艰而与五偕变以从阳则吉是六爻也圣人于阳则欲其决隂于隂则戒其违阳其惓惓于扶抑也如此震变离离丽也动而有所丽亦触藩象】象传曰不能退不能遂不详也艰则吉咎不长也【隂不胜阳理也阳长至四退之不能其消隂也易矣而犹使之不能遂盖繇不详审理势而欲与阳争衡耳知其艰而改图以从阳则吉是其殃咎不至于长也按大壮刚进也二隂退而四阳进也而九四乃壮之所以为壮者其曰藩决不羸壮于大舆之輹盖许阳之壮也壮贵正不贵暴故曰利贞九四时当壮而壮壮之正也下三爻但当随四而进不利自往初三皆以刚居刚好进者也故初征防而四羸角二以刚履柔居中能守不进者也故贞吉杂卦曰大壮则止盖为下三爻言也而説者以壮不可过刚必刚柔相济然后为吉殆非成卦之义矣】
　　第三对
　　晋夷明
　　杂卦传曰晋昼也明夷诛也【诛即夷伤之义晋离在上而明着夷离在下而明伤又苏子瞻云昼日三接故曰昼得其大首故曰诛亦通上经干主坎用下经坤主离用晋明夷坤离合也晋为昼明夷盖其夜哉要之日有出入明无加损地中所以用其晦地上所以昭其明虽有昼夜之象而实有常明者在也然则明之在人心也或用锡也或蒙难也不以常变而有改或涖众也或自昭也不以体用而少偏所以繋辞曰通乎昼夜之道而知故神无方而易无体】
　　【坤下离上】
　　晋【孟喜本作齐陆徳明云齐子西反义同杨用修云盖跻亦进也】康侯用锡马蕃庶昼日三接【晋说文作防云日出万物进从日从臸徐锴云臸到也防意作晋为卦坤下离上象日出地上故名为晋坤臣道日君象下坤进而上瞻离日有诸侯朝享天子之象离日进丽天中下照坤土有天子礼接诸侯之象康侯安民之侯犹考工记所称宁侯也屯豫言侯以震晋言侯以坤坤有土有民故有侯象民功曰康书所谓康功是也锡下锡上也如纳锡大龟禹锡圭之锡坤为牡马中爻坎为美脊之马故有马象坤为众故有蕃庶象按觐礼奉束帛匹马九马随之此锡马蕃庶之证也离日在上为昼日杂卦曰晋昼也坤三爻在下皆所礼接故云三接或云离居三三之象亦通互体艮为手相接之象按王接侯觐礼延升一也觐毕致享升致命二也享毕王劳之升成拜三也彖辞主卦中四隂言而五为卦主六爻皆变为水天需】序卦传曰物不可以终壮故受之以晋晋者进也【或问朱子壮与晋何别朱子云不但如此壮而已又更须进一步也】
　　彖传曰晋进也明出地上顺而丽乎大明柔进而上行是以康侯用锡马蕃庶昼日三接也【晋之义为进言明进而上也卦所以名晋不名进者盖晋之义不特以进为进而必以明为进也明出地上离乗坤也顺而丽乎大明坤附离也柔进而上行指六五上进而居尊位也晋睽鼎皆言柔进而上行皆指离离之所以为离者柔也离性本上圣人南面而聴天下取之下有坤顺之康侯上有柔中之明主明良道合相得益章是以康侯既锡蕃庶之马于上而天子亦不靳昼日之接于下也程子云不曰公卿而曰侯天子治于上者也诸侯治于下者也在下而顺附于大明之君诸侯之象也】
　　象传曰明出地上晋【说文作防】君子以自昭明徳【日西入于地下则莫东出于地上则旦方其始出于地犹为地形所蔽以渐升于中天则光无不遍幽隠毕达晋之象也君子观此悟性体之本明似日物或蔽之地乃隂土譬之人隂之私故自昭其明徳亦犹日之出地不使其或有蔽也昭明之也君子指六五乃明明徳于天下者百辟景从咸思近光自昭所致也龙溪王氏云君子之学欺曰自欺慊曰自慊复曰自复得曰自得明曰自明皆非有待于外也良知即所谓明徳致良知昭徳之学也】
　　□初六晋如摧如贞吉罔孚裕无咎【变震为噬嗑顺而丽明故曰晋三隂皆进而之离九四居于其冲挟近君之势欲并而有之众莫之与也初与四为应而志不合故方进而即虑有摧抑之者摧说文云挤也折也上互艮有欲进而止之之象贞者守其正道不畔援苟合汲汲以求进也吉者终得遂其进也罔孚指四也三四五互坎四居中画有孚象初既守贞不与四合故四罔孚又坎为狐疑亦不信之象也裕者不以四之罔孚为戚超然自得无所系累也无咎者无失身之咎也坤含故有裕义变震为恐惧亦摧如象】
　　象传曰晋如摧如独行正也裕无咎未受命也【义不苟合独行正也解贞字所以裕无咎者繇其未受四之命故能进退绰绰有余裕也未受命即贞惟贞故裕】
　　□六二晋如愁如贞吉受兹介福于其王母【变坎为未济互体艮变离顺而丽明晋其所也其所以愁者以四近君而据下三爻升进之路乃大臣中鼫防之小人也五隂柔二愁五之不断四邪僻二愁四之见害此其所以愁也变坎为加忧为心病前又为艮山所阻故有忧愁之象贞者中正之徳也初六之贞未有贞而勉之也六二之贞因其本有而教以守之也吉者我守吾正虽四为拒不能终闭也故受福于王母坤为虚互艮为手故称受五君位以隂居尊王母之象尔雅云父之妣为王母小过六二曰遇其妣彼言祖妣即此言王母也周礼有享先妣之礼二五徳同位应二进而感格于五犹顺孙之享于王母王母降福于二而二受之也杨敬仲云祖母曰王母王者之母亦曰王母大抵王母者妇人居尊之名古圣作爻辞所以备天下之事变故及此又呉幼清云以六二而言六三之隂在已上犹母也九四之阳尊于母犹父也六五之隂又尊于父犹王母也亦通】
　　象传曰受兹介福以中正也【六二之受介福以其履中得正也人能守中正之道乆而必亨况大明在上实与我同徳者乎】
　　□六三众允悔亡【变艮为旅互体艮变巽约象坎变兊众指初二也坤众象允信也信六三也坤为顺故有信象初摧二愁皆以四故三与四如以近相得天下皆疑为鼫防之俦矣悔安得亡必以丽明为志领袖羣隂以上从乎五使天下共信其享上之诚相率俱进而后悔可亡也变艮与二隂不同徳则不为众所信矣凡易言悔亡者皆不取变卦之意又呉幼清云允与□通进也三在坤众之先率众同进故曰众□按易中以允字为象者二此爻及升初六也说文引升初六爻辞为□升其字从本从屮谐允声本者进趣也屮亦进而上彻之义古者钟鼎铭用谐声字多只用偏旁盖从省也此爻允字亦当依说文所引升初六之辞作□乃叶象义】
　　象传曰众允之志上行也【欲其不昵四而从五也上丽大明之君是众志所同三居下卦之上为众隂之长不矢上行之志而使同类共信焉恶可】
　　九四晋如鼫【子夏传作硕】防贞厉【变艮为剥互体艮变坤约象坎变坤九四以阳居隂有防之象或云互体艮故称防经文本鼫字说者以为如诗之硕防非也蔡伯喈云鼫防五能不成一技许叔重云能飞不能过屋能缘不能穷木能游不能度谷能穴不能掩身能走不能先人九家易云鼫防喻贪谓四也体离欲升体坎欲降游不度渎不出坎也飞不上屋不至上也缘不极木不出离也穴不掩身五坤薄也走不先足外震在下也五技皆劣四爻当之也九四不中不正进窃髙位近比于五三隂皆在已下非其所当得也因其过我欲兼有之而众不聴上畏明君下惮顺臣故其象如此言虽据位以求得而终无所能也若贞固守此则其危可知程子云言贞厉者开有改之道也变艮为止庶可少戒其贪乎】
　　象传曰鼫防贞厉位不当也【下三隂方与六五同徳而四以不中不正介乎其间岂能为梗适自暴其无将之恶耳】
　　□六五悔亡失得【孟喜马融郑虞翻王肃本皆作矢马王云离为矢虞云矢古誓字】勿恤往吉无不利【变干为否约象坎变巽六五以柔居尊位为自昭明徳之主在下三隂皆欲附已而九四阻之本当有悔以同徳相孚其势必合故得亡也五体离离为火火无定体倏然而炽倏然而没失得其常事也三隂为四所间失也终与已合得也勿恤不必忧也约象坎为加忧恤之象也之上称往明出地上升而不已所谓明明后也五大明中天不以得失介意盖豁达大度之主彼康侯舎五将安丽哉故吉无不利苏子瞻云四夺其与悔也然而众不与四是以悔亡夫以五之尊而下与四争其所附则陋矣故虽失所当得勿恤而往则吉夫下与四争必来来者争也则往者不争之至也五犹不争而四何敢不置之故其所失终亦必得而己矣苟终于得则其不争非独四之利也邓汝极云地上有水在上经之初明出地上在下经之初主坎离中爻故比五显比而失禽不诫晋五悔亡而失得勿恤其义通】
　　象传曰失得勿恤往有庆也【离明内照失得不系于中执此道以往为羣柔所丽庆孰加焉岂特悔亡而已乎】
　　上九晋其角维用伐邑厉吉无咎贞吝【变震为豫四处卦内为窃弄威福之权臣上处卦外为掌握兵权之重臣四以互艮象防上以体离象牛角刚而在上之物喜进而好触者也以刚画居上故有角象诸爻皆柔莫与触所触者独四耳维惟通离为戈兵变震为动戈兵震动用伐之象坤为邑四据坤上视下三爻若皆其属邑然故上伐之盖不容其以三隂为属邑非下伐三隂也夫横隔上下之交者四上声罪伐之于以纠王慝而开三隂之途四敢与抗哉虽战属危事必胜而获吉且其义为无咎然上有大明之君下有丽明之臣彼鼫防者虽贪而无所得终戢身而退耳亦何以伐为故曰贞吝言其义虽正而道则吝以明六五之君无所事此也与失得勿恤相应】
　　象传曰维用伐邑道末光也【离为光道足兼照天下方且失得勿恤而奚以伐邑为哉盖释吝义而六五之为大明众丽于此益见矣】
　　【离下坤上】
　　明夷利艰贞【夷伤也反晋成明夷日入地下掩蔽其明而不见若有伤之者然故曰明夷夫明既伤则昏暗矣暗主在上凡在下者不宜显用其明以自伤也利在艰难委曲以守其贞盖贞无不在岂以明夷废哉然一意守正则形迹暴着未免取祸故其不得已之苦心如此彖辞多言利贞唯坤利牝马之贞同人利君子贞家人利女贞明夷则曰利艰贞主六五立意故其辞与爻同而传亦明解之盖六二离明之主也上六致夷之主也五与二敌应而与上最近乃承夷者故以箕子当之彼其敌文王而不能伤文王之明事商辛而不能回商辛之暴惟有艰贞之一防而已互坎在内有艰象六爻皆变为天水讼】
　　序卦传曰晋者进也进必有所伤故受之以明夷夷者伤也【晋与渐皆进而有别进必有归者先以艮进必有伤者先以壮也进极当降复入于地故曰明夷盖日盈则昃也】
　　彖传曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之【离为日坤为地日出地则明入地则晦此卦之象也文王得明夷全卦之义箕子得六五一爻之义以全卦言内则如离之文明外之如坤之柔顺二三四互坎有难象六二为内卦之主互坎在外故曰蒙以六五一爻言五体本阳以六居之为隂中藏阳是自晦其明也互坎在内故曰内难正其志即贞也晦其明以正其志即艰以运贞也文王箕子大概皆是晦其明然文王外柔顺是本分恁地做不期于艰贞而自贞者也韩退之为文王拘幽操云臣罪当诛兮天王圣明此语近谀近愚而君子称之予其保身乎保身乃圣人事圣人不尔圣人不曰安其身而后动乎则未甞不保身而第保身不为圣人此圣人转移乾坤之道也将感悟人主而无以入其中乌乎其可雨暴不能入土风暴不能入木父不能暴化其子而况于人臣乎内文明而外柔顺以蒙大难岂惟保身抑感移人主而保天下至忠也卒之力穷于天下而未甞不保其身又大雅所称明哲也五近暗主至亲难去事之不可諌之不行于是纳此身于囚虏之中佯狂于外而正志于内处之极艰难此箕子之事独以利艰贞归箕子者箕子之艰更甚于文王其生有重于死也文王之难闗天下故曰大箕子之难在至亲故曰内二圣之所处虽不同然所以事暗君者均为尽善矣曽子固云夫任其难者箕子之志也其諌而不从至辱于囚奴盖尽其志矣不如微子比干者所谓各以其所守自献于先王不必同也当其辱于囚奴而就之乃所谓明夷也然而不去非怀禄也不死非畏死也辱于囚奴而就之非无耻也在我者固彼之所不能易也故曰内难而能正其志胡仲虎云此一时也文王因而伏羲河图之易箕子因而大禹洛书之畴圣贤之于患难自系斯文之防盖有天意存焉】
　　象传曰明入地中明夷君子以莅众用晦而明【明而遭伤本非善事君子观之皆为有用莅众犹言在众人之中也用晦而明者非徒不察察之谓屏智黜聪泊然自处于防漠之乡而天下之几微沕闇无一不入其照中文王居羑里而演易其徳亦如是而已彖传言晦其明谓藏明于晦此言晦而明谓生明于晦意实相盖谷之升本于虞渊之入耳莅离象众坤象莅众者以离照坤也用晦坤象明离象用晦而明者以坤养离也】
　　初九明夷于飞垂其翼君子于行三日不食有攸往主人有言【变艮为谦详玩六爻皆合商纣时事上六纣也五为箕子之奴四为微子之去三为武王之牧野二为文王之羑里初为伯夷太公之居海濵各爻虽未明言义则备矣初与四应皆遭明夷而引去者二与五应皆忠君爱国虽明夷而不忍去者特初二去上逺故为异姓之臣之象四五去上近故为贵戚之臣之象若三上则两相夷合武王与纣之事盖处内外卦之末极则必变是明夷之终局也初明而刚故见几甚早而去甚决以明夷之暗主在上非利见之时飘然逺引不繇轨路怀惧而行行不敢显如鸟之飞而下垂其羽翮也离为飞鸟又变艮独一阳在中三象鸟身初二四五象鸟翼以小过飞鸟之象拟之鸟翼皆是偶画明夷之初为鸟翼而其画竒又居地下之位是鸟翼之伤合而不开下垂于地者也鸟避缯缴者髙飞而此下飞明夷者在上避之者宜下不宜上也君子即初九也阳为君子见几而行即飞象也变艮为径路故曰于行志急于行饥不遑食四象生八卦离居三三之象也离为日日之象也离中虚又为大腹空腹不食之象也苏子瞻云垂其翼所以示不飞之形也方其末去也垂其翼缓之至也及其去也三日不遑食亟之至也是何也则惧不免也之上称往有攸往者往就二也何以知之以下称主人知之二为卦主故称主人即二老之就文王也有言谓讶其去之早也洪范以言属火故离有言象然使去志不决俟其伤之及则不能去矣此薛方所以为明而扬雄所以不获其去也左传昭公四年叔孙穆子疾病竖牛寘馈弗进叔孙不食卒牛立昭子相之初穆子之生也庄叔筮之遇明夷之谦以示卜楚丘曰是将行而归为子祀以谗人入其名曰牛足以馁死明夷日也日之数十故有十时亦当十位自王以下其二为公其三为卿日上其中食日为二旦日为三明夷之谦明而未融其当旦乎故曰为子祀日之谦当鸟故曰明夷于飞明之未融故曰垂其翼象日之动故曰君子于行当三在旦故曰三日不食离火也艮山也离为火火焚山山败于人有言败言为谗故曰有攸往主人有言言必谗也纯离为牛世乱谗胜胜将适离故曰其名为牛谦不足飞不翔垂不峻翼不广故曰其为子后乎吾子亚卿也抑少不终按此筮附防甚竒中至竖牛之名亦见于卦则竒之竒者其云日有十时亦当十位旧注云日中当王食时当公平旦为卿鸡鸣为士人定为舆黄昏为日入为僚晡时为仆日昳为台隅中日出阙不在第尊王公旷其位此数语更不知何所本】
　　象传曰君子于行义不食也【所谓横政之所出横民之所止不忍居也义不可留见几而作不食可也】
　　□六二明夷夷【子夏本作睇郑陆绩同云旁视曰睇京房本作胰】于左股【马融王肃本作般云旋也日随天左行也姚信本作右乐云自辰右旋入丑】用拯【说文及子夏本作抍字林云抍上举音承】马壮吉【变干为秦互体坎变兊二隂为离日之中虚非可夷者夷者灭其外之明也三之阳为日之外明逼近坤体受其掩蔽三之位在人身为股咸九三曰咸其股是也三居震下画为左郑康成云九三体在震震在东方爻在辰辰得巽气为股又苏子瞻云爻言左右犹言内外也在我之上则于我为左矣一说右为前左为后师六二称左次是也以在坤之下故称左皆可通二为内卦之主三者二之左股也拯救也博求贤圣与之勠力始克转祸为福故曰用拯马壮吉言所用以拯之者惟得马之壮者则吉则九三诸贤是也三阳刚在前中爻为震初画乃作足足之马为坎中画乃美脊亟心之马变干又为良马皆壮象斯爻也文王以之羑里之囚夷左股也用太颠闳夭诸贤拯马壮也因是得専鈇钺征伐可谓吉矣卦变泰初虽夷而终泰故得拯而吉】
　　象传曰六二之吉顺以则也【以柔居中为顺而有则顺以柔言则以中言微顺以则虽马壮克拯况壮马必不为用乎柔而恭渊而懿诗人歌之曰顺帝之则此之谓至徳文王也】
　　九三明夷于南狩得其大首不可疾贞【变震为复互体坎变坤约象震变坤三与上应以明克暗为武王伐纣之事而闳夭太颠诸贤亦皆为乱臣矣大抵离明在下原欲牖闇而使之明惟牖之而终不得乃至于此象为当明灭之时于此而南方田猎离为火居南方南之象也冬田猎名狩以居内卦之终故称狩离为戈兵变震为动互坎为险皆狩象也大谓三之阳上画为首三上正应上者三之首也故曰大首又上变阳亦得称大首狩于南而得大首谓能得上六也曰不可疾者九三虽刚明臣也上六虽昏暗君也必其恶贯已盈弗能一日安然后不得已而除之如天命未絶人心尚在则一日之间犹为君臣也而遽焉则逆矣故贵于贞应天顺人无逞刚欲速之心是之谓贞书曰天惟五年须暇之子孙诞作神主罔可念聴诗曰于铄王师遵养时晦时纯熈矣是用大介则其证也李子思云武王处明夷则以不可疾为贞箕子处明夷则以利艰为贞各当其事也】
　　象传曰南狩之志乃大得也【大得者得大首也南狩之志主于除暴救民时乃大得孟子曰有伊尹之志则可盖斯义与初曰义二曰则三曰志皆以一字蕴无穷之防】
　　□六四入于左腹获明夷之心于出门庭【变震为丰互体坎变巽约象震变兊四居坤下是与明者同体矣故象为入于左腹互体变巽入之象也本爻变震震方左故称左坤为腹又为黒腹中乃黒暗幽隠之地也按医书心在左腹明夷指纣也明夷之心者纣之心意也出门庭者遯去也六四以隂居隂有行遯之象变震为动又为出故有出象节初九户庭指九二九二门庭指六三阳为户隂为门今六四称门庭盖指本爻之象也四与上为肺腑之亲深入其腹而得其伤明之心知必不可开悟故舍而决去之孔子曰殷有三仁而终不以其去贬仁得仁之权也维孔子之去鲁亦然信乎孟子之言君子之所为众人固不识也燔肉之论固失之而女乐之论亦未为得若曰简贤弃礼不足与有为而遂去之恐非迟迟吾行之意盖自成之不堕而夫子之去志决矣费之强而堕成之强不加于费而不堕非桓子有所爱而聴之乎不能为周公明甚恶可与兴鲁然此桓子之微也吾恶乎其暴诸故托之于女乐又托之于燔肉而亦以其微行使人论至女乐深矣止矣不复加矣而后桓子之罪微借为女乐而已也夫子胡不以一言谏桓子而桓子亦胡不以一言谢夫子逮至于郊而后夫子称彼妇焉桓子称羣婢焉夫子固以是覆桓子而桓子亦假夫子之言以自覆皆非本情也奚为而覆也宗国也义之所不可絶也不可使闻于邻国也于是十四年不反而栖栖于列国之间比应康子之召而后言归归亦不求仕矣不求仕者亦犹夫去鲁之志也悲夫夫子见桓子之微而亦以微处桓子所谓内文明而外柔顺者非与是故非众人所能识也抑圣人无死地固以是也后世若申公之去亦所以全元王也如党锢诸贤违斯义矣】
　　象传曰入于左腹获心意也【凡人腹中心事难以知之今入于左腹已得其心意知其不可辅矣此微子所以去也】
　　□六五箕子【蜀才本作其子以为其子即箕子也不敢显称箕子之名遂微其词而曰其子孔子逆知文王之意乃于彖传显言其为箕子后人因彖传称箕子遂于爻词并加行作箕此说似矣不知古篆箕原作其也又刘向云今易箕子作荄滋按汉书儒林传蜀人赵賔为易饰易文以为箕子明夷万物方荄滋也賔持论巧慧易家不能难皆曰非古法也晋邹氏家讳云训箕为荄诂子为滋漫衍无经不可致诘以讥荀爽】之明夷利贞【变坎为既济约象震变离卦以上为明夷之主故五不取君象亦以六五有柔中之徳非纣之所能当也其属之箕子何也言箕子所以明五为纣无道时也当纣之时去者去死者死独箕子为纣所囚至武王师入而囚始释则箕子盖终纣之世矣观箕子所处则纣之为君亦可知也先儒有言天命未絶则为君臣当日命絶则为独夫五其天命未絶之日上其天命既絶之日也欤诸爻言明夷有二义上六之不明晦自夷其明者也故初三四言明夷皆指上六也六二六五之明夷乃二五自有其明而为上六所夷者也故二言明夷而继之曰夷于左股五不専言明夷而标之曰箕子之明夷盖主二五之明受夷言也别观之乃得五约象变离又与离日中画之虚相应皆有明象居坤暗之中夷象五与上比最近暗主其伤尤甚箕子去之不能救之不可被发佯狂以明为暗故曰箕子之明夷言若箕子之所以处明夷者也利贞谓宜如箕子之贞固也即象传明不可息之意彖曰利艰贞而此言贞不言艰者盖曰箕子之明夷则其艰可见也坤顺也藏也箕子以之变坎为险为隠伏为心病正合佯狂以免象读明夷卦则小象相传为周公作良是南狩获首似指武王伐纣之事箕子之囚奴在文王羑里之后方演易时箕子之明未夷也】
　　象传曰箕子之贞明不可息也【明可晦不可息以其在内不露故被发佯狂饮酒失日自纣视之以为入于其党而天下后世视之洞然知其心即终于奴而其明不可息也内难而能正其志所以为贞也按明夷自初至五一爻一圣人也盖惟居治世而天下之道出于一居乱世其道多矣不达是者不称精义入神李宏甫云大难外难也唯外难可以计较求出亦可以晦明不入若内难则出不得入不得真难矣故箕子之明夷晦不息明亦不息夫子特深赞之程子云箕子晦藏不失其贞固虽遭患难其明自存不可灭息也若逼祸患遂失其所守则是亡其明乃灭息也古之人如扬雄者是也】
　　□上六不明晦【举正作至晦云晦字上脱至字误増不明字】初登于天后入于地【变艮为贲上六明夷者也不曰明夷而曰不明晦者上六以已之晦而夷人之明者也爻与九三应三有明体而上六蒙之则三之明不能上照矣是以晦也夫晦其明者始晦而终明不明而晦者强明而实晦若纣之为人智足以拒諌言足以饰非彼自以谓至明而卒諡为至愚者此也初登于天后入于地犹诗称殷之未丧师以示义监之意初登于天者日在地上也后入于地者日在地下也卦六画五上为天三离明自下照之为日登天之象本卦原以日在地下为明夷至上六则坤地之象成矣且大首已为三所获非入地之象而何或云明夷是晋之倒卦明出地上故曰初登于天明入地中故曰后入于地与垂衣裳取诸乾坤同意亦通又盐铁论引易曰小人处盛位虽髙必崩不盈其道不恒其徳而能以善终身未之有也是以初登于天后入于地按此数语疑为易纬之言实此爻义疏坤变艮艮止也日入地犹且复出入地而止故为不明晦之象】
　　象传曰初登于天照四国也后入于地失则也【照四国以位言坤为国为众故曰四国上之位本至髙故初登于天而四国望之以照临上六之徳为至昏故后入于地而君道大失其凖则则者不可逾之理文王之顺以则者外柔顺而内实文明凡事皆有法则文王之所以兴也纣失则昏暗之极凡事皆失法则纣之所以亡也夫初登于天则既受命为天子矣后竟入于地将求为匹夫而不可得然则夷人之明者适以自夷可不惧乎杨用修云文王明夷则主可知矣仲尼旅人则时可知矣明夷内三爻周象也外三爻殷象也旅之卦我心不快困于陈蔡之间乎终以誉命得于桑落之下乎】
　　第四对
　　家人睽
　　杂卦传曰睽外也家人内也【家人巽离得位有妇姑相承之象为内睽离兊相违有二女不同行之象为外外疏之也故二女有二心内戚之也故一家如一心又闗子明云明乎外者物自睽明乎内者家自齐语亦可味】
　　【离下巽上】
　　家人利女贞【尔雅室内谓之家为卦离下巽上乃三女之卦以隂阳爻相比为夫妇无相应之义二为内卦之主三居二上则为离女之夫四为外卦之主五居四上则为巽女之夫以六画卦言三四为人位以三画卦言二五为人位统而名之为家人家人以女为奥主故曰利女贞盖主二四而言也离中女而位二巽长女而位四以柔居柔妇徳协矣长女位上中女位下少不凌长名分肃矣是皆正象也然岂女之能自正哉所以使之正者其道其责在夫子矣从来家难而天下易正家难正妇女尤难英雄能定天下而不能定情于衽席者何限故圣人重言之周南之咏始于闗雎召南之咏始于鹊巢覃之勤苹蘩之敬樛木螽斯之顺桃夭之宜家汉女之贞静风人所咏于女贞加详焉文王之教繇家及国至于公族公姓一五豝和气充塞有不待体国经野而昭然可为民极矣所谓有闗雎麟趾之意而后可行周官之法度者此也唐薛仁贵云明乎内者家自齐言内离明而外巽齐也女徳未正他事虽齐本已乱矣故彖曰利女贞金汝白云初三五上皆阳男象也曰闲曰嗃曰假曰孚曰威如所以责男者详矣二四皆隂女象也爻辞所以责女者畧矣论正家之道当责乎男论正家之效必观乎女也六爻皆变为雷水解离上巽下为鼎】
　　序卦传曰夷者伤也伤于外者必反其家故受之以家人【以利合者廹穷祸患害相弃也以天属者廹穷祸患害相收也孔子不得行道于四方则思归或谓孔子曰子奚不为政子曰书云孝乎惟孝友于兄弟施于有政是亦为政奚其为为政】彖传曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣【彖辞止言女贞者以二体之主爻言也彖传兼言男正者通卦中之四画言也先称女正者家人之义以女为本故先说女也然又必称男正者本女之所繇贞也凡卦画自下而上下为内上为外以二三言则二正位乎内三正位乎外以四五言则四正位乎内五正位乎外正位非独以名分言女不与外政男不亲内职也夫家人之义乃道均二仪非惟人事而已天尊地卑天包地外地在天内同于男女正位故曰天地之大义也男正于五三五为六画卦之天三为三画卦之天女正于四二四为三画卦之地二为六画卦之地故取天地象男女而有子则又为父母矣父母一家之主家人尊事同于国有严君此又言道齐邦国也呉幼清云母配父曰小君其尊同故皆称严君或曰父义母慈母何以亦称严曰母不严家之蠧也凟上下之分庇子弟之过乱内外之别嫚帷簿之仪父虽严有不能尽察者必父母尊严内外斋肃然复父尊子卑兄友弟恭夫制妇聴各尽其道而家道正朱子云上父初子五三夫四二妇五兄三弟以卦画推之又有此象幼清云上九居一卦最上之位象父母阳画象父而亦象母者仪礼馈食篇妣配考同位不别设位也愚谓凡此等亦但彷佛其象言之不必太泥推一家之道可以及天下故家正则天下定矣正莫易于天下而莫难于一夫一妇厘降二女于妫汭固尧之所以协和万邦也观厥刑于二女固舜之所以揖让而天下治也此彖以利女贞蔽家人之义也】
　　象传曰风自火出家人君子以言有物而行有恒【邵子经世云火为风风者火气之所化风自火出先儒谓风即火中之焰李西溪以为索籥之火然观之卦名家人则此火乃烹饪之火呉幼清谓屋下有火炊防则屋上有风自突而出凡有外风自内火而出者是其家有人居之也故卦名家人其说似拘而不可易人之家必灶有火而后突有风君子观此则知风化之本自家而出家之本又自身而出矣身之所出惟言与行言行可以欺于人而不可以欺于家故非有物与有恒不可物谓事实言之不虚也言孝实能孝言弟实能弟也恒为常度行之不变也孝则终身孝弟则终身弟也言行相顾即是自明其徳而齐治平之道繇此而出故曰知风之自苏子瞻云家人之道寛则伤义猛则伤恩然则是无适而可乎曰君子以言有物而行有恒至矣言之有物也行之有恒也虽有悍妇暴子弟莫敢不肃然而未甞废恩也此所以为至也】
　　初九闲有家悔亡【变艮为渐玩初上两爻以治家之始终言皆论理之辞也初上皆刚而域二三四五于其内似物之有匡郭乃以家道范围其家之象闲防也其字从门从木木设于门所以防闲也变艮为门阙初不变则艮之下画连亘如以木拒门为闲有家者防闲之于初则为力易古语云教子婴孩教妇初来是也凡以阳居隂以隂居阳乃有悔初本刚正而亦言悔者家难而天下易闲之不亟最易致悔自初闲之悔乃可亡初九离体阳徳有先见之明而威克者也故能如此卦变渐为杜渐虑得不闲之于早乎】
　　象传曰闲有家志未变也【程子云闲之于始家人志意未变动之前也正志未流散变动而闲之则不伤恩不失义处家之善也是以悔亡变而后治则所伤多矣爻所以系之初者以此此即童牛之牿之意诗载驱敝笱之刺春秋祝丘之享齐师之如之书皆谨礼于微虑患于早也】
　　□六二无攸遂在中馈贞吉【变干为小畜互体坎变兊此卦除初上外三与二五与四各以刚乗柔整整齐齐象家中之人二承三以正相比又且离体明代终义制外之事委又于三无攸遂也酒食之议责之于已在中馈也遂専成也礼大戴记云妇人从夫无所敢自遂孟母云妇人之礼精五饭幂酒浆养舅姑缝衣裳而已故有闺门之修无境外之志胡庭芳云采蘩采苹之诗以公侯夫人奉祭祀为不失职大夫妻共祭祀为循法度祭祀盖馈事之大者妇无遂事唯在中馈可见矣故六二贞吉唯以在中馈言彖辞所谓利女贞者其六二当之与中谓二居下卦之中离为烹饪互坎变兊皆有酒食象故称馈鼎火烹饪于外曰享帝养贤家人之火烹饪于内曰在中馈文周彖爻之义之精如此变干明而健非妇道之宜也故曰无攸遂又曰贞亦戒义若夫牝鸡之晨身与夫并殱蚕织之休国与家俱丧乃知大易之垂训严矣】象传曰六二之吉顺以巽也【巽徳之制也妇人能修内职即饮食之中亦有节制在故不徒曰顺而曰巽顺以无攸遂言巽以在中馈言皆所谓贞也家繇是昌其吉可知易小象言顺以巽者三而皆有巽象蒙六五变巽事师之道也渐六四体巽事君之道也本卦六二应巽故亦曰顺以巽谨守妇道所以事夫亦所以事尊长之道也】
　　九三家人嗃嗃【荀爽作确确刘瓛作熇熇】悔厉【二字为句】吉妇子嘻嘻【张楫作嬉嬉陆绩作喜喜】终吝【变震为益互体坎变坤约象离变艮九三居下卦之上乃当家者故爻以家人称嗃嗃说文云严酷貌郑康成云苦热之意据刘本作熇熇说文云火热也当是嗃与熇通离火炎上三为离上画以刚居刚过刚不中故象嗃嗃又变震亦为威武盖伤于严察而家人被其薰灼者能悔其酷厉寛严相剂则治家之吉道也妇谓二子谓初嘻说文云太多之声按礼嘻其甚也周颂噫嘻左氏传阳虎从者曰嘻皆为叹惧之辞嘻嘻甚于嗃嗃盖不堪而叹不以训笑说者自汉来皆曰嗃嗃之反宋王回疑重刚卦无嘻笑理独得卦情矣火声无常若叹若泣有嘻嘻象治家虽以严为主若専尚其刚而无恻怛聮属之意如谷风之有洸有溃小弁之维其忍之致妇子之间常闻愁恨之声斯贼恩之大者故终吝也悔则吉终则吝二语对看因九三过刚故戒之以此其亦异乎上九之威如者矣】
　　象传曰家人嗃嗃未失也妇子嘻嘻失家节也【处家之道当威爱并行家人已嗃嗃矣斯时而能悔犹未为甚失也若一意主于威而无爱使为妇为子者嘻叹怨黩非失治家之节而何节者不过之意嗃嗃下不举悔字而有其意象传举爻辞之例如此者多】
　　□六四富家大吉【变干为同人互体坎变巽约象离变干二在下之妇也四之位其在上而主家之妇乎履得其位以上承五四五正而家之人莫不正莫不正则莫不和谚云十人十心无才市针十人一心有财市金家不富焉往哉若以爻体观之五既为王则四亦有后象矣一君一后以正道相须假家之事委之外庭中宫之政责成其身饮食祭祀必防米盐醯酱必节蚕缲女红无旷此富之事也父子笃兄弟睦夫妇和以家之肥造天下之肥此富之徳也凡阳为实隂为虚故小畜九五称富泰六五称不富此隂爻乃称富者以乘承应皆阳而四翕受之且体巽为近利市三倍皆富象也大者阳也指九五言四虽有富家之吉然不敢自有而以其吉归之九五若娥皇嫔虞涂山归夏思齐大任嗣徽太姒彼所以相九五无疆之休者岂在金帛寳玊之富哉故曰大吉二之分卑四之分尊二仅守贞四能致富其局量自别变干为大干包万有亦富象卦变同人合家人而同心宜其富也】
　　象传曰富家大吉顺在位也【顺者柔正也在位者五之配也二之贞吉曰顺四之大吉亦曰顺玩两顺字妇道尽矣他卦以二为五配此独以四为互配故诸卦四爻之辞无善于此者】
　　九五王假【更白反】有家勿恤吉【变艮为贲约象离变震五君位故以王言以刚中居正尊位乃天子之能正其家者也假即奏假无言之假至也字与格通舜格于文祖公假于太庙格假互用可证初闲有家家道之始五假有家家道之成恤忧也九五身范既端又体巽善入故能感格其家父父子子兄兄弟弟夫夫妇妇各得其正以相惇睦正家而天下定故不待忧恤而吉也中爻坎为加忧此爻出于坎外故勿恤变艮为止有各止其所之象卦变贲刚柔相文亦交相爱之象是虽主君位言然齐家之理自天子以至庶人无不同者不然孔子何以二南训伯鱼乎】
　　象传曰王假有家交相爱也【交相爱者彼此皆有徳故交爱其徳非如常人情欲之爱而已所谓父父子子兄兄弟弟夫夫妇妇是也非交不足以言假伊川云夫爱其内助妇爱其刑家未尽假之义彖传言严此言爱者严能生爱礼中有和也故表之曰家道正严非酷厉之谓爱非煦媮之谓恬然于正中而已不然宁无乐胜则流礼胜则离之失乎杨廷秀云以文王为君太姒为妃王季为父太任为母武王为于邑姜为妇其无交相爱乎故诗曰刑于寡妻至于兄弟以御于家邦此交相爱也无忧唯文王此勿恤吉也】
　　上九有孚威如终吉【变坎为既济上九以阳刚居卦之终家道大成家之人皆信之矣故曰有孚变坎为信有孚象然不以人信而或弛律身益严凛然不可狎也故曰威如阳刚在上有威严象闲以轨物而愈乆愈肃假以精神而愈乆愈孚家道成而天下定岂偶然哉以处卦终故曰终吉治家观于身下五爻未及正身之义故于此爻足其意盖探本之论与大象言有物行有恒相表里杨氏云卦未有如家人之皆吉者变卦为既济刚柔当位亦家道正象】
　　象传曰威如之吉反身之谓也【本义云谓非作威也反身自治则人畏服之矣张敬夫云居家人之上家人所瞻仰而视效者也身不修则家不可齐此家人六爻卒归于反身也反身谓何言有物而行有恒而已胡仲虎云未有不严于身而能严于家者九三嗃嗃之严有悔而吉上九反身之严终吉无悔】
　　【兊下离上】
　　睽小事吉【睽说文云目不相视也从目癸声上卦体离下卦体兊中爻互离有两目象卦之所以为睽者以九四为之间也四无正应而介离兊两主爻之交三为兊主志欲上应而格于四五为离主志欲下应而阻于四故两目不相视而睽夫业已睽矣不可以忿嫉之心张皇之事驱廹之也唯不为已甚徐徐驯扰调娯之使之就吾转移此合睽之善术也故曰小事吉刚为大柔为小小事犹言以柔为事非大事不吉而小事吉之谓三与五皆柔体故不汲汲于除四俟其穷而无入自反而与同徳之初相应则三五亦皆各得其所配矣卦之所以不终于睽者以此冯元成云自古豪杰处于卑小而以安国定众者何限如平之交勃实之吊让子产之赂伯石仁杰之交二张是也汉之袁何唐之李郑欲讨君侧之恶而过视其事遂至于睽散而不可解则无得于易之义者也六爻皆变为水山蹇兊丄离下为革张希献云革以九居五而六居二刚柔得位故曰元亨利贞睽以六居五而九居二刚柔失位故曰小事吉】
　　序卦传曰家道穷必乖故受之以睽睽者乖也【世之所难循者礼义也所易溺者情欲也以礼义绳情欲将以为安也而责之过苦绳之过急刻核之大甚虽孝子慈孙有所不堪故曰中也养不中才也养不才养者优游渐渍而不穷之以所难也穷之以为弃而已乌能无乖不可以行于家而况天下乎】
　　彖传曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉【物睽于同非同无睽名睽之义欲反睽为合也子夏传云古者圣人之治也用天下之物成天下之事取异物相制或以相合其类多矣翼传云睽者乖也离火炎上兊泽潴下动而二体相违此物性本然之睽也妇人以嫁为行中少二女幼则同处长则各有夫家此人情必然之睽也火泽无相用之理故相遇则革不相遇则睽家人诸卦二安同居者多矣以本卦体睽故以不同行明之一男一女一隂一阳之道也两隂则莫适为主各自为主而已隂阳交济道之合也有隂无阳则无益于合卒相背驰而已矣凡此皆睽象也然睽岂终不可合哉以卦徳言之内既兊恱而外又附丽于离明恱则人情不拂明则机宜坐照皆能合睽者也以卦体言之柔进而上行以居尊位得上卦之中而应乎二之刚此専指六五一爻言易无乐乎柔主也而独离居外体者毎称焉干下离上曰大有曰柔得尊位大中而上下应之艮下离上曰旅曰柔得中乎外而顺乎刚离下离上曰离曰柔丽乎中正故亨震下离上曰噬嗑曰柔得中而上行坤下离上曰晋曰柔进而上行兊下离丄曰睽巽下离上曰鼎皆曰柔进而上行得中而应乎刚坎下离上曰未济犹曰柔得中也离为日君象在外体爻虽不正而贵之也本卦兊主亦有应然吉不及离主者以五居尊位而得中道故也夫柔能胜刚弱能胜强下卦兊恱上卦柔中皆以小心行柔道者彖之所谓小事吉者此耳要之事固有贵于小理则极其至大请究言之天髙地下其体睽矣然阳降隂升相合而成化育之事则同也犹之男女异质其形睽矣而男以女为室女以男为家其相求之志则通也此主隂阳相应言在卦中若五与二应三与上应是也以天地况男女非对言也虽然阳之应隂隂之应阳犹曰常理若夫天下之大羣生之众睽散万殊而其事有可相类者即如以隂应隂以阳应阳盖彼此同徳亦各从其类也在卦中若四与初应是也夫如是则天下亦无不可合之睽矣无心强同而聴其自合小其事非小其道处睽之时有睽之用此圣人所为善用易与杨廷秀云物聚则朋散则孤孤矣焉得而不穷然睽孤而小事吉何也散不可聚睽不可合防不可吉则无为贵易矣兊之恱丽乎离之明是合睽也六五进而上行是合睽也六五得中而应乎九二是合睽也故曰易穷则通合睽之道又有大者天地之判而合男女之别而耦万物之分而聚非合睽之大乎故仲尼赞之曰睽之时用大矣哉故曰穷则通也】
　　象传曰上火下泽睽君子以同而异【离兊同出乎坤而炎上流下睽焉则同而异之象也坡公谓人惟喜同而恶异是以为睽故美者未必婉恶者未必狠从我而来者未必忠拒我而逸者未必贰以其难致而舍之则从我者皆吾疾也予谓人苟知睽之不得不睽若是必同睽非善事然有当睽者二女同居同也其志不同行异也此人道之当然可以得同而异之防同人之类族辨物也因同而贵异睽之以同而异也因异而贵异诸武侯有言违覆而得中是弃瓦砾得金玊也睽之不可以已也如是彖辞言睽而同大象言同而异其所以论睽者曲至矣】
　　系辞下传曰木为弧剡木为矢弧矢之利以威天下盖取诸睽【解见本传】
　　初九悔亡丧【息浪反】马勿逐自复见恶人无咎【变坎为未济初与四敌应敌则成睽宜其悔矣然自处得正无求于外四实睽我非我睽四也故悔可亡四互坎为亟心之马初动而下四动而上舎我而去有丧马之象然彼故与我同徳他无应与姑聴其去势必自复兊为恱体凡易中言兊者皆勿逐自复如震之六二变兊亦勿逐七日得既济六二变兊亦勿逐七日得是也四约坎为盗恶人之象又互离持戈兵亦恶人之象四刚强不正既与初为敌应又梗隔二五与三上之应卦之所以为睽惟此一画故谓之恶人二三四互离为目在初之外而接乎四乃恶人来前而为我见非我欲往见之也卦名睽有目不相视之象今我目常见之不与之絶疾之不已甚故免于咎是其初也去而弗追静以俟之其既也来而弗拒逊以接之泊然若不见其睽者此其所为称元夫与夫惟不见其睽而后睽可合善处睽者斯其最矣兊泽不流变而坎则流矣此亦睽而合丧马自复之象】
　　象传曰见恶人以辟咎也【两柔尚可以合两刚必不合矣则卑者宜为下四既为三五所不容穷而来归初不之受适招其忿嫉之咎耳惟不以避为避而以见为避则能化恶人而为善人如陆机感悟周处是也】
　　九二遇主于巷无咎【变震为噬嗑互体离变艮二五三四皆不同位卦繇此成睽然睽未有不求其党者王辅嗣谓之出门同趣不期而遇是也主谓五五为上卦主故曰主巷说文云里中道也应爻离中虚有巷象本爻变震为大涂互变艮为径路亦巷象二五本自正应然当睽之时事势所格或难正合忽于意外相值偶尔契合遂定一徳之交若古人或以钓磻逢或以扣角感则遇巷之说也苏子瞻云使二决从五则见主于其室五决从二则见主于其门所以相遇于巷者皆有疑也何疑也疑四之为冦也然而犹可以无咎者皆未失相从之道也胡仲虎云坎四比五纳约自牖睽二应五遇主于巷皆非所繇之正坎险睽乖之时不得不委曲相求如此爻言无咎者当睽之时也变卦为噬嗑噬嗑之为间者唯四噬而得合遇主可知】
　　象传曰遇主于巷未失道也【本其正应非枉已以求合也杨敬仲云繇道心行之无非道者乃天地之变化也苟动于意欲则为人心为利心为失道矣】
　　□六三见舆曳其牛掣【说文作觢云角一俯一仰郑本作防云牛角皆踊曰防刘瓛本从说文解依郑子夏本作契传云一角仰也荀爽本作觭】其人天且劓【说文作防王肃本作臲】无初有终【变干为大有互体离变干约象坎变兊凡物近而不相得则防六三居下卦之终配在上九而逼于九四九四其冦也未达于配而噬于冦故有见舆曳其牛掣之象中爻坎离二体离为目故能见坎为舆为曳离为牛曳六三之舆者九四也牛所以驾车舆既曳则牛如被人手之控制而不得前曰掣者舆掣之也以中爻观牛之引车车本在牛后今三四五之坎舆稍前于离牛二三四之离牛反却于坎舆是舆被曵而牛掣不行之象也四欲三就已故曳其舆而掣其牛三以柔顺之徳处和恱之极力无能如之何也然三者上之配也四欲夺三而上肯容之乎故有其人天且劓之象其人指四也四为人位天指上也上为天位旧解天曰剠额也又曰髠首也又朱子以篆文天与而相似当作而谓剃须也今皆不取劓割鼻也言上九从天上来割九四之鼻也所以取象为劓者艮为鼻四体离离变艮下画是鼻之下体不具又离为戈兵以戈兵施于不全具之鼻是劓象也始见舆曳牛掣则四方与已为难而已不得应上故无初继而四为上劓则为我之宼者除矣初虽睽而终得合故有终所以然者以三上本正应故也卦变大有亦有顺天遏恶之象】象传曰见舆曳位不当也无初有终遇刚也【六三与九四为邻所以有舆曳之戹繇于处位不当也遇刚谓遇上九隂阳正应自无终睽之理故贤者顺理而安行智者知几而固守】
　　九四睽孤遇元夫交孚厉无咎【变艮为损互体离变震约象坎变坤无应独处五自应二三与已睽故曰睽孤也初亦无应特立同处体下同志者也四居其畴类而自托焉故曰遇元夫也九四以刚居柔不正故谓之恶人初九以刚居刚得正故谓之元夫元善也恶之反也四隂位初阳位故四亦以初为夫交孚者言四以其孚信与初九交也约象坎四居中画有孚象当四未应初之时阻三五往来之路则恶人也已乃舎三五不事而俛首以求初则非恶人矣夫志同者相应也道同者相收也二阳既志同道同矣即非偶独不可为偶与曰厉无咎者未遇之时失位而孤立不免于厉也遇则彼得所依此得所助又何咎变艮为止各止其所亦不复与三五争矣】
　　象传曰交孚无咎志行也【两穷而后相遇同道相信志愿可行故虽处危厉而无咎也李宏甫云二阳原非偶者乃不觉其偶合之若是睽之道又可得而尽言之与】
　　□六五悔亡厥宗噬肤往何咎【变干为履约象坎变巽处不当位宜有悔矣得中应刚故悔亡厥宗谓四以与五同体故同人之称宗亦尔肤指六三也三四五体坎为豕以隂爻故以肤为譬言柔脆也睽二变即噬嗑故有噬肤象噬三者四也五亦隂体四噬三而不噬五者五居尊位非四所敢噬也苏子瞻云六五之所以疑而不适二者疑四之为冦也故告之曰四已噬三矣夫既已噬三则不暇冦我我往从二何咎之有凡之上称往此以之下称往者火动而上泽动而下所以为睽若不往下则睽何繇得合乎抑君必求贤而后贤从之五固当先往圣人惧其疑而阻也故决之爻言悔亡故不取变卦之义】象传曰厥宗噬肤往有庆也【厥宗既噬肤矣往则有隂阳相合之庆盖决之也】
　　上九睽孤见豕负涂载鬼一车先张之弧后说【吐活反】之弧【古本一作壶京房马融郑王肃翟子虞翻李鼎祚本皆作壶翻解云说犹置也兊为口离为大腹大腹有口坎酒在中壶之象也之应歴险以与兊故后说之壶也】匪寇婚媾往遇雨则吉【变震为归妹已居炎极三处泽盛睽之甚也处睽甚之地负刚明之性刚变为狠明变为察故虽有应在下与九四异亦自猜狠以至于孤也见豕负涂以下皆指三也离为日故能见中爻坎故三皆取坎象上与三为应而疑三之与四比也故见若豕负涂焉坎为豕坎下隂画水旁土也六三是也坎中阳画地中水也九四是也水土相合为涂豕居坎中负涂象也又见若载鬼一车焉坎为舆故象车又为隠伏故象鬼三坎舆之下画上载四于舆中坎月之魄为鬼一车者指九四一画阳实之体兊满车中也又见若先张之弧后説之弧焉坎为弓为轮故张弧见其张也则疑其从四而射我兊为恱为毁折故说弧见其说也则又疑其许四而伺我也凡此岂皆实有哉三与四为配原无比四之心也繇上刚明之过故生疑忽然而悟三非我之冦乃我之婚媾也坎为盗故为冦三上正应故称婚媾往遇雨则吉主上言往者下往也意与六五之往同雨亦坎象上往求三歴五歴四四既应初五既应二不为三上之梗则隂阳合而为雨上于是得其应矣故吉变震为归妹男恱女女恱男婚媾象也】
　　象传曰遇雨之吉羣疑亡也【亡失去也三者上之正应因四之梗于前故上见三疑其为四所据四既应初则二五三上皆得其应而上九所谓负涂载鬼张弧说弧之羣疑皆可以释然矣犹之疑窃铁者然始其人无非窃鐡也而终其人无复窃鐡也盖坐刚明太过以至于疑犹幸有刚明而释其疑也柔闇则终无释已】
　　第五对
　　蹇解
　　杂卦传曰解缓也蹇难也【解二坎陷在内震出险外故曰解已解则缓蹇五坎险在外艮止险内故曰蹇方蹇则难互观二卦则二男合也易置之上经为屯蒙屯蒙其生出之序耶阳自下兴进而上蹇解其辨叙之体耶长幼卑尊之分较然屯坎上行为云解云下降雨矣蒙水始出为泉蹇泉沛水矣屯蒙化机蹇解感遇则二经于天人各有主也】
　　【艮下坎上】
　　蹇利西南不利东北利见大人贞吉【蹇说文云跛也从足寒省声为卦坎上艮下有险在前止而不进似跛者之艰于行也故名为蹇西南坤位平易地也东北艮位峻阻地也刘子新论云蹇利西南就土顺也不利东北登山逆也旧说兼本卦坎艮二方言之以坎亦居北然据彖传曰蹇利西南往得中也所谓得中既指上卦九五言则不利东北其道穷也为専指下卦可知宜以内艮为主艮体实据东北暗对西南所据在此所向在彼利西南之象也反其所向必还其所处不利东北之象也坤彖曰西南得朋东北丧朋可与此对看坤卦之象有西南而无东北蹇卦之象有东北而无西南有之为卦用虚之为卦主坤虚其东北之刚明者以为主蹇虚其西南之平易者以为主同一东北而所处美恶不同此易道之屡迁者又按后天西南东北皆土维故取互藏之意非他卦比也其所以利西南而不利东北者何也尚往之意也西南平易众之所归下卦艮艮以止为徳者也止而不进则常在险中何能趋于平易乎盖此卦之义全在于往故深着艮止之不利而即继之曰利见大人也大人指九五九为大五为人位九五刚健中正身处险中不择地而安有拨乱反正之才者故称大人率诸爻以见大人者九三也自三至五体离为见卦所重在五三两爻以其为上下卦之主而又所处皆得其正位君臣同心何蹇不济故吉六爻皆变为火泽睽艮上坎下为蒙】序卦传曰睽者乖也乖必有难故受之以蹇蹇者难也【蔡介夫云屯蹇皆为难义但屯者始生之难蹇者所遇之难也乖必有难如人情义乖离必至相戕贼而难作矣】
　　彖传曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉【蹇足难进之象故曰蹇难也何以难险在前也坎之徳为险居卦之前不可前进此以外卦言也然艮止在后知其险不冒前而进智孰如之此以内卦言也中爻有离故曰见险蹇卦于蒙反而义与需合蒙贞坎内险外止则中晦昧而蒙蹇贞艮见险能止则中光明而智需险在前干恒易知故险而不陷也蹇险在前艮笃实光明故见险而能止也然曰知矣哉非徒赞其能止实取其有观变俟时之意处蹇者以止为尚济蹇者以往为尚彖之所谓利西南不利东北皆言往也圣贤当天下之蹇不容坐视唯其势不可行则止而不往苟机防可乗谁惜其身而不往也利西南者勉九五也干画往五而居上卦之中不以坎险为可畏而以其身入而筹画焉则将有出险之望彼西南何逺之有或云坎本坤所变得中者得坤卦之中也亦通苏子瞻云险中者人之所避也而已独安焉此必有以任天下之大难也故谓之大人不利东北者戒九三也九三止而不进则何时出险故曰其道穷也其唯三五同心共济而后可五为大人三利见之三五同功五无多功故往有功也重在往字三五皆卦主阳刚当位其他若二若四若上亦皆当位初虽以隂居阳而处下亦隂之正皆正邦象也邦正则不终于蹇矣蹇六爻无不同心共济者盖同舟而遇风则胡越皆相救所以能出蹇也处蹇之时而有济蹇之用其大如此坎睽蹇皆非顺境夫子以为虽此时亦有可用者故皆极赞之】
　　象传曰山上有水蹇君子以反身修徳【山之峻阻上复有水曲折而多艰阻行者难之蹇之象也君子体之以自反于身而増修其徳行有不得者皆反求诸己言忠信行笃敬虽蛮貊之邦行矣何蹇之有反身自艮取象阳止于外而回顾其内象反身修徳自坎取象阳在于中而坎水常流象中心修为之不息】
　　□初六往蹇来誉【变离为既济六非济蹇之才初非济蹇之位前无应援往则渐近于险而蹇跛难行不往而来则有见险能止之誉此卦中言来者皆就本爻言谓来而止于本爻也对往之辞初六去险最逺其止最先独见前识正传之所谓智也变离为明故能见几而止若是】
　　象传曰往蹇来誉宜待也【言是来也非既往而复还也即不往而待之耳然亦以时宜姑待而待取其不妄往非取其不往也所待者何待四之连三也】
  </div>
  <div class="pagination">
   <a href="古周易订诂_page9.html">
    上一页
   </a>
   <span>
    ...
   </span>
   <a href="古周易订诂_page5.html">
    5
   </a>
   <a href="古周易订诂_page6.html">
    6
   </a>
   <a href="古周易订诂_page7.html">
    7
   </a>
   <a href="古周易订诂_page8.html">
    8
   </a>
   <a href="古周易订诂_page9.html">
    9
   </a>
   <span class="current-page">
    10
   </span>
   <a href="古周易订诂_page11.html">
    11
   </a>
   <a href="古周易订诂_page12.html">
    12
   </a>
   <a href="古周易订诂_page13.html">
    13
   </a>
   <a href="古周易订诂_page14.html">
    14
   </a>
   <a href="古周易订诂_page15.html">
    15
   </a>
   <span>
    ...
   </span>
   <a href="古周易订诂_page11.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
