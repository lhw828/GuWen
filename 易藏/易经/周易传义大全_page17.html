<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 17 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 17 页/共 41 页
  </h1>
  <div class="content">
   六四剥牀以肤凶
　　传始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也本义隂祸切身故不复言蔑贞而直言凶也【白云郭氏曰六四上体居牀之上则肤矣○临川吴氏曰初为牀足二为牀辨三为牀上人所卧处四人之身也非牀也非牀而曰剥牀以肤言剥牀而上及于人之肌肤也○建安丘氏曰剥道已成故直言凶而不言蔑贞也○云峯胡氏曰本义曰蔑贞则凶盖犹许其不蔑贞则犹未至于凶也剥而及肤小人岂不欲蔑贞哉然正道终不可得而蔑故不言蔑贞而直言凶亦岂独君子之凶哉】
　　象曰剥牀以肤切近灾也
　　传五为君位剥己及四在人则剥其肤矣剥及其肤身垂于亡矣切近于灾祸也【山杨氏曰剥牀以足以辨剥其所安而已六四则剥及肤矣其为灾也不切近乎】
　　六五贯鱼以宫人无不利
　　传剥及君位剥之极也其凶可知故更不言剥而别设义以开小人迁善之门五羣隂之主也鱼隂物故以为象五能使羣隂顺序如贯鱼然反获爱于在上之阳如宫人则无所不利也宫人宫中之人妻妾侍使也以隂言且取获宠【一作亲】爱之义以一阳在上众隂有顺从之道故发此义本义鱼隂物宫人隂之美而受制于阳者也五为众隂之长当率其类受制于阳故有此象而占者如是则无不利也【进斋徐氏曰六五以柔居中为羣隂之长总率羣隂顺序以听于阳有后妃以宫人备数进御于君之象○平庵项氏曰六五君位五为王后与君同处四为夫人佐后者也三为九嫔以主九御下卦之长也二为世妇初为御妻○临川吴氏曰宫人众妾也以之者后也后为宫人之主五统羣隂如后统众妾众隂戴阳如后以众妾进御于主而获宠爱之象隂长消阳至五极矣不可以再长也一阳在上非可剥者故取羣隂顺承一阳为义六三应上九而寜失羣隂之心六五比上九而率羣隂以求一阳之一阳之功大矣天道之不可一日无阳世道之不可一日无君子者此也○云峯胡氏曰剥五不取君位如坤遯明夷归妹旅皆非君所处也剥而至于五是为剥之极故五不取剥义别设为贯鱼宫宠之象所以开小人改过迁善之门也五为羣隂之尊能率其类受制于阳无不利矣剥牀自足而辨而肤隂以次而剥阳也后以宫人备数进御于君望前先卑望后先尊亦以次而承阳圣人至是则戒之曰与其以次剥阳而至于凶孰若以次承阳之为利哉彖曰不利有攸往为君子戒也此曰无不利为小人勉也○建安丘氏曰遯剥皆隂长之卦遯隂长而犹微可制也在遯之九三言阳制隂之道故曰畜臣妾吉剥隂长而已极不可制矣故不复言阳之制隂而言隂之从阳是以六五曰贯鱼以宫人畜隂之权在阳则告阳以制隂之道剥阳之权在隂则教隂以从阳之道圣人于隂长之卦其委曲为君子谋者如此】
　　象曰以宫人宠终无尤也
　　传羣隂消【一无消字】剥于【一无于字】阳以至于极六五若能长率羣隂骈首顺序反获宠爱于阳则终无过尤也于剥之将终复发此义圣人劝迁善之意深切之至也【平庵项氏曰剥之五隂但用于午未申酉戌之月亦在天道未为不利也若用于阳月以侵发生之事则为厉气耳此爻别明后宫之义而象释之曰终无尤者以见小人但以此之则终无害也○双湖胡氏曰易以天道明人事卦至九月五隂既长谓观九五不剥为隂不可也特圣人系爻不言隂剥阳但言处剥之道此便是扶阳抑隂挽囬世道之意虽然亦卦爻本有此象圣人因而发之隂阳消长固有自然之势人事之尽自有转移之妙也】
　　上九硕果不食君子得舆小人剥庐
　　传诸阳消剥已尽独有上九一爻尚存如硕大之果不见食将见复生之理上九亦【一作一一作已】变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥【一有尽字】为坤阳【一有复字】来为复【一有然字】阳未尝尽也剥尽于上则复生于下矣故十月谓之阳月恐疑其无阳也隂亦然圣人不言耳隂道盛极之时其乱可知乱极则自当思治故众心愿载于君子君子得舆也诗匪风下泉所以居变风之终也理既如是在卦亦众隂宗阳为共载之象小人剥庐若小人则当剥之极剥其庐矣无所容其身也更不论爻之隂阳但言小人处剥极则及其庐矣庐取在上之象或曰隂阳之消【一作交】必待尽而后复生于下此在上便有复生之义何也夬之上六何以言终有凶曰上九居剥之极止有一阳阳无可尽之理故明其有复生之义见君子之道不可亡也夬者阳消隂隂小人之道也故但言其消亡耳何用更言却有复生之理乎【或问十月何以谓之阳月程子曰十月谓之阳月者阳尽恐疑于无阳也故谓之阳月也然何时无阳如日有夜光之类盖隂阳之气有常存而不移者有消长而无穷者○或问伊川云阳无可尽之理剥于上则生于下无间可容息也变于上则生于下矣乃剥复相因之理毕竟须经由坤坤卦纯隂无阳如此则阳有断灭也何以能生于复朱子曰凡隂阳之生一爻当一月须是满三十日方满得那腔子做得一画成今坤卦非是无阳阳始生甚微未满那腔子做一画未成非是坤卦纯隂使无阳也然此亦不是甚深奥事但伊川当时解不曽分晓道与人故令人做一件大事防○自观至剥三十日剥方尽日剥至坤三十日方成坤三十日阳渐长至冬至方是一阳第二阳方从此生隂剥每日剥三十分之一一月方剥得尽阳长每日长三十分之一一月方长得成一阳隂剥时一日十二刻亦每刻中渐渐剥全一日方剥得三十分之一阳长之渐亦如此问十月何以为阳月曰剥尽为坤复则一阳生也复之一阳不是顿然便生乃是自坤卦中积来且一月三十日以复之一阳分作三十分从小雪后便一日生一分上靣趱得一分下靣便生一分到十一月半一阳始成也以此便见得天地无休息处○双峯饶氏曰十月虽当纯坤之月而其序介乎剥复二卦之间以言乎前半月则有剥而未尽之阳小雪以前以言乎后半月则有复而方生之阳小雪以后剥之阳方尽于上而复之阳已生于下矣是乌得为无阳乎知十月之非无阳则四月之非无隂亦可知矣此隂阳消息之理至精至微自程传始发之然所言者其理耳而未有以验其气数之必然也朱子又而推明之曰是当以一爻分三十分隂阳日进退一分剥之阳剥于九月之霜降而尽于十月之小雪复之阳则生于小雪而成于十一月之冬至夬之隂决于三月之谷雨而尽于四月之小满姤之隂则生于小满而成于五月之夏至于是理与数合然后知隂阳絶续之际果无一息之间断而程子之言为益信矣○建安丘氏曰剥烂也复反也剥之上九变则为复之初九自最髙而最下自剥烂而复生故有硕果不食之象木脱僵立几无一毫生意者此纯坤之象也而生意已在其根矣此自坤而复也木末犹有硕大之果不为人所食则亦剥烂坠而已矣坠则生之所起果中有核实也核中有仁仁也仁则生矣此自剥而复也阳无可尽之理故剥即为复不必六自坤而复也】
　　本义一阳在上剥未尽而能复生君子在上则为众隂所载小人居之则剥极于上自失所覆而无复硕果得舆之象矣取象既明而君子小人其占不同圣人之情益可见矣【朱子曰上九一阳在上如硕大之果人不及食而独防如君子在上而小人皆载于下则是君子之得舆也然小人虽载君子而乃欲自下而剥之则是自剥其庐耳盖唯君子乃能覆盖小人小人必頼君子以保其身今小人欲剥君子则君子亡而小人亦无所容其身如自剥其庐也且看自古小人欲害君子到害得尽后国破家亡其小人曽有存活得者否故圣人于象曰君子得舆民所载也小人剥庐终不可用也若人占得此爻则为君子之所为者必吉而为小人之所为者必凶矣其象如此而理在其中矣○小人剥庐是说隂到这里时把他这些阳都剥了此是自剥其庐舎无安身己处众小人托这一君子为芘覆若更剥了是自剥其庐舎便不成剥了○临川吴氏曰下五阳皆已剥独存一阳在上如木之果实皆已落独一硕大之果不为人所食而犹在木末君子谓一阳坤为舆五隂承载上九之一阳如人之在车上君子筮得此爻则其象为得舆而占亦如之小人谓上九变为柔也一阳上覆五隂有庐之象竒变为偶则如庐之破壊穿漏其上而无以盖覆其下故小人筮得此爻则其象为剥庐而占亦如之也○云胡氏曰艮为果蓏艮上阳下隂果阳而蓏隂干为木果众阳皆变而上独存有硕果不食象果中有仁天地生生之心存焉此一阳也在坤之月则剥之尽而复生在此则剥未尽而能复生指阳之性言也故有取于硕果不食之象硕果専以象言得舆剥庐兼象占而言小人剥庐亦戒辞也牀上之借下以安者也庐下之借上以安者也始而剥牀欲上失所安今而剥庐自失所安矣自古小人欲害君子亦岂小人之利哉】
　　象曰君子得舆民所载也小人剥庐终不可用也传正道消剥既极则人复思治故阳刚君子为民所承载也若小人处剥之极则小人之竆耳终不可用也非谓九为小人但言剥极之时小人如是也【建安丘氏曰剥者言一阳在五隂之上而为隂所剥也故卦以上九为主其曰硕果不食幸一阳之存也在下五隂爻则有与乎阳者吉无与乎阳者凶六三应阳则无咎六五承阳则无不利以其有与乎阳也余三隂无阳可与则皆谓之凶然初六六二去阳逺而剥未尽故初蔑贞凶二亦蔑贞凶也至六四则已廹乎阳而剥极矣故不言蔑贞而直言凶也○双湖胡氏曰下四隂爻虽因已成之卦繋辞其实各原其初剥阳言之盖卦本纯干也初之蔑贞其姤之时乎二之蔑贞其遯之时乎但以剥阳为蔑贞不以位论矣三之无咎其否之时乎四之凶其观之时乎五之以宫人宠正当剥之时也圣人既于观四别取观国之光义而于剥五又取率羣隂以受制于阳为利焉至上九直象之以不食之硕果其扶阳抑隂之意每如此夫】
　　【震下坤上】
　　传复序卦物不可以终尽剥穷上反下故受之以复物无剥尽之理故剥极则复来【一无来字】隂极则阳生阳剥极于上而复生于下穷上而反下也复所以次剥也为卦一阳生于五隂之下隂极而阳复也岁十月隂盛既极冬至则一阳复生于地中故为复也阳君子之道阳消极而复反君子之道消极而复长也故为反善之义【朱子曰十月坤卦皆纯隂自交过十月节气固是纯隂然潜阳在地下已旋生起来了且以一月分作三十分细以时分之是三百六十分阳生时逐旋生生到十一月冬至方生得就一画阳这一画是卦中六分之一在地下二画又较在上靣则个至三阳则全在地上矣四阳五阳六阳则又层层在上面去不解到冬至时便顿然生得一画又曰阳无骤生之理如冬至前半月中气是小雪阳已生三十分之一分到得冬至前几日须已生到二十七八分到至日方始成一画不是昨日全无今日一旦便复了大抵剥尽处便生如列子所谓运转无已天地密移畴觉之哉凡一气不顿进一形不顿亏亦是不觉其进不觉其亏盖隂阳浸消浸长人之一身自少至老莫不皆然○天运流行本无一息间断岂解一月无阳且如木之黄落时萌芽已生了不特如此木之冬青者必先萌芽而后旧叶方落若论变时天地无时不变如楞严经第二卷首叚所载非唯一岁有变月亦有之非唯月有变日亦有之非唯日有变时亦有之但人不知耳此説亦是○天地中间此气升降上下当分为六层十一月冬至自下面第一层生起直到第六层上至天为四月阳气才生足便消下靣隂气便生只是这一气升降循环不已往来乎六层之中也大抵发生都只是一个阳气只是有消长上面阳消一分下靣便隂长一分又不是别讨个隂来只是阳消处便是隂故阳来谓之复复是本来物事隂来谓之姤姤是偶然相遇○临川吴氏曰复还反也冬至之前六阳消尽而为纯坤冬至之后一阳还反而生于下也○隆山李氏曰承剥之后而一阳来复乃生生之本也天地之运一息不防剥终复始不容少缓若稍遅不及则生理息也】
　　复亨出入无疾朋来无咎
　　传复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至微故多屯艰阳之始生其气至微故多摧折春阳之发为隂寒所折观草木于朝暮则可见矣出入无疾谓微阳生长无害之者也既无害之而其类渐进而来则将亨盛故无咎也所谓咎在气则为差忒在君子【一有之道字】则为抑塞不得尽其理阳之当复虽使有疾之固不能止其复也但为阻碍耳而卦之才有无疾之义乃复道之善也一阳始生至微固未能胜羣隂而发生万物必待诸阳之来然后能成生物之功而无差忒以朋来而无咎也三阳子丑寅之气生成万物众阳之功也若君子之道既消而复岂能便胜于小人必待其朋类渐盛则能协力以胜之也【或问复一阳动于下而云朋来无咎何也朱子曰方一阳生未有朋类毕竟是阳长将次竝进以其为君子之道故亨通而无咎也】
　　反复其道七日来复利有攸往【反复之复芳福反又作覆彖同】
　　传谓消长之道反复迭至阳之消至七日而来复姤阳之始消也七变而成复故云七日谓七更也临云八月有凶谓阳长至于隂长歴八月也阳进则隂退君子道长则小人道消故利有攸往也【程子曰近取诸身百理皆具屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终又曰凡物之散其气遂尽无复归本原之理天地间如红罏虽生物消铄亦尽况既散之气岂有复在天地造化又焉用此既散之气其造化者自是生气至如海水潮日出水涸是潮退也其涸者已无也月出则潮水生也非却是将已涸之水为潮此是气之终始开阖便是易一阖一辟谓之变】
　　本义复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为己之出入既得无疾朋类之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以刚徳方长故其占又为利有攸往也反复其道往而复来来而复往之意七日者所占来复之期也【朱子曰七日来复者终不是已往之阳重新将来复生旧厎己自过了这里自然生出来又曰复反也言阳气既往而来复也夫大徳敦化而川流不穷岂假乎既消之气以为方息之资也哉亦见其絶于彼而生于此而因以着其往来之象尔唯人亦然大和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能已耳○隆山李氏曰阳反而复生生之气自此萌动故曰复亨又曰于临曰八月有凶于复则曰七日来复阳消而数月者幸其消之遟阳长而数日者幸其长之速也○节斋蔡氏曰阳自建午之月渐消渐剥至建子之月而为复在卦经七爻于时经七月故曰七日来复不言月而言日者犹诗所谓一之日二之日也○郑氏刚中曰七者阳数日者阳物故于阳长言七日八者隂数月者隂物临刚长以隂为戒故曰八月○云峰胡氏曰本义于剥之硕果曰剥未尽而复生至此则曰剥尽为纯坤十月之卦而阳气巳生于下盖阳无顿生之理故先天卦序剥而坤坤而后复阳无可尽之理故后天卦序则以复次剥其曰剥未尽而能复者指果中之仁而言也可见其所以为元者未尝息其曰坤十月阳气已生于下积之逾月然后一阳之体始成而来复可见其所以至于亨者未尝骤前乎此自姤而剥隂在内为主阳常行逆境今自剥而复阳在内为主阳方行顺境故其占为亨已之出入而得无疾者一阳顺而亨也朋类之来亦得无咎者众阳顺而亨也是皆阳顺而动之象也反复其道统言隂阳往来其理如此七日来复専言一阳方来其数如此利有攸往则其占又言一阳之长可往而为临为泰以至于干也】
　　彖曰复亨刚反
　　本义刚反则亨【朱子曰刚反二字是解复亨下云动而以顺行是解出入无疾以下大抵彖辞解得易极分明子细寻索尽有条理○临川吴氏曰刚反释复字而亨之意在其中刚既反则日长日盛而亨矣○建安丘氏曰此云刚反言剥之一刚穷上反下而为复也下文刚长言复之一刚自下进上为临为泰以至为干也以其既去而来反也故亨以其既反而渐长也故利有攸往刚反言方复之初刚长言已复之后】
　　动而以顺行是以出入无疾朋来无咎
　　传复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也本义以卦徳而言【进斋徐氏曰动而以顺行者震动之始以坤顺而行也出入朋来阳之动也无疾无咎以顺行也○山杨氏曰一阳复于下而五隂在上则阳微而隂犹盛小人众而君子独动而不以顺行则疾之者至身不能保尚何朋来之有○潘氏梦旂曰剥以顺而止复以顺而行君子处道消之极至道长之初未尝一毫之不以顺也】
　　反复其道七日来复天行也
　　本义隂阳消息天运然也【朱子曰反复其道七日来复天行也消长之道自然如此故曰天行处隂之极乱者复治往者复还凶者复吉危者复安天地自然之运也○山杨氏曰四时之变浸而为寒暑固非一日之积也天且不能暴为之况于人乎】
　　利有攸往刚长也【长丁丈反】
　　本义以卦体而言既生则渐长矣【双湖胡氏曰刚长则自复而临而泰而壮夬至于干其势自不容御矣○平庵项氏曰剥曰不利有攸往小人长也复曰利有攸往刚长也易之意凡以为君子谋也○鄱阳董氏曰自外而入者曰来自内而出者曰往疾之者众则未可往无疾则利于往矣消息盈虚天命之自然而君子不谓命也上文言出入无疾而后朋来无咎朋来无咎而后利有往盖常不以天命之自来者为幸而深以人情之难测者为忧何也来者微而疾其来者众也来者微则岂可遽以自幸疾其来者众则岂可不善于自飬哉】
　　复其见天地之心乎
　　其道反复往来迭消迭息【一有也字】七日而来复者天地之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之【程子曰复其见天地之心一言以蔽之曰天地以生物为心○复卦非天地之心复则见天地之心圣人无复故未尝见其心○人説复其见天地之心皆以为至静能见天地之心非也复之卦下面一画便是动了安得谓之静自古儒者皆言静见天地之心唯某言动而见天地之心问莫是于动处求静否曰固是然最难○张子曰复见天地之心咸恒遯壮见天地之情心隐于微情发乎显○或问程子言动之端乃天地之心切谓十月纯坤不为无阳天地生物之心未尝间息但未动耳因动而生物之心始可见朱子曰十月阳气收敛一时关闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此处起于此处方见得天地之心也○问天地之心动处如何见得曰这处便见得阳气发生其端已兆于此春了又冬冬了又春都从这里发去事物间亦可见只是这里见得较亲切问动之端乃心之发处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端又从此起虽动而物未生未到大叚动处凡发生万物都从这里起岂不是天地之心○天地以生生为徳元亨利贞乃生物之心也但其静而复乃未发之体动而通焉则已发之用一阳来复其始生甚微固若静焉然其实动之机其势日长而万物莫不资始焉是天命流行之初造化发育之始天地生生不已之心于是而可见矣若其静而未发则此心之体虽无所不在然却有未发处此程子所以以动之端为天地之心亦举用以该其体尔○程子説天地以生物为心最好此乃是无心之心也又曰天地若果无心则须牛生出马桃树上发李花他又却自定心便是主宰处所以谓天地以生物为心也又曰天地之心动后方见圣人之心应事接物方见○程子云圣人无复故未尝见其心且尧舜孔子之心千古常在圣人之心周流运行何往而不可见若言天地之心如春生发育犹是显著此独曰圣人无复未尝见其心者只为是説复卦系辞曰复小而辨于物盖复卦是一阳方生于羣隂之下如幽暗中一防白便是小而辨也圣人赞易而曰复见天地之心今人多言唯是复卦可以见天地之心非也六十四卦无非天地之心但于复卦忽见一阳之复故即此而赞之尔论此者当知有动静之心有善恶之心各随事而看今人乍见孺子将入于井因发动而见其恻隐之心未有孺子将入井之时此心未动只静而已众人物欲昏蔽便是恶厎心及其复也然后本然之善心可见圣人之心纯于善而已所以谓未尝见其心者只是言不见其有昏蔽忽明之心如所谓幽暗中一点白者而已但此等语话只可就此一路看去才转入别处便不分明也不可不知又曰天地之气所以有阳之复者以其有隂故也众人之心所以有善之复者以其有恶故也若圣人之心则天理浑然初无间断人孰得以窥其心之起灭耶若静而复动则亦有之但不可以善恶而为言耳○复非天地心复则见天地心盖天地以生物为心而此卦之下一阳爻即天地所以生物之心也至于复之得名则以此阳之复生而已犹言临泰大壮夬也但于其复而见此一阳之萌于下则是因其复而见天地之心耳○伊川与濂溪説复字不同濂溪就坤上説就回来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濂溪就利贞上説复字伊川就元字头説复字以周易卦爻之义推之则伊川之説为正然濂溪伊川之説道理只一般非有所异只是所指地头不同以复卦言之下靣一画便是动处伊川云下靣一爻正是动如何説静得看来伊川説得较好】
　　本义积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也程子论之详矣而邵子之诗亦曰冬至子之半天心无改移一阳初动处万物未生时酒味方淡大音声正希此言如不信更请问包羲至哉言也学者宜尽心焉【或问复见天地之心朱子曰三阳之时万物蕃新只见物之盛大天地之心却不可见唯是一阳初复万物未生冷冷静静而一阳既动生物之心闯然而见虽在积隂之中自掩藏不得此所以必于复见天地之心也又曰要説得见字亲切盖此时天地之间无物可见天地之心只有一阳初生净净洁洁见得天地之心在此若是三阳发生万物之后则天地之心尽散在万物不能见得如此端的○问生理初未尝息但到坤时藏伏在此至复乃见其动之端否曰不是如此这个只是就隂阳动静阖辟消长处而言如一堆火自其初发以至渐渐发过消尽为灰其消之未尽处固天地之心也然那消尽厎亦天地之心也但那个不如那新生厎鲜好故指那接头再生者言之则可以见天地之心亲切如云利贞者性情也一元之气亨通发散品物流形天地之心尽发见在品物上但丛杂难看及到利贞时万物悉已收敛那时只有个天地之心丹青着见故云利贞者性情也正与复其见天地之心相似康节云一阳初动处万物未生时盖万物生时此心非不见也但天地之心悉已布散丛杂无非此理呈露到多了难见若防防者能于此观之则所见无非天地之心矣唯是复时万物皆未生只有一个天地之心昭然着见在这里所以易看也○静极而动圣人之复恶极而善常人之复但常人也有静极而动厎时节圣人则不复有恶极而善之复问一阳之复在人言之只是善端萌处否曰以善言之是善端方萌处以恶言之昏迷中有悔悟向善意便是复如睡到忽然醒觉处亦是复气象又如人之沉滞道不得行到极处忽小亨道虽未大行已有可行之兆亦是复这道理千变万化随所在无不浑沦问今寂然至静在此若一念之动此便是复否曰恁地説不尽复有两様有善恶之复有动静之复两様复自不相须须各看得分晓终日营营与万物竝驰忽然有恻隐是非羞恶之心发见此善恶为隂阳也若寂然至静之中有一念之动此动静为隂阳也二者各不同须推敎子细○问冬至子之半曰康节此诗最好故某于本义特载之盖立冬是十月初小雪是十月中大雪十一月初冬至十一月中小寒十二月初大寒十二月中冬至子之半即十一月之半也人言夜半子时冬至盖夜半以前一半已属子时今推五行者多不知之然数毎从这处起畧不差移此所以为天心然当是时一阳方动万物未生未有声臭气味之可闻可见所谓酒味方淡大音声正希也○问天心无改移谓何曰年年岁岁是如此月月日日是如此○一阳初动处万物未生时此是欲动未动之间如怵惕恻隐于赤子入井之初方怵惕恻隐而未成怵惕恻隐之时故上云冬至子之半是康节常要就中间説子之半则是未成子方离于亥而为子方四五分是他常要如此説常要説隂阳之间动静之间便与周程不同周程只是体用动静互换无极康节只要説循环便须指消息动静之间而言○西溪李氏曰穷冬积隂之时几于无生意矣而阳气已动于黄泉之下犹之人焉方其物欲之深也几于无天理矣而性善之端要不可泯也必有时而发就其发处观之则天地之心见矣○临川吴氏曰草木不敛其液则不能以敷荣昆虫不蛰其身则不能以振奋此人之所以贵于复而复之所以贵于静也寂者感之君翕者辟之根冬之藏一岁之复也夜之息一日之复也喜怒哀乐之未发须之复也○云峯胡氏曰天地生物之心即人之本心也皆于几熄而复萌之时见之本义辞尚简要未尝泛引古语此则全引康节诗殊有意也朱子诗曰忽然夜半一声雷万户千门次第开识得无中含有处许君亲见伏羲来学者有得于此诗则可以知康节之诗矣】
　　象曰雷在地中复先王以至日闭关啇旅不行后不省方
　　传雷者隂阳相薄而成声当阳之微未能发也雷在地中阳始复之时也阳始生于下而甚微安静【一作顺】而后能长先王顺天道当至日阳之始生安静以飬之故闭闗使商旅不得行人君不省视四方观复之象而顺天道也在一人之身亦然当安静以飬其阳也【程子曰圣人无一事不顺天时故至日闭闗】
　　本义安静以飬微阳也月令是月斋戒掩身以待隂阳之所定【朱子曰一阳来复与雷在地中只是一义盖阳生于闭藏之中至微而未可有为之时也○问阳始生甚微安静而后能长故复之象曰先王以至日闭闗人于迷途之复其善端之萌亦甚微故须荘敬持飬然后能大不然复亡之矣曰然○至日闭闗正是于已动之后要安静以飬之盖一阳初复其气甚微劳动他不得故当安静以飬微阳如人善端初萌正欲静以飬之方能盛大又曰古人所以四十强而仕者前靣许多年亦且飬其善端若一下便出来与事物衮了岂不壊事○建安丘氏曰地静雷动雷在地中静飬动也闗宜开者也而闭之商旅出诸涂者也而不行古者岁十一月朔廵守而后于是日则不省方皆法雷在地中之义而飬微阳也○丹阳都氏曰舜十一月朔廵守而此言后不省方则知廵守者是月也不省方者是月之至日也○潜室陈氏曰一阳复于地下即是动之端但萌芽方动当静以候之不可扰也故卦辞言出入无疾而象言闭闗息民盖动者天地生物之心而静者圣人裁成之道也○双峯饶氏曰闭闗休息所以培飬生意使之深潜固密而无所泄于以顺隂而固阳也推此以往则政事云为之间凡可以扶阳抑隂而参赞化育者必将无所不用其至矣○云峯胡氏曰安静以飬微阳大象从事上説本义引月令从身上説其敎人之意深矣】
　　初九不逺复无祗悔元吉
　　传复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也祗宜音柢抵也玉篇云适也义亦同无祗悔不至于悔也坎卦曰祗既平无咎谓至既平也顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也祗陆徳明音支玉篇五经文字羣经音辨竝见衣部本义一阳复生于下复之主也祗抵也又居事初失之未逺能复于善不抵于悔大善而吉之道也故其象占如此【或问无祗悔祗字何训朱子曰书中祗字只有这祗字使得别看来只是解做至字又有训多为祗者如多见其不知量也多祗也祗与只同○建安丘氏曰坤上震下为复上体乃坤而静之时下体乃震而动之始初九又复而反之机初以一阳为五隂之主居复之最先不逺而复故不至于悔而得大善之吉者也复以修身唯不贰过之顔子其殆庶几乎○西溪李氏曰一阳在内天地之心性善之端也故六爻以复善为义○南轩张氏曰复之初九震体也微动之时也当是时而能复焉则去无妄不逺矣及其守之固居之安则纎毫不萌即无妄也即诚也即天之道也即圣人之心也○云峯胡氏曰春秋公孙敖如京师不至而复公如晋至河乃复皆以不极其往为复复善贵早故易以不极其徃者言之善失之逺而复必至有悔唯失之未逺而即复所以不祗于悔元吉本义云大善而吉是从事上説一本作向善而吉是从心上説读者详焉】
　　象曰不逺之复以脩身也
　　传不逺而复者君子所以脩其身之道也学问【一无问字】之道无他也唯其知不善则速改以从善而已【双峯饶氏曰人之一心善端緜緜本自相续念虑之间虽或小有所差而其慊然不自安之意已萌于中是即天地生物之心之所呈露而孟子所谓怵惕恻隐之心者也人唯省察克治之功不加虽有为善之几而无反善之实是以纵欲妄行而其悔至于不可追也善用力者诚能因是心之萌而速反之使不厎于悔焉则人欲去而天理还矣此不逺之复以脩身也】
　　六二休复吉
　　传二虽隂爻处中正而切比于初志从于阳能下仁也复之休美者也复者复于礼也复礼则为仁初阳复复于仁也二比而下之所以美而吉也本义柔顺中正近于初九而能下之复之休美吉之道也【哉问休复之吉以下仁也朱子曰初爻为仁人之体六二爻能下之谓附下于仁者学莫便于近乎仁既得仁者而亲之资其善以自益则力不劳而学美矣故曰休复吉○建安丘氏曰人不能皆贤亲贤则贤矣六二下仁之谓也卦惟初九一爻为阳二非阳而能下之则隂变而阳小人变而君子而复之六二亦变为临之九二矣乌得而不吉哉○云峰胡氏曰遯贵逺逺莫逺于上九而九五能比之故嘉遯遯之美者也徳贵不逺初曰不逺复而六二能比之故曰休复复之美者也里仁为美亦此意欤】
　　象曰休复之吉以下仁也
　　传为复之休美而吉者以其能下仁也仁者天下之公善之本也初复于仁二能亲而下之是以吉也【进斋徐氏曰仁谓初刚刚复于下在人则恻隐之心仁之端也初不逺复二从初而复故曰以下仁也○南轩张氏曰易三百八十四爻未尝言仁此独言之夫子盖有深旨克己复礼为仁克其私心复其天理所以为仁二去初未逺上无系应能从初而复所以为下仁也至四但言以从道也而不谓之仁矣盖道者举其大凡不若仁为切至也○李氏闳祖曰天下之公是无一毫私心善之本是万善从此出○西山真氏曰伊川语録中説仁者以天地万物为一体説得太寛无捉摸处易传只云四徳之元犹五常之仁偏言则一事専言则包四者又云仁者天下之公善之本也只此两处説仁极平正确实学者且当玩此此是程子手笔也】
　　六三频复厉无咎
　　传三以隂躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也本义以隂居阳不中不正又处动极复而不固屡失屡复之象屡失故危复则无咎故其占又如此【诚斋杨氏曰频复非危频过为危复义故无咎圣人危其频过故曰厉以警之开其频复故曰无咎以劝之○云峯胡氏曰三上下进退之间故曰频防以柔为主九三刚而不中失之失以其比柔故频防复以刚为主六三柔而不中失之失以其比柔位刚故频复然频防吝频复虽厉无咎此又不同也】
　　象曰频复之厉义无咎也
　　传频复频失虽为危厉然复善之义则无咎也【临川吴氏曰频虽有厉复则能补过矣故于义为无咎也】
　　六四中行独复
　　传此爻之义最冝详玩四行羣隂之中而独能复自处于正下应于阳刚其志可谓善矣不言吉凶者盖四以柔居羣隂之间初方甚微不足以相援无可济之理故圣人但称其能独复而不欲言其独从道而必凶也曰然则不言无咎何也曰以隂居隂柔弱之甚虽有从阳之志终不克济非无咎也本义四处羣隂之中而独与初应为与众俱行而独能从善之象当此之时阳气甚微未足以有为故不言吉然理所当然吉凶非所论也董子曰仁人者正其义不谋其利明其道不计其功于剥之六三及此爻见之【徂徕石氏曰处上下四隂之中故曰中行不从其类而下应初故曰独复○节初徐氏曰中者随时取义非一定之谓也就上下二卦则二五为中就五隂爻则四为中此所谓时中○云峯胡氏曰泰二夬五曰中行二五上下之中也益三四曰中行三四在一卦之中也此曰中行六四在五隂之中也然则二五之中中也或以三四为中随时以取中也】
　　象曰中行独复以从道也
　　传称其独复者以其从阳刚君子之善道也【云峯胡氏曰脩身以道脩道以仁小象曰脩身曰仁曰道惟初九当之○白云郭氏曰剥六三乃复六四反对其义相类在剥取其失上下以应乎阳在复则取其独复以从道】
　　六五敦复无悔
　　传六五以中顺之徳处君位能敦笃于复善者也故无悔虽本善戒亦在其中矣阳复方防之时以柔居尊下复无助未能致亨吉也能无悔而已
　　本义以中顺居尊而当复之时敦复之象无悔之道也【节斋蔡氏曰敦厚也坤象复主初阳五虽与初无系而处位得中能自厚于复者也可以无悔○云峯胡氏曰诸家于此爻皆轻看殊不知不逺复者善心之萌敦复者善行之固故初九无祗悔敦复则其复也无转移可无悔矣又曰不逺复入徳之事也敦复其成徳之事欤○隆山李氏曰易中阳长之卦凡在上隂柔之主则未尝不附而顺之无所于逆故复为一阳之长而六五则以敦复无悔临为二阳之长而六五则以知临为宜泰为三阳之长而六五则以帝乙归妹为祉大壮为四阳之长而六五则以丧羊于易无悔诸卦六五爻大率皆以下顺阳刚而得居上之体作易者当阳长之世以此垂训要之皆所以为君子地云耳】
　　象曰敦复无悔中以自考也
　　传以中道自成也五以隂居尊处中而体顺能敦笃其志以中道自成则可以无悔也自成谓成其中顺之徳本义考成也【建安丘氏曰二四待初而复故曰下仁曰从道五不待初而复故曰自考二四其学力之功五其天质之美欤】
　　上六迷复凶有灾眚用行师终有大败以其国君凶至于十年不克征
　　传以隂柔居复之终终迷不复者也迷而不复其凶可知有灾眚灾天灾自外来眚已过由自作既迷不复善在已则动皆过失灾祸亦自外而至盖所招也迷道不复无施而可用以行师则终有大败以之为国则君之凶也十年者数之终至于十年不克征谓终不能行既迷于道何时而可行也【或问伊川言灾自外来眚自内作是否朱子曰看来只一般微有不同耳灾是偶然生于彼者眚是过误致然书曰眚灾肆赦春秋曰肆大眚皆以其过误而赦之也】
　　本义以隂柔居复终终迷不复之象凶之道也故其占如此以犹及也【朱子曰上六迷复凶至于十年不克征这是个极不好厎爻故其终如此凡言十年三年五年七月八月三月者想是象数中自有个数如此故圣人取而言之○问上六迷复至于十年不克征何如曰过而能改则亦可以进善迷而不复自是无説所以无往而不凶凡言三年犹是有个期限到十年便是无説了○进斋徐氏曰上六位高而无下仁之美刚逺而失迁善之机厚极而有难开之蔽柔终而无改过之勇是昏迷而不知复者也○云峯胡氏曰坤体而居上体之上先迷者也迷不特凶又有天灾有人眚用行师终有大败及其国君亦凶至于十年终不能行甚言迷复之不可也迷复与不逺复相反初不逺而复迷则逺而不复敦复与频复相反敦无转易频则屡易独复与休复相似休则比初独则应初也十年不克征亦七日来复之反干无十坤无一隂数极于六而七则又为干之始阳数极于九而十则自为坤之终故凡言十年者坤终之象也屯十年乃字颐十年勿用皆互坤○南轩张氏曰易之爻辞鲜有如是之详其凶鲜有如是之极者而独于复之上六言之盖自古亡家覆国反道败徳无所不在其源起于一念之微不能制过之尔夫以隂柔之才去本之逺所谓人欲肆而天理灭者故有大败终凶之戒也】
　　象曰迷复之凶反君道也
　　传复则合道既迷于复与道相反也其凶可知以其国君凶谓其反君道也人君居上而治众当从天下之善乃迷于复反君之道也非止人君凡人迷于复者皆反道而凶也【云峯胡氏曰剥上九民所载也一阳在上指众隂之为民复上六反君道也众隂之极表一阳之为君○建安丘氏曰复卦以初九为主其言不逺复无祗悔者喜一阳之来也其上五隂爻则有得乎阳者吉无得乎阳者凶二比初则曰下仁四应初则曰从道此皆有得乎阳者余三隂无得乎阳者五去初虽逺以居得中位自厚于复无悔三处位不中以去初未逺频失而频复者也故虽厉而可以无咎独上六一爻最逺乎初又居一卦之穷迷而不复者也故凶又曰初为明睿之君子知过则改上也二四为乐善之贤者舎己从人次也六五为不践迹之善人自厚其身又其次也六三为改过不勇之人复而失失而复抑又其次也上六则物欲沈滞本心丧失下愚不移者也尚何复之可言哉民斯为下矣○双峯饶氏曰复卦辞専以气数言爻辞専以人事言以气数言则复有必亨之理如出入无疾朋来无咎皆是复之亨处其所以然者以反复其道七日来复故也此是气数之常自然如此若以人事言则须不逺复与休复方吉敦复方无悔独复亦可以免凶咎若频复则虽厉而亦可以无咎迷复则必至于凶而有灾眚矣此皆人事所致君子不可不慎也○习静刘氏曰动静天道之复也善恶人道之复也故彖象言动静之复六爻言善恶之复复者刚之反也自五及初皆以从刚为复五之自考不如四之从道四之从道不如二之下仁二之下仁不如初之脩身三频复虽危犹知复也上迷复反道则不知复矣】



　　周易传义大全卷九
&lt;经部,易类,周易传义大全&gt;
　　钦定四库全书
　　周易传义大全卷十　　明　胡广等　撰
　　【震下干上】
　　传无妄序卦复则不妄矣故受之以无妄复者反于道也既复于道则合【一无合字】正理而无妄故复之后受之以无妄也为卦干上震下震动也动以天为无妄动以人欲则妄矣无妄之义大矣哉【程子曰无妄震下干上圣人之动以天贤人之动以人若顔子之有不善岂如众人哉惟只在此间尔盖犹有已焉至于无我则圣人也○隆山李氏曰人受天地之中以生天神天明本自无妄有生之后人伪诱之妄念乃起又曰干通变化一气冥运而生者自生化者自化无不得其性命之正夫安有所谓妄者哉○双溪王氏曰复者贤人之事无妄者圣人之事无妄则诚而复者所以求至于无妄者也】
　　无妄元亨利贞其匪正有眚不利有攸往
　　传无妄者至诚也至诚者【一无者字】天之道也天之化育万物生生不穷各正其性命乃无妄也人能合无妄之道则所谓与天地合其徳也无妄有大亨之理君子行无妄之道则可以致大亨矣无妄天之道也卦言人由无妄之道也【一无也字】利贞法无妄之道利在贞正失贞正则妄也虽无邪心苟不合正理则妄也乃邪心也故有【一作其】匪正则为过眚既已无妄不冝有往往则妄也【或问程传云虽无邪心苟不合正理则妄也既无邪心何以不合正理朱子曰有人自是其心全无邪而却不合于正理如贤智者过之他其心岂曾有邪却不合正理佛氏亦岂有邪心者又问荘敬持飬此心既存亦可谓之无邪心矣然知有未至理有未穷则于应事接物之际不能处其当则未免于纷扰而敬亦不得行焉虽与流放而不知者异然苟不合正理则亦未免为妄与邪心也曰所论甚善但所谓虽旡邪心而不合正理者实该动静而言然燕居独处之时物有来感理所当应而此心顽然固执不动则虽无邪心而只此不动处便非正理又如应事接物处理当如彼而吾所以应之者乃如此则虽未必出于有意之私然只此亦是不合正理既有不合正理则非邪妄而何恐不可専以荘敬持飬此心既存为无邪心而必以未免纷扰敬不得行然后为有妄之邪心也】
　　本义无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄又二体震动而干健九五刚中而应六二故其占大亨而利于正若其不正则有眚而不利有所往也【朱子曰无妄本是无望这是没理防时节忽然如此得来靣前朱英所谓无望之福是也问史记作无望若以为无望则是愿望之望非诚妄之妄曰有所愿望即是妄但望字説得浅妄字説得防无妄是个不指望偶然厎卦忽然而有福忽然而有祸如人方病忽然勿药而愈是所谓无妄也据诸爻名义合作无望不知孔子何故説归无妄○无妄自是大亨了又却须是贞正始得若些子不正他那里便有灾来○无妄一卦虽云祸福之来也无常然自家所守者不可不利于正不可以彼之无常而吾之所守亦为之无常也故曰无妄元亨利贞其匪正有眚若所守匪正则有眚矣眚即灾也○厚斋冯氏曰朱子谓史记作无望自文王以来多为无望之义焉季长郑康成王子雍皆同斯义古人用字同声者义亦通之如豫之为预履之为礼噬嗑之为市合不一端而足今观卦内作无所期望而有得其义多通序卦之意非可如此推也盖动出于人则为之而期其成有所望也动而聴命于天非可期望也○建安丘氏曰惟其无妄所以无望也若其处心未免于妄则无道以致福而妄欲徼福非所谓无望之福有过以召灾而妄欲免灾非所谓无妄之灾此皆未免容心于祸福间非所谓无妄也若真实无妄之人则纯乎正理祸福一付之天而无苟得幸免之心也○云峯胡氏曰朱子解中庸诚字以为真实无妄之谓此解无妄则以为实理自然之谓自然二字已兼无所期望之意矣其占元亨而必利于贞者无妄诚也正而固诚之者也不正则妄矣占辞曰贞曰匪正曰利曰不利其辞一正一反圣人示戒深矣】
　　彖曰无妄刚自外来而为主于内
　　传谓初九也坤初爻变而为震刚自外而来也震以初爻为主成卦由之故初为无妄之主动以天为无妄动而以天动为主也以刚变柔为以正去妄之象又刚正为主于内无妄之义也九居初正也【进斋徐氏曰刚自外来而为主于内以卦变言则下体干交坤而为震也非本卦刚柔之往来故曰外来初九为震动之主爻故曰为主于内】
　　动而健刚中而应大亨以正天之命也
　　传下动而上健是其动刚健也刚健无妄之体也刚中而应五以刚居中正二复以中正相应是顺理而不妄也故其道大亨通而贞正乃天之命也天命谓天道也所谓无妄也【白云郭氏曰动而健者动以天不以人也○山杨氏曰五以刚健中正位乎上二以柔顺中正应于下上下相与以正故其大亨也以正而已大亨以正非人之私智所能为也循天理而已故曰天之命也维天之命于穆不已所谓命者亦诚而已矣】
　　其匪正有眚不利有攸往无妄之往何之矣天命不祐行矣哉
　　传所谓无妄正而已小失于正则为有过乃妄也所谓匪正盖由有往若无妄而不往何由有匪正乎无妄者理之正也更有往将何之矣乃入于妄也往则悖于天理天道所不祐可行乎哉【山杨氏曰大亨以正则亨以正为体匪正则有眚非顺理也故天命所不祐欲往安之乎○进斋徐氏曰行矣哉即州里行乎哉之义】本义以卦变卦徳卦体言卦之善如此故其占当获大亨而利于正乃天命之当然也其有不正则不利有所往欲何往哉盖其逆天之命而天不祐之故不可以有行也【朱子曰刚自外来説卦变动而健説卦徳刚中而应説卦体大亨以正説元亨利贞伊川易传似不是本意刚自外来是所以做造无妄动而健是有卦后説厎○云峯胡氏曰本义谓自讼而来二之刚来居初也或谓外卦为干震之刚自干来也亦通无妄释元亨利贞与临同命即道也叶韵耳无妄之往程子以为无妄而又往本义只顺上文本意解正者天之命不正故不可行也盖无妄之往与泰卦包荒得尚于中行句相似举首尾句而包中间也不可泥文而失意】
　　象曰天下雷行物与无妄先王以茂对时育万物传雷行于天下隂阳交和相薄而成声于是惊蛰藏振萌芽发生【一作育】万物其所赋与洪纤髙下各正其性命无有差妄【一作忒】物与无妄也先王观天下雷行发生赋与之象而以茂对天时飬育万物使各得其宜如天与之无妄也茂盛也茂对之为言犹盛行永言之比对时谓顺合天时天道生万物各正其性命而不妄王者体天之道飬育人民以至昆虫草木使各得其宜乃对时育物之道也【程子曰天下雷行物与无妄天下雷行付与无妄天性岂有妄邪圣人以茂对时育万物各使得其性也无妄则一毫不可加安可往也往则妄矣无妄震下干上动以天安有妄乎动以人则有妄矣○天下雷行物与无妄先天后天皆合于天理者也人欲则伪矣○天下雷行物与无妄动以天理故也其大畧如此又须研究之则自有得处】本义天下雷行震动发生万物各得其性命是物物而与之以无妄也先王法此以对时育物因其所性而不为私焉【或问物与无妄是各正性命之意朱子曰然一物与他一个无妄○节斋蔡氏曰对与对越上帝之对同茂者笃实感发之意至诚之动无时不对无物不育也○中溪张氏曰天之生物不违乎时至诚赞化亦不违乎时圣人与天同一无妄此所谓动以天也○双湖胡氏曰天下雷行物与无妄以理言之有防万为一一实万分之义以象言之则一震之顷物皆震动邪念顿消是物与之以无妄也圣人茂对天时以飬育万物是亦圣人之雷行物与之以无妄矣○云峯胡氏曰夫子释彖从天命上説本义释夫子大象从性上説性即天之命也天下雷行物物与之以无妄物物各具一性物物各一自然之天圣人因物之所性以育万物圣人一自然之天也】
　　初九无妄往吉
　　传九以阳刚为主于内无妄之象以刚实【一无实字】变柔而居内中诚不妄者也以无妄而往何所不吉卦辞言不利有攸往谓既无妄不可复有往也过则妄矣爻言往吉谓以无妄之道而行则吉也本义以刚在内诚之主也如是而往其吉可知故其象占如此【进斋徐氏曰初刚当位而动为无妄之主动以正者如是而行何往非吉○隆山李氏曰初阳无应而爻辞谓之往吉何也两刚相遇不率于系应之私是之谓无妄此初所以吉四所以无咎也若夫六二九五应六三上九应而三不免于灾五不免于疾上不免于眚有应者反不若无应之为愈可见矣震阳初动诚一未分刚实无私以此而往动与天合其又奚必有应而后能往哉此初九之往所以得无心之吉也○云峰胡氏曰释彖曰刚自外来而为主于内本义于此曰以刚在内诚之主也主字最有力盖妄者诚之反也诚之主如此妄自然无矣如斯而往其吉固冝此占辞而本义以为象者初九之刚为主于内诚之主之象也○兰氏廷瑞曰初则当行终则当止行止适当则无妄不妄则吉无妄之初当行者也故往则有吉无妄之终当止者也故行则有眚】
　　象曰无妄之往得志也
　　传以无妄而往无不得其志也盖诚之于物无不能动以之脩身则身正以之治事则事得其理以之临人则人感而化无所往而不得其志也【诚斋杨氏曰九本干体初居震始动以天者也焉往而不吉不得志哉○丹阳都氏曰二隂在前无阳以拒之故吉故得志】
　　六二不耕获不菑畬则利有攸往【菑侧其反畬音余】
　　传凡理之所然者非妄也人所欲【一无欲字】为者乃妄也故以耕获菑畬譬之六二居中得正又应五之中正居动体而柔顺为动能顺乎中正乃无妄者也故极言无妄之义耕农之始获其成终也田一岁曰菑三岁曰畬不耕而获不菑而畬谓不首造其事因其事理所当然也首造其事则是人心所作为乃妄也因事之当然则是顺理应物非妄也获与畬是也盖耕则必有获菑则必有【一作为】畬是事理之固然非心意之所造作也如是则为无妄不妄则所往利而无害也或曰圣人制作以利天下者皆造端也岂非妄乎曰圣人随时制作合【一作因】乎风气之宜未甞先时而开之也若不待时则一圣人足以尽为矣岂待累圣继作也时乃事之端圣人随时而为也【广平游氏曰不耕获不菑畬以明君子之于物应而不唱其于事述而不作非乐通物也乐循理也○朱子曰耕菑固必因时而作然对获畬而言则为首造矣易中取象亦不可以文害辞辞害义若必字字拘泥则不耕而望获不菑而望畬亦岂有此理耶○问程传爻辞恐未明白窃谓无不耕而获不菑而畬之理只是不于耕而计获之利如程子所解象辞移之以解爻辞则可曰易传爻象之辞虽若相反而意实相近特辞有未足耳爻辞言当循理象辞言不计利循理则不计利计利非循理也但考之经文则若有可疑者若曰不耕而获则多却而字若曰不于耕而求获之利则又须增数字方通尝谓此爻乃自始至终都不营为而偶然有得之意耕获菑畬举事之始终而言也当无妄之世事盖有如此者若以义言则圣人之无为而治学者之不要人爵而人爵从之皆是也大扺此爻所谓无妄之福而六三则所谓无妄之祸也○潜室陈氏曰伊川大意只谓不为获而耕不为畬而菑凡有所为而为者皆计利之私心即妄也但经文中不如此下语故易传中颇费言语始谓不耕而获不菑而畬谓不首造其事则似以耕菑为私意中谓耕则必有获菑则必有畬非心造意作则以耕获菑畬为非私意终谓既耕则必有获既菑则必成畬非必以获畬之富而为则又似以获畬为私意三説不免自相抵牾所以本义但据经文直説谓无耕获菑畬之私心盖农夫治田都无计利之私心当无妄之时皆不可有此意想如农夫之耕获则于经文甚直无缭绕之碍又曰不首造者谓作事之始不可萌计较课功意乃明道不计功之説也】
　　本义柔顺中正因时顺理而无私意期望之心故有不耕获不菑畬之象言其无所为于前无所冀于后也占者如是则利有所往也【朱子曰六二在无妄之时居中得正故吉其曰不耕获不菑畬是四事都不做盖自有一様时节都不须得作为事事都不动作亦自利有攸往看来无妄合是无望之义如无妄之灾无妄之疾都是没巴鼻恁地伊川作三意説不耕而获耕而不获耕而不必获看来只是见成领防他○西溪李氏曰无妄诚也实理也有一毫求得于外之心便害无妄之体耕获菑畬求得于外也必无耕获菑畬之心然后可以有所往二以隂居隂虽得中然未实也中未实则必外求因有此戒○庐陵龙氏曰耕获菑畬而得谷此常理也然天命偶然亦有不用力而获者无妄之福也若有如此福利自然至前则宜有所往矣则字唤得分明然利往与否又在占者审择此未定之占○云峯胡氏曰耕获者种而敛之也菑畬者垦而熟之也诸家以为不耕而获不菑而畬是从外添一而字惟本义以为一岁之农始于耕终于获三岁之田始于菑终于畬不耕获不菑畬六二柔顺中正终始无所作为之象而必曰因时顺理者理本自然无所作为亦有时可如此不烦作为者六二柔顺之至因其时顺其理自始至终絶无计功谋利之心无所望而有得焉者也故其占曰利有攸往或曰利有攸往则宜于有为矣而以为无所作为者何也曰惟其因时顺理而不自作为此所以可有为也】
　　象曰不耕获未富也
　　传未者非必之辞临卦曰未顺命是也不耕而获不菑而畬因其事之当然既耕则必有获既菑则必成畬非必以【一无以字一无必字】获畬之富而为也其始耕菑乃设心在于求【一无求字】获畬是以其富也心有欲而为者则妄也本义富如非富天下之富言非计其利而为之也【云峯胡氏曰无妄天也计其利而为之则人而非天矣】
　　六三无妄之灾或系之牛行人之得邑人之灾
　　传三以隂柔而不中正是为妄者也又志应于上欲也亦妄也在无妄之道为灾害也人之妄动由有欲也妄动而得亦必有失虽使得其所利其动而妄失已大矣况复凶悔随之乎知者见妄之得则知其失必与称也故圣人因六三有妄之象而发眀其理云无妄之灾或系之牛行人之得邑人之灾言如三之为妄乃无妄之灾害也设如有得其失随至如或系之牛或谓设或也或系得牛行人得之以为有得邑人失牛乃是灾也借使邑人系得马则行人失马乃是灾也言有得则有失不足以为得也行人邑人但言有得则有失非以为彼已也妄得之福灾亦随之妄得之得失亦称之固不足以为得也人能知此则不为妄动矣【临川吴氏曰此假设其象以明之如或系一牛于此乃邑人之牛也偶脱所系而为行人所得邑人有失牛之灾亦适然不幸尔非己有以致之是谓无妄之灾六三之遇此灾莫之致而至者也○诚斋杨氏曰我求而我得者有妄之灾非我求而我得者无妄之灾】
　　本义卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也【或问无妄之灾朱子曰此卦六爻皆是无妄但六三地头不正故有无妄之灾言无故而有灾也如行人牵牛已去而居人反遭捕诘之扰此正无妄之灾之象○习静刘氏曰六三才柔而位不当所谓匪正者也故有灾然出于意料之外故曰无妄之灾○云峯胡氏曰六爻皆无妄三之时则无妄而有灾者也六二得位而有无妄之福时也六三失位而有无妄之祸亦时也行人牵牛以去而居人反受诘捕之扰其灾出于意料之外杂卦曰无妄灾也其此之谓乎○双湖胡氏曰三固是无妄之灾然亦其不正之所致使九三得正宁有是乎】
　　象曰行人得牛邑人灾也
　　传行人得牛乃邑人之灾也有得则有失何足以为得乎【临川吴氏曰其得者无妄之福其失者无妄之灾以无妄之人居无妄之时灾福皆非以妄而致也】
　　九四可贞无咎
　　传四刚阳而居干体复无应与无妄者也刚而无私岂有妄乎可贞固守此自无咎也九居隂得为正【一作贞】乎曰以阳居干体若复处刚则为【一无为字】过矣过则妄也居四无尚刚之志也可贞与利贞不同可贞谓其所处可贞固守之利贞谓利于贞也本义阳刚干体下无应与可固守而无咎不可以有为之占也【进斋徐氏曰九四得干体之刚下无系应无妄者也但可贞与利贞不同利贞谓利于贞也可者仅可之辞谓以九居四刚而不中仅可坚守其刚贞而勿动尔妄动则有咎也○双湖胡氏曰四处不中正故戒之以可贞则无咎不正则有咎也可之云者有诲之之意○云峯胡氏曰贞正而固也曰利贞则训正字而兼固字之义曰不可贞则専训固字而无正字之义不可不辩九四阳刚健体下无应与仅可贞固守之而其占不可有为不如初之吉亦不至如上之凶仅得无咎而已】
　　象曰可贞无咎固有之也
　　传贞固守之则无咎也本义有犹守也
　　九五无妄之疾勿药有喜
　　传九以中正当尊位下复以中正顺应之可谓无妄之至者也其道无以加矣疾为之病者也以九五之无妄如其有疾勿以药治则有喜也人之有疾则以药石攻去其邪以飬其正若气体平和本无疾病而攻治之则反害其正矣故勿药则有喜也有喜谓疾自亡也无妄之所谓疾者谓若治之而不治率之而不从化之而不革以妄而为无妄之疾舜之有苗周公之管蔡孔子之叔孙武叔是也既已无妄而有疾之者则当自如无妄之疾不足患也若遂自攻治乃是渝其无妄而迁于妄也五既处无妄之极故唯戒在动动则妄矣本义干刚中正以居尊位而下应亦中正无妄之至也如是而有疾勿药而自愈矣故其象占如此【或问九五阳刚中正以居尊位无妄之至何为而有疾朱子曰此是不期而有此但听其自尔久则自定所以勿药有喜而无疾也大抵无妄一卦固是无妄但亦有无故非意之事故圣人因象以示戒○白云郭氏曰易以乗刚为疾如豫六五自取之也非无妄也九五以刚乗刚居中得正非自取之道故为无妄之疾也人之有疾以药石攻其邪然以治豫之贞疾则可治无妄之疾则不可也○云峯胡氏曰豫六五以柔乗刚贞疾固宜无妄九五刚健中正下应柔顺中正无妄之至也如是而有疾文王羑里之囚周公流言之变也不殄厥愠亦不殒厥问公孙硕肤徳音不瑕文王周公之疾不药而自愈矣】
　　象曰无妄之药不可试也
　　传人之有妄理必修改既无妄矣复药以治之是反为妄也其可用乎故云不可试也试暂用也犹曰少甞之也本义既已无妄而复药之则反为妄而生疾矣试谓少甞之也【中溪张氏曰无妄而疾又无妄而药则反为妄而起其疾矣此无妄之药所以不可试也孔子曰某未达不敢甞圣人不试无妄之药如此】
  </div>
  <div class="pagination">
   <a href="周易传义大全_page16.html">
    上一页
   </a>
   <span>
    ...
   </span>
   <a href="周易传义大全_page12.html">
    12
   </a>
   <a href="周易传义大全_page13.html">
    13
   </a>
   <a href="周易传义大全_page14.html">
    14
   </a>
   <a href="周易传义大全_page15.html">
    15
   </a>
   <a href="周易传义大全_page16.html">
    16
   </a>
   <span class="current-page">
    17
   </span>
   <a href="周易传义大全_page18.html">
    18
   </a>
   <a href="周易传义大全_page19.html">
    19
   </a>
   <a href="周易传义大全_page20.html">
    20
   </a>
   <a href="周易传义大全_page21.html">
    21
   </a>
   <a href="周易传义大全_page22.html">
    22
   </a>
   <span>
    ...
   </span>
   <a href="周易传义大全_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
