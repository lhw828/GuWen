<!DOCTYPE html>
<html>
<head>
    <meta charset="UTF-8">
    <title>易象正 - 第 25 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 25 页/共 52 页</h1>
    <div class="content">　　大过栋桡利有攸往亨
　　复亨出入无疾朋来无咎反复其道七日来复利有攸往
　　【正曰是大过之复也甚矣圣人之仁也君出入必书或伐或防反必书至以为臣子而告云耳且以复于祖庙道未有出而不复者也出而不复则野井干时之事是也春秋哀昭公之不复曰宁迫于勍敌毋迫于彊臣其书至河乃复者五言季之严于晋也辛酉二年少姜致辞而季孙致服一也辛未十有二年莒人愬鄋而季孙使憗二也壬申十有三年季孙已执而景伯见辞三也庚辰二十一年顷公即位有事于鲜虞弗賔四也壬午二十三年为请叔孙舍有疾不果五也夫是皆近于不复亦可以日月而复矣故君子之道贵自强也自强则不桡不桡则无疾晋之执叔孙舍也使与邾大夫坐叔孙曰列国之卿当小国之君周制也邾又夷也寡君之命介子服回在请使当之乃不果坐韩宣子将以叔孙畀邾人叔孙闻之去众与兵而朝士弥牟诫宣子乃止叔孙舎可谓不桡矣而不能以其复复昭公故国之贵栋也隆桡反复之所终始也大诰曰若考作室既底法厥子乃弗肯堂矧肯构其季孙意如之谓乎】
　　【頥二阳之卦从于南政大过二隂之卦从于北政两卦分行不相从也故頥大过各自反复而成两际犹乾坤反复先于对化也必以頥用九而坤之用六而干之大过用九而坤之用六而干之则例同于诸卦而不比于乾坤故頥大过者乾坤之藏体也凡乾坤分列南北其从坤左旋者屯需师小畜泰同人谦随临噬嗑剥无妄頥坎十五卦而已加未济以为十六得体卦厯年一千七十六年余二百十九日未周二卦才九百四十二年余九日凡数运则每际十八卦四际为七十二卦数体则每际十六卦四际六十四其或以六十八年从周幽起厯或以六十七年从周桓起厯皆三十二卦中分天地二千一百八十四年其以七十二用函六十四体及以六十四体行七十二卦者各二千四百二十二年余百余日而中分天地约于二千一百八十四年之外尚加二百三十八年盖自洪永之际以追桓平之前通举成数为体用厯年之例也其用卦自相经者积嵗六千一百三十二年中分三千六十六与体用兼行之数又差六百四十四嵗本于衡图与圜图参观不可一端尽也凡卦入于体数则反复难生艰虞运起矣泰否随蛊是犹之一运也改姓易物则已矣自乾坤立端坎离殿乱水火之气浃于天地中孚小过为坎离之双体頥大过为乾坤之隠魄二卦反复周百三十五年贼在于内而晕见于外元和二年乙酉初入于頥又四年戊子章帝崩和帝立永元元年窦宪大破匈奴又明年以封事杀乐恢寝成拚鸟既以郑众诛窦宪而权归内侍乙巳和帝崩殇帝立襁褓在御鱼轩称制幸有清河及缵前绪而王圣江樊煽动中外阎显继之废嫡拥少卒使济隂之复出于十九黄门易称拂頥贞凶十年弗用岂谓此乎宋娥之封袭于王圣而宦官世爵别为新条于是羌戎四起兵革频仍虽岩薮搜贤庙廊式序而外戚大阍操持其间振鹭厉隼安能其为仪乎永嘉本初丧二冲主长君不立而防扈者自利王莽弑君之毒至梁冀再见六十八年之间六易其主建武之烈虽未尽除而真脏沴颠危见矣杂卦传曰頥养正也大过颠也以养正之时不用仁贤扶持其间至于颠覆僵废不悟亦可哀矣诗曰终其永怀又窘隂雨是之谓也】
　　【以上反复一十四卦皆不合对化自为一际虽乾坤在春秋之前而幽元起坤以六十八年为限其不包对化义可知也今頥大过反复四卦共为一限而限中指实如和殇安顺冲质六朝阎显梁冀纵横暴戾犹未有如桓灵之甚者自戊子章帝崩和帝立至丁亥桓帝立壬辰元嘉以上当为頥限元嘉以下当为大过限也曰象正自当以易为主易只有六十四卦中分三十二再加四体卦为三十六自当依限推除得其巅末不得以衍数之年掩实厯之体也然则前图体用相函及用数实厯之法何所置之曰举其定数以观前后际郤桓进幽推洪入永衷于春秋以究其厯体用衡环不相悖也】
　　【然则頥大过之共治亦犹屯蒙鼎革之共治欤曰然然则屯蒙鼎革一反一对左右分治而頥頥大过大过相次共治何也曰是犹之乾坤也先其反复后其对化者如曰頥大过大过頥则易当曰屯鼎蒙革也易初不曰屯鼎蒙革则后不得曰頥大过大过頥矣左右分行而后对化义见也然则易始于八卦错综递相加也以成六十四何取于乾坤八体而又反之复之左右分行曰乾坤成列而易立乎其中天地设位而易行乎其中成列设位则非仅错之综之已也故乾坤分于南北屯蒙需讼上下衡行颐颐大过大过坎坎离离各分南北此易之正体圣人以天道之行二年之间一南一北故举而合次之曰屯蒙需讼頥大过坎离也又以昼夜之辰各十有二因其本爻一反一复屯蒙需讼自以两复而得四名頥頥大过大过自以两名而还两体如以左右分行则对化之义俱起矣然则六十四卦之左右上下不得对化何也曰是体也非运也非运则是厯年之推行之何也曰是厯年者尽于二千一百八十四中于二千四百二十二终于三千六十六皆举其半数未究全业究其全业则对化反复备见之矣曰见对化则不见反复见反复则不见对化而曰备见之何也曰蓍兼两卦嵗兼十二月日兼十二时故兼之兼之故互治圜之故分行分行则左右据半兼治则一限合取是其义也】
　　
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　象曰水洊至习坎君子以常徳行习教事
　　【正曰水至而坎见焉习坎洊至之水也见习坎而知水之洊至故心者行之表也教者徳之蹠也徳行有常教事有经过化而天下信之故水者天地之大用也頥交于坤以生月光魄受之应于潮汐一月之潮子午重习差而平之分于卯酉究于己亥故隂徳者洊至之道也天地之有隂徳鬼神所乗以为出入也先世之王者皆有隂徳嫘娀姚姒姬子姜姞皆是也隂徳所渐必非一世及其浸淫一决而败富辰曰昔鄢之亡也繇仲任郐繇叔妘宻须繇伯姞繇郑姬息繇陈妫邓繇楚曼罗繇季姬庐繇荆妫夫岂无险以徳行之不常教事之不习故心荡而行不可尚也般之颂曰允犹翕河敷天之下裒时之对河习而翕翕而允頥徳所聚天下信之大雅曰成王之孚下土之式盖谓是也然则是非飞鸟乎曰犹之飞鸟也阳质平流习之以时是为教徳不失其事及其究也以继明照四方】
　　初六【坎之节】
　　习坎有孚维心亨行有尚
　　节亨苦节不可贞
　　习坎入于坎窞凶
　　象曰习坎入坎失道凶也
　　【正曰节可为也险而多节不可为也君子信心而行不以为名悬溜之出山束阸之赴海磅礴相激非其好也因势自然有性存焉坎以畜之窞以居之出入宣閟而非其恒性故徳有常性道旡竒节闾里之行入于贤域传曰旤不好不能为旤习坎入坎非旤而何虽然苦而险未至于旤也其自守也固其孚人也素】
　　九二【坎之比】
　　习坎有孚维心亨行有尚
　　比吉原筮元永贞无咎不宁方来后夫凶
　　坎有险求小得
　　象曰求小得未出中也
　　【正曰维心而原筮虽有厉戒未为害也何也水比于地者也险伏于地求之有获沟浍陂池则必于此也世皆有用智而败者矣君子之智也不恃其巧而恃其信方来后凶君子亦未之或知也曰各有所合不悖于大顺焉尔矣故筮者卜度之事也心者独行之务也断而从已疑而从众未为失也诗曰国虽靡止或圣或否民虽靡膴或哲或谋或肃或乂如彼泉流无沦胥以败求则得之夫何逺之有】
　　六三【坎之井】
　　习坎有孚维心亨行有尚
　　井改邑不改井无丧旡得往来井井汔至亦未繘井羸其瓶凶
　　来之坎坎险且枕入于坎窞勿用
　　象曰来之坎坎终无功也
　　【正曰险者坎也枕者井也以自济则莫为之引以济人则莫为之绠以徳与位则无可自见也其鲍焦中徒狄之行欤君子之智不足以止险才不足以御变而恃其信以图功卒旡所尚者何也用已而不用人之过也不用已而用人其为道也尚可以济诗曰泂酌彼行潦挹彼注兹可以餴饎行潦且尔又况于坎井者乎】
　　六四【坎之困】
　　习坎有孚维心亨行有尚
　　困亨贞大人吉无咎有言不信
　　樽酒簋贰用缶纳约自牖终无咎
　　象曰樽酒簋贰刚柔际也
　　【正曰心之尚于言也有进于行者矣心者行之本也钟鼓玉帛去心不节醇醴羔豚移心不食困而后心通焉樽簋贰缶困者之事也纳约自牖小人之务也然且大人繇之何也谓其逺于言也逺于言则近于诚君奭曰偶王在亶棠棣之诗曰是究是图亶其然乎故曰困徳之辩也不辩于诚而辩于言虽有纳约勿信之矣抑戒之诗曰其维哲人告之话言顺徳之行其维愚人覆谓我僭民各有心舍心而言何为乎】
　　九五【坎之师】
　　习坎有孚维心亨行有尚
　　师贞丈人吉无咎
　　坎不盈祗既平无咎
　　象曰坎不盈中未大也
　　【正曰坎不盈在地中也祗既平行以贞也水溢逾坎而后咎生焉不盈不平而后涸及之诗曰觱沸槛泉维其深矣盖言盈也又曰泉之竭矣不云自中言未平也不盈既平何咎之有君子之教徳也容畜为大容畜而后教有所施洪范曰凡厥正人既富方谷汝弗能使有好于而家时人斯其辜故知容畜之义者可以众出坎矣】
　　上六【坎之涣正变象】
　　习坎有孚维心亨行有尚
　　涣亨王假有庙利涉大川利贞
　　系用徽纆寘于丛棘三嵗不得凶
　　象曰上六失道凶三嵗也
　　【正曰坎而涣假庙涉川何凶之有乎曰其徳绌于才其才绌于位才位俱绌而欲以文事饰武功此不罹于王者之法则入于武人之网矣故时险而众散孤立而无辅内有阻坎前有大川圣人之所忧也节之入坎困之无咎是皆重川也而凶吉殊道或济或否夫亦其位而已惜乎涣之无位也涣处上而散盈而不平以衣袽之木托于方滥之水诗曰泛彼柏舟亦泛其流耿耿不寐如有隠忧习坎之涣之谓也】
　　【坎而用六则进于干坎而用九则进于坤六爻皆动则复于离坎之为离犹頥之为大过也体有反复故又举坎焉】
　　【坎之坎】
　　习坎有孚维心亨行有尚
　　象曰水洊至习坎君子以常徳行习教事
　　【正曰坎者坤之正交也坤之二五交于干干之二五亦交于坤反复皆坎也坎以二阳系于正南亦犹頥之从坤也体有再见辞不更设故复举五爻之动旅大有噬嗑贲同人丰以系其下焉】
　　坎之旅【初八二九六三六四九五上六五爻动以坎彖合旅彖为义】
　　习坎有孚维心亨行有尚
　　旅小亨旅贞吉
　　【正曰坎之旅是虽不动也而犹有坎窞焉得两无咎而卒以凶是劳瘁之卦也诗曰渐渐之石维其髙矣山川悠逺维其劳矣春秋末年诸侯之役于晋楚不可避也晋犹曰华楚则夷也蜀之役匮盟于楚方其来也王卒尽行御戎辂焉蔡景公为左许灵公为右君子谓之失位谓其乗楚车也然而两公皆幼强冠之是犹之旅也遇淖焉耳厥貉之役郑陈皆从将以伐宋宋人迓之以田于孟诸以郑伯为左盂宋公为右盂盂者何也昔所以执襄公也因以为名君子以为辱是亦犹之旅也遇暴客焉耳君子之行维心以贞虽瘁不败诗曰嘅其叹矣遇人之艰难矣】
　　坎之大有【初六二七六三六四九五上六五爻动以坎彖合大有彖为义】
　　习坎有孚维心亨行有尚
　　大有元亨
　　【正曰坎何大有之冇雨则不日日则不雨而以坎取大有匿景焉耳霸者之为义也维秦穆公乎楚人灭江穆公为之降服出次不举者过数矣曰同盟见灭不能救也可无蹙乎是犹之重寒而睹炎日也辕涛涂之误齐师未及于大泽而齐人执之君子曰已亟然如召陵之师不亦坎之大有乎惜乎其灭江黄而不能救也是秦穆之所代恧也诗曰曀曀其隂虺虺其雷是非大彰阐之候也】
　　坎之噬嗑【初六九二三八六四九五上六五爻动以坎彖合噬嗑彖为义】
　　习坎有孚维心亨行有尚
　　噬嗑亨利用狱
　　【正曰坎之噬嗑夫岂求合者乎吾不失吾法而已晋荀防之获于楚有郑贾者载楮将夹于楮以出不可及兑于谷臣连尹乃归楚子送之曰子其怨我乎对曰二国治戎臣不才以为俘馘执事不以衅鼓谁敢怨然则徳我乎对曰二国图其社稷求纡其民两释累囚以成其好谁敢徳然则子归何以报我防又不谢王固问之曰以君之灵归骨于晋寡君为戮死且不朽即邀君惠赐君之外臣首归戮于宗亦死不朽若不获命使嗣宗职帅偏师修封疆其竭力致死无有二心所以报也王礼而归之甚矣荀防之言似重耳也夫荀防岂以求合者乎亦维心亨而已坎劳其心以丽于法明夷之获出惠益之勿问皆是也亦何畏之有】
　　坎之贲【初六九二六三四八九五上六五爻动以坎彖合贲卦彖为义】
　　习坎有孚维心亨行有尚
　　贲亨小利有攸往
　　【正曰坎之贲何往乎君子之行遇坎而止山坎俱险也水火相薄何之乎曰以中徳巩其末勉从之耳鞍之战逢丑父为齐侯右韩厥逐之将及华泉骖絓而止丑父与公易位寝于轏中韩厥以为齐侯也絷而礼之丑父使公取水乃御佐车而免及献则丑父在郤献子将戮之呼曰自今以徃勿代其君任患矣乃宥之丑父之代乃为国呼其呼非为图免也然且有孚利往君子以为齐侯不宜近丑父丑父以是辱国过矣谓其道未大焉耳解之致晋师不贰其辞奋之免王子建乃复君命是皆未至于大人也而其心有尚行亦有尚书曰宅心知训又曰各设中于乃心虽以之折狱可也】
　　坎之同人【初六九二六三六四五七上六五爻动以坎彖合同人彖为义】
　　习坎有孚维心亨行有尚
　　同人于野亨利涉大川利君子贞
　　【正曰坎之五爻六卦其善者独同人而已同人而出险则于野同人而守险则于国然而国不如心之固也晋栾书救郑与楚师遇于绕角楚师还晋遂侵蔡楚以申息之师救蔡遇诸桑队赵同赵括欲战栾武子将许之荀首范燮韩厥谏曰不可吾来救郑楚师去我吾遂及于此是迁戮也戮而不已又怒楚师战必不克虽克不令全师以出而败楚之二县何荣之有若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子之佐十一人其不欲战者三人而已商书曰三人占从二人众故也武子曰善均从众夫善众之主也三卿为主可谓众矣从之不亦可乎是则坎之同人者也】
　　坎之丰【初六九二六三六四九五上八五爻皆动以坎彖合丰彖为义】
　　习坎有孚维心亨行有尚
　　丰亨王假之勿忧宜日中
　　【正曰坎之丰何忧乎郑疲于晋楚戏之盟乃遂服晋晋士弱为载书曰自今日以后郑国而不惟晋是聴或异志者有如此盟公子騑趋进曰天旤郑国使介二大国之间大国不加徳音而乱以要之使其鬼神人民不获歆享夫妇垫隘无所底告自今日既盟以后郑国而不惟有礼与彊可以庇民者是聴而敢有异志者亦如之荀偃曰改载书公孙舍之曰昭大神要言焉若可改亦可叛也知武子谓献子曰我实不徳而要人以盟岂礼也哉非礼何以主盟姑盟而故言不若行之逺也行不若心之固也心不若礼之显也书曰以义制事以礼制心虽折狱致刑亦繇是也】
　　【坎坎之不自立限亦犹之頥頥也頥兼大过而体用备坎坎离离而正变见体用备正变见故数二八者以之二八数二九者以之二九四际八九得相通也四际八九之相通何也谓十六其七十五与十八其六十七皆得一千二百一十一也一千二百一十一参之为十嵗之厯而绌二十三伍之为六千五十五而绌七十六与体用之统数防故天地之数相得而各有合也然则不包正变自乾坤至坎离仅十有五限不及十六限而圣人以之分际何也曰卦皆有其用与其体用不掩体易之四千三百六十九年用也其四千九十六年体也以常期之数三百六十为一周之限六十八年九十六日以十五乗之得一千二十四嵗四际之周统得四千九十六嵗是易象之所从始也繇是而推六十限而得四千九十六余四限二百七十三年二十四日故圣人立限不至十六而交下经足包体用以起正变亦其渺义也】
　　
　　离利贞亨畜牝牛吉
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也
　　象曰明两作离大人以继明照于四方
　　【正曰重明乃柔柔而中正日月以行风雨以时故曰明时无刑焉蕴隆燥烈昬主之事也寛裕敦和明王之治也康诰曰宏于天若徳裕乃身又曰乃繇裕民惟文王之敬忌乃裕民又曰裕乃以民宁故柔丽乎中正其当成康之际乎坤离两牝帝王所以前民用也用明而刚则其伤物者多矣颂曰维清缉熈文王之典肇禋迄用有成夫非敬忌以为清明何取乎故继明四照明两之象也君子天纵亦借学问日月之行亦师厥常及其究也以常徳行习教事】
　　初九【离之旅】
　　离利贞吉畜牝牛吉
　　旅小亨旅贞吉
　　履错然敬之无咎
　　象曰履错之敬以辟咎也
　　【正曰履错然旅也以敬承之知其非旅也天下之可以旅处者能防乎武王至于黄陵之坂幭解而自结之周公所亲执防而见者七十二人故履错之敬非为辟咎也宾尸坛主无处而无有也立政曰立政任人准夫牧作三事虎贲缀衣趣焉小尹左右擕仆百司庶府大都小伯艺人表臣百司太史尹伯庶常吉士司徒司马司空亚旅夷微卢烝三亳阪尹文王惟克厥宅心乃克立兹常事司牧人以克俊有徳夫非文王之敬忌而能如此乎康诰曰文王克明徳慎罚不敢侮鳏寡古之圣贤未有不繇此而王者也】
　　六二【离之大有】
　　离利贞亨畜牝牛吉
　　大有元亨
　　黄离元吉
　　象曰黄离元吉得中道也
　　【正曰顺天休命遏恶善夫岂臣子之道乎曰亦其道也君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉故大有天下之至大也黄离天下之至顺也顺而明以得元吉何愧焉烝民之诗曰邦国若否仲山甫明之既明且哲以保其身夙夜匪解以事一人故黄离之吉仲山甫有焉】
　　九三【离之噬嗑】
　　离利贞畜牝牛吉
　　噬嗑亨利用狱
　　日昃之离不鼓缶而歌则大耋之嗟凶
　　象曰日昃之离何可久也
　　【正曰后明将继矣而大耋之嗟何也言天救时之难也礼乐之用百年刑威之用不百日以百日之威救百年之泽犹续膏以燎接木以锯也故鼓缶不足为乐而乐及之大耋不足为悲而悲及之以噬嗑而救黄离故日月未息而天地已闭诗曰有兎爰爰雉离于罗我生之初尚无为我生之后逢此百罹是则离而噬嗑之谓也】
</div>
    <div class="pagination">
<a href="易象正_page24.html">上一页</a><span>...</span><a href="易象正_page20.html">20</a><a href="易象正_page21.html">21</a><a href="易象正_page22.html">22</a><a href="易象正_page23.html">23</a><a href="易象正_page24.html">24</a><span class="current-page">25</span><a href="易象正_page26.html">26</a><a href="易象正_page27.html">27</a><a href="易象正_page28.html">28</a><a href="易象正_page29.html">29</a><a href="易象正_page30.html">30</a><span>...</span><a href="易象正_page26.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
