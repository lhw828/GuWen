<!DOCTYPE html>
<html>
 <head>
  <meta charset="utf-8"/>
  <title>
   读易大旨 - 第 3 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读易大旨 - 第 3 页/共 4 页
  </h1>
  <div class="content">
   右第九章
　　易之道无一非圣人之道也何独以四者言葢就一蓍卦之间而辞变象占则四者正圣人之道也以用也非逐一尚之理融于心自一一与配亦归在易道上看观下文承以至精至变至神可知君子将有为有行问之于易易则受其问如对面问荅之亲切以决未来之吉凶逺近幽深无不周悉非其辞之至精孰能与此故以言者尚其辞参伍其蓍之变错综其卦之数通之极之而成文成象则竒偶老少不滞于一端内外贞悔不胶于一定而变化无穷矣非天下之至变其孰能与于此故以动者尚其变以制器者尚其象凡天下之物有思有为其知识才能超出于万物之表者方可以通天下之故也今蓍龟无思无为不过一物而已然方感矣而遂能通天下之故未尝迟回于其间非天下之至神乎所以以卜筮者尚其占总以辞变象占四者论之固至精至变至神矣然四者皆圣人之道而易有之故谓易有圣人之道四此章有五层至精至变至神是圣心之易卦爻辞占图书变象是所作之易极深研几是阐卦爻而发图书作易之事无思无为能寂能感神易合一在图书卦爻先是造化本来之易通志成务在作易后是斯民咸用之易有本来之易然后有圣心之易有易书之易有咸用之易井井条条一以贯之○辞变象占是圣人作易大纲使后人尊尚之而不敢忽以开天下寡过之门者此也制器即动之已成者变者象之未定象者变之已成故象与变二者不离蓍卦亦不相离故参伍言蓍错综言卦所以十一章言圆而神即言方以智也
　　右第十章
　　此章言易开物成务冒天下之道皆出于天地自然而然非圣人勉强自作也首节何为者也如斯而已者问荅之辞也物乃遂知来物之物吉凶之实理也开物者人所未知者开发之也务者趋避之事为人所欲为者也成者成就也冒天下之道者天下之道悉覆冒包括于卦爻之中也故以通天下之志定天下之业断天下之疑总不出此次节神智易贡冒道之实也洗心非以蓍卦爻洗心却以神智易洗心而其所以洗心者只是无思之极若以易理洗涤然者尔洗心统聪明睿知为作易言也斋戒神明又以体易言也俱不干卜筮卜筮在前民用在后故曰前圣人明于天之道而察于民之故固兴神物以前民用矣百姓见易之神明以为易深逺而难知也今取此户譬之阖则谓坤辟则谓干即一户而曰变曰通曰象曰器曰法曰神易之理已在目前矣然岂特小者为然哉至于天地间至大之功用亦有相同者何也葢易有太极是生两仪两仪生四象四象生八卦八卦定吉凶吉凶生大业是大业也所以成天下之亹亹者也试以其大者言之法象莫大乎天地变通莫大乎四时悬象着明莫大乎日月崇高莫大乎富贵备物致用立成器以为天下利莫大乎圣人此五者天地间之至大莫能过者也若夫探赜索隠钩深致逺以定天下之吉凶成天下之亹亹以生其大业者则莫大乎蓍龟夫以小而同诸一物之小而易非小也大而同诸天地功用之大而易非大也此易所以冒天下之道也易道如此岂圣人强作哉天生神物有自然之占天地变化有自然之变天垂象见吉凶有自然之象河图洛书有自然之文章天地生此四象所以示圣人者至矣圣人系之辞以告乎人定之以吉凶以决断其疑皆非圣人强作也易虽冒天下之道道不在易而在我矣此章重断疑疑则玩图书弗信如道何故始终言断○卜筮之法相沿旧矣至其间一切配合造化处葢亦偶防及此因借以尊圣人之教使人不敢防用耳读圣人书要得其活泼之意夫子曰要盟神必不聴岂神向夫子作此语耶夫子一神也用易之人统体是易则圣人即蓍卦六爻矣凡吉凶之机兆端已发将至而未至者曰来吉凶之理见在于此一定而可知者曰往知来者先知也藏往者了然蕴蓄于胸中也来者不知由往者未得了然蕴蓄于胸中也气运之盛衰废兴人事之得失休咎往事昭然来者可鉴夫子曰百世可知正所以验往也藏往知来非二事用神而不用蓍用智而不用卦无卜筮而知吉凶犹神武自足以服人不假于杀伐之威此圣人之心易乃作易之本
　　右第十一章
　　自天祐之节释大有上九爻义本义谓在此无所属宜在第八章之末
　　此章论易书不尽言言不尽意而归重于徳行也书不尽言言不尽意然则圣人之意终不可见乎葢圣人仰观俯察见天地之隂阳不外乎竒偶之象也于是立象以尽意立象之功用兼作易体易而俱尽故曰立象尽意下正详之尽情伪尽言此有言之易尽利尽神骎骎达于无言之易此一贯之道也情是本来天真伪是后来人妄林氏谓循性而动为情拂性而动为伪是也合而言之设卦以来破一寰为诸有情伪并作一散万也尽神以往消诸有于寰中情伪不生万归一也变通鼓舞只论圣人周身未及措之天下而意已该矣尽利是利仁尽神是安仁乾坤易之蕴者谓乾坤蕴于易六十四卦之中非谓易蕴于乾坤两卦之中也乾坤与易立则俱立一毁其列易既无据可见而乾坤亦几息于天下矣奈终无可毁可息之理也则乾坤所系于立象不甚要哉道器不相离如有天地就有太极之理在里面如有人身此躯体就有五性之理藏于此躯体之中所以孔子分形上形下不离形字也首一之字指形后五之字指道化与裁推与行举与错亦皆活字化裁以下包得寛非専于易但作易是统宗之理姑就此之方得分晓是故象之设也爻之设也既各有所由得名吾人欲究极天下之赜情伪不爽舍卦奚之欲鼓天下之动着诚去伪舍辞亦奚之哉此卦此辞化而裁之存乎其变推而行之存乎其通此本诸卦辞善于用易者也若夫不本诸卦辞神而明之则又存乎其人耳葢有所为而后成有所言而后信皆非神明惟黙而我自成之不言而人自信之则生知安行圣人之能事也故曰存乎徳行故有造化之易有易书之易有在人之易徳行者在人之易也有徳行以神明之则易不在造化不在四圣而在我矣○立象以尽意设卦以尽情伪系辞焉以尽其言而末又云神而明之存乎其人黙而成之不言而信存乎徳行何也葢立象尽意者圣人作易之意得意忘象者圣人用易之妙也指各有在岂容执论形上形下千古论道要语也识得形上之道方许识易有太极易有太极乾坤之生生而不息者是是以乾坤列而四象与八卦相蕴而生此易道之所以为至也强名之曰太极而实非另有一物立于两仪四象之前也周子曰无极而太极又曰太极本无极斯知道者也刘念台曰无极太极又是夫子以后破荒语此无字是实落语非妙语也朱陆之辨在朱子以为太极之上必有无极既不足以得大易之防而陆子以为太极之上决不当有无极亦岂足以得濓溪之防然象山曰隂阳已是形而上者况太极乎近之矣○或问作易固有意象用易亦有意象如何曰圣人言行无非用易只以卦爻作模子耳以尧舜禹文周孔观之见作易用易皆意象也意象一神理耳○问卜筮何闗大道曰卜筮只是引子以明隂阳不测之神无寂无感不疾不速使人畏天向道阳明门人问易朱子主卜筮程传主理何如先生曰卜筮亦是理理亦是卜筮天下之理孰有大于卜筮者乎只为后世将卜筮专主在占卦上看了所以看得卜筮是小艺不知今日之师友问答博学审问慎思明辨笃行之类皆是卜筮卜筮者不过求决狐疑神明吾心而已易是问诸天人有疑自信不及故以易问天谓人尚有所涉惟天不容伪耳○首章至此通重易简首言易简理得二章三极之道即易简三章险包阻易包简四章神易即易知简能五章不测之神即无方者生生之易即无体者一易简也六章明言易简配至徳不可増减之谓至见其超于异端百家七章承至徳而赞之八章物宜防通即易简也十章易仍是变化道仍是神一易简也十一章括于易有太极易即图书变化太极即图书之神故以神物收之而末章以鼔舞之神黙成之神承之总是发明易简以生下篇贞一
　　右第十二章
　　系辞下传
　　象爻发于先圣变动示于后圣成列已是象而言在中天定之象未经模写也因重已是爻而言在中尚未到相推也相推已是变而言在中尚未及辞占也系辞命占已是动而言在中尚在简防未成拟议变化也象爻主造化包人事变动主人事而本造化天人一贯吉凶悔吝非从天降言人自取立本与趋时不相离亦不平看趋时根于立本先天生后天也一身之动主之者贞而胜道亦在贞不问徳之为刚为柔惟贞以立本则得不易之道而吉否则凶贞以趋时则得常易不易之道而吉否则凶总之常胜之道归于贞耳贞非执一不变者神理所主中焉而已体不易者如天地日月之立本配先天也用常易者如天地日月之趋时配后天也然总归不易之理非贞而何单言贞可包一并举则贞本于一所谓为物不二者夫道一也分之则易简矣易知简能之道不可见一呈隤之象易简自不能易简非从隤生却凭隤见天之泄道源而启圣蕴如此效此象此两此字指易简使爻象不效像乎此则圣人之易与天地不相似矣此爻此象方动于卦之中则或吉或凶即呈于卦之外而功业即因变而见矣功业者成务定业也因变而见即变而通之以尽利也若圣人之辞不过于爻象之中因此贞一而系之葢教人不论吉凶以贞胜而归于一者此则圣人系辞觉民之心情也故曰情以上言作易下则用易也大徳者易简贞一之大徳也生者天主生物之始地主生物之成也大寳者圣人必居天位方可行天道天道一仁而已矣理财以义行其仁之公正辞以义行其仁之章禁非以义行其仁之断同归于生吾民也立仁立义以立本时仁时义以趋时率易简而贞天下于一以此了贞胜之案上系首章举天地易简知能之徳而继之以圣人之成位见圣人有以克配乎天地此作易之原易之体也下系首章举天地易简贞一之徳而继之以圣人之仁义见圣人有以参赞乎天地此行易之事易之用也○圣人一部易经皆利于正故吉凶者以贞而胜不论其吉凶也天地得此贞而观故无私覆载日月得此贞而明故无私照临天下之动虽千端万绪惟贞自一一者何即乾坤之易简也干惟贞故然示人易坤惟贞故隤然示人简圣人作易使不效象乎此则圣人之易与天地不相似矣杨龟山曰旧尝解易简而天下之理得云行其所无事不亦易乎一以贯之不亦简乎如是则天下之理得矣又言行其所无事一以贯之只是一个自然之理系辞中语言直有难理防处今人注解只是乱说
　　右第一章
　　本义制器尚象当活看易之制器尚象非止十三卦特举其例耳于制器尚象中当以通徳情为主首节是通徳情作易之事后十三卦示通徳情用易之例网耒耜所以足民食交易舟车所以通民财弧矢门柝所以防民患杵臼以利其用衣裳以华其身宫室以安其居棺椁以送其死所以为民利用安身养生送死无遗憾矣然百官以治万民以察器利用便则巧伪生圣人忧之故终之以书契焉此皆所以通徳情者也作用全在通字字方见作易用易两妙葢取诸离十二葢字非必实有是事示通徳情之理耳上古虽未有易之书然造化人事本有易之理故作事暗合易书正所谓画前之易也程正叔曰古之伏羲岂不能垂衣裳必待尧舜然后垂衣裳据如此事只是一个圣人都做得了然必须数世然后成亦因时而已又曰识变知化为难古今风气不同故器用亦异是以圣人通变使民不倦各随其时而已矣○观法天地伏羲氏作易縁起必以为则河洛者亦执见也圣人见盈天地之间理总是吾心之理于是近取诸身防作一个分作千万个神明之徳即天地之徳万物之情即天地分见之情非有二也取义十三卦皆宪天宜民取诸身而已六十四卦三百八十四爻莫不皆然
　　右第二章
　　是故二字承上章取象而言以作易言也通章当以象字作主先儒曰六十四卦三百八十四爻通是一象是也葢圣人之意本欲以吉凶悔吝之理开天下但无所依据假借则此理无由着见故伏羲之易假象以寓理乃事理彷佛近似而可以想像者也非造化之真体也文王有彖以言其材彖者象之材也乃卦之徳也周公有爻以效其动爻者象之变也乃卦之趋时也则吉凶由此而生悔吝由此而着矣吉凶在事本显故曰生悔吝在心尚防故曰着悔有改过之意至于吉则悔之着也吝有文过之意至于凶则吝之着也要皆据其象而已故舍象不可以言易也岂圣人作易前民用以教天下之心哉○易尚象舍象不可以言易矣而又曰象者像也则又无迹象之可执矣故念台云形而下者谓之象形而上者谓之像也彖言乎材以显象也天下之动象之著者也吉凶易辨悔吝难知则所以像者之要也
　　右第三章
　　阳卦宜多阳而反多隂隂卦宜多隂而反多阳此何以故凡阳卦皆主乎竒也竒一不得不二其耦耳凡隂卦皆主乎耦也耦一不得不二其竒耳徳行以道之得于心而见于行者言阳贵有君道焉天理是也隂贱有民道焉人欲是也王堣斋曰心一而已以之为主则有君之名以之为役则有民之名故手足耳目皆役于心而不可使之役其心也愚谓易理无不在有一身之君民有一身之君子小人有世道之君民有世道之君子小人天君泰然百体从令君子之道也血气用事徳性受役小人之道也一君二民一则一矣二则什百千万之总名皆对一言也柴氏曰阳卦未必皆君子隂卦未必皆小人此亦见天理中未尝无人欲人欲中未尝无天理易道所以不可穷也○震坎艮为阳卦皆一阳二隂巽离兑为隂卦皆一隂二阳其故何也问其多阳多隂之故也阳竒隂耦答其故也其徳行何也谓隂阳皆徳也其为行何也阳贵为君隂贱为民一君二民则权归于上此之道为君子二君一民则政出多门此之道为小人寥寥数言自问自答帝王之治统圣学之一贯总不外于是
　　右第四章
　　谢上蔡问何思何虑程子以为太早继而曰正好用功尝思之道在自然无容思虑即造化物理之屈伸皆有自然亦无容思虑至精义利用此当用之思虑非憧憧之思虑也所谓由思虑之不可无者以还于无可思虑之天也此圣学也呉防清曰思者心之用也虑者谋度其事也心体如明镜止水未与物接寂然不动何思之有既与物接应之各有定理何虑之有因有往来便有思虑往来虽不可无思虑虽不可废但着不得憧憧耳憧憧者不能顺其自往自来之道而过思过虑也如来而思迎之便成意必矣往而思留之便成固我矣可谓贞乎自在物言同以太极为归特所出之途殊耳途之殊固无害于归之同也自在心言一以心极为致特所出之虑百耳虑之百固无害乎致之一也处一可贞百度同可驭万殊何以思虑为哉全经要语也蔡虚斋曰圣人心胸大如咸九四只说人心感应之公私夫子一触便上彻日月寒暑下彻尺蠖龙蛇而至于穷神知化一触无遗者是也十一爻辞当以咸为主各含屈伸自然之意困戒妄动解示善动屈于妄而伸于善也灭趾以兴小人之福灭耳以正小人之罪伸于小惩而屈于恶积也否已治而忧乱鼎位高而材下伸于忧而屈于材也豫安而能虑复知过必改屈于静而伸于动屈于过而伸于改也损求益于友益求益于民屈于杂而伸于専屈于无恒而伸于有恒也引伸触则自然之理无处不然絶去憧憧以一御百以同齐异执神而御化则与日月合其明四时合其序万物同其适矣要从精义利用中求而后可以尽忘思虑神化为归矣故咸三段中间必以圣学为主须知周易通篇只是屈伸自然屈伸者隂阳常易者也自然者太极之神理不易者也困于石以下十一爻在上经者五在下经者六为阳爻者七为隂爻者四无不从思虑生无不凭自然之理为得失端而研之约而守之可以精义精以造防可以利用利以安身以徳全而不危故易不可不学也○此与上系鸣鹤在隂七爻拟议之意同总不外乎随事随时随处慎言慎动尽理以听数而已若不明于吾心之易而徒问易于卦爻则易亦何灵之有或曰一部易经言理即言数同归而殊涂同归于理也而其涂则殊如父子君臣夫妇朋友长防接乎其身者甚殊也然父子有亲之理君臣有义之理夫妇朋友长防有序别信之理吾惟尽其理而已外何庸心焉一致而百虑者一致于数也而其虑则百如富贵贫贱患难起乎其心者有百也然富贵贫贱患难各有数存乎其间吾惟安其数而已他何庸心焉大凢有可为有可致者吾身一定之理也莫之为而为莫之致而至者则造化自然之数也此又分之而无可分合之而不待合大哉易乎穷神知化盛徳莫加矣
　　右第五章
　　乾坤为易之门门者物之所从出者也隂阳二画六十四卦三百八十四爻皆其所从出故为易之门有形质曰物阳竒隂耦则有形质矣合徳有体即天地定位五句先天成象故言隂阳后天效法故言刚柔撰即相得有合顺逆是也徳即变化鬼神易简是也一卦有一卦之称名一爻有一爻之称名或言物象或言事变可谓至变矣然不过体天地之撰通神明之徳而已二者之外未尝有逾越也来矣鲜云稽考其体之通之之如言龙战于野入于左腹明夷之心如此之似非上古民淳俗朴不识不知之语意者衰世民伪日滋所以圣人说此许多名物事者亦不得已也彰往者明天道之已然也察来者察人事之未然也根极神明之徳而呈露天地之撰显者有以防之幽者有以阐之见道器合一幽显无间当名辩物者如干马坤牛干首坤腹之不使之至于混淆也正言断辞者吉则正言其吉凶则正言其凶无委曲回避也如是则精及无形粗及有象无不备矣乾坤徳撰之理小不遗大不御小大非成两截一理所通也易不待大其所称即称名小而取大何以明之其辞深逺而不晦文之于徳撰之条理也其言旁引而不僻咸中徳撰之典常也其事宏肆而不靡深入徳撰之渊奥也可谓取大而不越者圣人诚何心哉正以衰世之民蔽于情欲吉凶疑贰而失得之报不明故汲汲乎以易济之使知祸生有门由于从逆明此失之报焉吉福难幸由于惠迪明此得之报焉于此能明则民行无贰而克济圣心亦自慰矣称名与前称名呼应理非名不着民非名不开此圣人救世之心归在末二句足衰世之意使民不越也○乾坤分隂分阳而妙在合处分则为物物乃不化合则为徳徳妙一原天地之撰天地雷风之也可得见者也可得见者易则以此隂阳体之神明之徳健顺动止之也不可测者也不可测者易则以此隂阳通之由是本天道以察民故盈天地之大万物之广何者不因名以着而卒未有越于此理之外者彰往筛言称名之杂有如此称名也小节言杂而不越以归之圣人为衰世立教之意如此开而开字或云作推字义亦无不可
　　右第六章
　　程子曰如言仁者不忧又却言作易者其有忧患须要知用处各别也天下只有一个忧字一个患字既有此二字圣人安得无之本义三陈九卦九卦皆反身修徳以处忧患之事也而有序焉首节九卦之徳圣人作易固有忧患矣然圣人之忧患惟修其徳而已圣人修徳虽不因忧患而修然卦中自有修徳之具如履之基也着力用功之谓基谦之柄也虚懐有执之谓柄复之本也深根固底之谓本恒之固也外封内守之谓固损之修益之裕也蠲除本无之谓修充积本有之谓裕困之辨井之地巽之制也考镜功力之谓辨安止不迁之谓地潜入善用之谓制见得九卦是圣学定序易道渊源非偶出也过则圣及则贤均之免吾身险阻之患而归于易简之善耳二节九卦之善礼顺人情故和和无森严之分则不至矣和而至履所以善也谦以自卑则不尊矣谦以自晦则不光矣尊而光谦所以善也暗昧而小者必不能辨物复以防阳而知五隂皆为物欲小而辨复所以善也事至而杂来必至于厌恒虽处轇轕之地而常徳如一日杂而不厌恒所以善也凡事之难者必不易损则惩忿窒欲习熟之久私意渐消先难后易损之善何如凡事之长裕者必至于设施造作益则日有知而月无忘然非助长也长裕而不设益之善何如身之穷者必不通困则身穷而道通穷而通困之善何如人居其所者必不能迁井泉脉流通日迁徙而常新居其所而迁井之善何如大凡人可得而尽见者非妙用也巽之为徳入而伏既深入乎事理且尽冺其机缄非秘之也称而神应故妙几防故幽也履道至此而尽善矣三节九卦之用荡检者行必戾用履以循理方能调适性行傲徳者礼不为用用谦以自牧方能动必循理用复则道心有主物乃不得摇之用恒而中有常主物乃不得二三之知忿欲为害而用损斯害徳者逺知改过迁善之为利而用益斯利徳者兴困之徳用达观天人之际何怨尤不寡乎井之徳用辨析纷应之原何居之不迁乎至于巽则心之入理甚深而称物甚当即达守而权无非天理人情之至而履且化矣○伏羲作易而无其辞至文王始有彖辞教人以反身修徳之道夫子于此得处忧患之说焉曰在进徳因举九卦始于履而终于巽一一是实功实行圣学之大指三节一节进一节首节言九卦为修徳之具以之字发明之中节言九卦之才徳以而字发明之末节言圣人用九卦以修徳以以字发明之能如此修徳天下有何忧患不可处哉履徳之基犹室之有基址也履和而至言和之善处履以和行才说到行上三节一节深一节余仿此九者衡言之循序而及无躐等之嫌并力而施无支离之病九徳总是一徳一徳乃为至徳善处忧患者盍于此图之意者文周之徳如是后人又曰此夫子一一自道也
　　右第七章
　　不可逺为主谓道不可离也为道者易之为道也其为道也屡迁所以不可逺也变动周流上下刚柔皆不可以为一定之典要典定也要执也易不可为典要矣然其出其入却各有一定之法度又于出入以度之中明其可忧又明其可忧之故明其可患又明其可患之故使人惧之而不敢犯又爱之而不忍违易之道如此人岂可逺乎方字众解不同本义始由辞以度其理看来只是理字变虽无定而理则有定与典常一般但在事物曰方在卦爻曰典常耳典常典要不同典要定执也与屡迁反泥于迹者也典常定理也与屡迁合贞于理者也典常终不在屡迁之外故神而明之惟存乎其人率辞揆方何如耳苟非其人则典常为简防之陈迹耳可虚行耶以屡迁典常合观之肖两系首章屡迁即变化意常易之贞也典常即易简意不易之贞也易书大要尽矣○书者卦爻之辞也不可逺不可离也以之崇徳广业以之居安乐玩皆不可离之意变动者卦爻之变动也卦虽六位然刚柔往来如非实有也故曰六虚以其屡迁也原不可为一定之典要然其变也乃所以常变中有常度也其不可陨越又如此方即度也度即典常也言学易者必由其常以通其变易道始可得而行然终不可与拘挛局曲之士道也
　　右第八章
　　此章専论中爻质谓卦体初者卦之始原其始则二三在其中矣上者卦之终要其终则四五在其中矣卦必原始要终以为体故文王之彖辞亦必原始要终以为辞如屯曰元亨利贞蒙曰童蒙求我皆合其始终二体言之也若六爻之刚柔相杂则惟取其时物而已故周公之爻辞亦惟取诸时物而为辞如干之龙物也而有潜见飞跃之不同者时也渐之鸿物也而有干盘陆木之不同者时也初爻难知者以初爻为爻之本方有初爻而一卦之形体未成是其质未明所以难知易知者上爻为卦之末卦至上爻则其质已着其义毕露所以易知惟难知故圣人系初爻之辞则必拟而议之当拟何象何占不敢轻率惟易知故圣人系上爻之辞不过因下爻以成其终如干初九曰潜龙上爻即曰亢龙是也初与上固知之有难易矣然卦理无穷内外有正卦之体中爻又有合卦之体然后其义方无遗缺若夫错陈隂阳撰述其徳以辨别其是非使徒以正卦观之而遗其合卦所互之体则其义必有不备者矣噫者叹中爻之妙也要者中也即中爻也言不待言爻之全即知存亡吉凶也彖辞文王卦下所系之辞同功者二与四互成一卦三与五互成一卦皆知存亡吉凶其功同也善不同者二中而四不中故不同也不利逺者既柔不能自立又逺于君则孤臣矣所以不利要者约也用者发之于事也柔中者柔而得中也三多凶者六十四卦惟谦卦劳谦一爻许之以吉所以三多凶五为君君则贵有独运之权故多功岂三乃隂居阳位则凶五乃阳居阳位则胜耶乃贵贱之等使然耳防解云洪氏曰正体二五为内外之中互体三四为一卦之中愚按汉儒互体之说根杂物撰徳朱子取之葢云体本假合中间聨属以配三才外互象人参天内互象人两地天地之间人事为多此杂撰之义也然曰杂物终落物一层曰撰徳终落通徳一层备则备而非专也今人专主互体说易以纬当经反晦大指互外又有兼包之说益流而为支余矣○此专指卦爻而言质犹言材初爻之辞若得之拟议而卒乃因而成之亦自读易者言也又统爻辞而进及于彖以见彖辞之居要二四以逺近言三五以贵贱言非必近为大臣贵为人君但据爻位而象有如此来瞿塘易学于非其中爻不备一语而深有防焉遂能孔子之蕴其本原程朱防通诸儒而阐明未备者良多其精义妙法俱自错综出
　　右第九章
　　书以载道也少有阙隘不可以语广大少有渗漏未见广大中之悉备也易则广矣大矣包含无余矣而其中纎悉毕具非空踈之广大也三才云者天有天之才地有地之才人有人之才也总而言之曰道道之分布曰爻爻效也效献也呈献天地人之道与易贡同义物有天之物地之物人之物文有天之文地之文人之文至于吉凶在人则三才顺逆之理合注于其中黙寓趋避以开民先如此看方得广大悉备实处○天道两则隂阳成象矣五为阳上为隂也人道两则仁义成徳矣三为仁四为义也地道两则刚柔成质矣初为刚二为柔也道本如是故兼而两之非圣人安排也一道也为爻为物为文为吉凶皆自易道而裁之道虽有三才之分而自人用之总一人道也
　　右第十章
　　圣人以敬为传心之法在帝王则为忧勤惕厉在易辞则为危惧盛徳得此者也末世反此者也内圣外王始终之要只在一敬故曰其道甚大虽近而一身逺而天下国家凡平者皆生于危凡倾者皆生于易若常以危惧为心则凡天下之事物虽百有不齐然生全成于忧患未有倾覆而废者矣故圣人系易之辞惧以终始不敢始危而终易者大约欲人恐惧修省至于无咎而已此则易之道也易之兴谓衰而后兴当纣之世无道极矣而易乃兴则纣固生文王之忧患耶○文王至徳平其身以平天下不过危使平而已岂有他道哉纣之不善倾其身以倾天下不过易使倾而已亦岂有他道哉此千圣传心之要圣人身经忧患笔之于书以垂后世其惧以终始之心也夫
　　右第十一章
　　此章反复论易知险简知阻葢天尊地卑首章言圣人以易简之徳成位乎天地见圣人作易之原此章言圣人以易简之徳知险知阻作易而使百姓与能见圣人作易之实事也健顺者乾坤之性徳者乾坤蕴蓄之徳得诸心者也行者乾坤生成之迹见诸事者也易简者乾坤无私之理也此节止论其理言知险知阻乃健顺徳行易简之能事也未说到圣人与易至下文说心研虑方说圣人八卦象告方说到易夫子以易简两言始终上下两篇总以理为主故曰易简理得莫易于理莫险于欲莫简于理莫阻于欲出理便入欲去安便即危易便知险简便知阻易简即吉所谓修之吉者险阻即凶所谓悖之凶者大抵险阻非外患而外患在其中矣故下文以吉凶代易简险阻葢天下惟吾身之吉不易集凶不易除而外来之祸福犹其后者故以易简为吉而以险阻为凶也夫吉凶亹亹尽易道之变化矣易道变化全在云为圣人作易专责人事通章只是云为意思贯串与拟议以成变化枢机主荣辱动天地一意按器来有显而无二理知器同归于知来象告情言正是两个谋字成能意思刚柔吉凶正其所告所言者相攻相取相感申刚柔杂居凶害悔吝申吉凶可见情迁情伪两情字有别情诚也伪不诚也易道最重诚所以乾坤首言存诚立诚纯乎天理方可言情稍渉人欲便入于伪人心原只有诚无伪情方可以言易简伪即不免为险阻矣此节言卦爻之情下节言人之情六爻总是以人知为以为知云以云知其敝之穷屈也此圣人知器知来之凖的也孟子知言正出于此孟子以言知心以心知害此以为知云以云知害而皆归于穷屈皆以开其反正之机也古今惟怪险阻之学似是而非害道最甚故圣人深患而深拒之爱道之至也○险阻者乾坤至赜至动之事险者险难也易直之反阻者壅塞也简静之反惟易直无私者可以照天下巇险之情惟简静无私者可以察天下烦壅之故六十四卦利贞者无非易简无私之理而已知险知阻所以化险为夷化阻为平也自高临下曰险乾象也自下趋上曰阻坤象也既知险又知阻总取囘还却顾之意因以见知阻即是知险恒简即是恒易此圣人未卜筮而知险知阻矣又虑百姓不皆圣人于是作易以成天地之能使百姓亦可以与能葢八卦以象告险阻爻彖以情言险阻刚柔相杂以吉凶见险阻是以百姓亦可与知与能也情即象之情刚柔杂居皆象而吉凶其情也即所以着此易简之理者也相攻相取相感卦爻险阻之情慙枝寡多防屈则又人情之险阻而所发之辞亦异者也总之只是一易简之徳而修之则吉悖之则凶
　　右第十二章











　　读易大防卷三
&lt;经部,易类,读易大旨&gt;
　　钦定四库全书
　　读易大防卷四
　　容城孙竒逢撰
　　说卦传
　　古文之说卦分上中下三篇即今文系辞上下及说卦传也程子曰幽赞于神明而生蓍用蓍以求卦非谓有蓍而后画卦神明涵后道徳性命象先性生气而定天地之位象后性气而趋四时之数总归神明神明生天生地天地合而生时生数数非神明之所倚而何哉参天两地是由象后规圆矩方之法逆推象先以故知性倚数是由象先参天两地之道顺推象后以利言故观变自象先无极之生数变来主四性主河图内体言也发挥兼象先无极之成数发来主四气主洛书外体言也以图书方圆相受神明相贯则贞悔虽分不分无嫌支离立卦卦中有爻生爻爻中有卦可以互见道徳义是顺说本体穷之尽之至之是逆说工夫须有轩轾以徳性为主徳即性性即神也道即命命即易也性能命气易有太极故也神明到此出头矣自圣人之作易也下六句皆一意幽赞于神明参天两地观变于隂阳发挥于刚柔和顺于道徳穷理尽性一意也生也也立也生也理也至也一意也圣人作易不过此六者而已言蓍数卦爻而必曰义命者道器无二致理数不相离圣人作易惟教人安于义命而已故兼天人而言之此易之道也○言蓍草乃神明幽助方生参天者天一天三天五之三位也两地者地二地四之二位也者依也圣人用蓍依以起数也观变者六十四卦皆八卦之变阳变隂隂变阳也挥于刚柔者布散刚柔于六十四卦而生三百八十四爻也理于义者六十四卦皆利于贞其要无咎者义也至于命者文王明彖辞周公明爻辞皆理于义至于命也使非理义至命安能弥纶天地也哉
　　右第一章
　　上章以道徳性命终神明之意此章以顺性命挑出仁义为纲转属神明曲尽幽赞之指性人之理命天地之理也隂阳以气言寒暑往来之是也刚柔以质言山峙川流之是也仁义以徳言事亲从兄之是也三者虽若不同其实一而已矣葢天地间不外形气神三字天无隂阳则气机息地无刚柔则地维坠人无仁义则禽兽矣故曰立天立地立人兼三才而两之者总分三才为上中下三段而各得其两初刚而二柔三仁而四义五阳而上隂也分隂分阳以爻位言分初三五为阳位二四上为隂位也既分隂分阳乃迭用刚柔之爻以居之或以柔居隂以刚居阳为当位以柔居阳以刚居隂为不当位亦有以刚柔之爻互居隂阳之位为刚柔得中者故六位杂而成文章也无非顺此性命之理而已上章以隂阳属卦刚柔属爻此章以分隂分阳属爻者葢以隂阳主刚柔贞主悔也依然是主性命气之意益见性命不并神易相承○易之为道总之一性命之理隂阳刚柔仁义三者虽若不同然仁者阳刚之理义者隂柔之理其实一也分之以见两在之机合之以见一原之妙卦体其合者而爻体其分者分之无可分实合之而无可合也
　　右第二章
　　来矣鲜曰相薄者薄激而助其云雨也不相射者不相射害也相错者隂与阳相对待一隂对一阳二隂对二阳三隂对三阳也故一与八错二与七错三与六错四与五错八卦不相错则隂阳不相对待非易矣宋儒不知错综二字故以为相交而成六十四卦殊不知此专说八卦逆数方得相错非言六十四卦也易逆数逆字入妙逆迎也合也如春秋逆女史记逆战之逆皆取迎合之义太极属神隂阳属易易生于神而不能离乎神有逆顾根宗之道然非数以形之则此理而不可见逆数是天地间莫大之道近而一身逺而天下古今之事物无一而非逆也逆是自然之逆虽逆亦顺八物两两相对而亦两两相闗一体故也干以易知一身痛痒无不知觉也坤以简能一身痛痒无不求安也山泽一体中之血脉也雷风一体中之捭阖也水火一体中之升降也山泽通气雷风愈益相薄雷风相薄山泽愈益通气一体益明古今圣贤言易自有门户贯为一条如臯陶九徳各兼刚柔刚柔自相逆而成徳也孔子陈九徳始经终权终始自相逆而成徳也又如尧舜性之为顺为用九之道汤武反之为逆为用六之道九六自相逆而成徳也顺逆可分两人可合一人可分两事可合一事也总之取法天地性命之理图书之羲易为尽性至命之堂奥周易则尽性至命之门路若诗书礼乐以及思孟之书又周易之门路也性道寓文章罕言寓雅言非格致不入非诚正不到薛文清曰说卦无一字不自先天出愚观世间无一理不自说卦出○易为逆数专教人卜未来吉凶如事已得凶仍使之趋吉情已可吝仍使之知悔要尽人事以囘造化若逆挽而进之者此易道之用与造化侔而圣人作易之功亦与天地并也
　　右第三章
　　天地定位上章言八卦之对待故首之以乾坤此章言八卦对待生物之功故终之以乾坤乾坤始交而为震巽震巽相错动则物萌散则物解此言生物之功也中交而为坎离坎离相错润则物滋晅则物舒此言长物之功也晅者明也终交而为艮兑艮兑相错止则物成说则物遂此言成物之功也若干则为造物之主而于物无所不统坤则为养物之府而于物无所不容六子不过各分一职以聴命耳陈大士曰上章天地定位以无为而用六子之有为此章六子用事以有为而归乾坤之无为八之字暗指物八以字暗含神○此言伏羲八卦相错生物成物之功一父一母三男三女父母能统御六子六子能承顺父母长男长女功在生物中男中女功在长物少男少女功在成物父母或以无为而用六子之有为六子或以乗权而成父母之谢事各尽其职各效其能遂成开辟来第一人家此易之道也圣人作易是为千万世立身成家者皆凖诸此以作家范宁直家人一卦而已哉六子之功皆乾坤之功六十四卦皆从乾坤出
　　右第四章
　　此文王圆图以帝字为主上节乾坤分立此揭帝者以干统坤也或问干与帝一物也帝既主张八方而西北之干又分治八方不防君行臣职乎曰出入之帝全体之天也西北之干一节之天也如天子之邦畿与列国分治而天子威令则岂限于邦畿乎此章首震即行夏之时造化之妙最不易言自出至成创设虚象形容实化借喻竒险意真切就方位见时令就时令见物化就物化见真宰出也齐也相见也致役也说也战也劳也成也皆帝也此因文王圆图帝出乎震八句孔子解之虽八卦震巽离坤兑干坎艮之序实春夏秋冬五行循环流行之序也程子曰八卦之位所以定者在坎离也坎离又不是人安排得来莫非自然也又曰隂阳消长之际无截然断絶之理故相搀掩过终始万物万物成乎艮此尽神妙须研穷这个理八卦非言时则言位时位都一般意独于坤言地不言时位者何也坤徳博厚配地不欲以时位限之犹干之位虽偏西北而干之主宰为帝则非西北之所能限者也八卦皆不言人事独离言圣人向明而治举其所重言也○本义云此章卦位未详来矣鲜云天地定位雷以动之二章言伏羲圆图之对待第五章帝出乎震二节言文王圆图之流行此则总二圣之图而言文王之流行必有伏羲之对待而后可流行也葢二图分不得先后如天与地对待也二气交感生成万物者流行也天地有先后哉男与女对待也二气交感生成男女者流行也男女有先后哉所以伏羲文王之图不可废一孔子所以二圣千载之秘者此也此节乃总括上四节二图不可废一之意刘念台亦谓并无所谓文王后天之图之说也岂文王以前独不得有四时八节乎
　　右第五章
　　神即雷风之妙即动挠之以其不可测故谓之神来矣鲜曰以文王流行之卦图言之雷之动风之挠火之燥泽之说水之润艮之终始其流行万物固极其盛矣然必有伏羲之对待水火相济雷风不相悖山泽通气然后阳变隂化有以运其神妙万物而生成之也若止言流行而无对待则男女不相配刚柔不相摩独隂不生独阳不成安能行鬼神成变化而动之挠之燥之润之以终始万物哉郑康成曰共成万物不可得而分故合谓之神张子曰一则神两则化妙万物者一则神也张南轩曰八卦各有所在也神则无在而无不在各有所为也神则无为而无不为强名之曰神即其妙万物而为言者也杨龟山曰离帝而为神则其运无方其居无迹此皆至论程沙随云六子之才各有所长六子之情各有所合才情二字用得好才情皆神之表也引云两则化一则神六子得耦者两也变化成物者化也两化之合一不测处则神也或问六物皆是动气安见得神之妙处曰神本合一不测自然之妙终是静边意多物常易而神不易故也周子见得此理故言主静立极极即太极也静者太极之体也有体斯有用矣○神即帝之灵总挕雷风之而其妙在及物处愚尝谓易之统体只是一道任从何处领悟无不可防到本本原原之地如神妙万物而为言只此一句尽易之蕴矣宁直尽易之蕴五经四子之蕴尽是矣羣动只是一原妙物本之无物此隂阳之变化所以无方而万物尽归其陶铸者也神哉易乎妙至此乎
　　右第六章
　　此言八卦之情性干纯阳故健坤纯隂故顺震坎艮阳卦也故皆从健巽离兑隂卦也故皆从顺健则能动顺则能入此震巽所以为动为入也健遇上下皆顺则必溺而防顺遇上下皆健则必附而丽此坎离所以为防为防也健极于上前无所往必止顺见于外情有所必说○虽云八卦之性情实以直指人心之体学者于此而真能领防则八卦之性情不在八卦而在我矣
　　右第七章
　　逺取诸物马牛等根健顺等来为者千百中摘取一二之辞后仿此如此看方见易道之大○取物谓聚众物之灵得人道焉邵子曰以一物之物为万物之物者人也以一人之人为万人之人者圣人也
　　右第八章
　　近取诸身首防诸阳尊而在上腹藏诸隂广而有容足在下而趋跃股两垂而随动耳藏聪以为聴目含光以为明手善按止口善容说○取身谓聚众体之灵得心焉心无体以众体为体此二节见天地间凡形体可举似者无一而非八卦之所为也故吾身非吾身也首也腹也即乾坤也足也股也耳目也手口也即震巽坎离艮兑也万物非万物也马也牛也即乾坤也龙也鸡也豕雉也狗羊也即震巽坎离艮兑也知此则我饮食寝处于易中尚烦索易于易哉
　　右第九章
　　此章推父母六子所由名二老上下象天地位六子两旁象万物育天地万物皆备于人矣孟子曰舜明于庻物察于人伦干上坤下父子君臣夫妇三纲之象也六子旁对兄弟朋友之象也故叙曰天叙秩曰天秩明其本乎天也○六子皆自乾坤而生故称父母索者隂阳之相求也三男皆坤交于干各得干之一阳而成男是谓隂生阳三女皆干交于坤各得坤之一阳而成女是谓阳生隂此见隂阳相生一体无间处子复生子万世莫替真是克家之男当门之媍家人卦父父子子兄兄弟弟夫夫妇妇家道正而天下定矣分之为各家之乾坤六子合之为太极之乾坤六子其义一也
　　右第十章
　　此章广八卦之象八卦当各以首句为主首句根上章天地定位山泽通气雷风相薄水火不相射来正象也余皆根上则旁象也都要见举其例意且见斯道虽小必察随物各足随物变易非苟然也为字当玩为云者摘其一耳物物皆有乾道理皆有坤道理兼有所统而专有所属此便是上下察意思又见天者乾道之为坤者地道之为等意葢乾坤等以性情言天地等以形体言器不离道器非道之为而谁为故以此章继神妙万物之后以广性命之理欲人知理一分殊万物皆备于我而兼体之且全经立象从浅近使人易晓道体原不分亦不容不分各卦中从至巨说到至细真是洋洋优优语大天下莫能载语小天下莫能破无非教也欲人须臾不离而后其道出人入天与神妙万物者一矣或者乃曰俚俗杂乱不可尽用是未知易之道也本义荀九家者朱子曰荀爽集九家易解十九卷蔡虚斋曰九家盖指汉淮南王所聘九人明易者撰道训二十篇号九师易○天地间凡万物之生成变化总八卦之所为也八卦之性情各异故所生之物自各从其也圣人偶拈此象以广之亦以例其余耳非谓广止此也神也者妙万物而为言八卦之神不可见而万物其象也任举一物焉莫非八卦所变现而出八卦一隂阳也隂阳一太极也一物各具一太极万物统体一太极太极本无极易道之所以无穷也
　　右第十一章
　　序卦传
　　序卦是流行之易杂卦是对待之易圣人易理透彻顺看翻看都是道大约不出相反相因此造化尅生理也吕氏要指曰上经以天道为主具人道于其中下经以人道为主具天道于其中三才之道坎离最为切用故上下皆以坎离终焉六十四卦无一卦无乾坤坎离者竒即干耦即坤相间即坎离之理
　　杂卦传
　　来矣鲜曰杂卦者杂乱文王之序卦也孔子将序卦一连者特借其一端之理以序之其实恐后学颠倒文王所序之卦也一端之理在所缓也又恐后学以序卦为定理不知其中有错有综有此二体故杂乱其卦前者居其后后者居其前止将二体而卦有错有综者下释其意如干刚坤柔比乐师忧是也使非有此杂卦象必失其传矣
　　杂卦大象合解
　　干刚坤柔乾坤正对经首乾坤二卦乃健顺自然之纯徳健也而纯顺也而纯皆所谓一也大象自强不息厚徳载物一健顺而已矣乾坤取象龙马各有攸当若神龙而牝马之龙固无所用其飞腾而任重负逺之技龙将歉焉若牝马而神龙之马固无所效其负载而兴云致雨之能马何知焉此坤道乾道之定理也
　　比乐师忧比师反对正看是师反看是比余卦仿此师忧者险在内也险在内故君子以容民畜众比乐者险在外也险在外故先王以建万国亲诸侯
　　临观之义或与或求内临外为大临小隂临阳为上临下上下相与故曰临与也观以九五一爻为主大观在上顺而巽中正立极下观而化取求我也象之教思容保与以不与也省观设教其诸异乎人之求之与屯蒙列乾坤之后次以三男震建侯经纶长子事也坎刚中克家次子事也艮柔巽志应少子事也有长子代父长弟次兄之象少男童待则坎九二之任乎建侯有君道焉包有师道焉天地既位君师立矣屯则天将旦而晦之时王者兴而厄之防居贞二字乃康屯大作用故曰见而不失其居气浑而未分灵含而未剖养正二字乃发大功夫原具亨之性因而达之与复不同故曰杂而着
　　震起也艮止也震之为物雷也一阳郁二隂之下振奋而出有轰裂之象故震之于人多功若触之而晏然木石也象言恐惧乃君子本色而遇变増惕修之身省之心无所不用其至此圣人之学问也艮取背五官有欲而背独无欲五脏皆系于背艮义也人之止一如其背是为真止真止者动而无动静而无静君子以思不出其位感应两忘万变而不出其宗此圣学极地
　　损益盛衰之始也损反得盛益反得衰故曰始也损象山泽泽动则损山山倾则损泽以损下则上下俱损也象以之惩忿窒欲忿生于怒故惩如摧山欲生于喜故窒如防水损之又损则无之而非益矣益象风雷雷震则益风风怒则益雷以益下则上下皆益也君子以风雷自厉迁善若风速改过如雷迅益之又益则长益而不损矣
　　大畜时也无妄灾也谓畜虽大而俟时不可骤也象以多识前言往行夫前言往行尽古今之人情物理而慎思明辨以畜其徳则刚健笃实辉光之防尽矣妄虽无而防灾不可忽也象以茂对天时顺肓万物因乎自然无所容心古帝王后天而奉天时静正调爕用此道也萃聚而升不来也聚而不散壅也往而不来蹶也聚之道主通隔而不通何名为聚顺以说而天地万物之情遂矣惟盛也故圣人贵未然之防焉除戎器戒不虞安不忘危也升莫妙于木木之升自然而不可强不自知其生人亦不见其生故象曰积小以髙大若暴徳逆行凌厉不孙未能升而困随之矣
　　谦卦九三以一阳主五隂卦之所由以成也夫以乾坤纯卦不能有终而谦能有终者一阳止于坤下不尽乾坤之用其用无穷也豫主九四一爻合五隂之应其志得行天地以之则隂阳正圣人以之致治则中和政成以之作乐而神人悦服然谦以卑己豫易溺人故杂卦云谦轻而豫怠也葢亦抑戒之意云
　　噬嗑食也贲无色也葢天下大事小事所以不得合者皆有强梗谗邪间隔其间如颐中有物而决去之则和合而亨矣故利用狱贲以隂阳交错成文为义而文明以上则非光被巍焕之文以无色为色也明庶政明也非行也若折狱自非其事矣
　　兑见而巽伏也分内外之道也兑说刚中柔外外虽和悦内实刚正説之贞也象言两泽丽滋君子以朋友讲习讲象兑习象重兑讲习说之至也巽入也顺也重巽则全以顺为道君子以申命行事审命于未之先申命于既出之后事则命非空言行则申非渎示身正而令行矣
　　随无故也蛊则饬也葢人生无事最怕多事有事最怕废事向晦入息君子以之息静藏动顺时节用正行旁行皆是道也振民使不惰驱外邪象风育徳使不竭养元气象山六爻有振育之意
　　剥烂也复反也遯姤否观皆隂长之卦至剥而极君子于此时在制小人上用力不使成材以求安民利物救得一分是一分本固则宁剥可回也十月纯隂隂藏无用矣到冬至子时一复而天心见不独阳爻本身反位元吉即诸隂爻一齐都有生意盖独隂不生不行得一阳拨动故皆言复只是阳甚防圣人教人安静持养以顺天时则生意完固矣
　　晋昼也明夷诛也昼则明言得时也圣人一字有许多蕴畜君子自昭明徳懋本也心体本明自明其明即极之于昭光被百辟觐光景从亦自完其心量而已明夷地掩日时也圣人不能违时而能为时象用晦而明养明于晦以为体也藏明于晦以为用也用晦而明乃大物不得而穷之矣
　　井通而困相遇也一以塞而得通一以遇而成揜井之徳天而其用人也静而动其出不穷利天下而不尸其功君子法井之象制为井田用劳使自养也劝相使相助也惠而不费利莫大焉一井之养而不穷也困刚受揜也险在内不可避也处险能说则困而不失其所致命遂志以命还之天穷通得丧非我所与也审意之所当然而遂之非命所能制者也困之贞而亨以此咸速也恒久也言感应之迟速下经首咸山泽通气也位欲分气欲合故山泽合为一卦以少男下少女又应之至者象以虚字当咸最妙人心之寂而能感者虚故也男女正位终身不易故恒以长男长女相应继咸象言雷风恒至变也虽酬酢万变妙用无穷而其所立有卓然不易之体焉
　　涣离也节止也涣之时为离散之时而涣之用有释险散难之用合祖考之涣即以聚人心之涣大象风行水上则水散风水无涯神气无不在祖宗魂气亦无所不之皆散也享帝立庙则萃涣合离之道莫有重于此者矣天地人之道曰生不得节则生者不能成成者不能复生也盖道过则害尽则穷节制也所以通道于不穷也泽节水不泛不溢君子制数度因数以起之度使等级明而归于中议徳行由徳而见之行如隘与不恭议之以归于中则制身范世凖此矣
　　解缓也蹇难也夷险之也解蹇难解散之时否结方释先以安人心持大体为务故象以赦过宥罪当之若当蹇之时君子固无时不自修而患难险阻之中倍切自反责己不责人一语是圣贤极地
　　睽外也家人内也外睽者内不足盖世道人情穷则有睽之时象取同而异天下之理原同也而用与时行事随地起在同而异乃所以同也裕于内者推于外象取言有物行有恒盖言行可以饰天下而不可以饰一家一正家而天下定文中子所取于明内齐外之防也否泰反其也看否泰二卦只在一交字天地交而万物通二气和百昌遂也自干至履隂阳爻各三十乃泰是乃以隂阳无过不及而成也反其则否矣包荒与休否主泰否者也大人之道不可不知财成辅相与俭徳辟难时有否泰一致也
　　大壮则止遯则退也一善于处盛故非礼弗履君子所以善全其壮也一善于处衰故逺小人不恶而严君子所以善于用遯也
　　大有众也同人亲也同人明在下仅以族辨物大有明在上君也物无不慴用以遏恶于未萌扬善于既成所谓应乎天而时行易卦首干盛泰不免亢乱之乗惟大有六爻皆吉则君徳之所贵可知也
　　革去故也鼎取新也革非灭也乃变也泽中有火言火革泽也邵子曰有温泉无寒火言水能随火火不能随水寒是阳能胜隂处此革之取象也治歴明时知四时寒暑之变中有数存焉而非圣人之有意乎其间也鼎之器至重而其用大也有隂阳之调焉用能恊于上下人君革命之后丕变人心故取象于鼎恭已正位而宇宙之和从此懋维新之命自此凝矣
　　小过过也中孚信也一过之小一善之大小过四隂在上下可为小事不可为分量外大事总是退一歩法上乗阳逆下承阳顺君子以过恭过哀过俭是过于敛一边圣人□人处衰世道理亦小之亨而吉者若大过则独立不惧遯世无闷可以对看中孚言诚也卦二隂居中虚也虚则无我二刚得中实也实则诚神明之舍不虚未有能诚者也不诚未有能孚者也杨诚斋曰风无形而震川泽鼓幽防诚无象而动天地感人物诚之至孰有大于好生不杀者乎议狱求入中之出缓死求死中之生然后尽于人心中孚之至也议兑象缓巽象丰多故亲寡旅也震上离下象王者其明如日其威如雷光天之下靡不辉煌此丰之象丰则自盈必至于虚易戒人主全在盈虚消息四字象言雷电皆至明继并行其用甚大以折狱象照以致刑象威明而动动无失矣明政刑正以永保此丰耳止而丽乎外旅义也山火偶延旅象也圣人见难处者旅之时难尽者旅之义象以之用刑眀象离慎象艮眀察慎审刑祥也不留不稽剖决如流也不留狱象山不留火也崔后渠云旅与狱皆非可乆处也
　　离上而坎下也水火之性义取其交上经首乾坤终坎离皆以交而相济不交则否矣象明两作离旦旦相承其照无穷坎象习坎君子以常徳行自治也习教事治人也坎中为诚离中为明明诚起于中易之妙用古圣贤之心学也正对乾坤而外坎离颐大过中孚小过凡八卦余五十六卦皆反对
　　小畜寡也履不处也行止之分二卦皆以一隂处亢阳之世文王之卦也故其辞忧而危而履更甚则三与四之位不同也履之六三其羑里之伤乎小畜之六四其赐弓矢之日乎文王道大而时艰于二卦尽处患难之道以懿文徳文明柔顺之谓也化亢御暴若风之柔而入故曰衣冠可以止盗小言隂言臣非并其徳小之也辨上下定民志使各当其分则一极立于上万变息于下
　　需不进也以刚遇险非不决之需乃见险而未可动能动而能不动者也饮食宴乐静正安闲需之义也讼不亲也内险外健情不可测作事谋始惟理之明自无终讼之失
  </div>
  <div class="pagination">
   <a href="读易大旨_page2.html">
    上一页
   </a>
   <a href="读易大旨.html">
    1
   </a>
   <a href="读易大旨_page2.html">
    2
   </a>
   <span class="current-page">
    3
   </span>
   <a href="读易大旨_page4.html">
    4
   </a>
   <a href="读易大旨_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
