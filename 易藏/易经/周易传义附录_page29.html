<!DOCTYPE html>
<html>
<head>
    <meta charset="UTF-8">
    <title>周易传义附录 - 第 29 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 29 页/共 48 页</h1>
    <div class="content">　　传损之义损刚益柔损下益上也初以阳刚应于四四以隂柔居上位赖初之益者也下之益上当损已而不自以为功所益于上者事既巳则速去之不居其功乃无咎也若享其成功之美非损已益上也于为下之道为有咎矣四之隂柔赖初者也故听于初初当酌度其宜而损已以益之过与不及皆不可也
　　本义初九当损下益上之时上应六四之隂辍所为之事而速徃以益之无咎之道也故其象占如此然居下而益上亦当斟酌其深浅也
　　朱氏附録在损之初下犹可以斟酌也○问损卦三阳皆能益隂而二上爻则弗损益之初则曰酌损之何邪曰这一爻难解只得用伊川说又曰易解得处少难解处多今且恁地说去到占时又自别消详有应处难与为定说也
　　象曰巳事遄徃尚合志也
　　传尚上也时之所崇用为尚初之所尚者与上合志也四赖于初初益于四与上合志也
　　本义尚上通
　　九二利贞征凶弗损益之
　　传二以刚中当损刚之时居柔而说体上应六五隂柔之君以柔说应上则失其刚中之德故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔说适足以损之而巳【一无而巳字】非损已而【一有以字】益上也世之愚者有虽无邪心而唯知竭力顺上为忠者盖不知弗损益之之义也
　　本义九二刚中志在自守不肯妄进故占者利贞而征则凶也弗损益之言不变其所守乃所以益上也
　　象曰九二利贞中以为志也
　　传九居二非正也处说非刚也而得中为善若守其中德何有不善岂有中而不正者岂有中而有过者二所谓利贞谓以中为志也志存乎中则自正矣大率中重于正中则正矣正不必中也能守中则有益于上矣
　　六三三人行则损一人一人行则得其友
　　传损者损所余也益者益不足也三人谓下三阳上三隂三阳同行则损九三以益上三隂同行则损上六以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同德相比三与上应皆两相与则其志专皆为得其友也三虽与四相比然异体而应上非同行者也三人则损一人一人则得其友盖天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪緼万物化醇男女构精万物化生易曰三人行则损一人一人行则得其友言致一也絪緼交密之状天地之气相交而密则生万物之化醇醇谓醲厚醲厚犹精一也男女精气交构则化生万物唯精醇专一所以能生也一隂一阳岂可二也故三则当损言专致乎一也天地之间当损益之明且大者莫过此也
　　程氏附録道二仁与不仁而巳自然理如此道无无对有隂则有阳有善则有恶有是则有非无一亦无三易曰三人行则损一人一人行则得其友只是二也○絪緼隂阳之感○天地之大德曰生天地絪緼万物化醇生之谓性【告子此言是谓犬之性犹牛之性牛之性犹人之性则非也】万物之生意最可观此元者善之长也斯所谓仁也人与天地一物也而人特自小之何邪
　　本义下卦本干而损上爻以益坤三人行而损一人也一阳上而一隂下一人行而得其友也两相与则专参则杂而乱卦有此象故戒占者当致一也
　　朱氏附録伊川就六爻上说得好
　　象曰一人行三则疑也
　　传一人行而得一人乃得友也若三人行则疑所与矣理当损去其一人损其余也
　　六四损其疾使遄有喜无咎【遄市专反】
　　传四以隂柔居上与初之刚阳相应在损时而应刚能自损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善也损于不善唯使之遄速则有喜而无咎人之损过唯患不速速则不至于深过为可喜也
　　本义以初九之阳刚益已而损其隂柔之疾惟速则善戒占者如是则无咎矣
　　象曰损其疾亦可喜也
　　传损其所疾固可喜也云亦发语辞
　　六五或益之十朋之弗克违元吉
　　传六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损已自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心本义柔顺虚中以居尊位当损之时受天下之益者也两为朋十朋之大宝也或以此益之而不能辞其吉可知占者有是德则其应矣
　　象曰六五元吉自上祐也
　　传所以得元吉者以其能尽众人之见合天地之理故自上天降之福祐也
　　上九弗损益之无咎贞吉利有攸徃得臣无家
　　传凡损之义有三损已从人也自损以益于人也行损道以损于人也损已从人徙于义也自损益人及于物也行损道以损于人行其义也各因其时取大者言之四五二爻取损已从人下体三爻取自损以益人损时之用行损道以损天下之当损者也上九则取不行其损为义九居损之终损极而当变者【一无者字】也以刚阳居上若用【一有其字】刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则冝有所徃徃则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也
　　本义上九当损下益上之时居卦之上受益之极而欲自损以益人也然居上而益下有所谓惠而不费者不待损已然后可以益人也能如是则无咎然亦必以正则吉而利有所徃惠而不费其惠广矣故又曰得臣无家
　　朱氏附録得臣无家犹言化家为国相似得臣有家其所得也小矣无家则可见其大
　　象曰弗损益之大得志也
　　传居上不损下而反益之是君子大得行其志也君子之志唯在益于人而已
　　朱氏附録问损卦下三爻皆是损己益人四五两爻是损己从人上爻有为人上之象不待损己而自有以益人曰三爻无损已益人防意只是盛到极处去不得自是损了四爻损其疾只是损了不好了便自好五爻是受益也无损已从人防意









　　周易传义附録卷七上
<经部,易类,周易传义附录>
　　钦定四库全书
　　周易传义附録卷七下　　　宋　董楷　撰
　　下经
　　【震下巽上】
　　传益序卦损而不巳必益故受之以益盛衰损益如循环损极必益理之自然益所以继损也为卦巽上震下雷风二物相益者也风烈则雷迅雷激则风怒两相助益所以为益此以象言也巽震二卦皆由下变而成阳变而为隂者损也隂变而为阳者益也上卦损而下卦益损上益下所以为益此以义言也下厚则上安故益下为益
　　益利有攸徃利渉大川
　　传益者益于天下之道也故利有攸徃益之道可以济险难利渉大川也
　　本义益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有所徃而利渉大川也
　　曰益损上益下民说无疆自上下下其道大光【下下上遐嫁反下如字】
　　传以卦义与卦才言也卦之为益以其损上益下也损于上而益下则民说之无疆谓无穷极也自上而降已以下下其道之大光显也阳下居初隂上居四为自上下下之义
　　本义以卦体释卦名义
　　利有攸徃中正有庆
　　五以刚阳中正居尊位二复以中正应之是以中正之道益天下天下受其福庆也
　　利渉大川木道乃行
　　传益之为【一无为字一作于】道于平常无事之际其益犹小当艰危险难则所益至大故利渉大川也于济艰险乃益道大行之时也益误作木或以为上巽下震故云木道非也
　　本义以卦体卦象释卦辞
　　朱氏附録问易卦木道乃行曰不须改木字为益只木字亦得某见一朋友说有八卦之金木水火土有五行之金木水火土如干为金易卦之金也兊之金五行之金也巽为木是卦中取象震为木乃东方属木五行之木也五行取四维故也○涣卦说乘木有功中孚说乘木舟虚以此见得只是木字
　　益动而巽日进无疆
　　又以二体言卦才下动而上巽动而巽也为益之道其动巽顺于理则其益日进【一本益字在日进下】广大无有疆限也动而不顺于理岂能成大益也
　　天施地生其益无方【施始豉反】
　　传以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所【一无所字】则有限量无方谓广大无穷极也天地之益万物岂有穷际乎
　　凡益之道与时偕行
　　传天地之益无穷者理而巳矣圣人利益天下之道应时顺理与天地合与时偕行也
　　本义动巽二卦之德干下施坤上生亦上文卦体之义又以此极言賛益之大
　　象曰风雷益君子以见善则迁有过则改
　　传风烈则雷迅雷激则风怒二物相益者也君子观风雷相益之象而求益于己为益之道无若见善则迁有过则改也见善能迁则可以尽天下之善有过能改则无过矣益于人者无大于是本义风雷之势交相助益迁善改过益之大者而其相益亦犹是也
　　朱氏附録迁善如风之速改过如雷之烈○风是一个急防物见人之善已将不及迁之如风之急雷是一个勇决防物已有过便断然改之如雷之勇决不容有些子迟缓○问莫是才迁善便是改过否曰不然迁善字轻改过字重迁善如惨淡之物要使之白改过如黒之物要使之白用力自是不同迁善者但是见人做得一事强似我心有所未安即便迁之若改过须是大段勇猛始得○伊川将来牵合说熹不晓看来人有迁善时节自有改过时节不成必是一件事
　　初九利用为大作元吉无咎
　　传初九震动之主刚阳之盛也居益之时其才足以益物虽居至【一无至字】下而上有六四之大臣应于已四巽顺之主上能巽于君下能顺【一作巽】于贤才也在下者不能有为也得在上者应从之则冝以其道辅于上作大益天下之事利用为大作也居下而得上之用以行其志必须所为大善而吉则无过咎不能元吉则不唯在已有咎乃累乎上为上之咎也在至下而当大任小善不足以称也故必元吉然后得无咎
　　本义初虽居下然当益下之时受上之益者也不可徒然无所报效故利用为大作必元吉然后得无咎
　　象曰元吉无咎下不厚事也
　　传在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎也
　　本义下本不当任厚事故不如是不足以塞咎也朱氏附録初九上为四所任而作大事必尽善而后无咎若所作不尽善未免有咎也故孔子释之曰下不厚事也盖在下之人不当任重事若在下之人为在上之人作事未能尽善自应有咎
　　六二或益之十朋之弗克违永贞吉王用享于帝吉传六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而来告之以善夫满则不受虚则来物理自然也故或有可益之事则众朋助而益之十者众辞众人所是理之至当也龟者占吉凶辩是非之物言其至是龟不能违也永贞吉就六二之才而言二中正虚中能得众人之益者也然而质本隂柔故戒在常永贞固则吉也求益之道非永贞则安能守也【一作之】损之六五十朋之则元吉者盖居尊自损应下之刚以柔而居刚柔为虚受刚为固守求益之至善故元吉也六二虚中求益亦有刚阳之应而以柔居柔疑从益之未固也故戒能常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎祭天天子之事故云王用也
　　本义六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占
　　朱氏附録或益之十朋之龟【句】弗克违○王用享于帝吉是祭则受福防道理
　　象曰或益之自外来也
　　传既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣
　　本义或者众无定主之辞
　　六三益之用凶事无咎有孚中行告公用圭
　　传三居下体之上在民上者也乃守令也居阳应刚处动之极居民上而刚决果于为益者【一无者字】也果于为益用之于凶事则无咎凶事谓患难非常之事三居下之上在下当承禀于上安得自任擅为益乎唯于患难非常之事则可量冝应卒奋不顾身力庇其民故无咎也下专自任上必忌疾虽当凶难以【一无以字】义在可为然必有其孚诚而所为合于中道则诚意通于上而上信与之矣专为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故发此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也
　　本义六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信朱氏附録益之用凶事犹书言用降我凶德嘉绩于朕躬○伊川说易亦有不分晓处甚多如益之用凶事说作凶荒之凶指刺史郡守而言在当时未见有这守令恐难如此说
　　象曰益用凶事固有之也
　　传六三益之独可用于凶事者以其固有之也谓专固自任其事也居下当禀承于上乃专任其事唯救民之凶灾拯时之艰急则可也乃处急难变故之权冝故得无咎若平时则不可也
　　本义益用凶事欲其困心衡虑而固有之也
　　六四中行告公从利用为依迁国
　　传四当益时处近君之位居得其正以柔巽辅上而下顺应于初之刚阳如是可以益于上也唯处不得其中而所应又不中是不足于中也故云若行得中道则可以益于君上告于上而获信从矣以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也本义三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依盖古者迁国以益下必有所依然后能立此爻又为迁国之吉占也
　　朱氏附録中行与依见不得是指谁
　　象曰告公从以益志也
　　传爻辞但云得中行则告公而从象复明之曰告公而获从者告之以益天下之志也志茍在于益天下上必信而从之事君者不患上之不从患其志之不诚也
　　九五有孚惠心勿问元吉有孚惠我德
　　传五刚阳中正居尊位又得六二之【一无之字】中正相应以行其益何所不利以阳实在中有孚之象也以九五之德之才之位而中心至诚在惠益于物其至善大吉不问可知故云勿问元吉人君居得致之位操可致之权茍至诚益于【一作于益】天下天下受其大福其元吉不假言也有孚惠我德人君至诚益于【一作于益】天下天下之人无不至诚爱戴以君之德泽为恩惠也
　　本义上有信以惠于下则下亦有信以惠于上矣不问而元吉可知
　　象曰有孚惠心勿问之矣惠我德大得志也
　　传人君有至诚惠益天下之心其元吉不假言也故云勿问之矣天下至诚懐吾德以为惠是其道大行人君之志得矣
</div>
    <div class="pagination">
<a href="周易传义附录_page28.html">上一页</a><span>...</span><a href="周易传义附录_page24.html">24</a><a href="周易传义附录_page25.html">25</a><a href="周易传义附录_page26.html">26</a><a href="周易传义附录_page27.html">27</a><a href="周易传义附录_page28.html">28</a><span class="current-page">29</span><a href="周易传义附录_page30.html">30</a><a href="周易传义附录_page31.html">31</a><a href="周易传义附录_page32.html">32</a><a href="周易传义附录_page33.html">33</a><a href="周易传义附录_page34.html">34</a><span>...</span><a href="周易传义附录_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
