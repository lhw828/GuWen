<!DOCTYPE html>
<html>
<head>
    <meta charset="UTF-8">
    <title>厚斋易学 - 第 62 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 62 页/共 103 页</h1>
    <div class="content">　　李季辨曰玉和物也鼎道贵和得玉则隂阳和而鼎之功成矣一也五取金上取玉金刚而玉和五体柔故贵刚上体刚故贵和离为火而居之金畏火而玉不畏火故成鼎之功以玉为贵也程可久曰四受寔而上能举鼎盖不亲小劳不侵众官而独总其逺大者故大吉无不利
　　右明象占
　　王景孟曰上鼎外之物也非若耳止之相联属焉者也然鼎之举措在乎耳而耳之举措在乎亨饪之事既成是也必上以尸举措之功功既成矣是也复脱然无所累而自处于鼎之外若无与焉
　　石守道曰在卦之外如一贤人在上当鼎立制度已成之后不累于位者周公告老之事当之李子思曰井与鼎之取象大率以养人为义观最后之爻而义益明
　　右明爻义
　　案鼎初六足也而画耦则欠一故为颠止折足之象六五耳也上九贯耳也二三四皆阳爻鼎寔也亦腹也二为入鼎之初而亨未饪故反以不即为吉以有待也四为寔饪而盈故为覆餗以下应初之折足且位不当也三适其中而上无应不能上出故为行塞不食
　　赵氏曰鼎以虚受物耳以虚受皆恶夫寔而自满也二三四有疾行塞覆餗则皆以阳寔不虚故也　又曰与井之义相近水以汲而出井为用食以亨而出鼎为用故五上皆吉初井泥鼎颠止皆以在下也中爻则以其刚柔之应而异其吉凶焉右明六爻




　　厚斋易学卷二十五
　　钦定四库全书
　　厚斋易学卷二十六　　　宋　冯椅　撰
　　易辑传第二十二
　　经下篇【震艮】
　　【震下震上】
　　震
　　杂卦曰震起也
　　説卦曰帝出乎震　又曰万物出乎震震东方也又曰雷以动之　又曰动万物者莫疾乎雷　又曰震动也　又曰震爲龙　又曰震爲足　又曰震一索而得男故谓之长男　又曰震爲雷爲龙爲黄爲旉爲大涂爲长子爲决躁爲苍莨竹爲萑苇其于马也爲善鸣爲足爲作足爲的颡其于稼也爲反生其究爲健爲蕃鲜
　　九家爲玉爲鹄爲鼓
　　张舜元曰阳生于下动而上行隂气闭之震怒而起卦所以爲震也
　　朱子曰一阳始生于二隂之下震而动也其爲雷
　　李子思曰一阳之初动天地所资以爲造化之张本也
　　右明卦义
　　赞曰洊雷震君子以恐惧脩省
　　右明卦用
　　序卦曰主器者莫若长子故受之以震
　　程正叔曰长子传国家继位号者也故爲主器之主序卦取其一义之大者爲相继之义
　　林黄中曰自鼎之震变下卦巽上卦离而成也巽长女离中女而震则长男器之大者莫若鼎有以主之二女皆非主器者也主之者其唯长男乎所以巽离皆变而成震也
　　案巽三爻全变离上一爻变不动者六五九四也君臣相与维持是器者也
　　右明卦序
　　亨
　　程正叔曰阳生于下而上进亨之义也
　　朱子发曰震自临二之四也震于积隂之下奋击而出亨也
　　耿睎道曰上者阳之所也阳在下必起而之其所又以时焉是以亨也
　　毛伯玉曰震而达之所以亨也是故塞者必其止者也亨者必其动者也
　　李子思曰所以震隂达阳而开其生育之门故曰震亨
　　林黄中曰先儒训震爲惧震在靁惧在物苟以爲恐惧以致亨则是舍其主而议其賔矣
　　案或又谓万物待震而亨是物亨非震亨也以八卦观之一阳动于重隂之下阳动而震以重卦观之初位之阳奋出四位有靁出地奋之义
　　震来虩虩笑言哑哑震惊百里不丧匕鬯
　　赞曰震来虩虩恐致福也笑言哑哑后有则也震惊百里惊逺而惧迩也不防匕鬯出可以守宗庙社稷以为祭主也
　　郭子和曰皆主人事言　又曰能恐惧脩省于前则必和乐之吉于后
　　程正叔曰蝇虎谓之虩者以其周环顾虑不自寜也　又曰笑言哑哑言自若也
　　李仲永曰先虩虩后哑哑与同人先号咷而后笑同
　　程可久曰虩虩敬天之威也易凡言笑皆喜悦之意初九言后笑不言后以六爻自有先后之义也先虩虩而后笑此言危者使平之意
　　杨廷秀曰当震之来也虩虩然爲之恐惧而顾虑焉必求所以应之转惧而爲喜而笑言哑哑矣冯当可曰不丧匕鬯扰攘之际不至错乱
　　朱子发曰长子主器不丧匕鬯则不失职矣朱子曰临大震惧而不失其常也当震之来能虩虩恐惧则可以笑言哑哑而无后忧矣使震惊百里亦不丧匕鬯也主器之事未有此意赞方言之　又曰此卦之占爲能恐惧则致福而不失其所主之重
　　李氏曰震来虩虩震于己也震惊百里震于人也林黄中曰六爻二阳施震者也四隂遇震者也震来虩虩笑言哑哑初九是也言施震者也震惊百里不丧匕鬯六五是也言遇震者也
　　朱子发曰自初至四乾坤之防百有二十百里举大数也
　　案震来云者一阳自外来内爲震谓初九也冯当可曰阳刚之体方自干来爲笑言哑哑之者内卦本兊爲口舌二之四笑言也又初至四有颐颐口辅亦爲笑言谓九四也赞曰后有则则是后遇九四之震而笑言自若也震惊百里靁出地奋谓九四也载鼎实自下而上六五之也鬯灌地降神自上而下上六之也此专以遇震言之震来虩虩此靁之初动皆恐惧也笑言哑哑此靁之习闻乃自若也震惊百里犹迅靁不及掩耳之意也赞言惊逺惧迩则合全体言也不丧匕鬯犹不失匕着之意也临祭祀而匕鬯之荐无失节也
　　右明象占
　　初九震来虩虩后笑言哑哑吉
　　赞曰震来虩虩恐致福也笑言哑哑后有则也李元达曰当动之始以刚下柔能自反而知惧者也谓之后则非方今之时也【刘仲平同】方动之始而能知惧则后有笑言哑哑必矣故又以吉言之张知常曰恐惧当在初
　　郭子和曰震动之初恐惧脩省不可缓也过此则危矣
　　朱子发曰初九先九四后故言后笑言哑哑兰惠卿曰小人震始来而不忧必待祸至而后悔忧才息而即忘之不能持终身之戒此圣人于初九所以再辞之意也
　　都圣与曰震来虩虩于其初则笑言哑哑于其后原始以要终先恐而后福故于初九所言如此右明占
　　李仲永曰二隂一阳则一阳爲之主初九在内卦之内震之主也故辞与卦同
　　石守道曰有阳明之德居震之始能先戒惧者故之所言此爻当之房乔曰震之初九谨始恐惧所以致福豫之初六倡始逸豫所以致凶
　　刘氏仲平曰震之时时乎动也利乎动不利乎静二以亿则丧贝三以行则无眚四以泥则未光【赞辞非系】初九有动之材当震之始能恐惧脩省者也右明爻义
　　六二震来厉亿丧贝跻于九陵勿逐七日得
　　赞曰震来厉乗刚也
　　兰惠卿曰震自临生六四来爲六二以柔乗刚所以危也
　　张舜元曰初以刚动而务上行二以柔正而来乗之近而不相得故危
　　案震在初之阳六二之隂柔亦谓之震者卦者时也爻者事也谓处震之时来则厉也
　　右明
　　兰惠卿曰阳爲金爲玉爲宝贝贝指九四也九本居二因此震惊而丧失之徃爲九四升于至髙之地九陵之也虽然不必逐之七日复得言隂阳升降徃反不过七日此以六二九四升降而言也李季辨曰以柔居隂爲初所震丧其所有之贝互体有艮九陵之也
　　程正叔曰九言重之多如九天九地也震之来也虽一时不能御然时过事已则复其常故云七日得
　　薛氏曰九者阳之极数也
　　都圣与曰勿逐言舍初九而不与之兢也七日得言自二而至于上自上而复于二其数凡七也李仲永曰贝爲人所得去而升于九陵之髙逺也案处震之时来而遇震故厉惊而丧其所赍之资货盖有将之以升于九陵者宜其髙且逺而不可得即也圣人教之曰勿用逐之七日将自得之矣盖天下之数无徃不复也二自四来过初九自二徃居上卦二尚隔三三则可逐二不可逐不能及也歴爻之终复至本位则四复二爲临矣故其占如此凡阳爻曰日
　　右明占
　　林黄中曰圣人于阳爻言施震之方隂爻言遇震之道示人着矣
　　李季辨曰阳居初与四为洊靁二与三为初所震五与上为四所震也
　　石守道曰震隂以失位为能戒惧二得位故不吉刘长民曰震雷之动威也惊恐者致其福惰慢者致其烖二虽动体然安于得位是慢而不戒者张知常曰乗刚不能无失得位不能不复
　　案二来遇震方安于位不知戒备故有失洊靁之后阳气必复九反于二终亦必得其所丧也
　　右明爻义
　　六三震苏苏震行无
　　赞曰震苏苏位不当也
　　刘长民曰二安于得位而见危三不当位而知惧故得舒缓
　　朱子发曰震爲反生三震之极震极复苏反生也右明
　　张子厚曰处非其地故危困不一惧而改行则无矣
　　郭子和曰震自初动三逺于动者而能苏苏然懐不自安是以行而无也
　　冯当可曰苏苏失中也四在前有相得之理以震而得则遇四故无
　　林黄中曰两言震者在初九九四之间也止则遇初行则遇四虩虩而不可犯四遂泥而不足畏是以行而无也
　　程可久曰以六居三在它卦犹柔危况震之时乎逮九四震行则本爻可以去柔危之地故无李季辨曰六居三其位本危况爲初所震气息仅存以恐惧而行亦可无
　　右明占
　　案再言震者苏苏言初九之震行无言九四之震也去初逺故苏苏爲舒迟之意震动而上非安于下者以震爲上行无矣上卦之初爲九四则震在我故也
　　右明爻义
　　九四震遂泥
　　案泥去声滞溺不通之辞与致逺恐泥之泥同遂无反之意荀遂作队
　　赞曰未光也
　　陆希声曰以阳处隂失位而动靁声未隆者也兰惠卿曰自临之二震动而行近至于四留滞于此不能前徃以升天位反失其居
　　李季辨曰四处洊靁陷互体坎中遂泥之也郭子和曰陷于重隂之间无中正之德以自将故不能有行而遂泥也
　　李去非曰外卦之动欲震而滞泥不足以致逺因而遂焉则爲四隂所蔽也故赞曰未光
　　右明
　　刘氏仲平曰震唯初与四有能动之材而四以刚居隂其达材之效有不同也
　　案雷出地奋豫此爻当之曰遂泥何也曰卦体与爻义多不相值此文王所以演爻而成易也震以一阳奋于二隂之下相激而成声则爲靁故取义于震以立卦初九在内靁之发声也故曰震来虩虩九四在外靁之洊震也故曰震惊百里今发挥于爻则初反致吉而四反遂泥何也初阳位而靁声之所达四隂位而靁声之遂滞故在卦体则有惊百里之而在爻义则爲羣隂所掩滞而不能奋击也以卦变言之此爻自二上行至此爲位隂所泥不能上升五位故也
　　右明爻义
　　六五震徃来厉亿无丧有事
　　赞曰震徃来厉危行也其事在中大无丧也
</div>
    <div class="pagination">
<a href="厚斋易学_page61.html">上一页</a><span>...</span><a href="厚斋易学_page57.html">57</a><a href="厚斋易学_page58.html">58</a><a href="厚斋易学_page59.html">59</a><a href="厚斋易学_page60.html">60</a><a href="厚斋易学_page61.html">61</a><span class="current-page">62</span><a href="厚斋易学_page63.html">63</a><a href="厚斋易学_page64.html">64</a><a href="厚斋易学_page65.html">65</a><a href="厚斋易学_page66.html">66</a><a href="厚斋易学_page67.html">67</a><span>...</span><a href="厚斋易学_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
