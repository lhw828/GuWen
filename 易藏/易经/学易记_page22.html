<!DOCTYPE html>
<html>
<head>
    <meta charset="UTF-8">
    <title>学易记 - 第 22 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>学易记 - 第 22 页/共 27 页</h1>
    <div class="content">　　伊川曰原究其始要考其终则可以见死生之理原始则足以知其终知其终足以知其始死生之説如是而已矣故以春为始而原之其必有冬以冬为终而反之其必有春死生者其与是类也
　　精气为物游魂为变是故知鬼神之情状
　　横渠曰物之初生气日至而滋息物生既盈气日反而游散至之谓神以其申也反之为鬼以其归也【易説】诚斋曰至精之气聚而有形之谓物散而无形之谓魂曰心之精爽是谓魂魄记曰魂气归于天物者具是形者也魂者使是形者也魂止则物存魂游则物亡游者止之变也亡者存之变也观其聚散则鬼神之情状可知矣然则鬼神之状何如也记曰鬼神之为德其盛矣乎视之而不见听之而不闻体物而不可遗洋洋乎如在其上如在其左右孔子曰祭神如神在此其状也鬼神之情何如也易曰与鬼神合其吉凶又曰鬼神害盈而福谦此其情也故曰圣人观天地隂阳聚散之理而得鬼神造化之用也○西山真氏曰人之生也精与气合而已精者血之类是滋养一身者故属隂气是能知觉运动者故属阳二者合而为人精则魄也目之所以明耳之所以聦者即精之为也此之谓魄气充乎体凡人心之能思虑有知识身之能举动与夫勇决敢为者即气之所为也此之谓魂人之少壮也血气强血气强故魂魄盛此所谓伸及其老也血气既耗魂魄亦衰此所谓屈也既死则魂升于天以从阳魄降于地以从隂所谓各从其类也魂魄合而生离而死故先王制祭享之礼使为人子孙尽诚以焫萧之属求之于阳灌鬯之属求之于隂求之既至则魂魄虽离而可以复合故礼记曰合鬼与神教之至也神指魂而言鬼指魄而言此所谓屈而伸也姑举人鬼一端如此至若造化之鬼神则山泽水火雷风是也日与电皆火也月与雨亦水也此数者合而言之又只是隂阳二气而已隂阳二气流行于天地之间万物赖之以生赖之以成此即所谓鬼神也【气之伸为神如春夏生长是也气之屈为鬼如秋冬敛藏是也】今人以幽暗不可见者为鬼神殊不知山峙川流日照雨润雷动风散乃分明有迹之鬼神【日出为神入为鬼雨露为神止为鬼雷动为神息为鬼风散为神收为鬼】故伊川曰鬼神者造化之迹又曰鬼神天地之功用横渠曰鬼神二气之良能凡此皆指隂阳而言天地之气即人身之气人身之气即天地之气也
　　与天地相似故不违
　　与天地相似者言易之道即天地之道也故不违者言天地之道亦无外乎易之道也
　　知周乎万物而道济天下故不过
　　知足以周万物过之则为凿道足以济天下过之则为兼爱惟圣人用易故不过
　　旁行而不流乐天知命故不忧安土敦乎仁故能爱旁逹博及应天下万事之变而不流失其理也明天理者乐于内知天命者轻其外内乐而外轻此所以乐而不忧也安土安所止也敦乎仁笃于仁也是以能爱此君子成己成人之道也故曰惟仁者能爱人【兼采诚斋】
　　范围天地之化而不过曲成万物而不遗通乎昼夜之道而知故神无方而易无体
　　注范围者拟范天地而周备其理也神则隂阳不测易则唯变所适故无方体
　　诚斋曰夫惟圣人观于天文察于地理原始而反其终见物而知其变知其如是而为幽明之故如是而为死生之説如是而为鬼神之情状举是道而书之于易则易之道即天地之道也由是举而措之天地之间孰能出乎易之外哉万物众矣易之知可以周而徧之也天下广矣易之道可以济而利之也用易于一身可以乐天知命而不忧用易于众民可以安土敦仁而能爱用易于天地可以范模运量天地之化用易于万物可以致曲成就万物之生用易于幽明可以通逹隂阳昼夜之运夫易之为用随用而为应此易之神所以无方而易之用所以无体也无方则不可指无体则不可执
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　隂阳迭运者气也其理则所谓道也理与气未尝相离继言其发也善谓化育之功相继而出莫非善也成之在人则曰性焉理无不善性岂有不善哉性善之理虽至孟子而益明然其原实出于此仁者见其道济天下得易之体也谓易止于仁知者见其知周万物得易之用也谓易止于知是皆未能知易之大全也百姓愚暗虽日由之而不知故君子之道人鲜克知也君子者具仁知之成名得道之大全者也【兼采晦庵西山】
　　显诸仁藏诸用鼓万物而不与圣人同忧盛德大业至矣哉富有之谓大业日新之谓盛德
　　南轩曰此是説易也方其显诸仁衣被万物而阐其利及其藏诸用则造化莫测而泯其功异乎圣人吉凶与民同患而忧民之忧者也
　　富有者大无外也故曰以言乎天地之间则备矣日新者久无穷也故曰穷则变变则通通则久鼓有震动之意【采横渠】
　　生生之谓易成象之谓干效法之谓坤极数知来之谓占通变之谓事隂阳不测之谓神
　　生生之谓易者言隂生阳阳生隂其变无穷理与书皆然也成象之谓干效法之谓坤者干阳也有健之象故在易则名之曰乾坤隂也有顺之象法乎干而效学之故在易名之曰坤彖言顺承与德合亦效法之意也极数知来之谓占者易逆数也能穷极其数以知方来则谓之占非必用蓍也通变之谓事者通乎天地之理以应天下之变则谓之事隂阳不测之谓神者以隂阳变化无穷其微妙不可测而知故谓之神张子曰两在故不测
　　夫易广矣大矣以言乎远则不御以言乎迩则静而正以言乎天地之间则备矣
　　夫易广矣大矣賛易道之广大也以言乎远则不御谓动而应物无远不及莫之限而御也以言乎迩则静而正谓静而守一即物而理存无不正也惟其静而守一故能动而莫御故曰寂然不动感而遂通天下之故此圣人一以贯之之道也以言乎天地之间则备矣者言天地之间事事物物其理皆备乎此矣
　　夫干其静也専其动也直是以大生焉夫坤其静也翕其动也辟是以广生焉
　　孔疏干是纯阳德能普备无所偏二唯専一而已若气不发动则静而専一故云其静也専若其运动则四时不忒寒暑不差刚而得正故云其动也直以其动静如此故能大生焉坤是隂柔闭藏翕敛故其静也翕动则开生万物故其动也辟以其如此故能广生焉
　　广大配天地变通配四时隂阳之义配日月易简之善配至德
　　白云曰乾坤之广大足以配天地其变通足以配四时其为隂阳之义足以配日月其易简之善足以配至德至德者乃天地生成之德也
　　子曰易其至矣乎夫易圣人所以崇德而广业也知崇礼卑崇效天卑法地天地设位而易行乎其中矣成性存存道义之门
　　易之一书乃圣人所用以内崇其德行外广其事业者也知以崇为贵礼以卑为用盖穷理则知崇而效天循理则礼卑而法地效法不失则与天地并立而为三天位乎上地位乎下圣人以易道行乎其中也成性存存道义之门者盖易即理也理即吾性之固存也存犹有也存其固有者性之成故曰成性存存刘氏曰知礼成性则道义从此而出也故曰道义之门明道曰尽天理便是易【兼采注及潘氏】
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化
　　此章賛作易之圣人立卦象系爻辞之妙也夫天下之理幽赜而难见圣人则见之然不可以空言也故近取诸身远取诸物极其形容象其事物之宜立为之象以示人而天下之赜人皆可见矣天下之事变动而难穷也圣人能穷之然不可以徧言也故举要以言之于是取刚柔两画观其与人事防合相通之处以行其典礼系之以辞决其吉凶立为之爻以示人而天下之动人皆可见焉言天下之至赜而不可厌恶者理在故也言天下之至动而不可紊乱者有要故也故君子拟此爻象而后言议此爻象而后动拟议之间所以能成其变化变化谓人之出处语黙也举鸣鹤在隂以下七爻以发其凡余爻皆然也【取潘氏】
　　伊川曰典礼法度也物之则也
　　横渠曰诸子驰骋説辞穷高极幽而知德者厌其言故言为非难使君子乐取之为贵拟之而后言议之而后动只是要求是也
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎伊川曰有孚于中物无不应诚同故也至诚无远近幽深之间
　　山曰褚遂良修起居注太宗曰朕有不善亦当记之乎或为之言曰借使遂良不记天下亦当记之曰此语亦善但人主好名则可以动之耳未尽也夫君子居其室出其言善则千里之外应之出其言不善则千里之外违之故言行君子之枢机不可不慎纵使史官不记而民之应违如此虽欲自掩其不善其可得乎
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　伊川曰中诚所同出处语黙无不同天下莫能间也利者义之和也谓之中正之道乃义理之所当然也道不同则心亦不同惟同心则物莫能间虽金铁之坚刚犹可断也同心之言其臭如兰兰者香而远闻谓其言意味深长也
　　初六借用白茅无咎子曰茍错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　伊川曰茅虽至薄之物然用之可甚重以之借荐则为重慎之道是用之重也人之过于敬慎为之非难而可以保其安而无过茍能慎斯道推而行之于事其无所失矣
　　南轩曰大过栋桡政事纪纲隳废不振之时也初六以柔在下有借用白茅之象譬之物焉茍错诸地固无动摇倾危之患而又借之以茅如君子抱道怀德藏器待时而又以洁白柔顺之德将之此恐惧修省能谨之极至也
　　劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也
　　伊川曰有劳而不自矜伐有功而不以为德是其德厚之至也言以其功劳而自谦以下于人也德言盛礼言恭以其德言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故高而不危满而不溢是以能终吉也夫君子履谦乃其常行非为保其位而为之也而言存其位者谦之道如此如言为善有令名君子岂为令名而为善哉亦言有令名者为善之故也
　　诚斋曰人之谦与矜系其德之厚与薄德厚者无盈色德薄者无卑辞辞如钟磬焉愈厚者声愈缓薄者反是
　　晦庵曰德言盛礼言恭德则欲其盛礼则欲其恭
　　亢龙有悔子曰贵而无位高而无民贤人在下位而无辅是以动而有悔也
　　解见文言
　　不出戸庭无咎子曰乱之所生也则言语以为阶君不密则失臣臣不密则失身几事不密则害成是以君子慎密而不出也
　　伊川曰系辞所解独以言者在人所节者惟言与行节于言则行可知言当在先也
　　子曰作易者其知盗乎易曰负且乗致寇至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致寇至盗之招也
　　伊川曰圣人于系辞明其致寇之道曰作易者其知盗乎盗者乗衅而至茍无衅隙则盗安能犯负者小人之事乗者君子之器以小人而乗君子之器非其所能安也故盗乗衅而夺之小人而居君子之位非其能堪也故满假而陵慢其上侵暴其下盗则乗其过恶而伐之矣伐者声其罪也盗横暴而至者也货财而轻慢其藏是教语乎盗使取之也女子而夭冶其容是教语乎淫者使暴之也小人而乗君子之器是招盗使夺之也皆自取之之谓也
　　拟议者圣人用易之道盖观象玩辞所以反诸其身也古之君子以拟议以为学易之要务拟议之要言行而已且玩中孚九二则知言行乃君子之枢机玩同人之九五则知出处语黙心同则物莫能间玩大过之初六则知敬慎则无失玩谦之九三则知以功下人则终吉玩干之上九则知贵高不可以无辅玩节之初九则知言语不可以不密玩解之六三则知非所乗而招盗是皆拟议而知变化也触类而长之则三百八十四爻能事毕矣天地之间备矣后世欲务空言夸世则不必深明其説茍欲为力行之学归于君子之儒则拟议之道则宜尽心焉【取白云説】
　　天一地二天三地四天五地六天七地八天九地十晦庵曰此简本在第十章之首程子曰宜在此今从之
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　晦庵曰此简本在大衍之后今案宜在此
　　此一节夫子所以发明洛书之数也天地之间一气而已分而为二则为隂阳而五行造化万物终始无不管于是焉故洛书之位一与六居北二与七居南三与八居东四与九居西五与十居中阳数奇故一三五七九皆属乎天所谓天数五也隂数偶故二四六八十皆属乎地所谓地数五也天数地数各以其类而相求所谓五位相得而各有合也以五生数统五成数而同处其方盖揭其全以示人而道其常数之体也河图以五奇数统四偶数而各居其所盖主于阳以统隂以洛书而虚十则河图四十有五之数也以河图而加五行则亦大衍五十之数也所谓虚十盖地无过天之理也又刘牧曰天五居中主乎变此三才既备退藏于密此河图洛书五行进退之象也【采晦庵语】
　　大衍之数五十其用四十有九分而为二以象两挂一以象三揲之以四以象四时归奇于扐以象闰五嵗再闰故再扐而后挂
　　诚斋曰大衍之数五十者天地成数也程氏曰数始于一备于五小衍之为十大衍之为五十吕氏曰参天两地而为五故十者两其五也五十者十其五也二説得之矣
　　杨氏曰大衍之数五十而其用四十有九者唐人以虚一为太极诚有得于自然也晦庵曰揲蓍之法取五十茎为一握置其一不用以象太极而其当用之防凡四十有九信手分而为二以象两仪也挂者悬于小指之间揲者以大指食指间而别之奇谓余数扐者勒于中三指之两间也蓍凡四十有九信手中分各置一手以象两仪而挂右手一防于左手小指之间以象三才遂以四揲左手之防以象四时而归其余数于左手第四指间以象闰又以四揲右手之防而再归其余数于左手第三指间以象再闰五嵗之象挂一一也揲左二也扐左三也揲右四也扐右五也是谓一变其挂扐之数不五即九得五者三所谓奇也得九者一所谓偶也一变之后除前余数复合其见存之防或四十或四十四分挂揲归如前法是谓再变其挂扐者不四则八得四者二所谓奇也得八者二所谓偶也再变之后除前两次余数复合其见存之防或四十或三十六或三十二分挂揲归如前法是谓三变三变所遇是为一爻三奇则为老阳三偶则为老隂两奇一偶为少隂两偶一奇为少阳凡此四者皆以三变皆挂之法得之盖经曰再扐而后挂又曰四营而成易其指甚明毕中和顾彖之説亦已备矣近世诸儒乃有前一变独挂后二变不挂之説考之于经乃为六扐而后挂不应五嵗再闰之义且后两变又止三营并已误矣若用近世之法三变之后为老阳少隂者皆二十七为少阳者九为老隂者一又皆参差不齐而无复自然之法象此足以见其説之误矣一爻已成再合四十九防复分挂揲归以成一变每三变而成一爻并如前法
　　宋咸易辨曰所谓天地之数者是自然之数随天地而生者也所谓大衍之数者是推衍之数后天地而有者也
　　晦庵筮仪曰筮者斋洁衣冠北面盥手焚香致敬若使人筮则主人焚香毕少退北向立筮者进立于牀前少西南向受命主人直述所占之事筮者两手执筮熏于炉一命之曰假尔泰筮有常假尔泰筮有常某官姓名今以某事【云云】未知可否爰质所疑于神于灵吉凶得失悔吝忧虞惟尔有神尚明告之乃揲礼毕韬蓍再焚香致敬而退
　　干之防二百一十有六坤之防百四十有四凡三百有六十当期之日二篇之防万有一千五百二十当万物之数也
　　邵康节阳九隂六用数图【太极不用所用者四象故以四因】
　　老阳用九数　四因九得三十有六是为老阳之数【干一爻】
　　老隂用六数　四因六得二十有四是为老隂之数【坤一爻】
　　六因三十有六得二百一十有六是为乾卦之数【干一卦】
　　六因二十有四得一百四十有四是为坤卦之数【坤一卦】
　　以二百一十有六合一百四十有四得三百六十为一期之数月日时同
　　阳爻一百九十二以三十二因二百一十有六得六千九百一十有二之数
　　隂爻一百九十二以三十二因一百四十有四得四千六百有八之数
　　【六十有四卦三百八十四爻隂阳各居其半故用三十二因之】
　　以六千九百一十有二合四千六百有八得万有一千五百二十是为万物之数
　　少阳数七　四因七得二十有八是为少阳之数少隂数八　四因八得三十有二是为少隂之数六因二十八得一百六十有八是为乾卦之数六因三十二得一百九十有二是为坤卦之数以一百六十八合一百九十二亦得三百六十是为一期之数
　　阳爻一百九十二以三十二因一百六十有八得五千三百七十有六之数
　　隂爻一百九十二以三十二因一百九十有二得六千一百四十有四之数
　　以五千三百七十六合六千一百四十有四亦得万有一千五百二十是为万物之数圣人所以不书者以周易用九六而不用七八也
　　是故四营而成易十有八变而成卦八卦而小成引而伸之触类而长之天下之能事毕矣
　　晦庵曰四营谓分二挂一揲四归奇也易变也谓一变也三变成爻十八变则成六爻也八卦而小成谓九变而成三画也
　　白云曰自八卦小成引而伸之触类而长之重为六十四卦合三百八十四爻为防万有一千五百二十则天地之间无不备矣
　　显道神德行是故可与酬酢可与祐神矣
　　道因辞显行因数神示人吉凶其道显矣知来藏往其德行神矣故曰蓍之德圎而神卦之德方以知惟显道神德行故可与应对天下万事之变可与賛天地之化育矣
　　子曰知变化之道者其知神之所为乎
　　神之所为不可知也能知易之变化之理者则知神之所为矣
　　易有圣人之道四焉以言者尚其辞以动者尚其变以制器者尚其象以卜筮者尚其占
　　南轩曰易者无形之圣人而圣人有形之易故易乃圣人之道而圣人者乃尽易之道者也故指易以为圣人则可也指圣人以论易则亦可也故曰易有圣人之道四焉故指其所之者易之辞也以言者尚之则言无不当矣化而裁之者易之变也以动者尚之则动无不时矣象其物宜者易之象也制器者尚之则可以尽创物之智极数知来者易之占也卜筮者尚之则可以穷先知之神
　　伊川曰吉凶消长之理进退存亡之道备于辞推辞考卦可以知变化象与占在其中矣
　　是以君子将有为也将有行也问焉而以言其受命也如向无有远近幽深遂知来物非天下之至精其孰能与于此
　　是以君子将有为也将有行也问焉而以言者谓求道之所在而决于易之言也其受命也如向者谓随所求而得其道如响之应声也无有远近幽深未来之事皆遂知之以见易之道无乎不备也非易为天下之至精孰能如此分蓍布卦随感而应亦此理也故曰以言者尚其辞占在其中矣
　　参伍以变错纠其数通其变遂成天地之文极其数遂定天下之象非天下之至变其孰能与于此
　　参以变河图纵横十五之数也伍以变洛书一六居北二七居南之数也错综其数通其变遂成天地之文极其数遂定天下之象者谓错综河图洛书之数变而通之遂成天一地二天三地四之文极数之妙遂定先天后天健顺动止陷丽见伏之象以至于六十四卦天地万物之象也象因数定器因象制非天下之至变其孰能与于此故曰以动者尚其变象在其中矣
　　易无思也无为也寂然不动感而遂通天下之故非天下之至神其孰能与于此
　　易无思无为宜其不能与人事相感而反能通天下之故者以言者尚之则言无不当以动者尚之则动无不时以制器者尚之则尽创物之智以卜筮者尚之则知方来之事是易为天下之至神也【采白云】
　　夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　白云曰上言至精至变至神皆谓易之道也此言圣人用易之道以极深而研几也天下之事至深难测也几微难见也用易之道则能极其不测之深研其难见之几矣然极易之深则天下之志无不通是皆得其至精也研易之几则天下之务无不成是能得其至变也又尽易之神故得不疾而速不行而至所谓感而遂通者也前言圣人之道四者本于人事由人而言之也继以至精至变至神三者易之道由易而言之也又继以唯深唯几唯神言虽圣人独极深研几如此也复以圣人之道四焉终之者盖易之道其精变神如此圣人用易极深研几又如此则天下后世于言动制器卜筮之间岂可任其私智以他求哉必当尚易之辞变象占也此众人当尚之事而曰圣人之道者以言圣人犹尚此道也圣人尚此者以易为至精至变至神天下无以加焉故也此之谓者犹言谓是故也
　　研审也几微也所以极深者至精也所以研几者至变也极未形之理曰深故能通天下之志适动微之防曰几故能成天下之务【集注疏晦庵】
　　子曰夫易何为者也夫易开物成务冒天下之道如斯而已者也
　　物有理易则开明之事有时易则成就之以其包括天地万物之理故曰冒天下之道冒谓包覆也
　　是故圣人以通天下之志以定天下之业以断天下之疑
　　白云曰孔子言易道于上必继以圣人用易于下以见圣人无适而非易也此章先言开物成务冒天下之道继之以通天下之志本乎易之开物也以定天下之业本乎易之成务也以断天下之疑本乎易之冒天下之道也故圣人有为有行未尝不本于易
　　是故蓍之德圎而神卦之德方以知六爻之义易以贡晦庵曰圎神谓变化无方方知谓事有定理
　　注曰贡告也六爻变易以告吉凶
　　圣人以此洗心退藏于密吉凶与民同患神以知来知以藏往其孰能与于此哉古之聦明睿知神武而不杀者夫
　　圣人以此洗心而退藏于密者言圣人以易之道洗涤其心而归于无思无虑也密是用之源夫圣人用易随用随取随取随足果何思何虑哉酬酢万变在易不在心也心茍留物则焉能应天下万事之变乎故曰寂然不动感而遂通天下之故虽然圣人忧患天下后世不知易之道而取凶咎也故作以示天下使人读之危者平易者倾其要无咎而已是吉凶与民同患也圣人之心同乎天圣人之忧患同乎人开物于几先故曰知来履霜坚冰之谓也明忧患而弥其故故曰藏往无平不陂无往不复艰贞无咎勿恤其孚之谓也其孰能与于此哉古之聦明睿知之君神武不杀而天下治者盖得洗心退藏之道也聦明谓耳目无所蔽睿知谓思虑无所惑威武不杀而人自服故曰神武圣人以易洗心者恐尘滓或未尽去而不与天地相似也【采伊川诚斋横渠】
　　是以明于天之道而察于民之故是兴神物以前民用圣人以此齐戒以神明其德夫
</div>
    <div class="pagination">
<a href="学易记_page21.html">上一页</a><span>...</span><a href="学易记_page17.html">17</a><a href="学易记_page18.html">18</a><a href="学易记_page19.html">19</a><a href="学易记_page20.html">20</a><a href="学易记_page21.html">21</a><span class="current-page">22</span><a href="学易记_page23.html">23</a><a href="学易记_page24.html">24</a><a href="学易记_page25.html">25</a><a href="学易记_page26.html">26</a><a href="学易记_page27.html">27</a><a href="学易记_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
