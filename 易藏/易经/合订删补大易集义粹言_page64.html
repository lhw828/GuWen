<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 64 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 64 页/共 65 页</h1>
    <div class="content">　　白云郭氏曰穷无所容其入必决入然后感感则说不入则无感矣【易说】
　　汉上朱氏曰旅者君子之穷也旅卦以柔顺谦下为吉否则无所容矣故次之以巽巽者隂入于阳之下也天之泽万物礼义之说人心不入则不说故次之以兊兊者说见于外也【易传】
　　东莱吕氏曰明于内而巽于外是非取舍不可不十分明决然行之则当巽【丽泽论说】
　　说而后散之故受之以涣涣者离也物不可以终离故受之以节
　　伊川先生曰说则舒散也人之气忧则结聚说则舒散故说有散义涣所以继兊也　物既离散则当节止之节所以次涣也【并易传】
　　广汉张氏曰惟説于道故推而及人说而后散故受之以涣涣者乃万民离散不安其居故为离也凡物之离者必有时而合故受之以节而节者顺其人心说以行险【易说】
　　白云郭氏曰说而后羣疑可散散而无节则乖离矣【易说】
　　汉上朱氏曰说之而后散之则说道不劳无所不说矣故次之以涣涣者险难离散也离者必聚散者必合物无终离者也聚者离之节合者散之节节之则无离散故次之以节【易传】
　　节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉
　　伊川先生曰节者为之制节使不得过越也信而后能行上能信守之下则信从之节而信之也中孚所以次节也　人之所信则必行行过也小过而以继中孚也　能过于物必可以济故小过之后受之以既济也　既济矣物之穷也物穷而不变则无不已之理易者变易而不穷也故既济之后受之以未济终焉未济则未穷也未穷则有生生之义【并易传】广汉张氏曰节天下以其节之道而民信之此出于中心之诚信非勉强也故受之以中孚人能有其信虽蛮貊之邦可行矣此有其信者必行之故受之以小过能髙于人而过之然后可以济天下此小过受之以既济然事至于既济则人情倦于有为事之隳废而物之穷也故受之以未济然后民勉于从事矣此易所以终之以未济【易说】
　　白云郭氏曰有节故可信如人之言无节行无节者皆不可信也信故可行行则有济济之极则复于未济然自屯至于未济虽皆相受之道而君子居而安之者又必有其道焉是以履泰则不至于否居丰则不至于旅又非常道相受之所能拘也故系辞言吉凶则曰贞胜称君子则曰自天祐之吉无不利【易说】
　　汉上朱氏曰天地之节不可以不信不信则无以成万物而况于人乎饮食起居身之节也不信则致疾尊卑长幼家之节也不信则召乱故次之以中孚中孚信也行者足相过也小过以隂过阳有行之象有其信者必行中无所疑也故次之以小过物各有量不过则不能相济所过大则其济亦大是以智周万物然后道济天下故次之以既济而止复入于未济物之相生终不可穷故以未济终篇焉【易传】
　　杂卦传
　　和靖尹氏壁帖讃易曰至序卦曰大哉时之相生也达者可与几矣至杂卦曰旁行而不流守者可与存义矣子曰名实相生利用相成是非相明去就相安也【文集】
　　广汉张氏曰序卦所以言易道之常杂卦所以言易道之变此古有是言也殊不知易之杂卦乃言卦画反对各以类而言非杂也于杂之中有不杂存焉【易说】
　　白云郭氏曰卦之性情与其为德之不同八卦则见于说卦六十四卦则见于杂卦孔子于庖牺之道详尽于说卦皆文王所未尝明之者故不得不详也于文王之道则具于序卦杂卦之中其象则见于诸卦大小象而系辞上下则兼统之【易说】新安朱氏曰杂卦中亦有说得极精处　问杂卦反对之义只是反覆则其吉凶祸福动静刚柔皆相反了曰是如此不知如何末稍数卦又不对了大畜时也也晓不得又与无妄不相反是如何临观更有与求之义临以二阳言之则二阳可以临上四隂以卦爻言之则六五上六又以上而临下观自下而观上则为观是平声自上而为物之观是去声噬嗑食也贲无色也义可通但不相反谦轻是自谦抑不自尊重女待男而行所以为渐【并语録】
　　干刚坤柔比乐师忧
　　横渠先生曰不曰天地而乾坤云者言其用也乾坤亦何形犹言神也人解识夭天竟不可方体姑指日月星辰处视以为天隂阳言其实乾坤言其用如言刚柔也乾坤则所苞者广【易说】
　　广汉张氏曰　此二卦无反对之画干三画竒刚也坤三画耦柔也　比师　比一阳居五而民乐而从之师一阳居二而民忧而畏之【易説】白云郭氏曰六子之刚柔索于乾坤六十四卦之刚柔重于八卦故卦中之刚柔皆干之刚坤之柔也是以独乾坤为刚柔　比以比辅从顺为乐师以相须行险致忧是天下可久比而不可久师也故比有永贞而师无之【并易説】
　　汉上朱氏曰乾坤易之门凡刚皆干也凡柔皆坤也刚柔相杂乃成诸卦故曰干刚坤柔比得位而众比之故乐师犯难而众从之故忧忧乐以天下也【易传】
　　新安朱氏曰刚柔虽若各有所偏必相错而后得中然在乾坤二卦之全体当刚而刚当柔而柔则不待相错而不害其为全矣其爻位之无过不及者如乾坤之二五亦不待相错而不害其为中矣隂阳变化而太极之妙无不在焉于此盖可见也今谓干刚坤柔便有所偏恐于二卦之彖及二五之爻辞有不通者【荅虞大中书】
　　临观之义或与或求
　　广汉张氏曰临观　临者上有与于下观者下有求于上或与或求乃一时之义【易説】
　　白云郭氏曰临与所临观与所观二卦皆有与求之义或有与无求或有求无与皆非临观之道有舜在上必有戴舜者是为临观也【易说】
　　汉上朱氏曰临之九三在下四隂与之故能以大临小观之九五在上四隂求之故能以上观下或与或求乃成临观之义【易传】
　　新安朱氏曰以我临物曰与物来观我曰求或曰二卦互有与求之义【本义】
　　屯见而不失其居蒙杂而着
　　横渠先生曰险在外故不失其居与涣解义反故曰缓必有所失　蒙杂而着【着古着字】杂著于物所以为蒙蒙昏蒙也　不斋戒其心则杂而着也【并易说】
　　广汉张氏曰屯蒙　物在屯难之中其居常蒙杂颛蒙而性当自着【易说】
　　白云郭氏曰屯旅皆近困旅困于已穷故失其居屯困于始生故不失其居而利于有为也蒙未有所知之时中无所执则杂而着见故发之屯之难见于象者也蒙之穉着于形者也【易说】
　　汉上朱氏曰屯自震变四之五虽见于屯也而不失其所居所以大亨欤蒙自坎变五之上隂阳相杂虽杂也而九自着见隂岂能蒙之所以蒙亨欤【易传】
　　新安朱氏曰屯震遇坎震动故见坎险不行也蒙坎遇艮坎幽昧艮光明也或曰屯以初言蒙以二言【本义】
　　震起也艮止也
　　广汉张氏曰震艮　一阳在下故震为起一阳在上故艮为止【易说】
　　白云郭氏曰阳动起于震初止于艮终盖震为一索之始艮为三索之终也【易说】
　　汉上朱氏曰阳起于坤而出震则静者动阳止于艮而入坤则动者静故起莫如震止莫如艮也【易传】
　　损益盛衰之始也
　　广汉张氏曰损益　损而不已必益为盛之始益而不已必决为衰之始【易说】
　　白云郭氏曰损己必盛故为盛之始益己必衰故为衰之始消长相循在道当如是也【易说】
　　汉上朱氏曰损以九三为上由泰而损始衰者也益以九四益初由否而益始盛者也故损益盛衰之始也【易传】
　　大畜时也无妄灾也
　　广汉张氏曰大畜妄无　惟大畜之君子所以能安其时若无妄而有妄者乃为灾也【易说】白云郭氏曰君子藏器于身待时而动然则多识前言徃行以畜其德亦以待时也无妄之谓灾其余自作孽而已故无妄匪正有眚【易说】
　　汉上朱氏曰大畜以四五之柔而畜三阳时也无妄九五六二中正而三四上爻为无妄之疾灾也关子明曰无妄而灾者灾也有妄而灾者其所冝也非灾之者也【易传】
　　新安朱氏曰止健者时有适然无妄而灾自外至【本义】
　　萃聚而升不来也
　　广汉张氏曰萃升　天地之理有聚有散惟顺以说故聚也有徃有来惟聚而升故不来也【易说】白云郭氏曰不来不知反也故至于困来则知止无困矣【易说】
　　汉上朱氏曰萃二阳萃于上升二阳升于下升者升也升往则不来矣不来者必聚于上也气之方升谁能遏之故曰萃聚而升不来也【易传】
　　谦轻而豫怠也
　　广汉张氏曰谦豫　谦而不持重者失于轻豫而不警戒者失于怠也【易説】
　　白云郭氏曰谦轻已豫怠已也以乐豫故心怠是以君子贵知几【易说】
　　汉上朱氏曰谦自上降三豫自初升四谦故降而轻豫故怠而止故曰谦轻而豫怠也【易传】
　　新安朱氏曰谦轻而豫怠轻是卑小之义豫是恱之极便放倒了如上六冥豫是也【语録】
　　噬嗑食也贲无色也
　　广汉张氏曰噬嗑贲　噬嗑除其间所以养其生故曰食也贲者设饰然终于白贲故无色也【易说】
　　白云郭氏曰颐中有物则必断故噬嗑利断犹人之食也贲以白贲无咎故无色无色则质全有天下之至饰存焉【易说】
　　汉上朱氏曰噬嗑除间者也四为颐中有物故曰噬嗑食也贲自泰来本无色也刚柔交错然后有文故曰贲无色也【易传】
　　新安朱氏曰白受采【本义】
　　兊见而巽伏也
　　横渠先生曰兊说在外巽入在隐【易说】
　　广汉张氏曰兊巽　兊一隂在上故见巽一隂在下故伏【易説】
　　白云郭氏曰其道见则説其道伏故入【易说】
　　汉上朱氏曰隂随阳升说而见乎外故曰兊见也阳随隂降巽而伏乎内故曰巽伏也施说之道小者亦伸处巽之时大者亦屈无非天也【易传】
　　新安朱氏曰兊隂外见巽隂内伏【本义】
　　随无故也蛊则饬也
　　广汉张氏曰随蛊　能随者则穷而能变岂有故邪事之蛊壊要在致力以治之故蛊为饬而饬有劲急之义【易说】
　　白云郭氏曰随之道在此事在彼所随有道不为事变故言无故蛊弊事特加整治因饬之而己言非大有作也【易说】
　　汉上朱氏曰随随时也以是为正故曰随无故也蛊壊也二往之五饬蛊之道故曰蛊则饬也【易传】新安朱氏曰随前无故蛊后当饬【本义】
　　剥烂也复反也
　　广汉张氏曰剥复　剥者五隂剥一阳而势之烂有不救之理复者一阳生于下而复反其所也【易说】
　　白云郭氏曰小人之道必害于物君子必反于道【易说】
　　汉上朱氏曰剥烂也五隂溃于内也复反也剥反于下也【易传】
　　晋昼也明夷诛也
　　广汉张氏曰晋夷明　晋为日中过则明有所伤故为诛也诛言其伤【易説】
　　白云郭氏曰晋与明夷朝暮之象也故言明出地上明入地中诛亦伤也【易说】
　　汉上朱氏曰晋之明进而至于昼明夷之明降而至于诛夷诛也其明熄矣非诛之象乎【易传】
　　新安朱氏曰诛伤也【本义】
　　井通而困相遇也
　　横渠先生曰泽无水理势适然故曰相遇【易说】
　　广汉张氏曰井困　井内不失己外不失人无所蔽也故为通至于困则蔽然邂逅有不可免者【易说】
　　白云郭氏曰往来井井则其道通困遇刚揜所以为困遇者柔遇刚之遇也遇其困我者也【易说】
　　汉上朱氏曰泰初之五往来不穷故曰井通否上之二阳遇隂则见揜故曰困相遇也或往而通或来而困唯其时也【易传】
　　新安朱氏曰刚柔相遇而刚见揜也【本义】
　　咸速也恒久也
　　广汉张氏曰咸恒　咸之无心故应之也速恒者久于其道故恒者久不可欲速也【易说】
　　白云郭氏曰感为天下至速之道所谓不疾而速者也【易説】
　　汉上朱氏曰以刚下柔其感必速故曰咸感也刚上柔下可以持久故曰恒久也【易传】
　　涣离也节止也
　　广汉张氏曰涣节　涣者民情散而离也节者民情有所惮而止也【易说】
　　白云郭氏目散则离矣有节故可止【易说】
　　汉上朱氏曰涣三阳涣离故曰涣离也节三阳止而不去故曰节止也阳离则三隂散阳止则三隂来阳者隂之表也【易传】
　　新安朱氏曰止谓不退【本义】
　　解缓也蹇难也
　　广汉张氏曰解蹇　天下之难既解故安于佚乐每失于缓蹇者见险而止故为难【易说】
　　汉上朱氏曰蹇二往五涉难也故曰蹇难也解五来二复吉也故曰解缓也来者为缓则往者当夙故曰有攸往夙吉【易传】
　　睽外也家人内也
　　广汉张氏曰睽人家　睽者言其在外之迹若不相通家人由内以及外也【易说】
　　白云郭氏曰睽本于外疑家人本于内治故治家者必先其身治天下者必先其家【易说】
　　汉上朱氏曰关子明曰明乎外者物自睽故曰睽外也明乎内者家自齐故曰家人内也【易传】
　　否泰反其类也
　　广汉张氏曰否泰　否君子退而小人之类进也泰君子进而小人之类退也此其类所以相反也【易说】
</div>
    <div class="pagination">
<a href="合订删补大易集义粹言_page63.html">上一页</a><span>...</span><a href="合订删补大易集义粹言_page59.html">59</a><a href="合订删补大易集义粹言_page60.html">60</a><a href="合订删补大易集义粹言_page61.html">61</a><a href="合订删补大易集义粹言_page62.html">62</a><a href="合订删补大易集义粹言_page63.html">63</a><span class="current-page">64</span><a href="合订删补大易集义粹言_page65.html">65</a><a href="合订删补大易集义粹言_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
