<!DOCTYPE html>
<html>
<head>
    <meta charset="UTF-8">
    <title>仲氏易 - 第 5 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>仲氏易 - 第 5 页/共 20 页</h1>
    <div class="content">













　　仲氏易卷四
<经部,易类,仲氏易>
　　钦定四库全书
　　仲氏易卷五
　　翰林院检讨毛竒龄撰
　　【坎下艮上】　四易卦
　　易　临【初往上来】　　　观【五来二往】
　　【又易】　升【三往上来】　　　頥【初往二来】
　　蒙亨匪我求童蒙童蒙求我初筮告再三渎【说文作黩】渎则不告利贞
　　夫以卦言则艮为止坎为通下欲通而上止之是蔽也蔽者蒙也然而蒙必求其通是蒙亨也通者亨也第蒙自观来者也观以巽之九五【观上巽下坤】降而为坎之九二是上固巽也而今易为艮下固坤也而今易为坎而互于震是此六爻中均为蒙防而五以艮之少男当蒙之最幼是童也谓之童蒙二以坎之中男而兼互震长男之任因之统诸蒙以受家政是主卦者也主卦者我也则谓之我顾非我求蒙蒙求我也何也以五来居二非二往居五也所谓礼闻来学未闻往教也然而蒙又自临来者也临以兑之初九【临上坤下兑】升而为艮之上九是初筮时固兑也兑为口为说【见说卦】则因而告之宜也至于再则震固多躁【二爻为互震之始】而至于三则坤又善迷【三爻为互坤之始震为决躁见说卦坤为迷见荀九家易】是渎也渎则何告焉葢蒙之以养正为利者如此【郑氏以蒙为萌谓物之始生干宝以蒙于消息为正月卦为荠麦并生之候皆非正旨】
　　彖曰蒙山下有险险而止蒙【张元冲传眀晋府古本止上有能字蒙亨下无以亨字】
　　蒙亨以亨行时中也匪我求童蒙童防求我志应也初筮告以刚中也再三渎渎则不告渎蒙也蒙以养正圣功也
　　夫蒙之能通者不惟坎为通也夫二与五皆中也观能舍防五之中而趋坎中是时中也【谓随时处中】未有时中而不应者也非强之使应志应也临能虚兑初之告以实坎中是刚中也未有刚中而可渎者也渎则匪渎我渎蒙也是何也则以中者正位也以中而养中则正养也夫蒙以正养而蒙不通乎圣则无不通非圣功乎
　　象曰山下出泉蒙君子以果行育德
　　君子以刚果之行而行养正之德
　　初六发蒙利用刑人用说桎梏以往【句】吝象曰利用刑人以正法也
　　初者养蒙之始也养蒙之始贵以发之者通之夫发之而刑之可乎然而扑作教刑多施之童穉而长者杀焉故初为下坎坎为律【见九家易】则初之发蒙固有以律为用者所谓用则利是也第坎固为律为刑然又为桎梏【见九家易】夫刑以佐教则刑者击蒙者也桎梏以锢罪则桎梏者困蒙者也击则发困则不发夫不发则不通矣独不有刑则用之桎梏则不用而可以攸往者乎则脱之乎葢初自兑来兑为毁为折故脱之夫脱之而后可以往虽曰歴险尚在前小歉耳【小歉为吝】虞氏易曰坎为法故又曰正法法与律同【虞仲翔谓兑为刑人坤为用以坎为穿木震足艮手互与坎连故称桎梏兑为脱坎象毁坏故曰用脱桎梏此又以互卦为解者亦通　程传脱其昏防之桎梏以桎梏作昏蒙之喻此用荘子解其桎梏语恐三圣不宜有此若孟子梏亡则梏作乱解谓之乱亡与桎梏不同】
　　九二包【陆德明本作苞郑康成云当作彪文也不可解】蒙吉纳妇吉子克家象曰子克家刚柔接也
　　坎能藏垢二又当埳藏之间则凡为诸蒙无不在其度量中所谓包也第蒙本贸昧而加之隂柔则犹是蒙也而孺与妇兼之故二上两刚既主蒙求为发蒙击蒙之长则五为二应三为上应未免以妪畜之情而通乎匹配其或称纳妇或称取女宜也苐此所云纳非泛泛而应之也又非以我之刚致彼之柔也夫贞悔阴阳谁不相配而此则二从观来移观之阳五而易为蒙二似乎出乎彼而入乎此者是纳之也夫蒙而能包吉矣乃以包之者而复为纳之又吉矣是何也则以授室者即承家者也故曰此克家之子也此主器者也是非孺子之愚与妇人之暗所能间也夫孺与妇皆柔也以一刚为诸柔之长而包之又纳之自非刚柔接而何以有是
　　六三勿用取女见金夫不有躬无攸利象曰勿用取女行不顺也
　　夫蒙自頥来又自升来者也以升之九三而易为上九是前之上六固为我所取女也而今勿用矣【闽黄宗伯道周招姜司徒一洪入闽得此爻曰妄动之妇将不为人所取矣何以行为道周曰非彼勿取我我勿取彼也夫我不取彼而不当往耶】葢三为上应我刚彼柔则我将取彼而以我之刚而易彼之柔则彼将取我然且升本互兑兑少女为金而艮当少男正金夫也不幸兑易成艮若欲见金夫之美因甘变躬之九三而不之有何其蒙乎则安所利乎夫坤顺也身本上应而今复为他所有是既不能取又不能嫁逆矣何顺之有
　　六四困蒙吝象曰困蒙之吝独逺实也
　　四于互为震之终于上为艮之始介动【震】止【艮】之交而不能决是困也夫刚中者实也坎中满也而四处众虚之中隔于三而不与之比是逺之也此非众逺之独逺之也【王蒙曰卦凡四隂而初与三为二比五为二应故惟四为独逺实】
　　六五童蒙吉象曰童蒙之吉顺以防也【郑注防当作逊】
　　以少男居尊位而惟刚中之是应是顺且防也顺者临之坤防者观之防也【陆绩曰六五隂爻故蒙以体艮少男故童蒙】
　　上九击【马融郑本皆作繋字形之误】蒙不利为寇利御寇象曰利用御寇上下顺也
　　四隂皆蒙而惟二与上以阳刚而为发蒙之人第二以中正而为包容上以过髙而行击断两阳相搏而分峙之势成焉夫上以刚爻而居艮首艮为石【见说卦】是以石投水有似乎击蒙然者虽曰坎为盗为寇【见前】当击之顾坎以刚中而为发蒙之长是主人也主寇不两立彼为主则此为寇为寇何利焉或者从而御之斯已耳夫刚而不中则上不顺击蒙而不能养正则下不顺乃以一坤夹两阳之间【二上两阳爻夹三四五隂爻为坤】而上阳以击发而比于刑下阳以包荒而为其所养则只一相抗之间而坤之为顺上下皆见夫亦以蒙亨无方以防育德者固其常而以刚出险者亦其变也是皆求通之法也
　　【干下坎上】　四易卦
　　易　【大壮】【四往　　　中五来　　　孚】【上来三往】
　　【又　大易　过】【四来　　　大初往　　　畜】【上来五往】
　　需有孚光亨贞吉利涉大川【归蔵易以需为溽郑康成又读需为秀云阳气秀而不直前者畏上坎也然不知所据】
　　彖曰需须也【说文需须也即待也】险在前也刚健而不陷其义不困穷矣需有孚光亨贞吉位乎天位以正中也利渉大川往有功也【石经位乎作位于】
　　养蒙必有待需之序也健于行而险在前需之由也第需则渐进逺险安而近险危【此言内卦】而需必出险刚可陷而柔不可陷【此言外卦】则此卦四阳固为隂主而一阳正中当又为诸阳之主故躁动叵测迟重可信卦义固然而以象言之则两卦相合中有虚契便为有孚【仲氏曰孚者刚柔相合彼此心信遥应而带心象者侧合之孚随睽萃升之孚是也一卦而两心相叠者正合之孚坎离中孚是也】况中心可信则皦然坦白合互离上坎日月交互之际而日月并而光自生非光亨乎若夫贞则天位正中正则必吉不待言也且夫坎之在前也人第以为此险耳不知徐视之实川也险但以不陷为义而川则又以利渉为功有如此之孚且光孚光且贞而尚患涉乎忠信可行昧险无渡【诗曰忠信涉波涛又公无渡河刺昧险也】利害与功过了然矣盖此卦凡四易一自中孚易三作上则向为正合今为侧合故有孚象一自大畜易五作上则向为大离今成正离故有光象一自大壮易四作五则向一刚中今二刚中故有贞象一自大过易四作初则向为大坎今成正坎故有涉川象【虞翻曰大壮四之五蜀才曰此本大壮卦九四升五皆四推之一也】
　　象曰云上于天需君子以饮食宴乐
　　云升于天而雨未降亦需也【干宝专主此说】此需之别义饮食宴乐以九五言【张杉曰需无所事则饮食宴乐而已此处需之法】
　　初九需于郊利用恒无咎象曰需于郊不犯难行也利用恒无咎未失常也
　　郊尚逺于水未犯险也况初九在大过为初六体当大坎则其遇坎难固恒事耳常与恒同
　　九二需于沙小有言终吉象曰需于沙衍在中也虽小有言以吉终也【郑氏易沙作沚孟喜本沙下有衍字】
　　九二当互兑之始兑于地为刚卤【见说卦】即沙也兑为说为口舌【见说卦】即小有言也夫沙者水石之交濒于水矣所恃者二位正中其为寛衍犹在耳【杨慎曰衍者寛平之地左传有昌衍汉书有鄜衍皆此义】若兑之为说小有人言进前即离矣【谓互离】离即致誉何患不终吉
　　九三需于泥致寇至象曰需于泥灾在外也自我致寇敬慎不败也【郑王肃本寇俱作戎】
　　泥则见水矣需迟之久觊觎必生况坎险逼临原属寇盗【见前】而身处互离以负垂而当兵戈之间【离为兵戈见说卦】则外至之灾岂止泥中然而不败者九三在中孚为六三孚合之诚自能敬慎敬慎者不败理也
　　六四需于血出自穴象曰需于血顺以听也
　　坎为血为穴【见说卦及诸家易】此在坎中矣陷于血或姑听之若夫穴则尚须夫出之者耳【坎为耳故有听象九五在前即出险者也】需至三四皆有不能姑待之意然无大灾者需故也【金汝白曰四上为坎之二隂故皆言穴犹坎卦初与三皆言坎窞是也】
　　九五需于酒食贞吉象曰需于酒食以中正也
　　五一易自艮一易自兑由兑口【见前】艮手【艮为手】以入乎互离之复【离为大腹俱见说卦】是酒食也夫以酒食为宴乐在国家则酾酒速客以俟升平在士君子则饮醇自放以全患难此最善于处需者所谓中正之需也故贞吉【干宝以需为坤游魂之卦故曰坤者妇人之职也凡百谷菓蓏禽兽鱼鳖皆为所生而游魂变化复能烹防腥实以为和味之具　虞翻谓坎水兑口为饮变体噬嗑为食　苟爽谓五互离坎水在火上酒食之象　按春秋传哀九年宋公伐郑晋赵鞅救郑阳货筮之遇泰之需曰宋方吉不可与也微子啓帝乙之元子也宋郑甥舅也若帝乙之元子归妹而有吉禄我安得吉其云帝乙归妹则秦之五也其云有吉禄则需之五也酒食为禄贞吉为吉禄】
　　上六入于穴有不速之客三人来敬之终吉象曰不速之客来敬之终吉虽不当位未大失也
　　坎陷之极竟入穴矣然犹以身居险中效九五酒食之需请召賔客则客谁至者惟前此三阳渐进不召而来虽极濡滞亦应至此此当需极而进进而出险之际而犹泄泄燕乐柔弱不振所谓需者德之贼也【语见左传】故曰此刚中之事【指九五】尔非其位也然而不大失者以需也彖曰刚健而不陷正在此时以此时在利涉不在需险耳其言敬者以上六自中孚来与九三言敬正同此又望九五以出险之事
　　【坎下干上】　四易卦
　　易　遯【三来　　　中二往　　　孚】【初往四来】
　　【又　无易　妄】【初往　　　大二来　　　过】【三往上来】
　　讼有孚窒惕中吉终凶利见大人不利涉大川【九家诸易皆以中吉作句今以中句　郑氏易窒作咥觉悔貌马融云读作踬犹止也】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　内险而外健所以讼也第讼多虚辞而易逞暋不知畏而究极于不可止是必孚以窒之惕中以息之而后讼不成而不至于凶今讼所自来一自中孚中孚本正合而改四作初中虚稍实然其侧合者自在也【正合侧合见前】则有孚也一自无妄无妄以大离而近噬嗑讼口善噬而今以刚横坎中是塞也则窒者也一自大过大过体大坎坎为忧为劳【见说卦】而今易三上而坎仍见焉合大坎小坎而忧见于中是惕中也一自遯遯三上俱刚三上为两卦之终而健不可止必致终讼今以三易上而上下相应不成不终是吉也终则凶不终则不凶也故讼虽凶德而反加以吉以诸卦所变无非刚来得中者耳若夫三干在上而刚中元吉大人见焉一坎居下虽为大川而壅而成渊不利涉焉夫大人在上而可以讼乎大川不利涉而讼可终乎【侯果曰大人谓五也讼是隂事以险涉险故不利　蜀才曰此本遯卦】
　　象曰天与水违行讼君子以作事谋始
　　健险成讼一义天水违行又一义天左旋水东注【见九家诸易】此违行一义天上浮水下流【见陈氏捷解】此违行又一义夫天爲三才之始水为五行之始故法之【见王畿说】所谓有德司契而讼自息者谋始焉耳【见王弼说】
　　初六不永所事小有言终吉象曰不永所事讼不可长也虽小有言其辨明也
　　此初作讼人少不更事者但初本中孚之兑兑为说【见前】则乌能无言所恃者互离在前一辨即明耳【离为明】六爻自九五外皆讼人也然皆曰吉曰终吉岂非以不终故即
　　按后汉永元五年梁相讼节王畅不道畅上疏谢诏曰易不云乎虽小有言而终吉亦指不终讼言
　　九二不克讼归而逋【汉诸家易皆以此句今不从】其邑人三百户无眚象曰不克讼归逋窜也自下讼上患至掇也
　　此健讼者也二以刚爻居坎险之中此真健而险且得位者则其为讼主固也但三刚在前何能讼胜至讼之不胜而逃【坎为隐伏故逃】逃而至尽破其诸家之产一身逋负而不能偿其亦至不幸矣然而犹无大灾者不终也坤为邑【见诸家易】下二坤即其邑也三百戸者合三爻言之是通一邑之戸也凡逃亡而负人之物者曰逋是人健讼预敛诸邑之所有以讼而不胜而逃遂至逋负眚灾也书曰眚灾肆赦谓以不幸致轻罪者而今既已逃则并其轻罪而无之坎为眚【见说卦】二能以刚中出险故无眚葢此九二一自无妄之震来震为言为动则讼然又自遯之艮来艮即止矣则不终讼不然以下讼上患如掇拾岂能无灾乎大抵易例以阳为七以隂为十若泛及数目则皆称三以爻数在三如三品三狐三驱三锡类【荀爽谓坤有三爻曰三百戸九二为下体之君君不争则百姓无眚矣蘓轼曰二逋则其邑人之三百户无眚矣此皆以无眚属邑人言】
　　六三食旧德贞厉终吉或从王事无成象曰食旧德从上吉也
　　三一由初易只讼党耳一由上易则虽亦讼党而尚为我应且能以干刚而据髙位是我所自来之处即旧德也今我忽为二所胁而将上讼有似乎食其德者食如史食墨书食言皆噬没之意故食蚀同又吐而复吞曰食左传伍员曰后虽悔之不可食也汉外戚传妬而相噬曰对食悉以败创毁蚀为义六三忘其旧德似欲销没其生平而与上讐讦此又一讼也然上不可敌而三当互防之中防为顺为从则贞以固守而厉以惕中改心从上则上终为我所应所谓从上则吉者且此一讼人大非逋逃戸中人也身当坎极位在离腹此出险而能眀之际而坎为劳卦三又终位则又有从王而可成之几是虽系讼党而或从王事容亦有之然而无成也成则有终吾惧其以终王事者终此讼也【总以终凶之意处之】葢初为始事三为终事俱就爻位言之特既系讼卦则但当慎始不当成终故象如此【此爻旧德旧字与彖刚来来字若非推易则梦呓久矣此皆辞之当玩者】
　　九四不克讼复即命渝安贞吉象曰复即命渝安贞不失也
　　四从中孚之初阳入居互巽要其初实正防也正防互防无非顺敬亦何一可用吾讼而无如其据刚爻而处隂位也则此亦一讼人矣第此一讼人近尊而有应力能出险断非终讼者故讼既不胜则必返而听命曰渝矣吾改行矣是已安于正而何勿吉焉即就也谓俯而就听讼者之命因防为命令【见虞氏易】返复柔巽则将有听命之象渝变同【有谓命为天命则与防为命令不合且即命曰复専指防命侯果谓初既辨眀则四为妄讼故须变其讼命亦未是　何楷曰渝如春秋郑人来渝平之渝谓变也】
　　九五讼元吉象曰讼元吉以中正也
　　大人中正以听讼故元吉【王肃曰以中正之德齐乖争之俗】
　　上九或锡之鞶【王肃本作槃】带终朝三褫【郑氏易作拕谓得意而频拖之也又一解】之象曰以讼受服亦不足敬也
　　上从大过之三来改阴成阳化大坎小兑以成一干讼胜之人也然而干为言为衣故当以讼胜受服【见九家易并侯果说】而互离为腹为革则其所受服或有似乎鞶带者【见说卦及唐氏易鞶带大带也】奈上应在三三处离中而以离火尅上干之金虽则锡之必将褫之葢其讼多端故褫之亦不一也夫初固畏罪三亦悔非惟二四与上三阳互结而一以不胜而逋逃一以不胜而归命惟此独阳阳受赏束带自得而又倾刻而夺之夺之不已至于再至于三讼庭之褫辱于衣赭然则讼亦何利乎可以省矣【翟曰三阳皆刚交争不譲各一夺之为三褫则九五为听讼之主列作诸阳不合】
　　【坎卞坤上】　二易卦
　　易　剥【上来二徃】　　　复【初往二来】
　　师贞丈人【李氏易解作大人误】吉无咎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　夫以坤为田土为国邑【见说卦及诸家易】而险即存乎其间【谓坎在地中】似乎画井里而藏兵甲如所谓寓兵于农者古之师也葢师者众也坤众水亦众【见白虎通】而坤为大舆震为小车坎为弓为轮【俱见说卦及诸家易】皆有兵象且以一阳綂五隂与古者五人为伍五伍为两二十五家为师之说又复相合【见熊过说】况九二一阳独尊为众阴之长凡两变而成一自复来复之震长男也一自剥来【蜀才但言自剥来而不知有复便不能尽合】剥之艮少男也今又见为坎坎中男也以一爻历三男而在复为长在剥为髙位之长今在坎为互震之长则无往非男无往非长俨然一丈人矣【陆绩曰丈人圣人也郑曰丈人长人之称若子夏传作大人王者之师此是伪书而李鼎祚遂谓丈人者大人之误妄矣扬雄太众首拟师卦者其赞曰丈人摧挐正取易丈人之称谁谓古本非文人也】丈人者帅师之人其阳刚而中五复得应自能出坎险而遇坤顺所谓秉军正以正众而众因以正真王者之师也夫毒荼苦也五刑之用斩刺肌体六军之锋创残城邑皆所以荼毒天下之具也【见干宝说】而民能从之则戡暴亭毒【诗曰亭之毒之毒药虽攻病而可以活人】天下归往吉又何咎焉
　　象曰地中有水师君子以容民畜众【陆绩曰坎在坤内故曰地中有水师众也地中众者莫过乎水】
　　容民畜众地德如是井象亦如是古者师出于井井以容民而师畜其中故曰畜众管子作内政以寄军令亦即此义
　　初六师出以律否臧凶象曰师出以律失律凶也坎为法为律而初自复来以震易为坎而师象成此出以律也然而非其位也否也否则恐失律虽臧亦凶矣【此李鼎祚说】黄钟为律本而位乎坎故坎为律史迁作律书以十二律与兵事并言即此义
　　按春秋传宣十二年邲之战智荘子曰此师殆哉周易有之在师之临曰师出以律否臧凶执事顺成为臧逆为否众散为弱川壅为泽不行之谓临有帅而不从临孰甚焉必有大咎此亦解易之法大抵师律不一如甘誓攻御牧誓步伐周官司马法坐作进退有常鲁侯誓费出师马牛臣妾勿逐皆是也【见捷解】而此独以顺成为律重从主之义以五爻皆坤坤为顺为从而邲之战则又以不从主令见败故以此说若其爻主动变则以师之临是初阴变阳坎化为兑故云夫师本五阴为众而今变其一则众散而弱矣师本坎为流水而今变为兑则川壅而泽矣况师本复之震来震为行为动而今化为兑兑则不行不行之谓临临则不从而致败其解断之法一如仲氏之为易汉晋大朝犹能仅存其大概而今尽亡矣故略识于此以见遗法若其并入化象者则原非占筮但连类及之故如此傥仅解初辞则师散川壅不宜豫见汉晋诸儒亦有错杂解入者则何爻无变其说乱矣此书不取卦变但以成列分聚之例溯所自来而其辞并騐与占变之说大不同观者详之
　　九二在师中吉无咎王三锡【郑氏本作赐字形之误】命象曰在师中吉承天宠也王三锡命懐万邦也
　　刚中主震帅师之人也然礼任不隆则上既失宠而下必不从今二在师中而六五应之锡命不既多乎师中即春秋传所谓将中军者以二位正中故以为象周礼一命受职再命受服三命受位大抵锡命以三为度而此则从长男少男以至中男兼长而合为文人一若至再至三者是在上得天在下得民承天宠而怀万邦吉何待言【卜子夏曰王者天下为念用兵非以怒也平寇非善防也三锡命非私也怀万邦而已　又曲礼一命受爵再命受服三命受车马】
　　六三师或舆尸凶象曰师或舆尸大无功也
　　中为次舍三过中不当乃乗刚而为出师之佐上下无应此偏裨致败之象也坤震坎皆舆【见前】而坤又为迷为死【见诸家易】全坤在前震动致丧则败而舆尸有何功焉舆车也尸陈也程传以舆尸解作众主苏氏传亦然蘓程同时此必宋人早有作是解者夫舆人舆皂只指下役即左传舆人诵亦然自后人偶去人字只称舆诵遂有以舆训众者若尸从卧形陈是正义故死人称陈人即毛诗谁其尸之亦是陈设祭物不必季女主祀也若左传有作主字解者亦后人借用字耳三圣行文岂得两字俱用别义且三圣未必读左传也况师中舆尸正冩凶象何等儆动若作众主与象何渉以众指三三不独受以众指众何必在三且师者众也若舆又训众则众或众主矣况同一众字而长子帅众则曰师弟子众主则曰舆且弟子即众也既弟子又众其于修辞之义谓何
　　六四师左次无咎象曰左次无咎未失常也
　　春秋传三宿为次左次退舍也【三十里为一舍】兵家尚右故以退为左【如上将军居右偏将军居左类又八阵图以前冲为右后冲为左亦同】今四不及中而五上为右则已为左大抵兵法有可杀而不可使处不定能度德量力则退不为怯此皆兵法中常度故曰未失常
　　六五田有禽利执言【郭京举正谓王弼本作之以行书向下引脚似言字遂误今按王原本并非之字郭氏妄诞多如此】无咎长子帅师弟子舆尸贞凶象曰长子帅师以中行也弟子舆尸使不当也
　　搜狩征伐皆师也田有禽者为民除害也利执言者有罪可声也化坎豕于坤中是田中害稼之禽也互兼画之大震即声罪致讨之众也葢震为鼓又为厉言故也然而师出有名则必择将若能用长子坎智渊深震勇奋起老成谙练无忝帅师如其不然则诸柔皆弟子也暗不更事万一以剥复之来而误任之则伏震车之轸而尸以归者必是役矣然则中行之使其可忽乎哉
　　上六大君有命开国承家小人勿用象曰大君有命以正功也小人勿用必乱邦也
</div>
    <div class="pagination">
<a href="仲氏易_page4.html">上一页</a><a href="仲氏易.html">1</a><a href="仲氏易_page2.html">2</a><a href="仲氏易_page3.html">3</a><a href="仲氏易_page4.html">4</a><span class="current-page">5</span><a href="仲氏易_page6.html">6</a><a href="仲氏易_page7.html">7</a><a href="仲氏易_page8.html">8</a><a href="仲氏易_page9.html">9</a><a href="仲氏易_page10.html">10</a><span>...</span><a href="仲氏易_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
