<!DOCTYPE html>
<html>
<head>
    <meta charset="UTF-8">
    <title>周易集传 - 第 8 页/共 8 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集传 - 第 8 页/共 8 页</h1>
    <div class="content">　　否之匪人不利君子贞大徃小来则是天地不交而万物不通也上下不交而大下无邦也【以干上坤下释否义无邦谓无国之道将至危亡】内隂而外阳内柔而外刚内小人而外君子小人道长君子道消也【此以坤内干外释否义】
　　同人柔得位得中而应乎干曰同人【朱子曰以卦体释卦名义柔谓六二干谓九五】同人曰【程子曰三字羡文】同人于野亨利涉大川干行也【此以卦象释卦辞干为郊野故曰于野干健出坎隂故曰涉川所谓干行也】文明以健中正而应君子正也唯君子为能通天下之志【朱子曰以
　　卦徳卦体释卦辞　　　　　　　程子曰有文明之徳而刚健以中正之道而相应乃君子之正道也又曰天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克已故能尽大同之道然后能中正合乎干行也】
　　大有柔得尊位大中而上下应之曰大有【朱子曰以卦体释卦名义柔谓六五上下谓五阳程子曰居尊执柔众之所归而又虚中文明有大中之徳故上下同志应之所以为大有】其徳刚健而文明应乎天而时行是以元亨【朱子曰以卦徳卦体释卦辞程子曰六五之君应于干之九二二干之主是应乎干也朱又曰有可行之时以时而行也】
　　谦亨天道下济而光明【程子曰济当为际】地道卑而上行天道亏盈而益谦地道变盈而流谦鬼神害盈而福谦人道恶盈而好谦【程子曰此明谦而能亨之义天以其气下交此能化育万物其道光明地道以其处卑所以其气上交于天以天行而言盈者则亏谦者则益日月隂阳是也以地势而言盈满者倾变而反陷卑下者流注而益増也鬼神谓造化之迹盈满者则害之谦损者则福之凡损过益不足皆是人情又疾恶于盈满而好与于谦巽也谦者人之至徳圣人详言所以戒盈而劝谦也】谦尊而光卑而不可逾君子之终也【朱子曰人能谦则居尊者其徳愈光居卑者人亦莫能过此君子所以有终也○愚按此推广谦道释卦辞亨有终之义】
　　豫刚应而志行顺以动豫【朱子曰以卦体卦徳释卦名义程子曰刚应谓四为羣隂所应志行谓上下顺从其志得行也震动坤顺动而顺理所以豫也】豫顺以动故天地如之而况建侯行师乎【朱子曰以卦徳释卦辞程子曰天地之道万物之理惟至顺而已大人所以先天后天而不违者亦顺乎理而已】天地以顺动故日月不过而四时不忒圣人以顺动则刑罚清而民服豫之时义大矣哉【朱子曰极言之而赞其大也】
　　随刚来而下柔动而说随【朱子曰以卦变卦徳释卦名义○随三隂卦自否变上九之刚来为初九而下于二三之柔故成震兑此动彼说随之义也】大亨贞无咎而天下随时【朱子曰王肃本时作之今当从之释卦辞言能如是则天下之所随也】随时之义大矣哉【朱子曰王肃木时字在之字下今当从之】
　　蛊刚上而柔下巽而止蛊【朱子曰以卦体卦变卦徳释卦名义葢如此则积弊而至于蛊矣程子曰干之初九上而为上九坤之上六下而为初六由刚上柔下变而为艮巽艮止也巽顺也朱子曰艮刚居上巽柔居下上高亢而不下交下卑巽而不能救所以蛊○又曰下面人又务巽上面人又懒惰不肯向前上面一向刚下面一向柔倒塌了】蛊元亨而天下治也【朱子曰释卦辞治蛊至于元亨则乱而复治之象愚谓刚上柔下而成蛊如朱子所云是也然刚居上柔居下亦刚柔之正理所以元亨所谓不可为典要也】利涉大川往有事也【程子曰天下坏乱之际宜涉艰险而济之是往有所事也】先甲三日后甲三日终则有始天行也【朱子曰乱之终治之始天运然也】
　　临刚浸而长説而顺刚中而应大亨以正天之道也【朱子曰浸长以卦体释卦名説顺刚中以卦徳卦体言卦之善亨贞天道言当刚长之时有此善故其占如此又曰浸长以下三句解临字亨贞天道解亨字愚按浸渐也二阳下长而渐进卦体也兑说坤顺卦徳也九二刚中与六五应又卦体也如此故大亨而合于正此天道之自然也】至于八月有凶消不久也【临反对为观乃八月卦一转即为剥为坤故曰消不久也程子曰圣人为戒必于方盛之时方盛而虑衰则可以防满极而图永久若既衰而后戒亦无及矣自古天下治安未有久而不乱者葢不能戒于盛也狃安富则骄侈生乐舒肆则纲纪坏忘祸乱则衅孽萌是以浸淫不知乱之至也】
　　大观在上顺而巽中正以观天下【朱子曰以卦体卦徳释卦名义程子曰五居尊位以阳刚中正之徳为下所观故曰大观在上下坤上巽是能顺而巽也又五居中得正以巽顺中正之徳为观于天下也】观盥而不荐有孚颙若下观而化也【朱子曰释卦辞又曰圣人至徳出治更不待用力天下自然观感而化故取义于盥谓积诚信之至但是盥涤不待乎荐享有孚已自颙若又曰祭无不荐享者但假托来说】观天之神道而四时不忒圣人以神道设教而天下服矣【朱子曰极言观之道也程子曰天道至神运行四时化育万物无有差忒至神之道莫可名言圣人黙契体其妙用设为政教故天下人人涵泳其徳而不知其功鼓舞其化而莫测其用自然仰观而戴服故曰天下服矣】
　　颐中有物曰噬嗑噬嗑而亨【程子曰天下之事在口则为有物隔而不得合在天下则为强梗谗邪间隔于其间至于一国一家至于万事所以不和合者由有间也无间则合矣间隔者天下之大害也去其间隔而合之则无不和且治噬嗑者治天下之大用也○朱子以亨属下文今从程】刚柔分动而明雷电合而章柔得中而上行虽不当位利用狱也【朱子曰以卦体卦徳卦象释卦辞程子曰刚爻与柔爻相间分而不杂为明辨之象下震上离动而明也雷震电耀相须并见合而章也明辨察狱之本照与威并行用狱之道也能照则无所隐情有威则无敢不畏然六五以柔居中为用柔得中之义上行谓居尊不当位谓以柔居五而利于用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也】
　　贲亨【朱子曰亨字疑衍】柔来而文刚故亨分刚上而文柔故小利有攸往【朱子曰以卦变释卦辞】天文也【朱子曰先儒説此句上当有刚柔交错四字刚柔之交自然之象也故曰天文】文明以止人文也【朱子曰又以卦徳言之止谓各得其分○程子曰质必有文自然之理理必有对待生生之本也有上则有下有此则有彼有质则有文一不独立二则为文非知道者孰能识之】观乎天文以察时变观乎人文以化成天下【朱子曰极言贲道之大也程子曰天文谓日月星辰之错列寒暑隂阳之代变观其运行以察四时之迁改人文谓人理之伦序观人文以教化天下成其礼俗乃圣人用贲之道也】
　　剥剥也柔变刚也【朱子曰以卦体释卦名义程子曰夏至一隂生而渐长隂长则阳消至建戌则极而成剥是隂柔变阳刚也】不利有攸往小人长也顺而止之观象也君子尚消息盈虚天行也【朱子曰以卦体卦徳释卦辞程子曰小人之道长盛而剥消于阳故君子不利有所往也卦有顺止象乃处剥之道当观而体之天理有消衰有息长有盈满有虚捐顺之则吉逆之则凶君子随时敦尚所以事天也】
　　复亨【句】刚反【句】动而以顺行是以出入无疾明来无咎【朱子曰刚反当作一句此二字解复亨动而以顺行以卦徳言解出入无疾以下程子曰复亨谓刚反而亨也阳刚消极而来反则渐长盛而亨通矣下动上顺是动而以顺行是以无疾而无咎也】反复其道七日来复天行也【程子曰其道反复往来迭消迭息七日而来复者天道运行如是也消长相因天之理也又曰近取诸身百理皆具屈伸往来之义只于鼻息见之屈伸往来只是理不必将旣屈之气复为方伸之气生生之理自然不息如复言七日来复其间元不断续六隂才尽阳已复生物极必返理须如此又曰凡物之散其气遂尽无复归本原之理天地间如洪炉虽生物销铄亦尽况旣散之气乎天地焉用此旣散之气其造化者自是生气○朱子曰大徳敦化而川流不穷岂假夫旣消之气以为方息之资也哉见其絶于彼生于此而因以着其往来之象尔又曰看来天地中间此气升降上下当分为六层十一月冬至自下而第一层生起直到第六层上至天为四月阳气才生足便消下而隂气便生只这一气升降循环不已往来乎六层之中也】利有攸往刚长也【朱子曰以卦体言旣生则渐长矣】复其见天地之心乎【程子曰一阳复于下乃天地生物之心也先儒皆以静为见天地之心不知动之端乃天地之心也非知道者孰能识之又曰复见天地之心一言蔽之天地以生物为心○朱子曰积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也程子论之详矣邵子诗亦曰冬至子之半天心无改移一阳初动处万物未生时酒味方淡太音声正希此言如不信更请问包犠至哉言也学者宜静心焉愚按程子之旨重在动初邵子之旨重在动静之间正似小异学者不可不察也○朱子又有复卦赞畧曰隂阖阳开一静一动于穆无疆全体妙用奚独于斯潜阳壮隂而曰昭哉此天地心盖翕之余斯辟之始生意蓊然具此全美其在于人曰性之仁欲藏方寸包括无垠有茁其萌有恻其隐子曰充之四海其准云云】
　　无妄刚自外来而为主于内动而健刚中而应大亨以正天之命也【朱子曰刚自外来説卦变　　动健説卦徳刚中而应説卦体卦之善如此故其占当获大亨而利于正乃天命之当然也】其匪正有眚不利有攸往无妄之往何之矣天命不祐行矣哉【此释卦辞朱子曰其有不正则不利有所往欲何往哉葢逆天之命而天不祐之故不可以有行也】
　　大畜刚健笃实辉光日新其徳【朱子曰以卦徳释卦名义程子曰干体刚健艮体笃实人之才刚健笃实则所畜能大充实而有晖光畜之不已其徳日新也】刚上而尚贤能止健大正也【朱子曰以卦变卦体释卦辞○大壮之四升为上九刚上也上九阳刚之贤加于四五之上尚贤也遂成干艮二体以艮之止畜干之健能止健也非大正之道能若此哉】不家食吉养贤也利涉大川应乎天也【朱子曰养贤亦取尚贤之象应天以卦体下干而言】
　　颐贞吉养正则吉也观颐观其所养也自求口实观其自养也【朱子曰释卦辞○贞吉所养者正则吉也所养自养説见卦下】天地养万物圣人养贤以及万民颐之时大矣哉【朱子曰极言养道而赞之程子曰天地养育万物之道正而已矣圣人则养贤才与之共天位食天禄俾施泽于天下养贤所以养万民也夫天地之中品物之众非养不生圣人裁成天地之道辅相天地之宜以养天下至于禽兽草木皆有养之之政其道配天地故夫子推颐之道赞天地与圣人之功曰颐之时大矣哉】
　　大过大者过也【朱子曰以卦体释卦名义谓阳过也】栋桡本末弱也【朱子曰复以卦体释卦辞本谓初末谓上弱谓隂柔】刚过而中巽而说行利有攸往乃亨【朱子曰又以卦体卦徳释卦辞程子曰刚虽过而二五皆得中是处不失中道也下巽上兑是以巽顺和説之道而行也在大过之时以中道巽説而行故利有攸往乃所以能亨也】大过之时大矣哉
　　习坎重险也【朱子曰释卦名义】水流而不盈行险而不失其信【朱子曰以卦象释习孚之义程子曰阳动于险中而未出于险乃水性之流行而未盈于坎也阳刚中实居险之中行险而不失其信者也坎中实水就下皆孚信义】维心亨乃以刚中也【程子曰维其心可以亨通者乃以其刚中也以刚中之道而行则可以济险难而亨通】行有尚往有功也【程子曰若止不行则常在险中矣坎以能行为功】天险不可升也地险山川丘陵也王公设险以守其国险之时用大矣哉【朱子曰极言之而赞其大也程子曰髙不可升天之险山川丘陵地之险王公观象知险之不可陵也故设为之险以守其国保其民人山河城池设险之大端也若夫尊卑之辨贵贱之分明等威异物采凡所以杜絶陵僣限隔上下者皆体险之用也】
　　离丽也日月丽乎天百谷草木丽乎土重明以丽乎正乃化成天下【朱子曰释卦名义程子曰万物莫不各有所丽天地之中无无丽之物在人当审其所丽也上下皆离重明也五二皆处中正丽乎正也君臣上下皆有明徳而处中正可以化天下成文明之俗也】柔丽乎中正故亨是以畜牝牛吉也【朱子曰以卦体释卦辞程子曰二五以柔顺丽于中正所以能亨人能养其至顺以丽中正则吉故曰畜牝牛吉朱子又曰六二柔丽乎中而得正五虽中而不正特借中字包正耳】





　　周易集卷七
　　钦定四库全书
　　周易集卷八　　　　　元　龙仁夫　撰彖下
　　咸感也【朱子曰释卦名义】柔上而刚下二气感应以相与止而说男下女是以亨利贞取女吉也【朱子曰以卦体卦徳卦象释卦辞程子曰柔爻上而刚爻下柔上变刚而成兑刚下变柔而成艮隂阳二气相感相应而和合是相与也
　　○朱子又曰艮止则感之专兑説则应之至又艮以少男下于兑之少女男】
　　【先于女得男女之正婚姻之时故其占亨而利贞取女则吉也】天地感而万物化生圣人感人心而天下和平观其所感而天地万物之情可见矣【朱子曰极言感通之理】
　　恒久也刚上而柔下雷风相与巽而动刚柔皆应恒【朱子曰以卦体卦象卦徳释卦名义程子曰干之初上居于四坤之四下居于初二爻易处则成震巽
　　○刚居上而柔居下常道也雷震则风发二者相须交助其势常也下巽顺上】
　　【震动以巽而动常也一卦刚柔之爻皆相应刚柔相应常也此四者恒之道所以为恒】恒亨无咎利贞久于其道也天地之道恒久而不已也【朱子曰恒固能亨且无咎矣然必利于正乃为久于其道不止则久非其道矣天地之道所以长久亦以正而已矣】利有攸往终则有始也【程子曰天下之理未有不动而能恒者动则终而复始所以恒而不穷凡天地所生之物虽山川深厚未有能不变者故恒非一定之谓也一定则不能恒矣随时变易乃常道也朱子曰恒非一定之谓故昼必夜夜复昼寒必暑暑复寒其在人冬日则饮汤夏日则饮水可以仕则仕可以止则止又如孟子辞齐王之金而受薛宋之馈皆随时变易故可以为常也乂曰体之常所以为用之变用之变所以为体之常○以上释卦辞】日月得天而能久照四时变化而能久成圣人久于其道而天下化成观其所恒而天地万物之情可见矣【朱子曰极言恒久之道程子曰观其所恒谓观日月之久照四时之久成圣人之道所以能常久之理则天地万物之情理可见矣】
　　遯亨遯而亨也刚当位而应与时行也【朱子曰以九五一爻释亨义为其刚当位而应所以能知时而遯也】小利贞浸而长也遯之时义大矣哉【朱子曰以下二隂释小利贞见其浸长故设戒令其贞正】
　　大壮大者壮也刚以动故壮【朱子曰释卦名义以卦体言则阳长过中大者壮也以卦徳言则干刚震动所以壮也】大壮利贞大者正也正大而天地之情可见矣【朱子曰释利贞之义而极言之所以大者以其正也天地之情不过于正大】
　　晋进也【朱子曰释卦名义】明出地上顺而丽乎大明柔进而上行是以康侯用锡马蕃庶昼日三接也【朱子曰以卦象卦徳卦变释卦辞程子曰明出地上离在坤上也坤丽于离以顺丽于大明此顺徳之臣上附于大明之君也又其变自观而来为六四之柔进而上行以至于五也是为诸侯能顺附天子之明也是以享宠锡而见亲礼昼日之间三接见于天子也】
　　明入地中明夷【朱子曰以卦象释卦名】内文明而外柔顺以蒙大难文王以之【朱子曰以卦徳释卦义程子曰内卦离文明之象外卦坤柔顺之象当纣昏暗乃明夷之时文王内有文明之徳外柔顺以事纣蒙犯大难内不失其明圣而外足以逺祸患此文王所用之道故曰文王以之】利艰贞晦其明也内难而能正其志箕子以之【朱子曰以六五一爻之义释卦辞程子曰明夷之明利于处艰戹而不失其贞正谓能晦藏其明也不晦其明则被祸患不守其正则非贤明箕子当纣时内切近其难然能藏晦其明而自守其正志箕子所用之道也故曰箕子以之朱子曰箕子比干是一様心见比干死若更死諌无益于国徒使人君有杀諌臣之名就他处此最难微子去却易比干谏死又一向索性箕子在半上落下最难处被其监系不免徉狂外虽狂心则定也】
　　家人女正位乎内男正位乎外男女正天地之大义也【朱子曰以卦体九五六二释利女贞程子曰阳居五在外也隂居二处内也男女各得其正位也尊卑内外之道正合天地隂阳之大义也】家人有严君焉父母之谓也父父子子兄兄弟弟夫夫妇妇而家道正正家而天下定矣【此推极家人之义程子曰家人之道必有所尊严而君长者谓父母也虽一家之小无尊严则孝敬衰无君长则法度废有严君而家道正家者国之则也推一家之道可以及天下故家正则天下定矣】
　　暌火动而上泽动而下二女同居其志不同行説而丽乎明柔进而上行得中而应乎刚是以小事吉【注阙】
　　蹇难也险在前也见险而能止知矣哉蹇利西南不利东北其道穷也利见大人往有功也当位贞吉以正邦也蹇之时用大矣哉【注阙】
　　解险以动动而免乎险解【朱子曰以卦徳释卦名义程子曰坎险震动险以动也不险则非难不动则不能出难动而出于险外是免乎险难也故为解】解利西南往得众也其来复吉乃得中也有攸往夙吉往有功也【朱子曰以卦变释卦辞坤为众得众谓九四入坤体愚谓得中谓九二不往而居下卦之中往有功即谓四往而成得众之功皆主卦变而言也详见本卦彖下】天地解而雷雨作雷雨作而百果草木皆甲拆解之时大矣哉【朱注隂阳之气闭结之极忽然迸散出为雷雨只管闭结不解散如何防有雷雨作而使百果草木皆遂其生意哉】
　　损损下益上其道上行【朱子曰以卦体释卦名义】损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行【朱子曰此释卦辞程子曰卦辞简直谓当损去浮餙夫子恐后人不达遂以为文当尽去故详言之有本必有末有实必有文天下万事无不然者无本不立无文不行父子主恩必有严顺之理君臣主敬必有承接之仪礼让存乎内待威仪而后行尊卑有其序非物采则无别文之与实相须而不可阙也及夫文之胜末之流逺本丧实乃当损之时非其所用而用之不可也谓文餙未过而损之与损之至于过甚则非也刚为过柔为不足损益皆损刚益柔也必顺时而行不当时而损益之则非也或损或益或盈或虚唯随时而已】
　　益损上益下民说无疆自上下下其道大光【下下上去声下如字朱子曰以卦体释卦名义程子曰损于上而益下则民说之无穷极也自上而降己以下下其道大】
　　【光显也阳下居初隂上居四为自上下下之义】利有攸往中正有庆利涉大川木道乃行【朱子曰以卦体卦象释卦辞程子曰五以阳刚中正居尊位二复以中正应之是以中正之道益天下天下受其福庆也济艰○乃益道大行之时也益误作木朱子曰不须改木字为益涣卦说乗木有功中孚说乗木舟虚见得只是木字愚按巽舟出中虚之险说见卦辞下】益动而巽日进无疆【朱子曰动巽二卦之徳程子曰下动上巽动而巽也巽顺则其益日进无有疆限动而不顺于理岂能成大益也】天施地生其益无方凡益之道与时偕行【朱子曰极言赞益之大程子曰天道资始地道生物化育万物各正性命其益可谓无方所矣圣人利益天下之道应时顺理与天地合与时偕行也】
　　夬决也刚决柔也健而说决而和【朱子曰释卦名义而赞其徳程子曰下健而上说是健而能说兑说为和决而能和决之善也】扬于王庭柔乗五刚也孚号有厉其危乃光也【朱子曰此下释卦辞柔乘五刚以卦体言程子曰柔虽消矣然居五刚之上犹为乘陵之象非理之甚君子势旣足以去之当显其罪于大庭使众知善恶又尽诚信以命其众而知有危惧则君子之道乃无虞而光大也】告自邑不利即戎所尚乃穷也利有攸往刚长乃终也【程子曰即戎则所尚乃至穷极夬之时所尚谓刚武也阳刚虽盛长犹未终尚有一隂更当决去则君子之道纯一而无害者矣乃刚长之终也朱子曰刚长乃终谓一变即为纯干也又曰今人以为阳不能无隂君子不能无小人故不可尽去观刚长乃终之言则圣人岂不欲小人之尽去邪但所以决之者自有道尔】
　　姤遇也柔遇刚也【朱子曰释卦名本非所望而卒然值之如不期而遇者故为遇】勿用取女不可与长也【朱子曰释卦辞一隂遇五阳女徳不贞而壮之甚取以自配必害乎阳程子曰渐盛之隂将消胜于阳不可与之长久也】天地相遇品物咸章也刚遇中正天下大行也【朱子曰以卦体言程子曰隂阳不相交遇则万物不生天地相遇则化育庶类品物咸章明也愚谓羣刚皆遇九五之中正故其道大行于天下也】姤之时义大矣哉
　　萃聚也顺以説刚中而应故聚也【朱子曰以卦徳卦体释卦名义程子曰上说而下顺为上以説道使民而顺于人心下说上之政令而顺从于上又阳刚处中正之位而下有应助如此故能聚也】王假有庙致孝享也【朱子曰以下释卦辞程子曰王者萃聚天下之道至于有庙极也羣生至众也而可一其归仰人心莫知其乡也而能致其诚敬鬼神不可度也而能致其来格天下萃合人心总摄众志之道非一其至大莫过于宗庙朱子曰庙所以聚祖考之精神又人必能聚己之精神则可以至于庙而承祖考也】利见大人亨聚以正也【程子曰萃之时见大人则能亨葢聚以正也得正则亨矣萃不以正其能亨乎】用大牲吉利有攸往顺天命也【程子曰丰聚之时交于物者当厚称其宜也物聚力赡可以有为利有攸往天理然也故云顺天命】观其所聚而天地万物之情可见矣
　　柔以时升巽而顺刚中而应是以大亨【朱子曰以卦变卦徳卦体释卦辞　　　程子曰柔升谓坤上行也巽旣体卑而就下坤乃顺时而上升时当升也下巽上顺以巽顺之道升也二以刚中之道应五五以中顺之徳应二是以大亨也】用见大人勿恤有庆也【以下释卦辞程子曰凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之福庆而福庆及物也】南征吉志行也【程子曰南人之所向南征谓前进也前进则遂其升而得行其志是以吉也】
　　困刚揜也【朱子曰以卦体释卦名坎刚为兊柔所揜九二为二隂所揜四五为上六所揜所以为困】险以说困而不失其所【句】亨【句】其唯君子乎【朱子曰此下以卦徳卦体释卦辞程子曰下险而上说为处险而能説虽在困穷艰险之中乐天安义自得其说乐也愚谓所字合为句亨字为句所如艮止其所之所虽在困中不愧不怍泰然不失其常处此之谓亨能此者其唯君子乎】贞大人吉以刚中也【贞固则吉者处困之道大人则吉者出困之才此指二五而言二五皆以刚居中故能如此】有言不信尚口乃穷也【程子曰当困而言人所不信欲以口免乃所以致穷也以说处困故有尚口之戒】
　　巽乎水而上水井井养而不穷也【朱子曰以卦象释卦名义程子曰巽木入于水下而上其水者井也井之养物取而不竭徳有常也】改邑不改井乃以刚中也【以卦变释卦辞説见卦下坤体尽变改邑也九五刚中之体不变而成坎不改井也刚中指九五而言】汔至亦未繘井未有功也羸其瓶是以凶也【朱子曰以卦体释卦辞无丧无得往来井井两句意与不改井同故不复出程子曰虽几至未为用亦与未繘井同水出乃为用未出则何功也瓶所以上水而致用也羸败其瓶则不为用矣是以凶】
　　革水火相息二女同居其志不相得曰革【朱子曰以卦象释卦名义○説见卦下】已曰乃孚革而信之【程子曰事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也先王政令人心始以为疑者有矣然其久也必信终不孚而成善治未之有也】文明以说大亨以正革而当其悔乃亡【朱子曰以卦徳释卦辞程子曰离为文明兑为说文明则理无不尽事无不察说则人心和顺革而能照察事理和顺人心可致大亨而得贞正如是变革得其至当故悔亡也天下之事革之不得其道则反致弊害故革有悔之道唯革之至当则新旧之悔皆亡也】天地革而四时成汤武革命顺乎天而应乎人革之时大矣哉【朱子曰极言而赞其大程子曰推革之道极乎天地变易时运终始也天地隂阳推迁改易而成四时于是生长成就各得其宜革而后四时成也时运旣终必有革而新之者王者之兴受命于天故易世谓之革命汤武上应天命下应人心顺乎天而应乎人也】
　　鼎象也以木巽火亨饪也【亨者烹饪音袵】○【朱子曰以卦体二象释卦名义程子曰卦之为鼎取鼎象也鼎之为器法卦象也又以二体言鼎之用以木从火所以亨饪也】圣人亨以享上帝而大亨以养圣贤【朱子曰因极其大而言之享帝贵诚用犊而已养贤则饔飱牢醴当极其盛故曰大亨】巽而耳目聪明柔进而上行得中而应乎刚是以元亨【朱子曰以卦象卦变卦体释卦辞程子曰下体巽为巽顺于理离明而中虚于上为耳目聪明之象五居中又以柔而应刚其才如是所以能元亨也愚按柔上行主卦变见卦辞下】
　　震亨【朱子曰震有亨道不待言也以下释卦辞】震来虩虩恐致福也笑言哑哑后有则也【程子曰震来而能恐惧自修自愼则可反致福吉也笑言哑哑言自若也由能恐惧而后自处有法则也有则则安而不惧也】震惊百里惊逺而惧迩也出可以守宗庙社稷以为祭主也【程子曰雷之震及于百里逺者惊迩者惧言其威逺大也脱不丧匕鬯一句卦辞本谓诚敬之至威惧不能使之自失彖以长子宜如是因承上文解之谓其诚敬能不丧匕鬯则君出而可以守宗庙社稷为祭主长子如是后可守世祀承国家也朱子曰或谓出即鬯字之误】
　　艮止也时止则止时行则行动静不失其时其道光明【朱子曰此释卦名艮之义止也然行止各有其时故时止而止止也时行而行亦止也艮体笃实故又有光明之义又曰行固非止然行而不失其理乃止也○问艮象何以为光明曰定则明凡人胸次烦扰则愈昏昧中有定止自然光明庄子所谓泰宇定而天光发也】艮其止止其所也上下敌应不相与也是以不获其身行其庭不见其人无咎也【朱子曰此释卦辞易背为止以明背即止也背者止之所也以卦体言内外之卦隂阳敌应而不相与也不相与则内不见己外不见人而无咎矣晁氏云艮其止当依卦辞作背项氏云古文背字为北有讹为止字之理○程朱释经文艮其背至无咎今附于此程子曰人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也　朱子曰身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也○艮其背一句是脑故彖言是以不获其身行其庭不见其人四句只畧对○艮其背浑只见得道理合如此入自家一分不得着一些私意不得静时不获其身动时不见其人○艮其背不获其身是只见个道理不见自家行其庭不见其人是只见个道理不见人也如君止于仁臣止于忠但见得事之当止不见此身之为利为害不见其人又似不曽见人一般不见有我不见有物只见所当止也○有问程外物不接内欲不萌一段曰亦有可疑外物岂能不接但当于非礼勿视听言动四者用力伊川谓艮其背为止于所不见恐未然○愚按经文主象而言释已见本卦孔子主理而言程朱说得之而朱义较程尤精葢夫子云艮其止止其所也则背即训止程子云止于所不见是见时又未必能止矣朱子于止其所处见得即是大学知止章意思故释彖全用此意】
　　渐之进也女归吉也进得位往有功也进以正可以正邦也其位刚得中也【朱子曰以卦变卦体防利贞之意愚谓文首举女归吉之语而解之所以吉者九五进而得位也渐三阳卦自泰变阳皆上升惟九居五为得位是五之上往为有功也五巽女体其进以正不特可正家且可以正邦也夫子恐人未悟得位之防故复申言之曰其所谓位五之阳刚得中是也刚而得中其渐进以正可知已】止而巽动不穷也【朱子曰又以卦徳言渐进之义程子曰内艮止外巽顺止为安静之象巽为和顺之义人之进也若以欲心动则躁而不得其渐故有困穷内止静而外巽顺故其进动不困穷也】
　　归妹天地之大义也天地不交而万物不兴归妹人之终始也【朱子曰释卦名义程子曰一隂一阳之谓道隂阳交感男女配合天地之常理天地不交则万物何从而生男女交而后有生息有生息而后其终不穷前者有终而后者有始是人之终始也朱子曰归者女之终生育者人之始】说以动所归妹也征凶位不当也无攸利柔乗刚也【朱子曰说动以卦徳言不当位乘刚以卦体释卦辞程子曰说而动者少女之事故以说而动所归者妹也所以征则凶者以诸爻皆不当位也所处不正何动不凶不唯位不当而三五皆有乗刚之过男女有尊卑之序夫妇有倡随之礼此常理如恒是也苟不由常正之道徇情肆欲唯说是动则夫妇渎乱男牵欲而失其刚妇狃说而忘其顺如归妹之乗刚是也所以凶又无所往而利也】
　　丰大也明以动故丰【朱子曰以卦徳释卦名义】王假之尚大也勿忧宜日中宜照天下也【朱子曰释卦辞王者至此极大时节所尚者皆大事又曰日中则自然照天下是贴底闲句】日中则昃月盈则食天地盈虚与时消息而况于人乎况于鬼神乎【朱子曰发明卦辞外意言不可过中也程子曰旣言丰盛之至复言其难当以为诫也日中盛极则有昃昳月旣盈满则有亏缺天地之盈虚尚与时消息况人与鬼神乎盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易也哉朱子曰盛得极常须保守得日中时候方得不然便是偃仆倾坏这处去危亡只一间耳又曰天地举全体而言鬼神指其功用之迹似有人所为者物到盛时必衰虽鬼神有不能违骤雨不终朝自不能久而况其小者乎】
　　旅小亨柔得中乎外而顺乎刚止而丽乎明是以小亨旅贞吉也【朱子曰以卦体卦徳释卦辞程子曰六上居五柔得中乎外也丽于上下之刚顺乎刚也中谓得在外之中中非一揆旅有旅之中尔下艮止上离丽止而丽于明也止丽于明又不失时宜然后得处旅之道然旅困之时非阳刚中正有助于下故不能致大亨也】旅之时义大矣哉
　　重巽以申命【朱子曰释卦义又曰风之吹物无处不入无物不鼓动诏令入人沦肌浃髓亦如风之动物也程子曰重为重复之义君子体重巽之义以申复其命令申丁宁之谓也】刚巽乎中正而志行柔皆顺乎刚是以小亨利有攸往利见大人【朱子曰以卦体释卦辞刚巽乎中正而志行指九五柔谓初四程子曰阳刚居巽而得中正巽顺于中正之道也又上下之柔皆巽顺于刚其才如是虽内柔可以小亨也】
　　兑说也【朱子曰释卦名义】刚中而柔外说以利贞是以顺乎天而应乎人【朱子曰以卦体释卦辞程子曰阳刚居中中心诚实之象柔爻在外接物和柔之象故为说而能贞也说而能贞是以上顺天理下应人心说道之至正至善者也若夫违道以干百姓之誉苟说之道尔违道不顺天干誉非应人苟取一时之说耳非君子之正道也】说以先民民忘其劳説以犯难民忘其死说之大民劝矣哉【先难并音去声】○【程子曰君子之道其说于民如天地之施感于其心而説服无斁故以之先民则民心说随而忘其劳率之犯难则民心说服于义而不恤其死说道之大民莫不知劝劝谓信之而勉力顺从人君之道人心说服为本故圣人赞其大】
　　涣亨刚来而不穷柔得位乎外而上同【朱子曰以卦变释卦辞程子曰涣之成涣由九来居二六二居四也则阳刚之来不穷极于下而处得其中隂柔之往则得正位于外而上同于五巽顺于五乃上同也故亨】王假有庙王乃在中也【朱子曰在中是指庙中言宜在庙祭祀也】利涉大川乘木有功也【以卦象释卦辞程子曰上巽木也下坎水大川也利涉险以济涣涉则有济涣之功也】
　　节亨刚柔分而刚得中【朱子曰以卦体释卦辞程子曰刚柔分处刚得中而不过所以为节故能亨也】苦节不可贞其道穷也【朱子曰又以理言程子曰节至于极而苦则不可坚固常守其道乃穷极也】説以行险当位以节中正以通【朱子曰又以卦徳卦体言之愚谓以兑说行坎险故不至苦节此卦徳也九居五为当位而主节得节之中正者也故其道可以通行而不至苦此卦体也程子曰中正则通过则苦矣】天地节而四时成节以制度不伤财不害民【朱子曰极言节道程子曰天地有节故能成四时无节则失序也圣人立制度以为节故能不伤财害民人欲无穷苟非节以制度则侈肆而至于伤财害民矣】
　　中孚柔在内而刚得中说而巽孚【句】乃化邦也【朱子曰以卦体卦徳释卦名义程子曰二柔在内中虚为孚诚之象一刚得上下体之中中实亦孚之象卦所以为中孚上至诚以顺巽于下下有孚以説从其上其孚如是乃能化于邦国也】豚鱼吉信及豚鱼也利涉大川乗木舟虚也【朱子曰以卦象言愚按旧説孚信之感及于豚鱼以象观之当云及乎豚鱼之信及犹及肩企及之及谓如豚鱼之信也乗木巽象舟虚以竒偶言外实中虚有舟虚象】中孚以利贞乃应乎天也【未子曰信而正则应乎天矣】
　　小过小者过而亨也【朱子曰以卦体释卦名义与其辞愚按小者过而亨乃是释卦辞小过亨三字首句小过字下疑脱亨字程子曰小事有时而当过事固有待过而后亨者小过所以能亨也】过以利贞与时行也【程子曰时当过而过非过也时之行也乃所谓正也】柔得中是以小事吉也刚失位而不中是以不可大事也【朱子曰柔得中以二五言刚失位以三四言愚按得中二五居卦中也失位三不得中四不得正也】有飞鸟之象焉飞鸟遗之音不宜上宜下大吉上逆而下顺也【朱子曰以卦体言愚谓外柔内刚为飞鸟虽卦体亦卦象也上逆下顺又夫子意谓二隂在下顺也二隂在上则逆矣】
　　旣济亨小者亨也【朱子曰上亨字下疑脱小字】利贞刚柔正而位当也【以下释卦辞朱子曰以卦体言程子曰刚柔正当其位者其常也利贞利于如是之贞也】初吉柔得中也终止则乱其道穷也【程子曰二居下体方济之初也以柔顺文明而得中故能成旣济之功济之终不进而止矣九五之才非不善时极道穷理必变也唯圣人为能通其变于未穷尧舜是也故有终而无乱】
　　未济亨柔得中也【朱子曰指六五言】小狐汔济未出中也濡其尾无攸利不续终也【此以卦体释卦辞三四五互坎为小狐其体上至五爻而止是未出水中也互坎下爻乃在下坎水中是其身已济其尾乃濡不能接续其终也详见卦辞】虽不当位刚柔应也【程子曰卦诸爻皆不得位故为未济杂卦云未济男之穷谓三阳皆失位也愚谓六爻虽失位然初与四二与五三与上皆刚柔相应故卦辞言亨也】





　　周易集卷八
</div>
    <div class="pagination">
<a href="周易集传_page7.html">上一页</a><a href="周易集传.html">1</a><a href="周易集传_page2.html">2</a><a href="周易集传_page3.html">3</a><a href="周易集传_page4.html">4</a><a href="周易集传_page5.html">5</a><a href="周易集传_page6.html">6</a><a href="周易集传_page7.html">7</a><span class="current-page">8</span>
    </div>
    <div class="pagination"><a href="index.html">返回目录</a></div>
</body>
</html>
