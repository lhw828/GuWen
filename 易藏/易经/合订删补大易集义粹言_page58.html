<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 58 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 58 页/共 65 页</h1>
    <div class="content">　　汉上朱氏曰上古牛未穿马未络至是服牛乘马引重致逺以利天下盖取诸随随否上九之初也坤牛而震足驱之服牛也震作足马而巽股据之乘马也坤舆震輹上六引之引重也内卦近外卦逺上六在外卦之外致逺也牛马随人而动否不通也上之初济不通也【易传】
　　新安朱氏曰下动上说【本义】
　　重门击柝以待暴客盖取诸豫
　　横渠先生曰有备则无患故豫【易说】
　　广汉张氏曰夫川有舟楫陆有牛马涂既通则居民资之水者坐而至越陆者坐而至燕然暴客亦可至也故重门以御之所以为寇者不能攻击柝以警之所以为盗者不能窃然必取于豫者成卦二隂在前其耦也如重门一阳在中其动也如击柝又有能豫备而能恱怿之象【易说】
　　白云郭氏曰豫备豫也备豫之义盖非一也此独举重门击柝者黄帝尧舜之世独有此耳不若后世防禁备豫之宻也以黄帝尧舜之世犹设是焉则后世之君可不豫为之防哉豫之一卦本无备豫之义而孔子又明备豫于此者以见诸卦之象无穷不可以一义尽也【易说】
　　汉上朱氏曰上古外户不闭御风气而已至是重门击柝以待暴客盖取诸豫豫谦之反也谦艮为门九三之四又为门重门也艮为手坎为坚木震为声手击坚木而有声击柝也坤为阖户而坎盗逼之暴客也【易传】
　　新安朱氏曰豫备之意【本义】　如十三卦中重门击柝以待暴客只是豫备之意却须待用互体推艮为门阙雷震乎外之意剡木为矢木为弧只为睽乖故有威天下之象亦必待穿凿附会就卦中推出制器之义殊不知卦中但有此理而已故孔子各以盖取诸某卦言之亦曰其大意云尔汉书谓获一角兽盖麟云皆疑辞也【语録】
　　断木为杵掘地为臼臼杵之利万民以济盖取诸小过横渠先生曰备物致用过以养物【易说】
　　广汉张氏曰心懐恐惧则口御刍豢而不知味今也川涂险阻有舟车牛马以代其劳暴客之侵有重门击柝以为之备于是断木为杵掘地为臼以去其糠粃以治其稻粱粒食既精饔飧既备而万民以济者盖取诸小过也小过之成卦上动而下止圣人教人知艰食矣复为杵臼以治其五谷此小有所过者乎【易说】
　　白云郭氏曰小过有实中之象而臼杵致实中之利神农氏兴耒耜之教臼杵之制不可无也故黄帝继之万民以济此皆备物致用立成器以为天下利者也【易说】
　　汉上朱氏曰知耒耜而不知杵臼之利则利天下者有未尽故教之以杵臼之利盖取诸小过小过明夷初之四也兊金断巽木断木为杵也巽木入坤土掘地为臼也坎陷也臼之象杵动于上臼止于下四应初三应上上下相应杵臼之利也坎变巽股万民济也【易传】
　　新安朱氏曰下止上动【本义】
　　木为弧剡木为矢弧矢之利以威天下盖取诸睽横渠先生曰养道虽至禁网尚疎但惩其乖乱而已【易说】广汉张氏曰外有门柝以防其暴客内有杵臼以治其粒食而无以威其不轨则虽有险而不能守虽有粟而不能食此弧矢之利不可缓也夫木为弧剡木为矢此圣人非取其利于攻取也将以威天下之大不轨使强梗变心奸回易虑有所惧耳盖取诸睽者睽之为卦火动而上泽动而下此事虽不同乃相须以为用也不特逺方睽乖之民必待弧矢以威之又有取睽之义者后世有六弓之制竹矢之利所以极其巧者乎【易说】
　　白云郭氏曰睽无弧矢之象而弧矢取诸睽者非谓物乖争而弧矢足以威之也盖弧矢之用以睽而也弧矢相睽则发而为用睽之至则为用亦至故弧矢二物有至睽之道存焉睽之象曰君子以同而异同而异者其唯弧矢异物而同功乎【易说】汉上朱氏曰知门柝而不知弧矢之利则威天下者有未尽故教之以弧矢之利盖取诸睽睽家人反也家人巽为木巽离为丝坎为弓木为弓也兊金剡木而锐之剡木为矢也兊决干刚威天下也【易传】
　　新安朱氏曰睽乖然后威以服之【本义】
　　上古穴居而野处后世圣人易之以宫室上栋下宇以待风雨盖取诸大壮
　　明道先生曰上古之时民皆巢居而穴处后世易之以栋宇而不以巢居穴处为不可变者以栋宇之利故也【语録】
　　横渠先生曰刚以承上柔以覆下上其栋下其宇之象　栋屋脊檩也宇椽也若指第二檩为栋则其间已有宇不得云上栋也若指栿为栋又益逺矣宇垂而下故言下宇【并易说】
　　广汉张氏曰冬则穴居以避其寒夏则野处以逃其暑当是时也鳬居雁处而无常者以外有侵轶之患故也今也弧矢以威其不轨然后可以营宫室之制栋则上之而有所承宇则下之而有所覆然震雷风雨赖其帡幪则为壮也亦大矣盖大壮之成卦二隂在上有风雨之象四阳在下有栋宇之象姑取其壮而已非取其宫室之美而丹楹刻桷也【易说】
　　白云郭氏曰宫室之制上栋下宇有覆物之象天之道也大壮有天之道而动则人事故为宫室之象【易说】
　　汉上朱氏曰圣人以百姓之心为心民之所欲不以强去民之所恶不以强留然变而通之者亦因其典礼以损益之而已且上古穴居而野处后世圣人易之以宫室自黄帝而来夏后氏之世室商人之重屋周人之明堂宫室之制有不同而上栋下宇以待风雨取诸大壮者同也大壮自遯来三复三变也一变中孚艮为居兊为口穴之象穴居也再变大畜干在上天际也野之象巽入变艮而止野处也三变大壮震木在上栋也干天在下宇也巽风隠兊泽流待风雨也大壮则不挠矣【易传】新安朱氏曰壮固之意【本义】
　　古之者厚衣之以薪葬之中野不封不树丧期无数后世圣人易之以棺椁盖取诸大过
　　广汉张氏曰生而庇大厦死而弃之中野不可也生而居奥室死而蝇蚋姑嘬之又不可也不封不树则无以识之丧期无数则无以节之圣人易之以棺椁故棺周于身椁周于土棺椁之制既兴则封之树之不忘其地也丧期有数不忘其时也必取诸大过者大过之成卦二隂周乎四方有棺椁之象君子不以天下俭其亲于此而过亦无害也【易说】白云郭氏曰上古之世知简不知礼故葬亲之薄有至于此丧期无数者哀尽则止也圣人为之制礼然后棺椁有度则丧期可知矣大过虽取其过于厚然四刚居中有坚中之象故取以为棺椁也养生不足以当大事惟送死可以当大事可不过于厚乎上世尝有其亲死则举而委之于壑者孟子谓孝子仁人之掩其亲亦必有道矣此盖圣人易之以棺椁取诸大过之意也【易说】
　　汉上朱氏曰古之葬者厚衣之以薪葬之中野不封不树丧期无数后世圣人易之以棺椁自尧舜以来有虞氏之瓦棺夏后氏之堲周商人之梓棺椁之制有不同而取诸大过者同也大过自遯四变一变讼干见坤隠不封也再变巽木而兊金毁之不树也三变鼎离为目兊泽流丧也上九变而应三坎兊为节不变丧期无数也木在泽下中有干人棺椁也葬则棺周于身椁周于棺土周于椁大过也【易传】
　　新安朱氏曰送死大事而过于厚【本义】
　　上古结绳而治后世圣人易之以书契百官以治万民以察盖取诸夬
　　横渠先生曰礼成教备【一作脩】养道足而后刑可行政可明明而不疑　制作之意盖取诸某卦止是取义与象契非必见卦而后始有为也然则是言夫子之言耳【并易说】
　　广汉张氏曰门柝之制足以防民之侵轶弓矢之利足以威民之不轨此皆小人之过恶显然易见可得而治也若夫事之情伪是非有无虚实此包藏于内有不可测者是以圣人制为书契故书以记久而明逺契以结信而止讼百官之务虽烦而以此治万民之情虽隠而以此察此决去小人无所容纵于其间也故必取诸夬者盖夬者决去小人而君子之道长者乎【易说】
　　白云郭氏曰未结绳之初结绳所以为治也结绳之后书契所以为治也结绳书契皆所以防小人之伪非待君子也夬之为道以刚决柔君子道长小人道忧书契所以取诸夬者亦以决去小人之伪也自离至夬十三卦与本卦之义多不同以见卦之象义皆不可一例穷尽能变而通之则其利亦无穷于天下矣此之所言亦其一也故曰通其变使民不倦【易说】
　　汉上朱氏曰上古结绳而治后世圣人易之以书契象形会意转注指事假借谐声书契之制有不同而百官以治万民以察取诸夬者同也夬自姤五变一变同人二变履三变小畜四变大有姤巽为绳结绳也巽变成离坤离为文书也兊金刻木契也干为君坤为臣民坤居二四上百官以治也离明上达万民以察也以是决天下疑者夬也以是推之后世畋猎捕鱼之器虽不同而取于离则同也井牧沟洫之事虽不同而取于益则同也朝市夕市虽不同而取于噬嗑则同也余卦可以类推矣　自离至夬十三卦序圣人备物致用立成器以为天下利者皆取重卦之象故其制器取法皆有内外之象其用亦然网罟耒耜市货衣裳舟楫牛马门柝杵臼弧矢栋宇棺椁书契两象也佃渔耒耨交易垂衣裳济不通引重致逺待暴客济万民威天下待风雨治百官察万民封木丧期亦两象也【丛说】
　　新安朱氏曰明决之意【本义】　上古结绳而治后世圣人易之以书契天下事有古未之为而后人为之因不可无者此类是也如年号一事古所未有后来既置便不可废胡文定却以后世建年号为非以为年号之美有时而穷不若只作元年二年此殊不然三代以前事迹多有不可考者正縁无年号所以事无统纪难记如云某年王某月个个相似无理会处及汉既建年号于是事乃各有纪属而可记今有年号犹自奸伪百出若只写一年二年三年则官司词讼簿厯凭何而决少闲都无理会处　结绳今溪洞诸蛮犹有此俗又有刻板者凡年月日时以至人马粮草之数皆刻板为记都不相乱【并语録】
　　右第二章【新安朱氏本义曰此章言圣人制器尚象之事】









　　合订删补大易集义粹言卷七十六
<经部,易类,合订删补大易集义粹言>
　　钦定四库全书
　　合订删补大易集义粹言卷七十七
　　头等侍卫纳喇性德编
　　是故易者象也象也者像也彖者材也爻也者效天下之动者也是故吉凶生而悔吝着也
　　广汉张氏曰易者道也夫道也者臣不能告之于君父不能告之于子以其不可告之于人故象以像之乃所以尽其意也是以易者象也言其无适而非象也谓之象者乃所以象此以告人者欤且以八卦论之近取诸身象干以首象坤以腹而又逺取诸物象干以马象坤以牛引而伸之触类而推之无适而非象也至于彖则统论卦义如木之有材或主一爻所在或言二体相与其终始本末兼该具备智者思过半矣至于爻则尽其趋时之变所以效天下之动或以阳居隂或以隂居阳或以贞吉而征凶或以征吉而贞凶其周流六虚不可为典要此君子动则观其变者虽然易者象也象也者像此者也谓之彖则言其象之材而已谓之爻则言其象之变而已至于吉凶则悔吝着也故悔者有改过之意至于吉则悔之着也吝者有文过之意至于凶则吝之着也故悔吝者小疵而吉凶则言乎失得至于吉凶乃悔吝之昭著而不可掩者也【易说】
　　白云郭氏曰易之为书卦象莫知后先虽圣人观象以设卦卦立而象复见于后故易之为书象而已象也者所以像天下之有象者也彖爻皆出于卦象已立之后彖所以内明一卦之材爻所以外效天下之动爻立然后吉凶生而悔吝着此成易之序也【易説】
　　汉上朱氏曰动于人情见于风气者有是时必有是象易者象也易之有象拟诸其形容而已犹绘画之事雕刻之工一毫损益则不相似矣象之辞又谓之彖者言乎其材也卦有刚柔材也有是时有是象必有是材以济之材与时防斯足以成务矣然天下之动其微难知有同是一时同处一事所当之位有不同焉则趋舍进退殊途矣故曰爻者效天下之动也是以卦同爻异趣时之变不得而同然所归则若合符节故自伏羲神农黄帝尧舜凡六万一千四百有余嵗而行十三卦而已夫爻动则有吉凶悔吝吉凶者所以生大业也吉凶生而悔吝着其动可不慎乎【易传】
　　新安朱氏曰易卦之形理之似也　彖言一卦之材　效放也悔吝本微因此而着【并本义】　问易者象也四句莫只是解个象字否曰象是解易字像又是解象字材又是解彖字末句意亦然　易者象也象也者像也只是髣髴説不可求得太深易者象也是緫説起言易不过只是隂阳之象下云像也材也天下之动也则皆是説那上面象字问易之象似有三様有本画自有之象如竒画
　　象阳偶画象隂是也【六十四卦之爻一爻各是一象】有实取诸物之象如乾坤六子以天地雷风之类象之是也有只是圣人以意自取那象来明是义者如白马翰如载鬼一车之类是也实取诸物之象决不可易若圣人姑假是象以明义者当初若别命一象亦通得不知是如此否曰圣人自取之象也不见得如此而今且只得因象看义若恁地説则成穿凿了　他所以有象底意思不可见却只好就他那象上推求道理　前辈也曾説易之取象如诗之比兴如此却是虚説恐不然如田有禽须是此爻有此象今但不可考耳　尝得郭子和书云其先人説不独是天地雷风水火山泽谓之象只是卦画便是象也説得好　川壅为泽兊为泽泽是水不流底坎下一画闭合时便成兊卦便是川壅为泽之象　卦中要看得亲切须是兼象有但象不传了郑东卿易传专取象如以鼎为鼎革为炉小过为飞鸟亦有义理　问卦下之辞为彖辞左传以为繇辞何也曰此只是彖辞故孔子曰智者观其彖辞则思过半矣如元亨利贞乃文王所系卦下之辞以断一卦之吉凶此名彖辞彖断也陆氏音中语所谓彖之经也大哉乾元以下孔子释经之辞亦谓之彖所谓彖之传也爻下之辞如潜龙勿用乃周公所系之辞以断一爻之吉凶也【并语録】　又曰易之有象其取之有所从其推之有所用非茍为寓言也然两汉诸儒必欲究其所从则既滞泥而不通王弼以来直欲推其所用则又疎畧而无据二者皆失之一偏而不能阙其所疑之过也且以一端论之干之为马坤之为牛説卦有明文矣马之为健牛之为顺在物有常理矣至于案文责卦若屯之有马而无干离之有牛而无坤干之六龙则或疑于震坤之牝马则当反为干是皆有不可晓者是以汉儒求之説卦而不得则遂相与创为互体变卦五行纳甲飞伏之法参互以求而幸其偶合其説虽详然其不可通者终不可通其可通者又皆傅防穿凿而非有自然之势惟其一二之适然而无待于巧説者为若可信然上无所闗于义理之本原下无所资于人事之训戒则又何必苦心极力以求于此而欲必得之哉故王弼曰义茍应健何必干乃为马爻茍合顺何必坤乃为牛而程子亦曰理无形也故假象以显义此其所以破先儒胶固支离之失而开后学玩词玩占之方则至矣然观其意又似直以易之取象无复有所自来但如诗之比兴孟子之譬喻而已如此则是説卦之所作为无所与于易而近取诸身逺取诸物者亦剰语矣故疑其説亦若有未尽者因窃论之以为易之取象固必有所自来而其为説必已具于大卜之官顾今不可复攷则姑阙之而直据辞中之象以求象中之意使足以为训戒而决吉凶如王氏程子与吾本义之云者其亦可矣固不必深求其象之所自来然亦不可直谓假设而遽欲忘之也【易象説】
　　右第三章
　　阳卦多隂隂卦多阳其故何也阳卦竒隂卦耦其徳行何也阳一君而二民君子之道也隂二君而一民小人之道也
　　康节先生曰干竒也阳也健也故天下之健莫如天坤耦也隂也顺也故天下之顺莫如地所以顺天也震起也一阳起也起动也故天下之动莫如雷坎陷也一阳陷于二隂陷下也故天下之下莫如水艮止也一阳于是而止也故天下之止莫如山巽入也一隂入二阳之下故天下之入莫如风离丽也一隂离于二阳其卦错然成文而华丽也天下之丽莫如火故又为附丽之丽兊説也一隂出于外而説于物故天下之説莫如泽【观物外篇】
　　横渠先生曰一其归者君子之道多以御【一作御】者小人人之理阳遍体众隂众隂共事一阳理也是故二君共一民一民事二君上与下皆小人之道也一君而体二民二民而宗一君上与下皆君子之道也【易説】广汉张氏曰震坎艮皆阳卦也然其画皆一阳而二隂巽离兊皆隂卦也然其画皆一隂而二阳此其所因者何也三阳之卦皆资干之一体而成故其数竒以大而竒者为之主也三隂之卦皆资坤之一体而成故其数耦以小而耦者为之主也本其所得之徳所行之行而言之则阳一君而二民以大者宜在上也隂二君而一民以小者宜在下也大者在上故能进阳而抑隂长君子而卑小人是以为君子之道也小者在下则隂进于阳而阳退听焉小人乗时射利而君子伏焉是以为小人之道也【易説】
　　白云郭氏曰阳宜其多阳也隂宜其多隂也今则反是其故何也阳以竒为主隂以耦为主隂阳徳行又何也此圣人设问之意也凡隂阳二卦皆以阳为君一君而二民者其道顺也顺故为君子二君而一民者其道逆也逆则为小人其故其徳行以是而知也横渠先生曰一其归者君子之道多以御者小人之理【易説】
　　汉上朱氏曰凡得乎干者为阳卦震坎艮是也凡得乎坤者为隂卦巽离兊是也阳卦以竒为本故多隂隂卦以耦为本故多阳本不可二也隂阳二卦其徳行不同何也阳一君而徧体二民二民共事一君一也故为君子之道隂卦一民共事二君二君共争一民二也故为小人之道阳贵隂贱昼人多福夜人多祸故君子贵夫一也【易传】
　　新安朱氏曰震坎艮为阳卦皆一阳二隂巽离兊为隂卦皆一隂二阳凡阳卦皆五画凡隂卦皆四画君谓阳民谓隂【本义】　二君一民试教一个民而有两个君看是甚模様【语録】
　　右第四章
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也穷神知化德之盛也
　　康节先生曰精义入神以致用也不精义则不能入神不能入神则不能致用也【观物外篇】
　　明道先生曰息训为生者盖息则生矣一事息则一事生中无间断硕果不食则便为复也寒徃则暑来暑徃则寒来寒暑相推而嵗成焉【语録】　穷神知化化之妙者神也【刘绚师训】
　　伊川先生曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也涂虽殊而归则同虑虽百而其致极则一虽物有万殊事有万变统之以一则无能违者故贞其意则穷天下无不感通焉故曰天下何思何虑用其思虑之私心岂能无所不感也日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉此以徃来屈信明感应之理屈则有信信则有屈所谓感应也故日月相推而生明寒暑相推而成嵗功用由是而成故曰屈信相感而利生焉感动也有感必有应凡有动皆为感感则必有应所应复为感感复有应所以不已也尺蠖之屈以求信也龙蛇之蛰以存身也精义入神以致用也利用安身以崇徳也过此以徃未之或知也前云屈信之理矣复取物以明之尺蠖之行先屈而后信盖不屈则无信信而后有屈观尺蠖则知感应之理也龙蛇蛰蔵所以存息其身而后能奋迅也不蛰则不能奋迅矣动息相感乃屈信也君子潜心精微之义入于神妙所以致其用也潜心精微积也致用施也积与施乃屈信也利用安身以崇德也承上文致用而言利其施用安处其身所以崇大其德业也所为合理则事正而身安圣人能事尽于此矣故云过此以徃未之或知也穷神知化德之盛也既云过此以徃未之或知更以此语结之云穷极至神之妙知化育之道德之至盛也无加于此矣【易传】　近取诸身其间阖辟徃来见之鼻息然不必须假吸复入以为呼气则自然生人气之生生于真元天之气亦自然生生不穷至如海水因阳盛而涸及隂盛而生亦不是将已涸之气却生水自然能生徃来屈伸者只是理也盛则便有衰昼则便有夜徃则便有来天地中如洪炉何物不消铄了圣人之道更无精麤从洒扫应对至精义入神通贯只一理虽洒扫应对只看所以然者如何【并入关语録】近取诸身百理皆具屈伸徃来之义只于鼻息之间见之屈信徃来只是理不必将既屈之气复为方信之气生生之理自然不息如复言七日来复其间元不断续阳已复生物极必返其理须如此有生便有死有始便有终【尹彦明编】　易圣人所以立道穷神则无易矣【防定夫録】　问穷神知化由通于礼乐何也曰此句须是自家体认【一作玩索】人徃徃见礼壊乐崩便谓礼乐亡然不知礼乐未尝亡也如国家一日存时尚有一日之礼乐盖由有上下尊卑之分也除是礼乐亡尽然后国家始亡虽盗贼至所谓不道者然亦有礼乐盖必有緫属必相听顺乃能为盗不然必叛乱无统不能一日相聚而为盗也礼乐无处无之学者要须识得【刘元承手编】　释道所见偏非不穷深极微也至穷神知化则不得与矣【邹德乆所録】
　　横渠先生曰正惟存神尔不能利用使不思不勉执多以御故憧憧之心劳而德丧矣将陈恬智交飬故序日月寒暑屈信相感之义也　君子行义以达其道精一于义使不思而得不勉而中如介于石故能见几而作天下何思何虑明屈信之变斯尽之矣日月相推而明生焉寒暑相推而嵗成焉神易无方体一隂一阳不测皆所谓通乎昼夜之道也　屈信相感而利生感以诚也情伪相感而利害生杂之伪也精义入神事豫吾内求利吾外也利用安身素利
　　吾外致飬吾内也穷神知化乃飬成自然非思勉之能强故崇徳而外君子未或致知也　精义入神飬之至也　义以经为本经正则精仁以敦化为深化行则显义入神动一静也仁敦化静一动也仁敦化则无体义入神则无方　何思何虑行其所无事而已下文皆是一意行其所无事惟务崇德但妄意有意则非行其所无事行其所无事则是意必固我已絶今天下无穷动静情伪止一屈信而已在我先行其所无事则复何事之有日月寒暑之徃来尺蠖之屈龙蛇之蛰莫非行其所无事是以恶其凿也百虑而一致先得此一致之理则何用百虑虑虽百卒归乎理而已此章憧憧徃来要其有心至于德之盛也率本此意咸之九四有应在初思其朋是咸其心也不言心而言心之事不能虚以受人乃憧憧而致其思咸道失矣憧憧徃来心之徃来也不能虚以接物而有所系着非行其所无事也精义入神豫而已学者求圣人之学以备所行之事今日先撰次来日所行必要作事如此若事在一月前则自一月前栽培挨排则至是时有备言前定事前定皆在于此积累乃能有功天下九经自是行之者也惟豫而已撰次豫备乃择义之精若是则何患乎物至事来精义入神须从此去豫则事有备备则用利用利则身安凡人应物无节则徃徃自失故要在利用安身益以飬德也若夫穷神知化则是德之盛故云未之或知盖大则犹可勉而至大而化则必熟化即达也精义入神以致用谓贯穿天下义理有以待之故可推用穷神是穷尽其神也入神是仅能入于神也言入如自外而入义固有浅深　精义入神要得尽思虑临时无疑　精义入神固不待接物然君子何尝不接物人则见君子闲坐独处不知君子接物在其中睡虽不与物接然睡犹是成熟者　知几其神精义入神皆豫之至也豫者见事于未萌豫即神也精义入神利用安身此大人之事大人之事则在思勉力行可以扩而至之未之或知以上事是圣人德盛自致非思勉可得犹大而化之大则人为可勉也化则待利用安身以崇德然后德盛仁熟自然而致也故曰穷神知化德之盛也自是别隔为一节义有精麤穷理则至于精义若精义尽性则是入神盖为一故神通天下为一物在己惟是要精义入神所存能静而不能动者此则存博学则利用用利则身安身安所以崇其德也所应皆善应过则所存者复神　德盛者神化可以穷尽故君子崇之【一作穷理尽性】　化事之变也大可为也大而化不可为也在熟而已易谓穷神
　　知化乃德盛仁熟之致非智力能彊也　形而上者得辞几得象矣夫神为不测故缓词不足以尽神化为难知故急词不足以体化　易所以明道穷神则无易矣　见几则义明动而不括则用利屈信顺理则身安而德滋穷神知化与天为一岂有我所能勉哉【正防有乃徳盛而自致尔一句】能照物须放心寛快公平以求之乃可见道况德性自广大易曰穷神知化德之盛也岂浅心可得【并易説】　天之为德虚而善应其应非思虑聦明可求故谓之神老氏况诸谷以此　大虚者气之体气有隂阳屈信相感之无穷故神之应无穷其散无数故神之应也无数虽无穷其实湛然虽无数其实一而已　物无孤立之理非同异屈信终始以发明之则虽物非物也事有始卒乃成非同异有无相感则不见其成不见其成则虽物非物故一屈信相感而利生焉　无不容然后尽屈信之道至虚则无所不信矣君子先所争知几于屈信之感而已精义入神交信于不争之地顺莫甚焉利莫大焉事豫则立必有教以先之尽教之善必精义以研之精义入神然后立斯立动斯和矣　易简理得则知几知几然后经可正天下达道五其生民之大经乎经正则道前定事豫立不疑其所行利用安身之要莫先焉　天道不穷寒暑已众动不穷屈信已鬼神之实不越二端而已矣　气有阳隂推行有渐为化合一不测为神其在人也知义用利则神化之事备矣德盛者穷神则知不足道知化则义不足大矣神化者天之良能非人能故大而位天德然后能穷神知化　雷霆感动虽速然其所由来亦渐尔能穷神化所从来德之盛者欤　至诚天性也不息天命也人能至诚则性尽而神可穷矣不息则命行而化可知矣学未至知化非真得也【并正防】　求心之始如有所失乆思则茫然复失何也夫求心不得其要钻研太甚则惑心之要只是欲平旷熟后无心如天简易不已今有心以求其虚则是已起一心无由得虚切不得令心烦求之太切则反昏惑有心所谓助长也孟子亦只言存飬而已此非可以聪明思虑力所能致也然而得博学于文以求义理则亦动其心乎夫思虑不违是心而已尺蠖之屈以求信也龙蛇之蛰以存身也精义入神以致用也利用安身以崇德也此交相飬之道夫屈者所以求信也勤学所以修身也博文所以崇德也惟博文则可以力致人平居又不可以全无思虑须是考前言徃行观昔人制节如此以行其是而已故动焉而无不中理　大中谓之皇极盖过则便非善不及亦非善此极善是顔子所求也所以瞻之在前忽焉在后夫子髙逺处又要求精约处又要至顔子之分必是入神处又未能精义处又未至然顔子雅意则直要做圣人学者须是学顔子　义集须是博文博文则用利用利即身安到身安处却要资飬此得精义者脱然在物我之外【并经学理窟】
　　龟山杨氏曰易于咸卦初六言咸其拇六二言咸其腓九三言咸其股九五言咸其脢上六言咸其辅颊舌至于九四一爻由一身观之则心是也独不言心其説以谓有心以感物则其应必狭矣惟无心而待物之感故能无所不应其繇辞曰贞吉悔亡憧憧徃来朋从尔思夫思皆縁其类而已不能周也所谓朋从者以类而应故也故孔子系辞曰天下何思何虑天下同归而殊涂一致而百虑天下何思何虑夫心犹镜也居其所而物自以形来则所鉴者广矣若执镜随物以度其形其照几何或曰思造形之上极过是非思之所能及故唯天下之至神则无思也无思所以体道有思所以应世此为不知易之义也易所谓无思者以谓无所事乎思云耳故其于天下之故感而通之而已今而曰不可以有思又曰不能无思此何理哉【荆州语录】　系辞曰易无思也无为也寂然不动感而遂通天下之故非天下之至神其孰能与于此夫自至神而下盖未能无思也惟无思为足以感通天下之故而谓无思土木也可乎此非穷神知化未足与议也　或问道不同不相为谋道一而已不同者何説荅曰天下殊涂而同归故道有不同者涂虽殊其归则同道不同其趋则一也若伯夷伊尹之去就则难相为谋矣【并荅胡德辉问】　夫精义入神乃所以致用利用安身乃所以崇德此合内外之道也天下之物理一而分殊知其理一所以为仁知其分殊所以为义权其分之轻重无铢分之差则精矣【荅胡康侯书】　已上三条増
　　广汉张氏曰思者索其所欲虑者防其所恶思而有所欲虑而有所恶皆生于心之有妄也此咸九四所以憧憧于两刚之间有求而徃有求而来朋从尔思有所系虑不能无心而待物又安知天下本同归也而人自殊涂本一致也而人自百虑故日月以徃来而明生寒暑以徃来而嵗成尺蠖以屈而致信龙蛇以蛰而存身故天地之道日月寒暑任气之自运初无思虑也万物之理尺蠖龙蛇委形之自然初无思虑也是以达乎此理故精义入神以致用此能为可用也利用安身以崇德此不求其必用也始焉精义入神以致吾身之用及夫利用宜乎为用所惑亟于求用矣乃安身以崇德此得乎同归一致之理而明乎何思何虑者也虽然此特有用之可名也故日月寒暑则运此者也尺蠖龙蛇则由此者也精义入神以致用则造此而极其自得者也利用安身以崇德则觉此而极其髙明者也故过此以徃则虽圣人自为不敢知焉未之或知者犹书所谓我不敢知是也所以穷神知化而造于德之盛焉【易説】
　　上蔡谢氏曰或问太虚无尽心有止安得合一曰心有止只为用他若不用则何止吾丈莫己不用否曰未到此地除是圣人便不用当初曽发此口被伊川一句壊了二十年前曾徃见伊川伊川曰近日事如何某对曰天下何思何虑伊川曰是则是有此理贤却发得太早在问当初发此语时如何曰见得这个事经时无他念接物亦应副得去问如此却如何被一句转却曰当初终须有不透处当初若不得他一句救防便入禅家去矣伊川直是防煅炼得人説了又却道恰好着工夫也【语录】白云郭氏曰自憧憧徃来至莫益之十一义皆明圣人所以玩易之辞盖将致用于天下以终上篇拟议之道也道以用为大故圣人以中庸为至者道之用也自一心之正推而及乎天下自一性之尽推而至于尽物皆用也所谓精义入神以致用者此也且以咸卦论之则憧憧徃来朋从尔思言其志意未定也孔子于此虽论何思何虑而极天下徃来之理而论之则知爻辞徃来二字非徒然也是所谓玩辞也且徃来理之常也有徃必有来有来必有徃理势之相感然也徃而不来来而不徃理无是也知徃来之説则凡憧憧徃来相感无定固有理存不必皆从尔思也惟知同归殊涂一致百虑则天下何思何虑矣盖朋从尔思者尔所感也不从尔思者非尔所感其徃来自相感也日月寒暑是也有以屈信相感者尺蠖龙蛇是也有以精义相感而致用者圣人是也此虽殊涂而同归于感也又何必朋从尔思乎故日月徃来则明生寒暑徃来则嵗成尺蠖之屈知其必信龙蛇之蛰知其必神然则圣人精义入神岂用以寂然而已哉必将致用于天下利用安身岂用以私一己而已哉必将崇德而广业是皆徃来屈信相感而利生出于自然者也夫惟有徃来之感故天下之有成者在是焉有屈信之感故天下之致利者在是焉圣人内明屈信以成已故足以利用安身外穷徃来以成物故足以穷神知化所以兼日月寒暑之成与夫尺蠖龙蛇之利也然非徃则不来非屈则不信非精义入神则不能致用过此以徃皆非圣人致用之道是以圣人未之或知也盖谓繁而见于事物者也若是则穷神之妙知化之极非圣人盛德孰能与此观干之初九潜龙勿用至九五而后飞龙在天此所谓屈信相感精义入神以致用者也【易説】
　　五胡氏曰夫理不穷则物情不尽物情不尽则择义不精义不精则用不妙用不妙则不能所居而安居不安则不能乐天不能成其身矣故学必以穷极物理为先也【与张钦夫书】
　　汉上朱氏曰咸九四曰憧憧徃来朋从尔思者劳神明以为一也夫思之所及朋则从之思之所不及其谁从乎虽憧憧于徃来之间其从亦狭矣不知天下何思何虑万物即一一即万物同归而有殊涂一致而具百虑其一既通万物自应岂思虑营营之所至哉且日月寒暑一徃一来自异者观之两也相推而生明相推而成嵗自同者观之一也自徃自来其谁使之徃者屈也来者信也一屈一信黙然相感而利生焉尺蠖不屈则不能信龙蛇不蛰则不能存消息循环相待而为用夫致用在于精义义则无决择无取舍惟其宜而已精一于义则进而入于不可知之神故感而后动其动也天其用利矣逰乎人间物莫之伤其身安矣利用安身日进无疆德不期于崇而自崇矣此吾之所知也过此以徃则化矣如日月有明容光必照寒暑相代万物自生日月寒暑所不能知也故曰圣人有所不知焉圣人有所不能焉然则所谓化者终不可知欤曰穷神之所为则知化矣德盛者自至焉道至于此万物与我一也故曰一则神两则化穷神则知变化之道【易传】
　　新安朱氏曰此引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣　言徃来屈信皆感应自然之常理加憧憧焉则入于私矣所以必思而后有从也　因言屈信徃来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇德之资内外交相飬互相发也　下学之事尽力于精义利用而交飬互发之机自不能已自是以上则亦无所用其力矣至于穷神知化乃德盛仁熟而自致耳然不知者徃而屈也自致者来而信也是亦感应自然之理而已张子曰气有隂阳推行有渐为化合一不测为神此上四节皆以释咸九四爻义【并本义】　天下何思何虑谓虽万变之纷纭而所以应之各有定理不假思虑而知也　天下何思何虑一句便是先打破那个思字却説同归殊涂一致百虑又再説天下何思何虑谓何用如此憧憧徃来而为此朋从之思也日月寒暑之徃来尺蠖龙蛇之屈信皆是自然底道理不徃则不来不屈则亦不能信也今之为学亦只是如此精义入神用力于内乃所以致用乎外利用安身求利于外乃所以崇德乎内只是如此做将去虽至于穷神知化地位亦只是德盛仁熟之所致何思何虑之有　问天下同归殊涂一致百虑何不云殊涂而同归百虑而一致曰也只一般但他是从上説下自合如此干干不息者体日徃月来寒来暑徃者用有体则有用有用则有体不可分先后説　天下何思何虑一叚此是言自然而然如精义入神自然致用利用安身自然崇德　问天下同归而殊涂一章言万变虽不同然皆是一理之中所自有底不用安排曰此只説得一头尺蠖若不屈则不信得身龙蛇若不蛰则不伏得气如何存得身精义入神疑与行处不相闗然而见得道理通彻乃所以致用利用安身亦疑与崇德不相闗然而动作得其理则德自崇天下万事万变无不有感通徃来之理又曰日徃则月来一叚乃承上文憧憧徃来而言徃来皆人所不能无者但憧憧则不可　或问尺蠖之屈以求信也伊川説是感应如何曰屈一屈便感得那信底信又感得那屈底如呼吸出入徃来　尺蠖屈便要求信龙蛇蛰便要存身精研义理无毫厘丝忽之差入那神妙处这便是要出来致用外面用得利而身安乃所以入来自崇已德致用之用即是利用之用所以横渠云精义入神事豫吾内求利吾外利用安身素利吾外致飬吾内事豫吾内言曾到这里来　且如精义入神如何不思那致用底却不必思致用底是事功是效騐　义至于精则应事接物之间无一非义不问小事大事千变万化改头换面出来自家应副他如利刃快剑相似迎刃而解件件判作两邉去精义入神以致用也盖惟如此然后可以应务
　　未至于此则凡所作为皆出于私意之凿冥行而已虽使或中君子不贵也　精义入神正与利用安身为对其曰精此义而入于神犹曰利其用以安身耳　义者宜而已矣物之有宜有不宜事之有可有不可吾心处之知其各有定分而不可易所谓义也精义者精诸此而已所谓精云者犹曰察之云尔精之之至而入于神则于事物所宜毫厘委曲之间无所不悉有不可容言之妙矣此所以致用而用无不利也　利用安身今人循理则自然安利不循理则自然不安利　未之或知是到这里不可奈何穷神知化虽不从这里面出来然也有这个意思　穷神知化德之盛也这德字只是上面崇德之德德盛后便能穷神知化便能聪明睿知皆由此出自诚而明相似　穷神知化化是逐些子挨将去底一日复一日一月复一月节节挨将去便成一年这是化神是一个物事或在彼或在此当在隂时全体在隂在阳时全体在阳都只是这一物两处都在不可测故谓之神神化二字程子説得亦不甚明惟是横渠推出来推行有渐为化合一不测为神又曰一故神两故化注云两在故不测这説得甚分晓【并语录】
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　伊川先生曰二阳不可犯也而犯之以取困是非所困而困也名辱其事恶也三在二上固为据之然茍谦柔以下之则无害矣乃用刚险以乗之则不安而取困如据蒺藜也如是死期将至所安之主可得见乎【易传】
　　横渠先生曰此明不能利其用者寡助之至亲戚畔之【易説】
　　广汉张氏曰困人所不免也要在处之有道困而不失其所亨者乃为君子困之六三应于上六而上六无情屹然不动有类于石者也下乗于九二然九伤已有类于蒺藜者也有应于上将以求名今困于石此非所困而困焉名必辱也有依于下将以安身今据于蒺藜此非所据而据焉身必危也夫在困之时名辱身危有死之理此身不行道虽主馈之妻且不可见宜乎凶也【易説】
　　白云郭氏曰当困而困当据而据道之正也非所困非所据失道之正是以名辱身危也太甲所谓自作孽不可逭者也妻者至近而易保入宫必可见者也非所宜为而为之者终至于不能保其妻子尚安能保四海乎此所谓失道者寡助也【易説】汉上朱氏曰人孰不欲安其身或困于石而不知休据于蒺藜而不知避名既污辱身既危殆日近于死亡虽欲安得乎哉妻且不得见也况朋从乎【易传】
　　新安朱氏曰释困六三爻义【本义】　问非所困而困焉名必辱大意谓石不能动底物自是不须去动他若只管去用力徒自困耳且以事言有着力不得处若只管着力去做少间做不成他人却道自家无能便是辱了名或曰若在其位则只得做曰自是如此爻意谓不可做底便不可入头去做【语录】
　　易曰公用射隼于髙墉之上获之无不利子曰隼者禽也弓矢者器也射之者人也君子蔵器于身待时而动何不利之有动而不括是以出而有获语成器而动者也
　　伊川先生曰鸷害之物在墉上茍无其器与不待时而发则安得获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明蔵器待时之义也夫行一身至于天下之事茍无其器与不以时而动小则括塞大则丧败自古喜有为而无成功或颠覆者皆由是也【易传】
　　横渠先生曰此明能精义以致用者【易説】
　　龟山杨氏曰君子藏器于身待时而动犹之有美玉于斯非韫匵而不沽也待贾而已矣若夫求善贾而沽则取贱之道圣人不为也【语解】
　　广汉张氏曰解之六三以贪残小人輙居髙位有隼居髙墉之象而上六韬已成之器乗可为之时故发强刚毅诛锄强梗如摧枯拉朽动而不括出而有获以解其悖戾之心者亦以成器而动故也【易説】
　　白云郭氏曰君子以道存诸已而困于外者在时是以蔵器于身犹有待也括结也结则有阂凡无其道则括非其时则括动而不括然后出而有获此章盖语成器而后动动亦必有时焉故也蔵器于身有其道也髙墉之上斯其时也【易説】
　　汉上朱氏曰蔵可用之器待可为之时动无结碍出则有获惟乗屈信之理而其用利者能之【易传】新安朱氏曰括结碍也此释解上六爻义【本义】　公用射隼孔子是发出言外意　张钦夫説易谓只依孔子系辞説便了如説公用射隼至成器而动者也只如此説便了固是如此圣人之意只恁地説不得縁在当时只理防得象数故圣人明之以理【并语录】
　　子曰小人不耻不仁不畏不义不见利不动不威不惩小惩而大诫此小人之福也易曰屦校灭趾无咎此之谓也
　　伊川先生曰人有小过校而灭其趾则当惩惧不敢进于恶矣故得无咎也系辞云小惩而大诫此小人之福也言惩之于小与初故得无咎也【易传】
　　横渠先生曰暗于事变者【易説】
　　广汉张氏曰仁义所以责于君子小人不以不仁为耻不以不义为畏夫仁义不足责故非利则不劝非威则不惩也人不知义而所见者利茍不早有以惩之则将至于无父无君其祸有不可胜言者此噬嗑之初九所以制之于其小屦校灭趾而使之不行乃小惩而大诫也使小人知所忌惮不敢肆其暴戾是乃小人之福也【易説】
　　白云郭氏曰小人非不知天下之所谓善恶亦非不知天下之祸福也盖昧于善恶几微之际故积而至于大恶以受天下之大祸者多矣圣人悯其愚而受祸也于是制刑以小惩之惩其小而诫于大则终无大恶大祸之虞是岂非小人之福哉此所以屦校灭趾于初然后终无咎也【易説】
　　汉上朱氏曰小人不耻不仁故不畏不义陷于死亡辱及其先耻孰大焉虽愚也而就利避害与人同故见利而后劝威之而后惩小惩大诫犹为小人之福况真知义乎【易传】
　　新安朱氏曰此释噬嗑初九爻义【本义】
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　伊川先生曰人之聋暗不悟积其罪恶以至于极古人制法罪之大者何以校为其无所闻知积成其恶故以校而灭其耳诫聪之不明也【易传】
　　广汉张氏曰善之于恶皆曰积善固可欲也然不积亦未至于成名恶固可恶也然不积亦未至于灭身奈何小人以小善未足以成名而不为以小恶未足以灭身而不去终至恶积而不可揜罪大而不可解至于噬嗑上九何校灭耳凶由此观之初之屦校灭趾使之不行者岂非小人之福乎【易説】白云郭氏曰善恶之道皆积而至非一朝一夕之故积恶不已能无终凶乎明善恶之积知所当为知所当去斯谓之君子已夫【易説】
　　汉上朱氏曰精于义者岂一日积哉彼积不善以灭其身者不知小善者大善之积也【易传】
　　新安朱氏曰此释噬嗑上九爻义【本义】
</div>
    <div class="pagination">
<a href="合订删补大易集义粹言_page57.html">上一页</a><span>...</span><a href="合订删补大易集义粹言_page53.html">53</a><a href="合订删补大易集义粹言_page54.html">54</a><a href="合订删补大易集义粹言_page55.html">55</a><a href="合订删补大易集义粹言_page56.html">56</a><a href="合订删补大易集义粹言_page57.html">57</a><span class="current-page">58</span><a href="合订删补大易集义粹言_page59.html">59</a><a href="合订删补大易集义粹言_page60.html">60</a><a href="合订删补大易集义粹言_page61.html">61</a><a href="合订删补大易集义粹言_page62.html">62</a><a href="合订删补大易集义粹言_page63.html">63</a><span>...</span><a href="合订删补大易集义粹言_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
