<!DOCTYPE html>
<html>
<head>
    <meta charset="UTF-8">
    <title>童溪易传 - 第 11 页/共 14 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>童溪易传 - 第 11 页/共 14 页</h1>
    <div class="content">　　九五以坎中之阳而居正北方之位故其为井也洌其为泉也寒夫以中正之德居中正之位此尧舜禹汤文武之君所以有功于养人也故曰寒泉之食中正也若孔子孟子有养人之德而无养人之位此九三之井渫而不食而万世之下犹有为之恻心者虽然渫与洌性也食与不食命也孟子曰性也有命焉君子不谓性也又曰命也有性焉君子不谓命也君子之所谓性命云者而九三九五之爻求之过半矣
　　上六井勿幕有孚元吉象曰元吉在上大成也井至上六井道之大成也夫井道既大成矣冝无物我之嫌可也故戒之曰井勿幕上六以隂居隂隂道吝啬故为之戒云收谓其井道之功成也夫井道至此功成矣若居有其成而不以与人犹为未成也故以勿幕戒之惧其以成功自居也能若是则有孚矣何者我不拒人而人亦不以我为拒人故也其为吉也岂不大乎故圣人于此以元吉与之夫井与鼎皆养人之具也鼎之上功已成矣则不可以无井之上功已成矣则不可以有幕何也幕所以覆井而所以举鼎也鼎之功巳成而无以举之功犹未成也井之功已成而或有以覆之得为成功矣乎故井之上曰井勿幕有孚元吉而鼎之上则曰鼎玉大吉无不利
　　【离下兊上】革已日乃孚元亨利贞悔亡曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　予学易至于革喟然而叹曰噫革之在易也其变易之尤大者乎何也得失之报理乱之数始终之变具在诸卦未尝不歴歴焉及之惟革命一说必待革而后尽其辞此其故也而或者必曰文王之于卦德也特曰巳日乃孚元亨利贞悔亡而止耳其子文公之于九五也特曰大人虎变未占有孚而止耳至于孔子然后广及革命之事噫夫岂知微其辞于卦德者此文王之防也又微其辞于九五者此文公之防也即是辞是防而申之以其事实之以其人而无复隐讳焉者此则孔子之防也孔子之于春秋也而曰我欲托之空言不如载之行事为深切着明也今于易亦然故夫托之空言而使人嘿喻夫革者文王文公是也载之行事而使人欲明夫革者孔子是也然则易微孔子革之防或几乎晦矣又孰知夫革之在易也其为变易之尤大也乎故夫革之所以为革也以离火兊泽言之则为水火相息以离中女兊少女言之则又为二女之不相得夫水得火而竭火得水而灭今也泽在火上则水火相止息者也如此亦岂物理之常也二女虽均女也今也少女反乗中女故虽同居也其志岂相能哉此亦非人情所可常也即是人情物理而并论之革之所以为革也如此故曰水火相息二女同居其志不相得曰革此合离兊二体之象以言革之义也夫圣人之举动也初无待于积日持久而人皆知其为当然也此所谓已日乃孚也已止也乃断辞也止于一日之间而无有不孚者此岂有它哉盖其为革也有以深信夫人故也是说也在爻则为九五未占有孚在圣人则为成汤之彰信兆民是也故曰巳日乃孚革而信之此指九五以言革之效也夫暗乱之与人心怨怼时乎革也则革暗乱而文明革怨怼而为和说文明离也兊说也故曰文明以说此又合离兊二体之用以言革之时也革之六爻皆正也故初九六二九三九五上六正也而以九居四以阳居隂亦正也乃若统摄众正而尸革之功者此又九五所以为革之大人也故卦德曰元亨利贞而以大亨以正释之此又緫六爻之正而尸之五以言革之道夫当革之时去乱而即治舎故而趋新此生常事也然苟揆之人心而然质之天地万物之理而皆合蔽之古圣贤之说而无异辞则是事也虽若越常异者而有悔也然革之而当又何悔云成汤之既伐于夏也有惭德焉曰予恐来世以台为口实此有悔也而仲虺则曰天锡王勇智表正万纉禹旧服兹率厥典奉若天道此则悔亡也夫革道患不当尔苟当也则虽成汤有南巢之役可以无惭又况天下之事所谓小小变革也乎故曰革而当其悔乃亡此又曰大亨以正此言革道之善也夫世事之推迁而天地之变易也故于此又以天地之革以明汤武之革焉夫革春而为夏革秋而为冬虽曰寒暑之不同而二气之相推四时以成则一而已革夏而为商革商而为周虽曰世代之不同而其上顺天命下应人心则亦一而巳一者何也所谓理之当然是也天地圣人均所不能违也夫天地变易世事推迁以时为大故又賛之曰革之时大矣哉噫知革之时为大则予所谓革之在易也其变易之尤大者信乎其尤大也
　　象曰泽中有火革君子以治歴明时
　　离火也而在下兊泽也而在上故曰泽中有火此即之所谓水火相息也时之运于天也日月之相推寒暑之相荡此水火相息之谓也然人皆知日月之相推寒暑之相荡如是也而不知其所以相推相荡之由此厯学之所由设也故夫厯之设也以二至明隂阳之始以二分正隂阳之中以闰余定隂阳之终始中终具举而日月星辰之运动不失其序故天道运于上而人事应于下而无有圭撮之异矣此革道之明效也
　　初九巩用黄牛之革象曰巩用黄牛不可以有为也中庸有曰虽有其德苟无其位亦不敢作礼乐焉则革之初九是也夫九以刚明之才当变革之时冝若可以有为也然其位在下也以能为之才处在下之位而或过为改作之事此岂所谓君子之时中矣乎故处此之位惟以中顺之德自守而已可也故曰巩用黄牛之革而象曰巩用黄牛不可以有为也巩固也黄中色也牛顺物也夫革变革之谓也其曰黄牛之革则坚而不变此又不革之革也以况则君子在下以中顺自固而无过动之愆此所谓时中也
　　六二已日乃革之征吉无咎象曰已日革之行有嘉也六二以中正之德上应九五中正之君当革之时无有可愧者矣卦德所谓巳日乃孚元亨利贞悔亡则六二与有劳焉故曰巳日乃革之征吉无咎而象曰巳日革之行有嘉也夫卦德所谓巳日乃孚云者人之深信乎五也六二所谓已日乃革之云者二之有功于五也人之深信乎五初无待于持久焉者以二之有功于五也亦初无待持久之劳故也是何也中正之德相革之主成革之功不难而易故也以是而行故有嘉美而无过咎此所谓革而当其悔乃亡也而六二则曰征吉无咎又曰行有嘉也以言革道之善如此也
　　九三征凶贞厉革言三就有孚象曰革言三就又何之矣
　　呜呼吾观革九三而知革道不可以或过也夫天下之弊不可以不革也不革则弊不去弊既革矣亦不可以过于革也过于革则下不安九三居下体之终所谓革道之小成也而又以刚处刚或过用其刚焉此革之所戒也故曰征凶贞厉自古不明此戒而或至于过用其刚者多矣夫朝纲不振吏治苟且纠之以严可也严而不已以至祸及缙绅动罹戮辱者此刚过也奸宄害治罪恶既稔惩之以刑可也刑之不敬以至禁网苛密刀锯横施者此亦刚过也戎虏伺衅猾我中夏威之以兵可也兵或不戢以至中外骚扰民不堪命者此又刚过也夫以九居三正也刚而或过得为正乎纠吏治以严惩奸宄以刑威戎虏以兵正也严而不已刑之不敬兵之不戢得为正乎然则处九三之时者冝如何曰当以危厉自警而无愆于是正斯可矣故又晓之曰革言三就有孚盖以革道言之自初至三已三就矣谓革道之小成也有孚谓亦已着信于人矣此岂可以复有徃欤故象又申之曰革言三就又何之矣则九三征凶之戒不其着明矣乎
　　九四悔亡有孚改命吉象曰改命之吉信志也
　　九四以刚阳之才处近君之位而当水火相革之际事之可悔者从而革之革之而当故曰悔亡夫处近君之位而所改革者何事也曰子从父之令不得谓之孝臣从君之令不得谓之忠惟四也近而亲五以同德佐上而其孚信素结主心故上有所命当改则改之在我不为嫌而在君子亦不为疑嫌疑两忘此所以吉也故曰有孚改命吉而象曰改命之吉信志也夫事君之道以诚信为本又况居献替亲密之地命在上出也而我乃得以改之自非孚信之志素结主心安能有此吉乎唐太宗尝欲以郑仁基息女为充华典册已具魏徴言之帝即诏停其册髙昌王麴文泰将入朝西域诸国欲因文泰遣使奉献帝诏迎之徴又言之帝追止其诏至于遣使立叶防可汗也使者未还复遣使诸国市马徴又言之帝为之止凡此者所谓改命也然苟非徴也展尽底蕴不事形迹而剀切之诚上当帝心则改命之吉未易至是也
　　九五大人虎变未占有孚象曰大人虎变其文炳也干之九五有大人飞龙之象革之九五有大人虎变之象均是人也而象则异云者亦各乗其时故也夫革之五革命之主也特爻辞不显言之尔盖其为德也大故其发见也亦大当此之时举事应变文理昭著犹之虎变也炳然之文有不可揜而其威信所格罔有不服故无待于占决而知天下有信顺之心焉噫非上顺天心下应人心其孰能变化感通如此其至矣乎
　　上六君子豹变小人革面征凶居贞吉象曰君子豹变其文蔚也小人革面顺以从君也
　　革至上六革道之大成也又不特九三革言三就而已也故以君子小人并言之以言革之成效也向也君子隐于岩穴遁迹自晦今也离隐而之显见于有道之世功业着见如豹之变其文蔚然而盛也向也小人苟免虐害悱然不服今也去虐而归仁中恱而诚服曽无矫饰之态故革去面从而以恱顺之心从乎君也夫举天下之君子小人莫不皆有所革如此则革道之大成也当此之时岂可复有所徃哉务在鎭静以安人心以汉承秦之后萧规曹随以兴清静之化可也夫苟昧此则斯民又未有息肩之暇矣放又戒之以征凶居贞吉盖天下之弊始则患乎不能革故六二应五当革之任则勉之曰征吉弊已革又患乎不能守也故九三上六俱以征凶戒之然三之征凶则曰贞厉而上之征凶则曰居贞吉者革于三则防其刚过于上则以隂静终也
　　【巽下离上】鼎元吉亨曰鼎象也以木巽火亨饪也圣人亨以享上帝而大亨以养圣贤巽而耳目聦明柔进而上行得中而应乎刚是以元亨
　　鼎也者致洁以养人之具也故鼎有新义凡天下之事所谓日用而日新者必曰鼎新以其致洁故也序卦曰革物莫若鼎杂卦曰鼎取新也是也易也者日用而日新之道也故其卦有取于鼎焉古者制器必取诸象鼎之为卦也实具鼎之象焉故以全卦观之则分植乎下者足也初六是也完实乎中者腹也二三四是也对峙乎上者耳也六五是也横亘乎上者也上九是也夫物有足有腹有耳有非鼎乎故曰鼎象也此以卦之六画以言鼎之象也以二体观之则巽为木也而在下离为火也而在上以木巽火而火出乎木则又鼎之功用见矣故曰以木巽火亨饪也此以离巽二体言鼎之用也夫鼎之为用至重也天下莫不用之然惟圣人为能极其用故继之曰圣人亨以享上帝而大亨以养圣贤盖以是惟新之命而畀之圣人者上帝也故圣人必有以享之然于享上帝必曰亨而养圣贤则曰大亨云者孔氏疏义曰享上帝尚质特牲而已故直言亨圣贤既多养须周徧故亨上加大字也朱子发曰以享上帝之心推之以养圣贤人有不乐尽其心者乎其曰圣人亨以享上帝而大亨以养圣贤此又即鼎之用以言惟圣人为能极其用也巽而耳目聦明柔进而上行得中而应乎刚是以元亨此则即巽离之用与六五之柔中以言卦德之所以元亨也夫鼎之为卦巽下也故有人君卑巽下贤之象离上也离为目又六五鼎耳也故有耳目聦明之象夫人君能卑巽以下贤则天下之贤孰不为吾用哉故以天下之耳为耳则其耳聦以天下之目为目则其目明此所谓巽而耳目聦明也夫人君之耳目既聦明矣则以柔居尊位无愧也故柔顺之道巽于下则为下贤进于上则为六五而且得中焉以与九二刚中之贤居相应之地此所谓柔进而上行得中而应乎刚也夫巽而耳目聦明则巽之效也柔进而上行则柔之效也得中而应乎刚则中之效也鼎之君具此三者故卦德曰元吉亨而曰是以元亨也盖谓之元亨则吉在其中矣河南曰凡卦离上者皆云柔进而上行柔在下之物也乃居尊位进而上行也斯言也不惑于卦变矣
　　象曰木上有火鼎君子以正位凝命
　　李博士曰木上有火非鼎也鼎之用也犹之木上有水非井也井之功也语井而不及功语鼎而不及用非观象知意也夫鼎之为器也其形端正其体鎭重其用日新故鼎之奠于此也而木上之火亦凝然于此而后亨饪之功见焉君子之观此象也则亦正其位而已矣其位既正则命令遂于此而凝焉如木火之凝然于鼎也则造化之功亦于此见矣盖木火相资以成变化有凝命之象凝聚也中庸曰苟不至德至道不凝焉予亦曰苟不木火鼎之用不凝焉然则鼎之用不凝则鼎也者无用之器也君子之位不凝则位也者亦岂非无用之器乎故曰语井而不及功语鼎而不及用非观象知意也
　　初六鼎顚趾利出否得妾以其子无咎象曰鼎顚趾未悖也利出否以从贵也
　　初鼎之最下趾之象也鼎当致用之初也倾而倒之去其故秽以取新洁故曰顚趾夫趾顚则鼎覆矣此冝若非顺道也然时乎当顚也则于理为未悖也故秽者不去则新入者亦秽矣庸可以顚趾为嫌乎故曰鼎顚趾未悖也利出否以从贵也其在人则弃不善以从善也夫鼎趾之顚不正者也然出否以从贵则虽顚未悖也故又曰得妾以其子无咎盖妾非正者也犹之鼎之顚也然而有子焉则不正之咎可无也何者有可贵者在也故夫善之出于不善也君子不以尤前之不善也而弃夫今日之善若追其前日也而尤之则殆非弃瑕録善之道也苏东坡曰圣人之于人也贵其身不问其所从论其今不考其素苟骍其角犂牛之子可也朱子发曰得贱臣者苟利于宗庙社稷则或出于屠贩奴夷裔俘虏不问其素可也
　　九二鼎有实我仇有疾不我能即吉象曰鼎有实愼所之也我仇有疾终无尤也
　　九二以刚实居中此鼎之有实而居中者也夫受任而得中则任无过分而能有其实矣否则必致满溢之愆如九四之覆餗实何有焉此君子所以贵于自谨也故象曰鼎有实愼所之也若九四不知自信而有覆溢之愆则所之之不愼故也我仇谓六五也四缪当髙位重任而上比乎五其得君亦既专矣五欲下应以助二而四实闲之故曰我仇有疾不我能即夫五之不我能即则惟四之是即可知矣此过分之任莫大之责不以加之二而四实当之故二也得以适当其分而无过其实而不失之也故曰吉而象曰我仇有疾终无尤也夫五之有疾乃所以为二之无尤使二也不知愼其所之而冒越以干五则过分之尤终亦有所不免矣其能无尤矣乎王辅嗣曰有实之鼎不可复有所取才任已极不可复有所加胡安定曰鼎之实必有齐量若过其盈溢则有覆餗之凶君子有才德亦有分限若职事过其才分则亦有隳官之谤
　　九三鼎耳革其行寒雉膏不食方雨亏悔终吉象曰鼎耳革失其义也
　　九二鼎实之得中也九三则鼎实之将盈也而又以阳居阳其实充充然美且甘也是故可食也然君子能为可食不能使人必食之故曰鼎耳革其行塞雉膏不食夫鼎耳六五也五以无为为鼎之主而尸举措之功然其所以举措者又在乎上九也九三与上九非其应也故上不以而授之五则五亦不以耳而听之三此鼎耳之革也革云者谓失其所以相从之义也如此则鼎有滞塞而无行移矣故三虽有美且甘之可食者如雉膏然又何望于见食已乎虽然蕴其德而必彰守其道其终乃亨以五之耳目聦明决非弃才之主以上之刚柔有节亦非蔽贤之士方将隂阳和而雨焉则不食之悔可以亏去而终其吉也为九三者冝守其正以有待焉可也
　　九四鼎折足覆公餗其形渥凶象曰覆公餗信如何也鼎之实自二至四无余地矣无余地则溢溢则覆此理之常也又况以九居四中非九二而正非九三其才与德视二与三固已有慊矣而且居近君之地位髙位谋大谋任重任其能无倾覆之患矣乎此所以不胜其任下折而上覆也故曰鼎折足覆公餗足初六也四本应初今也鼎折其足此非初之误四也乃四之累初也餗鼎之实也覆公餗如汉王所谓败乃公事也夫足折而餗覆则淋漓于外鼎之形体为之污辱也任不胜而公事败则丑恶外见堂堂国体岂不为污辱已乎废兴存亡未可知也故曰其形渥凶原其所以至是者何也系辞曰德薄而位尊知小而谋大力少而任重故也故象曰覆公餗信如何也夫不度德不量力而遽当其任以致凶患何如其信也昔呉起与田文论功起发三问而文皆应之曰不如子起曰此三者皆居吾下而位居吾上何也文乃曰主少国疑大臣未附百姓不亲方是之时属之子乎属之我乎起黙然良久曰属之子矣王陵让平勃以阿吕后意背髙帝约平曰于面折庭争臣不如君全社稷定刘氏君亦不如臣卒之诛吕安刘者平与勃也夫田文陈平方之古大臣虽曰未可然位髙位谋大谋任重任言与事符亦庶几于能信者
　　六五鼎黄耳金利贞象曰鼎黄耳中以为实也六五以中虚之德为鼎之主中则不亢虚则能受此所以居无为之地而尸举措之功者也故曰鼎黄耳然在鼎之上受以举鼎者耳也六五之象也在鼎之外贯耳以举鼎者也上九之象也上既曰玉矣而五又曰金何也曰六五之中虚而资上九刚实之助故谓上九曰金以上九之履柔不纯乎刚而且与五接也故又曰玉即上九也亦犹耳即六五也而诸家乃谓金九二也鼎耳革九三也夫二与三既为鼎之实矣而复得为为耳五与上既为耳为矣而复不得专为耳为此何义欤又况鼎之形模度数古人盖于此尤严也自铉至趾其位分固自有次第其法象固自有顚末不应如是之重复而倒置也六五之有取于金云者盖谓以虚而受实体柔而纳刚以六五之中虚而能来上九刚实之助此黄耳之得金也以是为正非所利欤故曰利贞然则人君欲受人之实而以为已之实也非有所谓中虚之德则不可故象又曰鼎黄耳中以为实也
　　上九鼎玉大吉无不利象曰玉在上刚柔节也居鼎之上鼎之外物者也非若耳趾之之相聨属焉者也此上九之象也然鼎之举措在乎耳而其所以举措者又在乎也者虽鼎之外物也舎是则不可何者烹饪之事既已也则是也必也勇然相五以尸举措之功而惟恐其覆功既成矣则是也复脱然无所累而自处于鼎耳之外若无与焉其动也其静也无适而不得其冝如此也此之为德盖不可以一偏名也求之于物必也谓之玉而后可盖玉也者不偏于刚而亦不偏于柔刚柔之有节故也鼎之上九处一卦之外以刚而履柔得动静之冝此玉在上刚柔之有节也故圣人于此侈言其功而曰大吉无不利盖也而金为之特为其刚而已犹未足以语其德之全也语其德之全而有刚柔之节者非玉不可古之君子不以禄位累其心时然后应功成而不居动静进退无适而不利者盖其德全故也此上九玉之象也

　　童溪易传卷二十二
<经部,易类,童溪易传>
　　钦定四库全书
　　童溪易传卷二十三　　　宋　王宗传　撰
　　【震下震上】震亨震来虩虩言哑哑震惊百里不丧七鬯曰震亨震来虩虩恐致福也言哑哑后有则也震惊百里惊逺而惧迩也岀可以守宗庙社稷以为祭主也
　　震者阳始生之卦也夫阳生必自下始故乾坤之交一索而成震其在六子则为长子谓一阳之始生也然阳刚非居下之物也故有发动之义其取象也则于物为雷雷之为物也奋击以达阳气则震之一阳处重隂之下之象也上下皆震是为重震故大象又有洊雷之象夫阳动于下其势上达故震有亨之道焉震来虩虩恐致福也笑言哑哑后有则也此指初九居重震之初以明震之所以亨也夫笑乐不能生乐而所以生乐者恐惧也初九以刚明之才居长子之任当震动之初而震惧之来虩虩然其恐惧也则其与鲁哀公所谓寡人未尝知忧未尝知惧者异也岂不足以致福乎故以言哑哑继之盖始于恐惧终于乐者此先后之序而理之所不能违也故曰后有则也震惊百里惊逺而惧迩也出可以守宗庙社稷以为祭主也此又再申震亨之义也夫震来虩虩惧在我也震惊百里惧在人也警诸我者无失则施诸人者无嫌矣犹之雷也震及百里逺者惊迩者惧其威浸广矣故夫迩之惧则自初九之身始逺之惊则震不于其躬于其邻又可于上六见之夫威之所加者广则下之所服者众下之所服者众则出而守宗庙社稷而主其祭祀也又宁惧于丧乎此卦德所以有不丧七鬯之吉也程河南朱子发徐氏皆云谓出可以守宗庙社稷以为祭主也上文脱不丧匕鬯一句以文义考之是也夫有国之事祀为大大器之重长子是主故长子之出也而宗庙社稷之主在是焉诗所谓棘也谓以棘薪为之所以登鼎实于俎也鬯书所谓秬鬯也谓以秬黍为之所以灌地以求神也二者皆所以祭也而长子能不丧之焉可以守宗庙社稷可以为祭祀之主矣吾原其所以可则亦始于恐惧终于获福而已矣不然则宗庙也社稷也此岂可以慢易守之欤昔者成王盖足以语此矣尝观之诗清庙之祀执竞之祀此有事于宗庙也载芟之祈良耜之报此有事于社稷也而天下后世徒知成王能守宗庙主祭祀如是也而不知清庙之作固有所谓闵予小子遭家不造嬛嬛在疚之惧我将之享又有所谓我其夙夜畏天之威于时保之之惧则成王恐惧之心盖未尝一日忘于怀也呜呼此其所以荷太平之休享假乐之福欤
　　象曰洊雷震君子以恐惧脩省
　　上下皆震故曰洊雷洊雷与水洊至之洊同盖一坎既盈复至一坎谓之水洊至一雷既震一雷继之谓之洊雷也君子之法此象也则亦有不一之恐惧者矣故曰以恐惧修省盖恐惧云者作于其心此一恐惧也修省云者见于行事此又一恐惧也夫然后有合于重震之象李博士曰诗美宣王遇灾而惧侧身修行天下喜于王化复行知恐惧而不能修省则见于声音顔色之闲而已非所以为恐惧也
　　初九震来虩虩后言哑哑吉象曰震来虩虩恐致福也言哑哑后有则也
　　初九成震之主也以刚明之才当震动之初疚心于恐惧而尽卦之德故爻之辞即卦之辞不嫌其重袭而夫子亦以所以释卦者而释爻不以重袭为嫌也或曰九四亦震也圣人何不以此予之曰以阳居隂震遂泥也恐惧有所不足矣解见卦
　　六二震来厉亿丧具跻于九陵勿逐七日得象曰震来厉乗刚也
　　夫当恐惧之时人皆怵于有所丧而君子则独安焉而不之惧者盖吾有所谓深足恃焉者存也夫其所恃者何也曰在已者足恃则不肯役于得丧之间以失其正而惟正之是守在人者足恃则知其必不以不正之祸而加诸守正之人初九震之主也以九之刚威动而上奋孰御之者而六二乃以至柔当其锋岌岌乎殆哉而其丧失者多焉故曰震来厉亿丧贝何者彼方来而我乗之故也然六二方不降其操不移其守而安处自若曽不怵于所丧而有跻于九陵之势与所谓勿逐七日得之理焉曷为知其为厉也而反跻之又曷为所丧之既多而所得之可必也亦曰时虽当惧矣其人亦足惧矣然吾之正或弃而不守此则大可惧也吾安能舎其大可惧者而惟区区之得丧是计哉此之谓在已有足恃也彼初九也亦将曰吾当震惧之初而自恐自惧之不暇安敢妄加恐惧于人哉况当此时与吾同体守正道为正人如六二者几人哉在我欲其亨而在六二则所处如此之危在我致其福而在六二则所丧如此之多吾之心亦岂所安也然则六二所以跻于九陵而无患得所丧而无逐者亦赖有此耳此之谓在人有足恃者夫震来厉时也亿丧贝势也跻于九陵勇也勿逐七日得智也以勇处时以智审势孰谓六二之至柔而勇且智若是乎此无他当恐惧之时而所恃以无惧者以正自守故也厉危也亿多也郑氏云十万曰亿六五亿无丧象曰大无丧也亿大数也贝货也二所有之资也居则其位用则其财也跻登也九陵即初九也九在初其势上进故曰九陵跻于九陵即象所谓乗刚也勿戒之也逐追也七日者程河南曰卦有六位七乃更始事既终时既易也得对丧言之也
　　六三震苏苏震行无象曰震苏苏位不当也
　　传曰爱我者美疢也恶我者恶石也六三处两震之闲前之震惧未去后之震惧又来三处其闲不敢宁居追尤塞愆故得以起废立懦神回气醒而生理复还矣不其幸欤故曰震苏苏既殪而复生曰苏六三之在震不正而且不中无足取者以斯人而处斯世其见恶多矣然恶之者能使之不遑宁居追尤塞愆乃所以生之也故象曰震苏苏位不当也然三当此时能自震惧以不中不正慊然于心不敢当位而宁居也夫惟能自震惧则其见于有行也可无眚过去不善以从善矣故又曰震行无呜呼吾以是知天下未尝有可弃之人也一不幸而生于无事安乐之世耳闻谀言目见谀事居前无丧处后无恐迷年没齿终无警悟以至于委靡不振积尤累衅而比屋皆可诛故不得不为可弃之人矣岂不谓之不幸矣乎若六三者不中不正冝若可弃矣然生震惧之世处两震之闲动辄震惧遂得以起废立懦而为无眚之人此君子所以为之喜幸也朱子发曰震为反生三震之极也反生苏也
　　九四震遂泥象曰震遂泥未光也
　　九四离下体而之上体其位髙矣然比之初九则所慊多矣何也以阳居隂故也夫阳刚震动之物也而反居隂隂则厎滞而不能亨不能亨岂震动之义欤故曰震遂泥而象曰未光也夫离下体而之上体冝若震道至此光矣然乃滞泥而未光者是则其在已也威德虽修而未隆也勇断虽行而或止也其在人也众心虽服而犹疑也羣情虽畏而尚玩也此震道所以为未光也以唐宪宗之刚明果断自初即位慨然发愤志平僣叛而捍命者诛悔过者服固可称矣然淮西既平而骄侈浸生信用非人而功业不竟故史臣止称之曰唐之威令几于复振而已夫威令之复振也而曰几云者未光之辞也岂非有所泥而然欤
　　六五震徃来厉亿无丧有事象曰震徃来厉危行也其事在中大无丧也
　　震之成体虽在于初九九四二爻而得尊位大中以主天下之动者则六五是也夫五之所以能主天下之动者以是大中故也故当此之时处此之位恐惧戒谨务危其行徃来之闲不敢失足则能无丧其所有之事矣盖五之所有之事者不在乎他在乎中而已矣中之为道天地得之而覆载日月得之而照临维斗得之而不穷尧舜禹得之而相授受皆在此一事耳苟于此事也而无或丧失之焉则其大者在我矣故曰亿无丧有事而象曰其事在中大无丧也亿大也六五之所谓大者在于中于其大者而无丧焉则随冝随变而不越乎时中此所以能主天下之动也然则非能于徃来之闲而务其行则亦未易至此故先之以震徃来厉而象曰危行也而后继之以此
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也上以隂柔之才居震动之极中无所主而惊惧之甚者也夫中无所主则外有所故曰震索索视矍矍夫以中无所主之人惊惧既甚何徃而可哉故戒之曰征凶然处恐惧之外而恐惧之来未切于已而过为是恐惧则与其恐惧既至而不知恐惧者固有闲矣故圣人于此又以无咎予之而曰震不于其躬于其邻无咎谓二刚在下尚逺于已而其邻若六五者于徃来之闲如彼危厉故上六覩此邻戒亦生畏惧则虽凶而无咎矣夫当此之时中无所主而惊惧太甚使其有亲已之人恃之以为应援亦岂至此故曰婚媾有言谓其无与为应也司马温公曰震不于其躬于其邻者祸在彼而恩在此也楚人灭江秦穆公为之降服出次不举过数曰吾自惧也君子曰诗云维彼二国其政不维此四国爰究爰度其秦穆公之谓乎
　　【艮下艮上】艮其背不其身行其庭不见其人无咎曰艮止也时止则止时行则行动静不失其时其道光明艮其止止其所也上下敌应不相与也是以不其身行其庭不见其人无咎也
　　凡物处不当其所则动震之一阳是也当其所则止艮之一阳是也艮以一阳处当其所于上而二隂亦处当其所于下上下各当其所此艮之所以为止也以艮重艮则上下二体亦无不然者矣夫天下有当然之理无乎不在在止则为止在行则为行惟随其当然而各止其所止者常得之而拘之者则失之也故时止则止止也时行则行亦止也何则当然之理散在行止之闲是为当止之地人能于其当止之地也而止于其所当止不以行止二其见焉则在止亦止也在行亦止也故圣人于此一言以蔽之曰时所谓时云者亦不过曰当然而然也夫其静而止也其动而行也均不失其时焉此在我所谓不穷者故曰其道光明彼认止以为止而蔽于时止之止认行之非止而蔽于时行之亦止者果足与语止道哉昔孟子以可之一言断孔子之行止久速又以时之一言断孔子之圣其知夫子亦审矣至其形容之也又曰金声也者始条理也玉振也者终条理也夫圣人于其始终之际也皆有所谓条理云者此时止之为止而时行之亦止也此夫子所谓不穷者冝其道之光明至于今而犹不揜也艮之卦德曰艮其背不其身行其庭不见其人无咎此即艮之卦体以明艮止之道也夫背之在人者止于其所不见之地者也人之所以不能止其所止者以其牵于欲也欲牵于前则求其止有不可得故艮之道当艮其背谓所见在前而背乃背之则止于其所不见之地莫或为吾乱矣王辅嗣所谓目无患也是也故曰艮其止止其所也谓得其所止之地也大学曰于止知其所止此止其所之谓也而其所止之目则曰为人君止于仁为人臣止于敬为人子止于孝为人父止于慈与国人交止于信则当然之理无乎不在患不知所止焉尔艮之为卦也上下二体刚柔相敌无相与之义故命之曰敌应夫相应则相亲不相与则相背此所以有艮其背之象也艮其背故不其身此时止之为止也行其庭不见其人此时行之亦止也何者艮止其所而吾之所知者则止其所而已自止其所之外皆吾所不知故也故夫艮之为艮也吾知其为背而已矣又何求于身之也哉此时止之为止也然时乎行之也吾亦未尝不行也故虽行之于庭除也亦不见其人焉此时行之亦止也行止之闲无适而不得其所也如此于止之道所以为无咎也夫近而不相得则凶易之情大抵然也然艮止之时故虽上下敌应不相与也而不以为过何者当止故也故曰无咎乃若施之他卦则不能无咎矣
　　象曰兼山艮君子以思不出其位
　　上下皆艮故曰兼山夫两山兼峙各止其所重艮之象也君子体此象故曰思不出其位程河南曰位者所处之分也万事各有其所得其所则止而安若当行而止当速而久或过或不及皆出其位也况逾分非据乎张横渠曰如素夷狄行乎夷狄素患难行乎患难也朱子发曰位者所处之分君子据正循分亦各止其所而已周公之忠大舜之孝皆分当然也耿希道曰不出其位其身止也思不出其位其心亦止也所以象兼山也
　　初六艮其趾无咎利永贞象曰艮其趾未失正也苏东坡曰艮自趾而上至于辅与咸一也咸以上六为辅而五为脢艮之辅在五而脢不取何也脢则背也艮之爻皆取于动者而已艮何取于动也曰卦合而观之见两艮焉故取其体之静者而配之曰艮其背爻别而观之各见其所遇之位位有不同而吉凶悔吝生焉故取其体之动者而不取其静以为其静者巳见于卦矣夫艮既以人身取象则初六艮体之极下者趾之象也其体则下其事则初也夫事止之于初而其止早矣故曰艮其趾当止之初而或不知所止者则必失正而有咎今也止之于初故未至于失正而能无咎也其曰利永贞云者戒之也趾之为物也在下而好动易于失正而初六不纯乎柔非能守正者故当止之初为之戒云司马温公曰君子于其所止不可不谨择也止于永贞利莫大焉
　　六二艮其腓不拯其随其心不快象曰不拯其随未退听也
　　六二处下体之中腓之象也腓足腹也处足之隂足之动止而腓实相之者也夫以六居二中且正者也当艮止之时冝若其所止在已而不在人也然九三下体之主也故二之行止系乎所主而巳不与焉犹之腓也动止在股而不在腓也夫以中且正之人又当艮止之时而其所止不自夫巳而自夫人曽不能自救其随人之失则其心冝如何想其退听以随夫人也殊非其本心也故曰艮其腓不拯其随其心不快而象曰不拯其随未退听也夫以二之中且正之才而不自施而施于人焉于已则不能自拯其随人之失于人则又未甘心而退听之其愤懑不自足如此者诚为中正之累者矣古之人或不幸而乎此者西京之扬子云是也吾读班孟坚汉书见其尝以清净无为少嗜欲称之矣又尝以不汲汲于富贵不戚戚于贫贱称之矣又尝以非其意虽富贵不事也与三世不徙官恬于势利称之矣而子云亦有知知黙爰静爰清等语以自称述吾切意当有汉之季守中蹈正者莫子云若也夫何新室既建子云乃受止而不辞及法言之作乃有明哲保身之语又有龙以不制为龙之语又有鸿飞冥冥弋人何慕之语吾窃谓此岂子云快于其心而为是言邪盖亦聊摅其愤懑尔然则能为中正之累者子云有焉
　　九三艮其限列其夤厉薫心象曰艮其限危薫心也九三下体之终也以上下二体观之则交际之地也故曰限夫人之身虽有体节程度或高或下然其脉络血气必也周流防通曽无上下之闲然后耳目聦明手足便利而中外无恙故能屈伸俛仰无不如意而心得以夷然居中而享其无事之乐今也艮其限而有所止焉则上体自上下体自下截然不相关属而其所谓夤者不得不列矣夤膂肉之下接者也夤之列则所谓心者其能独宁乎吾见其岌岌焉危矣何者上下二体之相絶则不堪其忧者心也故曰艮其限列其夤厉薫心苏东坡曰忧之及心也谓之薫程河南曰止道贵乎得冝人之固止一隅则处世乖戾与物睽絶艰蹇忿畏焚挠其中岂有安裕之理
　　六四艮其身无咎象曰艮其身止诸躬也
　　身者百体之緫名也四巳离下体而之上体故得緫百体而谓之身焉艮其身谓施止道于其身也夫人之一身患不知所止尔如知其所止则能置其身于无过之地以此齐家以此治国以此平天下皆自此身始矣可不知所止乎孔子曰射有似乎君子失诸正鹄反求诸其身太甲自怨自艾之言曰欲败度纵败礼以速戾于厥躬古之圣贤施止道于其身也盖汲汲如此诚知所本矣孟子曰天下之本在国国之本在家家之本在身身与躬即一物也或者有身信而躬屈之说非也
　　六五艮其辅言有序悔亡象曰艮其辅以中正也艮之成体虽在于九三上九二爻而以中正之道主天下之止者则六五是也夫五之所以主天下之止者虽不在于区区之话言而一嚬一之微实足以系天下之休戚而召当世之治乱可无戒乎故五在上出命者也其在上体则言语所自出之地者辅也故有取于辅焉夫言轻发而无叙则有悔五施止于辅颊以中正之道自守故有所不言言必中节而无招忧之悔矣故曰艮其辅言有序悔亡而象曰艮其辅以中正也或曰五于正有所不足而云以中正也者曰以中故正也惟其以中故正则以此道而主天下之止【缺】乎何有
　　上九敦艮吉象曰敦艮之吉以厚终也
　　上九成艮之主也夫艮至上九艮之终也艮之终则笃实之德愈久而愈坚故曰敦艮吉而象曰敦艮之吉以厚终也河南曰人之止难于终久故节或移于晚守或失于终事或废于久人之所同患也上九能孰厚于终止道之至善所以吉也夫震莫善于初而艮则莫善于终而九三九四不与焉者艮者震之反艮之上九即震之初九故也君子以是知震贵始艮贵终
　　【艮下巽上】渐女归吉利贞曰渐之进也女归吉也进得位徃有功也进以正可以正也其位刚得中也止而巽动不穷也
　　易中多以男女夫妇发其义者盖亦本隂阳而作也隂阳之用见于造化则为天地施之人事则君臣也而其较然易知者则男女夫妇也然人皆知发生之德皆属诸阳而抑知阳之不得隂则发生之功将施之何地邪故夫天必得地而后成造化之功男必得女而后有生育之理君必得臣而后致升平之效其相须之势固如此也然上之所以须乎下者固若是其急也而下之所以徃就乎上者亦未冝遽然也何也上之汲汲乎下也则于礼为无阙而下之或汲汲乎上者则于礼为深讳故也惟其然也故女子无轻动之失而君子有难进之风此易之所以有渐而渐之卦德所以有女归吉利贞之辞也盖渐之为义未遽然之谓也天下之理于其未遽然之中虽日望之不足也犹之木也始于毫末终于合抱此岂一朝一夕之故哉而其进也盖亦自有渐也故曰渐之进也以言天下之理固有所谓未始遽然者存也女子之归于人也其始也纳采其次问名其次纳吉又其次请期而后继之以亲迎之礼于是夫妇之道始成此所谓渐之进也以此为进故曰女归吉也朱子发曰臣之进于君人之进于事学者之进于学君子之进于德未有犯分躐等而能进也而渐专以女归为义者礼义亷耻之重天下国家之本无若女之归也夫男女之合礼所重焉故君子之仕也亦然孟子曰丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥逾墙相从则父母国人皆贱之古之人未尝不欲仕也又恶不由其道也不由其道而徃者与鑚穴隙相窥之也夫不由其道而徃则不得谓之女归吉也安得谓之正矣乎惟其进也以渐则不愆于正矣进得位徃有功也进以正可以正邦也此则指渐之六爻各得其正以言渐也夫渐之六爻六二九三六四九五正也而初上二爻虽不当位亦阳上而隂下得尊卑之正矣隂阳各得其正此所谓进得位也此所谓进以正也夫位位也而正则道也有是道而无是位则功无自而成有是位而无是道则下无所观法矣故夫所谓有功者必曰得位而所谓正者必曰以正也位犹马也正犹辔勒也有是马矣而致逺之功固在是矣然而无是辔勒焉则颠蹶之患随之矣欲正得乎故正也者位之所寳而渐之利也其位刚得中也此又专指九五一爻以言渐也夫进得位进以正此六爻之所同也然语其位之刚得中也则九五之所独也夫惟以九居五刚而得中此所以履至尊緫众正而成渐之功也止而巽动不穷也此又合艮巽二体之用以言渐之所以有功也夫止立我之道也巽应物之道也知有我而不知有物则有止而已矣非能动也知有物而不知有我则丧其所止而动易穷矣何者不动则无渐进之义动而穷则是躁动也夫渐之义非戒于动也而戒于躁动焉则止于此而巽于彼而立我应物之道两得而无遗此动之所以不穷也夫在我有不穷之理则亦无越乎是正而巳矣渐之所利者正而六爻之位各得其正此不穷之源盖有所自来也欤
　　象曰山上有木渐君子以居贤德善俗
　　艮为山巽为木山固髙矣上有木焉则木又出于山之上矣夫木之所以能如此之髙者夫岂一朝一夕之故哉其所由来者渐矣惟其有渐故始于毫末终于合抱而有不可御之势焉此盖止于此而巽于彼之道然也君子将以善天下之风俗也亦岂一朝一夕之所能致哉贤善之德居之在我而所止于此者既足以为风化之本原矣而至诚未有不能动者故其美化流行自身而家自家而国自国而天下此所谓止于此而巽于彼之道也曰止而巽动不穷也其是之谓欤
　　初六鸿渐于干小子厉有言无咎象曰小子之厉义无咎也
　　渐之卦德有取于女归渐之大象则有取于木渐渐之六爻则又有取于鸿渐或取诸人或取诸物所取不同其所以发明渐进之义则亦一也鸿之为物也非其徃不徃非其居不居其行有叙徃来有时者也六爻之位自初至上尊卑小大各得其正故有取于鸿渐焉六以隂柔之才初有所进固未离乎下位也故有于干之象干水湄也未得位之象也夫当始进之初进未得位而又上无应援故当以谦卑自处而致其危警之心则于进退之义可无过咎也小子云者此古人之谦辞也汤曰予小子履武王曰予小子发周公曰予小子旦初六以谦卑之志处此下位自危自警不敢妄进而恐失进退之义故曰小子厉也有言犹所谓有说也夫初六之所以自危自警如此者盖有说也其说谓何亦曰吾当始进之初上无应援故不得不如是之自危自警故也夫如是则于其进退之义夫何有一毫之失欤故曰小子之厉义无咎也
　　六二鸿渐于磐饮食衎衎吉象曰饮食衎衎不素饱也由于而之磐君子得位之象也磐石之平夷而可据者而鸿也渐乎其上莫安之地也君子处莫安之地而饮食乎其上则有寛闲和乐之道而无迫促顾惧之忧矣故曰衎衎谓以六居二居中履正而以中正之道上应刚中之君故居其位食其禄而无愧焉故曰吉夫君子居人之位食人之禄患不称尔苟在我者居中履正而以中正之道上应于君而得以行其道则进居其位安享其禄不为素饱也不素饱犹诗人所谓不素飱言不徒食其食也
　　九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也
　　九三之视六二其位抑又髙矣故有于陆之象尔雅曰髙平曰陆鸿以渐而得髙平之地君子得髙位之象也然君子之进也不难于得位而难于守正以九居三正也上无其应而比于六四以六居四亦正也而下亦无应而比于九三三四相比疑于以不正而合此渐道之所忌也故为之戒曰夫征不复妇孕不育凶三与四俱无其应故以夫妇目之谓三也若离其羣徃与四合而不复于正道四也亦失于正道而得孕于三而不成乎字育如此则凶矣故象曰夫征不复离羣丑也妇孕不育失其道也征徃也丑也谓渐之六爻皆无不正三若独徃而不复于正道则是离其羣也妇人未有孕而不育者四若失其道而得孕于非交此所以不育也三与四各得其正未应至是而易于此必云尔者以二爻既俱无应而且相比故为之戒也既戒之又勉之曰利御寇夫嗜欲之寇人甚于盗贼惟礼义可以巳之使三也以道制欲以礼制心而不失吾正则四也亦不陷于不义矣此顺以相保之道也朱子发曰夫人之所以致非道之交者罔不自巳求之我无隙以乗之彼何自而来乎程河南曰君子之与小人比者自守以正岂惟君子自完其已而已乎亦使小人得不陷于非义是以顺道相保御止其恶故曰利用御寇然则圣人独以利用御寇顺相保也之辞而责之九三者盖谓御巳之寇以自保者乃所以保四也为四御寇以保四者乃所以自保也凡此皆九三之责也四何与焉此盖圣人责备贤者之义然也夫三艮之主也贵于知止故发此义
　　六四鸿渐于木或得其桷无咎象曰或得其桷顺以巽也
　　六四之视九三其位抑又髙矣故有于木之象盖四巽体也处艮之上山上之木也然鸿之掌不能握木则位虽髙矣岂鸿之所安也而语其所安之地则或得其桷而后可也盖桷者木之方平而其才之可以中榱桷者然后为得所安焉尔夫君子之所恃以为安者亦必曰正而已矣今而进处近君之地以正道居正位则能顺事乎上而有所入焉以六居四柔顺而正者也又为巽之主是皆体顺巽之德而不失其正焉此所以进处髙位而无冒进之咎也
　　九五鸿渐于陵妇三歳不孕终莫之胜吉象曰终莫之胜吉得所愿也
　　尔雅曰大陆曰阜大阜曰陵九五得尊位大中故有于陵之象朱子发曰鸿水禽也进而至陵其位莫髙焉然非其乐也君子之乐王天下不与存焉故曰鸿渐于陵夫五之妇二是也二五以中正相许久矣然当是时也三与四以无应介乎其闲圣人方且有失正之戒故二也其进不遽以正自守而至于三嵗不孕焉又何遇合如是之难也盖正者妇之德而孕者妇之功君子之心与其汲汲于有功无宁汲汲于守吾之正故也虽然中正之道有必合之理故始虽难进而终莫为之闲焉故曰终莫之胜吉而象曰得所愿也盖五之所愿者愿得正臣以为吾中正之辅而二之所愿者亦愿以正道而事中正之君故也
　　上九鸿渐于陆其羽可用为仪吉象曰其羽可用为仪吉不可乱也
　　胡安定释上九鸿渐于陆而曰陆当为逵字逵云路也而程河南是之窃因二先生之意而深考六爻之义则知以陆为逵者诚是也何者古人之文章多尚音律而于易尤多焉以渐之六爻观之初之干言二之磐衎三之陆复育四之木桷五之陵孕胜而上之逵仪何疑焉又况上渐之极也而在六爻之上所谓一卦之外也冝有于逵之象不应复为九三之于陆也尔雅曰九达谓之逵以言虚旷无蔽碍之谓也鸿之渐也于其云路则翾翾其羽进退可观故可以为在下之表仪此于渐之道为吉也何也其来徃也有时其进退也有度盖有所谓不可乱者存也故曰其羽可用为仪吉不可乱也程河南曰于渐之时居巽之极必有其序如鸿之离所止而飞于云路在人则超逸乎常事之外者也进至于是而不失其渐者此贤达之髙致也















　　童溪易传卷二十三
　　钦定四库全书
　　童溪易传卷二十四　　　宋　王宗传　撰
　　【兊下震上】归妹征凶无攸利曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　夫易之道贵于不穷而恶于或穷故圣人之于易也于其所贵者则每每援引天地大义而以告夫人于其所恶者则又重为之戒而以明示夫人是何也所不可灭者天理也所不可不戒者人欲也人欲之纵而天理之害也夫惟天理之不可灭也故于家人则曰男女正天地之大义也圣人又引天地大义为归妹言者亦非他也人之终始又在于所重故也此之谓天理之不可灭者也吾故曰易之道贵于不穷乃若人欲之纵而能爲天理之害者则尤在于所戒焉尔故于姤则曰勿用取女不可与长也圣人于姤既曰勿用又曰不可云者此非恶夫柔也恶夫柔之能为刚害也柔能害刚则归妹之位不当柔乘刚所以有征凶无攸利之戒也此之谓人欲之纵而天理之害不可不戒也吾故曰易之道又恶于或穷夫归妹之义所以得为天地之大义云者盖归妹合震兊二体而成卦震东方也兊西方也此天地生成之义然也其在人也则震长男也兊少女也古者制嫁娶之礼男以三十而娶女以二十而嫁故其所归妹也妹少女之称也天地之大义而震与兊见之故曰归妹天地之大义也此即震兊相合以明归妹之义也大抵天地不相交感则万物之既衰者无自而复兴女不归男则生生之理废矣又安能前者有终而后有始如是之不穷矣乎故又之曰天地不交而万物不兴归妹人之终始也此又即天地之大义以明人之终始然也由是观之岂非易之道贵于不穷矣乎说以动所归妹也此合震兊二体之用以示归妹之戒也夫说者小人之情也其所归者妹也故说以动然说无纪极而动无止息鲜有不失其正者故继之以征凶以言惟说是动则纵其所往莫之知止而凶随之矣何者失正故也以六爻之位观之九二六三九四六五位皆失正初与上虽当隂阳之位然阳在下隂在上亦不当位也隂阳所处俱不当位如此何动而不凶乎故曰征凶位不当也此又言六爻俱不当位以明归妹之所以征凶也虽然不特位不当也又有乘刚之过焉以兊之六三而乘初九九二之刚以震之上六六五而乘九四之刚夫以柔乘刚则下制乎刚刚为柔所乘则受制乎柔刚柔易位尊卑贸乱而家政替矣又何往而利乎故又继之曰无攸利柔乘刚也此又指三隂乘刚以明归妹之所以无攸利也程河南曰夫隂阳配合男女交搆理之常也然纵欲而流放不由义理则滛邪无所不至伤身败德岂义理哉此归妹之所以凶也又曰男女有尊卑之义夫妇有倡随之礼此正道也苟不由正道狥情肆欲惟说是动则夫妇渎乱男牵欲而防其刚妇狃说而忘其顺如归妹之乘刚是也此所以无往而利也由是观之岂非易之道又恶于或穷矣乎夫由前之言以观则易之道贵于不穷由后之言以观则易之道又恶于或穷圣人惧天理之或灭也此易之所以有归妹圣人又惧人欲之或纵而天理之或害也此归妹之卦辞所以又重为之戒云噫微吾圣人则天理之盟主伊谁尸欤
　　象曰泽上有雷归妹君子以永终知敝
　　夫泽之为物也钟莫说之性必有所说也而后泽水为之动摇今也泽上有雷阳之气既以奋震则泽水从而感动于其下此女从男之象也故为归妹程河南曰雷震于上泽随而动阳动于上隂说而从是也然隂阳之相感也虽至于动说而动说之不已则又失永终之道焉何谓永终之道曰男女有尊卑之序夫妇有倡随之礼是也此道或失而动说不已则狥情肆欲弃礼乱伦女无鸡鸣之诲士无昧旦之警而家政日废丑德日彰矣欲永终得乎君子知此之所由生也常生于动说之不已故于女也惧其狃于说而忘其顺也则帅之必以礼于男也惧其牵于欲而丧其刚也则其动必以正以此而始以此而终又何弊之有哉不独夫妇之道为然也天下之事莫不有知其之所由生也而致其谨焉则终无矣讼之象曰君子以作事谋始亦是意也
　　初六归妹以娣跛能履征吉象曰归妹以娣以恒也跛能履吉相承也
　　初下位也九阳德也当归妹之时以阳德居下位乃诸娣之贤明者诸侯娶妻诸娣从之韩侯之诗曰韩侯迎止于蹶之里诸娣从之祁祁如云是也故初有归妹以娣之象夫娣不正而合者也故称跛焉然而能执谦之志以说承上故曰跛能履夫有贤明之才执谦卑之志安恒处分以助承其君而不失厥职以是为得故曰征吉而象曰归妹以娣以恒也跛能履吉相承也
</div>
    <div class="pagination">
<a href="童溪易传_page10.html">上一页</a><span>...</span><a href="童溪易传_page6.html">6</a><a href="童溪易传_page7.html">7</a><a href="童溪易传_page8.html">8</a><a href="童溪易传_page9.html">9</a><a href="童溪易传_page10.html">10</a><span class="current-page">11</span><a href="童溪易传_page12.html">12</a><a href="童溪易传_page13.html">13</a><a href="童溪易传_page14.html">14</a><a href="童溪易传_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
