<!DOCTYPE html>
<html>
<head>
    <meta charset="UTF-8">
    <title>易经存疑 - 第 18 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 18 页/共 42 页</h1>
    <div class="content">　　言恒固能亨且无咎矣然必利于正乃为久于其道不正则久非其道矣汉文帝恭俭二十年如一日非不久也然久非其道卒归于黄老清净之习终无以复唐虞三代之治王安石执抝终身非不久也然久非其道卒归于管商功利之私而基宋室之乱然后知圣人利贞之戒不茍也
　　天地之道恒久而不已也
　　此句最难看本义曰天地之道所以长久者亦以正而巳矣是欲明天地之道恒久不已只是一个正不是説天地惟其正故恒久不已葢无不正之天地也正字不可安在天地之道上亦不可安在天地之道下葢如此就是天地之道惟正故恒也看来只当把正字入在天地之道内言天地之道只是一个正恒久而不已尔天地之道只是一个正恒久而不已以见人不可不利于正也
　　大意谓恒固能亨且无咎矣然必利于正乃为久于其道独不观天地乎天地之道只是一个正恒久而不已此人所以不可不利于正也葢莫大乎天地莫正乎天地之道万物并育而不相害道并行而不相悖是其正也而自有天地之始至天地之终又自天地之终至有天地之始皆是如此一道绵延无终穷无止息是恒久而不已也此説颇条畅
　　利有攸往终则有始也
　　本义久于其道终也终非静静之极则终也利有攸往始也始非动动之端则始也
　　言利贞之利有攸往者葢动静相生终始相因静极则动终则有始理自然也久于其道是有终矣终则有始而自利有攸往矣葢其守不固则其行不利其体既立则其用有以行也
　　日月得天而能久照四时变化而能久成圣人久于其道而天下化成
　　程传曰得天顺天理也正曰得天得自然之理也愚谓日月循纒度而行便是循天理之自然也葢天无所不统风云雨露无一而非天日月之纒度次舎何者而非天之所为故以迹而观则天左旋而日月右转天之行一日一周日之行比天不及一度月之行又不及十三度其行虽有左右迟速之不同然以理论之则其左右迟速一皆天理之自然也此程传所以曰顺天理正所以曰得自然之理非即苍苍之天葢若指苍苍之天则日月与天皆相戾矣惟不以迹而以理所以见其未始有违也
　　言日之行一日一夜一周天而在天为不及一度月之行一日一夜一周天而在天为不及十三度此日月顺天之道往来盈缩者也由是日出于东月生于西始终循环相从不已万古此日月万古此照临矣此日月得天而能久照也
　　五气顺布四时流行春而夏夏而秋秋而冬冬而复春往来变化由是春生夏长秋收冬藏终而复始万古此四时万古此化工矣此四时变化而能久成也圣人之道不过是人伦庶物之常而已圣人之于道也存之于心体之于身至诚而不息悠久而无疆是则久于其道也圣人久于其道虽不期于天下之化成也然风声之所鼓动治教之所陶镕天下皆感兴起舍恶趋善潜消黙化而成淳美之俗矣
　　圣人久于其道礼乐刑政皆在其中天下化成则是礼乐刑政四达不悖而王道举也
　　观其所恒而天地万物之情可见矣
　　上言日月四时圣人之恒复言此以照上文又以尽未尽之意也谓日月之久照四时之久成圣人之久道皆此恒也大凡即其所恒而观之天地万物之情可见矣举无得而遁矣日月之久照四时之久成圣人之久道此恒也天地之道贞观者也日月之道贞明者也动者常动静者常静飞者常飞走者常走亦此恒也是皆天地万物之情可见者也其或有不如此者谓之变怪观其所恒二句如咸卦观其所感一样
　　象曰雷风恒君子以立不易方
　　雷风相与恒之象也君子以之立不易方葢方者道之所在也君子立而不易则居广居行大道立正位富贵不能淫贫贱不能移威武不能屈造次必于是颠沛必于是所谓久于其道也雷风相与天之恒也立不易方人之恒也立不易方以成德言不是方用功此是以人当天处即圣人久于其道也
　　初六浚恒贞凶无攸往
　　易之例初本与四相应是理之常也然自初而言则位居下而在初居下则位卑在初则交浅自四而言四是震体震动无常四又阳爻阳性上而不下以比爻言又为二三所隔故四应初之意异乎常时不可以常理求之矣然惟智者为能知时识势初隂柔暗既不能度势又居巽下巽之德为入居巽下入之深也故深以常理求之言欲其听施欲其报欲求必得如此非惟不遂所图而反逢彼之怒祸由是作矣故虽贞不免于凶而无攸利虽贞亦凶而况不贞乎浚恒而谓之贞何也四本正应非有邪也特以反常而不可求尔如贾生之于汉文刘蕡之于唐文宗虽交浅求深何常不正乎
　　象曰浚恒之凶始求深也
　　只是本义居下而在初意不及其他
　　九二悔亡
　　以阳居阴为失其正居下之中是能久中也中以心言正以事言不正是事容有失其当者故有悔久中则其心本善故卒能救其事之失而悔可亡
　　象曰九二悔亡能久中也
　　久中久字自卦来
　　九三不恒其德或承之羞贞吝
　　九三以阳居阳为得其正是立心制行亦欲以道义自处者然以阳居阳两个阳则过乎刚居下之上则不中是性质有未善者与上六阴阳相应而其志在于从上则是动心富贵而变其初者矣故为不恒其德之象人而如是动辄取羞安往而不取辱哉故又为或承之羞之象或者不知何人之辞葢辱之者众莫知其为谁也占者如是虽贞而不免于吝贞不为吝不恒吝也
　　象曰不恒其德无所容也
　　言无所往而不取辱也
　　九四田无禽
　　九四以阳居隂位故曰久非其位在人事是久非其道也久非其道虽久何益葢虽有所为亦无成也故其象为田无禽占者田无所凡事亦不得其所求也
　　象曰久非其位安得禽也
　　此与比九五失前禽也一例俱正意在言外言久田于无禽之地安得禽也
　　六五恒其德贞妇人吉夫子凶
　　以柔中而应刚中在他卦则为好爻在此卦则为不好爻是被恒字累也夫将顺其美匡救其恶人臣之道若以柔中而应刚中常久不易是一于将顺而无匡救所谓上下雷同以水济水以火济火也而可乎故谓妇人之道非丈夫之所宜也其占在妇人则吉在夫子则凶贞者正固不易是恒其德意本义自明贞本义自好然在恒卦却不好
　　象曰妇人贞吉从一而终也夫子制义从妇凶也爻辞只曰妇人吉象传添一贞字明恒其德为妇人之贞也一与之齐终身不改故曰从一而终夫子裁制乎理义者若一于从妇则刚柔易位牝鸡司晨矣故凶
　　上六振恒凶
　　振恒以振为恒者只是常常好动尔好动无常其凶可知传曰大无功甚之也
　　此爻取义有三恒极则不常就全体取震终则过动就上体取隂柔不能固守居上非其所安兼六字取总是从上字取
　　象曰振恒在上大无功也
　　在上是居恒之极处震之终意言所以为振恒者以在卦之上尔所以为振恒而大无功也
　　【艮下干上】
　　遯亨小利贞
　　君子小人不并立二阳浸长则进逼于隂而隂不能立二阴浸长则进逼于阳而阳不能立二阳浸长则阴当遯二阴浸长则阳当遯圣人于二阳之长不曰遯而曰临者为君子幸也二隂之长不曰临而曰遯者为君子谋也
　　遯何以亨身虽退而道无损祸不及是以亨也遯亨言遯则得亨也本义又着九五当位一意是如何葢是时小人未有害君子之意圣人恐君子系恋不知去终必取祸故为此説以唤醒之使知及时而遯也观彖传与时行之意可见矣
　　小利贞戒小人使不害君子也自古小人害君子其终未有独全者丁谓章惇之徒可见也圣人虽为君子谋未尝不为小人谋
　　彖曰遯亨遯而亨也刚当位而应与时行也小利贞浸而长也
　　九五居上之中又以阳居阳而得其正故曰当位六二是小人与五相应是时未有害君子之心也与时行是就遯之时説本义二隂浸长阳当退避是也朱子小注曰是去得恰好时节小人亦未嫌自家只是自家合去若见小人不嫌却与相接而不去便不好最説得意思出
　　遯之时义大矣哉
　　隂方浸长其势日以盛大天下之事不可为矣故曰处之为难是时只得去尔故叹其时义之大大者大其遯也圣人恐君子溺于所安而不知遯故大其时义以唤醒人
　　圣人既寻个刚当位而应释遯亨又叹其时义之大此意最不茍葢二阴浸长刚当位而应是时小人全未有害君子之心然君子小人势若氷炭终无能容君子之理夫富贵功名人之不能忘情者若以小人不我害躭恋而不忍去及其祸至而后去已无及矣茍能见几而作不俟终日则殆辱不及身名俱全孰善如之故当小人未害君子之时正君子可去之日圣人以与时行释遯亨以嘉遯许九五其所以为君子谋为世道计者一何至哉
　　象曰天下有山遯君子以逺小人不恶而严
　　天下有山天非有意于远山也然天体无穷山高有限而山自不能近君子不恶而严非有意于远小人也然盛德在已邪心自靡小人自不能近所以体天山遯也
　　君子之于小人若徒见之恶声厉色而无深沈之思不惟不足以逺小人而反逢彼之怒其祸从此起矣故不为恶声厉色而但严于自守非法不道非礼不动使吾身无可议之隙则在我自有凛然不可犯者在彼小人者自然望之俨然而不敢近矣然君子之严非专为逺小人之故也守身之道自当如此而小人自不能近尔
　　初六遯尾厉勿用有攸往
　　卦以始终言则上为终下为始以前后言则上为前下为后以首尾言则上为首下为尾初六在下则遯之尾也在遯之尾祸将及矣尚可以有为乎故其道为危厉其占勿用有攸往惟晦处静俟可免灾尔
　　象曰遯尾之厉不往何灾也
　　解勿用有攸往亦是唤醒人之语不往则无灾所以不可往也
　　六二执之用黄牛之革莫之胜説
　　六二居下之中中也爻位俱隂顺也有是中顺之德则不为危言激论而敛德避难乎其不可夺故曰以中顺自守人莫能解为执之用黄牛之革莫之胜説本义必遯之志一句贴以中顺自守人莫能解句此爻纯是象其占当如其象尔
　　象曰执用黄牛固志也
　　即本义必遯之志尔
　　九三系遯有疾厉畜臣妾吉
　　九三当遯之时下比二隂乃为所纒而不能去故为系遯之象系遯者维系其遯使不得遯也故本义曰当遯而有所系委靡不振如人有疾将及死亡故危畜臣妾吉言他无所用惟用之畜臣妾则得其心而吉也此非教其畜臣妾也明言其无所用尔故传曰不可大事也
　　本义臣妾不必其贤而可畜言大事必贤人方干得惟臣妾则不必贤人都能畜得非谓臣妾不必其贤凡愚者皆可畜也
　　象曰系遯之厉有疾惫也畜臣妾吉不可大事也惫只是贴有疾意人疾则困惫自然之理也
　　大事只是遯出处去就亦大事也
　　九四好遯君子吉小人否
　　四与三俱阳而所行絶不同三下比二阴乃为所系而不能遯四下应初六有所好乃能絶之以遯人之贤愚何如是其相远也所以然者葢三以阳居阳过刚不中四则以阳居隂不极其刚又居干体尔在君子则吉在小人则凶所谓随其所处以为吉凶也否读作缶
　　象曰君子好遯小人否也
　　九五嘉遯贞吉
　　此即彖传刚当位而应与时行也九五阳刚中正下应六二柔顺中正六二虽是小人然是个好人未有害君子之心但九五见得其时当遯引身而去全身全节不辱不殆故为嘉遯言遯得好也占者如是则正而得吉知时而遯贞也不辱不殆吉也
　　象曰嘉遯贞吉以正志也
　　当小人未害君子之时见得自已合当去所以为正志若三之系遯则牵于私而志不能正矣
　　上九肥遯无不利
　　刚阳有德之士也居卦外不当事任者也下无系应当路无相知之人也是无所系而遯无所好而遯身在林泉深自韬晦不干当世之事如伯夷大公商山四皓之流也故曰肥遯本义谓遯之远而处之裕占者如是则宠辱不惊理乱不闻衡门之下可以栖迟何所不利
　　象曰肥遯无不利无所疑也
　　是解肥遯意言其坦然无疑也即宠辱不惊理乱不闻意
　　【干下震上】
　　大壮利贞
　　阳为大隂为小此卦四阳盛长大者壮也故为大壮大壮君子道长之时也君子之道虽长然所行不正则不异于小人小人得起而乘之矣岂能胜小人哉故其占利于守正
　　本义解卦名只用卦体不及卦德
　　阳生于十一月极于四月隂生于五月极于十月此一嵗阴阳之消长盛衰也若所谓天下治地气自北而南天下乱地气自南而北此世运之阴阳消长盛衰也
　　彖曰大壮大者壮也刚以动故壮
　　以卦体言阳为大四阳盛长大者壮也以卦德言干之德为刚震之德为动以刚而动则志直气壮而人莫能挠所以壮也卦体卦德各自为义不相干涉
　　大壮利贞大者正也正大而天地之情可见矣
　　大者正若依引云大者却要正必须添字恐非圣人本意只当云大者自然正葢凡君子之人心无私曲行无偏邪其与小人不可同日而语矣故曰大者正也刘共父作王龄文集序有曰天下之人凡其光明正大磊磊落落如青天白日如高山大川如雷霆之为威如雨露之为泽如龙虎之为猛如麟凤之为祥者必君子也而其依阿淟涊琐细盘屈云云者必小人也此可以味大者正之义
　　正大之大与大者正之大字不同上大字以人言此大字以理言
　　言大壮之利于贞者以大者本无不正也即正大而天地之情可见矣天地正大于覆载生成见之天无私覆而无所不覆地无私载而无所不载覆载此正大也当生而生而无所不生当成而成而无所不成生成此正大也夫天地之情不外乎正大大壮其可不利于贞乎
　　象曰雷在天上大壮君子以非礼弗履
　　非礼已之私也难胜莫如已私于是而弗履则有以胜其人欲之私矣君子之强孰大于是所谓自胜者强也引曰造物以雷在天上为大壮君子以非礼弗履为大壮
　　初九壮于趾征凶有孚
　　趾是在下而进动之物初九在下而壮于进故取壮趾之象取趾有二义一在下一进动
　　初九有刚阳之资而处下位又当阳壮之时刚阳则志鋭于进处下则不安于卑当阳壮之时其势又足以遂其进是恃势妄为而不度乎事机乘时妄作而不量乎时宜者也故其象为壮于趾夫壮于趾虽居上犹不可况居下乎必值摧抑之虞自取穷困之灾故曰征凶有孚
　　象曰壮于趾其孚穷也
　　本义自明
　　九二贞吉
　　九二以阳居阴为失其正其见之于事者未免有恃壮之失然所处得中其宅心则循良而无邪妄之非者也故能因以不失其正圣人因占设戒以为占者如能因中求正不恃壮妄为如是正而固焉则得遂其进而吉矣
　　九二得中犹有恃壮之失何也贤人君子在壮时而失事者亦多如唐五王不去武三思卒致唐再乱又自贻伊慼宋寇准始借天书以进丁谓小人既称誉之复鄙其拂须卒惭恨而受其祸君子固有不正也
　　象曰九二贞吉以中也
　　中则宅心之善德性之良故能损过就中领恶全好因以不失其正
</div>
    <div class="pagination">
<a href="易经存疑_page17.html">上一页</a><span>...</span><a href="易经存疑_page13.html">13</a><a href="易经存疑_page14.html">14</a><a href="易经存疑_page15.html">15</a><a href="易经存疑_page16.html">16</a><a href="易经存疑_page17.html">17</a><span class="current-page">18</span><a href="易经存疑_page19.html">19</a><a href="易经存疑_page20.html">20</a><a href="易经存疑_page21.html">21</a><a href="易经存疑_page22.html">22</a><a href="易经存疑_page23.html">23</a><span>...</span><a href="易经存疑_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
