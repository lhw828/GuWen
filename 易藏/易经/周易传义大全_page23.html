<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 23 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 23 页/共 41 页
  </h1>
  <div class="content">
   钦定四库全书
　　周易传义大全卷十四　　明　胡广等　撰
　　【兑下离上】
　　传睽序卦家道穷必乖故受之以睽睽者乖也家道穷则睽乖离散理必然也故家人之后受之以睽也为卦上离下兑离火炎上兑泽润下二体相违睽之义也又中少二女虽同居而所归各异是其志不同行也亦为睽义【沙程氏曰水火相逮山泽通气而火泽无相用之理故相遇则革不相遇则睽】
　　睽小事吉【睽苦圭反】
　　传睽者睽乖离散之时非吉道也以卦才之善虽处睽时而小事吉也【程子曰睽卦不见四德葢不容着四德系言小事吉者止是方睽之时犹足以致小事之吉不成终睽而已须有济睽之道】
　　本义睽乖异也为卦上火下泽性相违异中女少女志不同归故为睽然以卦德言之内説而外明以卦变言之则自离来者柔进居三自中孚来者柔进居五自家人来者兼之以卦体言之则六五得中而下应九二之刚是以其占不可大事而小事尚有吉之道也【建安丘氏曰小事吉柔为卦主也凡卦阳刚为主则可以大事睽合兑离成卦而柔进乎五其才不能大有所为故以之处小事则犹可得吉也○孔氏曰大事谓兴役动众必须大同之世方可为小事谓饮食衣服不待众力虽睽而可故曰小事吉○云峰胡氏曰中女少女志不同归为睽长女中女亦非同归而曰家人何也家人离之阴在二巽之阴在四女正者也睽则兑阴在三离阴在五不正矣女正家无不正女不正此象之所以睽也睽小事吉者小过柔过乎刚故可小事不可大事睽柔进而居刚故亦小事吉而已○中溪张氏曰离下兑上为革兑下离上为睽革以九居五而六居二刚柔得位故曰元亨利贞睽以六居五而九居二刚柔失位故曰小事吉若革之九五则可以大有为矣汤武之革命顺天而应人是也】
　　彖曰睽火动而上泽动而下二女同居其志不同行传彖先释睽【一无睽字】义【一作意字】次言卦才终言合睽之道而赞其时用之大火之性动而上泽之性动而下二物之性违异故为睽义中少二女虽同居其志不同行亦为睽义女之少也同处长则各适其归其志异也言睽者本同也本不同则非睽也本义以卦象释卦名义【临川吴氏曰燎而丽于髙上之处者火也流而潴于卑下之地者泽也故曰动而上动而下此二物之性睽异也妇人以嫁为行少则同处长则各有夫家故曰同居不同行此二女之志睽异也○林氏栗曰离火兑泽同赋形于天地中女季女同鞠育于闺门其始未尝不同也火性炎上泽性润下中女俪坎季女妃艮其终未尝不睽也○中溪张氏曰火泽无相得之性二女有难和之情所以为睽】
　　説而丽乎明柔进而上行得中而应乎刚是以小事吉传卦才如此所以小事吉也兑说也离丽也又为明故为説顺而附丽于明凡离在上而彖欲见柔居尊者则曰柔进而上行晋鼎是也方睽乖之时六五以柔居尊位有説顺丽明之善又得中道而应刚虽不能合天下之睽成天下之大事亦可以小济是于小事吉也五以明而应刚不能致大吉何也曰五阴柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚协力而后能合也本义以卦德卦变卦体释卦辞【临川吴氏曰睽之时无所谓吉者观其説而丽乎明进而上行得中而应刚皆柔之为也柔岂能成大事哉故其吉者小事而已○云峰胡氏曰火性上动而愈上泽性下动而愈下此所以为睽家人诸卦二女同居者多矣以卦体睽故以不同行明之柔进而上行得中而应乎刚皆主上离之中言之在鼎则曰是以元亨在睽则曰是以小事吉爻位同而事异学者不可不知时也】
　　天地睽而其事同也男女睽而其志通也万物睽而其事类也睽之时用大矣哉
　　传推物理之同以明睽之时用乃圣人合睽之道也见同之为同者世俗之知也圣人则明物理之本同所以能同天下而和合万类也以天地男女万物明之天髙地下其体睽也然阳降隂升相合而成化育之事则同也男女异质睽也而相求之志则通也生物万殊睽也然而得天地之和禀阴阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉本义极言其理而赞之【朱子曰睽皆言始异终同之理○问程传物虽异而理本同之旨曰天施地生男倡女随此感彼应葢不能以相无也非理之本同何以如此○厚斋冯氏曰以三才推广卦义且恐人以吉止小事故推时用之大者以明之天地初上也男女二五也万物二三四五也天尊地卑睽矣而事同于覆载男阳女阴睽矣而志同于相应万物羣分睽矣其事各以类聚谓二与四类三与五类也当睽之时其用如此岂不大哉】
　　象曰上火下泽睽君子以同而异
　　传上火下泽二物之性违异所以为睽离之象君子观睽异之象于大同之中而知所当异也夫圣贤之处世在人理之常莫不大同于世俗所同者则有时而独异葢于秉彞则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也本义二卦合体而性不同【或问君子以同而异朱子曰此是取两象合体为同而其性各异在人则是和而不同之意葢其趍则同而所以为同则异如伯夷柳下惠伊尹三子所趍不同而其归则一彖辞言睽而同大象言同而异在人则出处语黙虽不同而同归于理讲论文字为説不同而同于求合义理立朝论事所见不同而同于忠君本义所谓二卦合体者言同也而性不同者言异也以同而异语意与用晦而明相似大凡读易到精熟后颠倒説来皆合不然则是死説耳○问君子以同而异作理一分殊看如何曰理一分殊是理之自然如此这处又就人事之异同上説葢君子有同处有异处如所谓周而不比羣而不党是也大抵易中六十四象下句皆是就人事之近处説不必深去求他此处伊川説得甚好○建安丘氏曰离火兑泽二阴同体而炎上润下所性异趍睽之象也故君子体之以同而异同以理言异以事言也葢天下无不同之理而有不同之事异其事而同其理所以同而异非苟异矣○平庵项氏曰睽非善事然有当睽者同而异是也二女同居同也其志不同行异也此人道之当然其在君子则周而不比和而不同羣而不党皆同而异也○诚斋杨氏曰禹稷回同道而异趣夷惠同圣而异行未足为同之异也孔子一孔子也而齐鲁之去异迟速孟子一孟子也而今昔之餽异辞受此同而异也○云峰胡氏曰当同于理而不同乱常拂理以为异也当异于理而不异随俗习非以为同也同人类族辨物审异以致同此则于同而审异或曰同象兑泽之说异象离火之明○隆山李氏曰孔子于彖言睽中有合所以责君子济睽之功象言同中有异所以论君子不苟同之性君子之性不苟于同而其出而同心协力以合天下之睽异者则同呜呼安得不苟同之君子而与共议和同天人之事也哉】
　　初九悔亡丧马勿逐自复见恶人无咎【丧息浪反】
　　传九居卦初睽之始也在睽乖之时以刚动于下有悔可知所以得亡者九四在上亦以刚阳睽离无与自然同类相合同是阳爻同居下又当相应之位二阳本非相应者以在睽故合也上下相与故能亡其悔也在睽诸爻皆有应夫合则有睽本异则何睽唯初与四虽非应而同德相与故相遇马者所以行也阳上行者也睽独无与则不能行是丧其马也四既与之合则能行矣是勿逐而马复得也恶人与己乖异者也见者与相通也当睽之时虽同德者相与然小人乖异者至众若弃絶之不几尽天下以仇君子乎如此则失含之义致凶咎之道也又安能化不善而使之合乎故必见恶人则无咎也古之圣王所以能化奸凶为善良革仇敌为臣民者由弗絶也本义上无正应有悔也而居睽之时同德相应其悔亡矣故有丧马勿逐而自复之象然亦必见恶人然后可以辟咎如孔子之于阳货也【朱子曰马是行底物初间行不得后来却行得大率睽之诸爻都如此多説先异而后同问睽见恶人其义何取曰以其当睽之时故须见恶人乃能无咎○赵氏秉曰无应悔也刚足以自守故悔亡又曰初四睽而同德终必相与睽极必通天下之常理也故有勿逐自复之象○双湖胡氏曰此爻以爻为象悔亡为占丧马以下为象见恶人以下为占然象亦取占中六爻唯初九正时既乖异辞亦艰险也○中溪张氏曰见者遇而勿絶之辞非必欲见之也○建安丘氏曰既见恶人则非避矣唯初九不以避为避而以见为避化恶人而为善人则终能合初四之睽而无咎也○云峰胡氏曰六五阴居阳故悔初九阳居阳亦曰悔者无正应故也虽无正应四同德相应其悔亡矣睽初九刚正故丧马勿逐而自复既济六二柔正故丧茀勿逐而自得本义于彼以为戒辞此则以为象何也葢此承上文悔亡之占而言也丧马悔之象勿逐自复悔亡之象因占取象本义之释经精矣见恶人谓睽之时初九虽正不可以彼之不正而絶之也】
　　象曰见恶人以辟咎也【辟音避】
　　传睽离之时人情乖违求和合之且病其不【一作未】能得也若以恶人而拒絶之则将众仇于君子而祸咎至矣故必见之所以免辟怨咎也无怨咎则有可合之道【诚斋杨氏曰见恶人子见南子陈寔吊张让是也若非辟咎则无事乎见恶人矣孔子不见阳货是也○云峰胡氏曰爻曰无咎象曰辟咎睽之时不得不辟也】
　　九二遇主于巷无咎
　　传二与五正应为相与者也然在睽乖之时阴阳相应之道衰而刚柔相戾之意胜学易者识此则知变通矣故二五虽正应当委曲以相求也二以刚中之德居下上应六五之君道合则志行成济睽之功矣而居睽离之时其交非固二当委曲求于相遇觊其得合也故曰遇主于巷必能合而后无咎君臣睽离其咎大矣巷者委曲之途也遇者防逢之谓也当委曲相求期于防遇与之合也所谓委曲者以善道宛转将就使合而已非枉己屈道也本义二五隂阳正应居睽之时乖戾不合必委曲相求而得防遇乃为无咎故其象占如此【中溪张氏曰在睽之时唯九二独遇六五之主故曰遇主于巷彖所谓得中而应乎刚者指此爻也○西溪李氏曰二五君臣之位故言君臣之睽当事势睽离之时君臣相求必欲拘堂陛之常分则贤者无自而进矣遇主于巷处睽之时则然○隆山李氏曰当睽之时上下乖隔道不得行不免委曲求合期于行道以救斯世唯二以刚中之才具和兑之性足以行之○云峯胡氏曰坎四比五纳约自牖睽二应五遇主于巷皆非所由之正坎险睽乖之时不得不委曲相求如此也委曲求合乃圣贤达节之事非狷介避世者之所知唯二之才刚而得中足以行之爻言无咎者当睽之时必如此然后无咎也】
　　象曰遇主于巷未失道也
　　传当睽之时君心未合贤臣在下竭力尽诚期使之信合而已至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逢也巷非邪僻曲径也故夫子特云遇主于巷未失道也未非必也非必谓失道也【南轩张氏曰遇主于巷巷者委曲之途也或谓諌君者当尽其委曲之义非也伊川云至诚以感动之尽力以扶持之明义理以致其知杜蔽惑以诚其意如是宛转将就之期于明信而后已此其所以谓之委曲也故孟子谓引君以当道】
　　本义本其正应非有邪也【建安丘氏曰二五正应乖戾不合在二必委曲求与五应象以为未失事君之道者当睽之时故也○云峰胡氏曰不期而防曰遇遇本非正也二与五本正应而亦曰遇者非有邪也睽之时不得不如此也上曰遇雨三曰遇刚三与上本正应也睽而未遇彼此不无不见之疑疑之既亡彼此又若一旦之遇】
　　六三见舆曵其牛掣其人天且劓无初有终【掣昌逝反劓鱼器反】传隂柔于平时且不足以自立况当睽离之际乎三居二刚之间处不得其所安其见侵陵可知矣三以正应在上欲进与上合志而四阻于前二牵于后车牛所以行之具也舆曵牵于后也牛掣阻于前也在后者牵曵之而已当前者进者之所力犯也故重伤于上为四所伤也其人天且劓天髠首也劓截鼻也三从正应而四隔止之三虽隂柔处刚而志行故力进以犯之是以伤也天而又劓言重伤也三不合于二与四睽之时自无合义适合居刚守正之道也其于正应则睽极有终合之理始为二阳所戹是无初也后必得合是有终也掣从制从手执止之义也本义六三上九正应而三居二阳之间后为二所曵前为四所掣而当睽之时上九猜狠方深故又有髠劓之伤然邪不胜正终必得合故其象占如此【朱子曰天合作而剃须也篆文天作□而作□○平庵项氏曰天去髪之刑劓去鼻之刑○中溪张氏曰三与上本为正应非睽者也但三以孤阴而处于二刚之间则睽我者二与四也舆所以载己者也牛所以引车者也六三居不当位欲进而应乎上则九二曵之于后九四掣之于前前者掣之而不得行后者曵之而不得上进退龃龉间而未合故上乃刑之使服其人且有髠劓之伤无初谓与上睽也有终谓与上合也以三应上以柔遇刚睽极自有复合之理也○云峰胡氏曰见离目象舆在下二在三下见有舆曵象牛在前四在三前见有牛掣象天与劓伤于上见上有伤之象三上两爻皆提起一见字意见之见非眞见也火泽之睽生于动三上之睽生于见本无舆曵本无牛掣本无天且劓疑故其见如此耳其见如此故无初正理本不如此故有终○双湖胡氏曰六爻中唯此爻辞最险葢以不正之隂乘承应又皆不正之阳当此睽时故进退无据而受刑伤特以隂阳配偶终当有合其亦可怜不足恤者矣】
　　象曰见舆曵位不当也无初有终遇刚也
　　传以六居三非正也非正则不安又在二阳之间所以有如是艰戹由位不当也无初【一有而字】有终者终必与上九相遇而合乃遇刚也不正而合未有乆而不离者也合以正道自无终睽之理故贤者顺理而安行智者知几而固守
　　九四睽孤遇元夫交孚厉无咎
　　传九四当睽时居非所安无应而在二隂之间是睽离孤处者也以刚阳之德当睽离之时孤立无与必以气类相求而合是以遇元夫也夫阳称元善也初九当睽之初遂能与同德而亡睽之悔处睽之至善者也故目之为元夫犹云善士也四则过中为睽已甚不若初之善也四与初皆以阳处一卦之下居相应之位当睽乖之时各无应援自然同德相亲故防遇也同德相遇必须至诚相与交孚各有孚诚也上下二阳以至诚相合则何时之不能行何危之不能济故虽处【一无处字】危厉而无咎也当睽离之时孤居二阴之间处不当位危且有咎也以遇元夫而交孚故得无咎也本义睽孤谓无应遇元夫谓得初九交孚谓同德相信然当睽时故必危厉乃得无咎占者亦如是也【云峰胡氏曰元夫初九象六三以柔居刚不正故谓之恶人初九以刚居刚得正故谓之元夫元善也恶之反也初见恶人而不害其为元夫如夫子见阳货而不害其为夫子也交孚初与四皆刚实之象爻唯四与初无应故谓之孤兼之九本居五则二九相比不孤今九来居四则上孤而四亦孤矣故皆有孤象他爻睽而合者刚柔相遇也四与初睽而合者刚遇刚也彼此以刚实相交可无咎必厉无咎者他卦三危地故多言厉睽之四非危地也然当睽之时必以危处之乃得无咎也○建安丘氏曰初九阳之阳九四阳之阴故四目初为元夫○李氏曰情以疑而相睽唯刚则足以去疑而相合故四终于遇元夫而上终于遇雨也】
　　象曰交孚无咎志行也
　　传初四皆阳刚君子当睽乖之时上下以至诚相交协志同力则其志可以行不止无咎而已卦辞但言无咎夫子又从而明之云可以行其志救时之睽也葢以君子阳刚之才而至诚相辅何所不能济也唯有君子则能行其志矣【邱氏曰四与初同德相与一诚交孚则孤者合厉者安岂唯无咎而二阳之志得以行矣】
　　六五悔亡厥宗噬肤往何咎
　　传六以阴柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党也谓九二正应也噬肤噬齧其肌肤而深入之也当睽之时非入之者深岂能合也五虽阴柔之才二辅以阳刚之道而深入之则可往而有庆【一有也字】复何过咎之有以成周之幼稚而兴盛王之治以刘禅之昏弱而有中兴之势葢由任圣贤之辅而姬公孔明所以入之者深也本义以阴居阳悔也居中得应故能亡之厥宗指九二噬肤言易合六五有柔中之德故其象占如是【朱子曰宗如同人于宗之宗○诚斋杨氏曰厥宗者五与二应而二为宗臣也○云峰胡氏曰宗二象噬肤五与二易入象噬嗑六二曰噬肤睽六五以九二为厥宗噬肤睽二变即噬嗑也或曰二至上有噬嗑象初与五先言悔亡而后言象睽本有悔悔之所以亡者以其有合之象也同人六二以九五为宗睽六五以九二为宗皆以辞中阴爻言之隂从阳支子从宗子也二五刚柔得中故五以二为宗其合也如噬肤之易二以五为主其合也有于巷之遭宗亲之也上当以情亲下也主尊之也下当以分严上也○隆山李氏曰所谓噬肤犹噬嗑噬以求合也夫君臣相应当太平之时精神交际志协义从尧舜臯夔之遇合也不幸当睽之时两两间隙相疑而至于相噬以求合可谓德之下衰也矣然不如是以通其相应之志则彼此之情转相乖隔而天下之睽无时可合也】
　　象曰厥宗噬肤往有庆也
　　传爻辞但言厥宗噬肤则可以往而无咎象复推明其义言人君虽已才不足若能信任贤辅使以其道深入于己则可以有为是往而有福庆也【临川吴氏曰二刚噬五之柔则阴阳相合而有庆矣】
　　上九睽孤见豕负涂载鬼一车先张之弧后説之弧匪宼婚媾往遇雨则吉【説吐活反】
　　传上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居睽极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也鬼本无形而见载之一车言其以无为有妄之极也物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后说弧而弗射睽极而反故与三非复为寇雠乃婚媾也此匪寇婚媾之语与他【一作屯】卦同而义则殊也隂阳交而和畅则为雨上于三始疑而睽睽极则不疑而合阴阳合而益和则为雨故云往遇雨则吉往者自此以往也谓既合而益和则吉也【程子曰睽之上九离也离之为德在诸卦莫不以为明独于睽便变为恶以阳在上则为亢以刚在上则为狠以明在上变而为察以狠以察所以为睽之极也故曰见豕负涂载鬼一车皆自任已察之所致然往而遇雨则吉遇雨者睽解也睽解有二义一是物极则必反故睽极则必通若睽极不通却终于睽而已二是所以能解睽者却是用明之功也】
　　本义睽孤谓六三为二阳所制而已以刚处明极睽极之地又自猜狠而乖离也见豕负涂见其汚也载鬼一车以无为有也张弧欲射之也説弧疑稍释也匪寇婚媾知其非寇而实亲也往遇雨则吉疑尽释而睽合也上九之与六三先睽后合故其象占如此【朱子曰载鬼一车等语所以差异者为他这般事是差异底事所以却把世间差异底明之世间自有这般差异底事　小畜之上九曰既雨既处睽之上九曰往遇雨则吉者畜极则通睽极则和阴阳之气至是而方畅也○建安丘氏曰上本与三应不孤也睽极而疑生不孤而以为孤故亦曰睽孤豕鬼皆指三也上睽疑而未敢亲近乎三如见豕背之负泥涂疑其汚我也又如载鬼满于一车之中疑其祟我也豕犹有之鬼则妄矣始焉致疑则张弧终焉释疑则説弧知其非为寇讐乃我之婚媾也自此以往上与三合阴阳和畅遇雨则吉向之疑心群起者至此尽冰释而亡矣○开封耿氏曰凡物之情信然后合合则愈信疑然后睽睽则愈疑○云峰胡氏曰上与三取象相应三在二之上见二有舆曵之象故上见二载三有载鬼一车之象三在四之下见四有牛掣之象故上见三负四有豕负涂之象木为弧本取睽象匪寇婚媾凡三出程传解此独与本义同疑者小人之道圣人无疑也睽成卦本自二女小人之象明矣故上九极言其疑四与上皆言睽孤者四无应故孤上有应而自猜狠以至于孤也三之见二四或曵或掣疑也上见二四之于三或载或负亦疑也三疑而见上犹以为人之有伤也上疑而见三则以为豕且以为鬼矣始疑为豕理或有之及其甚也无是理而以为有矣见其为豕为鬼而张之弧疑也后説之弧疑渐亡矣匪寇婚媾往遇雨则吉至是则疑尽亡而睽可合矣凡易之道卦吉者必于诸爻戒之卦不吉者必于诸爻反之睽初与四二与五三与上皆先睽后合而三上之睽尤甚故其辞亦险怪之甚中心疑者其辞枝此之谓乎】
　　象曰遇雨之吉羣疑亡也
　　传雨者阴阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也【一作则疑皆亡矣○朱子曰孔子不説象如见豕负涂载鬼一车之类只説羣疑亡也便见得上面许多皆是狐惑可疑之事而已到后人解説多牵强○双湖胡氏曰夫子读易象已了然于未赞之先及其赞易则以一二字防掇过虽不説象而义理自着然其为象固已备具于説卦中矣○或问睽卦无正应而同德相应者何朱子曰无正应所以为睽当睽之时当合者既离其离者却合也○问睽卦本不好爻中所取却好如六五对九二处非其位九四对初九本非相应都成好爻不知何故曰易之取爻多为占者而言占法取变爻便是到此处变了所以困卦虽是不好然其间利用祭祀之属却多好问此正与见羣龙无首吉利永贞一般曰然却是变了故如此○节斋蔡氏曰睽乖之时疑而难合然在柔为尤疑二与五应而五柔故必待噬肤而二遇巷也三与上应而三柔故必待其天且劓而上遇雨也独初与四皆刚故其相遇有不待刑者然初有丧马勿逐见恶人之戒葢居睽之初而四非正应故初宜援其接之之道而四乃交孚也○缙云冯氏曰内卦皆睽而有所待外卦皆反而有所应初丧马勿逐至四遇元夫而初四合矣二委曲以求遇至五往何咎而三五合矣三舆曵牛掣至上遇雨而三上合矣天下之理固不能乆合亦未有终睽也○隆山李氏曰睽之为卦初观其象疑若不可一矣而六爻之辞或遇主于巷或遇元夫而交孚或往遇雨而终吉其始之睽者要之终皆有遇其所以不至合天下乖违之情而使之不至于终穷而无所归者乎】
　　【艮下坎上】
　　传蹇序卦睽者乖也乖必有难故受之以蹇蹇者难也睽乖之时必有蹇难蹇所以次睽也蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也【程子曰蹇便是处蹇之道困便是处困之道道无时不可行○隆山李氏曰震坎艮相遇为蹇解而坎常在焉二卦皆以坎为义艮下坎上则是止乎险中故为蹇坎上震下则是动而出乎险中故为解命名大率以出险与不出险为义也又曰坎配诸卦凡十有四大半皆险难之谓其间遇难而不救者无如困遇难而不行者莫如蹇葢困则有泽而无水之象蹇则具天下山川之至险】
　　蹇利西南不利东北利见大人贞吉
　　传西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎【一无乎字】守贞正【一无正字】设使难不解不失正德是以吉也若遇难而不能固其守入于邪滥虽使苟免亦恶德也知义命者不为也本义蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则往居五而得中退则入于艮而不进故其占曰利西南而不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉葢见险者贵于能止而又不可终于止处险者利于进而不可失其正也【朱子曰艮下坎上其卦为蹇蹇难也西南阴方平易之地东北阳方险阻之处当蹇之时利趍平易而不利于阻险又利见大人以济蹇而守正则吉故筮得此卦其占如此○蹇利西南是説坤卦分晓但不知从何插入这坤卦来此须是个变例圣人到这里看见得有个做坤底道理大率阳卦多自阴来阴卦多是阳来震是坤第一画变坎是第二画变艮是第三画变易之取象不曽确定了他据卦体艮下坎上无坤而系辞言地者往往只取坎中爻变变则为坤矣沈存中论五姓自古无之后人既如此呼唤即便有义可推○进斋徐氏曰卦合艮坎而为蹇坎北方也艮东北方也而乃利西南不利东北何耶葢处蹇难之时当适他方所以利于坤西南之平易也不宜止于危险之地所以不利于坎艮东北之险阻也大人指九五也当蹇厄之时利见大德之人以济大蹇之难难由正济故曰贞吉处难失正其能吉乎○双湖胡氏曰后天八卦方位艮坎东北卦与西南坤离卦为对艮坎合为蹇故不利东北则坤离合为晋是为利西南矣是以蹇为难而晋为进也蹇卦无西南文王姑即东北对方言之不必卦内有取于西南也况二阳尽变而之坤则亦有离东北而就西南之象乎艮坎成蹇卦体虽为不利而九五以刚健中正君于上六二以柔顺中正臣于下二五互离目为见又有人臣利见大人之象焉大人谓五见谓二二五刚柔皆正故吉又睽尽变为蹇睽取目有所见象重离在前也蹇取足不能进象重坎在前也名义甚巧○云峰胡氏曰屯困蹇同为难入屯之初为难方微而未深困之为难絶援而难救蹇之为难遇险而不进葢前有水之陷后有山之阻足不能进行之难也坤西南艮东北坤言西南得朋是矣又言东北丧朋取艮与坤对也蹇下艮言不利东北是矣又言利西南取坤与艮对也葢以对待言则此为得彼为丧此为不利知彼为利蹇难之时去难为利处蹇不可无其人故以见五为利处蹇不可无其道故以蹇难而不失其正者为吉】
　　彖曰蹇难也险在前也【难乃旦反】
　　传蹇难也蹇之为难如干之为健若易之为难则义有未足【一作尽】蹇有险阻之义屯亦难也困亦难也同为难而义则异屯者始难而未得通困者力之穷蹇乃险阻艰难之义各不同也险在前也坎险在前下止而不得进故为蹇
　　见险而能止知矣哉【知音智】
　　传以卦才言处蹇之道也上险而下止见险而能止也犯险而进则有悔咎【一作吝】故美其能止为知也方蹇难之时唯能止为善故诸爻除五与二外皆以往为失来为得也本义以卦德释卦名义而赞其美【中溪张氏曰蹇之所以为难者以其险之在前也见坎险之难而明艮止之义非智者孰能识之○丹阳都氏曰险在下可行而乃止焉非知险者也此卦所以为蒙有不明之义险在前知其不可进而止焉可谓知险矣此卦所以为蹇而蹇则知者之事所以反乎蒙也○云峰胡氏曰蹇上下体易则为蒙蒙曰险而止止于外也蹇曰见险而止止于内也内险莫能安外止莫能进所以为蒙见外之险而内能止所以为知知者蒙之反也】
　　蹇利西南往得中也不利东北其道穷也
　　传蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者葢卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也【中溪张氏曰往得中指五也夫以干刚之才由四而往居坤之五以为坎位得其中将出坎而为坤此西南所以利也其道穷指三也三为艮体之主止而不进则常在险中其道穷矣此东北之所以不利也○童溪王氏曰五实坎体而谓之利西南者葢坎体本坤九往居中而成坎夫九以刚明之才而往处坤之中位非利西南往得中之义乎若不知西南之为利而反其所诣焉则有所不利矣故易于此指其所之而避其所忌而以利不利明告之】
　　利见大人往有功也当位贞吉以正邦也
　　传蹇难之时非圣贤【一有大人字】不能济天下之蹇故利于见大人也大人当位则成济蹇之功矣往而有功也能济天下之蹇者唯大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦阴之正也以如【一作如字】此正道正其邦可以济于蹇矣【童溪王氏曰利见大人往有功也此六二往应九五而有济蹇之功也○中溪张氏曰二五各当阴阳之位故得正而吉可以正邦国也】
　　蹇之时用大矣哉
　　传处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也本义以卦变卦体释卦辞而赞其时用之大也【双湖胡氏曰利西南往得中论卦变也蹇本升卦坤上巽下坤乃西南平易之方自升九二上往得坤体之中是为利西南而往得中矣升九二既往五则下体成艮艮正东北方卦所谓不利东北其道穷也大人九五也九二之往为九五可谓有功矣九五刚中当位贞吉可以正邦矣当蹇之时而成其用之大有如此者本义释卦辞谓蹇自小过来而彖传则分明自升来或自既济来则皆有往西南之象耳○云峰胡氏曰坎睽蹇皆非顺境夫子以为虽此时亦有可用者故皆极言赞之但坎睽释卦辞后复从天地人物极言之以赞其大蹇则释卦辞以赞之而已葢上文所谓往得中有功正邦即其用之大者也】
　　象曰山上有水蹇君子以反身脩德
　　传山之峻阻上复有水坎水为险陷之象上下险阻故为蹇也君子观蹇难之象而以反身脩德君子之遇艰阻必反求诸己而益自脩孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自脩其德也君子脩德以俟时而已【或问蹇与困相似君子致命遂志与君子反身脩德亦一般朱子曰不然泽无水困是尽干燥处困之极事无可为者故只得致命遂志若山上有水蹇则犹可进歩如山上之泉曲折多艰阻然犹可行故敎以反身脩德岂可与困为比只观泽无水困与山上有水蹇两句便全然不同○双湖胡氏曰反身即思不出其位之义艮象也脩德即常德行之义坎象也坎在艮下为蒙而称君子以果行育德坎在艮上为蹇而称君子以反身脩德葢反身如山不动而脩德如水滋润乎山之象也○中溪张氏曰山上有水者涧谷之泉土石碍而止之不能流行其象为蹇孟子曰行有不得者皆反求诸己此君子所以反身脩德也反身取艮之背脩德取坎之心○云峰胡氏曰水之蹇也止而不流君子之蹇也反而自脩○白云郭氏曰夫蹇利得朋而象言反身脩德者葢君子爱人不亲反其仁治人不治反其智礼人不答反其敬反而求之则皆不出于吾身其身正而天下归之故得朋之道莫要于反身脩德也】
　　初六往蹇来誉
　　传六居蹇之初往进则益入于蹇往蹇也当蹇之时以阴柔无援而进其蹇可知来者对往之辞上进则为往不进则为来止而不进则有见几知时之美来则有誉也本义往遇险来得誉【或问往蹇来誉朱子曰来往二字唯程传言上进则为往不进则为来説得极好今人或谓六四往蹇来连是来就三九三往蹇来反是来就二上六往蹇来硕是来就五亦説得通但初六来誉则位居最下无可来之地其説不得通矣故不若程传好只是不彺为佳耳不往者守而不进故不进则为来○沙随程氏曰六非济蹇之才初非济蹇之位往则犯难来则获见险能止之誉○云峰胡氏曰六爻除二五外皆贵于见险而止故曰往而进则蹇来而止则不蹇誉反连硕四字不同各有攸当初位卑分微未能有誉故圣人特许其来则誉也○隆山李氏曰古人生居乱世无官守言责者类皆髙蹈隐沦以待天下之清卒之身名俱髙传播万世夫是之谓往蹇来誉与夫履富贵而蹈危机以致名位俱仆为后代之指笑者有间哉】
　　象曰往蹇来誉宜待也
　　传方蹇之初进则益蹇时之未可进也故宜见几而止以待时可行而后行也诸爻皆蹇往而善来然则无出蹇之义乎曰在蹇而往则蹇也蹇终则变矣故上己【一作六】有硕义【潘氏曰往则入险不如有所待也】
　　六二王臣蹇蹇匪躬之故
　　传二以中正之德居艮体止于中正者也与五相应是中正之人为中正之君所信任故谓之王臣虽上下同德而五方在大蹇之中致力于蹇难之时其艰蹇至甚故为蹇于蹇也二虽中正以阴柔之才岂易胜其任所以蹇于蹇也志在济君于蹇【一作艰】难之中其蹇蹇者非为身之故也虽使不胜志义可嘉故称其忠荩不为己也然其才不足以济蹇也小可济则圣人当盛称以为劝矣本义柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也【容斋洪氏曰外卦一坎诸爻所同而自六二推之上承九三六四又互坎体是一卦之中已有二坎言蹇蹇者犹言坎坎也○节斋蔡氏曰王臣为五之臣也蹇蹇入难之深也匪躬之故为王之事也○诚斋杨氏曰诸爻圣人皆不许其往唯六二九五无不许其往之辞者二为王者之大臣五履大君之正位复不往以济而谁当任乎○云峰胡氏曰坎互坎蹇蹇象匪躬艮其背不获其身之象凡二皆王臣而蹇独称之者平时未足以见臣节蹇之时方见之五位蹇中王之蹇也主忧臣辱亦二之蹇也他爻戒其往蹇二应五故称其蹇蹇事君能致其身者也复六四中行独复不言吉本义引董子明道不计功正谊不谋利之説以为理所当然吉凶非所论此不言吉则引孔明之言曰鞠躬尽力死而后已成败利钝则非所论乌虖必如此而后义利之界限明矣天下事固当论是非不当论成败也】
　　象曰王臣蹇蹇终无尤也
　　传虽艰【一作蹇】戹于蹇时然其志在济君难虽未成功然【一无然字】终无过尤也圣人取其志义而谓其无尤所以劝忠荩也本义事虽不济亦无可尤【诚斋杨氏曰蹇蹇者多难而非一难也大臣犯天下之多难而捐躯以求济何尤之有然以六二之匪躬而不闻济难何耶葢捐躯在志济难在才六二阴柔短于才也圣人不尤之者嘉其志而恕其才也○雷氏曰初六以不往为有誉六二以匪躬为无尤有位无位之间耳○云峰胡氏曰本义于爻引孔明之言此复本程传意曰事虽不济亦无可尤葢孔明虽志决身殱然天下后世谁得而尤孔明者斯言眞足以劝忠荩矣】
　　九三往蹇来反
　　传九三以刚居正处下体之上当蹇之时在下者皆柔必依于三是为下所附者也三与上为正应上阴柔而无位不足以为援故上往则蹇也来下来也反还归也三为下二阴所喜故来为反其所也稍安之地也本义反就二阴得其所安【进斋徐氏曰九三当位与上为应上柔无位不足与济难故曰往蹇○白云郭氏曰反者既往复反之辞○云峰胡氏曰反身为背艮象故爻曰来反象亦曰反身九居三是居其本位反如返故乡归故庐来而得其所安下有二阴就之愈安矣】
　　象曰往蹇来反内喜之也
　　传内在下之阴也方蹇之时阴柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也【潘氏曰往则入险不如反乎内也内二阴乐于从阳故喜也】
　　六四往蹇来连
　　传往则益入于坎险之深往蹇也居蹇难之时同处艰戹者其志不谋而同也又四居上位而与在下者同有得位之正又与三相比相亲者也二与初同类相与者也是与下同志众所从附也故曰来连来则与在下之众相连合也能与众合得处蹇之道也本义连于九三合力以济【单氏曰六四已至于险中而犹往焉则益蹇矣○进斋徐氏曰六四近君往从乎五则阴柔不足以济五之蹇唯下连九三牵引以进乃克有济○云峰胡氏曰连牵连九三也上卦坎四往则陷于险来则与三牵连可以济险四与三柔上刚下有连象】
　　象曰往蹇来连当位实也
　　传四当蹇之时居上位不往而来与下同志固足以得众矣又以阴居阴为得其实以诚实与下故能连合而下之二三亦各得其实初以阴居下亦其实也当同患之时相交以实其合可知故来而连者当位以实也处蹇难非诚实何以济当位不曰正而曰实上下之交主于诚实用各有其所也【云峰胡氏曰六四阴也而曰当位实者四来连三以三之阳当位实四阴虚以连三之阳实合力以济○杨氏曰六四居二阳之间求之已者虽谓之阴而当位实者以阴比于阳也易之为义以得阳为实以失阳为虚如翩翩不富皆失实者无阳故尔】
　　九五大蹇朋来
　　传五居君位而在蹇难之中是天下之大蹇也当蹇而又在险中亦为大蹇大蹇之时而二在下以中正相应是其朋助之来也方天下之蹇而得中正之臣相辅其助岂小也得朋来而无吉何也曰未足以济蹇也以刚阳中正之君而方在大蹇之中非得刚阳中正之臣相辅之不能济天下之蹇也二之中正固有助也欲以阴柔之助济天下之难非所能也自古圣王济天下之蹇未有不由贤圣之臣为之助者汤武得伊吕是也中常之君得刚明之臣而能济大难者则有矣刘禅之孔明唐肃宗之郭子仪德宗之李晟是也虽贤明之君苟无其臣则不能济于难也故凡六居五九居二者则多由助而有功防泰之类是也九居五六居二则其功【一作助】多不足屯否之类是也葢臣贤于君则辅君以君所不能臣不及君则赞助之而已故不能成大功也本义大蹇者非常之蹇也九五居尊而有刚健中正之德必有朋来而助之者占者有是德则有是助矣【或问蹇九五何故为大蹇朱子曰五是为蹇主凡人臣之蹇只是一事至大蹇须人主当之○问大蹇朋来之义曰处九五尊位而居蹇之中所以为大蹇所谓遗大投艰于朕身人君当此之时须屈羣策用羣力乃可济也○泸川毛氏曰祸乱天所以开圣人也九五德正而位尊立乎险中以合天下使天下之有志者朋来而取节于我是故自我言之所谓当位贞吉以正邦也自朋来者言之所谓利见大人往有功也然则九五陷坎险之中所以为蹇也而其位则君也治蹇者也以治蹇之主而居至险之中此所以拨乱反正乘危致安也欤○中溪张氏曰九五以阳刚而陷于坎中是遗大投艰于朕身夫岂小蹇也哉斯时也正望羣贤之来出其险以防其祸幸而下有六二柔顺之大臣为之正应必能朋合来誉来反来连来硕之才翕然而至与同心协力共济九五大蹇之难苟非二居下体之中能尽匪躬之节又安能朋合众贤于于而来哉○云峰胡氏曰诸爻皆以往为蹇圣人又虑天下皆不往蹇无由出矣二五君臣复不往谁当往乎故于二曰蹇蹇于五曰大蹇或曰朋三也三四阴与阳相比有连象三五阳与阳同德有朋象蹇之三反为解之四彼于四曰朋至故此以三为朋来○郑氏刚中曰诸爻皆以来为言与朋来之来异诸爻之来自外反内也朋来之来自下趍五也】
　　象曰大蹇朋来以中节也
　　传朋者其朋类也五有中正之德而二亦中正虽大蹇之时不失其守蹇于蹇以相应助是以其中正之节也上下中正而弗济者臣之才不足也自古守节秉义而才不足以济者岂少乎汉李固王允晋周顗王导之徒是也【潘氏曰五君位也而在坎中蹇孰大焉然动而不失中正之节故能感其朋之来以共成正邦之功也】
　　上六往蹇来硕吉利见大人
　　传六以阴柔居蹇之极冒极【一作阴】险【一作蹇】而往所以蹇也不往而来从五求三得刚阳之助是以硕也蹇之道戹塞穷蹇硕大也寛裕之称来则寛大其蹇纾矣蹇之极有出蹇之道上六以阴柔故不得出【一作能耳】得刚阳之助可以纾蹇而已在蹇极之时得纾则为吉矣非刚阳中正岂能出乎蹇也利见大人蹇极之时见大德之人则能【一作利】有济于蹇也大人谓五以相比发此义五刚阳中正而居君位大人也在五不言其济蹇之功而上六利见之何也曰在五不言以其居坎险之中无刚阳之助故无能济蹇之义在上六蹇极而见大德之人则能济于蹇故为利也各爻取义不同如屯初九之志正而于六二则目之为宼也诸爻皆不言吉上独言吉者诸爻皆得正各有所善然皆未能出于蹇故未足为吉唯上处蹇极而得寛裕乃为吉也【建安丘氏曰上六才柔固不足以济难而得助犹可以有为下与三应即其助也唯不往而来与三同力则何蹇不济所以吉也来硕应三也阳为大故曰硕大人五也上既得三之应则宜与之共见大人而成济蹇之功矣先言来硕后言利见者葢上得三而后可以援五也○中溪张氏曰上居坎上之上将出蹇矣而亦曰往蹇何哉葢上之才虽柔而下有九三阳刚之才为之正应相与共济九五之蹇不往而来则有硕大之功而此爻所以独言吉也】
　　本义已在卦极往无所之益以蹇耳来就九五与之济蹇则有硕大之功大人指九五晓占者宜如是也【朱子曰诸爻皆不言吉葢未离乎蹇中也至上六往蹇来硕吉却是蹇极有可济之理既是不往唯守于蹇则必见九五之大人与共济蹇而有硕大之功矣○进斋徐氏曰硕大也刚也近附九五之大人故曰来硕下得乎刚可以出蹇故吉也○云峰胡氏曰剥上九阳称硕果蹇上六从五之阳故亦曰硕硕以功之大言大人以德之大言○平庵项氏曰上六之往犹初六之来上六本无所往特以不来为往耳初六本无所来特以不往为来耳○童溪王氏曰大蹇至上六始为吉者以谓蹇至此极物极则反蹇极必通也】
　　象曰往蹇来硕志在内也利见大人以从贵也
　　传上六应三而从五志在内也蹇既极而有助是以硕而吉也六以阴柔当蹇之极密近刚阳中正之君自然其志从附以求自济故利见大人谓从九五之贵也所以云从贵恐人不知大人为指五也【程子曰蹇以反身脩德故往者在外也在外必蹇来者在内也在内则有誉无尤来连朋来来硕皆反身脩德之谓也蹇蹇不暴进内顾之象也暴进出外则无事矣连则无穷也朋来则众来言朋来未免于有思也至于来硕则来处于大人之事也故曰从贵○董氏曰内以五之位言贵以五之德言以位则上不当往于外而当来于内以德则五有大人之象居大人之位此其可贵也○中溪张氏曰三内卦也上应之故曰志在内也五大人也上利见之故曰以从贵也○建安丘氏曰蹇难也详六爻之义则处蹇者五也五在坎中需众爻以出险故大蹇朋来蹇其蹇者二也二与五应与君同患难者故王臣蹇蹇余四爻虽亦处蹇以不任济蹇之责是以喜来而恶往故爻以往来为辞然诸爻中唯三有刚实之才可以济难以与五非近非应不能从五唯反而就二则可与之同往而济君之蹇故爻言其来反而象以内喜释之言二亦喜三之来也在四而言来连者比三也故象称其当位实在上而言来硕者应三也故象称其志在内葢当蹇之世五方待三之来者也三来则众爻俱来而蹇可济矣独初六才柔位卑未能有为故以来誉勉之此蹇六爻之大旨也】
　　【坎下震上】
　　传解序卦蹇者难也物不可以终难故受之以解物无终难之理难极则必散解者散也所以次蹇也为卦震上坎下震动也坎险也动于险外出乎险也故为患难解散之象又震为雷坎为雨雷雨之作葢阴阳交感和畅而缓散故为解解者天下患难解散之时也
　　解利西南无所往其来复吉有攸往夙吉【解音蟹彖传大象竝同】传西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也如是则人心怀而安之故利于西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所为也有攸往谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当脩复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽为也既安定则为可乆可继之治自汉以下乱既除则不复有为姑随时维持而已故不能成善治葢不知来复之义也有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也【朱子曰无所往其来复吉程传以为天下之难已解而安平无事则当脩复治道正纪纲明法度进复先代明王之治夫祸乱既平正合脩治道求复三代之规模却只便休了两汉以来人主还有理防正心诚意否须得人主如穷阎陋巷之士治心脩身讲明义理以此应天下之务用天下之才方见次第】
　　本义解难之散也居险能动则出于险之外矣解之象也难之既解利于平易安静不欲乆为烦扰且其卦自升来三往居四入于坤体二居其所而又得中故利于西南平易之地若无所往则宜来复其所而安静若尚有所往则宜早往早复不可乆烦扰也【节斋蔡氏曰坎难震动动则离乎难解之义也利西南者坎震东北之卦也难解于东北至西南则无不利矣无所往其来复吉往进也来复退归也谓二难既解则居中以复其安静也主内象言有攸往夙吉夙早也难有未解者当急往而解之不可乆扰也主外象言○云峰胡氏曰蹇解西南皆取后天对待蹇下体艮东北隅与西南对解二体坎震震东坎北亦与西南对蹇未解且利西南既解可知矣蹇言不利东北解不言者蹇方止于险中故言利平易不利险阻解已出险外故但言平易之利不言险阻之不利大扺解之时以平易为利畧有苛急即非利以安静为吉乆为烦扰即非吉本义曰若无所往则宜来复其所而安静是以安静为吉也曰若有所往则宜早往早复不可乆为烦扰亦以安静为吉也本义两若字未定之辞顾其时何如耳然其吉也则皆在于来复而已】
　　彖曰解险以动动而免乎险解
　　传坎险震动险以动也不险则非难不动则不能出难动而出于险外是免乎险难也故为解
　　本义以卦德释卦名义【白云郭氏曰遇险而止者才之不足也遇险而动者才之有余也以有余之才故能动而免乎险所以为解也○临川吴氏曰解者险难释散之时也坎险在内震动在外是动而出乎险之外得以脱免于险难也○隆山李氏曰以画观之四阴二阳坎险在前是为蹇四阴二阳坎险已过是为解则解者蹇之反也以卦观之坎上震下为屯坎下震上为解则解者屯之反也屯蹇者难之方兴解则难之已散蹇之止于险下固不若屯之动于险中屯之动于险中又不若解之动于险外也】
　　解利西南往得众也
　　传解难之道利在广大平易以寛易而往济解则得众心之归也【进斋徐氏曰往得众指四也坤为众变坤成震九四往趍于西南平易之地则得众心而无难矣岂非利乎○白云郭氏曰解利西南往得众者西南得朋之地也得朋而动乃能济险故蹇之大蹇朋来与解之朋至斯孚皆一道也】
　　其来复吉乃得中也
　　传不云无所往省文尔救乱除难一时之事未能成治道也必待难解无所往然后来复先王之治乃得中道谓合宜也【进斋徐氏曰乃得中指二也葢天下祸乱已散来则复返于安静之域不事烦扰此以静而吉也】
　　有攸往夙吉往有功也
　　传有所为则夙吉也早则往而有功缓则恶滋而害深矣本义以卦变释卦辞坤为众得众谓九四入坤体得中有功皆指九二【西溪李氏曰未可以往则以来复为中今难既解则往而有功矣○进斋徐氏曰往有功亦指二也谓当时或有未解之难则宜亟往而散之夙则有功此又以速而吉也○建安丘氏曰大抵处时方平者易缓除恶不尽者易滋圣人于患难方平之际既不欲人以多事自疲又不欲人以无事自怠也】
　　天地解而雷雨作雷雨作而百果草木皆甲拆解之时太矣哉
　　传既明处解之道复言天地之解以见解时之大天地之气开散交感而和畅则成雷雨雷雨作而万物皆生发甲拆天地之功由解而成故赞解之时大矣哉王者法天道行寛宥施恩惠养育兆民至于昆虫草木乃顺解之时与天地合德也本义极言而赞其大也【朱子曰阴阳之气闭结之极忽然迸散出做这雷雨只管闭结了若不解散如何防有雷雨作小畜所以不能成雷雨者畜不极也○厚斋冯氏曰以天地推广卦义而赞之作兴也拆分裂也雷雨为屯故雷雨作为解雨自天施雷出地天地解也云雷二卦象百果草木四阴象或甲或拆得二阳而发育也○王氏曰天地否结则雷雨不作交通感散雷雨乃作雷雨之作则险厄者亨否结者散故百果草木皆甲拆也○诚斋杨氏曰当解之时如冬闭之乆而忽逢春生天地之凝者散雷雨之静者作万物之甲者拆大哉解之时乎○进斋徐氏曰雷雨作者气之解也百果草木皆甲拆者形之解也形随气而解则屈者伸郁者畅生意流行充周普徧解之时其大矣哉○中溪张氏曰剥之硕果不食者藏天地生物之仁也解之百果草木皆甲拆者发天地生物之仁也○云峰胡氏曰解上下体易为屯动乎险中为屯动而出乎险之外为解屯象草穿地而未申解则雷雨作而百果草木皆甲拆蹇解得中皆指坎中而言蹇之中在五往则得中解之中在二无所往而来乃得中当蹇之未解必动而免乎险方可以为解蹇之既解即宜安静而不可乆烦扰故蹇之时以往居五为中既解之时以复其安静则为中也是之谓时中故蹇之时用解之时义圣人皆极言而赞其大】
　　象曰雷雨作解君子以赦过宥罪
　　传天地解散而成雷雨故雷雨作而为解也与明两而作离语不同赦释之宥寛之过失则赦之可也罪恶而赦之则非义也故寛之而已君子观雷雨作解之象体其发育则施恩仁体其解散则行寛释也【建安丘氏曰雷雨交作天地以之而解万物之屯赦过宥罪君子以之而解万民之难○双湖胡氏曰坎在上为云在下为雨方云雷为屯则阴阳之未通今雷雨作解则阴阳之已通矣屯其为难之始解其解屯之难者欤○云峰胡氏曰程传云过失则赦之可也罪恶而赦之非义也寛之而已葢雷雨者造化与物更新之仁也赦过宥罪君子与民更新之仁也而有义存焉○中溪张氏曰夫雷雨交作则为解雷者天之威雨者天之泽威中有泽刑狱之有赦宥也有过者赦而不问有罪者宥而从轻此君子所以推广天地之仁心也】
　　初六无咎
　　传六居解初患难既解之时以柔居刚以阴应阳柔而能刚之义既无患难而自处得刚柔之宜【一有也字】患难既解安寕无事唯自处得宜则为无咎矣方解之初宜安静以休息之爻之辞寡所以示意本义难既解矣以柔在下上有正应何咎之有故其占如此【隆山李氏曰震阳动乎险上初与为应借以解散于屯蹇者安有咎哉○云峰胡氏曰恒九二悔亡大壮九二贞吉解初六无咎三爻之占只二字其言甚简象在爻中不复言也但恒大壮占在本爻此占在应爻又兼方解之初宜安静以休息之爻之辞寡亦所以示意也】
　　象曰刚柔之际义无咎也
　　传初四相应是刚柔相际接也刚柔相际为得其宜难既解而处之刚柔得宜其义无咎也【节斋蔡氏曰际谓交际柔居解初入坎尚浅而承刚应刚得刚柔交际之冝难必解者也故曰义无咎也○中溪张氏曰居解之初患难方散之时也初才柔位卑未能有为幸而初四相应刚柔交际以此处解揆之于义自无咎也○云峰胡氏曰初六无咎有占无象刚柔之际举初与四之象以明占也】
  </div>
  <div class="pagination">
   <a href="周易传义大全_page22.html">
    上一页
   </a>
   <span>
    ...
   </span>
   <a href="周易传义大全_page18.html">
    18
   </a>
   <a href="周易传义大全_page19.html">
    19
   </a>
   <a href="周易传义大全_page20.html">
    20
   </a>
   <a href="周易传义大全_page21.html">
    21
   </a>
   <a href="周易传义大全_page22.html">
    22
   </a>
   <span class="current-page">
    23
   </span>
   <a href="周易传义大全_page24.html">
    24
   </a>
   <a href="周易传义大全_page25.html">
    25
   </a>
   <a href="周易传义大全_page26.html">
    26
   </a>
   <a href="周易传义大全_page27.html">
    27
   </a>
   <a href="周易传义大全_page28.html">
    28
   </a>
   <span>
    ...
   </span>
   <a href="周易传义大全_page24.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
