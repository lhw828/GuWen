<!DOCTYPE html>
<html>
 <head>
  <meta charset="utf-8"/>
  <title>
   周易衍义 - 第 7 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易衍义 - 第 7 页/共 17 页
  </h1>
  <div class="content">
   卦辞之主动勉君子以当行之运象辞之主静示人君以顺天时之事雷声之动而复于坤地之下阳气防也先王以此日至之辰而闭关商旅不行乎道涂所以使之斋戒掩身以待阳之定也上之后王不循省四方所以斋戒掩身以待阳之定考之月令毋发盖藏毋发室屋于以不发天地之房涂庭阙筑囹圄于以助天地之闭藏至于处必掩身禁嗜欲安形性事欲静是皆不行不省方推之也洪氏曰关动物也闭关以雷方方岳也不省方以地皆王事也闭关以制故称先王不省方以时巡故加后以别之
　　初九不逺复无祗悔元吉象曰不逺之复以修身也改过于既形未足以为善改过于未形乃所以为善初九处卦之下震动之初为复之先又阳刚震体明于辨小勇于改过是失未逺而复之而不至于悔复之至早者也其改过之速而不至于悔是以谓之元吉善之美者也治身者冲和之少愆即医之善道也逮其疾痛之甚而始欲复其气宇则已晚矣治国者政事之少差即修之善道也迨其乱离之亟而始欲复其典章则已晚矣君子明善而复其初其可以少缓乎故系辞释之曰顔氏之子其殆庶防乎有不善未尝不知知之未尝复行也其不逺复之义乎象曰以修身也初九反善之速所以修其身也故格物致知则能明不逺复之义而足以察修身之理诚意正心则能充不逺复之功而足以尽修身之道此其用力之勇而反之于初所以元吉也程氏曰复为反善之义失而后有复失之不逺而复则不至于悔大善而吉也朱子曰复虽一阳之生然而与众隂不相乱如人之善端方萌虽小而不为众恶所遏底意思
　　六二休复吉象曰休复之吉以下仁也
　　初九乃克已复礼之仁人六二虽隂爻柔顺中正上无应与密比于初能休休好善此天下之所以吉也有乐善之量斯有反善之功初九为内卦震之主震之为卦在四徳为元在四时为春在四方为东在五行为木皆足以见天地生物之心是初九固与造化同其仁者六二能亲而下之所以为休复之吉自其人而言之顔氏之子有不善未尝不知知之未尝复行非礼勿视非礼勿言非礼勿听非礼勿动皆所以克已复礼而为仁六二能亲而下之所以为休复之吉象曰以下仁也休复之休即秦誓所谓休休有容之意孔氏以休为乐善即下人也郑氏以休为寛容即下仁也何氏以休为美大美大之量亦下仁也休休下仁以复其仁如之何而不吉也程氏以志从于阳复之休美者也
　　六三频复厉无咎象曰频复之厉义无咎也
　　六三以隂居阳不中不正又处动之极复而不固屡失屡复复善而屡失危道也圣人开迁善之门频失为危屡复何咎过在失而不在复也夫不思而得不勉而中此性焉安焉之圣人也是则无待于屡复其次有过则改而不二过有善则迁而无复不善此复焉执焉之贤人也是以无待于屡复又其次气质偏驳而加之以学力言行之多尤悔而加之以循省则未能寡尤而常有以救其尤未能寡悔而常有以救其悔亦圣人之所许也一子路也有率尔之过有愠见之过有危而不持之过其失亦屡矣而终足为百世之师者以其闻过则喜有以复之则虽厉无咎一子夏也有西河疑民之过有哭子丧明之过有悦见纷华之过其失亦屡矣而终则以跻四科之贤以其有过则谢有以复之虽厉无咎此六三之频失虽圣人之所危而六三之频复亦圣人之所予也象曰义无咎也谓其随事复善其义为无咎也虽然君子之复未复之先自贵乎反之亟已复之后尤贵乎守之固不然暂复暂失物交物而引之终于必亡而已矣然则为六三者必择善固执自强不息日新又新庶乎无频复之厉而有反善之吉也童溪曰频复之厉所谓困于心衡于虑而后作故曰无咎
　　六四中行独复象曰中行独复以从道也
　　六四居上下四隂之中而独与初九阳刚为应与众俱行而独能从善然以隂居隂柔弱之极初九阳气甚防未足以有为故不言吉与无咎圣人但称其能独复也甚矣特立独行之难其人也六四之独复岂与时髙下徇物失已者乎岂悖众以为异矫世以为髙者乎六四之独复非敢违乎众也不敢违乎道也非徒从乎刚也不敢违乎道也道不当从不以小人之众而苟从道不当违不以君子之孤而轻违象曰以从道也味从道之一辞则四之中行独复者夫岂徒哉昔者滕文公违百官族人之见而独行孟子之礼陈良出楚产之区而独悦周公之道少连出东夷僻陋之俗而独知古人之学世之随流溷波曲学阿世迷溺而不知反者于此可以奋然而兴起矣杨氏曰子絶四毋意毋必毋固毋我者盖不违在道不在人以六四居四隂之中独应初九之阳以自复是所谓失上下而从道耳自非离世絶俗之智则防何而不为隂所化哉董子曰仁人者正其谊不谋其利明其道不计其功使六四有所为而后为之则独复之诚有时而衰也其曰独复理所当然吉凶非所论也
　　六五敦复无悔象曰敦复无悔中以自考也
　　博厚者地之徳五体坤徳而得尊位大中当复之时逺于阳刚之应躬自厚者也故曰敦复敦复资诸己以为复而能自厚其徳则无失之可指故曰无悔阳复方防之时以柔居尊下复无助未能致亨吉也能无悔而已曰中以自考不过以中道自厚成已而已此中材之主也若夫下仁之复从道之复皆资诸人者也夫人君之复善每患于反之不笃反之不笃能无过乎唐太宗勉受直言非不欲复也唯其不敦于复是以有辽东之悔武帝欲闻大道非不欲复也唯其不敦于复是以有轮台之悔六五之敦复无悔岂非笃志以复其初欤岂非笃信笃行笃敬以复其初欤盖敦复者有反善之诚也无悔者无不善之累也又曰不成于上而成于五得中也诚自成也反身而诚得固有之中也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　上六以隂柔居复之终隂则暗而无睹柔则懦而无从昏迷而不能复者也故凶灾者天灾祸自外来者也眚者人过祸自内来者也有灾眚则其凶非一用师则败而为师之凶是以其国君凶则为邦之凶至于十年不克征则贵而无辅髙而无民尽坤土之数而尤不克征亦迷而不复之象也夫人之心虚灵知觉具众理而应万事上六之迷复以其本心本有是天理而不知复本有是良知而不知复故商受之罔有悛心而卒于亡国迷复之凶也周幽王之不讹尔心于致乱者迷复之凶也象曰反君道也谓与君道相背驰也然则宜如之何必如尧之克明峻徳然后不至于迷复必如太甲之顾諟天之明命然后不至于迷复必如成汤之日新又新然后不至于迷复杨氏曰上六隂柔小人之极居亢满大臣之位遂其奸而不改迷于邪而不复故凶于身则天灾人眚之毕集凶于国则师败君凶而不振卢是也害真卿沮懐光天下皆以为奸邪而徳宗独不觉其奸邪伐叛之师未反而朱泚之变已作奉天之围未解而梁州之幸已严自是而后姑息之政行强藩之势成至于元和乃始克征何啻十年而已乎国君者六五也以之者上六也反君道反言违也六五之君道为上六反之也隂盛之世君道常为小人所以故曰以其国君凶徐氏曰上六位髙而无下仁之美刚逺而失迁善之机厚极而有难开之蔽柔终而无改过之勇是昏迷不知复者也居上治众当从天下之善从天下之善则改过不吝举错得宜天祐人助何凶之有又曰复卦阳道尚防未可进故六爻无利用之辞专明反身之义厚养以俟亨进乃复之防丘行可曰初为明睿之君子知过即改上也二四为乐善之贤者舎己以从人次也六五为不践迹之善人自厚其身又其次也六三为改过不勇之人复而失失而复又其次也上六则物欲沈滞本心丧失下愚不移者也又何复之可言民斯为下矣










　　【震下干上】
　　无妄元亨利贞其匪正有眚不利有攸往彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之徃何之矣天命不祐行矣哉
　　无妄者实理自然之谓程子曰动以天为无妄动以人欲则妄矣无妄至诚天之道也天之化育生生不穷各正其性命无妄也人能合无妄之道则与天地合其徳矣无妄有大亨之理利贞法无妄之道利在贞正失正则妄也虽无邪心苟不合正理则妄乃邪心也故有匪正则为过眚不利有攸往也夫妄与无妄此天理人欲之所以别也无反无侧天理也沦于反侧者人欲也无偏无党者天理也倚于偏党者人欲也动容周旋循乎大中之矩者天理也出处语嘿流于不中不正之私者人欲也循天理则不求利而自无不利徇人欲则求利未得而害己随之此古之君子所以立必正方听必正容言必正言行必正行割不正不食席不正不坐正己以正物诚以正道得则公理昭明私意冺絶成已成物无所徃而不利正道失则胜心横发作伪日拙丧物丧已无所往而可利也仁我所行也不杂以兼爱之妄则可以仁民可以事亲不至于弊而使天下之无父义我所行也不杂以为我之妄则可以制事可以立敬不至于弊而使天下之无君行乎礼而不失之妄则以正君臣以立父子以定典章以事宗庙何有乎务华失实之眚行乎智而不失之妄则以别邪正以辨是非以周万物以济万变何有乎术数机诈之眚是妄与不妄之分利与不利之判观诸正道之得失可知矣彖曰无妄刚自外来而为主于内以卦变释卦名也自讼来者九自二来居初为卦之主动而不妄刚正为主于内无妄之义也动而健刚中而应大亨以正天之命也此以卦徳卦体而释辞也震主乎动干主乎健动而刚健则不屈于人欲大亨以正之本也五以刚中应二二以中正应五刚中而应则不累于柔邪之偏亦大亨以正之本也此则禀乎天命之性者也曰其匪正有眚不利有攸徃无妄之徃何之矣天命不祐行矣哉此因文义推卦辞之反説也无妄至正理而止过此以徃则有过是乃邪妄之动也天命不祐尚可行乎哉此则悖乎天命之性者也白云曰动而健者动以天不以人也止于无妄而不往则天道常存不止于无妄而有攸徃者是以人而灭天故彖之意以谓舍无妄而往者又何之矣此天命所以不祐也孟子曰尽心知性则知天存心养性以事天知事天为天所祐皆必与天合徳也此命字与中庸天命之性孟子曰命也君子不谓性之义同此圣人欲人之着诚去伪而明其天也又曰在理为正在人为性在天为命一也杨氏曰尧舜之禅汤武之师禹之治水动以天也子哙之逊苻坚之师鲧之治水动以人也朱子曰史记作无望谓无所期望而有得焉是个不正望底卦如人方病忽勿药而有喜此卦其变为升卦其象雷行天下无妄动之象其占大亨而利于正也
　　象曰天下雷行物与无妄先王以茂对时育万物隂阳相薄雷行天下震发生万物各正其性命物物与之以无妄之理而无一息之差此造化无妄之用也先王体之对时育物东作南讹之必以其序朝作暮息之必以其天使生灵之繁各有以遂其性动植之防各有以全其生对时育物圣人无妄之用也洪氏曰天不妄雷雷不妄行物不妄与而后万物育焉非时之雷其发为妄物不与也以已之茂对时之茂以育物之茂先王之无妄也若无伐木无覆巢无取麛无出罘罝罔罗毕翳凡顺时而布令者皆是也雷之动于仲春万物与之而惊蛰雷之收于仲秋万物与之而闭藏此雷之所以无妄也对时育物因其性而不为私焉
　　初九无妄徃吉象曰无妄之徃得志也
　　初九以刚实变柔而为主于内中诚不妄者也当位而动是以无妄而徃何所不吉夫妄与无妄每于动之中见之喜怒哀乐之未发则浑然天理之体寂然天性之贞智愚均具初无吉凶之可言喜怒哀乐之既发则有是非有公私有中有不中有妄无妄之所以分而一吉一凶之所由判今初九以无妄而徃吉者动以诚也行乎一身则言忠信行笃敬禔身之吉也行乎一家则父子睦兄弟和齐家之吉也行乎乡党则长幼序风俗美隣里之吉也行乎一国则上下洽纪纲正辅世长民之吉也此无妄之理至诚之体也以无妄而往者至诚之用也徃而得吉至诚之功也象曰得志也谓以无妄而徃无不得其志也诚之于物无不能动以之修身则身正以之治事则事得其理以之临人则人感而化无所往而不得其志也杨氏曰雷动于初而不妄万物一嵗之盛福也圣人动于初而不妄万民一世之盛福也故伊尹戒太甲以慎厥初召公戒成王以在厥初髙宗三年不言威王三年不飞何耶非不动也谨于初动也是惟无动动则志必得矣无妄之徃一辞而有二义彖辞所谓无妄之徃谓无妄之正不可小过无妄而后有所徃则过于正而入于妄所以有眚也象辞所谓无妄之徃则谓日用常行举无妄为以正道而行之则事皆无妄所以有吉也
　　六二不耕获不菑畬则利有攸往象曰不耕获未富也六二柔顺中正诚徳浑然人伪不杂因时顺理而无私意期望之心故有不耕获不菑畬之象言其无所为于前无所兾于后自然无不利也以义言之即圣人之无为而治学者之不要人爵而人爵从之爻正所谓无妄之福也夫天下之理出于自然而然者乃纯乎天理而不杂以人伪者也道非求尊也得其道则道自尊徳非求贵也得其徳则徳自贵仁非求荣也得其仁则仁自荣六二之不耕获不菑畬者盖利之获必耕于春为其始也获于秋期于终也至诚无欲则无所为亦无所期也菑于一嵗为于始也畬于三嵗期于终也至无欲则无所为亦无所期也始终一致意必两忘顺理应物焉往而不利象曰未富也谓不耕不获不菑不畬其心未尝在于求富也此时此意不识不知之时无思无为之时静虚动直纯一无伪之时以此真心而达诸功用则位天地育万物无不宜者尚何行而不利乎子思所谓不动而变无为而成即此理也程氏曰不耕而获不菑而畬谓不首造其事因其事理所当然也
　　六三无妄之灾或系之牛行人之得邑人之灾象曰行人得牛邑人灾也
　　六三柔不当位也多凶之地所谓匪正者也故有灾然其灾出于意料之外或系之牛行人有盗牛之得而邑人受失牛之灾则其灾岂不以妄而致乎夫无妄而获福有妄而致祸此理之常也有妄而幸免无妄而多艰此时之变也自其常而言之舜徳罔愆则天申命用休苖民不恭则天必加罚禹徳克勤则厯数归桀徳既昏则宗社亡此福祸无不自已求之者由其变而观之以原宪而贫以季氏而富以顔子而夭盗跖而夀其祸福又有不自已致之者天道福善而祸淫善者有时而不得福鬼神祸盈而福谦谦者有时而或罹祸或出于气数之适然或出于时势之适致无妄之灾吾于六三何尤焉尝观自古无妄之灾有如六三类者不知其防人也郑忽君国本以嫡长而继先君非以妄而窃国也而子突乃以庶孽归郑入栎以篡窃社稷郑突得归而郑忽有失国之灾此犹行人得牛而邑人有失牛之灾也谭子在春秋之世未有大妄以危邦也齐桓恃其甲兵之权以灭其国至使春秋书子以见其无罪之由是桓公得地而谭子有失地之灾此犹行人得牛而邑人有失牛之灾也无亏有齐本以长嗣而先五子非以妄而篡位也而宋曹卫邾乃奉少而夺长于甗之战无亏败绩是孝公得位而无亏有失位之灾此犹行人得牛而邑人有失牛之灾也此所以为无妄之灾也圣人于此见其可悯而不见其可贬也象曰邑人灾也亦惟申文辞以见其义耳虽然君子之无妄吾事之当然也一时之有灾外物之适然也以不虞之祸而自已其不妄之诚非君子之道也夏台之囚天心之享穷通变于前而汤之心未尝变也狄人之避髙山之荒屈伸变于前而太王之心未尝变也金石之歌手足之启死生变于前而曽子之心未尝变也君子唯当忧吾心之未能无妄不忧吾身之未能无灾也程氏曰人之妄动由有欲也妄得之福灾亦随之妄得之得失亦称之如或繋得牛行人得之以为有得邑人失牛乃是灾也借使邑人繋得马则行人失马乃是灾也有得则有失不足为得也人能知此则不为妄动矣行人邑人但言有得则有失非以为彼此也
　　九四可贞无咎象曰可贞无咎固有之也
　　九四阳刚干体下无应与刚而无私无妄者也贞固守此自无咎也有固守之诚则终无妄为之过无妄之道必慎终如始然后能无过必攸久无疆然后能无过必立不易方然后能无过或昏于物欲或流于习俗或挠于事变者不能无妄也九四之可贞无咎盖不特守之于顷刻之间而必守之于悠久之际也子曰人皆曰予智驱而纳诸罟擭陷穽之中而莫之避也此以见人之鲜能无妄也又曰人皆曰予知择乎中庸而不能守也此以见人之鲜能无息也无妄而无息其四之可贞而无咎欤象曰固有之也谓其固守此无妄之道则无咎也童溪曰是正也非外铄我者也我固有之也因其固有而不失之此易之所予也杨氏曰此回之择乎中庸而不失所以异于不能期月守者也潘氏曰居大臣之位有事则可正之职之当然何咎之有委之不为是失职也乌得无妄五勿药而四可贞君无为而臣有为也
　　九五无妄之疾勿药有喜象曰无妄之药不可试也九五刚干中正以居尊位下应六二柔顺中正之臣无妄之至也如是而有疾此是不期而有但听其自疾尔久而自定所以勿药有喜而无疾也有有妄之疾有无望之疾节宣不时嗜欲不遏饮食不节寒暑不避思虑不致如是而疾者有妄之疾也不治则死耳起居有常酒色不亲耳目聪明血气和平如是而偶疾无妄之疾也治者亦死耳昔帝尧在上九年之水亦得以病尧是无妄之疾也在帝尧无妄治之劳而皇天眷命其忧易失此无妄之疾勿药有喜也帝舜在上三苖之梗犹得以病舜是无妄之疾也在帝舜无妄治之劳而苖民格命其忧遽亡此无妄之疾勿药有喜也象曰不可试也谓及无妄复用药以治之是反为妄矣不可试谓不可少尝也虽然此以无妄之世而言之也若夫君非无妄之君时非无妄之时国政病于颠错风俗病于浇漓民生病于雕困
　　则夫察国脉于隠防植治体于正大又医国者所当察也潘氏曰以天徳居天位动合天理夫何为哉恭已正南面而已矣虽有小小不顺久之自化不必治也疾犹勿药况无疾乎上九无妄行有眚无攸
　　利象曰无妄之行穷之灾也上九居卦之终无妄之极者也极而复行过于理也过于理则妄矣故上九而行则有过眚而无所利矣上九非有妄者也但以其穷极而不可行尔天下之理已至而复过则天下之事有失而无得也涂人欲趋邦畿之地至邦畿而止至邦畿而复往则逺邦畿之地而迷其涂矣黄鸟欲趋丘隅之地至丘隅而止至丘隅而复往则离丘隅之地而失其所安矣行无妄之道至无妄之极而止至其极而复行焉则过于无妄之极而妄动之灾矣为人君止于仁过此以往则仁或流于姑息之害为人臣止于敬过此以往则敬或陷于阿谀为人子止于孝过之者或有从令陷父之愆为人父止于慈过之者或有溺爱败子之愆与国人交止于信过之者或有尾生丧身之祸此无妄之行所以有眚而无攸利也千钧之重加之铢两而移十丈之引加之分毫而差极至之理加之一毫而过此无妄之行所以有眚而无攸利欤象曰穷之灾也谓无妄既极而复加进则反入于妄至于穷极而灾也杨氏曰居无妄之下则贵进而动处无妄之极则贵静而止上九居无妄之极复欲动而有行其唐太宗髙丽之师明皇云南之师欤




　　周易衍义卷六
&lt;经部,易类,周易衍义&gt;
　　钦定四库全书
　　周易衍义卷七　　　　　　元　胡震　撰
　　【干下艮上】
　　大畜利贞不家食吉利涉大川彖曰大畜刚健笃实辉光日新其徳刚上而尚贤能止健大正也不家食吉养贤也利涉大川应乎天也
　　莫大于天而在山中艮在上而止干于下皆蕴畜至大之象也在人为学术道徳充积于内乃所畜之大也蕴畜之大而利于贞正则已徳无偏斯能礼贤而使之不以家食为吉以共天禄然后合共治之才以济天下之难故利涉大川夫圣人之笃实乃为招徕羣材之本乃为经济羣方之辅大畜所以利贞者以其心防众理之善不出乎四端五常之正道心涵万古之秘不越乎五帝三王之正学异端曲学不接心术邪诐论说不留聪明其畜徳如此其正也由是懐仁义以接其臣贤者皆有愿立于王朝之心用礼乐以遇其臣贤者皆有国尔忘家之念有徳则足以亲贤有贤则足以济世其抱负经术者可以谋主断国其居公辅者可以论道经邦其负勇敢智畧者可以戡定祸乱民生之艰危此其安之世路之崄巇此其拯之济天下之难有如涉川之利则天下之有溺者谁哉故君道清明人欲净尽乃可以合天下之贤宠光百辟参合众志乃可以维持世道之变彖曰大畜刚健笃实辉光日新其徳此以卦徳释卦名也干体刚健艮体笃实人之才刚健笃实则所畜能大充实而有辉光畜之不已则其徳日新也此卦之所以为大畜曰刚上而尚贤能止健大正也以卦变卦体释利贞之辞也以卦变言则卦自需来九自五而上是为刚上以卦体则一刚居上六五尊而尚之是谓尚贤以卦徳则干健于内艮止于外以艮之止止干之健凡此皆大正之徳也止乎健与尚贤非大正则不能曰不家食吉养贤也谓六五尚贤不以其家而私其食必与贤而共天禄以养之此亦以卦体言也艮刚畜干有养贤之象尚贤以上九一阳言养贤以干三阳言曰利涉大川应乎天也谓六五正应干之九二而有应天之象能应乎天则艰险何不济之有此亦以卦体言也程氏曰道德充积于内宜在上位享天禄施为于天下则天下之吉也若穷而食于家道之否也故不家食吉所畜既大宜施于时以济艰险乃大畜之用故利涉大川杨氏曰臣止君以不为不若止君以耻为故大畜利贞正身则可以正君以五上二位言为君尚臣以艮干之体言为臣止君臣能止其君之不为不善有大人正已之徳而潜格其非心也故曰能止健大正也袖中之鸷耻魏徴之见苑中之游畏韩休之闻夫岂特面折禽荒章交盘游哉不然三归之卿能禁六嬖之覇贪汚之宰能杜穷奢之主乎利贞臣能贤也不家食吉君用贤也刚健笃实辉光君徳至此者尚贤故也童溪曰为人君不必求之天求之贤者则贤者即天也此卦其变为萃卦其象山畜天有大畜之象其占利贞也
　　象曰天在山中大畜君子以多识前言往行以畜其徳天在山中不必实有是事也所以象一心方寸之微而蕴畜万理为至大也君子体此多闻古昔之嘉言而防训辞于一心所以畜成其徳也多见古昔之善行而防事为于一心亦所以畜成其徳也万古之得失自我体之百圣之道统自我传之畜徳之大如此则涵养人才康济天下皆此徳而推之耳童溪曰考其迹以观其用察其言以求其心而古人之所以为古人者皆在我矣夫徳固我有也然我心之所同然者古人先得之即其所先得者而以畜成吾徳则其所畜不亦大乎故曰性无内外也道无古今也
　　初九有厉利己象曰有厉利己不犯灾也
　　大畜艮止畜干故干之三爻皆取被止为义艮之三爻皆取止之为义初以阳刚又健体而居下必上进者也初与四为应是为四所畜者以初之无位在下而四以有位在上而止之其势不同进则有危厉也以初之刚正在下而四以隂柔在上而止之其志不同进则有危厉也故利在已而不进夫君子之行止随其所在而不同有位而避难是临难而苟免也是偷生以全躯也是狥家而忘国也是不能杀身以成仁也若其在下而无位则危邦不入可也冒危而入不可也俭徳避难可也耀徳而不知避不可也故飞亷止贤则二老冝止于海滨矣不然徒以取剖心之祸斯髙止贤则四皓冝止于商山矣不然徒取夷族之祸小人在上君子在下吾道不可以有行此大畜初九往之有厉不若止之无厉也象曰不犯灾也谓上方止我不可犯灾而进也虽然不特君子受畜于小人为然髙帝白登之役危而冝止也太宗辽东之师危而冝止也杨氏曰臣止君在初君受止亦在初舜禹以益之一言而班征苗之师受止而能已之也符坚以举国之谏而不回伐晋之役犯灾也白云曰知危之为利者盖以危而修徳则无犯灾之理反所以为己之利也古之人以晏安为酖毒则有厉为己利明矣畜徳之畜盖有出于勉强知之而未必好之者故因其有厉而畜其徳也利己者非若利吾身之利盖诚利于治己也
　　九二舆脱輹象曰舆脱輹中无尤也
　　舆所以行者也輹者车之轴舆脱其轴则止而不行矣九二居中得正刚健在下为六五之君所畜止势不可行也处得中道动不失时止而不进如车脱輹而不行则无过尤也夫君子之行藏视人君之用舍古之君子有行可之仕见其道之可行而进耳有际可之仕则见其致敬有礼而进耳有公养之仕则见其育才之礼而进耳使上之人有从谏如流之美有好善无厌之诚则君子固可以有行今以君而止已之进则视臣如犬马有豢养而已耳视臣如草芥有践蹈而已耳虽责难于君而君不答其恭陈善闭邪而君不知其敬尚何行乎哉是冝如车之轴缚而不行也象曰中无尤也谓二之刚中无过尤也中者时措之冝也媚时以干进非中也枉道以奔趋非中也非其招而往非中也无其时而欲行其道亦非中也二之刚而得中其行其止固有道矣朱氏曰初刚正也二刚中也四五柔也柔能畜刚刚知其不可犯而安之时也气贯三军者或屈于賔賛之仪才力盖世者或听于委裘之命故曰大畜时也
　　九三良马逐利艰贞曰闲舆卫利有攸往象曰利有攸往上合志也
　　三以阳居健极上以阳居初极极而通达无碍之时也又皆阳爻故不相畜而俱进有良马逐之象然过刚锐进故戒以利艰贞日闲舆卫冝艰难其事而由贞正之道舆者用行之物卫者所以自防日日常闲习其车舆与其防卫则利有攸往与上合志进而得行其道也夫可以进者势也谨而后进者道也得其势而不失其道此畜极之所以通欤大畜九三以在时言之上以同道进前无御之者下以同体进下无挽之者与上九驰逐而并进其驈皇之斯臧欤其骓駓之斯才欤其驒骆之斯作欤以在已言之必栗栗然如陨渊之戒兢兢然如履霜之惧居正而不移固守而不失闲习其车舆而防覆辙之忧闲习其防卫而严藩身之具则内不失已外不失辅其利有攸往冝也象曰上合志也谓其与上九同为阳刚同志上进所以利有攸往也因是推之与上同志者其道可行与上异志者其道可止初与四之志不合则厉而利已二与五之志不合则舆而脱輹三与上同志则利有攸往是知吾道之行必上下交而其志同斯可也
　　六四童牛之牿元吉象曰六四元吉有喜
　　也
　　童者未角之称牿施横木于牛角以防其触诗所谓楅衡是也童牛初九之象牿牛在幼止恶在防六四居大臣之位当止健之任及初九阳之微而止之则大吉而有喜夫人心之不善兆朕者易遏暴白者难制未发者易禁已发者难胜君心之不善防愆紏谬格其非心于未形可也陈善闭邪防其邪心于未着可也若夫扣墀折槛牵裾还笏所拂亦大矣民心之不善渐仁摩义止之于欲心未发之始可也道政齐礼止之于纵心未形之初可也若夫严刑峻法刻额刖足所伤亦多矣程氏曰大臣之位上止畜人君之邪心下止畜天下之恶人于未发之前而止之大善而吉也象曰有喜也谓六四正君畜民之善为可喜也虽然斯道也不特施之人为然反之吾身亦当如此古之君子戒谨乎其所不睹恐惧乎其所不闻相在尔室不愧屋漏治己而后治人此又先后之序也此爻与学记禁于未发之谓豫意同
　　六五豮豕之牙吉象曰六五之吉有庆也
　　豕去势曰豮盖牡豕曰豭攻其特而去之曰豮阳已进而止之不若初之易也六五以柔居中而正当尊位止畜天下之邪恶以亿兆之众发其邪欲之心人君欲以力制之虽严刑峻法不能胜也譬之豕焉豕刚躁之物而牙为猛利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也夫小人之为恶必窃威福之柄后能行其喜怒必得爵禄之柄后能肆其操切苟无其势虽恶何为故势也者小人为恶之具也人君止恶去其为恶之具则改叔叚之不义去其百雉之城则虽欲据国得乎州吁之安忍废其一军之权则虽欲篡国得乎意如之强横收其立舍中军之柄则虽欲拒君得乎虑韩信之将叛则夺其齐壁之军虑武三思之害正则黜其司空之职虑林甫之妨贤则去其国公之位此皆去小人之势所谓豮豕之牙而吉也虞帝使吏以制象象之势则无能暴庳矣汉武推恩以分赵晋之势则无能叛大汉矣此豕蹢躅而无能为者以其无势也小人之忿欲而无能为者亦以其无势也象曰有庆也谓止小人为恶之势而福庆及于天下也虽然使人之不能为不善不若使人之不欲为不善故语曰道之以政齐之以刑民免而无耻道之以徳齐之以礼有耻且格于此见制之于外不若感之于内也杨氏曰豕牙伤物而性躁欲求其牙之不伤不若使其躁欲之不萌豮其躁欲之原则消其伤制之具矣尧以心惟危故逸乐慢游之过絶汤以礼制心故声色货利之念消此豮豕之牙之义也
　　上九何天之衢亨象曰何天之衢道大行也
　　小畜畜之小故极而成大畜畜之大故极而散畜极而通又阳性上进豁达无碍何天之衢亨何其通达之甚也夫大畜之卦本君子被止之时也初之利己为四所止也二之脱輹为五所止也至于上九见其行而不见其止则见斯道之正大不至于终不行也大明之入于地中有时而晦也出自谷能终不明乎震雷之蛰于隆冬有时而收声也壮于天上能终不鸣乎吾道之畜于小人者有时而不行也数穷理反能终不行乎象曰道大行也畜极之际而斯道大行则始焉之畜止不足以遏其终之亨通也昔者周公遭流言之变居东三年小人有时而能畜之也六典之书终于措世太平其道何至于终不行乎夫子遭女乐之沮而卷道洙泗此小人有时而能畜之也六经之书终垂教万世其道又何至于终不行也止恶而不止善大畜之义也畜道至此则贤路亨矣然自非小人之门塞则天衢安得而亨欤汉人有言开众正之路杜羣枉之门大畜上九是也



　　【震下艮上】
　　頥贞吉观頥自求口实彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　頥者养也天地养万物圣人养贤以及万民人之养生养形养徳养人皆頥养之道頥之道以正为本得正则吉观頥观其所养之道而养徳之事也自求口实观其所养之术而养身之事也养徳者固当主于正而养身者尤当主于正人惟一心不可不重用之也有所好乐则不得其正有所忿懥则不得其正有所忧患则不得其正所贵乎君子之养徳者当养之以正而已育以童子之蒙养其正也恬以圣门之愚养其正也保以夜气之清养其止也达观诸頥而得其所养之正理则言必正言行必正行道必正道徳必正徳所讲明者三王之正学所排斥者杨墨佛老之异端如孟子之浩然之气塞乎天地如夫子之不惑不忧不惧是也达观诸頥而得其所养之正术则不以小害大而刍豢之是恱不以贱害贵而膏梁之是恣一介不取而万钟之禄非所计天爵是贵而人爵之美不屑就如孟子之辞万钟夫子之疏食饮水皆正也程氏曰动息节宣以养生也饮食衣服以养形也威仪行义以养德也推已及物以养人也頥之道以正则吉也彖曰頥贞吉养正则吉也观頥观其所养也自求口实观其自养也上覆下承众口森然卦之所以为頥上止下动卦之用也皆颊齿饮食之象所养谓所养之人与养之之道自求口实谓其自求养身之道皆以正则吉也天地养万物圣人养贤以及万民頥之时大矣哉天地造化养育万物各得其冝者亦正而已矣圣人养育万民不偏爱人唯养贤之为先务所养之贤正则万民均得其所养尧以不得舜为己忧舜以不得禹臯陶为己忧者是也夫子推頥之道又言天地圣人之所养以賛其大圣人之心其与天地之心亦一正而已耳万物之生以养时为大故曰頥之时大矣哉此卦其变为大过卦其象上下二阳唇口之象中四隂齿之象有饮食之道其占利于贞也
　　象曰山下有雷頥君子以慎言语节饮食
　　以二体言之雷震于山之下山之生物皆动其根荄发其萌芽为养之象以上下之义言之艮止而震动上止不动頥颔之象以卦形言上下二阳中含四隂外实中虗頥口之象口所以养身也君子观象体之于身谨言语以养其德节饮食以养其体在身为言语于天下凡命令教政之出于身者皆是慎之则必当而无失在身为饮食于天下凡货资财用养于人者皆是节之则适冝而无失推养身之道养徳养天下莫不然也慎节主静艮之象也言语饮食主动震之象也洪氏曰言语声也声莫如雷饮食以养物养物莫如山雷在山有止而不尽之义故取慎节之象言语饮食由頥出入者也如雷之动以慎其所出则徳有其养矣如山之止而节其所入则体有其养矣所以用頥也大象以自养为义卦辞兼养人为义养人必先自养也杨氏曰慎言非黙当其可则谏死不羡括囊节食非矫当其不可则采薇不羡林肉
　　初九舍尔灵观我朶頥凶象曰观我朶頥亦不足贵也
　　能咽息不食灵谓其明智而可以不求养于外也朶垂动也人见食而动頥垂涎之象初九阳体刚正其才智足以养正者也上应于六四不能自守志在上行恱于隂柔而动于欲朶頥而求养于人凶之道也丧已徳而狥外物物失所养也夫体有小大舍其大则以小害大矣体有贵贱舍其贵则以贱害贵矣刚果之徳本子路之灵也乃舍之而食卫辄之爵禄善信之徳本乐正子之灵也乃舍之而从子敖之哺啜刚明之徳本初九之灵也乃舍之而羡六四之隂柔诚可惜也夫物之至灵者也探赜索隠莫如钩深致逺莫如至诚前知莫如人为万物之灵其一心之虗灵不昩即胷中之灵也以统体而推一心之灵则仁义礼智全体洞然光明昭澈毫发不差此心自有此灵也初九乃舍其灵动于物欲而垂焉夫是以有悖性之凶以发见而推一心之灵则有所矜而恻隠有所耻而羞恶有所遇而辞逊有所别而是非触之则觉感之则通此心自有此灵也初九乃舍其灵动于物欲而垂頥焉夫是以有任情之凶以大用而推一心之灵遇父子则有亲遇君臣则有义遇夫妇则有恩遇长幼则有序遇朋友则有信虗灵知觉随遇着见此心自有此灵也初九乃舍其灵动于物欲而垂其頥焉夫是以有斁伦之凶舍尔灵则自丧其在内者矣观我朶頥则妄求其在外者象曰亦不足贵也谓其恱隂而志动虽有刚健明智之才终必自失故其才亦不足贵也子夏之恱纷华子贡之裘马几足贵欤朱子曰以静为养朶頥以动为养舍尔灵而观我朶頥失其静养之道而溺于动养之欲也
　　六二颠頥拂经于丘頥征凶象曰六二征凶行失类也女不能自处必从男隂不能独立必从阳二隂柔不能自养待养于人者也天子养天下诸侯养一国臣食君上之禄民頼司牧之养皆以上养下理之正也二不能自养反下求于初求养于阳刚则为颠倒颠则违拂经常不可行也丘在外而髙者上九是也若求养于丘上非道妄动往必有凶夫人生天地间有是形气有是性命未有无所养而自全者然才之足以自养者固无待于人力之不能自养者又不可妄求诸人重耳之乞食于野人适足以招块土之辱以母则不食以妻则食之仲子又几于废人伦此资养于下而不以其道也冉求之干禄于季氏适足以招鸣鼔之攻而士之托诸侯孟子固以为非礼资养上而不以其道也初之与二以势分言则髙下易位而违其常理以应与言则亲比失正而违其常理此颠頥之所以拂经也初与上既非其类妄往求之必招嘑尔而与之之悔必招蹴尔与之之羞必招贪婪饕餮之祸此于丘頥之所以凶也象曰行失类也即征凶之失类可以知拂经之失类矣二之颠頥与四同拂经与五同而吉凶异者頥养之道以安静为无失二动体故颠拂而凶四五静体故虽颠拂亦吉震三爻凶艮三爻吉杨氏曰六二中人之资君子小人杂也善与贵两从而不择下与上两比而不应故失其类也其猖狂妄行防于非辟而不自反者所以凶也吴起始师曾子卒弃其母而求仕李斯始师荀卿卒弃其学以灭宗
　　六三拂頥贞凶十年勿用无攸利象曰十年勿用道大悖也
　　頥之道唯正则吉六三隂柔不中不正处动之极不知自养而躁于求养是违于頥之正道所以凶也十数之终十年勿用谓终不可用无所往而利也拂经尚庻几拂頥不可也夫頥养之得其正道则终至于成已頥养之失其正道则终至于丧已頥之六三以隂柔则不能不屈于人欲以中正则不能自絶于偏党以躁动则不能介然而自守有此三者是以有拂贞之凶一节之亏没齿遗恨数之已穷终身玷辱道之既悖而身之终废是可惧也李陵食匈奴之粟悖正道以为养终其身汚于外夷雄食王莽之禄悖正道以为养终其身辱于篡贼吁六三之身其终废已乎象曰道大悖也所谓悖道盖指其拂经而言耳横渠曰履邪好动系恱于上不但拂经而已害頥之正莫甚焉故凶
　　六四颠頥吉虎视眈眈其欲逐逐无咎象曰颠頥之吉上施光也
　　六四居近君大臣之位与初九阳刚之贤为应是能下下以求养徳之辅以上养下为顺今反求下之养颠倒也故曰颠頥曰吉者以初九应之也又必虎视眈眈肃其威仪以养其外其欲逐逐去其私意以养其内斯可以颠頥而无咎夫頥养之道不取诸人则无以辅观頥之善不正诸已则无以免拂頥之过六四所谓颠頥吉者以初九之崇论宏议足以为吾之师片善寸长足以为吾之资刚明正大足以为吾之辅虽颠而吉也以虎视眈眈言则四能正其衣冠尊其瞻视俨然人望而畏之善养于外而无咎以其欲逐逐言则四能闲其邪能存其诚一毫人欲必逐善养于内而无咎若夫世之居大臣之位而尊己以卑人任智以违众固不知頼刚明之辅至于好善而不能用恶恶而不能去是又适足以为已徳之累其于六四何如哉象曰上施光也以其谦尊而光自上下下而其道大光也昔者卫武公曰自卿以下至于师长苟在朝者无谓我老耄而舍我必恭恪于朝夕以交戒乎我即六四颠頥之吉也曾子曰动容貌斯逺暴慢矣正顔色斯近信矣此六四虎视耽耽之意也孟子曰养心莫善于寡欲其为人也寡欲虽有不存焉者寡矣此六四其欲逐逐之意也合是而观则六四之吉且无咎其在兹乎程氏曰居上位者必有才徳威望为下所尊畏故事行而众心服此六四虽顺从初九之阳又不废厥职养其威严也又取于人者有常逐逐而不乏则所施不穷而可以济事徳施光明被于天下吉孰大焉其欲谓所须用也自三以下养口体者也四以上养徳义者也杨氏曰六四有虎之视是其刚也无虎之欲是其无欲也有其刚而无其欲则所养者大而所施者光矣视者目也欲者心也子曰枨也欲焉得刚诚斋曰初九阳刚严正之徳也虎视焉六四下而亲之亦望而畏之非心邪念不待初九之切磋而自逐逐消去也
　　六五拂经居贞吉不可涉大川象曰居贞之吉顺以从上也
　　六五养天下之君也隂柔之才不足以养天下而反求上九之养已拂其经常者也上九位臣而徳师六五安居于贞固而无为顺从于上九而不为则天下自得其养矣此正圣人养贤以及万民之事何必涉险为有济哉故曰不可涉大川盖六五虽顺阳刚而质本隂柔无能致之资虽有辅佐或摇于异议而未必有付托之明虽有豪杰或沮于疑贰而未必有总揽之才故为守成持盈之主居平易之时享安静之福则能矣若当孔难之时则无拨乱反正扶颠持危之畧也故不可涉大川象曰顺以从上也谓其处贞静而吉以其顺而从上九也此六五爻辞一则为君徳不刚之戒一则为不量力之戒若天下不幸而有险难其可不济乎伊川曰以成王之才智不甚柔弱也当管蔡之乱几不保于周公况其下者乎故艰难之际非刚明之主不可恃也居贞吉者居贞守固笃于委信之义朱子曰六五居贞吉如洪范用静吉用作凶所以不可涉大川丘行可曰六五居贞吉如豫说之权由乎四也頥五不言頥以頥养之权由乎上也豫頥六五不能自有其权者以弱而廹于强臣也頥五承刚故虽拂经而居贞则吉豫五乘刚是以有贞疾未亡之戒
　　上九由頥厉吉利涉大川象曰由頥厉吉大有庆也上九以阳刚之徳居师傅之任六五之君柔顺而从于已頼已之养是当天下之任天下由之而养也以人臣而当是任则必常懐危厉则吉也当天下之大任宜竭其才智济天下之艰险成天下之治安故曰利涉大川童溪曰上九以刚明之徳居师傅之任而以道佐主以养天下而天下由之以养故曰由頥以君民上下之心而济天下之难何施而不利故曰利涉大川豫之九四天下由之以豫故曰大有得頥之上九天下由之以頥故曰大有庆杨氏曰上九非人君之位而为人君之养可谓厉矣然获吉者以养济难繄无害也大抵有伊周之志则可位髙任重易失之专故必以危厉处之而后得吉也象曰大有庆也谓其当大任而兢业惕厉所以天下被其徳泽而大有福庆也朱氏曰位髙权重众忌之则必危人臣当此任可不兢畏而懐危惧乎










　　【巽下兊上】
　　大过栋桡利有攸往亨彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　阳为大隂为小四阳居中上下二隂不胜其重故有栋桡之象隂弱而阳强是君子盛而小人衰大者过也又事之出于当然者不谓之大过拯天下之大难建天下之大功出于人所不常见者谓之大过如尧舜之禅位汤武之放伐皆大过人之事也虽曰事大过于人然道无不中无不常非有过于理也特以其不常见者为大耳若悖乎中庸之理以为事则又为过失之大岂足以立天下非常之事哉今夫大过之时何时也大厦将颠之时也下桡将蹙其本弱矣上桡将折其末弱矣此不可为之时也而曰利有攸往亨何也非天下不可为之时无以施天下大过人之才非众君子森然并立之时无以成天下大过人之功大厦之颠非一木之支太平之成非一士之畧阳为大隂为小大过之时阳过于隂君子盛于小人以九五阳刚之君有斯才矣九二大臣又斯才也九四近臣又斯才也九三羣臣又斯才也有羣刚之良材以扶其危而安之国家其可终弱乎又况四刚虽过于刚二五乃得其中巽而说行为下者顺而从为上者说而行往安有不利安有不亨乎孟子曰一薛居州独如宋王何此大过之功所以有往而利者皆正人众多之功也彖曰大过大者过也此以卦体四刚释卦辞之名义也曰栋桡本末弱也此以卦体之二隂释卦辞也曰刚过而中巽而说行利有攸往乃亨此以卦体卦徳释卦辞也刚中之才大过乎常人以是才而往何不亨巽说之徳大过乎流俗以是徳而往何不亨童溪曰惟中则虽刚而不过惟巽则有以顺物之理惟说则有以服人之心以此而行所以有攸往而亨也曰大过之时大矣哉此则谓大过之时有大过人之事是以賛其大也徐氏曰时字当玩味自是时节当如此适其时当其事虽曰大过而不悖于道苟非其时尧舜亦且子而不传臣汤武亦守臣节而不敢革夏革殷矣时不可失此圣贤所以当大运立大事成大业也否则大乱之道而谓之利且亨可乎大过之事虽过乎事不过乎理也杨氏曰有洪水滔天之患然后知大禹有过人之功有四国流言之变然后知周公有过人之才惟其当本末俱弱之际由此以往而致亨此有难所以彰圣人之功也此卦其变为頥卦其象四阳二隂大者过之象其占利有攸往也
　　象曰泽灭木大过君子以独立不惧遯世无闷
　　泽养木者也泽下木上乃浸淫而灭其木则过甚矣木虽为水浸而未尝动君子体之以立其大过人之行天下非之而不顾如伯夷首阳之节独立不惧也举世不见是而不悔如顔子陋巷之乐遁世无闷也如此然后能自守所以为大过人也过越于常莫大于独立遁世之为而不惧无闷亦无入而不自得此所以大过人也或曰卦彖以四刚之聚为大过则非独立以四刚之亨推大过则非遁世象辞乃推独立遁世之义何哉曰卦辞论大过之时所以明大过人之事业象辞论大过人之徳行所以明大过之节操可见变易不穷之防白云曰进而大有为则救天下之衰弊如禹之治水伊尹之相汤伯夷之谏武王独立不惧也退而穷处如孔子之反鲁删诗书定礼乐繋周易作春秋皆大过人之事遁世无闷也
　　初六借用白茅无咎象曰借用白茅柔在下也
　　借承也茅柔也白洁也茅之为物薄而祭祀頼以缩酒其重可用也当大过之时阳过于隂初六以柔顺居下位柔以顺承故不忤羣小洁以自淑故不汚羣小过于敬慎如祭祀之物不措诸地犹借之茅借之以茅可也犹必用洁白之茅自谨自洁修身之道至矣苟能慎斯道推而行之于事其无所失冝矣夫天下之理决不可过唯敬谨之过乃所以为无咎道之不明也贤者过之道之不行也智者过之为直而太过或为证父之直为防而太过或为离母之亷初六所谓敬谨之至者盖谓吾寜庄敬之过毋寜有安肆之失吾寜谨畏之过毋寜有轻易之失不必有所睹始戒谨也虽已之不睹亦戒谨焉不必有所闻始恐惧也虽已之不闻亦有恐惧焉即此心以往则能存天理之固有遏人欲于将萌而无过咎象曰柔在下也以柔顺居下固宜其过于敬谨也潘氏曰初六以一柔居四阳之下如一白茅借物过于奉承何咎之有繋辞曰子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　九二枯杨生稊老夫得其女妻无不利象曰老夫女妻过以相与也
　　杨木阳气易感之物阳过则易枯稊根也荣于下者也阳之大过比隂则合故二与五皆有生象九二当大过之初刚而得中与初宻比而相与得中用柔刚柔相济则无过极之失能成大过之功如枯杨生根稊荣于下则生于上矣故夫虽老而得女妻能成生育之功枯杨而生稊老夫而说少女皆过其常分然隂阳相与所以无不利也夫功之过乎人者唯在于救弱扶衰之中见之向使弱者不能救而强衰者不能扶而兴亦何以见其功之大过人哉九二刚过而中又壮隂柔得中而足以立大过人之功九二济世之功如枯杨生稊而有发萌茁芽舒荣吐秀之几如老夫得女妻而有载振载夙载生载育之兆扶大厦于将坠回狂澜于既倒扶衰救弱以刚中之道行无所往而不利九二之功亦可嘉矣象曰过以相与也老少之合其相与过于常分犹枯杨之生稊亦非其常圣人假此以喻非常之事耳凡君子之举事常情观之则为过至理言之则为中振商邦于既坠傅说之功诚过人矣而傅说实行乎天下之中道兴周室于几微仲山甫之功诚过人矣而山甫实循乎天下之常理司马温公曰初过于弱二过于强强弱相济厥功乃成其于国也如刚毅之君以寛柔之臣辅之故无不利也杨氏曰九二下比初六此大臣之能下士而得助者也萧何荐韩信邓禹荐冦恂则废可兴衰可扶矣
　　九三栋桡凶象曰栋桡之凶不可以有辅也
　　栋谓之极极中也居中而众材辅之也三四二爻居卦之中犹屋栋之居中夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎九三以大过之阳复以刚自居而不得其中刚过之甚者也以过甚之刚动则违于中和而拂于众志安能当大过之任故不胜其任如栋之桡倾败其室是以凶也夫为材木之宗主为石柱之枢要者屋极也唯屹然而有立然后无败少有削弱则厦屋倾矣任天下之安危膺一人之付托者吾身也唯卓然有立然后无失少有偏侧则事业废矣九三处不得中既不足以胜重任刚桡于柔又不足以当大事象曰不可以有辅也过刚失中不能求贤自用而仰应上六隂柔之小人是如栋之桡折而不可以支辅也杨氏曰九三志过锐力过勇将欲辅上六之栋而适以壊之其陈蕃窦武之徒欤程氏曰三居过而用刚巽既终而且变岂复有用柔之义应者谓志相从也三方过刚上能系其志乎司马曰大过之阳皆以居隂为吉不以得位为义九三居阳履刚在下体之上刚狠强愎不可辅弼者也太刚则折栋桡屋仆冝矣昔者周公下白屋不骄不吝固能负荷周室重任而无栋桡之凶
  </div>
  <div class="pagination">
   <a href="周易衍义_page6.html">
    上一页
   </a>
   <span>
    ...
   </span>
   <a href="周易衍义_page2.html">
    2
   </a>
   <a href="周易衍义_page3.html">
    3
   </a>
   <a href="周易衍义_page4.html">
    4
   </a>
   <a href="周易衍义_page5.html">
    5
   </a>
   <a href="周易衍义_page6.html">
    6
   </a>
   <span class="current-page">
    7
   </span>
   <a href="周易衍义_page8.html">
    8
   </a>
   <a href="周易衍义_page9.html">
    9
   </a>
   <a href="周易衍义_page10.html">
    10
   </a>
   <a href="周易衍义_page11.html">
    11
   </a>
   <a href="周易衍义_page12.html">
    12
   </a>
   <span>
    ...
   </span>
   <a href="周易衍义_page8.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
