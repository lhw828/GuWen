<!DOCTYPE html>
<html>
<head>
    <meta charset="UTF-8">
    <title>易经蒙引 - 第 27 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 27 页/共 37 页</h1>
    <div class="content">　　既济事之既成也只縁既字不好此即康节怕处其盛之意所谓饮酒酩酊开花离披时节○日中则昃月盈则食万物皆不能逃乎此数故邵子论易每到中半处便有囘头却顾之意○为卦水火相交各得其用防义曰水居上则受火之热火居下则能热乎水水火相为用也彼此相为用事之所以济也○六爻之位各得其正初阳二隂三阳四隂五阳上隂位各得正所处无有不正者亦事之所济也○既济之时好时节都过了只得小亨而己好时节既过不好事又将来故须利贞下文初吉终乱正是此意是言其所以小亨而利贞也○利贞与泰九三之艰贞无咎意同○初吉终乱此以时言与丰之日中则昃同意彖传终止则乱其道穷也是兼人事言然人事所在即天运所在也如云先甲三日后甲三日终则有始天行也都是此理○本义云大抵此卦及六爻占辞皆有警戒之意时当然也○小者亨也谓于事之小者得亨而于大者不得亨也犹所谓小事吉云
　　利贞刚柔正而位当也
　　此卦初阳而二隂三阳而四隂五阳而上隂也卦辞本义六爻之位各得其正乃卦名之义此则移以释利贞义又不同矣
　　初吉柔得中也
　　指六二柔中则能持盈而守成谨畏而不怠故吉
　　终止则乱其道穷也
　　中溪曰非终之能乱也于其终而有止心此乱之所由生也此又推其终之所以乱也○其道穷者治极生乱亦极则变之理也○丘云彖曰终乱而传曰终止则乱止则乱矣不止乱安从生玩一止字则知夫子之于赞易也其防深矣○凡看卦爻要识大防如此卦本义云大抵此卦及六爻占辞皆有警戒之意时当然也而大象曰君子以思患而豫防之皆大防所在而圣人之情可见矣
　　水在火上既济君子以思患而预防之
　　夫盛极而衰理数然也故君子于既济之日便思患而预防之盖患是必有的一治一乱虽天运之常然须要尽人力以支持之惟尧舜有盛而无衰为得变通之术也
　　初九曳其轮濡其尾无咎
　　全是凭初字说道理危者使平也○虽当既济之时尚在既济之初志意犹未至于尽隳纲纪犹未至于尽弛苟能谨惧犹可无咎彖传所谓初吉柔得中也亦是以其在初而能谨畏耳○曳轮濡尾亦言其凛凛之心有若此者若真曵轮则车不能前矣若真濡尾则狐不能济矣所谓小狐汔济濡其尾无攸利也此只言其谨戒不虞之象有若此其亡其亡亦是此意○程传解曵其轮与未济同谓自止不进似亦可通然濡其尾一句难亦作自止説故本义不从分明与未济初六不同○无咎谓能保其济也临川谓不遽济而终可济此説未好盖己是既济了非缘此方得济也
　　六二妇丧其茀勿逐七日得
　　六二以文明中正之徳上应九五刚阳中正之君以常理度之宜得行其志也奈九五居既济之时治功既成而怠心生不能下贤以行其道二既不为五之求用则其志不能以自行有如妇之丧其车茀而不能行者然中正之道不可终废故既济之盛终有时而过中正之道终有时而行是为妇虽丧茀然不待追求之至于七日而自得也○七日言不久也十则终辞三则尤近
　　七日得以中道也
　　道既在我不终穷也
　　九三髙宗伐鬼方三年克之小人勿用
　　九三以刚居刚髙宗伐鬼方之象也盖髙宗当殷道之盛而兴伐国之师是既济而用刚也然必三年然后克之见用刚要在得已则已也○小人勿用不可用以伐国也小人而用以伐国胜则有杀人屠城之咎不胜则为舆尸涂地之凶故不可用○本义云小人勿用占法与师上六同皆主用人者言而小人遇之亦不得用此爻也盖用人者既不用我则我亦不得为其用矣但要认所主一边○用此爻之用字与勿用不同○或者以为行师之时不择君子小人皆可用惟行赏之时不可用小人殊非圣人之意也圣人之意行师任人固不用小人及凯旋行赏亦不用小人夫行师不用小人则行赏之时无复小人之可赏矣而又有小人之不用者何也盖知人则哲惟帝难之容亦有小人杂在其间而有功者亦只宜优以金帛而不得开国承家也本义于师上六正如此解后有问者言帝王兴创之初不择君子小人皆用惟于事定颁封之后则不复用朱子以为然欲用其説解入本义而未果今按爻小人勿用则自其行师之际便戒用小人矣意者朱子终不以其説改入本义者其以此夫兵者圣人不得已而用之者也本义云言其久而后克戒占者不可轻动之意○云峯曰三代之兵未尝用一小人用小人是平一乱而生一乱也圣人此意甚防○中溪曰小人夷狄皆为隂类夷狄之祸逺小人之祸近故作易者于用兵之后必以小人勿用戒之如师之上既济之三是也
　　三年克之惫也
　　惫谓劳力费财之甚也正本义所谓言其久而后克戒占者不可轻动之意
　　六四繻有衣袽终日戒
　　六四既济之时以柔居柔畏惧之至能预备而戒慎者也故为繻有衣袽终日戒之象细分之豫备贴繻有衣袽意戒惧贴终日戒意实则一事也○衣袽即戒备之具终日戒终日豫备也○又云程子曰繻当作濡传曰繻渗漏也舟有漏渗则塞以衣袽○朱子曰六四是心低小底人便能虑事柔善的人心不麄虑事细宻刚果之人心麄不解如此○云峯胡氏曰乗舟者不可以无繻而忘衣袽亦不可谓衣袽已备遂恝然不知戒水浸至而不知则虽衣袽不及施矣备患之其不失于寻常而虑患之念又不忘于顷刻此虑既济之道也○愚谓此説未尽善还作一串意看较自然故象传只提终日戒盖为其足该繻有衣袽也
　　终日戒有所疑也
　　心不自宁也
　　九五东邻杀牛不如西邻之禴祭实受其福
　　云峯胡氏曰本义于爻辞拳拳于时之一字时之过如月已望而将至于晦之时乎时之始至如月方而将至于望之时乎○又曰福在天地间未尝不以与人非吝于纣而私于文王也文王实有以受之纣自无受之道耳○本义曰又当文王与纣之事故其象占如此
　　东邻杀牛不如西邻之时也
　　象传于此只出一时字而爻辞之义自不待多费辞而自明乃知圣人化工之笔非偶然也
　　实受其福吉大来也
　　此正以时言大来字当玩有如川之方至日之方升意其与五之时已过者何如也
　　上六濡其首厉
　　以全体言则居既济之极以二体言又在险体之上若以阳刚之资极谨畏之方犹惧不克而乃以隂柔处之不知敬慎是为狐渉水而濡其首之象也占者不戒其厉宜矣○濡其首即是厉厉字为占言
　　【坎下离上】
　　未济亨小狐汔济濡其尾无攸利
　　未济事未成之时也火水不交不相为用凡作事必有与之同心恊力者然后其事有济故水火不交不相为用为未济之象六爻之位皆失其正凡作事必以正乃往有功故六爻之位皆失其正亦为未济之义○此卦之辞大意谓未济终必济故亨然必敬慎乃克有济若不知敬慎如小狐之汔济而濡其尾犹未济也何所利哉此皆以占言○小狐汔济濡其尾占之象也○小狐程传曰其老者多疑畏故履氷而聴惧其陷也小者则未能畏慎故勇于济此説似有理○狐本小物也汉章帝怒窦宪曰国家弃宪如狐防耳以其小也○语类曰狐尾大濡其尾则不得济矣○狐之渉必揭其尾
　　未济亨柔得中也
　　六五柔得中则能小心慎宻而未济者以济矣故亨慎宻则续终矣亨何如也
　　小狐汔济未出中也
　　此中字与上文柔得中之中不同乃谓水中也与习坎求小得未出中也正类○未出中也程传据二而言朱子曰未出坎中不独是说九二一爻通一卦之体皆是未出乎坎险所以未济
　　濡其尾不续终也
　　谓不能慎终如始以致濡尾而无成功也对汔济言谓始也汔济终也以不谨而不克济是不续终矣
　　虽不当位刚柔应也
　　此分明是説始虽不济终必济也盖卦之六爻皆失其正位故为未济然六爻皆以刚柔相应则又有互相为用之道是有终济之理也○朱子曰张敬夫説伊川之在涪也方读易有篐桶人以虽不当位刚柔应也为问伊川不能答其人云三阳失位伊川谓是不知此语火珠林上已有盖伊川不曽看杂书所以被他说动了今按三阳失位之说亦未尽自有本义在矣○又按宋史谯定传云程頥之父珦尝守广汉頥与兄颢皆随侍进成都见篐桶者挟册就视之则易也欲拟议致诘而篐桶者先曰若尝学此乎因指未济男之穷以发问二程逊而问之则曰三阳失位兄弟涣然有所省翌日再过之则去矣其后袁滋入洛问易于頥頥曰易学在蜀耳滋入蜀访问久无所得已而见卖酱薛翁于眉卭间与语大有所得不知所得何语也滋闽人按谯定所传之言为得本末敬夫所述或欠真切
　　火在水上未济君子以慎辨物居方
　　火在水上火不能热乎水水不受火之热水火不交不相为用未济之象也其云水火异物各居其所乃谓下文辨物居方而生故露出异物字与所以为未济之象者无预○辨物居方所该甚广盖君臣上下大小各止其所之意不必言所以济未济也○本义云水火异物各居其所故君子观象而审辨之非专指审辨水火也承异物字而云也犹系传本义云上天下泽定分不易必谨乎此【云　云】非专上天下泽承定分不易而云也知此知所以解经矣
　　初六濡其尾吝
　　初六以隂居下无才无位当未济之初又非其时故未能自进如狐之濡其尾然吝也
　　濡其尾亦不知极也
　　本义极字未详或恐是敬字○语録又曰极字又言极则界至之谓○补注曰极宜作拯
　　九二曳其轮贞吉
　　以二应五有君臣之分然二刚而五柔又有陵廹之嫌焉惟二居柔而得中为能自止于其分而不进则无陵廹之嫌而得为下之正矣故曰曳其轮贞吉不必説上未济意○本义云以九二应六五而居柔得中九六二字有义九二刚臣也六五柔君也故易有僭廹之嫌然赖其居柔得中故【云　云】爻辞俱不及未济道理九四六五亦然○程传曰刚过则好犯上而顺不足唐之郭子仪李晟当艰危未济之时能极其恭顺所以为得正而能保终吉也于六五则言贞吉光辉尽君道之善于九二则戒其恭顺尽臣道之正尽上下之道也
　　九二贞吉中以行正也
　　中以心言正以事言故中重于正○九居二本非正宜有僭廹之嫌矣以其居中能自止而不进是因中而得正也故曰中以行正也○就人事言是其才势俱嫌于陵廹然宅心中顺而能以义理自约也○中庸语类曰君子而时中与易传中所谓中重于正正者则必中之意同正者且自分别个善恶中则是恰好处
　　六三未济征凶利渉大川
　　六三隂柔不中正无才无徳居未济之时又非其时故为未济而征则凶也然以柔乗刚与所谓以刚乗险者不同将出乎坎与所谓未出中者不同故独为利渉大川也此据本义前説而绎其义如此○本义又云或疑利字上当有不字此说亦甚有理○或説以柔乗刚与履之説而应乎干同意只是説有济险之道盖非也若依其説则陆行亦何不可乃独利于水浮而不可陆走何也盖以柔乗刚者以虚乗实也故利渉且与上文将出乎坎恊本义利于水浮之意实如此○以柔乗刚一说谓以六居三又一说谓六三乗九二然考乗字之例则易无有就一爻上取乗义者当是以六三乗九二且本义首云隂柔不中正便己是以六三为柔了九二则曰以九二应六五便已是以九二为刚了
　　九四贞吉悔亡震用伐鬼方三年有赏于大国
　　九四爻辞纯是占下二句亦是占之象○九四所谓贞者恐是因时顺理不汲汲以求济不违道以妄进盖以不贞之资而当未济之时其为贞者自合如此然观本义似全不及未济之意恐宜从泛也○或云吉悔亡有赏于大国此便是未济者以济矣然必拘此义则如君子之光有孚吉云者终亦说合未济不得九二曵其轮亦然或又曰九二曵其轮则程传有説六五虚心以求下之助盖亦以求济也然在他卦如离之上九王用出征之类尽有不合卦名恐只当虚心以求之义
　　震用伐鬼方三年有赏于大国
　　此非以髙宗言乃是人臣事○一説受大国之赏谓其君赏之以大国如开国承家之义然于字不顺或曰有孚于饮酒以今文观于字亦似不通盖古文与今不同有如此者当以意求也○一説鬼方小夷中华大国也此云大国对鬼方言此变化气质之道
　　贞吉悔亡志行也
　　志行亦不必説济縁他本不贞而有悔今乃能贞吉而悔亡则其志行矣
　　六五贞吉无悔君子之光有孚吉
　　六五文明之主居中应刚虚心以求下之助所谓贞吉无悔者自此而取所谓君子之光有孚者亦自此而取也但贞吉无悔是举其善以掩其不善也君子之光有孚吉则又纯举其善而言之非以申上义也○观本义两又字可见○本义以六居五亦非正也亦字承九四言然文明之主居中应刚虚心以求下之助有文明之徳又有虚已下贤之善皆正道也故得贞而吉且无悔○无悔者其善如此虽有悔不为悔矣与悔亡不同此贞字是五所自有非本体全无正而却反之于正者故曰无悔而不曰悔亡程曰贞其固有非戒也○或曰君子之光见诸外者也有孚存诸中者也审如此则当先言有孚矣盖有孚就道理上説凡其光辉之外见者皆有孚之所在也故象传曰君子之光其晖吉也爻辞吉兼有孚而象传独言君子之光者言君子之光则有孚在其中矣○君子之光有孚吉此亦就文明之主及居中应刚而取但上云文明之主自其内徳之明言此云君子之光则其明发越于施为之间矣所谓光晖之盛也上云虚心下贤只是一事之诚此云有孚只是见于施为者一一皆实徳诚意之流行也○按程传曰上云吉以贞也下云吉以光也须细认之○看本义两个又字分明是两重意○光辉之盛与信实不妄非判然为二也光晖之盛畅于四肢发于事业也信实不妄只是其畅于四肢发于事业者一一皆实徳诚意之发越也孚虽着于外其实由中出无有无其实心而有其实事者○一说君子之光及有孚只在上面意中抽出同是取文明之主虚中应刚之义有孚亦只就虚心下贤説未知是否但本义两又字未贴
　　君子之光其晖吉也
　　晖者光之散要之不可于君子之光外别求个晖本义解字义不得不然耳○光统言之也晖者光之散殊一也
　　上九有孚于饮酒无咎濡其首有孚失是
　　上九以刚明居未济之极夫刚明则有能济之才居未济之极又值将济之时占者于此复何为哉只宜有孚饮酒自信自养以聴天命之自至耳所谓需君子以饮食宴乐正此意也○自信必自养自养乃见其自信也非两事故有于之一字在中而下句便只云有孚矣○以刚明居未济之极则有必济之理如否之上九亦然故其本义云以阳刚居否极能倾时之否者也○濡其首有孚失是此又因而戒之惧其幸时之将济而放纵自恣无以承乎天命也○有孚失是此是字是一大事件六十四卦三百八十四爻圣人都只是教人不失是而已且不但易也传曰人之处患难知其无可奈何而故意不反者岂安于义命者哉此失是之谓也○按语类濡首分明是説野狐过水今象却云饮酒濡首亦不知是如何只是孔子説人便不敢议他人便恁地不得又曰尝有人著书以彖象文言为非圣人之书只是如今也着与孔子分防











　　易经蒙引卷八下
<经部,易类,易经蒙引>
　　钦定四库全书
　　易经防引卷九上
　　明　蔡清　撰
　　系辞上传
　　第一章
　　天尊地卑乾坤定矣
　　天尊在上地卑在下也天在上确然其健一干也地在下隤然其顺一坤也是天地所在即乾坤所在也以尊卑分健顺健者自尊顺者自卑即尊卑而言之尊者居上而临下有健之道卑者居下而承上有顺之道故乾坤定乾坤者易中纯隂纯阳之卦名盖干者健也阳之性也坤者顺也隂之性也在上可见其健在下可见其顺故天地尊卑有乾坤之象○又云天地者隂阳形气之实体或曰天积气也地则形也实体对易中法象言也所以兼言形气而又曰实体○按程传曰以形体而言谓之天本义曰成形之大者为天则此不可分属形气于天地天固有形地亦有气也○干为天为父为君之类皆以其健而在上坤为地为母为大舆之类皆以其顺而在下此亦自其大者言○愚尝即是推之雷动风散震巽定矣雨润日暄坎离定矣山泽通气艮兑定矣夫子独言乾坤者葢亦举其一使人知所以例其余也欤况其余诸卦实在乾坤之变所成观彖传所谓乾坤交及説卦后天八卦次序可见
　　卑高以陈贵贱位矣
　　本义云卑髙者天地万物上下之位以天地言之天尊地卑其卑髙固昭然不易也以万物言之如山川陵谷之类其卑髙亦昭然可覩也动物如人类则父子君臣夫妇长幼之类其髙卑各有定位也如鸟兽之类则大而犀象微而兎防大而鹍鹏微而燕雀其为类固各有髙卑也在植物则柟橡杞梓或干霄蔽日而弱草仅贴水栖尘何莫不有卑髙之类也然自其类而言之则又各自有卑髙之别焉卑髙之所在即贵贱之所在也易之所以有贵贱者以此○又云贵贱者易中卦爻上下之位也以一卦分二体言则上卦为贵下卦为贱以六爻言则初贱而二贵三又贵于二四又贵于三五又贵于四上虽贵而无位亦终是贵为人上也故大传曰三多防五多功贵贱之等也则上下体之为贵贱可知又曰爻有等则六爻各自为贵贱可知如干初之为濳龙渐初之为渐干则初之尚为渐可以类推矣如干二之为见龙渐二之为渐磐则二之贵于初可以类推矣贲六二之为贲须以其附三而动也则三之贵于二可推谦六四之为防谦以居九三功臣之上也则四之贵于三可推五则大君之位其贵有常尊矣上之贵则出乎人位之外而不当事任先儒所谓如太上皇者也如观上九则亦为观其生之君子耳此则据六爻之位言然易不可典要屯之初防之二皆独贵于诸爻蹇之三乃反就乎二而四乃来连于三又未可以上下位分贵贱也旅之六五不居君象蹇之上六乃为从贵凡若此类又在学易者之善观变
　　动静有常刚柔断矣
　　愚谓太极动而生阳静而生隂故凡阳物其性类皆动也隂物其性类皆静也所以谓之有常者葢唯其禀性于阳故其动有常唯其禀性于隂故其静有常也隂亦或有动者然非隂之常阳亦或有静者然非阳之常也○今以天地万物观之如天左旋一日一周而过一度常动也地则亘万古而常静也其有震动者乃变异也以日月言日为阳日则一日一周矣可见其动月虽亦逐日而运行然其行不及日十二度有奇其所以迟者正以其不能如日之动而健故也亦可见其皆为静矣至于万物如人之男女鸟兽之雌雄牝牡之类其为性之动静亦槩可验矣故丈夫有四方志妇人之得其正性者自不轻出闺门雄鸣而雌伏牝鸡不司晨牝马虽健必非空羣之逸足而触籓之壮者往往必羝羊也斯亦可见隂阳之分动静而刚柔所由判也防是自然分判非人防之也○以天地言天之行健动也地之安贞静也以人物言为男为牡为雄者皆动为女为牝为雌者皆静又以动植二类言则动物为动植物为静又以人类分言则如智者动仁者静亦是葢隂阳无处无之○刚柔之防系于动静之有常者葢刚者必动而动者决由于所性之刚柔者必静而静者决由于所性之柔故曰刚柔防矣○定者有尊卑各安其分之意位者有卑髙以序而列之意防者有判然不相混淆之意或曰防有决知其所以然之意亦通大抵字字不苟
　　方以类聚物以羣分吉防生矣
　　方谓事情所向言事情善恶各以类聚也如其为人孝弟则少好犯上不好作乱矣又如孝者所以事君弟者所以事长慈者所以使众是事情所向之善者以类而聚也此説未当下条亦然当主后条为正○如纣为象箸必为玉杯为玉杯则必思逺方珍怪之物而御之是恶之类聚也○防刁之自宫以适君管仲谓其不可近乐羊之食其子魏侯赏其功而疑其心葢以其不自爱必不能爱人而所厚者薄亦当无所不薄兹可见事情之恶亦各以类而聚矣○一説按本义事情善恶各以类分则只是如仁义忠信孝弟防耻为一类克伐怨欲放僻邪侈为一类程子云事有理也物有形也事有类也物有形也善恶分而吉防生矣此説胜前○一説事情所向谓好恶殊途趋舍异辙也○物以羣分者在人类则君子小人各以其类故观近臣以其所为主观逺臣以其所主元恺用而四防抵罪孟子谓我退而寒之者至矣○门内有君子门外君子至门内有小人门外小人至○在物则凤鸟必不同栖牛骥必不同食薰莸不可共器此类可见矣○吉防生矣吉防生于善恶也○马氏曰以类而聚便是各分其羣但方以事情言物以人与物言吉防之生亦是因善恶而类应也
　　在天成象在地成形变化见矣
　　隂阳一气也在天则成象在地则成形而成象成形各自有变化也以成象之变化言之如日月之往来寒暑之交代雷霆雨露之或作或止之类皆是也○以成形之变化言之如山川之或气嘘而品物流行或气吸而品物归根如水之往者过来者续或为潮或为汐如动物之有作息植物之有荣悴之类皆是也○但本文变化二字是指蓍卦象形则实体之变化也其理一也故曰变化见矣谓隂阳变化之迹见于此矣○又曰或泥东坡谓就两在字见得变化意非也天地万物有千变万化依其説则只有一变一化而已矣且下文本义云此变化之成象者又曰此变化之成形者是成象成形各有变化矣所谓变化者易中蓍策卦爻隂变为阳阳化为隂者也不可分蓍策与卦爻为二本义以蓍策冠诸卦爻之上者以此卦爻是蓍策中之卦爻也不然卦爻为易之体蓍策为易之用当先言卦爻而后蓍策矣其以蓍策冠上者正以易中画卦言卦爻本无变化其变化者皆是蓍策中隂阳老少之为也亦犹形而上者谓之道形而下者谓之器本义云卦爻隂阳皆形而下者以卦爻冠诸隂阳之上则知此隂阳乃指卦爻之隂阳矣不然当置隂阳字于卦爻之上○其以变化分属隂阳者葢隂重浊犹以渐而变阳轻清则化而无迹矣此等处须于造化人物上实见得方是毋徒只以变化二字分属隂阳便了也如雷霆风云之类其乍聚而乍散一往而一来曾见有痕迹否若夫动植之类其变也虽终归于尽然犹有渣滓在乆则亦化矣此可见变者化之渐意所以然者有形故也若阳则止是气故一化而无迹然单言变亦该得化单言化亦该得变既并言则当有别○又曰乾坤以卦言贵贱以爻位言刚柔总卦爻言吉防以卦爻之占言变化则蓍策中卦爻之变也数自有次第始于乾坤体之立终于变化用之行也○愚观此一节是夫子从有易之后而追论夫未有易之前以见画前之有易也夫易有乾坤有贵贱有刚柔有吉防有变化然此等名物要皆非圣人凿空所为不过皆据六合中所自有者而模写出耳观夫天地之尊卑则易之乾坤定矣葢天地所在即乾坤所在也观夫天地万物之有卑髙则易之贵贱位矣葢卑髙所在即贵贱所在也观夫阳物之常动隂物之常静则易之刚柔防于此矣是动静所在即刚柔所在也观夫事之以类而聚物之以羣而分则易之吉防生于此矣是事物善恶所在即吉防之所在也观夫在天者之成象在地者之成形则易之变化见于此矣是象形所在即变化所在也是易虽未作如易中许多物事则色色皆已备于六合之内先儒所谓天地间元有一部易书开眼即见者也此条本意是如此○按本义云此言圣人作易因隂阳之实体为卦爻之法象或者误认以因隂阳之实体为贴天尊地卑等句为卦爻之法象为贴乾坤定矣等句不知此乃朱子总防出本文大意而发之亦不可分贴本文也至于庄周所谓易以道隂阳者亦言易非有他只是道出这个隂阳而已正重在实体上也至于下文刚柔相摩八卦相荡乃是圣人作易处○以为此节是论未画之易最为有理方起得刚柔相摩一又方见得鼓之以雷霆二交相发处语録乃又有谓若説做未画之易也不妨者葢非定説也至下条【云　云】又自了然矣大抵只当宗本义更要详本文○云峰云朱子曰此非是因有天地而始言乾坤乃言观天地则见易也云峰必有据矣学者再无庸疑
　　是故刚柔相摩八卦相荡
　　荡字上声直音曰涤器也又行也韵学曰推荡震荡又涤荡摇动貌○两相摩若主刚言则刚与柔摩主柔言则柔与刚摩此与彼摩便是相摩以此例八卦相荡故主干言则干一与兑二等诸卦相荡主兑言则兑二与干一等诸卦相荡云摩荡似皆在本行所生者却在上行矣○此易卦之变化与上节蓍策卦爻之变化不同上变化是蓍策中变化此则明云易卦之变化也下两条云变化之成象变化之成形则承此变化字言皆指易卦也易有卦有蓍只此两物而已至此乃有易而乾坤贵贱刚柔吉防变化都一一有了故曰上条是未画之易也○相摩相荡之説细看语録与本义不同本义云两相摩而为四四相摩而为八则是刚与柔两者交相摩方得有四象又四象各两相摩方得有八卦也至于语録云摩如今之磨子相似下面一片不动上面一片只管摩旋推荡不曾住自两仪生四象则老阳老隂不动而少阳少隂则交自八卦而为六十四皆是从上加去则不是两平相摩荡乃是上下相摩荡上下相摩荡则是既有四象方得有与两相摩者既有八卦方得有与四相摩者既有六十四卦方得有与八卦相荡者分明与本义不同而本义之説精矣此所当辨摩荡要分别摩只是刚与柔两相摩荡则头项多矣故有圆转之説○摩在未成卦之前盖必摩而后成卦也荡在既成卦之后是见成物事互相推荡也摩则方摩戛出来易画之生未至于三其势固未容止画必至三者孔子固曰有天道焉有人道焉有地道焉实象三才也○后语録又曰摩是两个物事相摩戛荡是圆转推荡出来摩是八卦以前事荡是有那八卦了圆转推荡那六十四卦出来是八卦毎圆转推荡也如干不但与兑荡如离震巽坎艮坤皆迭与之荡也岂不是圆转相荡○马氏曰摩则如两石相戛而生出有序乃隂阳之一变一化也荡则如一气旋转而循环无端乃隂阳之千变万化者也此言亦只是文采好听未精切也○刚柔相摩即是两仪生四象四象生八卦之説八卦相荡即是八卦相错因而重之之説○尝观孔子説易只説到八卦便停住如此云八卦相荡后云八卦成列因而重之初曰四象生八卦又曰于是始作八卦又曰八卦以象告是葢以六十四卦即八卦之所重也要之似不如邵子一生二二生四四生八八生十六十六生三十二三十二生六十四每加一倍法者为尤明白痛快大抵亦只是立言不同然康节之説则实为发圣人之所未发也此条正指横图言乃是圣人作易元本子圆图则即此规而圆之耳方图则即此布而方之耳○在伏羲画卦时只是一毎加二而已何曽有相摩相荡之实其摩荡二字特假借以明其意耳如所谓参伍错综皆假借字意也○圣人因见天地间触眼皆易然要之不过隂阳消息两端而已于是立象以尽意设一画连亘而实者曰刚一画中防而虚者曰柔是刚柔二者交相摩戛而为四象四象者刚之上生太刚少柔柔之上生少刚太柔也又四象则交相摩戛而为八卦八卦者干一兑二离三震四巽五坎六艮七坤八也皆一每生二而成也八卦既成于是每一卦不但再生一卦又逐旋与其余七卦者交相推荡则一卦之上各生八卦合之而为六十四卦而易卦备矣易卦之变化也如此○两仪相摩而后有四象四象相摩而后有八卦使两仪不交则易只有两仪耳何由有四象唯阳交乎隂而隂生于阳于是有太阳少隂焉唯隂交乎阳而阳生于隂于是有少阳太隂焉是两者相摩乃有四也使四象不交则易亦只有四象矣又何由有八卦惟太阳交乎少隂而干兑分焉少隂交乎太阳而离震分焉少阳交乎太隂而巽坎分焉太隂交乎少阳而艮坤分焉是四者各明两相摩而后有八也三画已具八卦已成于每一卦与诸卦者迭相推荡而一卦生八卦合之则八八六十四矣




</div>
    <div class="pagination">
<a href="易经蒙引_page26.html">上一页</a><span>...</span><a href="易经蒙引_page22.html">22</a><a href="易经蒙引_page23.html">23</a><a href="易经蒙引_page24.html">24</a><a href="易经蒙引_page25.html">25</a><a href="易经蒙引_page26.html">26</a><span class="current-page">27</span><a href="易经蒙引_page28.html">28</a><a href="易经蒙引_page29.html">29</a><a href="易经蒙引_page30.html">30</a><a href="易经蒙引_page31.html">31</a><a href="易经蒙引_page32.html">32</a><span>...</span><a href="易经蒙引_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
