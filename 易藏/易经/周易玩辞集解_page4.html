<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 4 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 4 页/共 21 页</h1>
    <div class="content">　　【愚又按六十四卦中六居五九居二者凡卜六卦而十五卦皆吉谓人君柔中虚已而任刚中之臣其臣亦以刚中之徳应之也于蒙卦首发其例陆君启曰蒙之君愿为贤者童泰之君愿为贤者妇尊贤之义隆矣】
　　上九击蒙不利为寇利御寇象曰利用御寇上下顺也【本义治蒙过刚为击象攻治太深则必反为之害与小象上下顺其义难合愚窃谓上之所击者三也三虽与上正应而阴柔不中不正又居艮止坎陷之交三既以二为夫自上视之则为寇矣故曰击此远不相得者也坎为盗寇之象击蒙有二义治之太过则激而为寇因其来而御之则可以止寇为寇者不利则利在御寇者矣艮为阍寺守御之象御寇者上也胡云峯曰上之刚不为寇而止寇是上能顺下三之蒙因其御而不为寇是下能顺上得其解已】
　　【愚又谓本卦阴爻皆蒙二刚而居中包蒙所以养其善上刚而过中击蒙所以惩其恶初之用刑防宼于早也上之用击持法于终也】
　　【象数论曰初六乃立教之方九二阳爻师象三四五爻皆阴弟子象六三以阴居阳坎性趋下见金夫不有躬蒙之见诱于利欲者勿用取女有不屑教诲之意焉六四困而不学者也六五与二正应顺以受教故以童蒙之吉与之上九阳刚居终有衞道之力者也凡异端曲学足以惑蒙童之闻见者皆寇也不利为寇而利用御往者不追来者不拒归斯受之而已矣】
　　【苏君禹曰乾坤初辟即有屯蒙屯则未舒蒙则未觉其洪荒时乎唐虞以后智识渐开私欲之诱甚于金夫意见之障甚于桎梏名利之窃引寇而攻其外道德之窃引寇而攻其中有如水之溃决而莫之止也夫水之源澄之也易水之流塞之也难故初言发不过开关啓钥之功二言包犹有含垢匿瑕之度上曰击则有移山压卯之势矣要学者求其在我得其初心则夜气之动即为仁义孩提之知即为尧舜困可通妇可纳又何桎梏寇盗之足虑哉】
　　【干下坎上】
　　需有孚光亨贞吉利涉大川
　　【愚按坎在上体者凡七卦圣人于屯蹇取济险之功多是时防既至经纶斡旋之事若时防未至以前须有一段忍耐工夫需是也需亦造化自然之候时方险难不得不待者也然往往阴柔者患不能出阳刚者患不能需卦体干内而坎外卦徳妙在有孚二五刚中充实有孚之象中爻互离欲速见小蔽他不得光之象外卦坎为通亨之象八卦正位坎在五刚中正贞之象贞则不妄动以犯险自然得吉合二体险在前阳刚临之利涉大川之象末句兼指内卦三阳而援三阳以出险者九五之功也】
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　【须即诗卭须我友之义彖辞言利涉大川者凡七惟需涣二卦有坎体涣坎在内卦故曰乘木有功需坎在外卦故曰险在前内卦三阳以健体居坎下喜其能需故刚健而不陷非由刚健故不陷也天下事躁进者毎多阻今遇险能须故其义不困穷外卦一阳居坎中而得位凡人阻于势而不得不需九五位乎天位势无所阻由其阳刚中正故能镇静俟时养其全力险在前而需则往非冒险在险中而需则可援诸阳以出险此其所以往有功】
　　象曰云上于天需君子以饮食宴乐
　　【屯需大象皆不言水而言云遇雷则为屯取满盈之象上天则为需取悠扬之象舒卷不迫要见与迅雷疾风不同何以不言雨雨是己下之象无须待意矣凡人利害得失迫于其中一饮一食俱不自适能需者不然从容暇裕如浮云太虚尽其在我听其在天故于饮食之中得宴乐之道也身安曰宴心恬曰乐】
　　初九需于郊利用恒无咎象曰需于郊不犯难行也利用恒无咎未失常也【难去声】
　　【国外曰郊初犹未近险需于郊之象同人以象上九去火远者也需以象初九去水远者也需在初为时最早恐其歴久而变故戒以利用恒恒者常道也盖干刚之性一往无前每毎犯难而行失需之常道今在郊能需则无是患矣小象不字未字皆释无咎而需之义即在其中所以坚用恒者之心也朱啓庄曰凡言郊者多由主爻取象同人以二为主上去二远故上为郊需以五为主初去五远故初为郊同人由近而远需由远而近所以处险者正在此郊者萧然闲旷却步步蹈实地沙在水中洒洒脱脱不濡首涂足泥则沾濡汚秽大费手脚矣】
　　九二需于沙小有言终吉象曰需于沙衍在中也虽小有言以吉终也
　　【二则渐近于险矣沙在水中尚无沾泥涂体之患故取象于此初可以远害而不可以济时三则逼险而致寇惟二进不于泥退不于郊正在或远或近之间所以未免小有言者初则言其不能退而远避三则言其不能进而有为于此之时能不为羣言所惑从容以俟由其刚中之徳也说交衍水朝宗于海也衍在中即从沙字取义此爻即干之九二衍字即寛以居之之义此心寛然无入而不自得人言何足惜哉以其中而不正故小有言以其衍在中故终吉】
　　九三需于泥致寇至象曰需于泥灾在外也自我致寇敬慎不败也
　　【三居内卦之上与坎切近为泥象自郊而沙而泥三之时位适然于三何尤而致寇愚窃谓三之病在过刚不中不能静待所以致寇至寇自我致则三不得辞其咎矣象乃为之谋曰幸其灾尚在外卦也自我致寇故寇至我不致寇则寇斯不至其道在敬慎而已何谓敬慎需是也本爻即干之九三干干惕若即敬慎之义不败者谓当自处于不陷之地非与寇争胜也曰难曰寇曰灾皆从险在前説来敬字从上六应爻爻辞来】
　　六四需于血出自穴象曰需于血顺以听也
　　【先儒释此爻者多以血为杀伤之象愚窃谓坎之为险者在六四一爻三阳方进而四扼其前卦体本以干需坎坎非需干者也四何以亦称需盖以三阳从容镇定无隙可乘九五阳刚中正与为近比四之柔顺得正亦非与阳为难者故取需于血之象血阴属循分以自安也坎为隐伏穴象中爻互离离中虚出穴象出自穴者若离其所处之安以为三阳彚征之路顺以听顺于五以听阳之进也有四之出穴而后有上之入穴有四之顺听而后上有三人之来需于血之妙用如此絶无相拒见伤之义凡解爻辞者须细玩小象若以血为阴阳相伤则既受伤矣何以需为与夫子顺听之防不几相悖乎项平甫解此爻亦不取阴为阳所伤之说窃从其解而极论之】
　　九五需于酒食贞吉象曰酒食贞吉以中正也
　　【坎居八卦正位五为卦之主爻所谓位乎天位以正中者也下三阳恃其有孚故坚忍以需之五为主人位乎中正具酒食以待客式饮式食共释险难之忧而享安养之福此其所以贞吉也凡卦中有坎者爻辞多取酒食之象坎六四尊酒簋贰困九二困于酒食是已彖传倒转以叶韵云正中小象所云中正即正中也与干九三龙德而正中不同】
　　上六入于穴有不速之客三人来敬之终吉象曰不速之客来敬之终吉虽不当位未大失也【当去声】
　　【愚按四上两阴爻皆取穴义而出入不同四之穴在三阳之前以退避为义上之穴在三阳之外以守己为义此爻即坎卦之上爻也在坎为寘棘之象在需为入穴之象坎上无应而此有应故彼以三歳不得为凶此则以三人之来为吉三人指内卦三阳也自阳呼阴曰寇自阴称阳曰客五为卦主三阳本五之客因上与九三正应故三率其同体而来出于上之意外故曰不速谓不召而自来也虽不当位未大失者言能敬则虽不当位亦未大失况上之当位者乎曰终吉则食报尚属有待到底不脱需之义也愚又按处险难之时着一防躁急之心不得惟知其为险或远或近必先置身事外乃可徐往而有功所以需六爻皆无凶咎申屠蟠絶迹于梁砀标榜所不加初之需于郊也郭林宗周旋京师亦不及难二之需于沙也陈仲弓委蛇宦寺之间卒能保身三之需于泥也内三爻似之太王去邠迁岐以出穴为需者也武王遵养时晦以酒食为需者也勾践栖于防稽以入穴为需者也外三爻似之】
　　【汪潜谷曰需讼坎干合以有事需险在干外讼险在干内学者到得全体干健一团天理在我矣才学步须知需寇不在外所以防从欲之危才动念须知讼褫亦不在外所以贵克己之勇】
　　【坎下干上】
　　讼有孚窒惕中吉终凶利见大人不利涉大川
　　【以讼名卦只是要人无讼文王就人一防好胜之念去开示他分别个吉凶使知所趋避彖辞一惕字隐然有内自讼之意讼与需反对卦辞皆曰有孚顾需之坎在外为光为亨讼之坎在内为窒为惕盖能安其分则为需不安其分则为讼所以一利涉大川一不利涉大川讼者好刚而为血气所使也有孚者中实也窒含忍也惕戒惧也中和平也有此四德必不与人讼故吉终凶指上九大人九五也孔疏以九二为听讼之主本义亦以九二阳刚为险之主愚按彖传刚来而得中当指九二利见大人尚中正也则指九五九二以阳居阴虽刚中而不正处尊位而中正者非九五乎吕刑曰咸庶中正盖听讼者以中正为尚虞芮质成利见西伯雀防速狱利见召伯见大人则讼可无讼故以卦名归之曰讼元吉二方逋窜何以为听讼之主利不利对说随所处为吉凶吴艸庐曰涉川之象利于前进不利于退后需主爻九五自四上往为五舟进而前所以利讼主爻九二自三下来为二舟退而后所以不利】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　【上以刚陵下下以险陷上干健遇坎险讼之所由生以一人言内险而外健以两人言彼险而此健皆必讼之道也刚得中故中吉讼者彼此一是非狱犹未成也至于上则成讼矣故终凶尚中正乃使民无讼之本上无明主则下无良民举世成倾险之俗是挤之而入于渊也机心机事日险日深有不载胥及溺者乎】
　　【彖传有往来内外字様者凡十九本义指谓卦变此其一讼自遯来说本虞翻蜀才亦云此本遯卦二进居三三降居二朱子因之建安邱氏遂以此为圣人言卦变之始愚窃谓易中无卦不变似难指某某为卦变也一卦可变六十四又安知遯不自讼来乎大抵彖传所云往来只就两卦反对说上下易位便有往来之象夫子偶于十九卦言之耳本卦刚来得中谓需上卦之坎来居讼之下而刚仍得中则干之往居需下而得中自不必言所重在刚得中言来则往可知矣凡爻自外而内曰来自内而外曰往泰否二卦彖传甚明若以遯第三爻居讼第二爻同在内卦何以谓之来所以先儒宋仙井李舜臣凡舍本卦而论他卦及某卦自某卦来者皆所不取又按甬上董次公所着卦变考畧兼采郎顗京房荀爽虞翻四家除乾坤而外无一卦不变者亦可证专指十九卦之非】
　　象曰天与水违行讼君子以作事谋始
　　【项平甫曰天一生水始本同气一丽于形天上行水下润天道西转水流东注遂成天渊之隔女子争桑而呉楚连兵羊斟争羊而宋师败绩君子以作事谋始防于未违行之先也愚按人之彼此乖忤多起于违行事之所包者广讼其一耳彖辞只说中吉终凶大象补出谋始二字要人絶争端也凡立朝不分朋党讲学不立门戸皆是】
　　初六不永所事小有言终吉象曰不永所事讼不可长也虽小有言其辩明也
　　【初才弱位下无必胜之心无难已之势不永所事之象不曰讼而曰事事在初未成讼也小有言与需九二同言其伤我者小也大抵人之讼多从角口起小有言则彼此解释尚易只用畧与之辩辩明即止所以不永而终吉彖传曰讼不可成要其终也此云讼不可长戒其始也两个不可全从理上断】
　　九二不克讼归而逋其邑人三百戸无眚象曰不克讼归逋窜也自下讼上患至掇也
　　【九二彖传所谓刚来而得中者爻则以归逋为义一言其才一言其位故各不同爻辞但言其不克讼而归逋故无眚小象则谓其以下讼上而患至彼此不同何也先儒多谓二与五讼愚窃谓九五中正之大人何至见讼于二三本与上应而与二为比二与上争三而有讼故云自下讼上上者上爻也与下之从上吉义同春秋时往往有父子君臣相狱者如元咺诉衞侯于晋王子朝愬敬王于诸侯之类故夫子借爻象发周公所未言以儆之盖二与上讼而质成于五遇中正之君而为所化二之不克讼以此爻言不克讼以二之刚中也其所以不克讼由其能归逋自处卑约以免患也曰归是退步之义三百戸下大夫之邑坎为加忧眚象无眚者周礼所云凭弱犯寡则眚之谓四靣削地也二归逋故邑无眚象言以子讼父以臣讼君分卑势屈祸患立至有如拾取除却逋窜更有何策曰归而逋所以开其自新之路曰患至掇所以折其无上之心也】
　　【刘石闾曰讼之为卦四阳而二阴夫阴者阳之所悦也二以坎之一阳而介二阴初自应四二欲初则四必起而争之矣三自应上二欲三则上必起而与之争矣云云与二三两爻小象中上字正合得其解矣】
　　六三食旧德贞厉终吉或从王事无成象曰食旧德从上吉也
　　【唐凝庵曰坎卦原旧是坤以干再索而成坎今三在二既归之后复成坤遂全有坤德项平甫曰六三所食之旧德坤也曰贞曰或从王事无成皆坤六三之旧辞愚按三阴柔不能讼人皆以为无才由君子观之则为德食旧德只是守旧之义二与四所争者初与上爻所争者三也二不克讼故初不永所事初与三本无讼因二之讼而牵入事中也三与上本正应二不克讼而三仍从上即此便是贞以其居二阳之间故有危象以其从事无成故终吉无成者不终讼也玩爻辞于坤六三去有终二字其义可知】
　　九四不克讼复即命渝安贞吉象曰复即命渝安贞不失也
　　【程传命谓正理失正理为方命九四刚而不中正躁动则不安处非中正则不贞不安贞所以好讼也若义不克讼反就正理变其不安贞而安贞则吉矣愚按九四乘三而应初初与三皆比二而三又应上四之所以不能无讼也二与四皆以刚居柔又同为不克讼之象二以下讼上其不克者势也四以上讼下其不克者理也君子安于理小人制于命知理之不可渝而复而即命好胜之心一变而归于正道前念之悔即为后念之贞何吉如之象曰不失正解吉字以理之得失为吉凶非以讼之胜负为吉凶也一说渝变也即春秋渝平之渝此爻刚变而柔则为涣讼事散矣凡爻之言渝者皆取变卦也其义或然】
　　九五讼元吉象曰讼元吉以中正也
　　【此尚中正之大人也初三两爻阴柔不能讼者二不克讼而归逋四不克讼而安贞九五居中得正下皆无讼故曰讼元吉中正不作听讼解无偏无党王道荡荡一切发奸摘伏俱置不用何以听讼为哉使九五听讼而当不过一大有司耳非大君使民无讼之道也】
　　上九或锡之鞶带终朝三褫之象曰以讼受服亦不足敬也
　　【冯厚斋曰初不言讼杜其始也上不言讼恶其终也上与二争三而有讼二归逋三从上则上居胜势矣干为圜荀九家干为衣中爻互巽为绳鞶带之象凡命服先束革带乃加大带鞶带乃命服之饰讼者得胜岂有受服之理或锡之者假设之词纵或有其事终必见褫况万万无其事乎中爻离为日朝之象本爻居外卦之终三褫之象褫夺也夫子复发周公言外之防谓不夺亦不足敬其辱有更甚于褫者矣终凶所不必言】
　　【项平甫曰凡讼皆起于刚而止于柔九二九四皆刚是以起讼终以居柔而不克讼故一逋一渝初六六三虽居刚位而其德皆柔故终吉一为不永所事一为从事无成独九五一爻有全刚之资而居中履正非好讼者也故为元吉上九以刚居柔在讼之终居高用刚不胜不已此终讼之凶人也】
　　【坎下坤上】
　　师贞丈人吉无咎【崔氏憬曰丈人子夏传作大人呉氏易纂言依之】
　　【卦体以一阳统五阴周礼五人为伍五伍为两四两为卒五卒为旅五旅为师师者众也古未有兵之名也人众则不可无以统之丈人者师中之主也周礼司马掌兵者也而言掌邦政九伐之法所以正天下之不正也军伍防于教官之司徒古未有将之名也坎为中男而称丈人者乾坤以后坎即用事歴屯蒙需讼至此凡五见矣非他弟子可比故子以尊称九二一阳卦主也行师者先要得正次要得人不得正则师出无名不得人则师行无主得正得人自然吉而无咎程传云有吉而有咎者凡无名行师而幸胜者是也有无咎而不吉者凡声罪致讨而不胜者是也】
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣【王去声三代兴师未有不出于正者后世机变用事乃好出竒竒兵或以少致胜惟正兵乃能用众非争地争城之比故曰可以王矣刚中谓九二应指六五二虽为卦主爻所重尤在五刚中而无应则上之信任不专师出何以有功兵凶战危故曰险坤居外卦故曰顺行险而不顺则下之人情不服既应且顺即以此毒天下而民必从之吴起所谓兴师动众而人乐我所以有吉而无咎胡云峯云王者之师不得已而用如毒药之攻病非有沈疴坚症不轻用也愚窃谓行师之时供亿之烦杀僇之惨俱在所不免故曰毒然而民从之者意主于除害非以殃民也】
　　【一说刚中而应专指九二盖卦体五阴听于一阳二欲自王谁能禁之即不自王如韩信之于汉李光弼之于唐缓急之际召之不至君臣遂生怨咎二惟尽忠以应五所以上顺而下从如诸葛武侯之于蜀是已】
　　象曰地中有水师君子以容民畜众
　　【苏氏易传曰地中有水师言当如水行地中而人不知也愚按不言地下而言地中者取容畜之义井田之制寓兵于农如水在地中随地可以得水容民畜众养之于井田耳曰容有乐利之意曰畜无黩武之情彖言临时御众之道此言平时畜众之道】
　　初六师出以律否臧凶象曰师出以律失律凶也【律者纪律也初爻在一卦之内由内而外故云出出师之初胜负未可知故不言吉若出不以律则凶立见矣否者不然之谓否臧只作不以律解即小象所云失律凶也注疏谓失律而臧何异于否却将圣人语意说得支离了一说律指律吕言周礼太师之职执同律以听军声而诏吉凶师旷曰吾骤歌北风又歌南风南风不竞多死声楚必无功又史记律书六律为万事根本其于兵械尤所重以上诸说皆出师用律之证盖音律通乎法律必法律严然后音律清亦是一解呉艸庐又云律为元声而军法纪律皆取法乎此不可专言吹律一节】
　　九二在师中吉无咎王三锡命象曰在师中吉承天宠也王三锡命怀万邦也
　　【一阳在比为君在师则为将卦彖之丈人即六五之长子自众尊之曰丈人自君称之曰长子皆指此一爻刚而在中威德并着所谓老成持重练达军务者也玩在字有不动声色而镇服三军之意故彖辞之吉无咎归之中爻自二至四互震长子之象不发于本爻而于六五者委任责成不在将在君也礼一命受爵再命受服三命受车马锡命者如春秋王使宰周公锡齐侯命王使内史过锡晋侯命是也有锡命之宠而后师中得以展布锡至于三见天宠优渥天字只作王字解归重在王之任将上怀万邦推原所以锡命之故怀邦为行师根本非好大喜功全是一腔恻隐之心乃所以为贞也】
　　六三师或舆尸凶象曰师或舆尸大无功也
　　【二为卦主三以失位之柔而乘之不中不正有挠权偾事之象舆尸程传谓众主也本义谓司徒挠败舆尸而归观六五爻辞以舆尸属弟子当依程传为是军中不专一主则事权错出如或有之乃取凶之道荀林父邲之战令出于先縠赵盾河曲之师令出于赵穿郭子仪相州之败以九节度非大无功者乎愚又按古者车战一车百人故谓众为舆】
　　六四师左次无咎象曰左次无咎未失常也
　　【四居坤之下乘承皆阴由其知退所以无咎左次犹言退舍兵事尚右故以左为退次者师行止舍也凡师三宿为次春秋次于郎次于召陵是也三以阴居刚躁动而有舆尸之凶四以阴居柔左次以听主帅之令当退而退故无咎小象失字从失律来未失常者不失律也夫子恐人疑具以退为怯故补本爻辞所未言以解之】
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也【长上声当去声五君位兴师用将之主也兵者凶器必如田有禽而执之乃可举兵如牵牛蹊田而夺牛之义即下文利执言之意所谓师出有名也禽者鸟兽之总名凡易言禽者多在坎坎体有禽象本卦九二坎体上应六五故曰田有禽比九五坎变坤则为失禽象恒大象坎井坎体在上皆曰无禽利执言者奉辞伐罪师出有名本无咎也病在委任不专耳长子弟子通二三两爻言既用二义用三以新进叅老成则虽正亦凶况不正乎小象以字使字当玩以者用也与使字互文用人系民命之生死社稷之安危长子使之当者也弟子使之不当者也能用二者本五柔中之德叅以三者五中而不正之过也】
　　上六大君有命开国承家小人勿用象曰大君有命以正功也小人勿用必乱邦也
　　【此爻乃班师论功之象大君谓五上六以大臣奉君命而行黜陟故其辞严正如此外卦坤建侯开国之象中爻互震长子承家之象下二句即大君之命闲国功之大者承家功之小者分别等级以杜冒功之门故曰正小人亦即在此二等中勿用者非吝于爵赏之谓当行师之时使贪使诈权宜可也至于开国承家所关非一世之事若复用小人杂处其间不但灰豪杰之心抑且贻子孙之患东汉之衰始于外戚冒功继而宦寺封侯卒至亡国覆家由不知师终之戒也御将之道赏功易正功难要见公天下而不市私恩之意圣人于二之锡命嘉其怀万邦上之勿用决其必乱邦总为斯世斯民起见】
　　【或问勿用之义小人而有功者当何以处之答曰或赏而不封或封而不任俾之衣租食税勿令干预政事此安宁天下之计亦保全功臣之道也】
　　【坤下坎上】
　　比吉原筮元永贞无咎不宁方来后夫凶【比去声后同京氏传曰比自师来此据反对言变者一阳之卦凡六得君位者惟比元永贞三德属九五原筮为比五诸爻而设易内外卦多取阴阳正应其近相得者则为比然亦有不相得者惟比诸爻不论内外应否总以比五为义一阳乃卦主也上不求比而下自比之故吉原筮者再三详审之谓元者天德也永贞者地道也其此三徳何以筮为愚窃谓诸爻于所比必审求具此三德者顺而从之则无咎所谓臣亦择君也文王恐人疑比之义近乎私昵故借筮以发明之与蒙之初筮义同非真以筮为卜也若依本义再筮以自审有元永贞之德然后可以当众之归则以原筮指九五矣似于上下辞意不洽今据程传发其义观下文两句自明不宁方来是归命不遑之象上有刚中之君向男侯衞同轨毕至而不敢后上居卦末为后夫如田横尉佗始虽倔强终必灭亡凶字正与无咎应又按萃与比下体坤顺同萃多九四一阳以分其权故元永贞言于五比无分其权者故元永贞言于卦】
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　【比吉二字卦辞所有本义谓比吉也三字疑衍文愚按彖传连用三个也字重复其词以赞之多从卦辞来似不当衍赵汝楳曰吉者卦之义辅者吉之由两举卦名自有两义是为得之辅车两旁木名一刚在上如车众阴顺从如辅顺者情不容已从者分不可逃下字指下四阴以刚中者因五有刚中之德故比之者无咎也上下应兼指上爻上亦非不比五者特以后至面凶耳其道穷者自致穷蹙之谓又按彖传言上下应者比与大有两卦相似彼以上下五阳应一阴此以上下五阴应一阳皆居君位而得中者而阳刚中正则又本卦所独也】
　　象曰地上有水比先王以建万国亲诸侯
　　【彖言五阴比一阳象言一阳比五阴水者地之经络也分界九州血脉贯通故建国亲侯取此象顔质卿曰法地中之水藏天下于天下法地上之水以天下治天下愚谓井田封建相为表里师之容民井田也比之亲侯封建也君与民一体而分亲诸侯所以亲民曰建则枝榦固曰亲则脉络通不独合天下为一家且通天下为一身矣】
　　初六有孚比之无咎有孚盈缶终来有他吉象曰比之初六有他吉也
　　【初为比始倡诸阴而比五有孚是比之道凡易言孚皆取阳爻中实初六阴爻何以曰有孚盖初阳实六阴虚缶者中虚之器盈缶则中实矣内卦坤为釡缶之象初去五最远而归诚独先如萧何防高祖于布衣邓禹亲光武于同学由其有相孚之实故无咎他时将相王侯皆分内事而若获之意外初愿固不及此也故曰终来有他吉吉在终而圣人即比之初决之以其有孚耳两有孚只是彻始彻终表里如一便是满盈处非初之孚尚浅必积之而后盈也夫子只以比之初六四字该括爻辞令人深思自得坚持初念而已惟吉为他吉斯孚乃真孚】
　　六二比之自内贞吉象曰比之自内不自失也
　　【二在内卦对六四外比言内外卦之分例见于此二柔中正与五刚中正相应君臣合德非徇人以失已者故曰比之自内居帷幄之中叅预密勿者也八卦正位坤居二六二又以阴居阴故曰贞得正又得中所以吉自内与不自失两自字重看干曰自强谦曰自牧复曰自知颐曰自养晋曰自昭明德皆是此义所谓达不离道者与五正应非私比可知何失之有】
　　六三比之匪人象曰比之匪人不亦伤乎
　　【大人君子首系于干小人首系于师匪人首系于比匪人者非正人也其类不一何地无之在吾之比与不比耳六三不中不正乘承皆阴非人来比我而我自比之所谓见邪即入者也爻不言凶咎象曰不亦伤乎但作从旁怜悯之辞欲其惕然自反也】
　　六四外比之贞吉象曰外比于贤以从上也
　　【初六内也九五外也四不与初应而近比于五义之与比也二自内比四自外比两爻皆以柔居柔故贞吉小象贤字对匪人说贤与上皆指五贤以其刚中正上以其居尊位四之比五周以其贤亦循君臣大义而安从上之分耳】
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也【众阴皆比一阳独尊圣作物睹其道光明显之义也三驱借田猎言之坎为豕禽象邑人不诫者徒御不惊有闻无声也三句只作一气总是显比之象盖王者惟以比天下为心未尝强人以从我士各有志不相迫也譬之三驱岂以失一禽而介意哉三驱之礼经传无明文先儒或云三度驱禽而射之或云三靣着人驱禽或云围合三靣前开一路使之可去初无定说愚窃谓前禽似指上六以其在五之上曰前以其独不比五曰失又按一阳居尊得位中而且正小象惟首二句明白易解余义大难理防周易举正曰舍逆取顺一句误在失前禽上当云失前禽舍逆取顺也虞仲翔曰三驱谓驱下三阴不及初故失前禽背上六故舍逆据三阴故取顺愚按彖传云下顺从上下顺以比我为顺则不比者为逆矣兹何以云舍逆取顺涂山之防防风见戮逆者何尝纵舍乎舜之格有苗庶几舍逆之义而逆卒为顺舍之乃以取之汉光武得陇望蜀是以逆而不舍也宋太祖卧榻之侧不容他人鼾睡并顺者亦不舍矣先儒之解纷纷不同或是射去我之禽或是射向我之禽或以隂乘阳为逆舍逆者舍上一阴是长乱矣或以阴乘阳为顺取顺者取下四阴是杀降矣或谓来者不杀为取顺去者不追为舍逆是终日不获一禽矣惟张彦陵说统曰王者之民何顺何逆王者之心何取何舍惟不必于顺若见以为有逆不必于取若见以为有舍故曰失前禽诠释较明】
　　【邑人不诫上使中也二句亦难诠释潘雪松曰王者之田以法从事而不必于得王者之心也邑人众着于好生之仁不尽物而听之去故惟王者之田惟不相告戒而人亦浑于两忘故为王者之比杨慈湖曰致邑人初不待谆谆诫谕而自化于中正之道者上之人行中正之道自能使邑人中正也卓去病曰圣人之于天下不使其亲已不使其去已亦不使其防人自有恰好所在使其中而已三说不同采以备训诂】
　　上六比之无首凶象曰比之无首无所终也
　　【此爻画卦在五后故谓之后夫上为众阴之首下四爻皆顺从于五独上六在一阳之外而不比五则众隂无首矣所以上独受其凶爻曰无首象曰无终互举之词天下有有首而无终者矣断无无首而有终者也此之谓道穷合一卦而观下固顺从上亦当下比故有方来之象以一爻而言羣阴在下而承五上独在上而乘五故专言无首之凶】
　　【干下巽上】
　　小畜亨密云不雨自我西郊
　　【卦之取名以阴畜阳而圣人扶阳抑阴之意至此卦尤深切着明一柔自姤变同人自同人变履自履变小畜两卦反对小畜似宜居履后何以巽反居上盖乾坤以后阴爻用事自巽始故以一阴居初画为先亨字仍属阳说阳之所以得亨以畜未成也畜阳者四也四居巽初又互兑而在天上故谓之云以其所畜者小而不能止阳故成密云不雨之象吴仲清曰坎水其气上升为云其液下降为雨二三四互兑兑有坎之上半体故上有云而下无雨董次公曰需上变而为巽需之坎升天为云坠地为雨今坎象半见故不雨又中爻互离为乾卦亦不雨之象互兑兑位在西故曰西郊天地之气必郁结醖酿方能成雨今云兴而风散之焉能久畜程传云西郊阴所凡雨须阳唱乃成阴唱则不成今云过西则雨过东则不雨正是彖义自我西郊申明密云不雨之故本义谓我者文王自我也文王演易于羑里视岐周为西方似非取象之防愚按小过六五爻辞与此同亦岂周公自称为我而以岐周为西方耶据蒙卦彖匪我求童蒙童防求我两我字指木卦主爻而言小畜一阴为卦主我亦当属六四观彖传云自我西郊施未行也其义较明】
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也【八卦正位巽在西小畜反对为履履六三以阴居阳而位不当今来为小畜之四则以阴居阴故曰柔得位一味柔巽最能惑人故上下应健而巽者卦徳也小人用之以顺则足以笼络君子君子行之以健则絶不受制于小人归重在刚健刚中谓二志行统言下三阳施未行谓四两行字相应阳志方尚往阴岂得下施所以欲畜而未成深为君子幸之之意】
　　【郭白云曰有止而畜之者畜之大也有入而畜之者畜之小也苏子瞻曰大畜将以用干小畜将以制之干进而求用则可进而受制则不可故大畜之干以之艮为吉小畜之干以之巽为凶】
　　象曰风行天上小畜君子以懿文德
　　【每卦大象夫子于彖爻辞之外别有取义而义要不外卦象中孔疏谓此不取风行天上之象者非也按风行地上为观先王以省方观民设教天下有风为姤后以施命诰四方此皆风力足以及物达则兼善天下者也故称先王称后今风行天上则为罡风而不能下被乎物君子观此象以懿文德懿者美也细行必矜独善其身之谓凡谨仪饬度稽训修辞皆是也又卦体以柔遇刚有柔来文刚之象而谓不取风行天上之象然则圣人所取者何象乎】
　　初九复自道何其咎吉象曰复自道其义吉也
　　【周用斋曰卦以阴畜阳为义爻以不受畜于人为道愚按初以阳居阳虽与四应而能自守故曰复自道道本自之道复之者还其故吾何咎之有故不曰无咎而曰何其咎吉象曰其义吉以见不论应否据理而断自当得吉也】
　　【复为一阳之卦初曰不远复二曰休复吉小畜一阴之卦亦于初二两爻言复何也胡云峯曰复卦乃六阴己极之时喜阳之复生于下小畜则一阴得位之时喜阳之复升于上愚又谓复曰出入无疾初九似之曰朋来无咎九二似之圣人欲人以复之道处小畜之时也】
　　九二牵复吉象曰牵复在中亦不自失也
　　【二渐近于阴以其刚中而与初同体同德故连于初而有牵复之象二阳并复其势不孤故吉二之不受畜与初同但初与四应而能复自道其事较难二则同体牵连而复其事较易初吉则二之吉可知象曰亦不自失乃因彼许此之辞不自失与前复自道相应两爻合看更明程传谓二与五牵复其义难晓】
　　九三舆说辐夫妻反目象曰夫妻反目不能正室也【说与脱音义同】
　　【三为四所乘巽初一阴乃坤之初画舆之象三居四下比而悦之为所畜而不行脱辐之象干为夫巽为长女三与四比夫妻之象巽为多白眼反目之象王注以上为巽长指妻为上九愚谓上虽巽长终是阳爻何可指之为妻似当指六四三四本非正应以近比为所止畜安其室而无上进之意四以柔乘刚妻居外而夫居内乃反为所制脱辐反目皆九三过刚不中所致小象归咎于不能正室乃责备贤者之意谓其非正应而与四比也上爻所谓妇亦指六四而言因四之血去惕出故尊尚其德而以为妇贞耳辐释文作輹项平庵曰辐车轑也輹车轴转也辐以利轮之转輹以利轴之转辐无脱理若輹则有脱时车不行则脱矣】
　　六四有孚血去惕出无咎象曰有孚惕出上合志也【此爻所谓柔得位者一阴畜五阳其势孤若以智术笼络诸阳有涣然散耳故必有孚然后能合血者阴也四阴虚何以能有孚四之孚五孚之也近与五比知阳之同德而不忌其进故无战而受伤之象血去则虽以阴居阴而无阴累然犹不安其居惕惧而出与需六四出穴义同不敢固位以妨羣贤之路此四之善自处也所以无咎上合志指五以其为众阳之领袖故曰上以其与四同体而皆有孚故曰合志】
　　九五有孚挛如富以其邻象曰有孚挛如不独富也【四五皆曰有孚五与下三阳同德四则其同体也恐四之包藏阴谋而不利于阳之上进故极诚以孚四而四亦上孚于五四既血去而出于危惕矣与五方一体固结五虽与二应远不相得而近与四为邻以一诚相结而众阳归之曰富以其邻则仍以五为上而不为四所畜可知象曰不独富见得不专以力服人感动人心全在有孚上几世之孤立而无邻者只为无德以相孚耳】
　　上九既雨既处尚德载妇贞厉月几望君子征凶象曰既雨既处德积载也君子征凶有所疑也
</div>
    <div class="pagination">
<a href="周易玩辞集解_page3.html">上一页</a><a href="周易玩辞集解.html">1</a><a href="周易玩辞集解_page2.html">2</a><a href="周易玩辞集解_page3.html">3</a><span class="current-page">4</span><a href="周易玩辞集解_page5.html">5</a><a href="周易玩辞集解_page6.html">6</a><a href="周易玩辞集解_page7.html">7</a><a href="周易玩辞集解_page8.html">8</a><a href="周易玩辞集解_page9.html">9</a><span>...</span><a href="周易玩辞集解_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
