<!DOCTYPE html>
<html>
<head>
    <meta charset="UTF-8">
    <title>周易传义大全 - 第 27 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 27 页/共 41 页</h1>
    <div class="content">　　象曰防升在上消不富也
　　传昏防于升极上而不知已唯有消亾岂复有加益也不富无复增益也升既极则有退而无进也【白云郭氏曰消息一理耳息则富而消则不富也○中溪张氏曰坤为晦隂虚为不富晦在上犹且升而不息岂知升极当降长极当消消则不能有其富矣○建安丘氏曰升卦之义以卦变言则柔以时升六自三上升而为四也以二体言则以巽升坤下三爻为方升之人上三爻皆受其升者以六爻言则六五贞吉升阶居得尊位为升之主下四爻则皆来升者也初与三于五非近非应无嫌于五故初允升三升虚邑盖可升而升者也如九二应五则碍而不得进故孚而用禴六四近五则进而不敢逼故亨而顺事是知不可升而不升者也故二爻不言升至上处穷极之地不当升而犹升焉则是升而已矣升之道可易言哉】







　　周易传义大全卷十六
<经部,易类,周易传义大全>
　　钦定四库全书
　　周易传义大全卷十七　　明　胡广等　撰
　　【坎下兊上】
　　传困序卦升而不已必困故受之以困升者自下而上自下升上以力进也不已必困矣故升之后受之以困也困者惫乏之义为卦兊上而坎下水居泽上则泽中有水也乃在泽下枯涸无水之象为困乏之义又兊以隂在上坎以阳居下与上六在二阳之上而九二陷于二隂之中皆隂柔揜于阳刚所以为困也君子为小人所揜蔽穷困之时也【叠山谢氏曰困井相表里困为塞井为通困则泽中无水井则木上有水困有未济井有既济困塞而井通明矣】
　　困亨贞大人吉无咎有言不信
　　传如卦之才则困而能亨且得贞正乃大人处困之道也故能吉而无咎大人处困不唯其道自吉乐天安命【一作知命一作安义】乃不失其吉也况随时善处复有裕乎有言不信当困而言人谁信之本义困者穷而不能自振之义坎刚为兊柔所揜九二为二隂所揜四五为上六所揜所以为困坎险兑说处险而说是身虽困而道则亨也二五刚中又有大人之象占者处困能亨则得其正矣非大人其敦能之故曰贞又曰大人者明不正之小人不能当也有言不信又戒以当务晦黙不可尚口益取困穷【朱子曰困卦难理防不可晓易中有数卦如此系辞云卦有小大辞有险易辞也者各指其所之困是个极不好底卦所以卦辞也做得如此难晓如蹇剥否睽皆是不好卦只是剥卦分明是剥所以分晓困卦是个进退不得穷极底卦所以难晓其大意亦可见矣○云峰胡氏曰蹇能止则知足以避需不陷则义无所穷困之为卦上下三刚皆掩于柔穷而无所容此所以为困也然刚之困如此刚之亨自如处坎之险不失兊之说时虽困而道则亨身虽困而心则亨也他卦言亨与贞不贞则不亨亨由于贞也此卦言亨与贞处困能亨则得其贞贞由于亨也曰贞又曰大人者困而能亨是为贞正之大人非不正之小人所能也刚柔自乾坤往来于二与上而以九居五未尝夑也是之谓贞是之谓大人此其所以吉而无咎也有言不信又戒处坎之险不可尚兊之口也○进斋徐氏曰兊口不掩言象坎刚中有孚信象坎兊相失故有言不信处困之时当务晦黙尚口多言人谁信之困且穷而已故戒○双湖胡氏曰以卦体言坎遇兊而成困泽自涸于上坎自流于下两不相得以卦爻言二为坎主上为兊主又居不相应之地两不相向皆困之道盖天地之气由西而北则其势顺故兊下坎上为节由北而西则其势逆而坎下兊上斯为困也亨者以卦徳言本义尽之以卦才言则二五刚中故亨贞主九五一爻言也大人兼指二五当困之时有二五刚健中正之大人以济之吉无咎矣但二体终不相得故兊言而坎不信其亦居困之时而二五各自为谋者乎看来文王卦辞不过如此若刚掩之象已是夫子彖传自发其意就彖传释之可也】
　　彖曰困刚揜也【揜本又作掩于捡反】
　　传卦所以为困以刚为柔所掩蔽也陷于下而掩于上所以困也陷亦掩也刚阳君子而为隂柔小人所掩蔽君子之道困窒之时也本义以卦体释卦名【于氏弇曰干上九降居九二而之险坤六二上为上六而掩刚成困之义○东平刘氏曰不曰柔掩刚而曰刚掩者何也无所归咎故以刚自掩为辞盖卦为君子设也○缙云冯氏曰下卦阳也阳寡而陷于二隂之中上卦隂也阳虽众而在一隂之下隂为之主此阳刚之困君子穷之象也】
　　险以说困而不失其所亨其唯君子乎【说音悦】
　　传以卦才言处困之道也下险而上说为处险而能说虽在困穷艰险【一作险艰】之中乐天安义自得其说乐也时虽困也处不失义则其道自亨困而不失其所亨也能如是者其唯君子乎若时当困而反亨身虽亨乃其道之困也君子大人通称【朱子曰困而不失其所亨这句自说得好○诚斋杨氏曰坎一阳陷二隂之中兊一隂蔽二阳之上皆刚揜于柔也刚揜于柔君子揜于小人能不困乎然困而亨何也亨不于其身于其心不于其时于其道也○赵氏曰险以说在险而能说则无入而不自得矣其于处困也何有○中溪张氏曰处险而说如顔子在陋巷而不改其乐栁下恵阨穷而不悯夫子厄于陈畏于匡孟子毁于臧仓身弥困而道弥亨唯君子能之○庐陵龙氏曰所字合为句亨字为句所如艮止之所之所虽在困中不愧不怍泰然不失其常处此之谓亨能此者其唯君子乎】
　　贞大人吉以刚中也
　　传困而能贞大人所以吉也盖其以刚中之道也五与二是也非刚中则遇困而失其正矣【南轩张氏曰唯大人能处困凡人处之大则失节小则忧陨以中不刚耳○云峰胡氏曰刚之困于柔犹人之困于疾使易専论其困而无以通之是知其疾而不能用药也如是则安用易哉故彖曰困亨彖传曰困而不失其所亨彖以大人称彖传曰其唯君子乎盖困而不失其所亨即是贞君子即是大人困而亨之君子其即刚贞之大人乎吉无咎由于贞贞由于亨】
　　有言不信尚口乃穷也
　　传当困而言人所不信欲以口免困乃所以致穷也以说处困故有尚口之戒本义以卦徳卦体释卦辞【吴园张氏曰兑为口在上故曰尚口乃穷○西溪李氏曰当逊言以避祸○双湖胡氏曰夫子于困彖传自以刚掩发伏义卦象文王卦辞初无是也以说处险则刚虽见掩而不失其所亨其唯二五刚中之君子乎又以卦徳论之也贞大人吉无咎而释之以刚中也之辞归重又在九五一爻上有言不信而释之以尚口乃穷也之辞是说上六虽穷于言而终不见信于坎坎兊相失而成困象矣】
　　象曰泽无水困君子以致命遂志
　　传泽无水困乏之象也君子当困穷之时既尽其防虑之道而不得免则命也当推致其命以遂其志知命之当然也则穷塞祸患不以动其心行吾义而已苟不知命则恐惧于险难陨获于穷戹所守亾矣安能遂其为善之志乎【程子曰大凡利害祸福亦须致命须得致之为言直如人以力自致之谓也得之不得命固已定君子须知他命方得不知命无以为君子盖命苟不知无所不至故君子于困穷之时须致命便遂得志其得祸得福皆已自致只要申其志而已】
　　本义水下漏则泽上枯故曰泽无水致命犹言授命言持以与人而不之有也能如是则虽困而亨矣【朱子曰困厄有重轻力量有小大若能一日十二时防检自已念虑动作须是合宜仰不愧俯不怍如此而不幸填沟壑防身殒命有不暇恤只得成就一个是处如此则方寸之间全是天理虽遇大困厄有致命遂志而已亦不知有人之是非向背惟其是而已○问泽无水困君子以致命遂志曰泽无水困君子道穷之时但当委致其命以遂吾之志而已致命犹送这命与他不复为我之有虽委致其命而志则自遂无所囘屈伊川解作推致其命虽说得通然论语中致命字却是委致之致事君能致其身与士见危致命见危授命皆是此意授亦致字之意言将这命授与之也○建安丘氏曰兊上离下其卦为革圣人象之曰泽中有火兑上坎下其卦为困圣人宜象之以泽中有水而曰泽无水何哉曰泽中不宜有火也而有火所以为革之象泽中宜有水也而反无水非困而何哉若亦言有水则困之义隐矣有无二字圣人盖有深意存焉○中溪张氏曰泽所以潴水今水在泽下则泽涸而无水所以为困君子观困穷之象但委命于天而成吾之志而已拘羑里以演易厄陈蔡而歌此皆善处困者也致命遂志犹杀身以成仁也致命有坎险之象遂志有兊说之象○东谷郑氏曰在命者不可求在志者可遂所谓从吾所好者也○云峰胡氏曰命在天志在我困则委其命于天困而亨则遂其志于我】
　　初六臀困于株木入于幽谷三嵗不觌【臀徒敦反】
　　传六以隂柔处于至卑又居坎险之下在困不能自济者也必得在上刚明之人为援助则可以济其困矣初与四为正应九四以阳而居隂为不正失【一作夫】刚而不中又方困于隂揜是恶能济人之困犹株木之下不能防覆于物株木无枝叶之木也四近君之位在他卦不为无助以居困而不能庇物故为株木臀所以居也臀困于株木谓无所庇而不得安其居居安则非困也入于幽谷隂柔之人非能安其所遇既不能免于困则亦迷暗妄动入于深困幽谷深暗之所也方益入于困无自出之势故至于三嵗不觌终困者也不觌不遇其所亨也【建安丘氏曰初六居困体之下故曰臀株木乃木之无枝者指九四也初本与四相应四方为上六所揜犹无枝叶之木不能庇覆之故初不安其居是臀困于株木也初又处坎之下是入于幽暗之谷虽歴三嵗之乆而不能上觌乎四之正应也】本义臀物之底也困于株木伤而不能安也初六以隂柔处困之底居暗之甚故其象占如此【或问臀困于株木如何朱子曰在困之下至困者也株木不可坐臀在株木上其不安可知又问伊川将株木作初之正应不能庇他说如何曰恐说臀字不去○中溪张氏曰人之体行则趾为下坐则臀为下初六困而不行此坐困之象也○临川吴氏曰入于幽谷不能自防以出于困也○平庵项氏曰初六在坎下故为入于幽谷即坎初爻入于坎窞也○云峰胡氏曰卦名困以刚为柔所困也爻论困义非特刚困柔之困亦甚矣柔之困也困于株木困于石困于葛藟所困者槎枿之木纒绕之草困于石则又甚焉刚之困困于饮食困于金车困于赤绂饮食车服皆美物也六爻别而言之其崇阳抑隂亦可见矣○合沙郑氏曰困坎兊相重兑正西坎正北兊一隂始得秋气而蔓草未杀故为葛藟之困六三秋冬之交蔓草叶脱而刺存故为蒺藜之困若初六在坎之下正大冬之时也蔓草为霜雪所杀靡有孑遗所存者株木而已三爻皆隂故系以草木之象】
　　象曰入于幽谷幽不明也
　　传幽不明也谓益入昏暗自陷于深困也明则不至于陷矣【张子曰处困者正乃无咎居非得中故幽不明也】
　　九二困于酒食朱绂方来利用亨祀征凶无咎【绂音弗亨读作享】
　　传酒食人所欲而所以施恵也二以刚中之才而处困之时君子安其所遇虽穷戹险难无所动其心不恤其为困也所困者唯困于所欲耳君子之所欲者泽天下之民济天下之困也二未得遂其欲施其恵故为困于酒食也大人君子懐其道而困于下必得有道之君求而用之然后能施其所蕴二以刚中之徳困于下上有亢五刚中之君道同徳合必来相求故云朱绂方来方来方且来也朱绂王者之服蔽膝也以行来为义故以蔽膝言之利用享祀享祀以至诚通神明也在困之时利用至诚如享祀然其徳旣诚【一作成】自能感通于上自昔贤哲困于幽逺而徳卒升闻道卒为用者唯自守至诚而已征凶无咎方困之时若不至诚安处以俟命往而求之则犯难得凶乃自取也将谁咎乎不度时而征乃不安其所为困所动也失刚中之徳自取凶悔何所怨咎诸卦二五以隂阳相应而吉唯小畜与困乃戹于隂故同道相求小畜阳为隂所畜困阳为隂所掩也【朱子曰朱绂赤绂若如伊川说使书传中说臣下皆是赤绂则可诗中却有朱芾斯皇一句是说方叔于理又似不甚通○白云郭氏曰九二刚中之大臣困而不失其所亨者君子困于家食之际无饮食宴乐之奉其道则不可得而困九五之君子方将以同徳而来求则困于酒食非所忧也】
　　本义困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之徳以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎也【或问困于酒食木义作餍饫于所欲是如何朱子曰此是困于好底事在困之时有困于好事者有困于不好事者此爻是好爻当困时则是困于好事如感时花溅泪恨别鸟惊心花鸟好娱戏底物这时却发人不好底意思是因好物而困也酒食餍饫亦如此○问朱绂方来利用享祀曰以之事君则君应之以之事神则神应之○问困二五皆利用祭祀是如何曰他得中正又似取无应而心専一底意思○祭祀享祀想只说个祭祀无那自家活人却享他人祭之说○中溪张氏曰坎为水水润万物如饮食之养人故需五困二上下卦有坎体者亦皆有酒食之象况九二以刚居中自有方来之庆又岂真困于酒食也哉○云峯胡氏曰困于酒食醉饱之过因餍饫而生苦恼者也视初之困于株木三之困于石有间矣所以初入幽谷三不见其妻二则有朱绂方来之庆特五亦为柔所掩其来也缓故曰方来耳其占利于享祀而不利于征行困之时诚一切至可通神明不必急于往也无咎诸家以为谁咎则当如节之象曰又谁咎也今象曰中有庆则征凶者行非其时故凶而于义无咎也本义精矣】
　　象曰困于酒食中有庆也
　　传虽困于所欲未能施恵于人然守其刚中之徳必能致亨而有福庆也虽使时未亨通守其中徳亦君子之道亨乃有庆也【或问象云中有庆也是如何朱子曰他下面有许多好事】
　　六三困于石据于蒺藜入于其宫不见其妻凶
　　传六三以隂柔不中正之质处险极而用刚居阳用刚也不善处困之甚者也石坚重难胜之物蒺藜刺【一无刺字】不可据之物三以刚险而上进则二阳在上力不能胜坚不可犯益自困耳困于石也以不善之徳居九二刚中之上其不安犹借刺据于蒺藜也进退既皆益困欲安其所益不能矣【一作也】宫其居所安也妻所安之主也知进退之不可而欲安其居则失其所安矣进退与处皆不可【一有则字】唯死而已其凶可知系辞曰非所困而困焉名必辱非所据而据焉身必危既辱且危死期将至妻其可得见耶二阳不可犯也而犯之以取困是非所困而困也名辱其事恶也三在二上困为据之然苟能谦柔以下之则无害矣乃用刚险以乗之则不安而取困如据蒺藜也如是死期将至所安之主可得而【一无而字】见乎本义隂柔而不中正故有此象而其占则凶石指四蒺藜指二宫谓三而妻则六也其义则系辞备矣【朱子曰六三阳之隂上六隂之隂故将六三言之则上六为妻○中溪张氏曰石之为物坚确而不纳者也指九四四与初为应三虽比四而四不纳之矣坎为丛棘乃蒺藜也六三进则遇乎九四之阳如石压其上而无所纳是困于石也退则乗乎九二之阳如棘刺其下而失所凭是据于蒺藜也六三以隂居阳而上六以隂居隂故三以上为妻然三与上无应无应而入于其宫宜不见其匹耦而凶也○童溪王氏曰六三隂也而居阳自以为阳也故求配于上六然上六宫则是也而非其妻故曰入于其宫不见其妻○云峰胡氏曰六三本欲揜九二之刚然九二刚中正三隂柔不中正故自取困焉上六困之极悔则犹可至于吉如六三则上困于九四下据于九二以不正处二刚之间失其所安唯凶而已】
　　象曰据于蒺藜乗刚也入于其宫不见其妻不祥也传据于蒺藜谓乗九二之刚不安犹借刺也不祥者不善之征失其所安者不善之效故云不见其妻不祥也
　　九四来徐徐困于金车吝有终
　　传唯力不足故困亨困之道必由援助当困之时上下相求理当然也四与初为正应然四以不中正处困其才不足以济人之困初比二二有刚中之才足以拯困则宜为初所从矣金刚也车载物者也以二刚在下载已故谓之金车四欲从初而阻于二故其来迟疑而徐徐是困于金车也已之所应疑其少已而之他将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已苟择势而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜也本义初六九四之正应九四处位不当不能济物而初六方困于下又为九二所隔故其象如此然邪不胜正故其占虽为可吝而必有终也金车为九二象未详疑坎有轮象也【中溪张氏曰坎为舆九二居坎体而又刚健故曰金车初六之来徐徐者以困于九二之金车也然四之志则在乎初始若可吝乆必有终也○云峰胡氏曰当困之时不可求以亟通故二曰方来五曰乃徐有说四曰来徐徐皆缓辞也初与四应其来之所以徐徐者为九二金车所隔也然隂阳相应正也九二隔之非正也邪终不得以胜正故始虽可吝而必有终也○潜斋胡氏曰九四欲来初六之心即初六欲觌九四之心其未觌未来者一时之困耳时移困觧则欲觌者终于觌欲来者终于来故曰有终】
　　象曰来徐徐志在下也虽不当位有与也
　　传四应于【一无于字】初而隔于二志在下求故徐徐而来虽居不当位为未善然其正应相与故有终也【临川吴氏曰下谓初志在于拯初也不当位谓居柔故其行徐有与谓与初为正应行虽徐终能就初而拯其困也】
　　九五劓刖困于赤绂乃徐有说利用祭祀【说音恱】
　　传截鼻曰劓伤于上也去足为刖伤于下也上下皆揜于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之徳下有九二刚中之贤道同徳合徐必相应而来共济天下之困是始困而徐有喜说也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬【一作至诚】则能致天下之贤济天下之困矣五与二同徳而云上下无与何也曰隂阳相应者自然相应也如夫妇骨肉分定也五与二皆阳爻以刚中之徳同而相应相求而后合者【一无者也】也如君臣朋友义合也方其始困安有上下之与有与则非困故徐合而后有【一无有字】说也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示亨人鬼五君位言祭二在下言亨各以其所当用也【开封耿氏曰享祀人神所以祀宗庙祭祀天子所以礼百神○节斋蔡氏曰享狭祭广君臣之用异也○建安丘氏曰困卦二五盖君臣同徳以拯困彖所谓贞大人吉者也卦于二爻互明其义故在二言朱绂五言赤绂在二言亨祀而五言祭祀也○云峰胡氏曰九五君也亦言困者下无应也然二虽非应而同徳故一时虽困乃迟乆而有说也二五取象皆相应二曰朱绂五曰赤绂绂所以行也二五不应欲遽行得乎故二方来五乃徐有说二曰亨祀五曰祭祀亦以二五当困之时必诚一切至如祭亨然则或有可通之理也二言征凶五不言者二在下不可急征以求上上之求下则不可以是例论也】
　　本义劓刖者伤于上下下既伤则赤绂无所用而反为困矣九五当困之时上为隂揜下则乗刚故有此象然刚中而说体故能迟乆而有说也占具象中又利用祭祀乆当获福【进斋徐氏曰二五同徳始虽未应终则应也○濳室陈氏曰凡易言祭祀处爻多中实否则中虚中实则诚信之象中虚则诚信之理当困之时以九居五百事不利唯有中实利祭祀耳凡曰利祭祀则有亨通获福之理焉】
　　象曰劓刖志未得也乃徐有说以中直也利用祭祀受福也
　　传始为隂揜无上下之与方困未得志之时也徐而有说以中直之道得在下之贤共济于困也不曰中正与二合者云直乃宜也直比正意差缓尽其诚意如祭祀然以求天下之贤则能【一无能字】亨天下之困而享受其福庆也【建安丘氏曰二言中而五言中直所以释彖辞贞字之义二言有庆五言受福所以释彖辞吉字之义】
　　上六困于葛藟于臲卼曰动悔有悔征吉【藟力轨反臲五结反卼五骨反】
　　传物极则反事极则变困既极矣理当变矣葛藟纒束之物臲卼危动之状六处困之极为困所纒束而居最髙危之地困于葛藟与臲卼也动悔动輙有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居说唯为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困说体故也以说顺进可以离乎困也
　　本义以隂柔处困极故有困于葛藟于臲卼曰动悔之象然物穷则变故其占曰若能有悔则可以征而吉矣【缙云冯氏曰葛之附木最出木杪此上六困于葛藟之象也○双湖胡氏曰藟蔓生上爻柔之象○中溪张氏曰困至上六困之极矣处困而穷动辄得悔必知有悔艾之心斯有可出困穷之道故圣人特以征吉勉之○李氏椿年曰自四以上困之极也自四以下处困之极而思有以通之也动固悔矣与其静而无悔孰若动而有悔为穷之通往则吉也○云峰胡氏曰困穷而通其上之时乎然刚困不害其亨柔困不悔不吉两悔字与豫悔迟有悔不同豫言悔迟则事必有可悔此言事虽可悔而能悔则吉圣人拳拳欲人悔过如此○开封耿氏曰处困之终有自通之路知柔不可牵舍之可也刚不可乗去之可也○郑氏刚中曰困有不可动九二是也故征凶有不可不动上六是也故征吉○赵氏曰五爻皆不言吉独于上六言吉者要当时而不可欲速也九二征凶九四来徐徐九五乃徐有说至上六始有征吉之辞】
　　象曰困于葛藟未当也动悔有悔吉行也
　　传为困所纒而不能变未得其道也是处之未当也知动则得悔遂有悔而去之可出于困是其行而吉也【临川吴氏曰未当者所处未得其当也吉行者能行而去之则吉也○建安丘氏曰困刚揜也卦以三柔揜三刚为象然刚为柔揜者吉而柔揜刚者凶下卦则以初三之柔揜九二之刚然初言困于株木三言困于石二则言困于酒食而象以为中有庆是初三凶而二吉也上卦以上六之柔揜四五之刚然四言徐有终五言徐有说而上则言困于葛藟而象以为未当是四五吉而上凶也彖曰困而不失其所亨其惟君子乎三刚爻之谓矣】
　　【巽下坎上】
　　传井序卦困乎上者必反下故受之以井承上升而不已必困为言谓上升不已而困则必反于下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入于水下而上乎水汲井之象也【朱子曰井象只取巽入之义不取木义○进斋徐氏曰以卦体言初柔为泉眼二三刚为泉石四柔为井中空处五刚为泉实已汲将出井也上柔为井空处有全井象○隆山李氏曰自古国邑之建必先视其泉之所在是以公刘创京于豳之初相其隂阳观其流泉先卜其井泉之便而后居之也又曰坎者天一之水见于诸卦者皆诸水下流之失故多以险喻其在卦而得水之真性者惟井是也以画观之一阳实其中二隂围其外譬之阳气初囘暖律于凝隂之中冬水因之而变温此坎之真性也尝以此观天下之水其在冬而温者独井泉而已盖得之地脉不失其本真及注之川泽风雨霜露之所剥失其本性无复有向来一阳之温矣载观井泉之水在人身则精血是也川流之水在人身则涕洟之类是也精血固藏者乃井泉生动之性而涕洟往而不反者诸水下流之失也】
　　井改邑不改井无丧无得往来井井【丧息浪反】
　　传井之为物常而不可改也邑可改而之他井不可迁也故曰改邑不改井汲之而不竭存之而不盈无丧无得也至者皆得其用往来井井也无丧无得其徳也常往来井井其用也周常也周也井之道也【朱子曰井是那掇不动底物事所以改邑不改井○中溪张氏曰井徳之地也而以不变为徳下体本干上体本坤初五刚柔相易而成井坤为邑变坤为坎改邑也坎水为井五以刚居中而不变是不改井也邑居其所而能聚可改而就井井居其所而有常不可改而就邑汲之而不竭故无所丧不汲之而不盈故无所得刚往居五柔来居初往者得水而上来者求水扵下往来皆井其井则无饥渇之害矣故曰往来井井】
　　汔至亦未繘井羸其瓶凶【汔许讫反繘音橘羸律悲反】
　　传汔几也繘绠也井以济用为功几至而未及用亦与未下繘于井同也君子之道贵乎有成所以五谷不熟不如荑稗掘井九仭而不及泉犹为弃井有济物之用而未及物犹无有也羸败其瓶而失之其用丧矣是以凶也羸毁败也本义井者穴地出水之处以巽木入乎坎水之下而上出其水故为井改邑不改井故无丧无得而往者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也【朱子曰汔至作一句亦未繘井羸其瓶是一句意谓几至而止如绠未及井而瓶败言功不成也○建安丘氏曰改邑不改井井之体也无丧无得井之徳也往来井井井之用也此三句言井之事汔至亦未繘井未及于用也羸其瓶则并失其用也此二句言汲井之事○厚斋冯氏曰繘关西谓绠汲水索瓶汲器文从缶瓦器也或谓古无桶故不取巽木象韩信以木罂渡师如尊罍古皆用木疑古以木为瓶从缶则又瓦为之者此象巽木无疑○云峰胡氏曰泽无水为困命也泽虽无水而井则有水性也知困之义则知安命知井之义则知尽性易性命之书而言之明且切者莫困井二卦若也改邑不改井三句为井言汔至三句为汲者言改邑不改井井之体也性静而定也无丧无得往来井井井之用也性动亦定也汔至未繘井而羸其瓶人之于性知之行有未尽者其犹是乎】
　　彖曰巽乎水而上水井井养而不穷也【上时掌反】
　　本义以卦象释卦名义【隆山李氏曰坎三爻二隂在外为险陷井象也一阳居内陷二隂之中泉象也以巽遇坎巽木在坎水中巽水而上亦犹凿木为机后重前轻挈水若抽者葢汲井之象也井之汲为烹饮漑濯日用可既乎故曰巽乎水而上水井井养而不穷也】
　　改邑不改井乃以刚中也
　　传巽入于水下而上其水者井也井之养于物不有穷已【一作无有穷也】取之而不竭徳有常也邑可改井不可迁亦其徳之常也二五之爻刚中之徳其常乃如是卦之才与义合也【建安邱氏曰刚中五也刚则不变故邑可改而井不可改○林氏栗曰井者君子之德井不可改以其刚中也刚中者泉在中也○云峰胡氏曰惟井之不改故不以往而丧不以来而得而往者米者自井其井彖传但言其体而用已该矣】
　　汔至亦未繘井未有功也羸其瓶是以凶也
　　传虽使几至既未为用亦与未繘井同井以济用为功水出乃为用未出则何功也瓶所以上水而致用也羸败其瓶则不为用矣是以凶也本义以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也【建安丘氏曰井以上乎水为功汔至亦未繘井犹未可以得水故未有功也既不得水并与其瓶而羸之则汲之用废矣是以凶也○嵩山晁氏曰或谓彖主三阳言五井洌寒泉食是阳刚居得中正邑可改而井不可改也三井渫不食是水未见于用未有功也二瓮敝漏是既不得水并其瓶而亾之羸其瓶而凶者也】
　　象曰木上有水井君子以劳民劝相【上如字又时掌反劳力报反相息亮反】
　　传木承水而上之【一作来】乃器汲水而出井之象君子观井之象法井之徳以劳徕其民而劝勉以相助之道也劳徕其民法井之用也劝民使相助法井之施也本义木上有水津润上行井之象也劳民者以君养民劝相者使民相养皆取井养之义【朱子曰木上有水井说者以为木是汲器则前面却有瓶瓶自是瓦器此不可晓怕只是说水之津润上行至那木之杪这便是井水上行之象○草木之生津润皆上行直至树木便是木上有水之义虽至小之物亦然如菖蒲叶每晨叶叶尾皆有水如珠颗虽藏之宻室亦然非露水也问如此则井之义与木上有水何预曰木上有水便如井中之水水本在井底却能汲上来给人之食故取象如此○问程子井桶之说是否曰不然木上有水是木穿水中张上那水若作汲桶则解不通矣且与羸其瓶之说不相合也○临川吴氏曰井之养人所及者众君子观其象教民以相养之道劳者闵其劳而休息之也劝勤勉之意相助力也劝相者使之各勤勉以相助也○建安丘氏曰无君子莫治野人无野人莫养君子君劳乎民民助乎君古者井田之制或取诸此○云峰胡氏曰井以喻性然则劳民劝相所以养人之性也而以君养民使民自养又有井田之义焉】
　　初六井泥不食旧井无禽【泥乃计反】
　　传井与鼎皆物也就物以为义六以隂柔居下上无应援无上水之象不能济物乃井之不可食也井之不可【一无可字】食以泥污也在井之下有泥之象井之用以其水之养人也无水则舎置不用矣井水之上人获其用禽鸟亦就而求焉旧废之井人既不食水不复上则禽鸟亦不复往矣盖无以济物也井本济人之物六以隂居下无上水之象故为不食井之不食以泥也犹人当济物之时而才弱无援不能及物为时舎也本义井以阳刚为泉上出为功初六以隂居下故为此象盖不泉而泥则人所不食而禽鸟亦莫之顾也【临川吴氏曰井以阳刚为泉隂柔为上初六隂柔在水之下故为泥○云峰胡氏曰井以上出为功初在井下泥而不为人所食矣井以汲而日新泥不可汲而为旧井而禽亦莫之頋矣○进斋徐氏曰人品汚下不能强于为善无用于世为人所弃观于此爻可以知所当勉矣】
　　象曰井泥不食下也旧井无禽时舎也【舎音舍】
　　传以隂而居井之下泥之象也无水而泥人所不食也人不食则水不上无以及禽鸟禽鸟亦不至矣见其不能济物为时所舎置不用也若能及禽鸟是亦有所济也舎上声与干之时舎音不同本义言为时所弃
　　九二井谷射鲋瓮敝漏【射食亦反鲋音付】
　　传二虽刚阳之才而居下上无应而比于初不上而下之象也井之道上行者也涧谷之水则旁出而就下二居井而就下失井之道乃井而如谷也井上出则养人而济物【一作上出而养人济物】今乃下就汚泥注于鲋而已鲋或以为虾或以为蟇井泥中微物耳射注也如谷之下流注于鲋也瓮敝漏如瓮之破漏也阳刚之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也井之初二无功而不言悔咎何也曰失则有悔过则为咎无应援而不能成用非悔咎乎居二比初岂非过乎曰处中非过也不能上由无援非以比初也本义九二刚中有泉之象然上无正应下比初六功不上行故其象如此【朱子曰鲋程沙随以为蜗牛如今废井中多有之○进斋徐氏曰井谷者井傍穴也射下注也鲋泥中微物蛙属谓初瓮汲水瓶也九二刚中上无应与下比初六不上出而下注有井谷射鲋之象又为泉实可汲而在瓮敝漏之象○云峰胡氏曰井以上出为功二无应而下昵于初以井言如井旁穴出之水仅能射鲋以汲井言如敝瓮不足以上水而反漏于下○中溪张氏曰彖言羸其瓶即此之瓮敝漏也巽体覆盂亦有瓮敝漏之象】
　　象曰井谷射鲋无与也
　　传井以上出为功二阳刚之才本可济用以在下而上无应援是以下比而射鲋若上有与之者则当汲引而上成井之功矣【临川吴氏曰与谓应无应在上故无提挈之以出者○进斋徐氏曰在井而射鲋在瓮而敝漏皆无与之故也尝谓人才生世自非果于暴弃甘为下流之归者皆可与为善苟阳刚之禀资质之美者皆可以进徳良由上无应与而为之诱掖汲引者故上逹之难下达之易也】
　　九三井渫不食为我心恻可用汲王明并受其福【渫息列反】传三以阳刚居得其正是有济用之才者也在井下之上水之清洁可食者也井以上为用居下未得其用也阳之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为心之恻怛也三居井之时刚而不中故切于施为异乎用之则行舎之则藏者也然明王用人岂求备也故王明则受福矣三之才足以济用如井之清洁可用汲而食也若上有明王则当用之而得其效贤才见用则已得行其道君得享其功下得被其泽上下竝受其福也本义渫不停污也井渫不食而使人心恻可用汲矣王明则汲井以及物而施者受者竝受其福也九三以阳居阳在下之上而未为时用故其象占如此【朱子曰九三可用汲以上三句是象下两句是占大槩是说理决不是说汲井○若非王明则无以收拾人才○中溪张氏曰九三以阳刚之才而居一井之半则泥者去注者深此渫治之井泉可食矣泉可食而人莫之食非惟使我心测也而行者过之亦为之恻然也然三有甘洁之泉苟上遇汲者之明则美泉见食而邑人皆被其井养之功犹下有阳刚之才而上遇王者之明则贤才见用而天下竝受其利泽之福也○云峰胡氏曰初六井泥而不食可也九三井渫可食矣而不食何哉为我心恻者非我心自恻也行道之人为我而心恻也恻此水可用汲而不汲也恻其与应者才柔不能汲也汲之者其惟五乎五非应也而曰王明周公特笔也王明则汲之以汲物而上下竝受其福矣】
　　象曰井渫不食行恻也求王明受福也
　　传井渫治而不见食乃人有才知而不见用以不得行为忧恻也既以不得行为恻则岂免有求也故求王明而受福志切于行也本义行恻者行道之人皆以为恻也【诚斋杨氏曰可食者泉也不食者人也井何恻焉人之行者恻之非为井恻也为有才徳之君子不见用于上者恻也井一用一邑受其福君子一用天下受其福有美井无善汲则如无井有贤者无明王则如无贤仲尼曰王明不兴天下孰能宗予然则九三之恻也井云乎哉君子云乎哉故微明扬之尧帝则大舜雷泽之渔父微明哲之髙宗则传说岩野之胥靡】
　　六四井甃无咎【甃侧旧反】
　　传四虽隂柔而处正上承九五之君才不足以广施利物亦可自守者也故能修治则得无咎甃砌累也谓修治也四虽才弱不能广济物之功修治其事不至于废可也若不能修治废其养人之功则失井之道其咎大矣居髙位而得刚阳中正之君但能处正承上不废其事亦可以免咎也本义以六居四虽得其正然隂柔不泉则但能修治而无及物之功故其象为井甃而占则无咎占者能自修治则虽无及物之功而亦可以无咎矣【中溪张氏曰井甃者甓而修之也井而甃矣则旧井完而新之俾勿壊然六四才柔虽未能施其井养之用而近承九五井洌之主苟能甃而治之修而洁之则将有汲引上出之功而无汚浊不食之咎矣○云峰胡氏曰初才柔有井泥象三之渫渫初之泥也二位柔有井谷象四之甃甃二之谷也渫与甃其皆日新之功乎日新而不已寒泉之来不穷矣】
　　象曰井甃无咎修井也
　　传甃者修治于井也虽不能大其济物之功亦【一作若】能修治【一有亦字】不废也故无咎仅能免咎而已若在刚阳自不至如是如是则可咎矣【平庵项氏曰泥与甃皆隂也初六不正在下故不能自修而为泥六四正而在上故能自修而为甃甃所以御泥而达泉也有闲邪存诚之功故为修井之象○建安丘氏曰三在内卦渫井内以致其洁四在外卦甃井外以御其汚盖不渫则汚者不洁不甃则洁者易汚此君子内外交相养之道也】
　　九五井洌寒泉食【洌音烈】
　　传五以阳刚中正居尊位其才其徳尽善尽美井洌寒泉食也洌谓甘洁也井泉以寒为美甘洁之寒泉可以人食也于井道为至善也然而不言吉者井以上出为成功未至于上未及用也故至上而后言元吉本义洌洁也阳刚中正功及于物故为此象占者有其徳则契其象也【嵩山晁氏曰井者隂之质也故静而虚泉者阳之用也故动而实○沙随程氏曰水始达曰泉坎水之正性则寒坎北方也○泸川毛氏曰三与五皆泉之洁者也三居甃下未汲之泉也故曰不食五出乎甃已汲之泉也故曰食○云峰胡氏曰井至此初泥已浚二漏已修井道全矣所谓井养而不穷者正在此爻寒者水之性也洌洁也三之渫洁之也洁之可食矣而不如五之食者何哉五在上三犹在下故也然则渫与冽性也食与不食命也○白云郭氏曰洌言井之修洁主人事言寒言泉自然之性主天理言人事学也天理命也两得之斯为至矣○合沙郑氏曰井以阳为泉者水固天之一阳而生也巽二阳二在地位趋下射谷而非井矣三在人位居甃之下汲之不及不若坎之一阳浮溢于甃上也井欲溢而鼎戒盈徳与器之辨也】
　　象曰寒泉之食中正也
　　传寒泉而可食井道之至善者也九五中正之徳为至善之义【建安丘氏曰井六爻惟五曰泉盖九五为井之主位中而正泉洌而寒井之徳已尽美矣井至九五虽未能收上出之功而寒泉之食则异乎井泥之不食井渫之不食者非坎中之泉洌而且寒则人亦将出而吐之况食之乎】
　　上六井收勿幕有孚元吉【收诗救反又如字】
　　传井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也夫【一作人】体井之用博施而有常非大人孰能他卦之终为极为变唯井与鼎终乃为成功是以吉也【建安丘氏曰上六有井口之象收者汲器之出也幕者覆井之具也勿者禁止之也井以上出为功繘至于收而井养之用成矣圣人之心以博施济众为公而不以井养之利为私故勿幕焉夫惟收而勿幕然后天下信其心之公而有孚故获大善之吉苟收繘之后复幕其井则非元吉在上井道之大成矣盖内卦井道之小成外卦井道之大成也】
　　本义收汲取也晁氏云收鹿卢收繘者也亦通幕蔽覆也有孚谓其出有源而不穷也井以上出为功而坎口不揜故上六虽非阳刚而其象如此然占者应之必有孚乃元吉也【云峰胡氏曰六隂柔非泉也而有收之象元吉之占何哉他卦之终为极为变唯井与鼎终乃成功孚字例训为信本义曰有孚谓出有源而不穷也盖其出有源井之体也其应不穷井之用也必如此而后为尽性之极功】
　　象曰元吉在上大成也
　　传以大善之吉在卦之上井道之大成也井以上为成功【云峰胡氏曰象始末揭下上二字见井之用在上而不在下初井泥为时所弃下也故在上则由修而中正由中正而大成愈上则井之功愈大○建安丘氏曰井卦六爻合而观之一井也泉井实也先儒以三阳为泉三隂为井阳实隂虚之象也九二言井谷射鲋九三言井渫不食九五言井洌寒泉曰射曰渫曰洌非泉之象乎初六言井泥不食六四言井甃无咎上六言井收勿幕曰泥曰甃曰收非井之象乎以卦序而言则二之射始达之泉也三之渫已洁之泉也五之洌则可食之泉矣初之泥方掘之井也四之甃已修之井也上之收则出汲之井矣又以二爻为一例则初二皆在井下不见于用故初为泥而二为谷三四皆在井中将见于用故三为渫而四为甃五上皆在井上而已见于用矣故五言食而上言收也○西溪李氏曰井六爻纲领最好初井泥二井谷皆废井也三井渫则渫初之泥四井甃则甃二之谷既渫既甃则井道全矣故五爻井洌而泉寒上爻井收而勿幕功用始及物而井道大成矣又曰初与二在井之地故初泥而二谷三与四人位必尽人事故三渫而四甃五与上则得之天矣是以三才之位取义也】
　　【离下兑上】
　　传革序卦井道不可不革故受之以革井之为物存之则秽败易之则清洁不可不革者也故井之后受之以革也爲卦兊上离下泽中有火也革变革也水火相息之物水灭火火涸水相变革者也火之性上水之性下若相违行则睽而已乃火在下水在上相就而相尅相灭息者也所以为革也又二女同居而其归各异其志不同为不相得也故为革也
　　革已日乃孚元亨利贞悔亾
　　传革者变其故也变其故则人未能遽信故必已日然后人心信从元亨利贞悔亾弊壊而后革之革之所以致其通也故革之而可以大亨革之而利于正道则可乆而得去故之义无变动之悔乃悔亾也革而无甚益犹【一有有字】可悔也况反害乎古人所以重改作也本义革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之徳而外有和说之气故其占为有所更革皆大亨而得其正所革皆当而所革之悔亾也一有不正则所革不信不通而反有悔矣【朱子曰郑东卿解革卦以为风炉亦解得好初爻为炉底二爻为炉眼三四五爻是炉腰处上爻是炉口○卦中要看得亲切须是兼象看但象不传了郑东卿易専取象如以鼎为鼎革为炉小过为飞鸟亦有义理其他更有好处亦有杜撰处○合沙郑氏曰革有鼎革生为熟之象故炉鞴之象为正盖以离火鼔铸兊金従革也革而受之以鼎者以鼔铸成鼎也○沙随程氏曰泽火不相遇则睽相遇则革革也者从其所胜而已○隆山李氏曰巳日乃孚言不信于方革之时而信于己革之日也○王氏曰民可与习常难与通变可与乐成难与虑始革之道所以已日乃孚也○进斋徐氏曰元亨利贞悔亾者变有大通之理也然必利于贞则其悔可亾变不以贞则事有不可胜悔者古人所以重改作也○云峰胡氏曰日离象日入泽有已日象革必已日乃孚者民难与虑始革之初人未遽信必已日而后信也离明则约义理而非妄革兊说则随时势而非强革此所谓革之贞也不贞则所革人不信事不通悔不亾矣凡彖未有言悔亾者此独言之重改革也】
　　彖曰革水火相息二女同居其志不相得曰革
　　传泽火相灭息又二女志不相得故为革息为止息又为生息物止而后有生故为生义革之相息谓止息也【程子曰息训为生者盖息则生矣一事息则一事生中无间断硕果不食则便为复也寒往则暑来暑往则寒来寒暑相推而嵗成焉】
　　本义以卦象释卦名义大略与睽相似然以相违而为睽相息而为革也息灭息也又为生息之义灭息而后生息也【或问革二女志不相得与睽不同行有二否朱子曰意则一也但变韵而叶之尔○临川王氏曰泽火非如坎离有隂阳相逮之道其相遇则相息而已其相息也唯胜者能革其不胜者尔○隆山李氏曰泽火相息必有一胜兊非北方之正水少隂之气不能以敌南方之正火兊之隂画下有二阳画限之而离火从下暵之此火能革泽水也故有温泉而无寒火又曰睽彖曰二女同居其志不同行革彖曰二女同居其志不相得不同行不过有相离之意故止于睽不相得则不免有相克之事故至于革○云峰胡氏曰卦以相违为睽相息为革而既济水在火上不曰相息者何也坎之水动水也火不能息之泽之水止水也止水在上而火炎上故息灭息之中有生息者存犹人一吸一嘘而谓之一息亦有止而复生之义也】
　　已日乃孚革而信之
</div>
    <div class="pagination">
<a href="周易传义大全_page26.html">上一页</a><span>...</span><a href="周易传义大全_page22.html">22</a><a href="周易传义大全_page23.html">23</a><a href="周易传义大全_page24.html">24</a><a href="周易传义大全_page25.html">25</a><a href="周易传义大全_page26.html">26</a><span class="current-page">27</span><a href="周易传义大全_page28.html">28</a><a href="周易传义大全_page29.html">29</a><a href="周易传义大全_page30.html">30</a><a href="周易传义大全_page31.html">31</a><a href="周易传义大全_page32.html">32</a><span>...</span><a href="周易传义大全_page28.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
