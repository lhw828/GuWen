<!DOCTYPE html>
<html>
<head>
    <meta charset="UTF-8">
    <title>易象正 - 第 19 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 19 页/共 52 页</h1>
    <div class="content">　　豫利建侯行师
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　象曰雷出地奋豫先王以作乐崇徳殷荐之上帝以配祖考
　　【正曰谦礼也豫乐也礼以地制乐繇天作地制以艮天作以震艮止也震起也礼乐者刑罚之氐也礼乐不作则刑罚不清刑罚不清而斧钺钟皷皆敝矣止而顺顺而动夫各有自始也虞书曰戒之用休董之用威劝之以九歌俾弗坏故礼乐者圣人之所以劝也周书曰明徳慎罚亦克用劝要囚殄戮多罪亦克用劝开释无辜亦克用劝礼乐不作则百姓不劝上不可以荐上帝配祖考下不足以怀诸侯柔师众故雷霆不威而霜霰总至也君子出言以时出行以时苟非其时虽有礼乐若黙若雌及其究也以懿文徳】
　　初六【豫之震】
　　豫利建侯行师
　　震亨震来虩虩笑言哑哑震惊百里不丧匕鬯
　　鸣豫凶
　　象曰初六鸣豫志穷凶也
　　【正曰谦之上六鸣谦挹也豫之初六鸣豫溢也夫托初位而有震人之声非穷凶而为之乎郤至入周侈鄢陵之战单襄公曰兵在其颈其郤至之谓乎君子不自称也非以让也恶其葢人也人性陵上不可葢也求葢人其抑下滋甚鸣豫之凶谓有葢人之心焉退而脩省以和以平则庶可不丧矣】
　　六二【豫之觧】
　　豫利建侯行师
　　解利西南无所徃其来复吉有攸徃夙吉
　　介于石不终曰贞吉
　　象曰不终曰贞吉以中正也
　　【正曰雷雨作觧觧而夙万物甲拆建侯行师此两者不可不夙也故介于石未觧之物也不终日已觧之物也雷霆破山不避金石坚氷不凿一宿防释君子立子不谋于左右不谋于妇人君子出师不宿命于家不漏言于亲诗曰不留不处三事就绪伊尹曰先王昧爽丕显坐以待旦夫非知几豫觧之能如此乎子曰知几其神乎君子上交不谄下交不凟其知防乎几者动之微吉凶之先见者也君子见几而作不俟终日易曰介于石不终日贞吉介如石焉寜用终日防可识矣又曰君子知防知彰知柔知刚万夫之望然则夫子之言上交下交何也曰六二者上下之所交取也豫以成信觧以成智葢自蘧瑗季札之外未之有望也然则平仲叔向不可谓智乎曰防彰刚柔则夫人而知之也知而无济虽为众望自免而已晏子之晋与叔向宴语驩叔向曰齐其何如晏子曰此季世也吾弗知齐其为陈氏矣齐旧四量豆区釡钟四升为豆各自其四以登于釡釡十则钟陈氏三量皆登一焉以家量贷而以公量收之公聚朽蠧而三老冻馁国之诸市履贱踊贵民人痛疾而或噢咻之欲无获民将安避之叔向曰然虽吾公室亦季世也戎马不驾卿无军行庻民罢敝而宫室滋侈道殣相望而女富溢尤栾郤胥原狐续庆伯降在皂民无所依君日不悛以乐惂忧馋鼎之铭曰昧旦丕显后世犹怠况曰不悛其能乆乎二子之道国恶不相讳也然是夫人而知之二子惟望自免而已其或者穆叔乎穆叔自澶渊还见孟孝伯语之曰赵孟将死矣其语偷不似民主且年未盈五十而谆谆焉如八九十者弗能乆矣若赵孟死政必在韩子盍与季孙言之可以树善使早备鲁乆将失政鲁其惧哉孝伯曰人生几何谁能无偷朝不及夕将安用树穆叔出而告人曰孟孙亦将歾矣吾语诸赵孟之偷也而又甚焉乃与季孙语晋故不聴既而赵文子卒孟孝伯亦卒晋公室卑政在侈家韩宣子为政不能圗诸侯鲁不堪求谗慝宏多是以有平丘之防晋人执季孙甚矣穆子之正也正是生明明是生识诗曰昔我有先正其言明且清介石贞吉穆子亦有焉】
　　六三【豫之小过】
　　豫利建侯行师
　　小过亨利贞可小事不可大事飞鸟遗之音不宜上宜下大吉
　　盱豫悔迟有悔
　　象曰盱豫有悔位不当也
　　【正曰盱豫而迟豫而小过者也豫而小过则怠矣诗曰汤降不迟圣敬日跻为天子之道也不僭不滥不敢怠遑为诸侯之道也臧文仲获地于重馆夙也子太叔弛幕于晋庭迟也夫天下之不以速败者能几乎然既已豫矣而又迟之则是重悔也重悔而过则是多咎矣诗曰折栁樊圃狂夫瞿瞿不能晨夜不夙则莫周官曰蓄疑败谋怠忽荒政言夫盱豫而多悔豫而小过者也】
　　九四【豫之坤】
　　豫利建侯行师
　　坤元亨利牝马之贞君子有攸徃先迷后得主利西南得朋东北丧朋安贞吉
　　由豫大有得勿疑朋盍簪
　　象曰由豫大有得志大行也
　　【正曰顺而动动而得大顺天下从之何独西南乎西南之得朋非独吾隣也文徳协和百灵以怀震者帝之始出也艮者物之终成也坤迷其始艮成其终则皆可以勿疑也商颂曰受小球大球为下国缀旒何天之休不竞不絿不刚不柔敷政优优百禄是遒夫非顺动而能如此乎仲虺曰徳日新万邦惟怀志自满九族乃离仲虺之勿疑周召之无贰葢有得于繇豫成信而已非其志也】
　　六五【豫之萃】
　　豫利建侯行师
　　萃亨王假有庙利见大人亨利贞用大牲吉利有攸徃贞疾恒不死
　　象曰六五贞疾乘刚也恒不死中未亡也
　　【正曰危矣哉古人之观豫也礼乐干戈之中亦皆有竒疾焉谓大众所聚则情伪杂取然卒未有豫备之多旤者也竒疾之杀人则皆于其不戒也聚而戒戒而悦邪慝不生荣卫周作虽有不豫勿药之矣抑之诗曰夙兴夜寐洒扫庭内维民之章修尔车马弓矢戎兵用戒戎作用逷蛮方是可谓知豫之萃者矣为国而不知豫之萃不有夷难必有子旤申生召戎伯服召翟是国医所敛手于不试者也】
　　上六【豫之晋】
　　豫利建侯行师
　　晋康侯用锡马蕃庶昼日三接
　　冥豫成有渝无咎
　　象曰冥豫在上何可长也
　　【正曰冥晦也晋昭也冥而待明怠而用懃是何可终日乎小过之迟悔介石之作解是齐姜所载谋于子犯也故冥豫有渝康侯之所贵也楚子涖国三年而不听政樊姬讽之一日而举孙叔敖覇于诸侯齐侯委国于左右三年不治卽墨尹微言一日而烹阿大夫实强其国魏文侯逺太子击于中山赵仓唐牵狗载鴈以献诵晨风之诗于是归之发其衣裳尽皆顚倒秦誓曰民讫自若是多盘责人斯无难惟受责俾如流是惟艰哉秦穆公以冥豫有渝遂获令名覇于天下虽觐于天子昼日三接与文侯并命又何过乎】
　　【谦豫一阳之卦也从于南政日道骤庳促于泰否者又三十有六天道之不齐也玑衡之所在也谦之蹇利用侵伐其艮利用行师何谦乎夫亦其志也黜功利以载名徳天下信之豫则无所复疑惑也观于解之不日小过之迟悔两彖之情可见矣夫序卦传曰有大者不可以盈故受之以谦有大而能谦必豫故受之以豫是何义也曰犹之一义也有大而能谦谦而豫者鲜矣是五民一君之卦也慎靓王之元年辛丑其明年诸国合从始入谦际是非谦也而谦之何也行且有君矣慎靓王之三年癸卯楚赵韩魏燕五国共伐秦窥函谷秦兵逆之五国率而郤走秦犹未能东有诸侯赧王四年庚戌楚韩齐赵燕相率事秦已而背之赧王十七年癸亥齐韩魏败秦于函谷关取河东三城五国亦未能西迸强寇夫是五民犹未一君也而天下诸侯又无可膺天睠者赧王二十七年癸酉距壬寅之交三十一年矣秦致东帝于齐齐不敢受秦亦辍帝是不可以为谦也而徒长其侵伐燕齐之乱几七八年诸国服秦无岁不兵陨将杀师动数十万邯郸之幸不贺战胜徒以趣亡葢又三十五年赧王乙巳而秦遂入周尽取其地俘其寳器迁西周公于狐之聚戊申而秦始郊见上帝于雍自是而天下始一也故谦之裒益称平豫之崇徳殷荐非季世之治也是犹之履小畜祈免焉耳然则赵奢魏无忌乐毅田单不谓之利侵伐者乎曰是非当卦者也白起王翦则又已乱也乱卦无徳乱造无位以谓是将入于混一焉耳王迹覇业则是春秋而已絶也然则秦政得为受命者乎自秦作鄜畤郊见上帝至庄襄公四年乙卯五百一十一年矣而秦政乃王曰四国者皆非周之旧也孝公与郑武公佐周东迁是有大勲繻葛之战郑絶于天秦修其旧五百余年犹且逡巡不问隧鼎至熟自落安在秦政之非受命者也可以受命则可以殷荐然则是齐之故吕欤曰伯翳之后也乾坤上际业不骤起其显者皆四岳之裔至于交卦而后天人杂治】
　　
　　随元亨利贞
　　彖曰随刚来而下柔动而説随大亨贞无咎而天下随时随时之义大矣哉象曰泽中有雷随君子以向晦入宴息
　　【正曰随无故也无故而随以时自宁大泽在上龙蛇归之随犹归也干干终日则法天之道也向晦宴息则随日之义也夫向晦宴息之得与于六十四事者何也曰冰坚于上役车其休雷复于地先王闭关闭关之得着于先王则向晦之得着于君子又何疑焉故随者向晦宴息之象也藏龙于渊藏雷于山示以无为得其所欢及其究也以振民育徳】
　　【然则宴息之与干干同道欤曰是亦同道也元亨利贞则昼夜而有之也干有四徳同彖者五焉屯随临无妄革也屯初交而难生临浸长而消息天道之长虑也无妄以而得灾革以变而去悔人事之大戒也随于是得三焉当革而未可革六三以之居贞当获而有所不获九四以之明道遇而不入于上六以之用亨夫是三者圣人皆非有意而为之也曰随其宜焉尔随其宜而不失四徳则虽干干终日又何过焉然则随非立春之卦欤曰是亦立春之卦也古者君子夙兴夜寐东作方始天子载耒公卿率从士庻鸡鸣服于农亩妇人治蚕具星定不休而比于蟋蟀之诗何也曰是亦其象也君子至静以立身安安以为思同人而不流正人而不违退处而不疑独居而不忧以从于天下犹之宴息也曰是则眀夷之人也何动悦之有乎曰是处于无故者也无故不饬无故则有渝交功何也曰众萃之众随之君子之所以异于众者不谓其思异于众者也然则随之有丈夫小子何也曰丈夫小子皆未当于道也君子思道而行见义而从独往之不为壮羣往之不为懦震而起不为勇艮而止不为怯明动而晦息则固其所也然则随亦劳卦也豫之终曰冥豫冥豫亦向晦也向晦而不息故有渝随之初曰出门出门则方旦也方旦而勤动故有功故渝者隂阳之交变也然则随其无位者欤曰何为其无位也刚内而柔外五阳而二隂丈夫小子各自为政而上下之柄则犹未挠也然则刚来而下柔与夫柔来而文刚亦皆自外来者欤曰易无自外来者也往则正也来则反也举正不反繇外视之则皆往也繇内视之则皆来也然则随从泰往者欤抑随否来者耶曰随者泰之交于否者也乾坤相取而文生其间二隂相随而来于内二阳相随而往于外否交于泰则隂随往而阳随来也故随随时也否泰随蛊其义一也蔡仲之命曰皇天无亲惟徳是辅民心无常惟惠之怀为善不同同归于治为恶不同同归于乱是之谓也】
　　初九【随之萃】
　　随元亨利贞无咎
　　萃亨王假有庙利见大人亨利贞用大牲吉利有攸徃官有渝贞吉出门交有功
　　象曰官有渝从正吉也出门交有功不失也
　　【正曰日之无宁晷也虽宴息而犹有大戒焉萃之除戎器戒不虞有渝之官也假庙用牲出门之交也周政曰文王罔攸兼于庻言庻狱庻慎惟有司之牧夫是训用违庻狱庻慎文王罔敢知于兹又曰其勿误于庻狱庻慎惟有司之牧夫其克诘尔戎兵以陟禹之迹方行天下故庻言庻狱庻慎有司之事也克诘张皇大师之道也大人守道不以出门典一官居常虑变不以无功坠厥事精诚所交众志随之故随而萃君子之所贵也】
　　六二【随之兑】
　　随元亨利贞无咎
　　兑亨利贞
　　系小子失丈夫
　　象曰系小子弗兼与也
　　【正曰随而兑则失所为震者矣震丈夫也兑小子系于四而为艮则亦小子也丈夫制义不得其防动而随人则亦犹之妇人也冏命曰慎简乃僚无以巧言令色便辟侧媚叶公之顾命曰母以嬖御人疾庄士故兑之小子悦人者也小忠小信小道小慧先王之所不贵也周政曰自一话一言我则末惟成徳之彦以乂我受民是则庻乎无失者矣震艮上下吾亦何私焉】
　　六三【随之革】
　　随元亨利贞无咎
　　革已日乃孚元亨利贞悔亡
　　系丈夫失小子随有求得利居贞
　　象曰系丈夫志舍下也
　　【正曰随犹水也水则防下革犹火也火则防上随求而革非贞不得之也阳处殳如卫反过寗舍于逆旅寗嬴氏嬴谓其妻曰吾求君子久矣乃今得之举而从之道与阳子语及山而还妻曰何其怀也曰吾见其貌而欲之闻其言而恶之惧未获其利而及其难乃去之孙伯宗朝而归其妻曰子貎有喜何也曰我言于朝诸大夫皆谓我智似阳子其妻曰阳子华而不实主言而无谋子何慕焉试饮诸大夫酒语而聴之曰诸大夫莫子若也然而民不戴上久矣盍亟索士庇州犂焉于是得毕阳而庇其子寗嬴之归可谓得所系也毕阳之索可谓得所求也得系者无失有孚悔亡亦谓此矣夫天下之智亦有不若妇人者乎系兑则失震系震则失离皆系也不系而随诗曰将予就之继犹泮涣则可谓无系者也】
　　九四【随之屯】
　　随元亨利贞无咎
　　屯元亨利贞勿用有攸徃利建侯
　　随有获贞凶有孚在道以明何咎
　　象曰随有获其义凶也有孚在道明功也
　　【正曰随而得屯屯交而难生与人同功则必与人同过与人分福则必与人分祸矣晋文公反国赏欲先诸皲瘃而后好惠者及河子犯还璧曰臣负羇绁以廵天下其辜多矣请从此亡公沈璧而矢之乃入异日叔向举侣范文子文子愸其未仁夫子犯之明岂不及扵防头须寺人勃鞮乎夫各其道也天下之随人而不免于患者多矣惠公之入里丕之党有存者乎诗曰大夫君子无我有尤百尔所思不如我所之舅犯之谓也是犹备四徳之义者也】
　　九五【随之震】
　　随元亨利贞无咎
　　震亨震来虩虩笑言哑哑震惊百里不丧匕鬯
　　孚于嘉吉
　　象曰孚于嘉吉位正中也
　　【正曰兑动而随于内随得其震长子也狐偃赵衰贾它是也公孙固言于宋公曰晋公子之亡防长矣而好善不厌父事狐偃师事赵衰长事贾它公子居则下之动则咨焉成防而不倦殆有礼矣树礼必艾僖负羁之妻言于负羁曰吾观晋公子贤入也其从者皆国相也以相一人必得晋国夫国相亦孚于妇人乎管夷吾之随也失于子纠鲍叔牙之随也得于小白叔牙卒自以五不如者让于夷吾夷吾之才震于天下则叔牙之力也】
　　上六【随之无妄】
　　随元亨利贞无咎
　　无妄元亨利贞其匪正有不利有攸徃
　　拘系之乃从维之王用亨于西山
　　象曰拘系之上穷也
　　【正曰随而穷无妄之拘系文王甞受之矣太王之厯室王季之羇库亦各有也诗曰肆不殄厥愠亦不陨厥问太王是也帝省其山柞棫斯防松栢斯兑王季是也夫随之无妄亦有穷于西山者乎茀禄之及人也而犹絷之维之先之拘系若恐厥逸夫非至正而能享此乎诗曰天之杌我如不我克彼求我则如不我得执我仇仇亦不我力是则有之道虽君子亦未之有避也西山之终王何疑乎】
　　
　　蛊元亨利涉大川先甲三日后甲三日
　　象曰蛊刚上而柔下巽而止蛊蛊元亨而天下治也利涉大川徃有事也先甲三日后甲三日终则有始天行也
　　象曰山下有风蛊君子以振民育徳
　　【正曰蛊否之交于泰者也干下而饰坤坤上而饰干泰否相推而隂慝生焉故蛊之为道知其蛊则不害也先甲三日后甲三日则是周甲矣道未有周甲而不变者也巽之治辛艮之治丙皆于六甲焉取之也君子以仁治已以仁恕人先患而维之后患而持之无不及事洪范曰敛时五福用敷锡厥庻民惟时厥庻民于汝极锡汝保极凡厥庻民无有淫朋人无有比徳惟皇作极故淫比之生于其上不于其下也记日山有木工则度之其治蛊者之谓乎然则易之言先甲后甲何也曰是帝出之终始也震取于甲兑取于庚各四十五日先后两际各七日有半以震命之甲子至庚午余日之半皆系于艮丙辰至癸亥余日之半皆系于巽艮巽为蛊故合蛊而命之曰先甲后甲是皆青帝之令也然则不曰七日而曰三日不系之震而系之蛊何也曰易不为一岁之令为百岁之宪自甲子而甲戌甲申皆先也自甲午而甲辰甲寅皆后也举艮与巽则可以知震故震兑相取艮巽互命巽之六五先庚后庚则亦犹此也然则庚辛丙丁皆在七日之内而庚取丁癸甲取辛丁古人独取之者何也曰是与六甲六庚之义亦皆互起也古之为日者左而尚柔右而尚强诗曰吉日庚午吉日维戊是皆右事也上辛祀帝祭用丁亥是皆左事也然则易主日月庚甲治蛊亦皆圣人之所贵欤曰圣人者和于隂阳而体于仁义时至事起何择之有然则武王克商以甲子昧爽先三日而誓师后三日而毕事既来自商大告武成以庚戌柴望先三日而祀庙后三日而分封故蛊用振民巽用申命庚申之义其始于此欤曰诗书易象相为表里也武王戊午师逾孟津己未誓师辛酉再誓甲子又誓癸亥夜陈防朝清明故戊癸甲巳周师之所取合也革之两已则亦于是始也然则周以火徳戊癸之合朝歩自周与逾河陈郊太保卜洛新邑烝祭皆戊也未有用已者而曰巳日何也曰自戌而巳乃毕厥事矣克商之岁日至巳未日月星辰防于北维越六日而受商命卜洛之岁甲寅而成位甲子而用书夫是六日则必有合之者矣然则易之所贵独甲巳欤曰干甲而震庚震甲而兑庚或论其徳或论其位甲巳从化乙庚同气易间取之圣人未之求也然则蛊之振民育徳何谓也曰民之不信令而信徳也山栖之民不知岁时仰视木风以知盛衰与其多饬不如无为及其究也为向晦宴息】
　　初六【蛊之大畜】
　　蛊元亨利涉大川先甲三日后甲三曰
　　大畜利贞不家食吉利涉大川
　　干父之蛊有子考无咎厉终吉
　　象曰干父之蛊意承考也
　　【正曰蛊而大畜其所畜者大也巽动而交于干干干于内蛊止于外召诰曰今冲子嗣则无遗寿耉日稽我古人之徳矧曰其有能稽谋自天夫昔之干蛊者如此也为冲子以干其父恐有不给也而稽之寿耉又恐不给也而稽之古人又进而稽之天诗曰訏谟定命逺犹辰告古之多识畜徳者则必有所用之矣而必曰厉则是为子而行臣妻之道也故巽者臣妻之道而人子之所不贵者也】
　　九二【蛊之艮】
　　蛊元亨利涉大川先甲三曰后甲三曰
　　艮其背不获其身行其庭不见其人无咎
　　干母之蛊不可贞
　　象曰干母之蛊得中道也
　　【正曰外事尚刚内事尚柔象魏外也背庭内也内已而外甲致其文事而后其武徳故艮者天下之至静也庻言庻狱庻慎则犹之母蛊也君子居处敛身平气寛绰乃心以治其擕仆御小明小察不见形色约不出位以要于无事梓材曰无胥戕无胥虐至于敬寡至于属妇合繇以容诗曰鸤鸠在桑其子在棘淑人君子其仪不忒蛊而艮之谓也】
　　九三【蛊之蒙】
　　蛊元亨利渉大川先甲三曰后甲三曰
　　蒙亨匪我求童蒙童蒙求我初筮告再三渎渎则不告利贞
</div>
    <div class="pagination">
<a href="易象正_page18.html">上一页</a><span>...</span><a href="易象正_page14.html">14</a><a href="易象正_page15.html">15</a><a href="易象正_page16.html">16</a><a href="易象正_page17.html">17</a><a href="易象正_page18.html">18</a><span class="current-page">19</span><a href="易象正_page20.html">20</a><a href="易象正_page21.html">21</a><a href="易象正_page22.html">22</a><a href="易象正_page23.html">23</a><a href="易象正_page24.html">24</a><span>...</span><a href="易象正_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
