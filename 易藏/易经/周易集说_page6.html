<!DOCTYPE html>
<html>
<head>
    <meta charset="UTF-8">
    <title>周易集说 - 第 6 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集说 - 第 6 页/共 34 页</h1>
    <div class="content">　　自彼而至此曰来自此而往彼曰之来之坎坎谓其在重坎之中动止皆坎劳而又劳也三居下坎之上亦险矣上坎又压于其上故曰险且枕枕去声六三有其志无其才位又不正徒尔往来劳苦终未能出险盖下坎方脱而又有上坎在前徒冝守静耳岂冝动哉故戒之曰入于坎窞勿用六三与初六皆隂爻隂虚故皆言坎窞
　　六四樽酒簋贰用缶纳约自牖终无咎
　　樽酒乃特樽之酒一樽而已象九五刚阳之竒也簋竹器数用偶以盛黍稷者簋上更有二字当与损之二簋同二簋之食象六四隂柔之偶也贰副也缶土器樽属即瓦罍是也贰用缶为句樽酒二簋贰用缶者樽荐以簋而副以缶所以备乏少也纳交结也约信誓也牖闇室中通明处也牖非行礼之地其礼又简薄何以无咎盖是时君臣同在险难中彼此以诚实质信相结而弗纳于邪终亦无咎四近五刚柔相比而其位皆正故其象占如此
　　九五坎不盈只既平无咎
　　坎不盈以其流也彖云水流而不盈是也九五坎中之阳爻阳动象水之流水流则不盈不盈则适至于既平故无咎水若不流则盈盈则有泛滥之患又安得平而无咎彖辞云行有尚盖为九五勉也只与复无只悔之只同
　　上六系用徽纆寘于丛棘三不得凶
　　上居坎之终当出坎矣乃用徽纆攀系于五五自与四结约不从上之攀系则上之所用非其道也无己则下求于三而三也正入于坎窞岂能为之援乎上而下求于三则犹寘身荆棘丛中不可得而出矣故虽三之久亦不能免其凶也
　　【离下离上】
　　离利贞亨畜牝牛吉
　　离附丽也谓一隂附丽于二阳之间也贞正也离虽以中爻为主在重离之时六二居下离之中则正六五居上离之中则不正正则亨不正则不亨故戒之曰利贞亨六二为卦主畜牝牛吉指六二也畜许六反养也牛性本顺而又牝焉顺之至也六二以柔居柔故其象为牝牛火忌炎上六二处下而正又能养之以柔而无犯上之僭故吉
　　初九履错然敬之无咎
　　诗鹤鸣云它山之石可以为错错乃琢玉之砺石也坤初六柔而在下其象为履霜离初九刚而在下故其象为履错然居离之初方与人相亲附不可肆其炎上之性而遽进唯敬慎如履错然乃可以避咎不然则厥足用伤岂能无咎此爻与履九四履虎尾之义同彼愬愬故终吉此敬之故无咎
　　六二黄离元吉
　　六二以柔顺文明之徳丽于两刚之间得中处下而无炎上之失故其象为黄离其占曰元吉
　　九三日昃之离不鼓缶而歌则大耋之嗟凶
　　三处下体之中其位过中犹日之昃而余景廹于崦嵫故曰日昃之离耋者年之至也与诗车逝者其耋之耋同当此时处此位不自遣以乐余年则死期将至徒有嗟叹而巳故曰不鼓缶而歌则大耋之嗟释文云古文无凶字
　　九四突如其来如焚如死如弃如
　　突吐讷反与诗甫田突而弁兮之突同九四不中不正有刚暴陵烁六五之象故曰突如其来如凶焰犹火弗戢则将自焚故曰焚如大逆不道众所弃絶死而不収犹死灰之委弃故曰死如弃如
　　六五出涕沱若戚嗟若吉
　　以六居五非其正也迫于九四之刚暴故悲见于色而出涕沱若愤形于声而戚嗟若如此而不言凶何也曰位虽不正徳则柔中而无过为所以转凶而为吉也
　　上九王用出征有嘉折首获匪其丑无咎
　　王指五出征而称王征伐自天子出也上九处离火炎上之极刚暴尤甚于九四乃为恶之渠魁是以王出而亲征之王者得此占则可用以出征也折首获匪其丑谓折取其魁首而胁从防治则其所执获者匪其同恶之丑类也有嘉谓有明而仁恕之美也无咎谓无贪而残暴之咎也丑与诗采执讯获丑之丑同












　　周易集説卷五
<经部,易类,周易集说>
　　钦定四库全书
　　周易集说卷六
　　宋　俞琰　
　　下经一
　　【艮下兊上】
　　咸亨利贞取女吉
　　咸有交相感之义为卦下艮上兊柔上而刚下山泽二气相通男女二情相合内正外说感则必应盖不患其不通特患其不正耳故曰咸亨利贞艮以少男下于兊之少女得婚礼之正故其象占又为取女吉取音娶
　　初六咸其拇
　　拇当作虞翻曰足大指也初六艮体之止居下体之下而与九四相感是不能止而欲动者也故曰咸其拇所感未深而足犹未移故不言吉凶
　　六二咸其腓凶居吉
　　腓胫肉也二居下体股足之间故其象为腓六二与九五正应非戒其不得相感但阴当从阳不可躁而先动耳动则失艮止之本体而凶故曰咸其腓凶居而安汝止以待上之人感而后应则吉故曰居吉
　　九三咸其股执其随徃吝
　　股髀也三居二之上犹股居腓之上随谓二随三犹腓之随股也艮六二言腓兼言随皆指本爻咸九三言随则指六二六二腓也盖随股者也且夫初应四二应五皆以柔应刚尚欲其知止而不动况九三刚阳为艮之主爻而与上六正应是宜以主自持讵冝躁动哉今乃执其所随者而与之俱徃不唯失艮体之止又失其为主之道则其徃也岂不自取羞吝乎
　　九四贞吉悔亡憧憧往来朋从尔思
　　四兊体以说感初躁动而不正本亦有悔今曰贞吉悔亡盖勉之也四居股上脢下又当三阳之中心之象也不言咸其心咸感之道不可以容心也言憧憧又言思责其容心而任私也憧憧徃来谓以私心相感而不定也朋指初六之私应朋从尔思谓私心如此则从其所思者唯初六不正之朋也所感者狭非感之主故尔之
　　九五咸其脢无悔
　　脢心之上口之下也下不为四之憧憧上不为上之颊舌无思无言而以至诚感人何悔之有
　　上六咸其辅颊舌
　　上六感人以言故曰咸其辅辅颔也颊舌当自为句说终感极故不能不费其颊舌
　　【防下震上】
　　恒亨无咎利贞利有攸徃
　　恒乆也刚上而柔下男外而女内恒乆之道也此卦下防上震防而后动是以亨且无咎然动而过于防则又不冝故戒之曰利贞防而动于外何所徃而不利故勉之曰利有攸徃
　　初六浚恒贞凶无攸利
　　浚深也与诗小弁莫浚匪泉之浚同初六防体之柔而在下卦之底其性务入有深入之象隂柔不正处恒之初而遽求深又固执而不知变凶之道也施之它事皆无所利故其象为浚恒其占曰贞凶无攸利
　　九二悔亡
　　九二刚而不正本当有悔然其处恒也得中而无过为则悔亡矣故爻辞更无它语但曰悔亡
　　九三不恒其徳或承之羞贞吝
　　防为进退其究为躁三居防体之极躁进躁退此不恒其徳者也承指在下之九二非其应故言或九三不恒其徳而九二羞与为伍故曰或承之羞九三本刚正之人若固执而不改则亦可惜故又曰贞吝
　　九四田无禽
　　易以阳画之实为有隂画之虚为无师六五言田有禽九二之阳应之也恒九四之应乃初六之隂故曰田无禽乆非其位虽乆无益犹畋猎而无所获也
　　六五恒其徳贞妇人吉夫子凶
　　九三不恒其徳刚而不中也六五恒其徳柔而中也然以柔顺固执乆而不变是妾妇之道非夫子所冝故曰恒其徳贞妇人吉夫子凶夫六五以柔顺之道下应九二之刚在它卦则未为失在恒则不可故不以君道言君道贵刚不可以柔顺为恒也
　　上六振恒凶
　　振如振书振铎振衣盖抖擞连动之意上六以震体之极处恒之终轻动如此故其象占为振恒凶
　　【艮下干上】
　　遯亨小利贞
　　遯退避也与书微子行遯之遯同二隂在下虽微其势浸长阳当退避故为遯君子处此能退避小人而逺去则其身虽穷其道不屈是以亨也小指二隂小利贞戒二隂不可以已之势浸长而遂侵逼于阳也
　　初六遯尾厉勿用有攸徃
　　爻以上为首下为尾初在下犹之大军前遯而我以单骑进逼其后不亦危乎故曰遯尾厉勿用有攸徃初六艮体之止故其象占如此
　　六二执之用黄牛之革莫之胜说
　　六二艮体之止又中正柔顺非进逼于阳者也执之谓挽留九三使不遯也阳遯而隂执之故此爻不言遯黄中色牛顺畜革柔而坚靱之物二留三甚坚故曰执之用黄牛之革说吐活反即脱字也六二挽留九三如此坚固九三虽刚亦莫之胜岂能脱身而去或曰胜羡文盖因渐九五而误
　　九三系遯有疾厉畜臣妾吉
　　系遯有疾厉谓九三亦艮体之止欲遯而不能遯遂为六二隂柔所系如有疾病纒绵而不安也畜臣妾吉谓以此私系之情畜养臣妾则吉也畜许六反
　　九四好遯君子吉小人否
　　好呼报反四与初应君子虽与小人情好相合义茍当遯则絶之而去故曰好遯君子吉谓君子如是则吉小人否谓小人反是也否方有反
　　九五嘉遯贞吉
　　九四刚而不正其逺小人也以情九五刚而中正其逺小人也以礼此好遯嘉遯之别也贞吉谓得此占者能以贞道自守则吉也九五不以君位言盖遯非人君之事也
　　上九肥遯无不利
　　上九干体刚健下无系应遯而无疾故曰肥遯去二隂甚逺不忧小人之害故无不利
　　【干下震上】
　　大壮利贞
　　易以阳为大四阳盛长故曰大壮干三阳之刚在下又加以震一阳动于上不亦壮乎若逞其强壮以无道行之是乃血气之壮非君子之所谓壮也故彖辞无他语但戒之曰利贞
　　初九壮于趾征凶有孚
　　初在下为趾以刚居刚壮于进者也在下而壮于进其凶必矣上无正应不若退处于下则有九二同徳之相孚故于征凶之后继之曰有孚
　　九二贞吉
　　彖言大壮利贞戒其不可用壮也九二虽不正然以刚居柔壮而得中故爻辞不言壮但戒之曰贞吉
　　九三小人用壮君子用罔贞厉羝羊触藩羸其角小人愚而好自用故逞其血气之壮君子则无是也故曰小人用壮君子用罔九三爻位俱刚又当干健之极若自任其壮固执而不改则亦危矣故以贞厉戒之羝羊牡羊也羸与累通羊性很而喜触壮羊尤甚恃其角之壮不顾可否而进遂罣其角于藩篱而不能脱君子而用壮如是则与羝羊无异矣藩指四
　　九四贞吉悔亡藩决不羸壮于大舆之輹
　　九四震体之动而又不正岂能无悔然爻刚位柔不极其壮故因占设戒曰贞吉悔亡三以九四之刚在前如藩篱之障而不能进故触而受羸四以六五之柔在前不拒其来如藩篱剖破而无俟乎触故不羸曰藩决不羸而不及羊承九三之辞也輹车下横缚大舆指五輹四自谓四在五下而承五犹輹之辅舆也輹壮则才力足以承舆故曰壮于大舆之輹它爻言壮而不及大九四为大壮成卦之主爻故以大言之
　　六五防羊于易无悔
　　羊指九四之刚非六五之柔所能制是以在其畔而亡去易王肃音亦畔也与埸通陆续亦以为疆埸之埸夫刚过而用壮则有悔六五非用壮者也故无悔
　　上六羝羊触藩不能退不能遂无攸利艰则吉
　　九三言羝羊触藩九三自谓也此言羝羊触藩指九三也何以见之上六隂柔其象不可以为羝也退谓应三三触藩羸角上欲下为之援而其才柔弱故不能也遂专也四为壮主上虽欲自专亦不能也得此占者虽无所利若处以艰难而不敢慢易则亦吉也
　　【坤下离上】
</div>
    <div class="pagination">
<a href="周易集说_page5.html">上一页</a><a href="周易集说.html">1</a><a href="周易集说_page2.html">2</a><a href="周易集说_page3.html">3</a><a href="周易集说_page4.html">4</a><a href="周易集说_page5.html">5</a><span class="current-page">6</span><a href="周易集说_page7.html">7</a><a href="周易集说_page8.html">8</a><a href="周易集说_page9.html">9</a><a href="周易集说_page10.html">10</a><a href="周易集说_page11.html">11</a><span>...</span><a href="周易集说_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
