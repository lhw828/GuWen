<!DOCTYPE html>
<html>
<head>
    <meta charset="UTF-8">
    <title>汉上易传 - 第 6 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉上易传 - 第 6 页/共 23 页</h1>
    <div class="content">







　　汉上易传卷三
<经部,易类,汉上易传>
　　钦定四库全书
　　汉上易传卷四　　　　　　宋　朱震　撰下经
　　【艮下兊上】咸亨利贞取女吉彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　咸感也不曰感者交相感也咸自否变干天也坤地也六三之柔上上九之刚下天地之气感应而上下相与则亨矣故辞曰咸亨彖曰咸感也柔上而刚下感应以相与此以三上交感六爻相应言咸所以亨也闗子明谓咸者天地之交是也刚下柔而为艮之九三正也柔上刚而为兊之上六亦正也艮止也兊说也上下相感以正则止而说矣相感之道利于正不正则沦胥以败男女相说朋友非义君臣不以道合非正而说也故辞曰利正彖曰止而说此以上六九三合艮兊二体言感之道当以正也艮少男感而来兊少女应而往匪媒不得待礼而行其感以正止而说者也取女如是君子之道造端于夫妇矣吉孰大焉故辞曰取女吉彖曰男下女此以二体申言感之道也夫二气相感人道相说不过于正而巳故总言曰是以亨利贞取女吉也男下女者相感之一也无所不感者其唯天地乎二气交感雨泽时行动者植者自化自生兊为泽巽者万物洁齐之时有化生之象圣人感人心而天下和平者无所不感亦若天地也否上九圣人也六三中位人心也上九之三圣人下感乎人心也三之上人心感乎圣人也干变兊则刚者说天为泽则髙者平不曰以心感人者感人以无心也张载曰有意于中滞于方隅而隘其无心之谓乎且天地至大感则相与万物至众感则化生天地一气万物同体未有感而不动者也故曰观其所感而天地万物之情可见矣此以上三两爻合互体推之以尽咸感之道也在卦气为四月太准之以迎
　　象曰山上有泽咸君子以虚受人
　　泽在下而达之山上以兴云雨利万物者山体内虚泽气上通交感也君子以是屈已虚其中以受人之益故能受尽言能用大才能任大事
　　初六咸其拇象曰咸其拇志在外也
　　艮为指在下体之下而动为拇拇足大指也初感而动不能自止观其拇之动则知志在外矣虞翻曰志在外谓四也咸之初所感未深而志已先动动则四不应易传曰感有浅深轻重之异识其时势则所处不失其宜矣
　　六二咸其腓凶居吉象曰虽凶居吉顺不害也
　　腓肠也巽为股二在下体之中腓也腓行则先动躁之象二感五不能守道自止动而遽趋之躁动凶之道也若居位不动顺理以待上之求不害也二动失位为疾有害之意坤顺也易传曰质柔上应故戒以先动求君则凶居贞自守则吉
　　九三咸其股执其随往吝象曰咸其股亦不处也志在随人所执下也
　　巽为股股防也感上而动三阳才刚为内卦之主当位宜处说于上六而动亦若二隂爻然故曰咸其股亦不处也下比于二二腓也股动则腓动三在上反随二不能自止所执在下执其随者也非为上之道艮为手有执意随人谓二也虞翻谓志在二是巳故曰志在随人所执下也随二则感上而往亦吝虽不处也岂能往哉是以进退皆失其宜
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　九四感不以正则不诚不诚则害于感有悔也动则贞而吉其悔亡虽勉而至未为感害也何以知勉动而贞也故曰贞吉悔亡未感害也四兊感于初方来而说初艮从于四欲往而止是以九四憧憧劳思虑于往来之际而不能定也四隂初六亦隂故曰朋四居中在三之上心思之所在夫思之所至则从思之所不至则不从朋从尔思所感亦狭矣能无悔乎四动而正初九不应去其偏系之私心则诚诚则虚而无所不感动成坎离光大之象故曰憧憧往来未光大也易传曰圣人感天下之心如寒暑雨然无不通无不应者亦贞而已贞者虚中无我之谓也
　　九五咸其脢无悔象曰咸其脢志末也
　　九五有伏艮下感六二良为背脢郑康成曰背脊肉也虞翻陆震刘牧同易传曰与心相背而不见者也故曰咸其脢九五得尊位背其私心以中正相感感非其所见而说者则得人君感天下之正而无悔故曰咸其脢无悔然于感之义犹有未尽者九五比于上六也卦以初为本上为末有所志则私矣虽志于末未为无所系也尽感之义者其唯去其所志虚中无我万物自归乎故圣人立象尽意又系之辞以明之也张载曰六爻皆以有应不尽卦义
　　上六咸其辅颊舌象曰咸其辅颊舌滕口説也
　　干为首兊外为口内为舌艮止也兊说也上六兊感艮口动而上止者辅也辅上颔也九三干艮感兊在首而悦见于外面颊也兊口动而内见者舌也上三相感不离于辅颊舌三者而巳不能以至诚感物徒发见于言语之间至于舌弊而不已者也滕王昭素作腾腾传也上三相应腾口之象兊为説故曰滕口说也
　　　【巽下震上】恒亨无咎利贞利有攸往彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　咸以男下女男女交感之情也恒男上女下夫妇居室之道也交感之情少则情深居室之道长则分严故取象如此恒常久也卦自泰变初九之刚上居四六四之柔下居初刚上而柔下上下尊卑各得其序常久之道也故曰刚上而柔下此以初六九四言恒也震为雷巽为风雷动风行两者相与于无形而交相益者也常久之道阙一则息矣故曰雷风相与此以震巽两体相应而言恒也巽巽也震动也飘风骤雨天地为之不能以长久而况于人乎长久之道非巽而动不可也故曰巽而动此再以震巽言恒也夫刚上柔下而不能相与不可也相与矣不能巽而动不可也三者之才具则上下皆应斯足以尽恒之道故又曰刚柔皆应此再以六爻相应言恒也且以夫妇之道观之尊者上卑者下分严矣不能相与则情何由通能相与矣刚或犯义柔不得礼亦岂能久巽而动上下内外应而家道成推之以治国治天下一道也故曰恒初九之四六四之初宜有咎亨则无咎亨者刚柔相与巽而动其动不穷也贞者泰初九也初九以正巽而动是以亨干天坤地天地之道常久而不已者正而已矣故曰恒亨利贞久于其道也天地之道恒久而不已也此再以初变四言恒之才也易穷则变变则通通则久恒非一定而不变也随时变易其恒不动故曰利有攸往恒一变井再变蛊复归于恒三卦有震兊巽坎离艮之象天地之道始于震终于艮既终则复始于震而恒体不变所以能循环不息终始不穷亘古今而常久也故曰利有攸往终则有始也何以知天地之道能久哉观诸日月之行四时之运则知之离为日坎为月坎离相易互藏其宅刚柔相与不失其正冬行北夏行南朝出于震夕入于兊得天之道终则有始也故能久照春震秋兊夏离冬坎隂生于姤阳生于复刚柔正也始于立春终于大寒终则有始也故变化而能久成圣人以恒致亨始之以贞如日月之明四时之有经故天地相说而巽其化乃成天地非恒不成观诸天地则万物之情可见矣此以九四一爻极其卦之变以推广常久之道也在卦气为七月故太准之以常永
　　象曰雷风恒君子以立不易方
　　雷风相薄极天下之动也而其正不动恒也恒自震三变九三立而不易君子以是处天下之至动而立不易方方者理之所不可易者也巽股为立坤为方动而不易其方其不动者乎
　　初六浚恒贞凶无攸利象曰浚恒之凶始求深也初本泰之六四成巽九出六入有隂阳相求之象初入卦底在兊泽之下巽为股股入于泽下入之深者也浚之象故曰浚恒四震体躁动九阳刚处非其位不能下初不正不量而入始与四交求之太深非可久之道故凶夫人道交际贵乎知时而适浅深之宜故孟子三见齐王而不言或曰初六不正是以求之不可深曰动而正四亦不应虽正亦凶况不正乎浚恒之凶在始求太深人未必应情已不堪无所往而可也故曰贞凶无攸利
　　九二悔亡象曰九二悔亡能久中也
　　动而无悔久处而不厌者其惟中乎恒久之道也九二动而正其悔亡以正守中能久中也能久中则能恒
　　九三不恒其徳或承之羞贞吝象曰不恒其徳无所容也
　　九三得其所处宜坚正守恒而巽究为躁动而不正可处而不处失恒也故曰不恒其徳将进而犯上则上为正将退而乗二则二得中虽躁动矣进退何所容乎不得巳而复岂真能恒哉故曰无所容也三动成离为目三复成巽兊为口目动言巽羞之象三动而复二在下承之未尝动也三于是始有羞矣故曰或承之羞或疑辞亦巽也九三可贞而吝是以及此夫子曰人而无恒不可以作巫医况九三之处高位乎
　　九四田无禽象曰久非其位安得禽也
　　九四本泰之初九初往之四二成巽巽为鸡二在地上田也二应五则巽禽为五有矣九四处非其位待之于上则初不至与初相易则巽伏而不见四安得禽哉久处非其位自无得禽之理此不知义之所当得而失其所欲者也冒荣招辱贪得致亡曷若守恒之无患学者亦然学无常位亦何所托业哉
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　坤顺也六五顺九二之刚坤徳之常也恒其德则正以顺为正者妇人之德坤于干为妇恒其徳贞在妇人则吉正故吉也阳竒一也隂耦二也阳始之隂终之六五从九二终吉孰甚焉从一而终也故曰妇无再嫁之文六五一爻于巽为夫于干为子又有兊金刻制之象去其不正而从正制义者也妇人嫁则从夫夫死从子适宜而已父令君命有所不从从妇则凶之道故曰从妇凶也易传曰五君位也而不以君言者盖如五之义在夫子犹凶况人君乎君道尤不可以柔顺为恒故也他卦六居君位而应刚则未为失矣
　　上六振恒凶象曰振恒在上大无功也
　　上六处震动之极以动为恒不能久其徳故振奋妄动如风振林木不安乎上而求有功上六九三正应也妄动则下不应谁与之成功上三相易兊为毁折大无功也大无功则凶成得臣诸葛恪是已
　　【艮下干上】遯亨小利贞彖曰遯亨遯而亨也刚当位而应与时行也小利贞浸而长也遯之时义大矣哉遯坤再交干也阳长则隂消柔壮则刚遯昼夜寒暑之道也二隂浸长得位于内君子之道渐消是以四阳遯去自内而之外故曰遯遯以全其刚小人不能害其身退而其道伸矣故曰遯亨遯而亨也或曰三隂进而至否五隂极而至剥君子犹居其间二隂方长君子何为遯哉曰否隂已盛剥隂将穷故否之九四九五上九剥之上九君子居之遯隂方长进而用事可不遯乎然君子之遯未尝一日忘天下隂浸长而未盛五刚当位应二则与之应而不辞矣与时偕行岂必于遯哉孔子所以迟迟去鲁孟子所以三宿而后出昼郑康成曰正道见聘始任他国亦遯而后亨也故曰刚当位而应与时行也此再以二五相应伸遯亨之义也二隂浸长方之于否不利君子贞固有间矣然不可大贞利小贞而已隂为小刚当位而应六二得乎中正也先儒谓居小官干小事其患未害我志犹行易传曰圣贤之于天下虽道之废岂忍坐视而不救哉苟可致力焉孔孟之所屑为也盖遯非疾世避俗长往而不反之谓也去留迟速唯时而已非不忘乎君不离乎羣消息盈虚循天而行者岂能尽遯之时义哉故曰遯之时义大矣哉在卦气为六月也故太准之以逃唐
　　象曰天下有山遯君子以逺小人不恶而严
　　山以下陵上天遯而去之不可干也三四五上君子初二小人小人内君子外逺小人也小人逺之则怨怨则所以害君子者无所不至初四二五相应不恶也四阳以刚严在上临之不恶而严也不恶故不可得而疎严故不可得而亲是以莫之怨亦莫敢侮而君子小人各得其所矣
　　初六遯尾厉勿用有攸往象曰遯尾之厉不往何灾也卦体以前为首后为尾四阳避患患未至而先遯初六止而在后所处不正危道也故曰遯尾厉往之四虽正成离坎自明其节而遇险灾也不若退藏于下自晦其明不往则何灾之有初六处下非当位者所处微矣是故不去犹可以免患易传曰古人处微下隠乱世而不去者多矣
　　六二执之用黄牛之革莫之胜説象曰执用黄牛固志也
　　艮手执也坤为牛坤中为黄艮为革执之用黄牛之革也二近初六而应五处于内近小人往从五则所执説矣二从五成离兑离火胜兊金兊为毁折有胜説之意六二知其不可以处而比初又不可往而従五乃坚固以执其志如执用黄牛之革则初莫之止五莫之胜确乎不可防孰能夺其所守哉故曰固志也六二柔中故执志如此乃能遯
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　九三得位系于二隂而不能遯巽绳系也故曰系遯九三遯则阳失位以动为疾故安其位而不动故曰有疾隂方剥阳已私系之未失位也而曰厉以动为疾久则极惫困笃不可救已晋张华是已三极也有惫之意故曰系遯之厉有疾惫也九三为内之主二隂自下承之坤为臣伏兊为妾以此畜臣妾则吉正也若系志于鄙贱之人其可大事乎阳为大巽为事三动巽毁不可大事也故曰畜臣妾吉不可大事也
　　九四好遯君子吉小人否象曰君子好遯小人否也好者情欲之所好也九四系于初六不正之隂而相应情好也君子刚决以义断之当可遯之时舍所好动而去与应絶矣动则正正故吉萧望之不顾王生之宠是也故曰君子吉曰小人否者九动成六六安于四又有小人不能去之象否者不能然也此爻与初六相应处隂而有所系故极陈小人之戒以佐君子之决易传曰所谓克已复礼以道制欲者也是以吉小人则义不胜欲牵于私好相与陷于困辱危殆之途犹不知也
　　九五嘉遯贞吉象曰嘉遯贞吉以正志也
　　阳为美九五中正无以加焉美之至也刚中处外可行则行也当位而应可止则止也不后而往不柔而应不安于疾惫不系于情好遯之至美故曰嘉遯贞吉者以自正其志而安也正志者行止无累于物也此夫子所以疾固欤易传曰在彖则槩言遯时故云与时行小利贞有济遯之意也于爻至于五则遯将极矣故唯以中正处遯言之
　　上九肥遯无不利象曰肥遯无不利无所疑也
　　上九盈矣动成兊说见于外肥也上九处卦外内无应动则正无往不利其于遯也有余矣故曰肥遯所以无不利者刚决不系于四无疑情也巽为不果疑也
　　【干下震上】大壮利贞彖曰大壮大者壮也刚以动故壮大壮利贞大者正也正大而天地之情可见矣
　　隂阳迭壮者也以三画卦言之初为少二为壮三为究以重卦言之初二为少三四为壮阳动于复长于临交于泰至四爻而后壮泰不曰壮者隂阳敌也过于隂则阳壮矣犹人血气方刚故曰大壮大者壮也阳之初其动甚微动而不已物莫能御君子之道义其大至于塞乎天地之间者以刚动也故曰刚以动故壮此合震干二体而言壮之时也初九大者正也大者正乃能动而不屈壮而不以正则失之暴不能久也飘风暴雨江河之大皆不能久故曰利贞大者正也此以初九言壮之道也曾子曰自反而缩虽千万人吾往矣正故也正故能大天地之动也干始于子坤始于午震卯而兊酉正也故四时行万物生其大无外以正而大也易传曰天地之道常久而不已者亦至大至正而已故正大而天地之情可见矣以卦气言之二月也故太准之以格夷
　　象曰雷在天上大壮君子以非礼弗履
　　雷出地者也而在天上大壮也雷在天上非所履而履故史墨谓雷乗干为臣强之象然俄且降矣君子以是动必以正非礼弗履非礼弗履所以全其壮也横渠曰克已复礼壮莫甚焉
　　初九壮于趾征凶有孚象曰壮于趾其孚穷也
　　初在下体之下应震足而动趾也孚四也初九刚在下用壮不中当守正不动以全其壮可也征凶者以正行亦凶言不可行行则两刚相敌而四不应壮岂得用哉故壮于趾者以其孚穷也易传曰用壮而不得中虽以刚居上犹不可行况在下乎
　　九二贞吉象曰九二贞吉以中也
　　九二刚中壮而处中其动也正正则吉正吉者以中也盖刚正而不中者有矣中庸曰中立而不倚强哉矫其九二乎易传曰居柔处中不过乎刚者也
　　九三小人用壮君子用罔贞厉羝羊触藩羸其角象曰小人用壮君子罔也
　　九三不动阳为君子九动变六隂为小人小人处极刚而有应必用其壮故曰小人用壮君子处此自守其正有刚而不用太曰罔者有之舍罔非无也有在其中矣故曰君子用罔然刚极矣处两刚之间虽正亦厉正而济之以和说可也故曰贞厉此君子所以用罔欤震为萑苇为竹木在外为藩兊为羊前刚为角震为反生羊角反生为羝羊羝羊也三往触上刚絓于藩六来乗之兊毁羊丧其很此小人用壮之祸可不戒乎京房曰壮不可极极则败物不可极极则反故曰羝羊触藩羸其角壮一也小人用之君子有而不用故曰小人用壮君子罔也
　　九四贞吉悔亡藩决不羸壮于大舆之輹象曰藩决不羸尚往也
　　四阳长过中壮之甚也而不正君子道长之时四以不正在上宜有悔故戒以贞贞则类进之吉无用壮之悔故贞吉悔亡震在内外之际为藩四动往之五藩决刚得中羣阳自下进而不括故曰藩决不羸尚往也曰不羸者因九三为象也坤为舆震木在舆下为輹车之毁折常在于輹九四阳壮壮于大舆之輹则何恶于壮乎大舆而輹壮其往利矣壮以任重道行于上之象也贞吉悔亡故藩决不羸往而之五藩决不羸以壮于大舆之輹利往也故象辞如此
　　六五丧羊于易无悔象曰丧羊于易位不当也
　　兊为羊羊羣行善触诸阳并进之象六五柔不当位阳刚方长宜有悔然持以和易则诸阳无所用其壮而刚彊暴戾之气屈矣此所以无悔欤四五相易兊毁丧羊于易和易亦兊也盖位尊则能制下徳中则和而不流以此用和其谁不服光武曰吾治天下亦柔道六五之谓乎易传曰治壮不可以刚人君之势不足而后有治刚之道
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　上六动成九前刚也前刚角之象兊为羊震为反生羊角反生羝羊也震为萑苇竹木在外为藩上动触藩羸絓其角不能遂也退则三不应不能退也决事者当于其始详虑之可则进否则退上六妄动不能退不能遂自处之不详审也何往而利哉然壮终则变能艰难守正自处以柔则吉妄动之咎不长也在我而已巽为长震者巽之反故曰不长
　　【坤下离上】晋康侯用锡马蕃庶昼日三接彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　明出地上进而不已至于盛明故曰晋进也明出地上此合离坤两体言晋也晋自临来蹇之变也离者坤易干也离为明自六五言之为大明干阳为大也人君有明徳居尊位照天下之象坤顺离丽也人臣之道主于顺而不知其所丽则其道不能以上行顺而丽乎大明然后蹇六三之柔进而与君同德故曰顺而丽乎大明柔进而上行此以六五一爻言晋也五为天子四为诸侯康襃大之与礼记康周公之康同六四进而之五以诸侯近天子之光王明而受福九五用是降心以襃大之锡马蕃庶也干变坎为美脊之马坤变干为牝马坤为众蕃息庶多言不一种也周官校人天子十有二闲马六种邦国六闲马四种凡朝觐会同毛马而颁之锡马蕃庶亦进之意也日在中天为昼艮为手坤三爻三接三极数也不唯锡予又亲礼之大行人之职诸公三飨三问三劳昼日访问之时三接极盛之礼所以康诸侯者至矣非顺而丽乎大明柔进而上行何由至是哉故曰是以康侯用锡马蕃庶昼日三接也此以六五兼两体而言处晋之道或曰午为马火畜也故古者差马以午出入马以日中而説卦以干坎震为马何也曰干离同位日与天同体金与火相守则流以五行言之火为马以八卦言之干为马观诸天文七星为马离也离者午之位汉中之四星曰天驷东壁之北四星曰天廏建星六星曰天马干坎也房为天驷东一星为天马震也故马以三卦言之昔者国有戎事各服其产而冀比之马独为良马者干也震为龙其究为健健干也辰为角亢与房及尾共为苍龙之次故马八尺以上曰龙世传大宛余吾之马出于龙种龙飞天者离也马行地者干也而马政禁原以火出而浴龙星之精与马同气察乎此则知干离同位矣在卦气为二月故太准之以进
　　象曰明出地上晋君子以自昭明徳
　　干曰自强晋曰自昭二者自已为之人力无所施天行日进谁使之哉明徳者已之所自有也进而不已其徳自昭如日有光出则被乎万物非有心于昭昭也易传曰去蔽致知昭明徳于已也明明德于天下昭明徳于外也
　　初六晋如摧如贞吉罔孚裕无咎象曰晋如摧如独行正也裕无咎未受命也
　　晋之始见有应则动而进故晋如动而九四不应知其不可进则自抑而退故摧如摧者抑其动也始进未孚戒在不正以求四之知唯独行正道乃贞吉积诚不已未有不孚者故曰贞吉罔孚初坤体顺其进也不汲汲以失守其退也不悻悻以伤义绰然有余裕卒归于无咎故曰裕无咎然裕无咎者以进之始未受命也若巳仕而有官守上不见信不得其职致为臣而去可也裕安得无咎四艮为手受也巽为命初动震见巽伏未受命易传曰若夫有官守而不孚于上废职失守以为裕则一日不可居矣
　　六二晋如愁如贞吉受兹介福于其王母象曰受兹介福以中正也
　　六二得位居晋之时而五不应故晋如愁如二至五有离目艮鼻坎加忧嚬蹙之象故愁如言进之难知道未行为天下忧之然守贞则吉王母六五动也柔得尊位五动成干干为王坤为母王母也数亲自二为上二为已三为考四为祖五坤祖之配也故祖母谓之王母二虽难进无援于上然柔顺中正履贞不囬久而必孚况同徳乎未有五不动而应之者故受兹介福于其王母五动阳为福为大介大也二中正五动亦中正是以二受五之福故曰以中正也
　　六三众允悔亡象曰众允之志上行也
　　坤为众三不当位众所未允宜有悔晋之时三隂在下同顺乎上三顺之极而有应三志上行则二隂因之得丽乎大明上九应之成兊兊为口三得正众允之也众允则悔亡此大臣因众之愿而效之上者也以此居位虽柔必强何忧乎不胜其任哉
　　九四晋如鼫鼠贞厉象曰鼫鼠贞厉位不当也
　　鼫鼠子夏传作硕鼠硕大也艮坎为鼠阳为大鼠昼伏夜动者也坎为加忧九四刚而不正处晋明之时窃据上位忧畏而不安硕鼠也大明在上三隂进而丽乎明四处位不当而不知退于正为厉知非而去未失为虞丘子也
　　六五悔亡失得勿恤往吉无不利象曰失得勿恤往有庆也
　　六五柔不当位有悔者于进徳为失不刚故也坎为加忧恤也五能舍已往而从上九上正其君于道柔者刚矣则悔亡失者得而坎毁故曰悔亡失得勿恤五明之主患在于矜智遂非以失为耻故戒以失得勿恤不惮从人不留情于既失则往正而吉无所不利国之庆也悔者亡失者得忧者喜庆之谓也阳为庆故辞曰往吉无不利象曰往有庆也易传曰不患不能明患其用明之过故戒以失得勿恤
　　上九晋其角维用伐邑厉吉无咎贞吝象曰维用伐邑道未光也
　　上九前刚角象也上晋之极至于角穷矣犹进而不止危厉之道维用于伐邑则可虽危厉而吉伐邑者自治也若施之征伐则凶有咎穷兵故也上穷反三入于坎险坤在内为邑邑已之自有故此伐邑有自治之意伐邑则九得正厉者吉吉则于自治为无咎亦犹冥升利于不息之贞所以自治者于进道有未光也上反三坎离毁未光之象易传曰人之自治刚极则守道固进极则迁善速六三之行六五之往皆不曰晋者三行则上反三五往则上反五反非进也故二爻不言晋
　　【离下坤上】明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　离为日为明坤为地为晦坤上离下明入地中夷伤也晋日在上旦昼也明夷明入地中暮夜也郑康成曰日在地上其明乃光至其入也明乃伤矣晋者明君在上羣贤并进丽于大明之时明夷者闇君在上明者在下见伤之时故曰明夷此以坤离两体言明夷也明夷晋之反离为文明坤为柔顺坎为险难阳为大文王当纣之时内含文明外体柔顺蒙大难而免于难故曰内文明而外柔顺以蒙大难文王以之言文王用明夷之一卦也初九六二九三正也明夷之时不晦其明则有祸失其正则其明熄灭处之者利在于艰贞而已艰贞者有其明而晦之也如日在地中其明可晦正不可动故曰利艰贞晦其明也坎险在内内难也箕子纣同姓近则身在商邑之中难在内者也佯狂被髪自守其志囚奴而不变其于正也难矣故曰内难而能正其志箕子以之言箕子用明夷利艰贞之三爻也文王箕子虽若不同其用明夷之道则一也在卦气为九月故太准之以晦
　　象曰明入地中明夷君子以莅众用晦而明
　　明夷者晋之反坤为众为晦离为明初九九三入而治之莅众也天下至众以明莅之则知有时而困人情不安用晦而明则亲疎小大无所不容众为我用此垂旒黈纩而明目达聪之道也
　　初九明夷于飞垂其翼君子于行三日不食有攸往主人有言象曰君子于行义不食也
　　晋上九反而为明夷之初九离为鸟自上下下于飞也见伤而垂其翼者也柔为毛刚其翼也小人之害君子必害其所以行使不得进君子明足以见微故去位而行离为日之四厯三爻兊口在上三日不食也断之以义虽困穷饥饿而不悔故曰君子于行义不食也之四有攸往也巽东南方主人位兊口为有言君子所为众人固不识也方初九以正见伤于明夷之始其事隠而难见微而未着自常情观之岂不离世异俗乎此所以主人有言然君子不恤也义之当然纳履而行何往而不贫贱哉易传曰待其已显则无及矣此薛方所以为明而扬雄所以不去也穆生之去楚二儒且非之况世俗之人乎故袁闳之于东汉亦以为狂也所往而人有言何足怪哉
　　六二明夷夷于左股用拯马壮吉象曰六二之吉顺以则也
　　此爻因初九之往以取象初往二成巽震为左巽股也二为小人所伤不可动以应五明夷夷于左股小人之伤君子天也君子无如之何亦顺之而已六二在位不可以苟去用九三拯之可也拯子夏传説文字林作抍音升一音承上举也三震起也九三之五成艮手有起手上举之象夷于左股既不可动用之上举其手以济六五之柔者当资九三之力九三坎马震为作足坎震得位马之壮健者也马壮乃可载上而行以济弱六二不动亦保其吉虽伤左股犹无伤也此六二顺以致吉不失其事君之则也则者理之所不能违也故曰六二之吉顺以则也夫雷风相益水火相用见于万物异体而同功者多矣况二三同体乎然非中正明徳君子其能如是书曰告予颠隮若之何其六二之谓欤郑本作明夷睇于左股睇倾视也离目变巽左股见伤故睇之或当从郑或曰卦爻有因前爻何也曰亦彰往察来之一端也前爻既往后爻方来来往相为用故有因爻成象者如同人九四因九三九五因九三九四明夷六二因初九也有因前卦为象者如明夷之上六因晋夬之初九因大壮玩其辞则可知故曰断辞则备矣太亦然一首不尽其义乃以二首明之
　　九三明夷于南狩得其大首不可疾贞象曰南狩之志乃大得也
　　三公之位上六明夷之主九三极明至刚得位而应不得已而动以克极闇之主汤武之事也自二至上体师坎为中冬狩之时离为南三动之上南狩也故曰明夷于南狩狩者为民去害离之三阳干也干为首阳为大南狩克之得其大首大首元恶也得者易辞故曰得其大首离为鸟飞而上逆不可疾也九居上未正也民迷久矣遽正则骇惧不安当以疾贞为戒故曰不可疾贞动于中志也京房曰动乃见志故曰南狩之志乃大得也易传曰以下之明除上之暗其志在于去害而巳商周之汤武岂有意于利天下乎志苟不然乃悖乱之事也
　　六四入于左腹明夷之心于出门庭象曰入于左腹心意也
　　上六极闇九三极明四逺上近三应初震为左离为大腹四自震应初入离入于左腹也坎为心坤中为意初六之四离变艮为门四为夜明夷之心于出门庭也初之四则坎坤变兊为说获心意之象故又曰心意也其微子去商之事乎上六极闇将亡其意岂愿亡哉去闇就明亡者复存则获明夷之心意矣震为反生故也六四柔顺而正与上六同体比于三而逺于上六以譬则微子之类也腹之为物能容者也自外而之内自上而之下九三所受也
</div>
    <div class="pagination">
<a href="汉上易传_page5.html">上一页</a><a href="汉上易传.html">1</a><a href="汉上易传_page2.html">2</a><a href="汉上易传_page3.html">3</a><a href="汉上易传_page4.html">4</a><a href="汉上易传_page5.html">5</a><span class="current-page">6</span><a href="汉上易传_page7.html">7</a><a href="汉上易传_page8.html">8</a><a href="汉上易传_page9.html">9</a><a href="汉上易传_page10.html">10</a><a href="汉上易传_page11.html">11</a><span>...</span><a href="汉上易传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
