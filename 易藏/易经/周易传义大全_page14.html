<!DOCTYPE html>
<html>
<head>
    <meta charset="UTF-8">
    <title>周易传义大全 - 第 14 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 14 页/共 41 页</h1>
    <div class="content">　　六二系小子失丈夫
　　传二应五而比初随先于近柔不能固守故为之戒云若系小子则失丈夫也初阳在下小子也五正应在【一作居】上丈夫也二若志系于初则失九五之正应是失丈夫也【一无也字】系小子而失丈夫舍正应而从不正其咎大矣二有中正之德非必至如是也在随之时当为之戒也
　　本义初阳在下而近五阳正应而远二阴柔不能自守以须正应故其象如此凶吝可知不假言矣【朱子曰小子丈夫程传説是○云峰胡氏曰六柔有系象小子初阳在下象丈夫五阳在上象六二以初阳在近而系之则五阳虽正应必失之矣○杨氏曰以刚随人者谓之随以柔随人者谓之系刚有以自立而柔不足以自立也故初九九四九五不言系而六二六三上六皆言系也】
　　象曰系小子弗兼与也
　　传人之所随得正则远邪从非则失是无两从之理二茍系初则失五矣弗能兼与也所以戒人从正当专一也【临川呉氏曰二之中正非必果背五向二也但以其近比易于牵系傥若系此则必失彼二者弗能兼与也故爻辞示戒云尔】
　　六三系丈夫失小子随有求得利居贞
　　传丈夫九四也小子初也阳之在上者丈夫也居下者小子也三虽与初同体而切近于四故系于四也大抵阴柔不能自立常亲系于所近者上系于四故下失于初舍初从上得随之宜也上随则善也如昏之随明事之从善上随也背是从非舍明逐暗下随也四亦无应无随之者也近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上茍取爱説以遂所求如此乃小人邪谄趋利之为也故云利居贞自处于正则所谓有求而必【一无必字】得者乃正事君子之随也
　　本义丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也【进斋徐氏曰以六居三不正也以九居四亦不正也以不正相比必至于诡随故又以居贞为利也○云峰胡氏曰程传本义皆以初为小子易之例不问阴阳小子皆指初而言随初九阳称小子渐初六阴亦称小子也事有得必有失失于此必有得于彼六二失丈夫失其所不可失也故不言得六三失小子而言有求得失其所当失也失即是得疮以溃为得病以去为得六二之失乃所以为得也利居贞有三义初九阳居阳贞也故言贞吉六三阴居阳不正故戒之曰利居贞而不言吉三系丈夫固异于二之系小子然四非正应又有所系而随已非正大之情故不言吉而戒以居贞或曰士之病莫大于有所求三之于四不可以有求必得之故而妄有不正之求也故戒之】
　　象曰系丈夫志舍下也【舍音舍】
　　传旣随于上则是其志舍下而不从也舍下而从上舍卑而从高也于随为善矣【建安丘氏曰以阴随阳舍下随上不求则已有求必得其志亦可嘉矣但以非其正故戒之】
　　九四随有获贞凶有孚在道以明何咎
　　传九四以阳刚之才处臣位之极若于随有获则虽正亦凶有获谓得天下之心随于已为臣之道当使恩威一出于上众心皆随于君若人心从已危疑之道也故凶居此地者奈何唯孚诚积于中动为合于道以明哲处之则又何咎古之人有行之者伊尹周公孔明是也皆德及于【一无于字】民而民随之其得民之随所以成其君之功致其国之安其至诚存乎中是有孚也其所施为无不中道在道也唯其明哲故能如是以明也复何过咎之有是以下信而上不疑位极而无逼上之嫌势重而无专强【一作权】之过非圣人大贤则不能也其次如唐之郭子仪威震主而主不疑亦由中有诚孚而处无甚失也非明哲能如是乎本义九四以刚居上之下与五同德故其占随而有获然势陵于五故虽正而凶惟有孚在道而明则上安而下从之可以无咎也占者当时之任宜审此戒【白云郭氏曰六三随有求得随人而有得也九四随有获以得人之随为获也○建安丘氏曰豫随九四皆大臣也豫之有得犹随之有获也但豫柔君在上四之志可以行故其戒在君而五贞疾随刚君在上非四之所可犯故其戒在臣而四贞凶也然则处豫随九四之位者奈何曰唯有以自信而孚上下之心斯免矣是以豫四勿疑则朋盍簪而从随四有孚则有明功而无咎也○云峰胡氏曰豫九四大有得不言凶随九四有获而言贞凶何也豫九四以一阳得五阴卦之所以为豫者在四若夫卦之所以为随者不在四而在初四下不与初应而上次势凌于五未必上安而下从之也虽贞亦凶况不贞乎有孚在道以明戒之深矣非孚非明凶咎其能免乎】
　　象曰随有获其义凶也有孚在道明功也
　　传居近君之位而有获其义固凶能有孚而在道则无咎葢明哲之功也【梅岩袁氏曰其义凶者有凶之理而未必凶也处得其道如下所云则无咎矣】
　　九五孚于嘉吉
　　传九五居尊得正而中实是其中诚在于随善其吉可知嘉善也自人君至于庶人随道之吉唯在随善而已下应二之正中为随善之义
　　本义阳刚中正下应中正是信于善也占者如是其吉宜矣【进斋徐氏曰九五阳刚中正为随之主得众爻之随者而五之应唯在于二故曰孚于嘉吉此随之至善者也○中溪张氏曰九五居正中之位而下得六二之正应中正相孚善莫大焉所谓亨嘉之防也其吉可知彖曰大亨贞无咎而天下随之九五足以当之矣○云峰胡氏曰四五以阳居三上二阴之中阳内阴外有中实之象故皆曰孚然四之孚戒之之辞也欲其孚乎五也五之孚许之之辞也喜其孚于二也】
　　象曰孚于嘉吉位正中也
　　传处正中之位由正中之道孚诚所随者正中也所谓嘉也其吉可知所孚之嘉谓六二也随以得中为善随之所防者过也葢心所説随则不知其过矣【进斋徐氏曰明五之于二皆得乎位之正中也】
　　上六拘系之乃从维之王用亨于西山【亨音见大有卦后升卦同】传上六以柔顺而居随之极极乎随者也拘系之谓随之极如拘持縻系之乃从维之又从而维系之也谓随之固结如此王用亨于西山随之极如是昔者太王用此道亨王业于西山太王避狄之难去豳来岐豳人老稚扶携以随之如归市葢其人心之随固结如此用此故能亨盛其王业于西山西山岐山也周之王业葢兴于此上居随极固为太过然在得民【一有心字】之随与随善之固如此乃为善也施于他则过矣【程子曰随之上六才与位皆阴柔随之极也故曰拘系之乃从维之王用亨于西山唯太王之事民心固结而不可解者其他皆不可如是之固也○章溪王氏曰王用亨于西山则归市之随至此亦莫之御矣此周家王业始基之地】
　　本义居随之极随之固结而不可解者也诚意之极可通神明故其占为王用亨于西山亨亦当作祭享之享自周而言岐山在西凡筮祭山川者得之其诚意如是则吉也【朱子曰王用享于西山言诚意通神明神亦随之如况于鬼神乎之意○云峰胡氏曰六柔有系象居柔又有拘系象西兑象山互艮象兑为巫西阴方有祭而固结于幽阴之象拘系之所以象随之极固结而不可解也至诚之极可以固结神明而况于人乎故曰王用享于西山周视岐山为西意者大王之在岐其祭山川必尝占得此欤○平庵项氏曰大有九三公用亨于天子随上六王用亨于西山益六二王用亨于帝升六四王用亨于岐山四爻句法皆同古文亨即享字今独益作享读者俗师不识古字独于享帝不敢作亨帝也若天子则或以为无享理不知宾礼自有享王此爻与升四则吉礼山川之祭也】
　　象曰拘系之上穷也
　　传随之固如拘系【一无系字】维持【一无持字】随道之穷极也本义穷极也【云峰胡氏曰穷之义一尔豫初而曰满极恶其人欲沉溺而不能脱也随终而曰穷极喜其人心固结而不可解也又曰六爻阴阳各半阳有所随无所系故初五皆吉而四何咎阴性随而不能无所系故二系小子三系丈夫上拘系之皆不言吉然系丈夫犹可也系小子凶咎不言可知○建安丘氏曰卦以物随为义爻以随物为义六爻以阴随阳者言则上之阳可随而下之阳不可随此三随四所以有得上随五所以用亨而二随初所以有系小子之失以阳得隂之随者言则五君位当为人所随四臣位不当为人所随此四得阴之随所以贞凶五得阴之随所以贞吉随之不可茍也如此】
　　【巽下艮上】
　　传蛊序卦以喜随人者必有事故受之以蛊承二卦之义以爲次也夫喜説以随于人者必有事也无事则何喜何随蛊所以次随也蛊事也蛊非训事蛊乃有事也爲卦山下有风风在山下遇山而回则物乱是爲蛊象蛊之义坏乱也在文爲虫皿皿之有虫蛊坏之义左氏传云风落山女惑男以长女下于少男乱其情也风遇山而回物皆挠乱是爲有事之象故云蛊者事也旣蛊而治之亦事也以卦之象言之所以成蛊也以卦之才言之所以治蛊也【东坡苏氏曰器乆不用则蛊生之谓蛊人乆宴溺而疾生之谓蛊天下乆安无爲而弊生之谓蛊】
　　蛊元亨利渉大川
　　传旣蛊则有复治之理自古治必因乱乱则开治理自然也如卦之才以治蛊则能致元亨也蛊之大者济时之艰难险阻也故曰利渉大川【朱子曰皿虫为蛊言器中盛防虫敎他自相并便是防积蓄到防坏烂底意思一似汉唐之衰弄得来到防极弊大坏时所以言元亨葢极弊则将复兴故言元亨○问蛊是坏乱之象虽乱极必治如何便防元亨曰乱极必治天道循环自是如此如五胡乱华以至于隋乱之极必有唐太宗者出又如五季必生太祖若不如此便无天道了所以彖只云蛊元亨而天下治也○双湖胡氏曰蛊者事也坏也事欝而不者谓之蛊草之欝也其乆必腐木之欝也其乆必蠧未有事而不坏者也蛊之所以元亨者以能饬之尔饬之则不坏矣易穷则变变则通是以事之壊者又当振而起之○临川呉氏曰蛊之时不可静俟当徃济险难故利渉大川也】
　　先甲三日后甲三日【先息荐反后胡豆反】
　　传甲数之首事之始也如辰之甲乙甲第甲令皆谓首也事之端也治蛊之道当思虑其先后三日葢推原先后为救弊可乆之道先甲谓先于此究其所以然也后甲谓后于此虑其将然也一日二日至于三日言虑之深推之远也究其所以然则知救之之道虑其将然则知备之之方善救则前弊可革善备则后利可乆此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救世而乱不革功未及成而弊已生矣甲者事之首庚者变更之首制作政敎之类则云甲举其首也号施令之事则云庚庚犹更也有所更变也【程子曰先甲三日以穷其所以然而处其事后甲三日以究其将然而为之防甲者事之始也庚者有所革也自甲乙至于戊己春夏生物之气已备庚者秋冬成物之气也故有所革别一般气】
　　本义蛊坏极而有事也其卦艮刚居上巽柔居下上下不交下卑巽而上茍止故其卦为蛊或曰刚上柔下谓卦变自贲来者初上二下自井来者五上上下自旣济来者兼之亦刚上而柔下皆所以为蛊也蛊坏之极乱当复治故其占为元亨而利渉大川甲日之始事之端也先甲三日辛也后甲三日丁也前事过中而将坏则可自新以为后事之端而不使至于大坏后事方始而尚新然便当致其丁寜之意以监其前事之失而不使至于速坏圣人之戒深也【朱子曰先甲后甲言先甲之前三日乃辛也是时前叚事已过中了是防欲坏之时便当图后事之端略略撑拄则个虽终归于弊且得支吾几时○问先甲辛也后甲丁也辛有新意丁有丁寜意其説似出月令注曰然但古人祭祀亦多用先庚先甲先庚丁也先甲辛也如用丁亥辛亥之类○云峰胡氏曰先甲后甲之説不一愚以为蛊由巽艮而成当从艮巽看先天甲在东之离由甲逆数离震坤三位得艮先甲三日也自甲顺数离兑干三位得巽后甲三日也然则上艮止下卑巽所以为蛊于艮得先甲三日之辛于巽得后甲三日之丁又所以治蛊也】
　　彖曰蛊刚上而柔下巽而止蛊
　　传以卦变及二体之义而言刚上而柔下谓干之初九上而为上九坤之上六下而为初六也阳刚尊而在上者也今徃居于上阴柔卑而在下者也今来居于下男虽少而居上女虽长而在下尊卑得正上下顺理治蛊之道也由刚之上柔之下变而为艮巽艮止也巽顺也下巽而上止止于巽顺也以巽顺之道治蛊是以元亨也【或问巽而止蛊莫是遇事巽顺以求其理之所止而后为治蛊之道朱子曰非也大抵资质柔巽之人遇事便不能做无奋迅之意所以事遂至于蛊坏了蛊只是事之坏者大凡看易须先看成卦之义险而健则成讼巽而止则成蛊蛊艮上而巽下艮刚居上巽柔居下上高亢而不下交下卑巽而不能救此所以蛊坏也巽而止只是巽顺便止了更无所施为如何治蛊○易要分内外卦看伊川却不甚理防如巽而止则成蛊止而巽便不同葢先止后巽却是有根株了方巽将去故为渐○刚上柔下巽而止此是言致蛊之由非治蛊之道】
　　本义以卦体卦变卦德释卦名义葢如此则积弊而至于蛊矣【朱子曰山説巽而止乃治蛊之道言当柔顺而止不可坚正必为此説非惟不成道理且失易彖文义巽而止蛊犹顺以动豫动而説随皆言卦义赵德庄説下面人只务巽上面人又懒惰不肯向前上面一向刚下面一向柔倒塌了这便是蛊底道理○盘涧董氏曰卦之为蛊有数义刚在上柔在下此卦体也下卑巽而上茍止所以为蛊此卦德也又自贲井旣济来皆刚上而柔下此卦变也○童溪王氏曰夫蛊非事也以天下为无事而不事事则后有不胜事矣此蛊之所以为事也刚上艮也柔下巽也在上者有止忌而无动作在下者有巽顺而无违忤则祸乱之萌乃在于已安已治之中遂至于败坏而不可胜矣此刚上而柔下巽而止所以成蛊也○云峰胡氏曰诸解以巽而止为治蛊之道夫茍下卑巽而上茍止岂所以治蛊哉先儒云通其变则为随不能通其变则为蛊葢刚来而下柔刚柔之情交兼此动而彼应故曰随刚上而柔下上下不交且下卑巽而上茍止故曰蛊蛊随之相反以此凡卦德当分内外先后如随则我先动而彼説归妹则先説而后动归妹之凶又与随反蛊则内卑巽而外茍止渐则内静止而外卑巽渐之吉又与蛊反】
　　蛊元亨而天下治也
　　传治蛊之道如卦之才则元亨而天下治矣夫治乱者茍能使尊卑上下之义正在下者巽顺在上者能止齐安定之事皆止于顺则何蛊之不治也其道大善而亨也如此则天下治矣【南轩张氏曰由朝廷至闾里孰非事也而卦之治蛊独举父子何也葢天下之本在国国之本在家一家之责莫重于子能尽父道则家齐矣由是而之焉则国可治而天下可平故曰蛊元亨而天下治也】
　　利渉大川徃有事也
　　传方天下坏乱之际宜渉艰险以徃而济之是徃有所事也【临川呉氏曰蛊之时当勇徃有所事以济险难若巽懦而止则终于蛊而已岂能元亨哉】
　　先甲三日后甲三日终则有始天行也
　　传夫有始则必有终旣终则必有始天之道也圣人知终始之道故能原始而究其所以然要终而僃其将然先甲后甲而为之虑所以能治蛊而致元亨也本义释卦辞治蛊至于元亨则乱而复治之象也乱之终治之始天运然也【朱子曰蛊元亨而天下治须是大善以亨方能治蛊也○临川呉氏曰数日以甲者以其为十日之始也先乎甲之三日者辛也由辛历壬癸而十日终终则又始于甲历乙丙以至于丁而爲后乎甲之三日矣终始循环天之运行也治蛊者亦当终前事始后事如天之行也○古为徐氏曰先三后三者六爻也爻终于六七则更为之端矣所谓终则有始天行也七日得七日来复皆其义也○云峰胡氏曰诸卦皆言徃有功蛊独曰徃有事蛊者事也事虽已治不可以无事视之也前事过中而将坏即当为自新之图后事方始而尚新即当致丁宁之意乱之极而治之始虽天运然也亦人事致然也】
　　象曰山下有风蛊君子以振民育德
　　传山下有风风遇山而囘则物皆防乱故为有事之象君子观有事之象以振济于民养育其德也在已则养德于天下则济民君子之所事无大于此二者【程子曰蛊之象君子以振民育德君子之事惟有此二者余无他为二者为已为人之道也○童溪王氏曰于民务振作其气使力其所谓相生相养之道无废惰自安之人于已务涵养其德使日新又新无逸豫自止之意】
　　本义山下有风物坏而有事矣而事莫大于二者乃治己治人之道也【或问振民育德如何朱子曰当蛊之时必有以振起耸动民之观聼而在已进德不已必须有此二者则可以治蛊矣○隆山李氏曰山下有风则风落山之谓山木摧落蛊败之象饬蛊者必须有以振起之振民者犹巽风之鼔为号令也育德者犹艮山之养成材力也易中育德多取于山故蒙亦曰果行育德○临川呉氏曰蛊之象非美也君子以之则取其美风在内而能振动外物则象之以振动其民山在外而能涵育内气则象之以涵育其德振者作兴彼之善新民之事也育者培养已之善明德之事也】
　　初六干父之蛊有子考无咎厉终吉
　　传初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考得无咎不然则为父之累故必惕厉则得终吉也处卑而尸尊事自当兢畏以六之才虽能巽顺体乃阴柔在下无应而主干非有能济之义若以不克干而【一无而字】言则其义甚小故专言为子干蛊之道必克济则不累其父能厉则可以终吉乃僃见为子干蛊之大法也
　　本义干如木之干枝叶之所附而立者也蛊者前人已坏之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者宜如是又知危而能戒则终吉也【或问有子考无咎与意承考之考皆是指父在父在而得云考何也朱子曰古人多通言如康诰大伤厥考心可见○南轩张氏曰艮止于上巽顺于下无为而尊于上者父道也服劳而顺于下者子道也故蛊多言干父之事○云峰胡氏曰爻辞有以时位言者有以才质言者如蛊初六以阴在下所应又柔才不足以治蛊以时言之则为蛊之初蛊犹未深事犹易济故其占为有子则其考可无咎矣然谓之蛊则已危厉不可以蛊未深而忽之也故又戒占者知危而能戒则终吉○蓝田吕氏曰父母之蛊人子所难治也干者以身任其事而不敢避也以子之难故初则厉二则不可贞三则小有悔然卒任其事为功故初终吉三无咎五用誉也○瓜山潘氏曰程传云初居内而在下故取子干父蛊之象本义云蛊者前人已坏之绪故诸爻皆以子干父蛊为言若如程説惟初爻为可通若他爻则説不行矣本义之説则诸爻皆可通也】
　　象曰干父之蛊意承考也
　　传子干父蛊之道意在承当于父之事也故祗敬其事以置父于无咎之地常怀惕厉则终得其吉也尽诚于父事吉之道也【郑氏曰子改父道始虽厉而终则吉事若不顺而意则顺也○中溪张氏曰不承其事而承其意此善继父之志者也】
　　九二干母之蛊不可贞
　　传九二阳刚为六五所应是以阳刚之才在下而干夫在上阴柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔巽辅导之使得于义【一有母字】不顺而致败蛊则子之罪也从容将顺岂无道乎以妇人言之则阴柔可知若伸已刚阳之道遽然矫拂则伤恩所害大矣亦安能入乎在乎屈己下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚高之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事也二巽体而得中是能巽顺而得中道合不可贞之义得干母蛊之道也
　　本义九二刚中上应六五子干母蛊而得中之象以刚承柔而治其坏故又戒以不可坚贞言当巽以入之也【朱子曰干母之蛊伊川説得是○山杨氏曰或曰卦以五为君位而可以母言乎曰母者阴尊之称如晋六二之称王母小过六二之称遇其妣皆谓六五也○厚斋冯氏曰世固有父防而母任家事者以众子在而母总其事也故六五以阴柔为一卦之上而取象于母蛊焉诸爻不取此义而独于九二言之者以其正应在下又取乎内有阳刚之才能干者也又家事之败或由妇人乱政而其才子能饬之亦为干母之蛊○李氏椿年曰母柔子刚于义为得然而不可以为贞也有母在而以刚行之有时而违拂矣○云峰胡氏曰贞者事之干九二干蛊而戒之曰不可贞干母之蛊也非不可正也不可固执以为正也母性多柔暗以二之刚承五之柔巽以入之不固守其刚乃中道也固则反伤恩害义矣】
　　象曰干母之蛊得中道也
　　传二得中道而不过刚干母蛊之善者也【中溪张氏曰干母之蛊与干父之蛊不同子之于母但当柔行巽入以饬治其蛊者专尚刚直尽行拨乱反正之事则于中道未为得也】
　　九三干父之蛊小有悔无大咎
　　传二以刚阳之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也然有小悔已非善事亲也
　　本义过刚不中故小有悔巽体得正故无大咎【或问九三干父之蛊小有悔无大咎言有小悔则无大悔矣言无大咎则不免有小咎矣但象曰终无咎则以九三虽过刚不中然在巽体不为无顺而得正故虽悔而无咎至六四则不然以阴居柔不能有为寛裕以治蛊将日深而不可治故徃则见吝言自此以徃则有吝也朱子曰此两爻説得悔吝二字最分明九三有悔而无咎由凶而趋吉也六四虽目下无事然却终吝由吉而趋凶也元祐间刘莘老刘器之之徒欲尽去小人却是未免有悔至其他诸公欲且寛裕无事莫大段整顿不知目前虽遮掩拖延得过后面忧吝却召可见圣人之深戒○兰氏廷瑞曰三刚太过不免小有悔然时方蛊坏非刚过之才不能以济也云峰胡氏曰干蛊之道以刚柔相济为尚初六六五柔而刚九二刚而居柔皆可干蛊不然与其为六四之过于柔而吝不若九三过于刚而悔始焉曰小有悔若不足其过于刚继之曰无大咎犹幸其能刚也幸其能体巽之权而不失其正也】
　　象曰干父之蛊终无咎也
　　传以三之才干父之蛊虽小有悔终无大咎也葢刚断能干不失正而有顺所以终无咎也【王氏湘卿曰以九居三刚之至也以此为臣是诤君之臣以此为子是诤父之子诤则有不顺之名故始不免于小有悔然不陷君父于不义则终无大咎也】
　　六四裕父之蛊徃见吝
　　传四以阴居阴柔顺之才也所处得正故为寛裕以处其父事者也夫柔顺之才而处正仅能循常自守而已若徃干过常之事则不胜而见吝也以阴柔而无应助徃安能济
　　本义以阴居阴不能有为寛裕以治蛊之象也如是则蛊将日深故徃则见吝戒占者不可如是也【习静刘氏曰强以立事为干怠而委事为裕事弊而裕之弊益甚矣葢六四体艮之止而爻位俱柔夫贞固足以干事今止者怠柔者懦怠且懦皆增益其蛊者也持是以徃吝道也安能治蛊耶○云峰胡氏曰初六之时蛊犹未深故但有子则考可以无咎四之时非初比也而复寛裕以视之蛊将日深矣以是而徃其见吝也固宜○梅岩袁氏曰诸爻之干蛊者或体刚或乗刚或应刚独六四以柔而止所以致蛊非所以干蛊也】
　　象曰裕父之蛊徃未得也
　　传以四之才守常居寛裕之时则可矣欲有所徃则未得也加其所任则不胜矣【泸川毛氏曰九三之刚失之过故悔六四之缓失之不及故吝必不得已焉寜为三之悔不可为四之吝此治乱兴亡之几也】
　　六五干父之蛊用誉
　　传五居尊位以阴柔之质当人君之干而下应于九二是能任刚阳之臣也虽能下应刚阳之贤而倚任之然已实阴柔故【一作固】不能为创始开基之事承其旧业则可矣故为干父之蛊夫创业垂统之事非刚明之才则不能继世之君虽柔弱之资茍能【一有信字】任刚贤则可以为善继而成令誉也太甲成王皆以成而用誉者也
　　本义柔中居尊而九二承之以德以此干蛊可致闻誉故其象占如此【张子曰虽天子必有继也故亦云干父之蛊○进斋徐氏曰六五柔中之主本无干蛊之才而九二阳刚得中又处多誉之地位与五应五能任之以治蛊则二之誉卽五之誉也○云峯胡氏曰五为继世之君有九二承之以德是能用贤以致闻誉者也诸家以为用九二令誉之臣近于以名用人不若谓任九二之德自可成六五之名者也○双湖胡氏曰在六二以五为母柔居尊也在六五又自取子道以继世之君言也象何常之有】
　　象曰干父用誉承以德也
　　传干父之蛊而用有令誉者以其在下之贤承辅之以刚中之德也
　　上九不事王矦高尚其事
　　传上九居蛊之终无系应【一无应字】于下处事之外无所事之地也以刚明之才无应援而处无事之地是贤人君子不偶于时而高洁自守不系于世务者也故云不事王侯高尚其事古之人有行之者伊尹太公望之始曾子子思之徒是也不屈道以徇时旣不得施设于天下则自善其身尊高敦尚其事守其志节而已士之自高尚亦【一无亦字】非一道有怀抱道德不偶于时而高洁自守者有知止足之道退而自保者有量能度分安于不求知【一无知字】者有清介自守不屑天下之事独洁其身者所处虽有得失小大之殊皆自高尚其事者也象所谓志可则者进退合道者也【或问程传云知止足之道退而自保者与量能度分安于不求知者何以别朱子曰知止足是能做底量能度分是不能做底】
　　本义刚阳居上在事之外故为此象而占与戒皆在其中矣【朱子曰不事王矦无位之地如何出得来更干个甚麽问此爻本义云占与戒皆在其中如何曰有此象则其占当如此又戒其必如此乃可也若得此象而不能从则有凶矣○隆山李氏曰君子当蛊之由方事之兴也尽力以干焉操巽之权而行其所当行及事之休也絜身以退体艮之义而止其所当止故也○诚斋杨氏曰上九在蛊之终事之蛊坏者至六五而干之毕矣此上九所以高尚其事也○临川呉氏曰上九在一卦至高至上之位故曰高尚下五爻屑屑于一家之事至此则一国之事天下之事犹且视为卑下而不屑为彼一家之事又何足道哉○云峰胡氏曰初至五皆以蛊言不言君臣而言父子臣于君事犹子于父事也上九独以不事王矦言者葢君臣以义合也子于父母有不可自诿于事之外王侯之事君子有不可事者矣是故君子之出处在事之中尽力以干焉而不为污在事之外絜身以退焉而不为僻本义谓占与戒皆在其中葢以时当高尚或自在卑下而当戒也】
　　象曰不事王侯志可则也
　　传如上九之处事外不累于世务不臣事于王侯葢进退以道用舍随时非贤者能之乎其所存之志可为法则也【朱子曰当此时节若能断然不事王矦高尚其事不半上落下或出或入则其志眞可法则矣只为人不能如此也○云峰胡氏曰初六言意上九言志意柔而志刚也○建安丘氏曰六爻取家事为象上为父故本爻不称父而他爻言父五为母故本爻不言母而他爻言母在下四爻则皆子也然子干父母之蛊惟刚柔相济者为善初爻柔位刚故无咎二爻刚位柔故得中三爻位俱刚过于刚者故小有悔四爻位俱柔过于柔者故徃未得此四位刚柔之异而得失之判也然上五二爻以家事言则上为父五为母众爻为子以国事言则五为君下四爻为用事之臣上一爻为不事之臣故曰不事王侯高尚其事观下五爻以干父言则父之位存矣观上一爻以王侯言则君之位存矣此易之道所以屡迁而不可为典要也】



　　周易传义大全卷七
<经部,易类,周易传义大全>
　　钦定四库全书
　　周易传义大全卷八　　明　胡广等　撰
　　【兑下坤上】
　　传临序卦有事而后可大故受之以临临者大也蛊者事也有事则可大矣故受之以临也韩康伯云可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物密近【一作迩】相临者莫若地与水故地上有水则为比泽上有地则为临也临者临民临事凡所临皆是在卦取自上临下临民为义
　　临元亨利贞
　　传以卦才言也临之道如卦之才则大亨而正也
　　至于八月有凶
　　传二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永乆若旣衰而后戒亦无及矣自古天下安治未有乆而不乱者葢不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也【程子曰临言八月有凶谓至八月是遯也当其刚浸长之时便戒以阴长之意○节斋蔡氏曰临与遯反自临之初爻至遯之二爻在卦经八爻于月经八月刚柔皆变临尽消矣故曰至于八月有凶】
　　本义临进而淩逼于物也二阳浸长以逼于阴故为临十二月之卦也又其为卦下兑说上坤顺九二以刚居中上应六五故占者大亨而利于正然至于八月当有凶也八月谓自复卦一阳之月至于遯卦二阴之月阴长阳遯之时也或曰八月谓夏正八月于卦为观亦临之反对也又因占而戒之【或问临不特上临下之谓临凡进而逼近者皆谓之临否朱子曰然此是二阳自下而进上则凡相逼近者皆为临也○问至于八月有两説前説自复一阳之月至遯二阴之月阴长阳遯之时后説自泰至观观二阳在上四阴在下与临相反亦阴长阳消之时二説孰长曰前説是周正八月后説是夏正八月恐文王作卦辞时只用周正纪之不可知也○双湖胡氏曰自干以下元亨利贞占辞凡七卦乾坤屯随临无妄革此临卦元亨利贞二阳浸长之占也然一阳复惟曰亨三阳泰惟曰吉亨四阳壮惟曰利贞五阳夬元亨利贞皆不言何独临与干似也岂非元则一阳初动自二阳以徃皆阳德亨通皆利在贞正乎七卦除坤外皆一阳居下可见矣后儒不作占辞惟以四德论以为乾坤后数卦与诸卦优劣不同故得具四德误矣若作占辞方知文王偶于数卦及之他卦未尝不可用此占也○临川呉氏曰自天王建子之月一阳始生为复其二建丑之月二阳长而为临其七建午之月一阴始生为姤至其八建未之月则二阴长而为遯遯者临之正对临卦六画变尽也今日二阳之临阳长而消阴也至于八月二阴之遯则阴长而消阳也故其占为至于八月则有凶也○隆山李氏曰阳生于子终于已阴生于午终于亥故一阳复十一月至已为干则阳极阴生一阴姤五月二阴遯六月三阴否七月四阴观八月方建丑月卦为临二阳浸长逼四阴当此之时阳势方盛至于八月建酉卦为观四阴浸长逼二阳则临二阳至观危矣故曰至于八月有凶所谓至于八月有凶者言之于临则当自临数而不当自复数以观次临则当数至观而不当数至遯临观乃阴阳反对消长之常理文王于临以八月有凶为戒其义甚着岂可外引遯卦谓周八月哉○云峰胡氏曰本义解临字诸家所未发葢训近训大即见上临下不见下刚临柔之意本义依如临深渊之临谓进而逼于渊此所谓临者刚进而逼于柔也葢谓之复者七日来复阴之极而阳初来也谓之临者朋来无咎二阳皆来而逼于阴也故复亨而临则大亨复不言利贞者复是初阳之萌无有不善临则二阳浸盛易至放肆故戒之也或曰方临之时即惧其为遯何也曰遯者去也刚浸而长君子之朋来固可喜阴浸而长君子之易去尤可忧长有消之几来有去之几不可不戒也阳长至二未过乎中即为之戒戒贵乎早也若论反对则观为八月圣人于观不言阴之盛而于临言之易为君子谋也又曰八月有三説观八月一説也歴临六位至遯初二二阳凡八位八于数为阴于象为月歴剥六爻至复初一阳凡七位七于数为阳于象为日二也复下震震少阳七位于东为日出之方临下兑兑少阴八位于西为月出之方三也】
　　彖曰临刚浸而长【长丁丈反】
　　本义以卦体释卦名【进斋徐氏曰浸渐也阴符经曰天地之道浸亦用此义言一义不顿进一形不顿亏二阳长于下而渐进也○中溪张氏曰自复一阳生积而至临则二阳长矣故曰刚浸而长遯者临之反也临彖曰刚浸而长易为君子谋也遯彖不曰柔浸而长而止曰小利贞浸而长易不为小人谋也】
　　説而顺刚中而应【説音悦】
　　本义又以卦德卦体言卦之善【中溪张氏曰説而顺以二德言内兑为説説则二阳之进也为不逼外坤为顺顺则四阴之从也为不逆二以刚中而应乎五故能大亨而得正】
　　大亨以正天之道也
　　传浸渐也二阳长于下而渐进也下兑上坤和説而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兑为説説乃和也夬彖云决而和
　　本义当刚长之时又有此善故其占如此也【朱子曰刚浸而长以下三句解临字大亨以正便是天之道也解亨字亦是惟其如此所以如此又曰易中言天之道也天之命也义只一般但取其成韵耳不必强分析○中溪张氏曰刚贵乎长已有成干之势天之道也○云峰胡氏曰临无妄皆曰元亨利贞临曰刚中而应大亨以正天之道也无妄曰刚中而应大亨以正天之命也本义于临曰以卦德卦体言卦之善当刚长之时有此善故其占如此无妄亦曰言卦之善如此故其占当获大亨而利于正乃天命之当然也他卦但曰释卦名义释卦辞此二卦又有所谓言卦之善者何哉葢二卦皆以刚为主刚不如此非刚之善也兼之天道赋予无有不善善字又从天道天命而言也】
　　至于八月有凶消不乆也
　　传临二阳生阳方渐盛之时故圣人为之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二阴长而阳消矣故云消不久也在阴阳之气言之则消长如循环不可易也以人事言之则阳为君子阴为小人方君子道长之时圣人为之诫使知极则有凶之理而虞备之常不至于满极则无凶也
　　本义言虽天运之当然然君子宜知所戒【中溪张氏曰自临之丑至遯之未凡八月歴时尚乆而曰消不乆者于其方长之时而告之以将消之理则庻乎知所戒也○庐陵龙氏曰临反对为观乃八月卦一转则为剥为坤故曰消不乆也○云峰胡氏曰观卦不取四阴为义于临曰八月有凶则观为八月卦已见于此矣○进斋徐氏曰阴阳消长若循环然彖易圣人深言消长之机其来甚速吉凶靡定祸福无常思患豫防君子所当戒惧也】
　　象曰泽上有地临君子以教思无穷容保民无疆【思去声】传泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有【一无有字】教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义本义地临于泽上临下也二者皆临下之事教之无穷者兑也容之无疆者坤也【节斋蔡氏曰教思无穷泽润地之象也容保民无疆地容泽之象也○云峰胡氏曰不徒曰教而曰教思其意思如兑泽之深不徒曰保民而曰容民在度量如坤土之大】
　　初九咸临贞吉
　　传咸感也阳长之时感动于阴四应于初感之者也比他卦相应尤重四近君之位初得正位与四感应是以正道为当位所信任得行其志获乎上而得行其正道是以吉也他卦初上爻不言得位失位葢初终之义为重也临则以初得位居正为重凡言贞吉有旣正且吉者有得正则吉者有贞固守之则吉者各随其事【一作时】也【或问程易作咸感之义如何朱子曰阴必从阳谓咸为感亦是但觉得牵强些○童溪王氏曰咸感也阴阳之气相感而相应故也初九当君子道长之初所居者正位所行者正道而所与相感而相应者又皆履正之人故曰贞吉○隆山李氏曰山泽通气故山上有泽其卦为咸而泽上有地初二爻亦谓之咸阴阳之气相感也】
　　本义卦唯二阳徧临四阴故二爻皆有咸临之象初九刚而得正故其占为贞吉【建安丘氏曰咸皆也以二阳而临四阴阳虽长而阴犹盛非恊力不足以胜故初二皆曰咸临○云峰胡氏曰复曰朋来初二两咸字即朋之义两临字即来之义故复初元吉临初亦贞吉○双湖胡氏曰王弼已训咸为感诸儒因之然而以二阳方长乃区区感四五二阴与之相临置三上不问不亦狭乎故不若训徧与皆义见得阳道广大公而且于立卦命爻之义皆得也】
</div>
    <div class="pagination">
<a href="周易传义大全_page13.html">上一页</a><span>...</span><a href="周易传义大全_page9.html">9</a><a href="周易传义大全_page10.html">10</a><a href="周易传义大全_page11.html">11</a><a href="周易传义大全_page12.html">12</a><a href="周易传义大全_page13.html">13</a><span class="current-page">14</span><a href="周易传义大全_page15.html">15</a><a href="周易传义大全_page16.html">16</a><a href="周易传义大全_page17.html">17</a><a href="周易传义大全_page18.html">18</a><a href="周易传义大全_page19.html">19</a><span>...</span><a href="周易传义大全_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
