<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 6 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 6 页/共 41 页
  </h1>
  <div class="content">
   本义旁通犹言曲尽【节斋蔡氏曰刚健中正而纯粹精者惟九五足以当之兼用六爻以挥其义者欲旁通以尽乎事物之情耳○云峯胡氏曰曲尽其义者在六爻而偏全其德者在九五一爻时乗六龙以下则为九五而言也】
　　时乗六龙以御天也云行雨施天下平也
　　大哉赞乾道之大也以刚健中正纯粹六者形容乾道精谓六者之精极以六爻挥旁通尽其情义乗六爻之时以当天运则天之功用着矣故见【一作曰】云行雨施隂阳溥畅天下和平之道也【朱子曰阳气方流行固已包了全体隂便在里了所以説刚健中正然不可道这里却夹杂些隂柔所以却説纯粹精观其文势只是言此四者又纯粹而精耳程易作六德解未安】
　　本义言圣人时乗六龙以御天则如天之云行雨施而天下平也○此第五节复申首章之意【中溪张氏曰彖言云行雨施而以品物流形继之则云雨为干之云雨此言云行雨施而以天下平继之则圣人之功即干而云雨乃圣人之德泽也○云峯胡氏曰彖言元亨利贞属之干而文言以属之君子干之德固在君子躬行中也彖言云行雨施属之干而文言以属之圣人干之功固在圣人用内也】
　　君子以成德为行日可见之行也潜之为言也而未见行而未成是以君子弗用也【行并下孟反未见之见贤遍反】
　　德之成其事可见者行也德成而后可施于用初方潜未见其行未成未成未着也是以君子弗用也
　　本义成德已成之德也初九固成德但其行未可见尔【朱子曰德者行之本君子以成德为行言德则行在其中矣德者得之于心行出来方见这便是行问行而未成如何曰只是事业未就问干六爻皆圣人事安得有未成伊川云未成是未着莫是如此否曰虽是圣人毕竟初九行而未成问此只论事业不论德否曰不消如此费力且如伊尹居有莘之时便是行而未成○双湖胡氏曰德行以在身者而言见之行以在事者而言初九德成行立固自可以见之行事矣但其时位方当潜故其德行虽可见之行而时位未能成其所以行也是以爻辞以勿用言之】
　　君子学以聚之问以辨之寛以居之仁以行之易曰见龙在田利见大人君德也
　　圣人在下虽已显而未得位则进德脩业而已学聚问辨进德也寛居仁行脩业也君德已着利见大人而进以行之耳进居其位者舜禹也进行其道者伊傅也本义盖由四者以成大人之德再言君德以深明九二之为大人也【朱子曰学以聚之问以辨之既探讨得当且放顿寛大田地特触类自然有防合处故曰寛以居之○广平游氏曰干之道不尽于九二故有学问之功坤之道盛于六二故不习无不利○进斋徐氏曰德者人所得于天之理虽我之所固有然亦未尝不防在事事物物之间苟不务学则无以防聚众理而有诸已也学而弗问亦无以辨别众理使之条件不紊而精粗本末或不知所择也学聚矣问辨矣必有涵飬寛裕之意自莫匪从容中道之妙故横渠张子云心大则百物皆通心小则百物皆病必寛以居之则吾之所以学聚问辨者常见其与心为一矣然仁者心之全德生生而不穷也德至于仁与天同运无一息间断则吾之所居者固非徒大而无寔亦非固守而不化者也此仁以行之乃学问之极功君子之成德也○临川吴氏曰学聚之以知其理仁行之以行其事问辨之以审别所当行于学聚之后寛居之以存贮所以知于仁行之先寛之所居即学之所聚者仁之所行即问之所辨者】
　　九三重刚而不中上不在天下不在田故干干因其时而惕虽危无咎矣【重直龙反下同】
　　三重刚刚之盛也过中而居下之上上未至于天而下已离于田危愳之地也因时顺处干干兢惕以防危故虽危而不至于咎君子顺时兢惕所以能泰也本义重刚谓阳爻阳位【节斋蔡氏曰下卦以二为中上卦以五为中三居二上过乎中也四居五下不及乎中也在天五也在田二也三上未至于五下已离乎二而中处人位唯干干不息则虽处危地而无咎矣】
　　九四重刚而不中上不在天下不在田中不在人故或之或之者疑之也故无咎
　　四不在天不在田而出人之上矣危地也疑者未决之辞处非可必也或进或退唯所安耳所以无咎也本义九四非重刚重字疑衍在人谓三或者随时而未定也【云峯胡氏曰九三九四当合看复之六四曰中行四居五隂之中也益之三四皆曰中行三与四居六爻之中也干之二四亦居六爻之中而文言以不中称之非但谓其不中也谓其重刚而不中尔盖下干之刚以二为中三则重刚而过乎中上干之刚以五为中四则重刚而不及乎中过则忧不及则疑然忧所当忧卒于无忧疑所当疑卒于无疑此二爻所以皆无咎也】
　　夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎【夫音扶先悉荐反后胡豆反】大人与天地日月四时鬼神合者合乎道也天地者道也鬼神者造化之迹也圣人先于天而天同之后于天而能顺天者合于道而已合于道则人与鬼神岂能违也【程子曰大人者与天地合其德日月合其明非在外也人曰若不一本安得先天而天弗违后天而奉天时○鬼神言其功用天言其主宰○易言天亦不同如天道亏盈而益谦此通上下理亦如此天道之运亦如此如言天且弗违况于人乎况于鬼神乎此直谓形而上者言以鬼神为天地矣○临川吴氏曰夫天専言之则道也此虽兼地言之盖以其主宰之理而言非指轻清之气为天重浊之气为地也日月四时鬼神皆天地之气所为气之有象而照临者为日月气之循序而运行者为四时气之往来屈伸而生成万物者为鬼神命名虽殊其寔一也其所以明所以序所以能吉能凶皆天地之理主宰之天地以理言故曰德日月四时鬼神以气言故曰明曰序曰吉凶也○双湖胡氏曰天地日月四时鬼神之所以为德为明为序为吉凶者同一道也大人之与合亦合其道而已】
　　本义大人即释爻辞所利见之大人也有是德而当其位乃可以当之人与天地鬼神本无二理特蔽于有我之私是以梏于形体而不能相通大人无私以道为体曾何彼此先后之可言哉先天不违谓意之所为黙与道契后天奉天谓知理如是奉而行之囘纥谓郭子仪曰卜者言此行当见一大人而还其占盖与此合若子仪者虽未及乎夫子之所论然其至公无我亦可谓当时之大人矣【或问先天而天弗违后天而奉天时圣人与天为一安有先后之殊朱子曰只是圣人意要如此天便顺从先后相应不差毫也又曰天地只以形言先天而天弗违如礼虽先王未之有而可以义起之类盖虽天之所未为而吾意之所为自与道契天亦不能违也后天而奉天时如天叙有典天秩有礼之类虽天之所已为而理之所在吾亦奉而行之耳葢大人无私以道为体此一节只是释大人之德其曰与天地合其德与日月合其明与四时合其序与鬼神合其吉凶将天地对日月四时鬼神説便只是指形而下者言○童溪王氏曰先天而天弗违时之未至我则先乎天而为之而天自不能违乎我后天而奉天时时之既至我则后乎天而奉之而我亦不能违乎天葢大人即天也天即大人也○云峯胡氏曰九二九五亦当合看九五利见之大人即九二之大人然大人之所以为大人其工夫正在九二上至与天地合其德以下是释大人之德乃学聚问辨之极功也九二大人于道不容不用力至此则以道为体无所容力矣】
　　亢之为言也知进而不知退知存而不知亡知得而不知防【防息浪反】
　　本义所以动而有悔也【厚斋冯氏曰进退者身也存亡者位也得防者物也此爻穷上反下则退矣九变为六则亡矣无民无辅则防矣○云峯胡氏曰九曰潜之为言也而未见行而未成二句释一潜字而言君子者再盖必君子而后能安于潜也上九曰亢之为言也知进而不知退知存而不知亡知得而不知防三句释一亢字而言圣人者再盖必圣人然后不至于亢也】
　　其唯圣人乎知进退存亡而不失其正者其唯圣人乎极之甚为亢至于亢者不知进退存亡得防之理也圣人则知而处之皆不失其正故不至于亢也本义知其理势如是而处之以道则不至于有悔矣固非计私以避害者也再言其唯圣人乎始若设问而卒自应之也○此第六节复申第二第三第四节之意【厚斋冯氏曰圣人知进退存亡而不言得防者知进退存亡则无得防矣○山斋易氏曰进退存亡在我者也得防则效之见于彼者也○云峯胡氏曰天数中于五阳极则剥干上则亢中不可过也知其时将过乎中而处之不失其正其唯圣人乎贞者正也乾元之用所归宿也干之四德始于元至此又论圣人之体干而归于正其意深矣○朱子曰文言六爻皆是言圣人之德只所处之位不同初爻言不易乎世不成乎名遯世无闷不见是而无闷乐则行之忧则违之潜龙也已是説圣人之德了只是潜而未用耳到九二却恰好其化已能及人矣盖正是臣位所以处之而安到九三居下卦之上位已髙了那时节无可做只得恐惧进德脩业干干不息此便是伊周地位九四位便乖或跃在渊伊川谓渊者龙之所安恐未然田是平所在纵有水亦浅渊是深不可测跃离乎行而未至乎飞行尚以足跃则不以足一跳而起足不踏地跳得便上天去不得依旧在渊里皆不可测下离乎行上近乎飞上不在天下不在田中不在人故或之或之者疑之也不似九二安穏此时进退不得皆不由我只聼天时了以圣人言之便是舜歴试文王三分天下有二汤武鸣条牧野时到上九又亢了看来人处大运中无一时闲吉凶悔吝一息不曽停如大轮一般一恁衮将去圣人只随他恁地去看道理如何这里则将这道理处之那里则将那道理处之又曰大抵易卦爻辞本只是各着本卦本爻之象明吉凶之占当如此耳非是就圣贤地位説道理也故干六爻自天子以至于庶人自圣人以至于愚不肖筮或得之义皆有取但纯阳之德刚健之至若以义类推之则为圣人之象而其六位之髙下又有似圣人之进退故文言因潜见跃飞自然之文而以圣人之迹各明其义位有髙下而德无浅深也○程子曰卦爻有相应看来不相应者多且如乾卦如其説时除了二与五之外初何尝应四三何尝应上坤卦更都不见相应此似不通○双湖胡氏曰六爻取应与不应夫子彖例也如恒彖曰刚柔皆应恒此六爻以应言也如艮彖曰上下敌应不相与也此六爻虽居相应之位刚柔皆相敌而不相与则是虽应亦不应矣又如未济六爻皆应故曰虽不当位刚柔应也以此例之则六爻皆应者八卦泰否咸恒损益既济未济是也皆不应者亦八卦乾坤坎离震防艮兑是也二体所以相应者初应四四亦应初二应五五亦应二三应上上亦应三然上下体虽相应其寔阳爻与隂爻应隂爻与阳爻应若皆阳皆阴虽居相应之位则亦不应矣江都李衡曰相应者同志之象志同则合是以相应然事固多变动在因时故有以有应而得者有以有应而失者亦有以无应而吉者有以无应而凶者夬九三以援小人而凶剥六三以应君子而无咎咸贵虗心而受人故六爻以有应而失所防六四以无应而因吝斯皆时事之使然故不可执一而定论也又观彖辞重在二五刚中而应者凡五卦师临升二以刚中应五无妄萃五以刚中应二至若比五以刚中上下五隂应之大有五以柔中上下五刚应之小畜四以柔得位上下五刚亦应之又不以六爻之应例论也】





　　周易传义大全卷一
&lt;经部,易类,周易传义大全&gt;
　　钦定四库全书
　　周易传义大全卷二　　　明　胡广等　撰
　　【坤下坤上】
　　坤元亨利牝马之贞【牝频忍反】
　　传坤干之对也四德同而贞体则异干以刚固为贞坤则【一作以】柔顺而【一作为】贞牝马柔顺而健行故取其象曰牝马之贞【程子曰利字不联牝马为义如云利牝马之贞则坤便只有三德○朱子曰利牝马之贞不可将利字自作一句后云主利却当如此絶句此伊川只为泥那四德所以如此说不通○平庵项氏曰物之牝者皆能顺阳而行求其从一而不变莫牝马若也故圣人取以象坤○建安邱氏曰马象干而坤言牝马者明其为干之配也○节斋蔡氏曰干贞刚健专固坤贞柔顺承从】
　　君子有攸往
　　传君子所行柔顺而利且贞合坤德也【朱子曰君子有攸往此是虚句伊川只见彖传辞押韵有柔顺利贞君子攸行之语遂解云君子所行柔顺而利且贞非也】
　　先迷后得主利
　　传阴从阳者也待唱而和阴而先阳则为迷错居后乃得其常也主利利万物则主于坤生成皆地之功也臣道亦然君令臣行劳于事者臣之軄也【程子曰先迷后得是一句主利是一句葢坤道惟是主利】
　　西南得朋东北丧朋安贞吉【丧息浪反】
　　传西南阴方东北阳方阴必从阳离丧其朋类乃能成化育之功而有安贞之吉得其常则安安于常则贞是以吉也本义者偶也阴之数也坤者顺也阴之性也注中者三画卦之名也经中者六画卦之名也阴之成形莫大于地此卦三画皆偶故名坤而象地重之又得坤焉则是阴之纯顺之至故其名与象皆不易也牝马顺而健行者阳先阴后阳主义阴主利西南阴方东北阳方安顺之为也贞健之守也遇此卦者其占为大亨而利以顺健为正如有所往则先迷后得而主于利往西南则得朋往东北则丧朋大抵能安于正则吉也【朱子曰利牝马之贞言利于柔顺之正而不利于刚健之正利是个虗字本无四徳厎意彖中方有之又曰乾卦元亨利贞便都好到坤只一半好故云利牝马之贞即是亦有不利者○问牝马取其柔顺健行坤顺而言健何也曰守得这柔顺亦坚故有健象柔顺而不坚则不足以配干矣干主义坤便主利占得这卦便主利这事不是坤道主利万物○问东北丧朋西南得朋何也曰阴不比阳阴只理防得一半不似阳兼得阴故无所不利阴半用故得于西南丧于东北先迷后得以下亦然自王弼以下皆不知此错解了又曰占得坤体从西南方得其朋从东北方失其朋西南阴方东北阳方坤比干减半○先迷后得东北西南大槩是阴为阳一半就前后言没了前一截就四方言没了东北一截阳却是全体○阴体柔躁只为他柔所以躁刚便不躁躁是防欲动而不得动之意刚则便动矣柔躁不能自守所以说安贞吉○安贞之吉他这分叚只到这理若更妄作以求全时便凶了在人亦当如此○庐陵龙氏曰巽离坤兊阴之朋也干坎艮震阳之朋也○云峰胡氏曰干言利贞贞则旡所不利矣坤言利牝马之贞如牝马之贞则利非牝马之贞则不利也下文曰后得曰得朋利也牝马之贞故也曰先迷曰丧朋不利也非牝马之贞故也坤但得干之半故干无不利而坤有利不利与下文主利之利不同阳主义干有刚断意阴主利坤有敛藏意又轻清主义重浊主利安贞分而言之安者顺之为贞者健之守合而言之则以顺乎健为正○双湖胡氏曰文王卦辞取象始此坤自取牝马象晋马蕃庶亦坤象此象杂占中元亨利牝马之贞已尽坤之全体君子以下则申占辞也又曰彖辞文王所作西南得朋东北丧朋后天卦位至哉文王之作易也其当西伯之时羑里之囚耶味安贞吉之辞文王之心尽于此矣今观自利牝马贞而下反覆致戒无非谨守为臣之分使凡居坤位者一守之以贞也万世而下可想见文王之心且可为不安贞而占者之戒矣】
　　彖曰至哉坤元万物资生乃顺承天
　　本义此以地道明坤之义而首言元也至极也比大义差缓始者气之始生者形之始顺承天施地之道也【朱子曰资干以始便资坤以生不争得霎时间干厎亨时坤厎亦亨万物资干以始而冇气资坤以生而有形气至而生即坤元也○广平游氏曰干曰大哉坤曰至哉大则无所不包至则无所不尽干之大无方而坤则求离乎方也○临川吴氏曰万物之形皆生于地而其气实出于天坤所生之物即干所始之物同此一元之亨利贞干始之而坤顺承之也】
　　坤厚载物德合无疆【疆居良反下同】
　　传资生之道可谓大矣干既称大故坤称至至义差缓不若大之盛也圣人于尊卑之辨谨严如此万物资干以始资坤以生父母之道也顺承天施以成其功坤之厚德持载万物合于干之无疆也【中溪张氏曰干軄覆坤軄载凡物之无不载于坤者厚为之也博厚高明同乎悠久乃合上天覆物之德而无疆无疆即干之不息也不息故可久无疆故可大】
　　含光大品物咸亨
　　本义言亨也德合无疆谓配干也【广平游氏曰其静也翕故曰含含言无所不容言无所不有其动也辟故曰光大光言无所不着大言无所不被此所以德合无疆也○节斋蔡氏曰含坤之事也光大干之事也德合乎干故亦至乎光大也○临川吴氏曰坤德配乾元而能致品物之咸亨者虽干之功亦坤之功也乾坤非有二元亨也】
　　牝马地类行地无疆柔顺利贞君子攸行
　　传以含光大四者形容坤道犹干之刚健中正纯粹也含包容也寛也光昭明也大博厚也有此四者故能成承【一作顺】天之功品物【一作类】咸得亨遂取牝马为象者以其柔顺而健行地之类也行地无疆谓健也干健坤顺坤亦健乎曰非健何以配干未有干行而坤止也其动也刚不害其为柔也柔顺而利贞乃坤德也君子之所行也君子之道合坤德也【朱子曰程云未有干行而坤止此说是且如干施物坤不应则不能生物既防生物便是动若不是他健后如何配干只是健得来顺】
　　本义言利贞也马干之象而以为地类者牝阴物而马又行地之物也行地无疆则顺而健矣柔顺利贞坤之德也君子攸行人之所行如坤之德也所行如是则其占如下文所云也【朱子曰彖中说四德自不分晓前数句说元亨处郤分明后面几句无理防牝马地类行地无疆便是柔顺利贞君子攸行本连下面縁他趂押韵后故说在此问柔顺利贞君子攸行曰柔顺利贞坤之德也君子而能柔顺坚正则其所行虽先迷而后得虽东北丧朋反之西南则得朋而有庆也】
　　先迷失道后顺得常西南得朋乃与类行东北丧朋乃终有庆
　　本义阳大阴小阳得兼阴阴不得兼阳故坤之德常减于干之半也东北虽丧朋然反之西南则终有庆矣【朱子曰东北非阴之位阴柔至此既丧其朋自立脚不得必须归本位故终有庆也牝是柔顺故先迷而丧朋然马行郤健故后得而有庆将牝马字分开却形容得这意思言终有庆则庆不在今矣为他是个柔顺厎物东北阳方非他所安之地自是丧朋如慢水中鱼去急水中不得丧朋于东北则必反于西南是终有庆也问大抵柔顺中正厎人做越常过分厎事不得只是循常守分时又却自做得他厎事曰是如此○建安丘氏曰坤道主成成在后故先干而动则迷而失其道后干而动则顺而得其常西南为后于坤为得地故往西南则与类行东北为先于坤为不得地故往东北则必丧朋丧于东北则必反于西南乃终有庆终即后也言其庆当在东北之后也○平庵项氏曰东北丧朋乃终有庆者所以发文王言外之意也地之交乎天臣之事乎君妇之从乎夫皆丧朋之庆也】
　　安贞之吉应地无疆
　　传干之用阳之为也坤之用阴之为也形而上曰天地之道形而下曰阴阳之功先迷后得以下言阴道也先唱则迷失阴道后和则顺而得其常理西南阴方从其类得朋也东北阳方离其类丧朋也离其类而从阳则能成生物之功终有吉庆也与类行者本也从于阳者用也阴体柔躁故从于阳则能安贞而吉应地道之无疆也阴而不安贞岂能应地之道彖有三无疆葢不同也德合无疆天之不已也应地无疆地之无穷也行地无疆马之健行也本义安而且贞地之德也【潜室陈氏曰德合无疆是坤配干之德行地无疆是坤之本德应地无疆是人法坤之德○建安丘氏曰无疆天德也惟地能合天之无疆则地亦无疆君子能法地之无疆则君子亦无疆然则君子法地地法天不出于一天德之无疆而已矣】
　　象曰地势坤君子以厚德载物
　　传坤道之大犹干也非圣人孰能体之地厚而其势顺倾故取其顺厚之象而云地势坤也君子观坤厚之象以深厚之德容载庶物【或问坤者臣道也在君亦有用乎程子曰厚德载物岂非人君之用】
　　本义地坤之象亦一而已故不言重而言其势之顺则见其高下相因之无穷至顺极厚而无所不载也【朱子曰地之势常有顺厎道理且如这个平地前面便有坡陁处突然起厎也自顺地平则不见其顺必其高下层层地去此所以见地势之坤顺○问大象干不言干而言健坤不言顺而言坤如何曰只是当时下字时偶有不同必欲求说则穿凿郤反晦了当理防厎问地势高下相因以其顺且厚否曰高下相因只是顺若厚又是一个道理然惟其厚所以上下只管相因去只见得他顺若是薄厎物高下只管相因则倾陷了不能如此之无穷矣惟其高下相因无穷所以为至顺也君子体之惟至厚为能载物○李氏开曰天以气运故曰行地以形载故曰势○诚斋杨氏曰地之体不厚则载万物不胜其重君子之德不厚则载万民不胜其众也】
　　初六履霜坚冰至
　　传阴爻称六阴之盛也八则阳生矣非纯盛也阴始生于下至微也圣人于阴之始生以其将长则为之戒阴之始凝而为霜履霜则当知阴渐盛而至坚氷矣犹小人始虽甚微不可使长长则至于盛也本义六阴爻之名阴数六老而八少故谓阴爻为六也霜阴气所结盛则水冻而为氷此爻阴始生于下其端甚微而其势必盛故其象如履霜则知坚氷之将至也夫阴阳者造化之本不能相无而消长有常亦非人所能损益也然阳主生阴主杀则其类有淑慝之分焉故圣人作易于其不能相无者既以健顺仁义之属明之而无所偏主至其消长之际淑慝之分则未尝不致其扶阳抑阴之意焉葢所以赞化育而参天地者其旨深矣不言其占者谨微之意已可见于象中矣【朱子曰阴阳有以动静言者有以善恶言者如乾元资始坤元资生则独阳不生独阴不成造化周流须是竝用如履霜坚氷至则一阴之生便如一贼这道理在人如何看直看是一般道理横看是一般道理所以谓之易○盈天地之间所以为造化者阴阳二气之终始盛衰而已阳生于北长于东而盛于南阴始于南中于西而终于北故阳常居左而以生育长养为功其类则为刚为明为公为义而凡君子之道属焉阴常居右而以夷伤惨杀为事其类则为柔为暗为私为利而凡小人之道属焉圣人作易画卦系辞于其进退消长之际所以示人者矣又曰易中说到阳处便扶助推移他说到阴处便抑遏壅絶他○圣人作易常以阳为君子而引翼扶持惟恐其不盛阴为小人而排摈抑黜惟恐其不衰○问履霜坚氷何以不着占象曰此自分晓占者目前未见有害却有未萌之祸所宜戒谨○云峰胡氏曰履初象霜一阴象坚氷六阴象至危之之辞本义于此爻特详焉者易交易也变易也交易者对待之阴阳阳之性健为仁礼阴之性顺为义知不能相无者也变易者流行之阴阳消长之际阳为生为淑为君子隂为杀为慝为小人圣人未尝不致其扶阳抑阴之意又曰履霜而知坚氷之将至羸豕而知蹢踯之有孚姤之一阴即坤之初阴也其谨微之意可见矣干之阳主发见潜龙则明其未见坤之阴主隐伏履霜则彰其巳至君子进之难而小人进之易也】
　　象曰履霜坚氷阴始凝也驯致其道至坚氷也
　　传阴始凝而为霜渐盛则至于坚氷【一有也字】小人虽微长则渐至于盛故戒于初驯谓习习而至于盛习因循也本义按魏志作初六履霜今当从之驯顺习也【习静刘氏曰坤初六在姤为五月一阴始生便有凝意验之井泉已寒然去氷霜之时尚逺圣人见微知著谓所履者已凝之霜驯致其道则至坚氷矣○云峰胡氏曰上六曰其道穷也由初六顺习其道以至于穷示两其道字具载始末经曰坚氷至要其终也传曰至坚氷原其始也】
　　六二直方大不习无不利
　　传二阴位在下故为坤之主统言坤道中正在下地之道也以直方大三者形容其德用尽地之道矣由直方大故不习而无所不利不习谓其自然在坤道则莫之为而为也在圣人则从容中道也直方大孟子所谓至大至刚以直也在坤体故以方易刚犹贞加牝马也言气则先大大气之体也于坤则先直方由直方而大也直方大足以尽地道在人识之耳乾坤纯体以位相应二坤之主故不取五应不以君道处五也干则二五相应【程子曰至大至刚以直此三者不可缺一缺一便不是浩然之气如坤所谓直方大是也但坤卦不可言刚言刚则害坤体然孔子于文言又曰坤至柔而动也刚方即刚也又曰坤六二直方大不习无不利方便是刚大便是大直便是直于坤不言刚而言方者言刚则害于地道故下复云至柔而动也刚以其先言柔而后云刚无害大只是对小而言是大也刚只是对柔而言是刚也直只是对曲而言是直也如此自然不习无不利坤之六二只为巳是地道又是二又是六地道之精纯者至如六五便不同欲得学者且只看取地道坤虽是学者之事然亦有圣人之道圣贤之道其发无二但至有深浅大小○朱子曰坤卦中惟这一爻最纯粹葢五虽尊位却是阳爻破了体了四重阴而不中三又不正惟此爻得中正所以就这说个直方大此是说坤卦之本体然而本意却是教人知道这爻有这个德不待习学而无不利人占得这个时若能直能方能大则亦不习无不利郤不是要发明坤道伊川有这个病从头到尾皆然○厚齐冯氏曰干六爻莫盛于五坤六爻莫盛于二何也中而且正干尊坤卑各尽其道也】
　　本义柔顺正固坤之直也赋形有定坤之方也德合无疆坤之大也六二柔顺而中正又得坤道之纯者故其德内直外方而又盛大不待学习而无不利占者有其德则其占如是也【朱子曰方是一定不变之意坤受天之气而生物而其直止是一定○问直方大不习无不利曰坤是纯阴一卦诸爻皆不中正五虽中亦以阴居阳唯六二居中得正为坤之最盛者故以象言之则有是三者之德而不习无不利占者得之有是则吉○占者有直方大之德则不习而无不利占者无此德则虽习而不利也如奢侈之人而德共俭则吉之占明不共俭者是占为不吉也他皆仿此如此看自然意思活○问不习无不利或以为此是成德之事或以为学者须时习然后至于不习曰不是如此圣人作易只是说此爻中有此象人若占得便应此事有此用也未说到时习至于不习与成德之事若说到学者须习至于不习然圣人作易未有此意在○云峰胡氏曰干五爻皆取象唯九三独指其性体刚健者言之坤五爻各取象唯六二独指其性体柔顺者言之初三五柔顺而不正四上柔顺而不中唯六二柔顺而中正得坤道之纯者也正则内直中则外方直则生物不可屈挠方则赋形不可移易内直外方其德自然盛大不待习熟而无不利占者如之则自然无不利也初六占在象中六二象在占中学者防于辞意之表可也】
　　象曰六二之动直以方也不习无不利地道光也传承天而动直以方耳直方则大矣直方之义其大无穷地道光显其功顺成岂习而后利哉【双湖胡氏曰六二之动直以方也欲知其直方当于动处观之地之生物也藏于中者毕达于外而无所囘隐此可以见其直其成物也洪纎高下飞潜动植随物赋形而各有定分此可以见其方若其大则地之无不持载固不待言而可见矣地道之光自然而然人之徳能如地道之内直外方而又盛大则岂待学习而后利乎】
　　六三含章可贞或从王事无成有终
　　传三居下之上得位者也为臣之道当含晦其章美有善则归之于君乃可常而得正上无忌恶之心下得柔【一作恭】顺之道也可贞谓可贞固守之又可以常久而无悔咎【一作吝】也或从上之事不敢当其成功唯奉事以守其终耳守軄以终其事【一有者字】臣之道也【王氏大寳曰刚柔相杂曰文文之成者曰章刚动而柔缊之含章也○进斋徐氏曰或者不敢自决之辞从者不敢造始之意成谓专成无成谓以阴承阳但当尽臣道不可有所专成也有终阴之事也阳不足于后代其终者阴也三下卦之终故亦以终言】
　　本义六阴三阳内含章美可贞以守然居下之上不终含藏故或时出而从上之事则始虽无成而后必有终爻有此象故戒占者有此德则如此占也【朱子曰六三阴居阳位本是阴带些阳故为含章之象又贞以守则为阴象矣或从王事者以居下卦之上不终含藏故有或时出从王事之象无成有终者在人臣用之则为不居其成而能有终之象在占者用之则为始虽无成而能有终也此亦占意已见于象中者○云峰胡氏曰阳主进阴主干九三阳居阳故曰干乹其德主乎进也坤六四阴居阴故曰括囊其位主乎也干九四阳居阴坤六三阴居阳故皆曰或进未定之际也特其退也曰在渊曰含章唯进则皆曰或圣人不欲人之急于进也如此三多凶故圣人首于乾坤之第三爻其辞又独详焉】
　　象曰含章可贞以时发也
　　传夫子惧人之守文而不达义也又从而明之言为臣处下之道不当有其功善必含晦其美乃正而可常然义所当为者则以时而发不有其功耳不失其宜乃以时也非含藏终不为也含而不为不尽忠者也【汉上朱氏曰含章者坤之静也以时发者坤之动也○东莱吕氏曰大凡人出来做事多被人疑忌只为预先多露圭不能含章惟含章然后可以时发初不是两件事】
　　或从王事知光大也【知音智】
　　传象只举上句解义则并及下文它卦皆然或从王事而能无成有终者是其知之光大也唯其知之光大故能含晦浅暗之人有善唯恐人之不知岂能含章也【东莱吕氏曰传云惟其知之光大故能含晦此极有意味寻常人欲含晦者多只去锄治骄矜深匿名迹然逾锄逾生逾匿逾露者葢不曾去根本上理防自已知未光大胸中浅狭才有一功一善便无安着处虽强欲抑遏终制不住譬如瓶小水多虽抑遏固闭终必泛溢若瓶大则水自不泛溢都不须闲费力○云峰胡氏曰小象于三言知于二言义仁礼之性健义知之性顺君子于坤法其柔顺之贞而已】
　　六四括囊无咎无誉【括古活反誉音余又音预】
　　传四居近五之位而无相得之义乃上下闭隔之时其自处以正危疑之地也若晦藏其知如括结囊口而不露则可得无咎不然则有害也既晦藏则无誉矣【或问程易云六四近君而不得于君为上下间隔之时与重阴不中二说如何朱子曰只是重阴不中故当谨密如此六四爻不止言大臣事凡得此爻在位者便当去未仕者便当隐问比干事如何曰此又别是一义虽凶无咎○庐陵龙氏曰朱子当去当隐之说葢深有功于易若当去不去当隐不隐惟阿谀干没窃位全身以应括囊之象者小人之流也岂易之防哉】
　　本义括囊言结囊口而不出也誉者过实之名谨密如是则无咎而亦无誉矣六四重阴不中故其象占如此葢或事当谨密或时当隐遁也【朱子曰六四重阴不中故有括囊之象无咎无誉亦是象中已见占意阴则浑是不发厎六三含章为是有阳半动半静之爻若六四则浑是柔了所以括囊问本义云六四重阴不中何以见其有括囊之象曰阴而又阴其结塞不开即为括囊矣又问占者必当括囊则无咎何也曰当天地闭贤人隐之时若非括囊则有咎矣○云峰胡氏曰阴虗能受有囊象六三含章六四括囊皆取含蓄不露之象三以阴居阳犹或可出而从王事六四以阴居阴惟可括囊不出而已○隆山李氏曰誉者咎之招也六四之所以无咎者以其无誉也】
　　象曰括囊无咎愼不害也
　　传能愼如此则无害也【建安丘氏曰愼释括囊义不害释无咎义愼则不害矣】
　　六五黄裳元吉
　　传坤虽臣道五实君位故为之戒云黄裳元吉黄中色裳下服守中而居下则元吉谓守其分也元大而善也爻象唯言守中居下则元吉不尽发其义也黄裳既元吉则居尊为天下大凶可知后之人未达则此义晦矣不得不辨也五尊位也在它卦六居五或为柔顺或为文明或为暗弱在坤则为居尊位阴者臣道也妇道也臣居尊位羿莽是也犹可言也妇居尊位女娲氏武氏是也非常之变【一作大】不可言也故有黄裳之戒而不尽言也或疑在革汤武之事犹尽言之独于此不言何也曰废兴理之常也以阴居尊位非常之变也【或问伊川解作圣人示戒竝举女娲武后之事今考本爻无此象这又是象外立教之意否朱子曰伊川要立议论教人可向别处说不可硬配在易上说此爻何曾有这义都是硬入这意所以说得絮了○隆山李氏曰干之九五尧舜之君也坤之六五臯防稷契之臣也坤六五之应在干九五乾坤相应者尧舜臯防之遇合也干之事业则尧舜二典是也坤之事业则禹臯陶益稷三谟是也合典谟而观然后尧舜臯防之事业可见合乾坤二卦而观然后君臣之配应可见乾坤定体一纯而不杂坤六爻无君位与诸卦六爻自为配应例不同干为君六爻皆君事坤为臣六爻皆臣道也先儒谓五君位以阴居之为新莽武后之类此贼教之大者不可无辨○缙云冯氏曰天下之变无常社稷有缀旒之危莫不頼腹心之臣从权制变而社稷以安君薨百官总已以听于冢宰三代之常制然则人臣而行君事无世无之坤之六爻初戒之四戒之上又戒之而五复为戒惧之辞世不幸而至于大变则为臣者不敢犯难而任事为君者终疑其臣于下谁与寄社稷之计不可之大者也亦惟忠诚纯至临大节而不可夺如黄裳者是頼焉而后成社稷之功矣○双湖胡氏曰隆山所论甚当然先儒说乃是程传传意诚以五为君位不可以臣与妇居之而不知坤既纯臣道则六五正大臣之位不得例以君位言矣然使羿莽娲武之徒居此位其不为羿莽娲武之祸者亦希矣居此位者其必如六五黄裳之大臣焉斯可耳善观程传者正自不妨益致其戒也】
　　本义黄中色裳下饰六五以阴居尊中顺之德充诸内而见于外故其象如此而其占为大善之吉也占者德必如是则其占亦如是矣春秋传南蒯将叛筮得此爻以为大吉子服惠伯曰忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极且夫易不可以占险三者有阙筮虽当未也后蒯果败此可以见占法矣【朱子曰黄裳元吉不过是说在上之人能尽柔顺之道黄中色裳是下体之服能似这个则无不吉这是防居中处下之道干之九五自是刚健厎道理坤之六五自是柔顺厎道理各随他阴阳自有一个道理其为九六不同所以在五处亦不同这个五之柔顺从防六里来又曰凡易中言占者有其德则其占如是言无其德而得是占者却是反说如南蒯是也○左传昭公十二年南蒯将叛枚筮之遇坤之比曰黄裳元吉以为大吉子服惠伯　注坎外卦险故强坤内卦顺故温强而能温所以为忠水和而上安正和正信之本也夫易犹言此易谓此黄裳之占易道正大故险事不可以占○节斋蔡氏曰黄象五裳象六○厚斋冯氏曰黄以明其为地之色也裳以明其配干之衣也○林氏栗曰干为衣坤为裳五虽尊配干而为下矣○云峰胡氏曰离六二象黄离遯六二象黄牛裳又下象坤六二象黄裳可也何乃于六五言之葢六二阴而在下柔顺中正自然无不利六五以阴居尊非中顺之德充诸内而见诸外必不能大善而吉也故曰黄裳元吉否则大凶言外之意可见矣】
　　象曰黄裳元吉文在中也
　　传黄中之文在中不过也内积至美而居下故为元吉【息斋余氏曰坤六五黄裳元吉象曰文在中也则止发黄裳义葢通坤卦皆可言裳唯六五则为黄裳所以可贵也六二虽中而不文六三虽文而不中故直方但言其质之中而含章但戒其华之露】本义文在中而见于外也
　　上六龙战于野其血黄
　　传阴从阳者也然盛极则抗而争六既极矣复进不已则必战故云战于野野谓进至于外也既敌矣必皆伤故其血黄本义阴盛之极至与阳争两败俱伤其象如此占者如是其凶可知【或问坤上六不言凶何耶朱子曰战而至于俱伤其血黄不言而凶可知问干只言亢坤却言战何也曰干无对待只有干而已故不言坤坤则不可无干阴体不足常亏欠若无干便没上截大抵阴阳二物本别无阴只阳尽处便是阴○临川王氏曰阴盛于阳故与阳俱称龙阳衰于阴故与阴俱称血○厚斋冯氏曰主龙而言则知阴不可亢亢则阳必伐之戒阴也以战而言则知阴不可长长则与阳敌矣戒阳也○云峰胡氏曰坤六爻皆臣而下卦之上曰王有君也六爻皆阴而上卦之上曰龙有阳也不言阴与阳战而曰龙战于野与春秋王师败绩于茅戎天王狩于河阳同一书法也其血黄两败俱伤阴虽极盛岂能独伤阳哉又曰初上取象小人之情状着矣曰坚氷至者防龙战于野之祸于其始曰龙战于野者着坚氷之至于其终也】
　　象曰龙战于野其道穷也
　　传阴盛至于穷极则必争而伤也【朱子曰坤六爻虽有重轻大槩皆是持守收敛畏谨厎意○建安丘氏曰坤卦六爻上二爻言阴道之消长中四爻言臣道之显晦初六阴之微故曰履霜坚氷忌其长也上六阴之极故曰龙战于野着其穷也此以阴道之消长言也二与五居得中位臣道之显者二位内故曰直方大言其德之盛也五位外故曰黄裳元吉言其业之美也三与四居位不中臣道之晦者三爻阴位阳静中有动故曰含章含则有时而发也四爻位俱阴静而无动故曰括囊括则无时而可出矣此以臣道之显晦言也○云峰胡氏曰干六爻皆取龙为象坤之取象曰履霜曰直方曰含章曰括囊曰黄裳曰其血黄不一而足阳纯而阴杂也】
　　用六利永贞
　　传坤之用六犹干之用九用阴之道也阴道柔而难常故用六之道利在常永贞固【厚斋冯氏曰干极矣九将变而为六能用九则不失其为君之道坤极矣六将变而为九能用六则不失其为臣之节用九在无首用六在永贞永贞所以用六也】
　　本义用六言凡筮得阴爻者皆用六而不用八亦通例也以此卦纯阴而居首故发之遇此卦而六爻俱变者其占如此辞葢阴柔而不能固守变而为阳则能永贞矣故戒占者以利永贞即干之利贞也自坤而变故不足于元亨云【朱子曰干吉在无首坤利在永贞这只说二用变卦坤利在永贞不知有何闗捩子这坤却不得见他元亨只得他永贞坤之本卦固自有元亨变卦却无又曰坤虽变而为阳然坤性依旧在他本是个无头底物如妇从夫臣从君地承天先迷后得东北丧朋西南得朋皆是无头处也○云峰胡氏曰坤安贞变而为干则为永贞安者顺而不动永者健而不息干变坤刚而能柔坤变干虽柔必强善变化气质者当如之阳先于阴而阳之极不为首阴小于阳而阴之极以大终善抚驭世变者当如之】
　　象曰用六永贞以大终也
　　传阴既贞固不足则不能永终故用六之道利在盛大于终能大于终乃永贞也【沙随程氏曰干以元为本所以资始坤以贞为主所以大终也】
　　本义初阴后阳故曰大终【朱子曰阳为大阴为小如大过小过之类皆是以阴阳而言六爻皆阴其始本小到此阴皆变为阳矣所谓以大终也言始小而终大○云峰胡氏曰既提出阴阳二字于乾坤初爻至此曰以大终也于以见阴为小阳为大阴阳之大分明矣】
　　文言曰坤至柔而动也刚至静而德方
　　本义刚方释牝马之贞也方谓生物有常【朱子曰坤至柔而动也刚坤只是承天如一气之施坤则尽能发生承载非刚安能如此又曰干行健固是有力坤虽柔顺亦是决然恁地顺不是柔弱放倒了所以圣人说坤至柔而动也刚○建安丘氏曰坤体本至柔及其生物发动处柔中未尝无刚也本至静而大德曰生赋形一定不易于此可见其德之方也○西溪李氏曰圣人恐刚字害坤之体故曰动也刚动其发用处○临川吴氏曰干之为德不徒刚健而能中正故为乾元之大坤之为德不徒柔静而能刚方故为坤元之至】
　　后得主而有常
　　本义程传曰主下当有利字【临川吴氏曰彖传言后顺得常此言后得主利是为坤道之常也○进斋徐氏曰后得主利而有常是再释利贞之义谓处后顺干则得其道而主利可以常久也】
　　含万物而化光
　　本义复明亨义【临川吴氏曰彖传言含光大此言静翕之时含万物生意于中动辟则化生万物而光辉】
　　坤道其顺乎承天而时行
　　传坤道至柔而其动则刚坤体至静而其德则方动刚故应干不违德方故生物有常阴之道不唱而和故居后为得而主利成万物坤之常也含容万类其功化光大也主字下脱利字坤道其顺乎承天而时行承天之施行不违时赞坤道之顺也【或问程传云坤道至柔而动则刚坤体至静而德则方柔与刚相反静与方疑相似朱子曰静无形方有体方谓生物有常言其得方正一定然不易而生物有常也静言其体则不可得见方言其德则是其着也】
　　本义复明顺承天之义○此以上申彖传之意【临川吴氏曰彖言乃顺承天此言坤道之顺承天之健而随天之时以行彖与文言互相发○隆山李氏曰坤道无成而代有终不可先干而起亦不可后干而不应一以柔顺为正承天之时而作成物以终其功则得矣故曰坤道其顺乎承天而时行此总言纯坤之大体以为体坤元之用者当后天而不可先天也○中溪张氏曰阴阳寒暑生杀荣悴一出于天而地但听命焉方其暖然为春地亦与之为春也及其凄然为秋地亦与之为秋也坤道其顺乎亦惟上承天施而与时偕行尔○云峰胡氏曰干文言释元亨利贞自元而亨亨而利利而贞干以君之所主在元也坤文言则首释牝马之贞自贞而利利而亨亨而元坤以藏之所主在贞也】
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚氷至葢言顺也
　　传天下之事未有不由积而成家之所积者善则福庆及于子孙所积不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辩之于早不使顺长故天下之恶无由而成乃知霜氷之戒也霜而至于【一无于字】氷小恶而至于【一无于字】大皆事势之顺长也本义古字顺慎通用按此当作慎言当辩之于微也【朱子曰阴阳皆自微至着不是阴便积着阳便合下具足此处亦不说这个意履霜坚氷只是说从微时便须着慎来所以说葢言慎也由辩之不早辩李光祖云不早辩他直到得郎当了方辩刬地激成事来此说最好○东莱吕氏曰积善之家必有余庆积不善之家必有余殃善如何得积恶如何得不积肉羶则蚁集醯酸则蚋聚若胸中有容着善处善自然积胸中无容着恶处恶自然不积○临川吴氏曰小善积而为大善则福庆亦大而为余庆小不善积而为大不善则祸殃亦大而为余殃必然之理也○云峰胡氏曰诸家释顺字谓善与不善皆由顺而后积本义作愼言当辩之于微也葢善与不善皆自微而至着于其微也审而谨之则善恶之几以决善念之萌以长自不肯甘为不善之习矣以此见读作顺字不若愼字有下工夫处】
　　直其正也方其义也君子敬以直内义以方外敬义立而德不直方大不习无不利则不疑其所行也传直言其正也方言其义也君子主敬以直其内守义以方其外敬立而【一作则】内直义形而【一作则】外方义形于外非在外也敬义既立其德盛矣不期大而大矣德不也无所用而不周无所施而不利孰为疑乎【程子曰敬以直内义以方外合内外之道也○切要之道无如敬以直内心敬则内自直○敬义夹持直上达天德自此○问人有专务敬以直内不务方外何如曰有诸中者必形诸外惟恐不直内内直则外必方○问敬义如何别曰敬只是持已之道义便知有是非顺理而行是为义也若只守一个敬不是集义是都无事也○干九三言圣人之学坤六二言贤人之学此其大致也若夫敬以直内义以方外则虽圣人不越乎此无异道故也○山杨氏曰守一之谓敬无适之谓一敬足以直内而已发之于外则未能时措之宜也故必有义以方外又曰尽其诚心而无伪焉所谓直也若施之于事则厚薄隆杀一定而不可易为有方矣所主者敬而义则自此出焉故有内外之辨○朱子曰敬立而内自直义形而外自方若欲以敬要去直内以义要去方外则非矣问义形而外方曰义是心头断事厎心断于内而外便方正万物各得其宜○敬义夹持直上达天德自此最是他下得夹持两字好敬主乎中义防于外二者相夹持要放下霎时也不得只得直上去故便达天德自此表里夹持更无东西走作去处上面只更有个天德直上者无许多人欲牵惹也】
　　本义此以学而言之也正谓本体义谓裁制敬则本体之守也直内方外程传僃矣不言大也疑故习而后利不疑则何假于习【朱子曰敬以直内是持守工夫义以方外是讲学工夫直是直上直下胸中无纎毫委曲方是割截方正之意是处此事皆合宐截然区处得如一物四方在靣前截然不可得而移易之意若是圆时便转动得未有事时只说敬以直内若事物之来当辨别一个是非敬譬如镜义便是能照厎○敬以养其心无一毫私念可以言直矣由此而发所施各得其当是之谓义又曰须将敬来做本领涵养得贯通时才敬以直内便义以方外若无敬也不知义之所在○敬以直内义以方外八个字一生用之不穷敬以直内是无纎毫私意胸中洞然彻上彻下表里如一义以方外是见得是处决定是恁地不是处决定不恁地截然方方正正须是自将去做工夫又曰敬义工夫不可偏废彼专务集义而不知主敬者固有虚骄急迫之病而所谓义者或非其义矣然专言敬而不知就日用念虑起处分别其公私义利之所在而决取舍之几焉则亦不免于昏愦杂扰而所谓敬者有非敬矣又曰有人专要就寂然不动上理防及其应事却颠倒又牵动它寂然底又有人专要理防事却于根本上全无工夫须是彻上彻下表里洞彻如敬以直内便义以方外义以方外便敬以直内又曰敬义只是一事如两脚立定是敬才行是义合目是敬开眼见物便是义○文言将敬字解直字义字解方字敬义立而德不即解大字敬而无义则做事出来必错了只义而无敬则无本何以为义皆是也须是敬义立方不施之事君则忠于君事亲则悦于亲交朋友则信于朋友皆不待习而无一之不利也○坤六二末乃言不疑所行不疑方可入干知处○潜室陈氏曰直其正也方其义也而不言正以直内何也葢以正解直则可以敬解直则不可转正为敬者葢才敬则心必正敬则竪起精神不令放倒乃是正以直内处为下一转语即唤起精神所以敬字更有工夫○双峰饶氏曰所谓直者即人心本然之正所谓方者即人心裁制之义皆其固有而非外铄我者君子当主敬以直其内守义以方其外敬义竝立则其德不葢则偏于一善而其德狭不则众善毕集而其徳大矣体用全备无适不宜其于行事坦然无所疑惑此所以不习而无不利也○云峰胡氏曰直方以用言正义以体言敬立而内直义形而外方有体固有用也就敬与义言之则敬为体义又为用体用兼全此其德所以不也又曰干九三明诚竝进圣人事也坤六二敬义偕立学者事也主敬是为学之要集义乃讲学之功○隆山李氏曰文言字字皆有位置非茍然也干九三言诚坤六二言敬诚敬者乾坤之别也先儒诚敬之学起于此干九二言仁坤六二言义仁义者阴阳之辩也先儒论仁义之用取诸此】
  </div>
  <div class="pagination">
   <a href="周易传义大全_page5.html">
    上一页
   </a>
   <a href="周易传义大全.html">
    1
   </a>
   <a href="周易传义大全_page2.html">
    2
   </a>
   <a href="周易传义大全_page3.html">
    3
   </a>
   <a href="周易传义大全_page4.html">
    4
   </a>
   <a href="周易传义大全_page5.html">
    5
   </a>
   <span class="current-page">
    6
   </span>
   <a href="周易传义大全_page7.html">
    7
   </a>
   <a href="周易传义大全_page8.html">
    8
   </a>
   <a href="周易传义大全_page9.html">
    9
   </a>
   <a href="周易传义大全_page10.html">
    10
   </a>
   <a href="周易传义大全_page11.html">
    11
   </a>
   <span>
    ...
   </span>
   <a href="周易传义大全_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
