<!DOCTYPE html>
<html>
<head>
    <meta charset="UTF-8">
    <title>易原就正 - 第 23 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易原就正 - 第 23 页/共 29 页</h1>
    <div class="content">　　巽而继之以兊何也兑为巽之综卦也所谓反易之卦二十八此又其一也兊为泽説万物者莫説乎泽是未有巽于人而人不説者也亦未有兊上兊下彼此皆説而不亨者也然而説不可以不正説之不正非于我为邪辟则于人为謟媚而失其可亨之道矣故戒之以利贞
　　彖曰兊説也
　　刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉卦名兑其义何也兑为泽泽之所及未有不説者也而况又为口口舌所以取説乎槩而言之则説也可以观卦体而知亨利贞之义矣二五刚中而三上柔外柔于外则説刚得中则贞刚中而柔外非説以利贞乎是以顺乎天而应乎人天人皆説则亦无不亨矣以此而民可先也民自忘劳以此而难可犯也民自忘死説而至于忘劳忘死何其大也劳与死岂劝民而为之哉不劝民而民自不觉劝矣哉
　　象曰丽泽兑君子以朋友讲习
　　治天下之道莫不尽于乾坤而乾坤之道尽乎学而已矣故干之不息而三男从之震以修省坎以徳教艮以止思坤之厚载而三女从之巽以申命离以继照兑以讲习此八者皆学也世未有不学而可以治天下者也体是八者以求治道而后五十六事可逓起也然他不槩论艮之止思心学也兊之讲习理学也丽泽羣居退而独思心之外无理理之外岂有心哉兹上兑而下亦兑其丽泽之象乎是明明示人以两泽相丽之为兑也君子观象而知所以法之矣兑之有益而无害者莫如学不讲而不明亦不习而不熟丽泽之功非朋友不足以相资朋友相习其究也思不出其位
　　初九和兊吉【之困】
　　刚正而当兑初无所系应以处困之心处兑未有不和者也蔼然自适非和兑耶安得不吉亦贞大人吉之义也
　　象曰和兑之吉行未疑也
　　和兑固当予之以吉而何以吉哉决兊泽之下而为坎水之流行矣刚正以为説夫谁得而困其行故困虽有言且不信兊则行亦未之疑也
　　九二孚兊吉悔亡【之随】
　　居隂失正兊之随説而从人矣非其悔耶然刚中则孚备四徳以为説非孚兊耶其吉也更何悔之不亡乎亦无咎之义也
　　象曰孚兊之吉信志也
　　和兑者以刚正而行未疑矣孚兊者以刚中而同其吉何也正见于事故论行中以心言则论志葢刚中则所説不妄虽随人以为兊而心惟专一则志无疑端我先有以自信天下岂复疑我哉不但行未疑而且信志也
　　六三来兊凶【之夬】
　　兊主也柔外而不中不正上无应与不来就同体之二阳以为兊乎是来兊也夬利往而可以来乎二阳虽同体一得其正一得其中岂肯为三所兊势必于王庭矣孚号而戎我矣凶可知也兊之不贞者也
　　象曰来兊之凶位不当也
　　夫来兊何凶之有哉以其位也兊主而不中不正以一隂处于四阳之间上无所应不得不来来而之夬以致凶位不当也
　　九四商兊未宁介疾有喜【之节】
　　四近五之中正而又比三之柔邪其兊也几不能以自决而且之节有制议之道焉非商兊乎苦节不可贞又岂能宁乎是説而得忧者也若于不当兊者而介然以疾之则无忧而有喜矣利贞之义也
　　象曰九四之喜有庆也
　　九四之喜喜与五兊也五为中正之君天下咸被其泽而无不説者岂特一人之私喜乎吾知未宁则有忧有喜则有庆也
　　九五孚于剥有厉【之归妹】
　　五阳刚中正能孚而不当厉者也乃不孚于兊而孚于剥厉因非所孚而有也故可不言兊也然何以孚于剥哉近引兊而之归妹説而动也引我者未有不剥我者也剥我而犹説而动焉非孚于剥乎征凶无攸利不有厉乎
　　象曰孚于剥位正当也
　　孚剥者岂知其孚于剥耶自恃以为我当尊位谁敢剥我我亦断不致为人所剥而不知实受其剥矣位正当也
　　上六引兊【之履】
　　致人就已谓之引小人善用其狐媚人自不觉为之所引上兊主成説之主也履虎尾不咥人亨非善于引诱以为兊乎引则不贞矣何以不言凶咎悔吝乎揭小人之用心为君子之深诫云耳
　　象曰上六引兊未光也
　　上而六也其引人以为兊用心在韬晦隠防之际人自不觉为之所引不可以彰明顕着之迹求之也泽不可以为天天岂光也哉未光也
　　涣【坎下巽上】
　　涣亨王假有庙利渉大川利贞
　　兊而继之以涣何也兊説而涣散未有説而不散者也为卦风行水上水但聚而不散风则足以散之散则离离亦未有不合者涣其必有亨之道乎然则既涣矣虽有亨道而人心离散王者何术以处此哉中爻互艮为阍寺有庙象互震为长子有主祭之象巽木乘乎坎水则舟楫以涉川之象也于是而假庙以尽孝固为收拾人心之大本涉川以建业尤是聫属人心之至要利贞者顺时恊礼不徒滛祀以幸福伐暴取残亦非行险以要功
　　彖曰涣亨刚来而不穷柔得位乎外而上同
　　王假有庙王乃在中也
　　利涉大川乘木有功也
　　卦名涣而即系之以亨者何也以卦变言之也本自渐来九来居二而得中是以艮山有限之刚来而为坎水渊流之不穷也六往居三得九之位而上同于四是以坎水不盈之柔当艮山静止之地而上同于巽风之善入也是以亨也故七世之庙可以观徳爱敬起焉礼乐兴焉精诚聚于庙中仁孝通于天下王假有庙非王乃在中耶而且人世之用木当其七自圣人制器尚象如臼杵如门柝如弧矢牛之引重马之致逺生之所以居死之所以皆木之功也而舟楫则所以济不通利涉大川非乘木有功耶然而在中有功非利贞者不足以语此也
　　象曰风行水上涣先王以享于帝立庙
　　甚矣坎之不可无巽也无巽则无以制其性而用之矣葢水之性惟下而木以上之是故谓之井水之性惟聚而风以散之是故谓之涣然风之涣水也有文象焉文不可不由于质敬天报本之思质尽而文生焉圣人用易之大也兹巽上风也坎下水也其风行水上之象乎是明明示人以源合流分之为涣也先王观象而知所以法之矣何莫非天帝不可以不亨谁能无本庙不可以不立亨于帝立庙其究也折狱致刑
　　初六用拯马壮吉【之中孚】
　　当涣而初何以不言涣风之散水也必不能散极底之水不涣安用豚鱼然则两涉川而曰用拯马壮吉何也承刚来不穷之二坎马之壮者也用而拯之故不必有利贞之戒可以济涣而无不吉也亦中孚之义也
　　象曰初六之吉顺也
　　涣之初而六也隂柔非济涣之才而何以吉哉用拯马壮者惟马壮之是拯是用顺乎刚来不穷之二而不敢违也
　　九二涣奔其机悔亡【之观】
　　奔者来之速也机车中凭木俯据之以为安者坎于舆为多于木为坚多心故有机象二则卦变所谓刚来而不穷者也刚来非奔乎不穷非奔其机乎以九居二假庙而不荐非其悔乎虽失正而得中颙若以涉川悔不亡乎善于观涣者也
　　象曰悔奔其机得愿也
　　涣而奔非其愿也奔其机则得愿矣
　　六三涣其躬无悔【之巽】
　　互艮有身象故曰躬三则卦变所谓柔得位乎外而上同者也当坎水之面而又之巽随风巽风吹水面身受离披非涣其躬乎然风能散水散于此者必聚于彼于水终无伤是得位虽不中而上同则巽主善入可离亦可合何悔之有利往利见之义也致身以济涣者也
　　象曰涣其躬志在外也
　　三军可夺帅匹夫不可夺志志在躬则不足论矣葢三以柔得位乎外而上同外卦之四居隂得正而涣羣三则隂居阳位而不得不涣躬同心共济所以无悔岂非其志在外耶
　　六四涣其羣元吉涣有丘匪夷所思【之讼】
　　四巽主也巽为高互艮为山处于山之下而髙者则丘也又巽善入有思象下互震而止互艮思动而即止自非常人之所能及讼也者羣聚而各争其私也四居隂得正假庙而中一无所私应坎体下流之初而不相与非涣其羣乎不终凶则元吉矣然则利涉而又不利涉何也临渊者不测凭髙者可据上承阳刚中正之九五大人固利见也非涣而有丘乎是川之利涉不利涉无定识者鲜不惑矣兹涣羣而复有丘是巽权在我济涣咸宜岂常人思虑之所能及哉
　　象曰涣其羣元吉光大也
　　以风而为天光莫光于天大莫大于天天与水违行岂有所私乎涣其羣而得元吉一无所私何其光明正大也哉
　　九五涣汗其大号涣王居无咎【之蒙】
　　以风为山山有身象身内有风必汗方散故有汗象巽申命有号令之象出令如山则大号也故汗必遍一身号必遍天下又互艮而变艮艮止也有居象止而又止则居止之宁也蒙而涣汗其大号何也山下之泉出而不反犹人身之汗周浃而不复收巽有号令之象以风而为山非大号乎亦童防初筮告之义也是当涣而得乎涣之时义以济涣假庙则在中涉川则有功王不安居无咎乎
　　象曰王居无咎正位也
　　当涣之时王亦难乎其为居矣而况无咎耶阳刚中正而能正乎君之位也不正位假庙安得在中涉川安得有功涣之所以利贞也
　　上九涣其血去逖出无咎【之坎】
　　当涣之极伤害至而忧惧生焉幸上以刚居柔位刚柔相济风散水而为涣兹则风将尽而水洊至矣坎为血卦为加忧非涣其血去逖而出涣者乎然坎之涣而得凶涣之坎而无咎何也虽曰隂阳之殊而亦坎不利于涉大川涣则心亨行有尚也
　　附余
　　五上二爻经文句读朱注互异无可校正小象本文足据似当遵从无疑也
　　象曰涣其血逺害也
　　坎为血卦上虽与三应其去坎为最逺髙风不及下水涣血非所以逺害耶逺害便可以去逖而出涣矣何咎之有
　　节【兊下坎上】
　　节亨苦节不可贞
　　涣而继之以节何也节为涣之综卦也所谓反易之卦二十八此又其一也涣散也节止也物未有终于涣散而无所以节止之者也故以涣而综节水之量于泽也风行于水而文生焉水量于泽而质定焉涣之必归于节犹文之必归于质也文归于质节道其亨矣乎然而不可过也泽满则溢水漏则困溢而无当于文困而无当于质苦节矣岂可以为贞乎故戒之
　　彖曰节亨刚柔分而刚得中
　　苦节不可贞其道穷也
　　説以行险当位以节中正以通
　　天地节而四时成节以制度不伤财不害民
　　卦名节而即系之以亨何也以卦体言之也刚者质也柔者文也一卦之间刚柔各半是刚柔分而文质惟均矣然文本于质文固不可以胜质质亦不可以胜文而卦之二五刚皆得中循天理而顺人情自无太过不及之虞矣是以亨也若失中而苦节则节之道穷而不通矣故戒之以不可贞惟节而能通则不穷又可以卦徳卦体而进推之兊不説乎坎不险乎五以阳居阳不当位乎当位不中正乎説则可以行险而况既当位而又中正未有节而不通者矣故能节而不至于苦天地之四时以成王者之制度以备而且有制有度则量入为出而不伤财用一缓二而不害民节之道何所不通而可苦以自穷乎
　　象曰泽上有水节君子以制数度议徳行
　　天道之有数度人道之有徳行犹地道之有水泽也无水不可以为泽无泽亦不可以蓄水而数度徳行可知矣兹兊下泽也坎上水也非泽上有水之象乎是明明示人以限而止之之为节也君子观象而知所以法之矣数有多寡度有短长不可以无制徳有吉凶行有善恶不可以弗议制数度议徳行其究也明慎用刑而不留狱
　　初九不出户庭无咎【之坎】
　　初与四为正应四当兊口而互艮为门阙有户外之庭象焉节而之坎泽决下流而水洊至矣可以出户庭乎虽不能节而不失其为节也无咎之道也亦维心亨之义也
　　象曰不出户庭知通塞也
　　坎为通兊以塞坎水之下流而为泽决兊而之坎是以坎水而通乎兊泽之塞也若不知而出户庭安得无咎知已通其塞矣洊至之水户庭其可出耶
　　九二不出门庭凶【之屯】
　　二五相应而不相与五互艮为阍寺止之主也外者不得入内者不得出二互震动之主也隂偶当前而处艮下动而即止有不出门内之庭象焉之屯勿用有攸往非不出门庭乎备四徳而利建侯乃知节而不知通无为贵徳矣苦节不可贞屯而已矣凶之道也
　　象曰不出门庭凶失时极也
　　初不出户庭而得无咎二何以不出门庭而遂至于凶哉初前遇阳阳竒为户当户而阻于应四时水洊而宜习教不出可也二前遇隂隂偶为门门既辟而二又居中时云雷而当经纶乃不出而与五节无贵乎得中矣以与初较不但失时而且失时之极也
　　六三不节若则嗟若无咎【之需】
　　三兊之口也不説则嗟矣当节则节之可也何需乎需则与不节相若也隂柔不中正以泽而为天侈心自奉制用不经宴乐之义也泰极则否至乐极则悲生自然之理也有不嗟若者乎此其咎非时也非遇也非位也材也无可得而谢之矣爻之独取象而不取彖者也
　　象曰不节之嗟又谁咎也
　　不节而至于嗟致咎者则归咎者也我不节而我自嗟又谁可以归咎哉
　　六四安节亨【之兊】
　　四柔正而承九五当节而能节者也节而兊彼此相説则上下相安非安节乎故独得両彖之亨而利贞不可贞俱无与焉
　　象曰安节之亨承上道也
　　四不过柔正而已何以能安节而得亨哉五葢当位以节中正以通得乎为上之道者也四承之而相安于节其亨也非承上之道耶
　　九五甘节吉往有尚【之临】
　　变坤坤于五味为甘阳刚中正备四徳而节以临天下不伤财不害民天下莫不享其甘美之利非甘节乎时未至于八月吉之道也不往有尚乎坎水自流而兊泽自节也
　　象曰甘节之吉居位中也
　　节之道太过则苦不及则嗟非得中未必甘而吉矣则知甘节之吉者九居五位而适得乎其中也
　　上六苦节贞凶悔亡【之中孚】
　　离于五味为苦中孚像离故亦有苦象焉豚鱼无知之物也无知以为节而且节之极非苦节乎涉川行险之事也苦节以行险虽曰利贞不贞凶乎是其悔也然而犹中孚也与其奢也宁俭悔不亡乎
　　象曰苦节贞凶其道穷也
　　彖苦节惟不可贞而已爻苦节何遂至于凶哉节之道不可穷也彖穷而又有可通之理爻穷而断无可通之地矣
　　附余
　　初与二不言节何也卦之所以为节者正以坎水之流而不盈节之于兊泽之二阳也初之坎而泽决矣二之屯而泽震矣皆非所以为节之本意尚得谓节乎哉
</div>
    <div class="pagination">
<a href="易原就正_page22.html">上一页</a><span>...</span><a href="易原就正_page18.html">18</a><a href="易原就正_page19.html">19</a><a href="易原就正_page20.html">20</a><a href="易原就正_page21.html">21</a><a href="易原就正_page22.html">22</a><span class="current-page">23</span><a href="易原就正_page24.html">24</a><a href="易原就正_page25.html">25</a><a href="易原就正_page26.html">26</a><a href="易原就正_page27.html">27</a><a href="易原就正_page28.html">28</a><span>...</span><a href="易原就正_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
