<!DOCTYPE html>
<html>
<head>
    <meta charset="UTF-8">
    <title>厚斋易学 - 第 33 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 33 页/共 103 页</h1>
    <div class="content">　　耿晞道曰节之九五以中正为甘则吉临之六三以不正为甘则无攸利
　　李氏曰以卦体论之三以柔说临二刚之长故曰甘临以设卦观之二刚长而临乎四柔本爻以柔居其上而位又不当故既甘而又知所忧也林黄中曰君子之进非小人之利也然且匿其防险之心而见其顺伏之意可谓知危而忧惧者矣君子之于小人亦岂得志而雠疾之哉彼既忧惧而自新则小人变而为君子泰之象矣
　　右明占
　　李子思曰彖以八月有防警君子爻以既忧之无咎戒小人易于君子小人之际用意深矣
　　朱子曰能忧之则无咎勉人迁善为教深矣案二阳浸长而临其后已以柔临之其德不胜其势不敌处位不当而位又多防宜何如哉然兑之为兊者以此爻也兊为和説为口舌甘言之象也以甘言而临二阳二阳长以渐而不暴则为祸不烈也然进则羣隂咎予之不遏二阳退则二阳临已而不退听进退皆无所利也以其位之多防事之危急而忧之二阳与已同体者也己上无应而九二隂阳之情近而相得又以甘临之而不竞则庶乎免于咎矣阳之浸长则不能遏也所谓刚浸而长说而顺合卦爻之义言之其本爻之谓与右明爻义
　　六四至临无咎
　　赞曰位当也
　　陆氏曰待贤不忌体柔居正德之至也
　　张子厚曰以柔居隂体顺应正尽临之道虽在刚长可以无咎
　　石守道曰刚胜则柔危柔不失正则得无咎六四六五所以得吉者以不忌刚长而能应之
　　程可久曰本爻当位上承于五下应于初有大臣进贤之象临之至者也
　　亦可旁通
　　案德柔而履得其位临下之兊六三隂爻无刚害也刚虽浸长不与己竞与己为应临之至善也故可无咎
　　右明象占
　　六五知临大君之宜吉
　　赞曰大君之宜行中之谓也
　　耿睎道曰识时之变达事之宜所谓知也六五以势临下知刚之浸长有向乎泰乃忘其势而以柔顺临之故曰知临
　　郭立之曰方刚长之世而接之以柔知天道之行而戒之以知微知彰者也
　　案二得权于下与初九相挻以进骤而遏之则不可御听其自为消长则骎骎有偪己之势左右之人又皆柔弱不能协赞六五于是与之相应信任不疑潜消其刚长之气而使之为用此其知髙天下而柔能制刚足以临之者也葢惟大君然后宜以此临之而乃吉若乃人臣以势相临决非知之所能御也中庸曰唯天下之至圣为能聪明睿智足以有临也夫圣人之所以为知者岂若后世人主用区区术数以笼络天下之英雄豪杰也哉右明象占
　　李子思曰泰之六五知三阳之上进而以帝乙归妹之象自处故元吉大壮之六五知四阳之上进而以丧羊于易之义自处故无悔大抵阳进而隂莫之逆则阳志得亨而能助隂以成功参之诸卦皆然
　　案隂阳消长天道必然之数非人之所能加损也一委之天而人不与焉非圣人之道也尝观隂之长至六四去剥一间耳而九五尚居太君之位则虽二隂已遯三隂已否而正名曰观为中正以观天下之象使下之隂险观而自化也今阳之长至二以得位得中其势浸长而六五以柔居尊位宜向消矣而正名曰知临为大君之宜之象使下之阳刚知分而自服也此圣人知易之道而扶君道于将衰而有旋干转坤之功也与
　　右明爻义
　　上六敦临吉无咎
　　赞曰敦临之吉志在内也
　　林黄中曰敦厚也坤为厚德以坤临坤是谓敦临敦复敦艮皆重复之义
　　袁氏曰坤厚载物临与复皆坤体上处坤体之极厚之至也
　　案敦取崇厚意复在五下有三隂以借之艮在上而下又有一艮以借之今临亦在上而下有兊隂以借之不止乎坤之三隂而已故曰敦
　　右明象
　　石守道曰四五与刚为应刚长则柔危唯本爻处乎卦外所应亦柔刚不能害所以全坤之厚故吉无咎
　　胡翼之曰无正应无刚明之助故吉乃免咎都圣与曰以隂居上有咎之象也故吉乃无咎善补过也
　　李子思曰以厚接物未有不安故易之爻辞敦复无悔敦艮吉敦临吉
　　右明占
　　程可久曰一阳生于初未应于五而六五已敦复矣二阳进于中未应于上而本爻已敦临矣敦者自厚之道方未见君子其自厚如此则既见之情相得可知矣故曰吉天道贵方进而贱始退故与他卦逺实者异
　　亦一说也可以备考
　　案一隂在上五阳浸长而决之之兆也四与五应二阳故曰至曰知然后可以临之若上逺于阳未有剥牀及庸之象以上临下不得而摇之羣隂重复以敦厚之德临下者也故吉而免咎阳长隂消未有咎也易以阳为君子隂为小人此以卦之上下言之以上临下则上为君子下为小人易之取象不可以槩定也
　　右明爻义
　　王辅嗣曰此刚长之卦刚胜则柔危柔有其德乃得免咎故此一卦隂爻虽美莫过无咎也
　　杨廷秀曰刚长将大之世也故初九升闻之君子九二得位之君子六四好贤之近臣六五任贤之泰君上六厚德之长者小人在位者六三而已李子思曰阳长则隂消君子吉则小人防临之二阳方长而六三六四曰无咎六五上六曰吉何也阳方长而羣隂顺以应之则两不相伤故在下而亲者无咎在上而尊者获吉所谓浸而长说顺者也
　　右明六爻
　　【坤下巽上】
　　观
　　赞曰大观在上顺而巽中正以观天下观
　　杂卦曰临观之义或与或求
　　朱子曰观者有以示人而为人所仰也九五居上四隂仰之又四隂长而二阳消而名卦繋辞更取他义亦扶阳抑隂之意
　　李子思曰临二阳处内在下而近民与之相接故曰临观二阳处外在上而逺民若不相接唯以中正之道示之故曰观　又曰四隂用事而乃専主九五何也易之论隂阳毎以得位失位为吉防之分九五刚中履帝位则羣隂虽盛莫能病之故曰圣人之大寳曰位
　　王介父曰剥大者失位则不足观矣
　　毛伯玉曰四隂用事而谓之观葢専以九五当之大明当天羣隂消伏
　　袁氏曰大者小之所观寡者众之所观【李仲永同】尔雅曰阙谓之观
　　刘氏曰王者垂六典之象于象魏亦取是耳案卦叠艮画有门阙重复之象故取于观此实象也大观在上此虚象也观有三义门阙不与焉上之观下下之观上【皆平声读】与上之示下之观【如卦名读】右明卦义
　　象赞曰风行地上观先王以省方观民设教
　　取观【平声】义不取观【去声】义
　　右明卦用
　　序卦曰物大然后可观故受之以观
　　案临观反对后乃取义如此非以物大可观而设二卦也
　　右明卦序
　　盥而不荐有孚颙若
　　赞曰盥而不荐有孚颙若下观而化也观天之神道而四时不忒圣人以神道设教而天下服矣
　　林黄中曰可观者二阳也观之者四隂也九五为盥而上九荐也自下观上近则覩之四隂之所观者五而已至于上九隔乎九五观瞻之所不及故曰观盥而不荐观在阼阶荐在室寝阼阶之下可得而观室寝之中非众之所覩也
　　吕与叔曰荀卿云祭祀之未入尸也大昏之未发齐也丧之未小敛也一也斯得之矣
　　李子思曰三阳体巽之德万物于是而洁斋有诚敬化民之象而羣隂以坤顺在下则有众民信顺之意故卦辞首观盥而不荐即所谓神道设教者毛伯玉曰隂者鬼道也至幽之义也阳者人道也至明之义也祭祀之礼以其至明者托于至幽所谓以神道设教也是故荐者笾豆簠簋之设百官奔走各执事而主祭者盥而升当此之时在位者皆肃然主敬所谓有孚颙若也此理也与未占有孚之意畧同
　　杨中立曰古人所以交神而接人其道一主于诚故曰明则有礼乐幽则有鬼神幽明本无二理故所以感之者亦以一理所谓神道诚意而已案下之人观盥而不及荐己有孚颙若矣其荐可知也观以二阳得位而化四隂俾顺而巽乎二阳不为小人消君子之事非如临祭之诚何以俾之有孚而仰望乎我哉况诚莫重于祭以此事神以此临民同此一诚天下亦将以敬神者而敬我矣不然从事于控制笼络之术相欺相诈则有矣何孚之有
　　右明卦象占
　　初六童观小人无咎君子吝
　　赞曰初六童观小人道也
　　王辅嗣曰处观最逺无所览见故曰童观
　　冯当可曰观以近为明初最逺故为童稚之观林黄中曰隂为众为小众而小童子之象童子最在人后不能有所见
　　案凡童蒙之象多阳位隂爻阳则男而隂则稚也唯其最在后长者在前不能有所观也
　　吕与叔曰以下观上以隂观阳近者得之逺者失之初六六二所以为童为女也
　　案初位阳故为童二位隂故为女皆隂爻故为幼稚之象
　　右明象
　　程可久曰小人于道日用而不知故无咎君子童昏如此则吝矣
　　杨廷秀曰小人无咎非无咎也不足咎也
　　李去非曰小人日用而不知则观道益神
　　案大观之君以神道设教于上百姓日用而不知乃其分也故曰小人道也无足咎也若乃君子则承流而宣化者也而亦无见焉则宜其取吝也李子思曰圣人于君子小人之际留意如此右明占
　　朱子曰卦以观示为义据九五为主也爻以观瞻为义皆观乎九五也
　　右明爻义
　　六二闚观利女贞
　　赞曰闚观女贞亦可丑也
　　陆希声曰处内闚外女子之丑行然处不失位能正以自守故利女贞
　　林黄中曰大观在上近则覩之二虽与五为配去之尚逺是以谓之闚观在礼女子迎送不出门见兄弟不逾阃虽有观礼之心而不失自防之正斯其为利也
　　朱子发曰坤为阖户闚外之象
　　朱子曰隂柔居内而观外闚观之象女子之贞也故其占如此丈夫得之则陋矣
　　案与五正应犹隔二隂故为闚观夫隂虽隔于觌阳二终归于配五不正视而窃闚已非正矣故赞曰亦可丑也唯其居中守正得隂阳之道故利于女子之贞贞则不为阙观之行也易开天下以为善之门如此隂在下卦为贞得位亦为贞
　　右明象占
　　六三观我生进退
　　赞曰未失道也
　　赵氏曰阳为德而主生羣隂之所观仰也故阳以生为言隂为彼则阳为我故生以我为言
　　生义难通晓姑从此说
　　朱子发曰卦以九五为主我谓九五也
　　说者谓三不当称五为我当为三自观其生然则当如上九之观其生可也
　　九家曰三欲进观于五四既在前三故退未失道也
　　石守道曰处两卦之际有进退之象
　　程正叔曰若居当其位则无进退之象矣
　　张子厚曰观上所施而进退
　　李子思曰虽隂盛之世审其进退不敢直进以侵阳
　　冯当可曰他卦三不中多不善二居中多善而观以逺近取义故如此【郑舜举同】
　　林黄中曰三四者内外之交进退之地也四之不为进退何也曰四已进乎上卦矣何退之云卦以九五大观之君为主爻为賔故曰观我生然四隂浸长能无消阳三犹在下卦未至如四之上进偪已故因其下卦可终而取进退之象夫隂无不进之理而亦有下降之义一进一退则不果于消阳易之扶阳抑隂毎如此葢去剥一间耳可不惧乎右明象占
　　六四观国之光利用賔于王
　　赞曰观国之光尚賔也
　　杨中立曰大观在上国之光也而四近之则观国之光者也
</div>
    <div class="pagination">
<a href="厚斋易学_page32.html">上一页</a><span>...</span><a href="厚斋易学_page28.html">28</a><a href="厚斋易学_page29.html">29</a><a href="厚斋易学_page30.html">30</a><a href="厚斋易学_page31.html">31</a><a href="厚斋易学_page32.html">32</a><span class="current-page">33</span><a href="厚斋易学_page34.html">34</a><a href="厚斋易学_page35.html">35</a><a href="厚斋易学_page36.html">36</a><a href="厚斋易学_page37.html">37</a><a href="厚斋易学_page38.html">38</a><span>...</span><a href="厚斋易学_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
