<!DOCTYPE html>
<html>
<head>
    <meta charset="UTF-8">
    <title>淙山读周易 - 第 8 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淙山读周易 - 第 8 页/共 17 页</h1>
    <div class="content">　　无妄元亨利贞【序卦曰复则不妄矣故受之以无妄伊川曰既复于道则合正理而无妄故复之后受之以无妄也为卦干上震下震动也动以天为无妄以人欲则妄矣又曰无妄言至诚也至诚者天之道也天之化育万物生生不穷各正其性命乃无妄也人能合无妄之德所以与天地合其徳也无妄有大亨之理君子行无妄之道则可以致大亨矣又曰法无妄利在贞正失贞正则凶也】其匪正有眚不利有攸往【疏云物既无妄当以正道行之若其匪依正道则有眚灾不利有所往也】彖曰无妄刚自外来而为主于内【伊川曰刚正为主于内无妄之义也童溪曰初九之刚实自干来故曰刚自外来震以初爻为主其在无妄则内体故也故曰为主于内】动而健【注云震动而干健也】刚中而应大亨以正天之命也【伊川曰五以刚居中正二复以中正相应是顺理而不妄也故其道大亨通而贞正乃天之命也天命谓天道也所谓无妄也】其匪正有眚不利有攸往无妄之往何之矣天命不祐行矣哉【伊川曰无妄者理之正也更有往将何之矣乃入于妄也往则悖于天理天所不祐可行乎哉童溪曰六三上九不正则妄矣故有灾眚六三所谓无妄之灾上九所谓穷之灾也】
　　无妄震下干上震动也干天也能动以天是人之无妄也人能无妄大亨以正则天命亦以正而应之于上是天之无妄也若匪正而动必为过眚天命亦不祐之矣可行乎哉天未尝妄也上九欲往而动于无妄之外故上九爻曰行有眚无攸利即卦所谓匪正有不利有攸往也
　　象曰天下雷行物与无妄【疏云天下雷行无妄今云物与无妄者欲见万物皆无妄故加物与二字也伊川曰雷行于天下隂阳交和相薄而成声于是惊蛰藏振萌芽发生万物其所赋予洪纎高下各正其性命无有差妄物与无妄也】先王以茂对时育万物【注云茂盛也伊川曰先王观天下雷行发生赋与之象而以茂对天时养育万物使各得其宜如天与之无妄也】
　　雷行以时天无妄也物与无妄物亦无妄也先王以盛德茂对天时发育万物君道亦无妄也言育万物则民之得所养也不言可知矣
　　初九无妄往吉【伊川曰以无妄之道而行则吉也司马曰得失之原制之在初初不为妄则往必得志故曰无妄往吉】象曰无妄之往得志也【伊川曰以无妄而往无不得其志也葢诚之于物无不能动以之修身则身正以之治事则事得其理以之临人则人感而化无所往而不得其志也】
　　无妄卦曰其匪正有眚不利有攸往唯不正而妄动则不利有攸往也初九以刚贞而居震体之初初既正【阙】以无妄而往何往而不得志哉故吉
　　六二不耕获不菑畬【伊川曰耕农之始获其成终也一嵗曰菑三嵗曰畬】则利有攸往【注云不擅其美乃尽臣道故利有攸往】象曰不耕获未富也【童溪曰隂以得阳为富白云曰耕而获菑而畬天理也茍不耕可获乎不菑可畬乎以是为思而后动则利冇攸往矣未富者未能足乎已也】
　　不耕而获不菑而畬者无可富之理故曰未富也六二不耕获不菑畬所以利有攸往者谓其往从九五之君得阳以为富故禄足以代其耕也若不从九五徒欲不耕而获不菑而畬则妄而凶矣坊记曰易曰不耕获不菑畬凶可互见其义
　　六三无妄之灾【关子明曰无妄而灾者灾也有妄而灾则其所也非灾之也灾亦不能妄近人也伊川曰三以隂柔而不中正是为妄者也又志应于上亦妄也在无妄之道为灾害也人之妄动由有欲也妄动而得亦必有失虽使得其所利其动为妄已失之矣况复凶悔随之乎】或繋之牛行人之得邑人之灾【伊川曰或繋之牛行人得之以为有得邑人失牛乃是灾也】象曰行人得牛邑人灾也【伊川曰行人邑人但言有得则有失非以为彼已也妄得之福灾亦随之妄得之得失亦称之固不足以为得也人能如此则不为妄动矣行人得牛乃邑人之灾有得则有失何足以为得乎】
　　六三隂柔居震体之上以静守动故取繋牛之象或者设辞也邑人者居而安也行人者外也牛本顺物既繋之牛又安居以守之可谓无妄矣反为行人所得而为邑人之灾是无妄之灾出于意外也六三近于干体以无妄而得灾故可委之于天然邑人之所失者牛所得者无妄亦未必为失行人之所得者牛所失者无妄以妄为得岂足为得乎能知此理则得失皆无妄斯可以合天也
　　九四可贞无咎【伊川曰四刚阳而居干体刚而无私岂有妄乎又曰贞固守之则无咎也】象曰可贞无咎固有之也【白云曰守天道而不失是可固有无妄者也】
　　九四以阳刚而处近君之位不可妄动故有可贞之戒唯以九居四以贞守静属于干体有在我之天故可贞而无咎固有之也非待求于外也
　　九五无妄之疾勿药有善【伊川曰九五以中正居尊位下复以中正应之可谓无妄之至者也其道无以加矣疾为之病者也以九五之无妄如其有疾勿以药治则有喜也人之有疾则以药石攻去其邪以养其正若气体和平本无疾病而攻治之则反害其正矣故勿药则有喜也有善谓疾自亡也】象曰无妄之药不可试也【伊川曰人之妄理必修改既无妄矣复药以治之是反为妄也其可用乎故云不可试也试暂用也犹曰少尝之也】
　　九五刚而得中合干体之正纯乎天命无妄则无疾也设或有疾亦是无妄之疾不能为害虽勿用药亦可有喜所喜者在我之无妄可以合天而不在于药也又言无妄之药不可轻试况未必无妄乎疾不可以妄得药尤不可以妄试后世如汉武帝惑于方士之説非易所谓勿药有喜者也
　　上九无妄行有眚无攸利【伊川曰上九居卦之终无妄之极者也极而复行过于理也过于理则妄矣故上九而行则有过眚无所利也】象曰无妄之行穷之灾也【伊川曰无妄既极而复加进乃为妄矣是穷极而为灾害也童溪曰居上穷之地犹不知止其能免灾乎先儒言在天曰眚在人曰灾固有是説今观上九爻賛以灾释眚则知灾即眚也眚即灾也天即人也人即天也】彖曰无妄之往何之矣上九处卦体之极刚过乎中欲行于无妄之外故有过眚穷而为灾无所利也
　　【干下艮上】
　　大畜【序卦曰有无妄然后可畜故受之以大畜伊川曰无妄则为有实故可畜装大畜所以次无妄也为卦艮上干下天而在于山中所畜至大之象畜为畜止又为畜聚止则聚矣取天在山中之象则为蕴畜取艮之止干则为畜止止而后有积故共为畜义】利贞不家食吉利渉大川【伊川曰人之蕴畜宜得正道故云利贞若夫异端偏学所畜至多而反正者固有矣既道徳充积于内宜在上位以享天禄施为于天下则不独一身之吉而天下之吉也若穷处而自食于家道之否也故不家食则吉所畜既大宜施之于时济天下之艰险乃大畜之用也故利渉大川潘氏曰大畜利贞利乎畜正道也首言不家食吉者主于养贤也能养天下之贤者则所畜可谓大矣何险之不济哉】
　　大畜卦三阳在下初九曰有厉利已九二曰中无尤也九三曰利艰贞皆有自重难进之意所畜者大所利者贞设或不遇则安于家食可也六四爻曰有喜也六五爻曰有庆也唯六五以柔中之道为大畜之君豮豕之牙欲畜君子而不畜小人又有六四处近君之位能以顺德上畜其君下畜其贤故得三阳并进于内以贞为利不家食吉可以共济天下之艰险有利渉大川之象极而至于上九是畜道大成之时曰何天之衢道大行也即彖所谓应乎天也其大可见矣
　　彖曰大畜刚健笃实辉光日新其德【伊川曰干体刚健艮体笃实则所畜愈大充实而有光辉畜之不已则其德日新也】刚上而尚贤能止健【伊川曰刚上阳居上也阳刚居尊位之上为尚贤之义止居健上为能止健之义】大正也【伊川曰以阳刚在上为尊尚贤德能止至健皆大正之道也】不家食吉养贤也【伊川曰大畜之人所宜施其所畜以济天下故不食于家则吉谓居天位享天禄也国家养贤贤者得行其道也】利渉大川应乎天也【伊川曰利渉大川谓大有蕴畜之人宜济天下之艰险也彖更发明卦才云所以能渉大川者以应乎天也六五君也下应干之中爻乃大畜之君应干而行也所行能应乎天无艰险之不可济况其他乎童溪曰贤者之进退天意之从违也挟天下之人而与之共济则天意之所在可知矣故曰应乎天也】
　　象曰天在山中大畜君子以多识前言往行以畜其德【伊川曰天为至大而在山之中所畜至大之象君子观象以大其蕴畜人之蕴畜由学而大在多闻前古圣贤之言行考迹以推其用察言以求其心识而得之以畜成其德乃大畜之义也山曰多识前言往行非徒资见闻而已所以畜德也】
　　天高在上以势而论无在于山中者易寓意于象曰天在山中以喻六五之君屈已尚贤处于上九之下论德不论势也君子观象以多识前言往行以畜其德唯能自畜其德可以为君所尊尚而后能畜其君也
　　初九有厉利己象曰有厉利己不犯灾也【伊川曰有危则宜已而不可犯灾而危行也童溪曰唯利于已而不进则不犯灾危矣所以示在下者轻进之戒也白云曰知危之为厉者葢以危而修徳则无犯灾之理及以为已之利也】
　　初九阳刚在下处大畜之初不敢轻进以求畜于其上常若有厉以利已之心能知止于其初宜其无后灾也
　　九二舆説輹象曰舆説輹中无尤也【伊川曰二虽刚健之体然其处得中道故进止无失虽志于进度其势之不可则止而不行如车舆説去轮輹谓不行也舆説輹而不行者葢其处得中道不失宜故无过咎也】
　　九二应于六五之君可以进矣然九二以刚大而守中道如舆説輹未肯遽行故进止得中无过尤也小畜九三曰舆説輹夫妻反目九三刚不得中不足以载其上势不得进也大畜九二曰舆説輹中无尤也九二刚而得中随时行止义不轻进也随象不同大畜乃养贤之时六五为养贤之主或谓九二在下而求进于上六五乃畜止之使不得行则误矣
　　九三良马逐利艰贞曰闲舆衞利有攸往【伊川曰三以刚健之才而在上者与合志其进如良马之逐驰言其速也虽其进之势速不可恃其才之健与上之应而忘备与谨也故宜艰难其事而由贞正之道舆者用行之物衞者所以自防当自曰常闲习其车舆与其防衞则利有攸往矣三干体而居正能贞者也当其鋭进故成以知难与不失其贞也】象曰利有攸往上合志也
　　干为良马九三属于干体与上九为正应刚健合志如良马之相驰逐可以进矣然九三刚过乎中利在艰难贞固曰闲舆衞以礼自防则利有攸往故九二之舆説輹是以中自守未肯遽行者九三之闲舆衞是以礼自防然后肯行者大畜所以为利贞也
　　六四童牛之牿元吉【伊川曰牛之性抵触以角故牿以制之若童犊始角而加之以牿使抵触之性不发则易而无伤】象曰六四元吉有喜也
　　坤为牛六四以坤爻而处艮体之初如童牛之牿于其初甚柔顺也六四处近君之位能以顺道上畜其君下畜君子应于初九能使在下之三阳同类并进于内故大吉而有喜也大畜下三爻属阳皆不得谓之恶或谓初九在下六四欲以隂爻制而止之于其上如牿童牛则误矣大畜之畜君子也岂若畜牛云乎哉
　　六五豮豕之牙吉【潘氏曰制物之道当控其要豕而去其牙无能为矣】象曰六五之吉有庆也
　　豕以牙而害物犹小人害君子也六五为畜贤之主以柔中之道应于九二阳刚之大臣力去小人如豮豕之牙使小人不得以食君子之食故小人既去君子可以不家食天下亦可以得所养是天下之庆故曰有庆也非果谓九二刚阳如豕牙之横猾也
　　上九何天之衢亨【伊川曰天衢天路也谓虚空之中云气飞鸟往来故谓之天衢天衢之亨谓其亨通旷濶无有蔽阻也】象曰何天之衢道大行也【伊川曰何以谓之天衢以其无止碍道路成通行也】
　　上九当畜道大成之时贤路开广世道清夷如天衢之亨于上而天下无不亨通即彖所谓应乎天也













　　淙山读周易卷七
　　钦定四库全书
　　淙山读周易卷八
　　宋　方寔孙　撰
　　上经
　　【震下艮上】
　　頥【序卦曰物畜然后可养故受之以頥伊川曰物既畜聚则必有以养之无养则不能存息頥所以次大畜也卦上艮下震上下二阳爻中含四隂上止而下动外实而中虚人頥颔之象也人口所以饮食养人之身故名为頥圣人设卦推养之义大至于天地养育万物圣人养贤以及万民与人之养生养形养德养人皆頥养之道也】贞吉【伊川曰頥之道以正则吉也人之养身养徳养人养于人皆以正道则吉也天地造化养万物各得其宜者亦正而已矣】观頥自求口实【伊川曰观人之所頥与其自求口实之道则善恶吉凶可见矣诚斋曰上覆下承众齿林然卦之形也潘氏曰口虚而无实则不足以养必求以实其口也古者士农工商各食其业口实贵乎自求也】
　　頥养得其正则吉下三爻属乎震动皆言凶上三爻属乎艮止皆言吉頥贵知止如谨言语节饮食之类不可轻动也故初九爻首以朶頥为戒
　　彖曰頥贞吉养正则吉也【疏云頥养也贞正也所养得正则有吉也】观頥观其所养也自求口实观其自养也【伊川曰所养谓所养之人与养之道也自求口实谓其求自养之道皆以正而吉也】天地养万物圣人养贤以及万民頥之时大矣哉【疏云以所养得广故云大矣哉伊川曰圣人极言頥之道而賛其大天地之道养育万物正而已矣圣人作养贤才与之共天位食天禄以施泽于天下养贤以及万民也养贤所以养万民也又曰万物之生与养时为大故云时】
　　天地养万物圣人养贤以及万民随时得宜所养者大亦唯其正也頥卦既曰观頥初九又曰观我朶頥凶既曰贞吉六三又曰拂頥贞凶六二以颠頥而凶六四又以颠頥而吉六二以拂经而凶六五又以拂经而吉六五曰不可渉大川上九又曰利渉大川可以观其时矣
　　象曰山下有雷頥君子以慎言语节饮食【疏云山止于上雷动于下頥之为用下动上止伊川曰以二体言之山下有雷雷震于山下山之生物皆动其根荄发其萌芽为养之象以上下之义言之艮止而震动上止下动頥颔之象以卦形言之上下二阳中含四隂外实中虚頥口之象口所以养身也故君子观其象谨言语以养其德节饮食以养其体潘氏曰言语出于口而不可入饮食入于口而不可出君子之所不敢轻也】
　　先曰谨言语者君子自求口实以谨言语而为先以节饮食而为后意在养德亦不急于养口体也曰谨曰节皆取不敢轻动之意
　　初九舍尔灵龟观我朶頥凶【疏云朶是动义伊川曰九阳体刚明其才知足以养正者也龟能咽息不食灵龟喻其明知可以不求养于外也才虽如是然以阳居动体而在頥之时求頥人所欲也上应于四不能自守志在上行説所欲而朶頥者也心既动则其自失必矣迷欲而失已以阳而从隂则何所不至是以凶也朶动其頥颔人见食而欲之则动頥垂涎故以为象】象曰观我朶頥亦不足贵也【潘氏曰阳实隂虚所以能自养也居頥之时有自养之道不能养其大者徒观乎他人頥颔之间亦不足贵也灵物而养气者也】
　　龟能不食而自养于下初九阳爻在下而刚实可以自养然应于六四属于震体先动于其初故有朶頥之戒
　　六二颠頥拂经于丘頥征凶【伊川曰二既不能自养必求养于刚阳若反下求于初则为颠倒故云颠頥颠拂违经常不可行也若求往于丘则往必有凶丘在外而高之物谓上九也卦止二阳既不可颠頥于初若求頥于上九往则有凶在頥之时相应则相养者也上非其应而往求非道妄动是以凶也诚斋曰自丄下下曰颠言从初九倒置也自下上上曰拂言从上九违常也丘上九也艮为山】象曰六二征凶行失类也【伊川曰征而从上则凶者非其类故也白云曰二五类也不谋其养故言失类潘氏曰初九上九皆非其与故言失类】
　　二五相应以君养臣是易之常经彖所谓圣人养贤以及万民者也頥卦六二应于六五皆隂虚爻也以虚应虚不足以为养使六二而下求养于初九之阳爻是颠倒而求頥养也故曰颠頥使六二而上求养于上九之阳爻则拂六五而从上九是拂经也故曰于丘頥征凶是初九上九皆非六二之所当从也为六二者唯当以义而从于六五未暇为禄食计观其自养不至于失类而凶后世如冯异能从光武于豆粥之时则知此义矣
　　六三拂頥贞凶【伊川曰三以隂柔之资处不中正乂在动之极是柔邪不正而动者也其养如此拂违于頥之正道是以凶也】十年勿用无攸利【伊川曰三乃拂违正道故戒以十年勿用十数之终谓经不可用无所往而利也】象曰十年勿用道大悖也【伊川曰终不可用以其所由之道大悖义理也】
　　六五为頥之主隂爻虚乏无可为养六三柔而不中应于上九而不从六五违拂于道是大悖者也虽上九与之而为正应贞亦凶矣故戒之曰十年勿用无攸利是頥养不得其正者终凶也
　　六四颠頥吉【伊川曰初九以阳刚居下在下之贤者也与四为应四又柔顺而正是能顺于初頼初之养也以上养下则为顺今反求下之养颠倒也故曰颠頥然已不胜其任求在下之贤而顺从之以济其事则天下得其养而已无旷败之咎故为吉也】虎视眈眈【伊川曰六四虽能顺从刚阳不废厥职然实本隂柔頼人以济人之所轻故必养其威严眈眈然如虎视则能重其体貌人不敢易】其欲逐逐无咎【疏云六四身处丄体又应于初隂而应阳又能威严寡欲所以吉也白云曰颠頥求养也虎视耽耽其欲逐逐自养也虎视所以飬威容于外又逐逐去其欲所以养心于内也】象曰颠頥之吉上施光也【伊川曰颠頥求养所以吉者葢得刚阳之应以济其事致已居上之徳施光明被于天下吉孰大焉】
　　六二颠頥则凶谓其下求养于初九非正应也六四颠頥则吉谓其下求养于初九之贤者是其正应也頥养正则吉六四处近君之位又能自养其威仪于外如虎视耽耽人不得以轻之属于艮止之体又能自养其心屏去私欲逐而又逐使人无得而议之所以无咎故能上承六五施其光以及于天下也
　　六五拂经居贞吉不可渉大川【伊川曰六五颐之时居君位养天下者也然其隂柔之质才不足以养天下上有刚阳之贤故顺从之頼其养已以济天下君者养人者也反頼人之养是违拂于经常既以已之不足而顺从于贤师傅上师傅之位也必居守贞固笃于委信则能辅翼其身泽及天下故吉也隂柔之质无刚贞之性故戒以能居正则吉以隂柔之才虽倚頼刚贤能持循于平时不可处艰难变故之际故云不可渉大川也以成王之才不至甚柔弱也当管蔡之乱几不保于周公况其下者乎】象曰居贞之吉顺以从上也【伊川曰谓能坚固顺从于上九之贤以养天下也】六二拂经则凶谓六二不可舍六五而求养于上九非其正应也六五拂经则曰居贞吉谓六五应于六二皆隂爻也以柔遇柔不足以共济天下之险难故宁拂经从权而比以上九阳刚之才顺以从上不失为居贞而吉也六五曰不可渉大川唯能从于上九则可以有济故上九爻曰利渉大川其济人也可知矣
　　上九由頥厉吉利渉大川【伊川曰丄九以刚阳之徳居师傅之任六五之君柔顺而从于已頼之养是当天下之任天下由之以养也以人臣而当是任必常懐危厉则吉也如伊尹周公何尝不忧勤兢畏故得终吉又曰身当天下大任宜竭其才力济天下之艰危成天下之治安故曰利渉大川】象曰由頥厉吉大有庆也【伊川曰若上九之常大任能兢畏如是天下被其德泽是大有福庆也童溪曰豫之九四天下由之以豫故曰由豫大有得頥之上九天下由之以頥故曰大有庆也】上九以阳刚之才为六五之所崇尚使天下由之而得所养彖所谓养贤以及万民卦所谓不家食吉利渉大川者皆上九爻当之也上九处艮止之上居頥卦之终又能危惧自保故终吉而大有庆其自养也可知矣
　　【巽下兑上】
　　大过【序卦曰頥者养也不养则不可动故受之以大过伊川曰大过者阳过也故为大者过过之大与夫大事过如圣贤道徳功业大过于人凡事之大过于常者皆是也夫圣人尽人道非过于理也其制事以天下之正理矫时之用小过于中者则冇之如行过乎恭丧过乎哀用过乎俭是也葢矫之小过而后能及于中乃求中之用也所谓大过者常事之大者耳非有过于理也唯其大故不常见以其比常所见者大故谓之大过】栋桡利有攸往亨【伊川曰小过隂过于上下大过阳过于中而上下弱矣故为栋桡之象栋取其胜重四隂聚于中可谓重矣九三九四皆取栋象谓任重也桡取其本末弱中强而本末弱是以桡也隂弱而阳强君子盛而小人衰故利有攸往而亨也栋今人谓之檩】
　　阳大而隂小大过卦四阳二隂阳大过于隂也初六上士皆隂爻也彖所谓栋桡本末弱者也初六上六又不言栋桡者二隂柔弱不足过责卦言大者过不言小者过也九二为隂爻所系于下九五为隂爻所系于上皆有枯杨之象不足以言栋是大者之过也为九三者又不应于九五而应于上六灭顶凶之小人是九三之过为尤大也故九三爻曰栋桡凶所以专责九三也唯九四能以阳刚之才上承九五下不桡于初士之隂柔故九四爻曰栋隆之吉不桡乎下也当大过栋桡之时九四独有栋隆不桡之象利有攸往乃亨故大过卦六爻唯九四爻独言吉可见九四为阳刚之君子有以大过人者也
　　彖曰大过大者过也【伊川曰大者过谓阳过也】栋桡本末弱也【注云初为本而上为末也伊川曰谓上下二隂柔弱】刚过而中巽而説行利有攸往乃亨【伊川曰言卦才之善也刚虽过而二五得中是处不失道也下巽上兑是以巽顺和説之道而行也在大过之时以中道巽説而行故利有攸往乃所以能亨也】大过之时大矣哉【伊川曰大过之时其事甚大故賛之曰大矣哉如立非常之大事兴不世之大功成絶俗之大德皆大过之事也】象曰泽灭木大过君子以独立不惧遯世无闷【伊川曰泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也】
　　君子当大过之时欲矫天下之弊过于用力独立不惧为九四之栋隆吉可也若不幸退而穷处则遯世无闷终身无悔不肯如九三之栋桡凶也
　　初六借用白茅无咎象曰借用白茅柔在下也【伊川曰初以隂柔巽体而处下过于畏谨者也以柔在下用茅借物之柔不错诸地而借以茅过于谨也是以无咎诚斋曰巽为白潘氏曰初六以一柔居四阳之下如以白茅借物过于奉承何咎之有白茅柔而洁也】
　　初六当大过之时自知其才柔弱不足以为大过人之事乃能以柔道而处于巽下之下譬如借用白茅承四阳于其上是大过于畏谨者也所以无咎彼上六以柔弱之才欲以兑体而处于四阳之上过于求説宜其凶也
　　九二枯杨生稊老夫得其女妻无不利【伊川曰杨者阳气易感之物阳过则枯矣杨枯槁而复生稊阳过而未至于极矣九二阳过而与初老夫得女妻之象又曰稊根也刘琨劝进表云生繁华于枯荑谓枯根也】象曰老夫女妻过以相与也【伊川曰老夫之説少女少女之顺老夫其相与过于常分谓九二初六相与之和过常也】
　　九二以阳刚而下系于初六之隂柔如枯杨生根隂有所系于下也故有老夫得女妻之象以老夫而得女妻过于相与是常人之过耳九二处大臣之位而下有所系于隂柔岂非大者过乎故戒之曰无不利欲其无至于不利也唯以九居二应于九五上巽下説则无不利如彖所谓巽而説行利有攸往者也或谓老夫得其女妻皆无不利则误矣
　　九三栋桡凶【潘氏曰过刚之时以刚居刚太刚也太刚则折栋桡屋仆不可扶持也】象曰栋桡之凶不可以有辅也【司马曰九三居阳履刚而在巽体之上刚狠强愎不可辅弼者也】
　　彖曰栋桡本末弱也谓初六上六也九三刚而不中应于上六上六有栋桡之象而九三辅之于下甚不可也大过六爻唯九三与上六皆言凶　上六是为小人而有大过者也九三是辅小人而有大过者也为小人之过小辅小人之过大故上六爻不言栋桡而九三爻独言栋桡凶者是大过栋桡之时其罪专在于九三也故彖曰大者过也
　　九四栋隆吉【伊川曰四当近君之位当大过之任者也居柔为能用柔用柔相济既不过刚则能胜其任如栋之隆起是以吉也隆起取不下挠之义司马曰九四以阳居隂而在兑体之下刚不违谦能隆其栋者也】有它吝【伊川曰既刚柔得宜而志复应隂是有它也有它则冇累于刚虽未至于大害亦可吝也诚斋曰四与初应有他志而挠于下之一隂则吝也戒之也】象曰栋隆之吉不挠乎下也【疏云初谓下也下得其拯犹若所居屋栋隆起下必不桡弱】
　　九四上承九五有屋栋隆起之象应于初六是栋桡而在下者也他有私累则吝而不足矣唯九四应于初六但取者柔谨而不取其他合于巽而説之义不挠乎下所以吉也
　　九五枯杨生华【伊川曰上生华秀虽有所发无益于枯也又曰枯杨不生稊而生华旋复枯矣安能久乎司马曰华者已荣而将落也】老妇得其士夫无咎无誉【伊川曰上六过极之隂老妇也五虽非少比老妇则为壮矣又曰以士夫而得老妇虽无罪咎殊非美也故云无咎无誉象复言其可丑也司马曰上以衰隂附于盛阳其于国也如骄阳之君以愚庸之臣附之虽幸而无咎不足以为誉也五居中履正故无咎辅弼非人故无誉也诚斋曰男未室曰士女已嫁曰妇】象曰枯杨生华何可久也老妇士夫亦可丑也
　　枯杨生稊隂有所系于下九二之与初六是也枯杨生华隂有所系于上九五之与上六是也枯杨不生根而生华其能久乎又言以九二而乘初六有老夫得其女妻之象犹未甚害以上六而乘九五有老妇得其士夫之象虽无过咎亦无美誉阳不可以大过隂尤不可大过于阳也九五在兑体而得中应于九二所以无咎不幸为上六所乘故以阳刚之君而不能不累于隂柔所以无誉是亦大者之过也
　　上六过渉灭顶凶无咎【伊川曰上六以隂柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而已如过渉于水至灭没其顶其凶可知小人狂躁以自祸葢其宜也复将何尤故曰无咎言自为之无所怨咎也因泽之象而取渉义】象曰过渉之凶不可咎也【伊川曰过渉至溺乃自为之不可以有咎也言无所怨咎白云曰其凶自为之不可咎于人也】
　　六隂柔在上彖所谓栋桡末弱者也处大过之极而不知反譬如过渉灭顶凶犹不畏死尚何责其栋桡乎故上六爻曰凶又言无咎不言栋桡者不足责也象所谓不可咎者也
　　【坎下坎上】
　　习坎【序卦曰物不可以终过故受之以坎坎者陷也伊川曰过极则必陷又曰习谓重习他卦虽重不加其名坎加习者见其重险险中复有险其义大也卦中一阳上下二隂阳实隂虚上下无据一阳陷于二隂之中故为坎陷之义】有孚维心亨行有尚【伊川曰阳实在中为中有孚信维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣】
　　习重也坎险也坎下坎上重险也一阳陷于中二隂在其上下亦重险也所以亨者二五阳爻皆刚而实有能出坎之道也故曰有孚维心亨行有尚唯有孚信则可以有行唯行有可嘉尚则可以出坎若行不以信则行险侥幸可一而不可再一坎未去一坎乂来是习坎也将何以出坎乎坎卦下三爻与上三爻亦不同初六爻曰入于坎窞六三爻亦曰入于坎窞是小人共陷君子之象九二以阳爻而陷于其中其文王在羑里之时乎六四爻曰纳约自牖终无咎六四离于坎下已出于坎上纳约自牖近于九五能以质素之道感悟其君故六四爻不言坎亦终无咎其文王出于羑里之时乎九五爻曰坎不盈祗既平无咎唯九五为刚中之君不骄盈于上可以致天下既平之治此坎之所以亨也文王事商所望于其君者如此岂敢谓其君为小人所陷而不能出坎哉故六四上六爻不言坎者不欲言九五之陷于其中也
　　彖曰习坎重险也【伊川曰两险相重也初六云窞是坎中之坎重险也】水流而不盈行险而不失其信【伊川曰水流而不盈阳动于险中而未出于险乃水性之流行而木盈于坎既盈则出乎坎矣又曰阳刚中实居险之中行险而不失其信者坎中实水就下皆为信义有孚也龟山曰万折必东行险而不失其信也】维心亨乃以刚中也【伊川曰中实为有孚之象至诚之道何所不通以刚中之道而行则可以济险难而亨通也童溪曰隂在外险也刚在中则亨也君子之歴渉险阻也身虽陷难其心则亨者葢以刚实之德在中故也夫惟其心亨也则其见于有行也无险之不济矣】行有尚往有功也【伊川曰以其刚中之才而往则有功故可嘉尚若止不行则常在险中矣坎以能行为功】天险不可升也地险山川丘陵也王公设险以守其国险之时用大矣哉【伊川曰高不可升天之险也山川丘陵地之险也王公君人者观险之象知险之不可陵也故设为城郭沟池之险以守其国保其民人是有用险之时其用甚大故賛其大矣哉山河城池设险之大端也若夫尊卑之辨贵贱之分明等威异物采凡所以杜絶陵僣限隔上下者皆体险之用也】
　　王公设险以保人当险之时其用甚大非若上六寘于丛徒用隂险以陷人也
　　象曰水洊至习坎君子以常德行习教事【伊川曰坎为水水流仍洊而至两坎相习水流仍洊之象也水自涓滴而至于寻丈至于江海洊习而不骤者也其因势就下信而有常故君子观坎水之象取其有常则常久其德行人之德行不常则伪也故当如水之有常取其洊习相受则以习熟其教令之事夫发政行教必使民熟于见闻然后能从司马曰水之流也习而不止以成大川人之学也习而不止以成大贤故君子以习教事】
　　初六习坎入于坎窞凶【伊川曰窞坎中之陷处诚斋曰初六隂柔之小人设险以陷君子犹以为未足又设险中之险坎险也窞险中之险也】象曰习坎入坎失道凶也【伊川曰由习坎而入坎窞失道也是以凶能出于险乃不失道也】
　　君子观习坎之象以习教事欲不陷于险也小人观习坎之象则习陷人于险耳初六隂柔在坎下之下险而又险当坎之时设坎窞以陷九二阳刚之君子终亦自陷于祸不能出坎可见其失道而凶也
　　九二坎有险求小得【伊川曰二当坎陷之时陷上下二隂之中乃至险之地是有险也然其刚中之才虽未能出乎险中亦可小自济不至如初益陷入于深险是所求小得也】象曰求小得未出中也【伊川曰方为二隂所陷在至险之地以刚中之才不至陷于深险是所求小得然未能出坎中之险也诚斋曰九二其羑里之事乎】
　　九二为上下二隂所陷未能出于坎险之中唯以九居二刚贞守静应于九五求小得而不敢躁求有孚维心亨欲待其君之感悟庶几有可出之时文王处于羑里用是道也
　　六三来之坎坎险且枕入于坎窞勿用【伊川曰六三在坎陷之时以隂柔而居不中正其处不善进退与居皆不可者也来下则入于险之中上则重险也退来与进之皆险故云来之坎坎既进退皆险居而亦险枕谓支倚居险而支倚以处不安之甚也所处如此唯益入于深险耳故云入于坎窞如三所处之道不可用也故戒以勿用】象曰来之坎坎终无功也【伊川曰进退皆险处又不安若用此道当益入于险终岂能有功乎】
　　六三处坎下之上而坎上又来于其上故曰来之坎坎六乃隂柔之资三乃多凶之地若行险以求安有险且枕之象则坎将洊至终入于坎窞而不得出非彖所谓往有功者故曰终无功也曰勿用者是小人欲以行险而为出险之计者亦君子所不用也
　　六四樽酒簋贰用缶纳约自牖终无咎【伊川曰夫欲上之笃信唯当尽其质实而已多仪尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖开通之义室之暗也故设牖所以通明自牖言自通明之处以况君心所明处诗云天之牖民如埙如篪毛公谓牖为道亦开通之谓谓人臣以忠信善道结于君心必自其明处乃能入人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也】象曰樽酒簋贰刚柔际也【伊川曰刚柔指四与五谓君臣之交际也】
　　六四柔也九五刚也六四近于九五刚柔交际唯欲尽礼以求通于其君一樽之酒二簋之食瓦缶之器件件质实庶几君心感悟有纳约自牖之象则终可以无咎离于坎下而出于坎上是文王出于羑里之时也
　　九五坎不盈【伊川曰九五在坎之中是不盈也盈则平而出矣】祗既平无咎【伊川曰祗抵也复卦曰无祗悔必抵于已平则无咎既曰不盈是则未平而尚在险中未得无咎也又曰居君位而不能致天下出于险则为有咎必祗既平乃得无咎童溪曰祗既平无咎云者葢深望之也】象曰坎不盈中未大也【伊川曰未能平险难是其刚中之道未光大也】
</div>
    <div class="pagination">
<a href="淙山读周易_page7.html">上一页</a><span>...</span><a href="淙山读周易_page3.html">3</a><a href="淙山读周易_page4.html">4</a><a href="淙山读周易_page5.html">5</a><a href="淙山读周易_page6.html">6</a><a href="淙山读周易_page7.html">7</a><span class="current-page">8</span><a href="淙山读周易_page9.html">9</a><a href="淙山读周易_page10.html">10</a><a href="淙山读周易_page11.html">11</a><a href="淙山读周易_page12.html">12</a><a href="淙山读周易_page13.html">13</a><span>...</span><a href="淙山读周易_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
