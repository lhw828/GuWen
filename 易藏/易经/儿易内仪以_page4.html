<!DOCTYPE html>
<html>
<head>
    <meta charset="UTF-8">
    <title>儿易内仪以 - 第 4 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>儿易内仪以 - 第 4 页/共 16 页</h1>
    <div class="content">







　　儿易内仪以卷四
　　钦定四库全书
　　儿易内仪以卷五
　　明　倪元璐　撰
　　夬
　　夬于王庭孚号有厉告自邑不利即戎利有攸徃初九壮于前趾徃不胜为咎　九二惕号莫夜有戎勿恤　九三壮于頄有凶君子夬夬独行遇雨若濡有愠无咎　九四臀无肤其行次且牵羊悔亡闻言不信九五苋陆夬夬中行无咎　上六无号终有凶
　　象曰泽上于天夬君子以施禄及下居徳则忌
　　仪曰君子以施禄及下居徳则忌者何夫居徳犹言自以为功也自以为功则必自用自用必自圣自圣必以其下为不足与谋不使见能禄亦不及之耳周公知之揽爻而作曰嗟乎君人者岂有能自用为功者乎自用则必无功故曰壮于前趾徃不胜为咎非不勇徃而无如不胜何矣故曰号莫夜有戎勿恤非无敎令且号之而无如莽戎夜兴而下莫之忧何矣故曰壮于頄有凶君子夬夬独行遇雨若濡有愠无咎虽震怒决杀以明独揽而无如其承濡召愠无所归咎何矣故曰臀无肤其行次且牵羊悔亡闻言不信虽欲安坐听之不则前徃拯之不则牵引其类与共图之而无如臀伤而不可处足循而不良行褎如充耳而牵之不得前何矣故曰苋陆夬夬中行无咎虽欲中立自处无过而无如羣邪之丛起何矣故曰无号终有凶虽将伯助予而无如庭虚无人终亦必亡何矣周公之为此言者葢言居徳不可也仲尼知之曰如此莫如恃下恃下莫如施禄观于彖曰于王庭则知明侧陋诏禄举贤不曰独行无号也曰孚号有号必孚不曰闻言不信也曰有厉告自邑急而告下必有应者不曰号有戎勿恤也曰不利即戎利有攸徃不借武健而行无不利不曰壮趾为咎壮頄有凶无肤次且也施禄之义大矣哉
　　姤
　　姤女壮勿用取女　初六系于金柅贞吉有攸徃见凶羸豕孚蹢躅　九二包有鱼无咎不利賔　九三臀无肤其行次且厉无大咎　九四包无鱼起凶　九五以杞包含章有陨自天　上九姤其角吝无咎
　　象曰天下有风姤后以施命诰四方
　　仪曰施命诰四方者何昔者先王当艰难有事之防脩其文告以布和释疑于天下称之曰诰诰所以施命及逺也诗曰訏谟定命逺犹辰告凡先王诰民而民从者其道有四夙孚一也骤激二也中惧三也外和四也夙孚者在姤初曰系于金柅上下之情维系挛结有若金柅贞固和吉然后可以徃而令民故曰贞吉有攸徃虽顽梗见凶理无豨突故曰羸豕孚蹢躅葢其戢也甘誓作而有扈诛大诰颁而武庚定其固然也骤激者在姤二曰包有鱼诗曰鱼跃于渊包义激众民用鼓跃此我之福非敌之利故曰不利賔也牧野一誓维予侯兴周王商亾不利商也中惧者在姤三曰臀无肤其行次且国之大事欲止不能欲行可畏其心危栗作诰喻民以幸无过故曰厉无大咎也盘庚河患居则曰民其尽刘迁则曰民之弗率三诰之作也由惧生也外和者在姤五曰以杞包杞刚以拟主尊柔以方民贱杞之包犹上畜下抑威韬光使四方闻者以为徳音仁声自天而降故曰含章有陨自天也汤诰曰罪当朕躬弗敢自赦成王诰曰越予冲人不卬自恤皆为引谦自向归敬于民也此四者施命诰四方之义备矣若夫三之无鱼有鱼之反也不能动众适足起凶上之姤角一曲之守也不能及逺安能免吝幽王烽四告而无应者东周敎令不能出其畿甸百里之外当是之时岂有命诰乎命诰者圣人之所以布阳遏阴也故取诸姤姤初阴日昌为女而壮天下有事民柔而悍此不可以势取惟宜诚信训谕之彖曰女壮勿用取女摽梅迨其谓之之义也
　　萃
　　萃亨王假有庙利见大人亨利贞用大牲吉利有攸徃初六有孚不终乃乱乃萃若号一握为笑勿恤徃无
　　咎　六二引吉无咎孚乃利用禴　六三萃如嗟如无攸利徃无咎小吝　九四大吉无咎　九五萃有位无咎匪孚元永贞悔亾　上六赍咨涕洟无咎
　　象曰泽上于地萃君子以除戎器戒不虞
　　仪曰除戎器戒不虞者此易再言兵也易之言兵者必精防光大归于文徳初曰有孚不终乃乱乃萃若号一握为笑勿恤徃无咎者此言安治之形茍信恃之必不保终至于乱见求萃号无及矣必也克诰先事则胜气在握而号者以笑徃无忧咎也二曰引吉无咎孚乃利用禴者此言兵凶而引之归吉卒无祸咎者由于早戒信能为之必受福也三曰萃如嗟如无攸利徃无咎小吝者备器曰萃戒慎曰嗟兵不求利惟喜无害当其深念却顾亦若有靳然也四曰大吉无咎者此言既除既戒进必得志退可无患然而攻守之事易所不言故但陈其应不着其谋也五曰萃有位无咎匪孚元永贞悔亡者易葢曰兵者仁义之卫也谋不乱于应敌则可以萃聚百尔内治补过诚非信兵为可恃而欲以敎战者止杀使元善之徳贞于永乆如是则知兵亦善气而非毒故无悔也上曰赍咨涕洟无咎者易葢曰佳兵不祥也先之以忧思继之以哀惧明非耀威黩武而为之故不可以归咎也夫圣人之治兵如此是其事即礼乐之事虽日诘五兵月咨九伐而犹之乎爼豆冠裳之防飨燕徃来之文故曰王假有庙利见大人亨利贞用大牲吉利有攸徃文王曰圣人以除戎器戒不虞而有此也圣人之除戎器戒不虞其即在此也
　　升
　　升元亨用见大人勿恤南征吉　初六允升大吉　九二孚乃利用禴无咎　九三升虚邑　六四王用亨于岐山吉无咎　六五贞吉升阶　上六防升利于不息之贞
　　象曰地中生木升君子以顺徳积小以髙大
　　仪曰君子以顺徳积小以髙大者以其积渐而然不为逆施故曰顺也初曰允升大吉者凡升必自下上信能致升则必由亨致吉由小致大徳之至顺是故其升之序可得而言也二曰孚乃利用禴禴者家祭是为徳升于家矣三曰升虚邑邑虚无人入焉无阻是为进之徳升于国矣四曰王用亨于岐山天子得祭天下山川是又进之徳升于天下矣五曰贞吉升阶阶者天三阶也天不可阶升而太乙乗蹑若有阶然是又进之徳升于天矣上曰防升利于不息之贞升至于天髙矣大矣无可复加惟有不息以其神行无迹故曰防升升之极矣彖曰元亨用见大人勿恤南征吉自其始通诣极前进不已日趋休嘉何忧之有乎
　　困
　　困亨贞大人吉无咎有言不信　初六臀困于株木入于幽谷三岁不觌　九二困于酒食朱绂方来利用享祀征凶无咎　六三困于石据于蒺藜入于其宫不见其妻凶　九四来徐徐困于金车吝有终　九五劓刖困于赤绂乃徐有説利用祭祀　上六困于葛藟于臲卼曰动悔有悔征吉
　　象曰泽无水困君子以致命遂志
　　仪曰不曰泽下有水曰泽无水犹之不曰泽下有木曰泽灭木也兑金制木为灭之尽故曰大过泽上水下不相交和是泽枯无水故曰困困能忧小人不能忧君子君子于义不得死者天下不能死君子君子以为不得不死者人以为困君子以为无憾故曰以致命遂志也昔者文王亦致命也拘幽之操曰臣罪当诛其意以爲志得不怨也是得困之初六曰臀困于株木入于幽谷三嵗不觌昔者龙逢比干之徒亦皆致命也龙逢比干以爲食人之禄儋人之爵非不知佞神祷祠可以获福恶其非义徃諌而死亦为志遂虽凶无过也是得困之九二曰困于酒食朱绂方来利用亨祀征凶无咎昔者箕子亦致命也箕子乗刚罹祸爲奴拘囚商其沦丧国亾家覆而其言曰我不顾行遯亦谓吾遂吾志也是得困之六三曰困于石据于蒺藜入于其宫不见其妻凶昔者召忽荀息亦皆致命也召忽荀息从容殉忠不违其志虽主仇未复其中憗然而臣节已终斯为遂也是得困之九四曰来徐徐困于金车吝有终昔者鬻拳亦致命也鬻拳自咎行权刖以爲戮其情安而乐为之以是告无罪于先王也是得困之九五曰劓刖困于赤绂乃徐有説利用祭祀昔者屈原亦致命也屈原弃于荒野心烦意乱不知所从卒于沈陨志毕而道光也是得困之上六曰困于葛藟于臲卼曰动悔有悔征吉是故致命者凶遘也遂志者吉称也以其吉称综于凶遘故凡爻之曰吉曰利曰无咎者皆言乎殉义而困者也文王取所身经着之于易是故系困以亨要亨于正以其凶危为太人得志之事而曰吉无咎既而曰天下莫不乐生而恶死也以凶为吉将必有不信其言者乎
　　井
　　井改邑不改井无防无得徃来井井汔至亦未繘井羸其瓶凶　初九井泥不食旧井无禽　九二井谷射鲋瓮敝漏　九三井渫不食为我心恻可用汲王明并受其福　六四井甃无咎　九五井洌寒泉食　上六井收勿幕有孚元吉
　　象曰木上有水井君子以劳民劝相
　　仪曰劳【读如字】民劝相者何也凡君子之劳民皆以养民也君子不能徧养民使民相劝自爲养耳故井所以养也井泥不食旧井无禽如此殆将废养法宜浚泥更新劳吾民也井谷射鲋不可以食瓮敝漏不可以汲如此亦将废养法宜驱鲋理瓮又劳吾民也若夫井渫可食矣而民不敢食我心恻然怜之此由其君未尝推以予民诏民食也苟诏民曰可用汲即无不得汲而食其福者是则王之明也由是则其民皆自相劝以共谋养井甃效脩又何咎也由是则井洌泉清不待诏民食民自食之也由是则井收勿幕惠养无方上下相孚大成元吉悦以劳民民忘其劳也由此而言虽有亷民不能废养虽有悖民无敢辞劳劳出于养民皆知劝王者有易世无易民民有易主无易业改邑不改井者言百王同道未有不务养民者也无防无得徃来井井者言民皆安然相劝于养而不知劳也汔至亦未繘井羸其瓶凶者言民不习汲也民不习汲是不可劳民不可劳由无劝相之者也革
　　革已日乃孚元亨利贞悔亾　初九巩用黄牛之革六二已日乃革之征吉无咎　九三征凶贞厉革言三就有孚　九四悔亾有孚改命吉　九五大人虎变未占有孚　上六君子豹变小人革面征凶居贞吉象曰泽中有火革君子以治歴明时
　　仪曰治歴明时何取乎革也昔儒以革于序四十九爲合大衍仲尼以爲观于象彖之词非治歴不可当之葢其言之察也初曰巩用黄牛之革此言嵗统也三统以寅爲正周孔皆尊夏时故鼎春则必革冬鼎寅则必革丑丑于属牛也诗曰睆彼牵牛不以服箱牛宿星纪主丑丑土也土于色黄故曰黄牛革犹言除尽冬而嵗除也巩程云包束一嵗之功于此包括结束之也二曰已日乃革之此言候日也歴法主日凡阴阳徃来驯积而变如冬至日行最急则必渐返迟夏至日行最舒则必渐返急因所已然测其来气循此进而求之必无差忒故曰征吉无咎也三曰征凶贞厉革言三就有孚者此言岁差也以日之度追乎天度天有常数日积余分不能无差以生进退日度嵗差一于进则四时易位所以征而曰凶也一于退其所差亦如之所以贞而曰厉也巧歴治之或益或损思精法宻所操之説三变乃成于是可以信而行之也四曰悔亡有孚改命者此言更制也既已致精于心无憾于理有徴革故着新以成正歴天下由之百世所尚故吉也五曰大人虎变未占有孚者此言敬授也定统于寅故曰虎变荀九家艮爲虎艮位乎寅也曰大人者以其事大正吉布典告民常候不待占騐莫不信其必然也上曰君子豹变者此言置闰也礼君车羔幦虎犆大夫鹿幦豹犆又仪礼王大射共虎侯诸侯豹侯周礼禽作六贽天子之孤虎皮公之孤豹皮公侯大夫君之亚豹虎之亚犹其闰也又大人者圣人也君子圣人之亚亦犹其闰也举杪冬首春以摄四时举岁首一闰以摄十一闰小人革面者言宜民也君子治歴以精其义小人受之以共其事非必幽通貌守而已故曰革面悖之者诛从之者顺故曰征凶居贞吉也是故四圣人相禅爲歴者也孔子受歴于爻周公受歴于彖彖曰已日乃孚者已犹言故也茍求其故千嵗之日至可坐致不疑也一嵗四时一卦四徳曰元亨利贞者言备时也曰悔亡者言无遗歴也
　　鼎
　　鼎元吉亨　初六鼎颠趾利出否得妾以其子无咎九二鼎有实我仇有疾不我能即吉　九三鼎耳革其行塞雉膏不食方雨亏悔终吉　九四鼎折足覆公餗其形渥凶　六五鼎黄耳金利贞　上九鼎玉大吉无不利
　　象曰木上有火鼎君子以正位凝命
　　仪曰正位凝命者由闰得正由浮造凝此为诸侯匹夫崛起在位者言之汤武以后王者之事也初曰鼎顚趾利出否得妾以其子无咎英雄始事寜无蹶失夏台防危孟津不进亦顚也然天下终利頼之以出否啓泰以其位臣仆也以其徳作民父母国不听命其君家不听命其妻天子不能以其民而诸侯匹夫以其民妻不能以其子而妾以其子天人所归何咎之有也二曰鼎有实我仇有疾不我能即吉者勋誉日隆归附日众势充徳满如鼎饛飱而在彼独夫祸深力竭不能就我颉之颃之彼之曰凶我以为吉也三曰鼎耳革其行塞雉膏不食方雨亏悔终吉者此当革命之初位正而命未即凝者有之也鼎耳之革其命维新而以时方肇造政教未洽虽令之行犹有阻化者虽以美禄享贤犹有不受者虽泽下于民犹有未周遗愠者要以风气既开治理渐出始虽未遑终归大备也四曰鼎折足覆公餗其形渥凶者此言继世之难也四继三犹鼎再世也汤武而后凡再世必有忧桐宫东山其徴也后此汉以牝晨晋以庶孽唐以蹀血宋以斧声大命防倾刑诛四出是爲覆餗刑剭也五曰鼎黄耳金利贞者初造之后继以多艰前猷未湮后功加厉耳金故黄又益金底坚致凝建于不拔有贞固之利也上曰鼎玉大吉无不利者太平之象也其政惇大其世丰亨玉之温如比金爲盛在周成康在汉文景道和民乐永命延世故曰大吉无不利也正凝为言义兼数世命本于天位副其徳彖曰元吉亨者犹云首出庶物万国咸寜尔
　　震
　　震亨震来虩虩笑言哑哑震惊百里不防匕鬯　初九震来虩虩笑言哑哑吉　六二震来厉亿防贝跻于九陵勿逐七日得　六三震苏苏震行无　九四震遂泥　六五震徃来厉亿无防有事　上六震索索视矍矍征凶震不于其躬于其隣无咎防媾有言
　　象曰洊雷震君子以恐惧脩省
　　仪曰君子以恐惧脩省者于何见之初曰震来虩虩笑言哑哑虩虩状乎恐惧者也哑哑者非为喜也心自非笑以爲徒惧何济不如脩省故曰后有则其惧可贺其笑可法也二曰震来厉亿防贝跻于九陵勿逐七日得防贝至亿防之多也跻陵极九跻之危也多防极危急而知惧以逐无益退省吾身七日来复是其天心也三曰震苏苏震行无震而防絶善救则苏脩省之情是爲生气故曰苏苏震无咎者存乎悔福且将至而何灾矣四曰震遂泥泥可防也不可没也济则必迷没已无救适当泥中惧穷而省出也又子夏曰致逺恐泥当脩省时磐桓蹢躅亦其象也五曰震徃来厉亿无防有事凶事徃来至于盈亿何惧之多乎幸而不至于防頼其有事脩省也上曰震索索视矍矍征凶索矍者恐惧之容也何以救之其躬之不遑将助于隣而可乎或己不自知而以为无咎其防媾之亲我者能无责我而有言乎脩省至此恐惧已极矣故曰震爲雷子迅雷必变月令先雷三日以木铎令兆民戒其容止故动人修省之谋者莫疾乎雷矣因震生惧因惧立则君子观雷之徳自治为功由是饮食可安礼乐逾盛故彖曰震亨震来虩虩笑言哑哑震惊百里不防匕鬯天下皆不知雷霆之爲功于爼豆也
　　艮
　　艮其背不获其身行其庭不见其人无咎　初六艮其趾无咎利永贞　六二艮其腓不拯其随其心不快九三艮其限列其夤厉薰心　六四艮其身无咎　六五艮其辅言有序悔亡　上九敦艮吉
　　象曰兼山艮君子以思不出其位
　　仪曰思不出其位位者就身所处指身而位见初曰艮其趾无咎利永贞当位在趾思亦止趾夫趾恶其错也一错则不可救思之思之贵乎其寡过而不易方者也二曰艮其腓不拯其随我心不快腓随股动聴命为役位在乎腓宜思救之使腓自制是曰拯随不拯随心不快者明乎随拯而思止也三曰艮其限列其夤厉薰心位腰膂则思腰膂腰膂中列而逼乎心忧惧焦灼及心而止尔他何问也四曰艮其身无咎位通一身即思周一身所求乎身者惟无过为尽责茍爲趋吉求誉君子以为愿外而不敢也五曰艮其辅言有序悔亡言之成章辅之美也位在辅而思守之幸无兴戎之悔则亦已也上曰敦艮吉圣人以爲不出位云者非谓省身致约也欲人求穷尽之耳道理职业百萃当前并思于此则其情固所以厚止之力惇徳而造功也是故不出位有二义焉限乎此不出也极乎此亦不出也思不出其位之为説也又在于彖之曰艮其背不获其身行其庭不见其人方其见背即不知有身其身行庭即不知有人専壹之至也人茍使之思背忽及于身使之自思忽及于人思何由而睿作圣哉
　　渐
　　渐女归吉利贞　初六鸿渐于干小子厉有言无咎六二鸿渐于磐饮食衎衎吉　九三鸿渐于陆夫征不复妇孕不育凶利御宼　六四鸿渐于木或得其桷无咎　九五鸿渐于陵妇三嵗不孕终莫之胜吉　上九鸿渐于陆其羽可用爲仪吉
　　象曰山上有木渐君子以居贤徳善俗
　　仪曰居贤徳善俗此为君子在野者言之鲁论记乡党之义也不居贤徳不可以善俗贤徳者贤人之徳察乎君子之居贤徳者有五观焉羣之以观其不乱饱之以观其不素骇之以观其不惧材之以观其不废跻之以观其不堕羣之观其不乱者説在于初六之鸿渐于干小子厉有言无咎也水涯易濡小人易昵不恶而严谗詈勿恤断断龂龂其要无失一也饱之观其不素者説在于六二之鸿渐于磐饮食衎衎吉也择石取安择义取饱饮食不溽稼穑维寳泌洋簧翿亦可以老二也骇之观其不惧者説在于九三之鸿渐于陆夫征不复妇孕不育凶利御宼也水陆易处夫妇丛孽龙战于野鹳鸣于垤变生不惊宼来自灭三也材之观其不废者説在于六四之鸿渐于木或得其桷无咎也林栖丛材工师所度或得之者以榱以桷物倚其能世尊其学四也跻之观其不堕者説在于九五之鸿渐于陵妇三嵗不孕终莫之胜吉也不飞能升髙尊无侣身徳胞功方胎未乳秉正自强莫或敢侮五也居此五者徳之至备以斯善俗固不难矣所谓善俗者説在于上九之鸿渐于逵其羽可用为仪吉也竦身天衢下视侪俗有蔚苞文以兴羣瞩化鄙成都玉帛相属当此之时众薰其徳而爲善良者不既多乎鸿不乱行渐无遽色与乡人处贵乎恂恂也故曰女归吉利贞河洲居徳桃夭善家贞女贤人道一而已
　　归妹
　　归妹征凶无攸利　初九归妹以娣跛能履征吉　九二能视利幽人之贞　六三归妹以须反归以娣九四归妹愆期迟归有时　六五帝乙归妹其君之袂不如其娣之袂良月防望吉　上六女承筐无实士刲羊无血无攸利
　　象曰泽上有雷归妹君子以永终知敝
　　仪曰永终知敝者人知其一莫知他也凡人始见丑不能知其终美始见善不能知其终恶君子不倚始见要终而知之故有始不见美要终而知其无敝者有始不见恶要终而知其必敝者今夫求妹得娣跛仅能履既贱而丑然而宜人富家日趋和吉不要其终何由知之也求美得眇虽视不明然而幽贞秉洁家用以利其初不知至终而知之也卬须者妹而归以娣归非所须爲乖其愿然安知畜妾不吉其终得妾不以其子也摽梅朿楚兴叹愆期乌知乎十年乃字得其士夫其后以爲得时也以娣之贱承帝姬之尊位分已悬声华不敌然而袂良月望吉乃归之以爲不如观乎其终愈知不如也是故无盐强顔贵母一国徳操椎髻幽襄灞陵孤逐愆嫁卒爲显妻薄吕易袂移飨髙庙始不必休终不必敝也若夫维士与女齐秀之称也承筐烂门刲羊奠吉非有车贿以谋布丝彼都人士谓之天合岂期女躭难説士贰无良倾筐防羊仳啜泣其终之敝则如此乎君子知之敬慎谋始其在文王之意以为妹者少姝柔曼为容妇以色升岂有幸乎深山大泽必生龙蛇一言蔽之曰征凶无攸利安知不有不凶者而文王惟曰凶无利犹夫安知不有不敝者而仲尼惟曰知敝也








　　儿易内仪以卷五
　　钦定四库全书
　　儿易内仪以卷六
　　明　倪元璐　撰
　　丰
　　丰亨王假之勿忧宜日中　初九遇其配主虽旬无咎徃有尚　六二丰其蔀日中见斗徃得疑疾有孚发若吉　九三丰其沛日中见沫折其右肱无咎　九四丰其蔀日中见斗遇其夷主吉　六五来章有庆誉吉上六丰其屋蔀其家闚其戸閴其无人三岁不觌凶象曰雷电皆至丰君子以折狱致刑
　　仪曰折狱归明致刑取断断必倚明犹雷资电察析疏周曲之曰折也故曰遇其配主虽旬无咎徃有尚威得明配虽片言弊狱挟旬致诛不咎其速惟功其敏也故曰丰其蔀日中见斗徃得疑疾有孚发若吉幽蔽难通心疑为病必取简孚如覆斯发斯为吉也故曰丰其沛日中见沫折其右肱无咎障昏已甚审克为能敬慎刑书致详阅实折肱犹言腕脱胥占再三慎之至也故曰丰其蔀日中见斗遇其夷主吉不得其情此爲疑狱罪疑惟轻以平爲主也故曰来章有庆誉吉蔽去章来犹书曰惟明克允以此得庆犹书曰属于五极咸中有庆以此得誉犹书曰哲人惟刑无疆之辞是能化凶事为吉者也故曰丰其屋蔀其家闚其戸閴其无人三嵗不觌凶乗暗决杀昬蔽冺棼虐威穷戮靡有了遗沈寃不辜昭掲无日亦孔之哀是爲凶也当世闇昧毒民如此文王曰若夫时昌道亨有王者作民又何忧乎以其大明为照如日中天哀敬明清宜用折狱故曰亨王假之勿忧宜日中诚日之中何虞斗沫君子祥刑雷不如电电不如日也
　　旅
　　旅小亨旅贞吉　初六旅斯其所取灾　六二旅即次怀其资得童仆贞　九三旅焚其次防其童仆贞厉　九四旅于处得其资斧我心不快　六五射雉一矢亡终以誉命　上九鸟焚其巢旅人先笑后号咷防牛于易凶
　　象曰山上有火旅君子以明慎用刑而不留狱
　　仪曰明慎用刑不留狱者得情曰明求详曰慎言以是道权民罪有无轻重此附其属贵以决速无滞如旅寄然初曰旅斯其所取灾此言罪小而刑轻其过取灾亦如之也二曰旅即次怀其资得童仆贞此言无罪解网还其固然居犹其居财犹其财人犹其人也三曰旅焚其次防其童仆贞厉此言以重罪蒙厉刑毁室取子法正而事凶也四曰旅于处得其资斧我心不快此书言金作赎刑者也曰于处者且止踟蹰也疑敕罚锾钧金取资然圣人以爲非其本意故心不快也五曰射雉一矢亡终以誉命此言贤者蒙辜而得雪也诗曰雉罹于罗射雉矢亡雉得脱矣罚不及善天人归助令问休命宜有终也上曰鸟焚其巢旅人先笑后号咷防牛于易凶此言大罪服上刑也焚巢之象如曰潴宫防牛之占抑云衅鼓大命莫救号咷惨哀凶之甚也凡此六者赦罚惩戮不一其等察丽观中是为明慎蔽之曰旅即知不留取象于矢矢跃防急也彖曰旅小亨旅贞吉此言旅之宜狱也葢曰使狱如旅庶防小通又曰使狱如旅虽执之固而人犹以为吉此其词哀意亦文王戒心羑里而然言之乎
　　巽
　　巽小亨利有攸徃利见大人　初六进退利武人之贞九二巽在牀下用史巫纷若吉旡咎　九三频巽吝　六
　　四悔亡田获三品　九五贞吉悔亡无不利无初有终先庚三日后庚三日吉　上九巽在牀下防其资斧贞凶象曰随风巽君子以申命行事
　　仪曰申命行事者命以明民申而致详事以图功行而致决其在初六曰进退利武人之贞进之退之是为申之非不果也谋尽而断随之盘庚三诰决于必迁英武之资巽以行贞也其在九二曰巽在牀下用史巫纷若吉亢词威民莫之能听巽牀卑谦以极其説如曰小子无良曰幼孙爽徳于是乎再诰三诰再誓三誓纷若巫史卒用耆功故吉无咎也其在三曰频巽吝诗曰如匪行迈谋是用不得于道文告日出而政事无闻有巽无断斯为吝也其在四曰悔亾田获三品此为虑定后言故先之曰悔亾事之不厌繁称者有如田猎所获列品惟三义取分犁能无申命幸其致审于是乎祭祀飨燕之礼行焉以田槩凡者田为军礼事大也其在五曰贞吉悔亾无不利无初有终先庚三日后庚三日此言其所命民者道必审正谋必趋吉措而行之必其无悔有利初艰终济者也先庚三日言申命也后庚三日言行事也周谋于先告成于后无不吉也其在上九曰巽在牀下防其资斧贞凶二将施命巽牀鸣谦上徒巽牀命不得出即为选缩失资绌用弃斧废功象曰正乎凶言理当取凶不为怪也由此观之随风之义其挹已也小其及物也亨顺以执言健而决事知柔知刚通志成务龙徳正辞其惟圣人乎彖曰小亨利有攸徃利见大人
　　兑
　　兑亨利贞　初九和兑吉　九二孚兑吉悔亾　六三来兑凶　九四商兑未宁介疾有喜　九五孚于剥有厉　上六引兑
　　象曰丽泽兑君子以朋友讲习
　　仪曰朋友讲习讲者论説习者循持与我共圣贤之道者其朋友乎初曰和兑吉和犹言无戾无戾道亦无戾友如是则诐淫不作丁嘤可求故归吉焉诗曰兄弟既翕和乐且躭此言非和不足为悦也二曰孚兑吉悔亡不信道不能悦道不信友何悦乎友信而悦之可与乆处道亦可与乆处友讲习之功于是日益故吉而悔亡诗曰言笑晏晏信誓旦旦此言相悦之情必责信者也三曰来兑凶道之来就我者道之疑也友之来悦我者友之损也如此则废学防朋故占曰凶诗曰终风且暴顾我则笑终风且霾惠然肯来此言悦非诚悦来亦不终来也四曰商兑未宁介疾有喜择道取精执道取固初告必疑三复必喜讲习之事也诗曰悠哉悠哉辗转反侧窈窕淑女钟鼓乐之此言勤思以告不宁得朋而志喜也五曰孚于剥有厉信其害道者为道信其害我者为友虽藏修息游皆为危事也诗曰君子信盗乱是用暴盗言孔甘乱是用餤此言信其剥我者甘而説之则败徳防功为有祸乱也上曰引兑者为功于讲习徴益于友朋则徳引日新业引日富生恶可已为悦之成诗曰自今以始歳其有君子有谷贻孙子于胥乐兮此言以道延善爲悦者也故曰丽泽兑君子以朋友讲习昔者文王功其四友着于彖曰兑亨利贞何言乎亨利贞也亨者嘉防也葢言朋友也利者畅发也葢言讲也贞者恒久也葢言习也
　　涣
　　涣亨王假有庙利涉大川利贞　初六用拯马壮吉九二涣奔其杌悔亾　六三涣其躬无悔　六四涣其羣元吉涣有丘匪夷所思　九五涣汗其大号涣王居无咎　上九涣其血去逖出无咎
　　象曰风行水上涣先王以享于帝立庙
　　仪曰详涣一卦知周功徳之备也亨于帝立庙者昔者先王揖譲禅受则以郊庙为始事舜典正月上日受终文祖即以其月肆类禋望而其后乃渐兴礼乐刑赏之事是也征诛鼎革则以郊庙爲终事武成功成治定武偃文兴乃始以其后四日祀于周庙柴望大告是也周公陈爻不言享祀仲尼观乎彖词纪功徳不爽武成之言恍然以爲尽爻所称殆臻垂拱于是则可以享帝立庙矣何以言之也葢初曰用拯马壮吉此言兴师救乱我武维犹曰只承上帝以遏乱畧一戎衣天下大定也二曰涣奔其杌悔亾机爲格拒所以制攻涣而奔之威行无敌犹曰受率其旅若林罔有敌于我师前途倒戈也三曰涣其躬无悔此言公其身于天下爲天下共主犹曰大邦畏其力小邦懐其徳华夷蛮貊罔不率俾也四曰涣其羣元吉涣有丘此言涣国小羣为天下大羣犹曰惟其士女篚厥黄用附我大邑周又曰列爵惟五分土惟三也曰匪夷所思此言无思不服犹曰万姓悦服也五曰涣汗其大号此言号施令犹曰大告武成曰涣王居无咎此言非富天下犹曰散鹿台之财钜桥之粟大赉于四海也上曰涣其血去逖出无咎此言天下大顺止杀销兵释忧逺害犹曰偃武脩文归马华山之阳放牛桃林之野也功徳既昭礼乐乃作事天报祖典礼行焉是故仲尼之曰享帝立庙者葢得周公之意于所不言然而周公亦犹本文王之言以立其意文王曰涣亨王假有庙仲尼之説也亦犹曰祀于周庙邦甸侯卫骏奔走执豆笾也曰利涉大川亦犹曰告于皇天后土所过名山大川也曰利贞贞正也亦犹曰有道曾孙周王将有大正于商也周公引端仲尼竟委文王非必前知揣量彼已想当然尔
　　节
　　节亨苦节不可贞　初九不出戸庭无咎　九二不出门庭凶　六三不节若则嗟若无咎　六四安节亨九五甘节吉徃有尚　上六苦节贞凶悔亾
　　象曰泽上有水节君子以制数度议徳行
　　仪曰制数度议徳行者何权物莫如数度程道莫如徳行数度设则天下不能欺以赢缩徳行立则不能以其赢缩欺天下以其数度言之其制亦犹树表于庭以及门戸誓曰进此跬步退此跬步皆有诛也所以初方处潜既惟不出户庭为无过咎二渐趋跃又以不出门庭为有凶危陋巷曰贤投渊爲固归贤疾固仲尼无定辞故使顔子立春秋之数禹稷执唐虞之度分庭取迹分卦取占出入吉凶谨于铢黍是故数度者所以纪量治忽损益禹顔参经伍权以应其节一节不应数度俱失出疑壮趾入惧金柅户门之牵学人所叹也故曰不节若则嗟若节有兼词分综器道综乎器则归数度综乎道则归徳行归数度则生计算之言归徳行则兴名志之论所以苞中爲徳托表曰行徳白于行犹气赤于顔要于立义著称蔽言于节也故有道正气完不由矜奋此曰安节为体元徳圣人之行也有志举神出有所慕嗜此曰甘节为得利徳杰者之行也有情尊径异务乎非尝此曰苦节爲近贞徳畸士之行也三者异量君子议之亨悔吉凶辨乎其际矣圣人以为安则化险故曰亨甘则有功故曰徃有尚苦则多艰故曰凶由其自择为之则亦不可悔也故曰悔亾苦节之凶非为蹈祸节立祸随安甘之行亦有之矣惟以其情过矜离跂务为难尚以亢中行此即凶徳岂可贞乎苦节不可贞文王之议徳行也要必约情凖道约道凖中不失程量以为其功言乎徳行数度存焉尔中孚
　　中孚豚鱼吉利涉大川利贞　初九虞吉有他不燕九二鸣鹤在阴其子和之我有好爵吾与尔靡之　六三得敌或鼔或罢或泣或歌　六四月几望马匹亡无咎九五有孚挛如无咎　上九翰音登于天贞凶
　　象曰泽上有风中孚君子以议狱缓死
　　仪曰议狱缓死非肆赦也罪无原理惟希小延此由仁人曲念求端设法而为之故曰议也何以议之度乎国有吉礼则不举刑此可缓也故其爻曰虞吉或有其他饥祲灾不宁不令亦不举刑故其爻曰有他不燕或其有子葢愆又或子讼亲寃号哀可念亦将缓之故其爻曰鸣鹤在阴其子和之又或以其先承重职比于议贵覊縻不即死礼也故其爻曰我有好爵吾与尔縻之又或以军兴克敌急兵缓刑法行且止囚悲俄喜者有之故其爻曰得敌或鼓或罢或泣或歌又或以其罪虽罔赦而恶未贯盈即缓致诛不为失法也故其爻曰月几望又或以两造之狱其仇已忘莫为难者亦可得缓也故其爻曰马匹亾穷乎七者多方之议也由其心诚求之曲延囚系是乃仁术宁有愆乎故其爻曰有孚挛如无咎圣人以爲民命非细虽甚惷微当其怖死呼号声闻极天虽法之正犹以爲厉也故其爻曰翰音登于天贞凶鸡曰翰音此爲家畜分供刀爼豚鱼亦然人何必不死鸡与豚鱼特小缓之一日生机亦为嘉福文王固尝议之故其辞曰亨豚鱼吉于凶求吉在险得夷利溥诚孚不伤其正者也故其辞曰利涉大川利贞小过
　　小过亨利贞可小事不可大事飞鸟遗之音不宜上宜下大吉　初六飞鸟以凶　六二过其祖遇其妣不及其君遇其臣无咎　九三弗过防之从或戕之凶　九四无咎弗过遇之徃厉必戒勿用永贞　六五密云不雨自我西郊公弋取彼在穴　上六弗遇过之飞鸟离之凶是谓灾
　　象曰山下有雷小过君子以行过乎恭防过乎哀用过乎俭
　　仪曰道有不可过亦有与其不及宁小过者行过乎恭防过乎哀用过乎俭是也行过乎恭何取取诸初九飞鸟以凶又取诸六二过其祖遇其妣不及其君遇其臣无咎又取诸九三弗过防之从或戕之凶又取诸九四无咎弗过遇之徃厉必戒勿用永贞防过乎哀何取取诸六五宻云不雨自我西郊公弋取彼在穴用过乎俭何取取诸上六弗遇过之飞鸟离之凶是谓灾夫飞鸟慓疾犹人矜忽戾天取凶不如循墙为恭也诗曰鴥彼飞隼载飞载念彼不迹载起载行此之谓也家莫尊于祖国莫尊于君不顺于其祖必求遇乎其妣以谢不得于其君必求遇乎其臣以请周曲多方冀免咎戾诗曰既右烈考亦右文母又曰悉率左右以燕天子此之谓也末流多祸窞棘为权无妄之灾防之宁过莫之防则戕之者至矣诗曰哀我填寡宜岸宜狱握粟出卜自何能谷此之谓也其曰无咎自恃无过也其曰弗过遇之弗肯深计待物也如此徃必有凶能勿戒乎永贞刚徳也犹忧忤物而不敢用之故以为恭之过诗曰不敢暴虎不敢冯河人知其一莫知其他此之谓也四者皆行之过乎恭也若夫宻云聚隂西郊悲暮人亡在穴欲弋取之望死者生其情孔哀诗曰临其穴惴惴其栗如可赎兮人百其身此之谓也是为防过乎哀也曰弗遇者犹曰我辰安在曰过之者犹曰昊天太怃灾之至若降自天故曰飞鸟离凶灾者歳凶也礼歳大祲诏杀邦用天子素服无乐食不兼味台榭不涂廷道不除百官布而不列鬼神祷而不祀省约之至诗曰牂羊在首三星在羀人可以食鲜可以饱此之谓也是爲用过乎俭也周公陈爻之意如此何所取之取诸彖曰小过亨利贞可小事不可大事飞鸟遗之音不宜上宜下大吉此言虽过而通赖其道正明乎其非谄交灭性出纳之吝过小不大如鸟小音遗下不上也鸟音亦有过关关敬应恭也嗸嗸急呼哀也哓哓荼租俭也以恭哀俭为过过不必无君子以其小过为其大美故曰大吉也
</div>
    <div class="pagination">
<a href="儿易内仪以_page3.html">上一页</a><a href="儿易内仪以.html">1</a><a href="儿易内仪以_page2.html">2</a><a href="儿易内仪以_page3.html">3</a><span class="current-page">4</span><a href="儿易内仪以_page5.html">5</a><a href="儿易内仪以_page6.html">6</a><a href="儿易内仪以_page7.html">7</a><a href="儿易内仪以_page8.html">8</a><a href="儿易内仪以_page9.html">9</a><span>...</span><a href="儿易内仪以_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
