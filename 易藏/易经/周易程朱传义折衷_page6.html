<!DOCTYPE html>
<html>
<head>
    <meta charset="UTF-8">
    <title>周易程朱传义折衷 - 第 6 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易程朱传义折衷 - 第 6 页/共 27 页</h1>
    <div class="content">　　朱子曰九二在下为众隂所归而有刚中之徳上应于五而为所宠任故其象占如此
　　六三师或舆尸凶象曰师或舆尸大无功也
　　程子曰三居下卦之上居位当任者也不惟其才隂柔不中正师旅之事任当专一二既以刚中之才为上信必专其事乃有成功若或更使众人主之凶之道也舆尸众主也葢指三也以三居下之上故此义军旅之事任不专一覆败必矣付二三安能成功岂惟无功所以致凶也
　　朱子曰舆尸谓师徒挠败舆尸而归也以隂居阳才弱志刚不中不正而犯非其分故其象占如此
　　六四师左次无咎
　　程子曰师之进以强勇者也四以柔居隂非能进而克捷者也知其不能进而退故左次左次舎也量宜进退乃所当也故无咎见可而进知难而退师之常也唯取其退之得宜不论其才之能否也度不能胜而完师以退愈于覆败逺矣可进而退乃为咎也易之此义以示后世其戒深矣
　　朱子曰左次谓退舎也隂柔不中而居隂得正故其象如此全师以退贤于六三逺矣故其占如此
　　象曰左次无咎未失常也
　　程子曰行师之道因时施宜乃其常也故左次未为失也如四退次乃得其宜是以无咎
　　朱子曰知难而退师之常也
　　六五田有禽利执言无咎长子帅师弟子舆尸贞凶程子曰五君位兴师之主也故言兴师任将之道师之兴必以蛮夷猾夏寇贼奸宄为生民之害不可懐来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣执言奉辞也明其罪而讨之也若秦皇汉武皆穷山林以索禽兽者也非田有禽也任将授师之道当以长子帅师二在下而为师之主长子也若以弟子众主之则所为虽正亦凶也弟子凡非长者也自古任将不专而致覆败者如晋荀林父邲之战唐郭子仪相州之败是也
　　朱子曰六五用师之主柔顺而中不为兵端者也敌加于已不得已而应之故为田有禽之象而其占利以搏执而无咎也言语辞也长子九二也弟子三四也又戒占者专于委任若使君子任事而又使小人参之则是使之舆尸而归故虽贞而亦不免于凶也
　　象曰长子帅师以中行也弟子舆尸使不当也
　　程子曰长子谓二以中正之徳合于上而受任以行若复使其余者众尸其事是任使之不当也其凶宜矣
　　上六大君有命开国承家小人勿用
　　程子曰上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟其功乎汉之英彭所以亡也圣人之深虑逺戒也此专言师终之义不取爻义盖以其大者若以爻言则六以柔居顺之极师既终而在无位之地善处而无咎者也
　　朱子曰师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也
　　象曰大君有命以正功也小人勿用必乱邦也
　　程子曰大君持恩赏之柄以正军旅之功师之终也虽赏其功小人则不可以有功而任用之用之必乱邦小人恃功而乱邦者古有之矣
　　朱子曰圣人之戒深矣
　　愚曰师济矣上六何为哉论功行赏而已坤为土为国邑故大君论功行赏功大者爵之国功小者承之家惟小人用此例象以有命为正功正前勲也以勿用为必乱邦杜后患也当师之时偏禆行阵间未必皆君子小人有功何以待之伊川言小人有功不可用赏之以金帛禄位可也不可使有国有家而为政此汉英彭所以亡朱文公本义亦如此説后来思量得他既一例有功如何不及他得防来开国承家是公共防未分君子小人到小人勿用是勿更用他与谋议经画光武自定天下之后一例论功行赏其所用在左右者则邓禹耿弇贾复数人他不与焉此意未曾改入本义晏渊因问古之行封真是裂土地与之非如后世虚带爵邑若使小人得之终必有弊文公云势不容不封他但圣人须别有以处之今虽未知得如何只如舜封象使吏治其国则知待小人亦必有道也但文公谓光武所用在左右者则邓禹耿弇贾复数人不知光武正不曽用得此数人所以南轩论寇邓贾识明智达量洪器逺以当时大臣论之三子者过之逺甚用以图政岂不可乎而乃执一槩之嫌废大公之义以此观之则是髙帝犯小人勿用之戒光武又惩创髙帝太过虽功臣是君子亦一例不用悲夫
　　【坤下坎上】
　　程子曰序卦众必有所比故受之以比比亲辅也人之类必相亲辅然后能安故旣有众则必有所比比所以次师也为卦上坎下坤以二体言之水在地上物之相切比无间莫如水之在地上故为比也又众爻皆隂独五以阳刚居君位众所亲附而上亦亲下故为比也
　　比吉原筮元永贞无咎不寜方来后夫凶
　　程子曰比吉道也人相亲比自为吉道故杂卦云比乐师忧人相亲比必有其道茍非其道则有悔咎故必推原占决其可比者而比之筮谓占决卜度非谓以蓍也所比必元永贞则无咎元谓有君长之道永谓可以常久贞谓得正道上之比下必有此三者下之从上必求此三者则无咎也
　　朱子曰九五以阳刚居上之中而得其正上下五隂比而从之以一人而抚万邦以四海而仰一人之象故筮者得之则当为人所亲辅然必再筮以自审有元善长永贞固之徳然后可以当众之归而无咎其未比而有所不安者亦将皆来归之若又迟而后至则此交巳固彼来巳晚而得凶矣若欲比人则亦以是而反观之耳
　　愚曰众隂无主则乱一阳无辅则孤合而成比斯吉矣葢自乾坤定位以来屯以匡济蒙以教训需以飬育讼以息争师以去梗至是天下一家中国一人矣夫比以久逺托也寜择而比无比而择故必原筮以决其所比伊川谓原是推原筮是占决卜度非所以蓍也文公云筮只做占决説亦不妨然亦不必説不是筮原者再也如周官禁原蚕之原比自复来一变师二变谦三变豫自谦豫有艮手持震草之象故曰原筮原筮谨所求也众隂皆于五从之可无疑矣然且初筮之曰五可从乎筮之曰我可从五乎元大也永久也贞正也五若有是三徳我则从之可无咎矣夫上有可比之徳则四海之内奔走听命之不暇故曰不寜方来坎劳卦也不寜也坤为方文公云有不安者皆来归之则是不寜之方皆来亲比后至者则取凶之道也郦生説田横以天下后服者先亡正此意伊川乃云来比之至不速而后则虽夫亦凶恐不若文公説后来者此与左传崔子言前夫当之矣是一类语
　　彖曰比吉也比辅也下顺从也
　　程子曰比吉也比者吉之道也物相亲比乃吉道也比辅也释比之义比者相亲辅也下顺从也解卦所以为比也五以阳居尊位羣下顺从以亲辅之所以为比也
　　原筮元永贞无咎以刚中也
　　程子曰推原筮决相比之道得元永贞而后可以无咎所谓元永贞如五是也以阳刚居中正尽比道之善者也以阳刚当尊位为君徳元也居中得正能永而贞也卦辞本泛言比道彖言元永贞之九五以刚处中正是也
　　不寜方来上下应也
　　程子曰人之生不能保其安寜方且来求附比民不能自保故戴君以求寜君不能独立故保民以为安不寜而来比者上下相应也以圣人之公言之固至诚求天下之比以安民也以后王之私言之不求下民之附则危亡矣故上下之志必相应也在卦言之上下羣隂比于五五比其众乃上下应也
　　后夫凶其道穷也
　　程子曰众必相比而后能遂其生天地之间未有不相亲比而能遂者也若相从之志不疾而后则不能成比虽夫亦凶矣无所亲比困屈以致穷之道也愚曰彖言比吉也多个也字当云比吉比辅也下顺从也比辅是解比字下顺从是解吉字以刚中言九五具三徳为众所比也上下应言五隂从一阳有万国戴一人之象也其道穷非人外已已自外人其道穷孤所以凶也谓上也
　　象曰地上有水比先王以建万国亲诸侯
　　程子曰夫物相亲比而无间者莫如水在地上所以为比也先王观比之象以建万国亲诸侯建立万国所以比民也亲抚诸侯所以比天下也
　　朱子曰地上有水水比于地不容有间建国亲侯亦先王所以比于天下而无间者也彖意人来比我此取我往比人
　　愚曰易不可确定説如地中有水师乃取顺中伏险之义地上有水比便不説险了只取地上亲宻无间之义此卦九五阳刚居中而得正上下五隂皆比之四海仰一人一人抚万邦之象也
　　初六有孚比之无咎有孚盈缶终来有它吉象曰比之初六有它吉也
　　程子曰初六比之始也相比之道以诚信为本中心不信而亲人人谁与之故比之始必有孚诚乃无咎也孚信在中也诚信充实于内若物之盈满缶中也缶质素之器言若缶之盈实其中外不加文饰则终能来有它吉也它非此也外也若诚实充于内物无不信岂用饰外以求比乎诚信中实虽它外皆当感而来从孚信比之本也言比之初六者比之道在乎始也始能有孚则终致有它之吉其始不诚终焉得吉上六之凶由无首也
　　愚曰此卦五隂皆主五以为比而比道以诚信为本有孚者五以刚中有此诚信也比之者初以五诚信而比之也有孚比之言其始有孚盈缶言其终五有诚信而初比之固无咎矣而诚信充实于中心之素无一髪欠缺然后终来有它吉也如肃慎来贺越裳入贡所谓舟车所至日月所照霜露所坠莫不尊亲皆它吉也
　　六二比之自内贞吉象曰比之自内不自失也
　　程子曰二与五为正应皆得中正以中正之道相比者也二处于内自内谓由巳也择才而用虽在乎上而以身许国必由于已已以得君道合而进乃得正而吉也以中正之道应上之求乃自内也不自失也汲汲以求比者非君子自重之道乃自失也守已中正之道以待上之求乃不自失也易之为戒严宻二虽中正质柔体顺故有贞吉自失之戒戒之自守以待上之求无乃涉后凶乎曰士之自脩乃求上之道降志辱身非自重之道也故伊尹武侯救天下之心非不切必待礼至然后出也
　　朱子曰柔顺中正上应九五自内比外而得其正吉之道也占者如是则正而吉矣
　　愚曰二居中得正有应在五不上往以外比乎君惟居内以待其自比守正不回吉在其中矣汤币不三往伊尹不翻然草庐不三顾武侯不许以驱驰象曰不自失也此之谓不失身于人
　　六三比之匪人象曰比之匪人不亦伤乎
　　程子曰三不中正而所比皆不中正四隂柔而不中二存应而比初皆不中正匪人也比于匪人其失可知悔吝假言也故可伤二之中正而谓之匪人随时取义各不同也人之相比求安吉也乃比于匪人必将反得悔吝其亦可伤矣深戒失所比也
　　朱子曰隂柔不中正承乗应皆隂所比皆非其人之象其占大凶不言可知后来与潘时举言三应上乃比之无首故为匪人此説方是
　　愚曰伊川以二四为匪人而二与四未可为匪人盖上六无首乃匪人也三以隂柔无知人之明恋其正应无见几之刚上以无首而三比之可谓比之非其人矣比非其人失所亲矣能无伤乎
　　六四外比之贞吉象曰外比于贤以从上也
　　程子曰四与初不相应而五比之外比于五乃得贞正而吉也君臣相比正也相比相与宜也五刚阳中正贤也居尊位在上也亲贤从上比之正也故为贞吉以六居四亦为得正之义又隂柔不中之人能比于刚明中正之贤乃得正而吉也又比贤从上必以正道则吉也
　　朱子曰以柔居柔外比九五为得其正吉之道也占者如是则正而吉矣
　　愚曰四应在初而邻于五初内卦也五外卦也今四舍初而外比于五非应而曰贞曰吉何也初弱而卑五贤而尊比以贤为正贤以居位为正正则吉矣
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也程子曰五居君位处中得正尽比道之善者也人君比天下之道当显明其比道而已如诚意以待物恕已以及人政施仁使天下蒙其惠泽是人君亲比天下之道也如是天下孰不亲比于上若乃暴其小人违道干誉欲以求下之比其道亦已狭矣其能得下之比乎故圣人以九五尽比道之正取三驱为喻曰王用三驱失前禽邑人不诫吉先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也止取其不用命者不出而反入者也禽兽前去者皆免矣故曰失前禽也王者显明其比道天下自然来比来者抚之固不呴呴然求比于物若田之三驱禽之去者从而不追来者则取之也此王道之大所以其民皡皡而莫知为之者也邑人不诫吉言其至公不私无逺迩亲疎之别也邑者居邑易中所言邑皆同王者所都诸侯国中也诫期约也待物之一不期诫于居邑如是则吉也圣人以大公无私治天下于显比见之矣显比所以吉者以其所居之位得正中也处正中之地乃由正中之道也比以不偏为善故云正中凡言正中者其处正得中也比与随是也言中正者得中与正也讼与需是也礼取不用命者乃是舍顺取逆也顺命而去者皆免矣比以向背而言谓去者为逆来者为顺也故所失者前去之禽也来者抚之去者不追也不期于亲近上之使下中平不偏逺近如一也
　　朱子曰伊川説邑人不诫吉似可疑恐易之文义不如此盖言上之人显明其比道而不必人之从已虽私邑化之亦不相诫以使人从已也必诫而后听是以言而使之听也不诫而听则上之所以使之听者中而巳
　　愚曰王者之于田也三面驱之缺其一面顺而来者取之逆而去者舍之前禽逆而去之也九五以大中至正显明比道以示人使天下自为去就用三驱之法以待物虽前禽之失有所不问是以天下信其心而亲其仁邑人不诫而自听矣邑人国中之人也自耳目所际言之耳其显比之所及举天下皆听何止邑人亦知圣人以无心处比故也曰上使中也者言人居用中之所致也圣人以皇极之道待天下不以小失而害大得是以虽纵释前禽惟其所之而吾之所得于比者不亦光大矣哉
　　上六比之无首凶象曰比之无首无所终也
　　程子曰六居上比之终也首谓始也几比之道其始善则其终善矣有其始而无其终者或有矣未有无其始而有终者也故比之无首至终则凶也此据比终而言然上六隂柔不中处险之极固非克终者也始比不以道隙于终者天下多矣比既无首何所终乎相比有首犹或终违始不以道终复何保故曰无所终也
　　诚斋曰上六无首所谓后夫凶也四隂皆从五而已独后焉见之不早从之不先下则弃于四隂之类上则絶于一阳之君凶而无终必矣万国朝禹而防风独后诸侯朝齐而谭子不至其凶何如哉虽然君子之于时其从违岂一端而足哉光武兴而冯衍不至弃而不为愚髙祖兴而尧君素不从死而不为凶岂可尽以比之上六咎之哉


　　周易程朱传义折衷卷五
　　钦定四库全书
　　周易程朱传义折衷卷六
　　元　赵采　撰
　　【巽上干下】
　　程子曰物相比附则为聚聚畜也又相亲比则志相畜小畜所以次比也畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非能力止之也畜道之小者也
　　朱子曰小隂也畜止之之义也上巽下干以隂畜阳又卦唯六四一隂上下五阳皆为所畜故为小畜又以隂畜阳能系而不能固亦为所畜者小之象
　　小畜亨宻云不雨自我西郊
　　程子曰隂阳之气二气交而和则相畜固而成雨阳倡而隂和顺也若隂先阳倡不顺也故不和不和则不能成雨云之畜聚虽密而不雨者自西郊故也东北阳方西南隂方自隂倡故不和而不能成雨
　　朱子曰内健外巽二五皆阳各居一卦之中而用事有刚而能中其志得行之象故其占当得亨通然畜未极而施未行故又有密云不雨自我西郊之象葢密云隂物西郊隂方我者文王自我也文王演易于羑里视岐周为西方正小畜之时也筮者得之则占亦如其象云
　　愚按文公云小畜以巽之柔顺畜三阳畜他不住亨是説阳縁隂畜他不住故得亨此得小畜之义盖干是十分刚健岂为巽顺所畜其志必行其道必亨而后止也密云不雨自我西郊云而密必雨之道也密而不雨者何也葢隂阳相薄然后成雨密云隂气西郊隂方巽风又东南吹之云为风散如何防雨又以爻变言上九变则为坎坎即雨也外卦未变而有变之道故曰密云不雨至上九则变矣故曰既雨既处中互兑故云西郊
　　彖曰小畜柔得位而上下应之曰小畜
　　程子曰言成卦之义也以隂居四又处上位柔得位也上下五阳皆应之为所畜也以一隂而畜五阳能系而不能固是以为卜畜也彖解成卦之义而加曰字者皆重卦名文势当然单名卦唯革有曰字文势然也
　　愚曰以六居四虽为得位而非尊位虽以一隂而上下五阳应之然非中也故曰小畜若大有柔得尊位又大中而上下应之斯为大矣
　　健而巽刚中而志行乃亨密云不雨尚往也自我西郊施未行也
　　程子曰以卦才言也内健而外巽健而能巽也二五居中刚中也阳性上进下复干体志在于行也刚居中为刚而得中又为中刚言畜阳则以柔巽言能亨则由刚中以成卦之义言则为隂畜阳以卦才言则阳为刚中才如是故畜虽小而能亨也畜道不能成大如密云而不成雨隂阳交而和则相固而成雨二气不和阳尚往而上故不成雨盖自我隂方之气先倡故不和而不能成雨其功施未行也小畜之不能成大犹西郊之云不能成雨也
　　愚曰健而巽以二体言也干刚健而为巽所畜畜他不住况三以刚中待之干虽在下迹不行而志行矣曰尚往也言干刚之性所尚在往未即受畜也曰施未行也虽未底乎云行雨施言未则见其终必也昔之言易者有爻变之説以小畜之爻观之外卦巽也上爻变而为隂则坎也坎即雨矣在卦未变而有变之道故曰密云爻至上九则变矣既雨既处自其变言之也説易者知其必变往而求用是以其志必行其道必亨故曰尚往尚如尚志之尚
　　象曰风行天上小畜君子以懿文徳
　　程子曰干之刚健为巽所畜夫刚健之性唯柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文徳畜聚为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳文徳方之道义为小也
　　朱子曰风有气而无质能畜而不能久故为小畜之象懿文徳言未能厚积而逺施也
　　愚曰懿文徳之谓小畜多识前言往行以畜其徳之谓大畜此句只重在懿字上雄曰浸以光大不亦懿乎言文王未得位之时也故曰懿徳美之未著者也文徳如诞敷文徳矢其文徳均此文徳也然彼乃大功效小畜只可懿美之而已此是以巽之柔文得干刚些子之意
　　初九复自道何其咎吉象曰复自道其义吉也
　　程子曰初五阳爻而干体阳在上之物必刚健之才足以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于不如是则有咎之义初九乃由其道而行无有过咎故云何其咎无咎之甚明也
　　朱子曰下卦干体本皆在上之物志欲上进而为隂所畜然初九体干居下得正前逺于隂虽与四为正应而能自守以正不为所畜故有进复自道之象占者如是则无咎而吉也　又曰复自道之复与复卦之复不同复卦言向前不见了这阳如今复在此这复自道是复归他本位从那道路上去言初九干体居下得正虽与四为正应而能自守以正不为四所畜复归他本位
　　愚曰圣人欲明阳不受畜于隂之义故于履小畜二卦反复明之小畜履之反初本在上二本在五三本在四故初二皆以复言三则受畜而不得复者也故不言复复自道是复他本位又从那道路上去是不为隂所畜也何咎之有故曰何其咎以见无咎之甚明也其义吉也者以见其吉之非幸也
　　九二牵复吉象曰牵复在中亦不自失也
　　程子曰二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进而隂不能胜则遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何教诫乎五为巽体巽畜于干而反与二相牵何也曰举二体而言则巽畜乎干全卦而言则一隂畜五阳也在易随时取义皆如此也二居中得中者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复明其在中之美
　　朱子曰三阳志同而九二渐近于隂以其刚中故能与初九牵连而复亦吉道也占者如是则吉矣愚曰二五俱阳爻虽若失应然皆中也二五皆中同志相求故相牵挽而复其所二牵挽而后复虽非自然犹幸志同相牵不自失其正而遂其复此其所以吉也
　　九三舆説辐夫妻反目象曰夫妻反目不能正室也程子曰三以阳爻居不得中而密比于四隂阳之情相求也又防比而不中为隂畜制者也故不能前进犹车舆説去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故説辐反目三自为也夫妻反目葢由不能正其室家也三自处不以道故四得制之不使进犹夫不能正其室家故致反目也
　　朱子曰九三亦欲上进然刚而不中迫近于隂而又非正应但以隂阳相説而为所系畜不能自进故有舆説辐之象然以志刚故又不能平而与之争故又为夫妻反目之象戒占者如是则不得进而有所争也
　　愚曰三若变则互震震上坤为舆阳画舆下横木也故为辐三若见畜而不可动互兑兑为毁折舆説辐矣其能进乎三四刚柔接故曰夫妻上下卦体分故曰反目又离为目巽为多白眼九三亦欲上进但刚而不中见畜而怒故反目相视圣人不责妇人女子而责夫夫正而后妻正焉故象曰不能正室责三也
　　六四有孚血去惕出无咎象曰有孚惕出上合志也程子曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四茍欲以力畜之则一柔敌众刚必见伤害唯尽其孚诚以应之则可以感之矣故其伤害逺见其危惧免也如此则可以无咎不然则不免乎害矣此以柔畜刚之道也四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣
　　朱子曰以一隂畜众阳本有伤害忧惧以其柔顺得正虚中巽体二阳助之是有孚而血去惕出之象也无咎宜矣故戒占者亦有其徳则无咎也
　　愚曰以徳而论四以一隂而畜五阳以位而言四以近臣而畜君以臣畜君天下之至难也茍无忠信诚确之心以莅之其不见疑于上而见伤于巳者几希今四有中孚象孚诚内充与五同志君臣相得物莫能间则伤我者去而惕惧之心出矣此伊尹周公事如霍光便不免伤害况其下者乎
　　九五有孚挛如富以其隣象曰有孚挛如不独富也朱子曰巽体三爻同力畜干隣之象也而九五居中处尊势能有为以兼乎上下故为有孚挛固用富厚之力而以其隣之象以犹春秋以某师之以言能左右之也占者有孚则能如是也　又曰富以其隣上合志皆是説上面巽体同力畜干隣如东家取一个西家取一个説上两画言五居尊位能使动得那上下底挛如手巴挛住之象
　　愚曰四之有孚以中虚五之有孚以中实中虚信之本中实信之质四孚于五故曰上合志五孚于四故曰富以其隣四以一隂而畜干畜他不住今也四五相孚而挛如挛有手巴挛之象言恊力也五以刚实益四之隂虚恊力畜干则三阳皆吾有也阳实为富言五挛隣之四始有其富故曰不独富也五之止众刚虽以巽止健实以健止健葢五巽体而干徳此五有孚之效与四之有孚便自不同　又曰伊川之説似非小畜本防葢干本畜不住而六四柔顺巽体有孚信亦非力畜众阳求以困君子厄正人者惟朱文公言富以其隣是説巽体同力畜干为得小畜之义
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　程子曰九以巽顺之极居卦之上处畜之终从畜而止者也为四所止也既雨和也既处止也隂之畜阳不和则不能止既和而止畜之道成矣尚徳载四用柔巽之徳积满而至于成也隂柔之畜刚非一朝一夕能成由积累而至可不戒乎载积满也诗云厥声载路妇贞厉妇谓隂以隂而畜阳以柔而制刚妇若贞固守此危厉之道也安有妇制其夫臣制其君而能安者乎月望则与日敌矣几望言其盛将敌也隂已能畜阳而云几望何也此以柔巽畜其志也非力能制也然不已则将盛于阳而凶矣于几望而为之戒曰妇将敌矣君子动则凶也君子谓阳征动也几望将盈之时若已望则阳己消矣尚何戒乎既雨既处言畜道积满而成也隂既盛极君子动则有凶也隂敌阳则必消阳小人抗君子则必害君子安得不疑虑乎若前知疑虑而警惧求所以制之则不至于凶矣
</div>
    <div class="pagination">
<a href="周易程朱传义折衷_page5.html">上一页</a><a href="周易程朱传义折衷.html">1</a><a href="周易程朱传义折衷_page2.html">2</a><a href="周易程朱传义折衷_page3.html">3</a><a href="周易程朱传义折衷_page4.html">4</a><a href="周易程朱传义折衷_page5.html">5</a><span class="current-page">6</span><a href="周易程朱传义折衷_page7.html">7</a><a href="周易程朱传义折衷_page8.html">8</a><a href="周易程朱传义折衷_page9.html">9</a><a href="周易程朱传义折衷_page10.html">10</a><a href="周易程朱传义折衷_page11.html">11</a><span>...</span><a href="周易程朱传义折衷_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
