<!DOCTYPE html>
<html>
 <head>
  <meta charset="utf-8"/>
  <title>
   淙山读周易 - 第 16 页/共 17 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   淙山读周易 - 第 16 页/共 17 页
  </h1>
  <div class="content">
   圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有大小辞有险易辞也者各指其所之易与天地凖故能弥纶天地之道仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　此言易之道圣人设卦观象系辞焉而明吉凶是周圣人系辞也孔子作上下系人亦谓之系辞以尊孔子之辞与周圣人等也圣人既系辞而明吉凶又因刚柔相推而生变化则知吉凶有可以变化之道是故言吉凶者示人以得失之象言悔吝者示人以忧虞之象言变化者示人以进退之象言刚柔者示人以昼夜往来之象圣人岂徒为虚辞哉皆所以为道也故曰六爻之动三极之道也立天之道曰隂与阳立地之道曰柔与刚立人之道曰仁与义兼三才而両之故易六位而成章三才各具一中故曰三极极者中也道以动而见天下之人不以道而动则不可也君子观象玩辞能得之于未动之先所居而安者是未动之时也尊卑贵贱易有定序君子随所居而安平日以天自处既能观象而玩其辞及其动也又能观变而玩其占无一而不与天合是以自天祐之吉无不利不至于凶悔吝是君子之道也圣人又虑天下之人不能以皆如君子也故敎人以求为君子之道彖者言乎卦之象爻者言乎时之变吉凶者言乎失得能失而复得则可以无失悔吝者言乎小疵能补过则可以无咎是故位有贵贱之序故就其序者存乎位卦有小大之义欲合其义者存乎卦吉凶于辞可见欲辨吉凶者存乎辞欲防悔吝者存乎介介者细微也欲惧而得无咎者存乎悔悔者惩艾也是故卦因时而有小大辞因事而有险易辞也者各指其所之欲使人同趋乎道也又言易之道其大与天地相当是以能徧理天地之道仰观天文俯察地理以象而言如日月山泽之类皆备于易即此以推隂阳显晦之理而知其所以然是天地不离此道也又言易有终始原始反终知隂阳之有消长则知死生之说精气聚则为物防魂散则为变亦可以知鬼神之情状显而为物者神之情状也隐而为变者鬼之情状也是鬼神亦不离此道也又言人与天地相似易之道即天地人之道也于人道亦无所违戾其知足以周乎万物吉凶之道足以济乎天下人能用易则旁行道不至于流失乐天者顺理也知命者安分也乐天知命故无所忧安土者安所止也无所不厚是以仁存心者也故能爱是人道也以此而模量天地之化亦不是过矣程氏曰范围俗语谓之模量是也以此而委曲成就万物之理亦可以无遗以此而通乎昼夜之道亦无所不知故神无方未尝有定所易无体未尝有定迹求其着明易见者莫如人道有父母则有男女有男女则有夫妇一隂一阳之谓道可騐于此矣继之者善无间断也成之者性无亏欠也是人亦不离此道也特患人不知耳仁者见之谓之仁知者见之谓之知随所见而知也百姓日用之而不能致其知故君子之道人鲜能知之矣圣人欲以道而觉后知此易之所以作也
　　显诸仁藏诸用鼔万物而不与圣人同忧盛德大业至矣哉富有之谓大业日新之谓盛德生生之谓易成象之谓干效法之谓坤极数知来之谓占通变之谓事隂阳不测之谓神夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至德
　　此言易之德天地大德曰生其生可见故曰显诸仁变化无迹不可得而见故曰藏诸用圣人忧世天地不可以忧言也天地鼓动万物不与圣人同忧故得以藏其用圣人与民同患开物成务以前民用则不得而藏矣系辞曰八卦定吉凶吉凶生大业圣人作易致用以为天下利使人各有定业无所不足故曰富有之谓大业系辞曰易之兴也周之盛德耶圣人作易使天下之人惧以终始趋吉避凶乐于为善日新不已故曰日新之谓盛德圣人可谓有功于天下故赞之曰至矣哉又言易之为德无所不备自一生二二生三三生万物生生不已是之谓易以乾坤而言则成象之谓干效法之谓坤程氏曰干始物而有象坤成物而体备是也以数而言则极数可以知来之谓占以事而言则变通不穷之谓事以神而言则隂阳不可尽测之谓神夫易广矣大矣以言乎逺则推而行之不可得而御以言乎迩则静而守之不离乎至正以言乎天地之间则备矣一物各具一乾坤无一而不备于易也又言干静专动直有动中之静是以大生焉坤静翕动辟有静中之动是以广生焉程氏曰坤静翕动辟应干开辟是也乾坤各有动静动静不足以尽乾坤但见其广大生生不穷耳何从而测识之乎配者合也杨氏曰自广大至易简皆乾坤之德是也广大配天地变通配四时隂阳之义配日月易简之善配圣人之至德故观天地四时日月与圣人之至德则可以见乾坤矣论语曰周之德可谓至德也已矣易所谓至德者唯文王足以当之上文曰盛德大业至矣哉亦所以赞圣人也
　　子曰易其至矣乎夫易圣人所以崇德而广业也知崇礼卑崇效天卑法地天地设位而易行乎其中矣成性存存道义之门圣人有以见天下之赜而拟诸其形容象其物宜是故谓之象圣人有以见天下之动而观其会通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化
　　此言易之礼上文言盛德大业至矣哉此言易其至矣乎夫易圣人所以崇德而广业也皆以赞圣人也又因崇德而有知崇礼卑之说礼者理也天尊地卑是自然之理知此理者为知故知欲崇效天之极乎高履此理者为礼故礼欲卑法地之处乎下天尊地卑而后成易知崇礼卑而后成人人之效法天地当如是也是理也成之在人则为成性能存而又存不失其性然后道义由此而出故曰道义之门是以圣人敎人必由礼也圣人见天下之赜如此其难测也拟诸形容象其物宜使人可以触类而长故谓之象又见天下之动如此其难齐也观其会通以行典礼会者合于人心之义通者久而无弊之义系辞而断吉凶使人知有得失之报故谓之爻是以言天下之至赜而不可恶欲同归于善也言天下之至动而不可乱欲同归于治也拟合于礼而后言议合于礼而后动易三百八十四爻皆有拟议之微意行于其间如下文所举七爻中孚九二则及于君子之言行同人九五则及于君子之出处语黙大过初六则曰谨之至也谦九三则曰礼言恭干上九则戒其亢而高节初九则取其谨而宻解六三则恶其慢而暴皆是以礼敎人之大防
　　鸣鹤在隂其子和之我有好爵吾与尔靡之【中孚九二爻】子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎【程氏曰鹤鸣于幽隐之中不闻也而其子相应和中心之愿相通也好爵吾有而彼亦靡慕好爵之意同也有孚于中物无不应诚同故也至诚无逺近幽明之间】
　　谨言动者欲合乎礼
　　同人先号咷而后笑【同人九五爻】子曰君子之道或出或处或黙或语二人同心其利断金同心之言其臭如兰【程氏曰中诚所同出处语黙一无不同天下莫能间也同者一也一不可分分乃二也一可以通金石无所不能入故云其利断金其理至微故圣人赞之曰同心之言其臭如兰谓其意味深长】
　　出处语黙以道而同者亦欲合乎礼也同人卦九五与六二为正应九三九四隔于其间二五未得以相合故有先号咷之象唯二五同心其利断金克去小人则可以破九三九四之刚是断金之象也兰逺而香者也二逺于五为九三九四所隔于其先然同心之言其臭如兰虽逺必应二五亦终相遇非九三九四之所能隔此其所以后笑也
　　初六借用白茅无咎【大过初六爻】子曰茍错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣【程氏曰初以隂柔巽体而处下过于畏谨者也以柔在下用茅借物之下不错诸地而借以茅过于谨也是以无咎茅之为物虽薄而用可重者以用之能成敬谨之道也谨守斯术而行岂有失乎】
　　谨之至者礼也
　　劳谦君子有终吉【谦九三爻】子曰劳而不伐有功而不德厚之至也语以其功下人者也德言盛礼言恭谦也者致恭以存其位者也【程氏曰有劳而不自矜伐有功而不自以为德是其德洪厚之至也言其以功劳而自谦以下于人者也德言盛礼言恭以其德言之则至盛以其自处之礼言之则至恭所谓谦也者致其恭巽以守其位故高而不危满而不溢是以能终吉】
　　谦而恭者礼也
　　亢龙有悔【干上九爻】子曰贵而无位高而无民贤人在下位而无辅是以动而有悔也
　　高而亢者非礼也是以有悔
　　不出尸庭无咎【节初九爻】子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也【程氏曰爻辞于节之初戒以谨守故云不出户庭则无咎也】宻而不谨者非礼也乱所以生
　　子曰作易者其知道乎易曰负且乘致冦至【解六三爻】负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致冦至盗之招也【程氏曰以小人而乘君子之器非其所能安也故盗乘衅而夺之小人而居君子之位非其所能堪也故满假而凌慢其上侵其下盗则乘其过恶而伐之矣又曰货财而轻慢其藏是教盗使取之也女子而夭冶其容是教淫者使之也小人而乘君子之器是招盗使之夺也】
　　慢而者非礼也以上七爻皆以礼而教人唯能知礼然后可质于神故下爻乃言易之神春秋时南蒯筮坤之六五以为大吉子服惠伯曰易不可以占险自此论不明上下凌替尊卑贵贱不安其序往往以易为卜筮之书险怪幽僻流弊至于假鱼书以为神占风角以为盗不可不辨也
　　大衍之数五十其用四十有九分而为二以象两挂一以象三揲之以四以象四时归竒于扐以象闰五岁再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之防二百一十有六坤之防百四十有四凡三百有六十当期之日二篇之防万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神德行是故可与酬酢可与祐神矣自此以下并言易之神天一地二天三地四天五地六天七地八天九地十合一二三四五六七八九十而计之天地之数凡五十五刘牧曰由天五不用大衍之数所以少天地之数五是也土旺四季易言四象则五已在其中矣其用四十有九何也宋氏曰置其一不用以象太极是也蓍蒿属生千岁三百茎合于大衍之数六故用之可以揲六爻后世掷钱以代蓍则误矣揲蓍之法取五十茎置其一不用以象太极尚存四十九防信手分左右以象两仪是数自一而二也就右防内取一防挂于左手小指间以象三才是数自二而三也所存尚四十八防以四数约之为十二个四揲之以四以象四时十二月是数自三而四也先探右防数以四而又四所余之防不一则二不二则三不三则四扐于左手无名指间一二三四所以为四象之生数也又揲左防如前法所余之防扐于左手将指间竒者所挂之一也归竒于扐以象闰月合所挂与所扐之防而计之不五则九是初变得天数合于阳竒也谓五为少谓九为多置前挂扐之防不复用矣如初变得五而置之尚存四十四策如初变得九而置之则尚存四十防即所存之防分为左右揲之扐之如前法合而计之不四则八谓四为少谓八为多又置所已扐之防不复用矣即所存之防分为左右揲之扐之如前法合而计之不四则八亦谓四为少谓八为多是后两变皆得地数合于隂耦也再扐而后挂后两变所以不挂者象五岁再闰也合三变而视多少之外尚存三十六防九个四也故九为老阳蓍之画于是乎口【曰重】三多之外尚存二十四防六个四也故六为老隂蓍之画于是乎乂【曰交】両多一少之外尚存二十八防七个四也故七为少阳蓍之画于是乎一【曰单】両少一多之外尚存三十二防八个四也故八为少隂蓍之画于是乎【一曰一拆】六七八九所以为四象之成数也重交单拆之名是后世蓍揲者以意为之易未尝有是也七为少阳自七而进于九则为老阳是阳以进为老也八为少隂自八而退于六则为老隂是隂以退为老也阳进隂退是崇阳抑隂之道也又言一三五七九天数五也二四六八十地数五也五位相得而各有合是天地皆不离乎五数也天一生水地六成之是五配一而为六也地二生火天七成之是五配二而为七也天三生木地八成之是五配三而为八也地四生金天九成之是五配四而为九也天五生土地十成之系辞乃言天数五地数五而不言十者何也张氏曰十者数之终也九之配也地无逾天之理孰有地而天于天者乎是也黄帝书曰土生数五成数五太亦以五五为土皆是不言十之意天数二十有五地数三十凡天地之数五十有五时块然而已耳大衍之数五十其用四十有九惟能用故所以能成变化而行于鬼神又言乾卦六爻每爻三十六防六个三十六计二百一十六坤卦六爻每爻二十四防六个二十四计百四十四乾坤之防共三百六十故可以当三百六十日又言上篇始于干下篇始于咸六十四卦三百八十四爻如初九九二九三九四九五上九之类凡百九十二爻以九而乘其上是取老阳三十六防百九十二个三十六计成六千九百一十二防如初六六二六三六四六五上六之类凡百九十二爻以六而乘其上是取老隂二十四防百九十二个二十四计成四千六百单八防通计万一千五百二十故可以当万物之数揲蓍之防亦有遇少阳少隂者或七或八数有不同圣人作易槩以九六而乘于三百八十四爻之上虽以少阳之爻亦进而用九虽以少隂之爻亦退而用六崇阳抑隂愈可见矣又言大衍之数合乎天地合乎鬼神合于四时合于万物其所以合者又在乎人之道德易者变易也揲蓍之始分而为二以象両仪又挂一以象三才又揲之以四以象四时又归竒于扐以象闰月是四营也故曰四营而成易三变而成一爻卦有六爻故曰十八变而成卦八卦先成故曰八卦而小成引而伸之触类而长之则六十四卦成而天下之能事毕矣所以成易者人也故有显道神德行之说人能显道不至于自昧又能神其德行不至于自欺问焉以言可以无愧于神故曰可与酬酢至诚如神有感必应则神亦得以通其故故曰可与祐神矣
　　子曰知变化之道者其知神之所为乎易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　此言神之变化又不可测唯知易道者能知之程氏曰变如万物方变而未化化则更无旧迹是也又言易以道而神易有圣人之道四言者不徒尚其辞动者不徒尚其变制器者不徒尚其象卜筮者不徒尚其占四者皆道之所寓易有圣人之道此易之所以神是以君子将有为有行他人皆未知之而易先知之问焉以言随所告而答之如响应声无有逺近幽深之间皆可以知来自非天下至精孰能与于此九为老阳六为老隂九六者十五也参伍以变错综其数通变为六十四卦遂成天地之文如上天下泽履之类爻至于六而极能极其数有尊卑贵贱之位遂定天下之象非天下之至变孰能与于此又言易非思而得之也非勉而为之也寂然主静随其所感遂通天下之故寂为感之体感为寂之用非天下至神孰能与于此易所以至精至变至神者皆道也又言圣人之道极深而见其赜故能通天下之志研几而察其微故能成天下之务圣人非有私智参于其间不疾而速不行而至是亦神道之自然也易之道与圣人则一非圣人求合于易故曰易有圣人之道四焉此之谓也
　　天一地二天三地四天五地六天七地八天九地十子曰夫易何为者也夫易开物成务冐天下之道如斯而已者也是故圣人以通天下之志以定天下之业以断天下之疑是故蓍之德圎而神卦之德方以知六爻之义易以贡圣人以此洗心退藏于宻吉凶与民同患神以知来知以藏往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此斋戒以神明其德夫是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　此言易道以圣人而神自天一以至地十天地之数块然而已所以能冐天下者道也故曰冐天下之道如斯而已者也易果何为哉所以能通天下之志定天下之业断天下之疑者皆圣人之道有功于易也上文言易无为也又言其通天下之故此言易何为者也又言其开物成务彼老氏所谓寂灭无为者异于是矣又言易道有自然之蓍也卦也爻也皆非圣人以私意而创为是也圆者流通不居蓍之德唯圆而神故可以通天下之志方者截然一定卦之德唯方以知故可以定天下之业易以贡者平易以与人知六爻之义唯易以贡故可以断天下之疑圣人知之以此自洗濯其心退藏于宻可也然圣人作易不容以不告于民系辞以明吉凶为民虑患故曰吉凶与民同患察事几于未至之先故曰神以知来明忧患而弭其故故曰知以藏往其孰能与于此哉古之聪明睿知神武而不杀者夫聪明睿知谓其知之至也神武不杀谓其可畏民不至于犯也圣人教人趋吉避凶欲使之常知畏惧而不敢犯以无及于害是神武不杀之义也吉凶倚伏是天之道召之在人是民之故圣人以天道而示民故兴神物以前民用神物者蓍龟也又言圣人有自然之神心者神明之舎圣人以此斋戒其心斯可以神明其德斯可以质之于神明是圣人一身又有在我之乾坤是故阖户取其静宻之义凡属乎隂即是坤也辟户取其洞达之义凡属乎阳即是干也一阖一辟谓之变往来不穷谓之通象之可见者谓之象象之已形者谓之器裁制而用谓之圣人之法利用者合精粗而言出入者合内外而言至于利用出入民咸用之莫知其然又见圣人之为至神也
　　是故易有太极是生两仪两仪生四象四象生八卦八卦定吉凶吉凶生大业是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍龟是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也系辞焉所以告也定之以吉凶所以断也易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神乾坤其易之蕴邪乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其会通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
　　此言神而明之存乎人之德行易数自一而两两而四四而八皆是顺加一倍数八卦定吉凶吉凶生天业理之所在顺吉而逆凶是数与理皆主乎顺也又以理之极顺者而言之成象之谓干效法之谓坤法象莫大乎天地高卑上下以顺而位变通莫大乎四时垂象着明莫大乎日月往来代谢以顺而行崇髙莫大乎富贵以顺而守备物致用立成器以为天下利莫大乎圣人以顺而成探赜索隐钩深致逺莫大乎蓍龟以顺而告其为顺则一也亹亹者顺之至也人岂可不顺哉又因而言天人信顺之理天生神物有蓍则有龟圣人则之而参用以卜筮天地变化有日则有月有风则有雷有山则有泽圣人效之而设卦文天垂象见吉凶圣人象之则系辞而明吉凶河出图洛出书圣人则之乃于河图四十五数洛书五十五数之中一进一退而取大衍五十之数是圣人以顺而合乎天故天亦顺之也易有四象示人以天五不用也系辞焉所以告也定以吉凶所以断也吉者断乎其不可易凶者断乎其不可从是圣人以信而合乎人故人亦信之也天人一理有感必应是以自天祐之吉无不利故举大有上九一爻而言程氏曰履信谓履五五虚中信也思顺而谦逊不居也尚贤谓志从于五是也善玩易者知有信顺尚贤之说则可以见圣人作易之大意矣又谓书不尽言言不尽意孰谓圣人之意果不尽见于言乎故以五尽而言拟诸形容象其物宜故曰立象以尽意情伪相感而利害生故曰设卦以尽情伪辞者各指其所之故曰系辞焉以尽言变动以利言故曰变而通之以尽利使民不倦神而化之故曰鼓之舞之以尽神是圣人于易其意无所不尽矣大意则在于辨乾坤缊者意之所存故曰乾坤其易之缊耶乾坤成列而易立乎其中所以立之者人也干为天道坤为地道自屯以下至于未济凡六十二卦以扶乾坤然后乾坤得以不毁是易之道以人而立也人有功于天地圣人又有功于人故形而上者一隂一阳未有形迹故谓之道形而下者已有形迹故谓之器自乾坤成列而下皆易之器也因其化而裁制之谓之变推其道而流行之谓之通举而措之天下之民谓之事业曰象曰爻圣人所以教人者无不尽矣人之玩易也当何如哉极天下之赜者存乎卦察其卦之有小大可也鼓天下之动者存乎辞察其辞之有险易可也化而裁之存乎变当有以自度也推而行之存乎通当有以自致也神而明之则存乎人不必徒泥乎数黙而成之不言而信则存乎德行不必徒泥乎言也终篇以德行为主所以申言上文显道神德行之意









　　淙山读周易卷十七
&lt;经部,易类,淙山读周易&gt;
　　钦定四库全书
　　淙山读周易卷十八
　　宋　方寔孙　撰
　　系辞
　　下篇始于咸恒夫妇之道是人之情故下系言易之情曰圣人之情见乎辞曰吉凶以情迁是也
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观者也日月之道贞明者也天下之动贞夫一者也
　　八卦成列虽未重六爻而六十四卦之象已在其中因而重之三百八十四爻亦不出于八卦之外故曰因而重之爻在其中矣刚柔谓九六也九六相推以乘六爻则变化在其中矣系辞焉而命之则动之吉凶悔吝在其中矣又言吉凶有正胜之道吉凶悔吝生乎动动居其一凶悔吝居其三人不可轻动也当刚而刚当柔而柔是知立本者也变通随宜是知趣时者也能有吉而无凶是以正而胜者也又言天地之道以正而观日月之道以正而明天下之动不齐至于正夫一而正是易之情无一而不本于正也自此以下分两截一言天地圣人之情而及于包羲神农黄帝尧舜是君道也一言君子小人之情而及于文王之盛德是臣道也先君后臣亦以明周易先干后坤之义
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞天地之大德曰生圣人之大寳曰位何以守位曰仁何以聚人曰财理财正辞禁民为非曰义
　　此言天地圣人之情易文凡竒者皆属干凡耦者皆属坤可以见其确然易隤然简矣乾元资始坤元资生是天地之大德也爻者效乎此象者像乎此爻象动乎内吉凶见乎外圣人作易欲使人因爻象而有所见趋吉避凶通变以尽利各成功业以得其生生之道故曰功业见乎变圣人之情见乎辞圣人之情犹天地之情也天地以生物为心故曰天地之大德曰生圣人有仁天下之心必得是位而后可以及天下故曰圣人之大寳曰位位为大寳非其他财寳比也既得是位必以仁而得人心然后可以长守仁者散财聚人所以守位也后世人主有惑于聚敛者徒欲聚财而不知聚人财聚民散将并与其大寳而失之果何利哉守位曰仁聚人曰财可谓仁矣又不可无义故曰理财正辞禁民为非曰义所谓立人之道曰仁与义者此也杨氏曰教民理财义也谨已出令亦义也禁民为非亦义也是也所谓理财者乃是教民理财非若后世但为国而理财也下文言包羲神农黄帝尧舜是君道也
　　古者包羲氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情作结绳而为网罟以佃以渔盖取诸离包羲氏没神农氏作斲木为耜揉木为耒耒耨之利以教天下盖取诸益日中为市致天下之民聚天下之货交易而退各得其所盖取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤刳木为舟剡木为楫舟楫之利以济不通致逺以利天下盖取诸涣服牛乘马引重致逺以利天下盖取诸随重门击柝以待暴客盖取诸豫断木为杵掘地为臼臼杵之利万民以济盖取诸小过木为弧剡木为矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬
　　包羲氏始作八卦近取诸身逺取诸物不独观法象于天地而已也离居八卦之一数有纵横爻有错综是网罟之象当包羲时民但知饮血茹毛以佃以渔未知其他于八卦之中独举离卦而言是其他卦义皆未明也及神农氏作教民以耒耜之利民于是知有粒食益之彖曰木道乃行斲木为耜揉木为耒是益之象也食之外有货交易不可以不明故曰日中为市圣人不欲长民以货利之心故曰交易而退合而各得其所隐然有义存于其中嗑合也是噬嗑之象也神农之时虽未有六十四卦而益与噬嗑之义已与象契张氏曰取诸其卦只是取其义与象契非必见卦而后始有为也是也聚人曰财既有食货茍饱暖而无教则人道必至于穷黄帝尧舜能通其变于未穷之时使民不倦神而化之使民宜之是教民以义自黄帝尧舜始也易道穷则变变则通通则久衣裳上下自古及今皆不可得而乱可见其通则久矣天秩有礼理之合于天者乃天所祐是以自天祐之吉无不利此其所以治也黄帝尧舜以前非无乾坤也包羲以来虽有八卦之象而人道未立及黄帝尧舜氏作乃天地文明之初有仁义以扶植人类于其中然后乾坤得以奠位于上下故必有黄帝尧舜之治而后得以谓之取诸乾坤也自此以下所举涣随等卦皆是取其义而言涣卦坎下巽上木上而水下有舟楫之象随上六拘系之乃从维之有穿络牛马之象为舟为楫服牛乘马皆曰致逺以利天下是教民以相济之义豫坤下震上坤厚也震发也有重门击析之象是教民以防备之义小过艮下震上艮止也震动也下止而上动有杵臼之象是教民以动止之义睽上九曰先张之弧有弧矢威天下之象是教民以禁非之义大壮上二隂下四阳有四柱之象上栋下宇是教民以安居之义大过巽下兑上巽入也兑说也以死者入藏为慰取诸大过是教民以送死之义夬干下兑上健而说决而和书契取诸夬者是教民以不欺之义上文所谓理财正辞禁民为非曰义者此也
　　是故易者象也象也者像也彖者材也爻也者效天下之动者也是故吉凶生而悔吝着也阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也
　　自此以下言君子小人之情易有四象隂阳老少是也卦之象则言其像彖则言其材爻则故天下之动而动也吉凶由人而生忧悔吝者存乎介当明辨于细微之际故曰吉凶生而悔吝着是圣人系辞之大意也又因阳卦隂卦而论君子小人之道阳卦多隂如震坎艮卦为男其卦画皆一阳而二隂隂卦多阳如巽离兑卦为女其卦画皆一隂而二阳其故何也二者以一为主主者君也阳卦以一竒为主隂卦以一耦为主是其卦体然也若论其德行则一者竒也二者耦也阳卦以竒为君以耦为民一竒二耦则一顺于竒二顺于耦顺则为君子之道隂卦以耦为君以竒为民一耦二竒则一悖于耦二悖于竒悖则为小人之道君子小人之道所以异者悖与顺也系辞言小人之道是小人亦有道也特不能尽顺乎道耳下文所举十一爻亦以君子小人而言
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来曰月相推而明生焉寒往则暑来暑往则寒来寒暑相推而岁成焉往者屈也来者伸也屈伸相感而利生焉尺蠖之屈以求伸也龙蛇之蛰以存身也精义入神以致用也利用安身以崇德也过此以往未之或知也穷神知化德之盛也
　　此言君子之能致用也咸九四憧憧往来朋从尔思是思以多而扰也子曰天下何思何虑谓天下之事何必过于思虑但当付之以理而已天下之理有殊涂而其归则同百虑而致则一者何用以思虑扰扰为也故又曰天下何思何虑又论往来一致之理日月往来不同其为明则一也寒暑往来不同其成岁功则一也屈伸往来不同其为义则一也利之所生即义之所在尺蠖以屈而求伸龙蛇以蛰而存身物虽不同其理一也君子精义入神以致用利用安身以崇德内外不同其道一也君子之道主一而已过此以往未之或知思虑所不暇及至于穷神知化化而不可知之谓神是德之盛也自然而然亦非思虑之所能及尚何以朋从尔思为哉
　　易曰困于石据于蒺藜入于其宫不见其妻凶【困六三爻】子曰非所困而困焉名必辱非所据而据焉身必危既辱且危死期将至妻其可得见耶【程氏曰石坚重难胜之物蒺藜刺不可据之物又曰宫其居所安也妻所居之主也知进退之不可而欲安其居则失其所安矣进退与处皆不可唯死而已其凶可知】
　　此言小人之不能处困也
　　易曰公用射隼于高墉之上获之无不利【解上六爻】子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也【程氏曰鸷害之物在墉上茍无其器与不待时而发则安能获之所以解之之道器也事之当解与已解之道至者时也如是而动故无括结发而无不利矣括结谓阻碍圣人于此发明藏器待时之义】此言君子之待时而动也
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎【噬嗑初九】此之谓也【程氏曰当用刑之始罪小而刑轻校木械也其过小故屦之于足以灭伤其趾人有小过校而灭其趾则当惩惧不敢进于恶故得无咎】善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶【噬嗑上九】
　　此言小人之积恶也
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑【否九五爻程氏曰苞桑谓为安固之道其维系于苞桑也桑之为物其根深固苞谓丛生者其固尤甚】此言君子之安而不忘危也
　　子曰德薄而位尊知小而谋大力小而任重鲜不及矣易曰鼎折足覆公餗其形渥凶【鼎九四爻】言不胜其任也【程氏曰餗鼎实也居大臣之位当天下之事而所用非人至于覆败乃不胜其任可羞愧之甚也其形渥谓赧汗其凶可知】
　　此言小人之不胜任也
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉【豫六二爻】介如石焉宁用终曰断可识矣君子知微知彰知柔知刚万夫之望【程氏曰交于上以恭逊故过则为谄交于下以和易故过则为渎君子见于几微故不至于过也所谓几者将动之微也独言吉者见之于先岂复至有凶也君子明哲见事之几微故能其介如石其守既坚则不惑而明见几而动岂俟终日也断别也其判别可知矣微与彰柔与刚相对者也君子见微则知彰矣见柔则知刚矣知几如是众所仰也故曰万夫之望】
　　此言君子之知几也
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉【复初九爻程氏曰复者阳反来复也阳君子之道故复为反善之义初九阳刚来复处卦之初复之最先者也是不逺而复者也失而后有复不失则何复之有唯失之不逺而复则不至于悔大善之吉者也】
　　此言君子之不逺复也
　　天地絪緼万物化醇男女构精万物化生易曰三人行则损一人一人行则得其友【损六三爻】言致一也【程氏曰絪緼天地之感又曰男女精气交则生万物唯精醇专一所以能生一隂一阳岂可三也故三则当损言专致乎一也】此言君子之致一也
　　子曰君子安其身而后动易其心而后语定其交而后求君子修此三者故全也【杨氏曰安其身而动则其名正易其心而语则其辞直定其交而求则其助多此立心有常之人也】危以动则民不与也惧以语则民不应也无交而求则民不与也莫之与则伤之者至矣易曰莫益之或系之立心勿恒凶【益上九爻程氏曰理者天下之至公利者众人之所同欲茍公其心不失其正理则与众同利无侵于人人亦欲与之君切于好利蔽于自私求自益以损于人则人亦与之力争故莫肯益之而有击夺之者矣】
　　此言君子之有常心也举十一爻而君子小人之情大槩可见矣
　　子曰乾坤其易之门邪干阳物也坤隂物也隂阳合德而刚柔有体以体天地之撰【撰数也】以通神明之德其称名也杂而不越【备物极变故其名杂也各得其序不相逾越】于稽其类【稽犹考也】其衰世之意邪夫易彰往而察来而微显阐幽【阐明也】开而当名【开释爻卦使各当其名也】辨物正言断辞则备矣其称名也小其取类也大【托象以明义因小以喻大】其防远其辞文其言曲而中其事肆而隐【事显而理微也】因贰以济民行以明失得之报【失得之报者得其防则吉乖其理则凶】易之兴也其于中古乎作易者其有忧患乎是故履德之基也谦德之柄也复德之本也恒德之固也损德之修也益德之裕也【能益物者其德寛大也】困德之辨也【困而益明】井德之地也【所处不移象居得其所也】巽德之制也【巽所以申命明制也】履和而至谦尊而光复小而辨于物【微而辨之不远复也】恒杂而不厌损先难而后易【刻损以修身故先难也身修而无患故后易也】益长裕而不设【有所兴为以益于物故曰长裕因物兴务不虚设也】困穷而通【处穷而不屈其道也】井居其所而迁【井所居不移而能迁其施也】巽称而隐【称扬命令而百姓不知其由也】履以和行谦以制礼复以自知恒以一德【以一为德也】损以远害益以兴利困以寡怨【困而不滥无怨于物】井以辨义【施而无私义之方也】巽以行权【权反经而合道必合乎巽顺而后可以行权也】
　　自此以下言圣人教人以为君子之道易六十四卦自乾坤而出故曰易之门阖户谓之坤辟户谓之干自门之象也属乎阳物者皆干之类属乎隂物者皆坤之类以德而言则有健顺以体而言则有刚柔以体天地之所为者而言则尊卑有贵贱以通神明之所得者而言则顺悖有吉凶皆不可得而越又言干不止为天如干为君又为金玉之类坤不止为地如坤为母又为釡大舆之类其称名也杂而不一然稽考其类则干为阳物坤为隂物皆不得以越其类文王三分天下有其二以服事商是不敢越其类者也易先干而后坤辨别尊卑是圣人防衰世之意故曰其衰世之意邪又言易道知往知来显者微之使人知其几幽者阐之使人知其故晓然开明其名则当而顺其物则辨而别其言则正而不偏其辞则断而不疑六十四卦三百八十四爻可谓备矣其称物之名也虽小而不遗其取类也甚大其防远而长其辞文而有理其言曲而中故不差其事肆而隐故不亵如是则吉反是则凶因是贰者以济民行以明失得之报与民同患欲使之趋吉而避凶变失而为得是易之大防也故曰易之兴也其于中古乎作易者其有忧患乎文王忧世之本心亦可见于此矣又言九卦之德履者礼也蹈之而安德之基也谦以持之德之柄也复以反之德之本也常则可久德之固也窒欲以全吾德故损为德之修迁善以长吾德故益为德之裕困而知命为德之辨井居其所为德之地巽申行命事为德之制又言九卦之体履说而应乎干知和而和以礼节之至者言其有所止也谦卑而人尊之其道尊而光显也德贵早辨故曰复小而辨于物刚柔并处而相得以正为常故曰常杂而不厌损以窒欲能自用力先难而后易也益以迁善其实充裕非虚设也程氏曰设是撰造撰造则为伪是也困穷而通虽屈而有伸之道井居其所而迁不动而有应之义巽以申命是称也巽而能入是隐也又言九卦之用欲使人困九卦之德而用之于人事郭氏曰因履之和以和行因谦之逊以制礼因复以自反于道因常以不变其德因损以去其害己者因益以迁善因困而亨通则无怨尤于天人因井以辨劳民往来之有义因巽以行申命之权是也九卦之德君子顺之则吉小人悖之则凶亦可以见易之情也
　　易之为书也不可远为道也屡迁变动不居周流六虚【六虚六位也】上下无常刚柔相易不可为典要【不可以定凖也】唯变所适【变动贵于适时】其出入以度外内使知惧【明出入之度使物知内外之戌也出入犹行藏外内犹隐显】又明于忧患与故【事故也】无有师保如临父母初率其辞而揆其方既有典常茍非其人道不虚行
　　此言易书垂训切近于人情故不可逺其为道也随时而屡迁变动不居周流于六爻之中皆虚位也故曰六虚上下无常刚柔相易不可拘之以典常绳之以要约唯随时变而适其正耳既曰不可为典要下文又曰既有典常是变动之中又有不变者也其出入以度内外使知惧欲使人致察于出入内外之间以敬为主又明于忧患与达于世故不待师保自知所畏如临父母自知所敬于其初也率循其辞而揆度其方既有典常知所定向则终身不敢易是道之在人者亦有常也上文曰周流六虚此曰道不虚行以见易之六爻皆是虚位以人而行则虚者实矣故曰茍非其人道不虚行
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终【夫事始于微而后至于着初者数之始拟议其端故难知也上者卦之终事皆成著故易知也】若夫杂物撰德辨是与非则非其中爻不备噫亦要存亡吉凶则居可知矣知者观其彖辞则思过半矣【疏云观此卦下彖辞则能思虑有益以过半】二与四同功而异位其善不同二多誉【二处中和故多誉也】四多惧近也【位逼于君故多惧也】柔之为道不利远者其要无咎其用柔中也【四之多惧以近君也柔之为道须援而济故有不利逺者二之能无咎柔而处中也】三与五同功【同阳功也】而异位【有贵贱也】三多凶五多功贵贼之等也其柔危其刚胜邪
　　此言易之中爻可以见易之情原姑要终自初爻至上爻所以为卦之质六爻相杂以其所遇之时所指之物各不同也初爻则其事犹微其辞则拟议之而已故难知上爻则其事已成其辞则究竟言之故易知若欲杂辨其物论撰其德辨其是非则以中爻而备即上下二卦而言则二五为中爻二居下卦之中是臣位居于下也五居上卦之中是君位居于上也噫者叹辞也善玩易者亦要存亡吉凶则居可知矣居者位也君臣各安其位则存而吉一失其位终亡而凶曰要者要终也彖者言乎象也知者观其彖辞则思虑有益而过半矣又即六爻而言则二三四五皆中爻也二与四三与五皆同功而异位何也郭氏曰二四隂也三五阳也隂阳之功虽同而位则异二多誉中也四多惧近君也此其善之不同也二四宜以柔居之而柔之为道不利逺者则六二何其多誉乎然要其终所以无咎者以六二之用柔中故也三多凶五多功其贵贱不同位有当不当也三五皆宜以刚居之而尤三多凶者贱而失中也五则柔危而刚胜者贵得中也是也曰其用柔中者是易之九二不若六二之为得中以其在下而顺也曰柔危刚胜者六五以柔而处君位易失于委糜是以忧危不若九五之为刚胜宁以刚而胜柔也
　　易之为书也广大悉备有天道焉有人道焉有地道焉兼三才而両之故六六者非他也三才之道也道有变动故曰爻爻有等故曰物物相杂故曰文文不当故吉凶生焉易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也此因土文二五中爻而言易之为书广大悉备立天之道曰隂与阳立地之道曰柔与刚立人之道曰仁与义兼三才而両之故六易所以有六爻也合六爻而分上中下以象三才五与上为天五君位也属乎天君之尊如天也初与二为地二臣位也属乎地臣之卑如地也三与四为人是人位乎中之象也故曰六者非他也三才之道也因其有变动也故效之而曰爻因其有等差也故类之而曰物物相错综各有条理故曰文文有当不当吉凶于是乎生周易于是乎作故曰易之兴也其当殷之末世周之盛德邪天下无道至于殷之末世可谓极矣文王能服事殷又惧天下之事殷者不能皆如文王也故其辞危惧即二五之中爻以辨尊卑贵贱之定位欲使天下之有所危惧者和平其气有所慢易者倾变其习其道甚大可使百物不废其常终始此惧心也要其归于无咎而已此易之道也君臣大分至是愈明矣
　　夫干天下之至健也德行恒易以知险夫坤天下之至顺也德行恒简以知阻能说诸心能研诸侯之虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞防失其守者其辞屈
　　末章又极言君子小人之情干为至健德行常易以知险如干之亢则有悔也坤为至顺德行常简以知阻如坤之从王事弗敢成也干知险坤知阻天地犹有憾况于人乎唯能知险则不陷于险知阻则不陷于阻趋吉避凶人之道也圣人作易知有健顺险阻之理能以此而和说其心以此而研诸侯之虑可以定天下之吉凶成天下之亹亹是人情皆欲趋吉而避凶也是故变化云为凡有吉事于易亦有祥应象事于易可以知器占事于易可以知来是易之情合于人情也天地设位圣人成能是易之情合于天地也人谋鬼谋卜筮之事百姓与能是易之情合于鬼神也八卦以吉凶之事而告爻象以吉凶之情而言刚柔者九六也刚柔杂居于六爻之中而系之以辞吉凶可见矣卦又有变圣人教人以变化吉凶之道故曰变动以利言欲人通变以适利也吉凶以情迁欲人趋吉以避凶也爱恶者善恶也逺近者过不及也情者本于诚也伪者非其情也爱恶相反而吉凶生逺近相取而悔吝生情伪相感而利害生吉之与凶悔吝利之与害彼此相形非有难见者易之情又近于人情然小人之为不善者于易之情近而不相得则凶或害之悔且吝甘心于凶害悔吝独不能取其吉且利者而趋就之是小人之不合于人情者也易所以恶小人也又言人之卜筮问焉以言皆欲有吉而无凶是人情本善也彼小人之流为不善者岂其情之本不善哉其将违叛乎理也犹有忌惮则其辞慙其中心有所疑者则其辞枝离而无本吉人主一则其辞寡躁人多欲则其辞多诬善之人自欺其心失心虚浮则其辞防莫知所归失守之人自防其心狥于偏曲则其辞屈而不能直叛疑吉躁诬善失守六者之情不同故慙枝寡多游屈六者之辞亦异所谓吉人者居其一而已天地间阳一而隂二阳一而竒故为君子者常少隂二而耦故为小人者常多崇阳而抑隂进君子而退小人是以圣人又有用易之道













　　淙山读周易卷十八
　　钦定四库全书
　　淙山读周易巷十九
　　宋　方实孙　撰
　　说卦
　　昔者圣人之作易也幽赞于神明而生蓍【疏云释圣人所以深明神明之道便能生用蓍之意以神道与用蓍相协之故也南轩曰天地能生蓍之形不能生蓍之用唯圣人之德赞于神明故分之挂之揲之以四归竒于扐生其用而至于圆而神也】参天两地而倚数【南轩曰一三五七九皆阳数也独以一三五参之而用九者此倚其阳数也二四六八十皆隂数也独以二四两之而用六者此倚其隂数也特取九六而不用七八者乃参天两地而倚其数也】观变于隂阳而立卦【南轩曰纯阳为干纯隂为坤及夫隂阳之变则阳卦多隂隂卦多阳此卦所以立也】发挥于刚柔而生爻【南轩曰刚柔者立本变通者趋时必待发其所蕴挥其所聚此爻所以生也】和顺于道德而理于义【南轩曰道者出乎天德者能于已能和顺于道德自然于义无所乱也故曰理于义如此则人道尽矣】穷理尽性以至于命【伊川曰理也性也命也三者未尝有典穷理则尽性尽性则知天命矣天命犹天道也又曰理则须穷性则须尽命则不可言穷与尽只是至于命也横渠曰既穷理又尽性然后至于命命则又就已而言也】
　　圣人作易凡其生蓍倚数立卦生爻皆示人以道德性命之理唯和顺于道德而理于义则义在我矣又能穷理尽性以至于命则天命亦在我矣曰蓍曰数曰卦曰爻皆不可以徒泥也
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义【伊川曰仲尼言仁未尝兼义独于易曰立人之道曰仁与义而孟子言仁必以义配盖仁者体也义者用也横渠曰隂阳刚柔仁义所谓性命之理易一物而三才备隂阳气也而谓之天刚柔质也而谓之地仁义德也而谓之人又曰隂阳其气刚柔其形仁义其性】兼三才而两之故易六画而成卦【横渠曰三才而两之莫不有乾坤之道也潘氏曰隂阳刚柔仁义是三才之道也即性命之理也两其三而为六所以六画而成卦】分隂分阳迭用柔刚故易六位而成章【南轩曰居刚者不必皆刚而或以柔居柔者不必皆柔而或以刚此迭用柔刚也分之以示其理之之经也迭用以示其理之之纬也所以六位而成章章者经纬变错而成也】
　　初三五爻属阳二四上爻属隂故曰分隂分阳初三五爻有时而用刚初九九三九五是也亦有时而用柔初六六三六五是也二四上爻有时而用柔六二六四上六是也亦有时而用刚九二九四上九是也故曰迭用柔刚故易有六位所以交错而成文章也
　　天地定位山泽通气雷风相薄水火不相射八卦相错【疏云此一节就卦象明重卦之意易以乾坤象天地艮兑象山泽震巽象雷风坎离象水火若使天地不交水火异处则庶类无生成之用品物无变化之理所以因而重之今八卦相错则天地人事莫不备矣故云天地定位而合德山泽异体而通气雷风各动而相薄水火不相入而相资既八卦之用变化如此故圣人重卦令八卦相错乾坤震巽坎离艮兑莫不交互而相重以象天地雷风水火山泽莫不交错则易之卦爻与天地等伊川曰先儒以为干位西北坤位西南乾坤任六子而自处于无为之地此大故无义理风雷山泽之类便是天地之用岂天地外别有六子如人生六子则各任以事而天地自有风雷之类于天地间如人身上之有耳目手足便是人之用也岂可谓手足耳目皆用而身无用乎潘氏曰天地定位无为而无不为者也山泽之气相通雷风之势相薄水火之性不相厌射六子交相为用者天地六子合而为八】数往者顺知来者逆是故易逆数也【疏云圣人用此易道以数知来事也潘氏曰顺以数已往逆以知未来则天地之事无不知者故曰易逆数也谓逆数其事于未来之前而知之也白云曰人之道数往者顺而易知来者逆而难易之逆数未见其难者非止卜筮之用盖由其道之始必知其道之终也是亦原始可以要终知微知彰之义故孔子以知几为神众人独知卜筮而已】
　　前章曰和顺于道德而理于义曰将以顺性命之理理无不顺也圣人作易以前民用以逆数知来事欲使人趋吉而避凶能顺理者亦可以逆数也
  </div>
  <div class="pagination">
   <a href="淙山读周易_page15.html">
    上一页
   </a>
   <span>
    ...
   </span>
   <a href="淙山读周易_page11.html">
    11
   </a>
   <a href="淙山读周易_page12.html">
    12
   </a>
   <a href="淙山读周易_page13.html">
    13
   </a>
   <a href="淙山读周易_page14.html">
    14
   </a>
   <a href="淙山读周易_page15.html">
    15
   </a>
   <span class="current-page">
    16
   </span>
   <a href="淙山读周易_page17.html">
    17
   </a>
   <a href="淙山读周易_page17.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
