<!DOCTYPE html>
<html>
<head>
    <meta charset="UTF-8">
    <title>周易义海撮要 - 第 14 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易义海撮要 - 第 14 页/共 18 页</h1>
    <div class="content">　　通乎昼夜之道而知
　　昼夜者隂阳也推乎隂阳昼夜之道而通之则知幽明知生死知鬼神非尽已之性尽物之性者不能也【朱】昼夜相反而能通之则不为变化之所乱可以知之【坡】流行于天地之间者无不受命于隂阳而从役于昼夜其微有消息其着有盈虚其分有幽明其数有死生随流转徙未尝知其为昼夜也故成然止防然行惟昼夜所驱耳通乎昼夜之道者则与乎此虽与之来而有所谓不来虽与之往而有所谓不往故其体为神其用为易【龚】
　　故神无方而易无体
　　神则寂然虚无隂阳深逺不可求测是无一方可明也易则随物改变应变而往无一体可定也【孔】夫易之道与天地相准如鬼神之妙用也神以易为方易以神为体以易为方者无方之方也故无乎不在以神为体者无体之体也故无乎不为【龚】
　　一隂一阳之谓道
　　一谓无也无隂无阳乃谓之道一得为无者无是虚无虚无是大虚不可分别唯一而已故以一为无也若其有意则彼此相形有二有三不得为一故在隂之时而不见为隂之功在阳之时而不见为阳之力自然而有隂阳自然无所营为此则道之谓也故以数言之谓之一以体言之谓之无以物得开通谓之道以微妙不测谓之神以应机变化谓之易总而言之皆虚无之谓也【孔】隂阳果何物哉虽有娄旷之聪明未有能得其髣髴者也隂阳交然后生物物生而后有象象立而隂阳隐凡可见者皆物也非隂阳也然谓隂阳为无有可乎虽至愚知其不然也物何自生哉是故指生物而谓之隂阳与不见隂阳之髣髴而谓之无有者皆惑也圣人知道之难言也故借隂阳以言之曰一隂一阳之谓道一隂一阳者隂阳未交而物未生之谓也喻道之似莫密于此者矣隂阳一交而生物其始为水水者有无之际也始离于无而入于有矣老子识之故其言曰上善若水又曰水防于道圣人之徳难可以名而不囿于一物若水之无常形此善之上者防于道矣而非道也若夫水之未生隂阳之未交廓然无一物而不可谓之有此真道之似也【坡】一隂一阳在天日月之行也昼夜之经也寒暑之运也在人屈信也动静也语黙也推而行之故以是名之为道【朱】道无方也隂阳则有方矣道无体也隂阳则有体矣无方故妙物而为神无体故用数而为易有方则上下位焉有体则小大形焉是物而已然所谓道者未尝离物而物无乎非道则道非即隂阳非离隂阳而万物之所由者一隂一阳而已彼师天而无地师隂而无阳者皆万物之所不由也【郑】道者何无之称也无不通也无不由也况之曰道寂然无体不可为象必有之用极而无之功显故至乎神无方而易无体而道可见矣故穷变以尽神因神以明道隂阳虽殊无一以待之在隂为无隂隂以之生在阳为无阳阳以之成故曰一隂一阳也【注】
　　继之者善也成之者性也
　　隂阳交而生物道与物交而生善物生而隂阳隐善立而道不见矣故曰继之者善也善者道之继而指以为道则不可今不识其人而识其子因之以见其人则可以为其人则不可故曰继之者善也学道而自其继者始则道不全昔者孟子以善为性以为至矣读易而后知未至也孟子之于性盖见其继者而已矣夫善性之效也孟子已及见性又见其性之效因以其所见者为性性之于善犹火之能熟物也吾见其火而指天下之熟物以为火夫熟物则火之效也敢问性与道之辨曰难言也可言其似道之似则声也性之似则闻也有声而后闻邪有闻而后声邪是二者果一乎果二乎孔子曰人能道非道人又曰神而明之存乎其人性者所以为人者也非是无以成道矣【坡】在仁为元在义为蔵在礼为嘉在智为寂在信为谷善端不一而皆在于可欲则所以继道而不絶者善而已道非有心者所能得近非无心者所能得逺惟黙而得之性而成之则所以成道而无亏者性而已善名立而道之体亏矣故庄子曰离道以善自道以降可欲者惟善而已故曰继之者善也命之在我各有仪则一性自成道体咸备以空寂以觉照则所谓性者果且有亏乎哉故曰成之者性也【郑】
　　仁者见之谓之仁知者见之谓之知百姓日用而不知故君子之道鲜矣
　　属目于无形者或见其意之所存故仁者以道为仁意存乎仁也知者以道为知意存乎知也贤者存意而妄见愚者日用而不知是以君子之道成之以性者鲜矣【坡】君子体道以为用也仁知则滞于所见百姓则日用而不知体斯道者是亦鲜矣故常无欲以观其妙始可以语至而言极也
　　显诸仁蔵诸用鼓万物而不与圣人同忧
　　衣被万物故曰显诸仁日用而不知故曰蔵诸用【注】道之功用鼓动万物使之化育圣人化物不能全无以为体犹有经营之忧道则虚无为用无事无为不与圣人同用有经营之忧也【孔】天地之道干刚坤柔日月照临春夏生长秋冬敛蔵使万物绵绵而不絶者天地生成之仁也然不知天地生成之用也圣人之道恩涵泽浸政渐仁煦薄赋轻役恤孤赈贫使百姓安其土而不迁劝其功而乐事者圣人生成之仁也然不知圣人生成之用也大易之道寂然不见其体杳然不见其形以之恱泽生民功业万世施为徳泽则可以衣被万物是显诸仁也及夫推究本源测度云为不见其迹是蔵诸用也天地以时而生以时而杀雷霆以鼓动之风雨以滋润之使万物洪纎髙下皆遂其性或万物之中有夭折暴亡凶荒札瘥者皆任自然之理不能忧恤老子所谓天地之道其犹橐籥以万物为刍狗者是也圣人代天牧民物之夭折暴亡常如已内于沟中故大易之道载天地生成之理而不能与圣人同忧也【胡】仁者体也道以之显用者知也道以之蔵言显则知用之为知言蔵则知仁之为体至于鼓万物而不与圣人同忧则寂然不动之时也圣人有思有为者也故吉凶与民同患道则无思无为故鼓万物而不与圣人同忧【龚】
　　盛徳大业至矣哉富有之谓大业日新之谓盛徳天地之道无所不生无所不育其徳至广其功至大圣人法天地之用广生成之道万物由之而通众事由之而立作工巧以便器用立商贾以通有无为之网罟则以佃以渔为之耒耜则以耘以耔使天下之人至于昆虫草木无不被其赐者是圣人极盛之徳广大之业至极矣施于行则为徳行于事则为业天地生物盈满于天地之间则谓之富圣人法天行事布其徳泽施其敎化竭天下之财用聚天下之民物以为之富有富有天下措当世于不拔故谓之大业天地之道日往月来隂极阳生四时更变寒暑相推日复一日生成万物其徳日盛圣人法之增修其徳持循政敎适时之变量事制宜使其徳日新而盛大【胡】圣人有相之道不以其所可忧者而同乎无忧以谓配天地立人道者存乎已易之道是已则圣人盛徳大业岂不至矣乎横渠曰富有者大而无外也日新者久而无穷也【朱】
　　生生之谓易
　　隂阳转易以成生化【注】天地之道圣人之徳以富有言之则谓之大业以日新言之则谓之盛徳然生成之道变化之理终而复始死而复生使万物绵绵而不絶者天地圣人之徳业也大易之道总隂阳生杀之理包人事万物之宜变而必通终而复始随时之变因事制宜准拟天地其功不异生生相续而不絶也【胡】相因而有谓之生生苟不生则无得无失无吉无凶方是之时易存乎其中而人莫见故谓之道而不谓之易有生有物物转相生而吉凶得丧之辩备矣方是之时道行乎其间而人不知故谓之易而不谓之道【坡】
　　成象之谓干效法之谓坤
　　象有见而已法则制焉干位乎亥前天一肇焉万物于是乎始有见坤位末后万宝成焉裁而制焉万物皆覩圣人立成器以为天下利亦合乎天地之法象而已【郑】圣人之作易也不有所设则无以交于事物之域而尽吉凶得丧之变是以因天下之至刚而设以为干因天下之至柔而设以为坤乾坤交而得丧吉凶之变纷然始起矣故曰成象之谓干效法之谓坤效见也言易之道至干而始有象至坤而始有可见之法也【坡】太极不动则含两仪动而生阳一太极两仪而成象此天之所以三也静而生隂隂配于阳犹形之有影故两刚柔男女而效之法此地之所以两也成象者健也此之谓干效法者顺也此之谓坤【朱】成就万物之形状非刚健之功不能如是故伏羲画卦取健为象坤承天之气而始终万物皆效天而生育之故画卦取柔顺之义以人事言之亦犹天下之事非君不能立庶政之设非臣不能行也【胡】
　　极数知来之谓占
　　有象有法则数行矣易逆数也无有逺近幽深遂知来物则有以极其数道无数也故未尝有穷物有数也故可极焉天地之数五十有五而大衍之数五十蓍之用四十有九而卦止于六十四则数为可极故也数为可极则来物为可知此占事也故曰极数知来之谓占
　　通变之谓事
　　物穷则变变而通之事之所由生也【注】穷则变变则有术以通之此之谓事【朱】暑往而寒来阳生而隂伏物之所以理事之所以通生而后滋周而复始皆自变化之力黄帝通其变使民不倦神而化之使民宜之易穷则变变则通通则久是皆自通变然后成天下之事也【胡】
　　隂阳不测之谓神
　　万物之生皆由天地隂阳之功以生成之然生成之道周而复始极而复生不言而信不疾而行及究其生育之形不可得而知也【胡】无一物不生乎神则无一法不见乎易易者用也用必归乎体故初言道以一隂一阳为宗中言易以一干一坤为序末言神以隂阳不测为妙离之则为三合之则随所在而宜也【龚】
　　夫易广矣大矣以言乎逺则不御以言乎迩则静而正以言乎天地之间则备矣
　　广以言其无不载也大以言其无不覆也无不覆载则通上下矣故以言乎逺则不御所谓推而行之谓之通不御者所谓通也以言乎迩则静而正所谓天下之动正夫一也静而正则贞也不杂故也此因其四旁中央而横说之也以言乎天地之间则备矣此因其上下而从说之也广大者犹有分也备则无不有矣此易一名而具广大也【龚】广者坤也大者干也以言乎逺者变动也入于无形莫之能御也以言乎迩者不变者也静而守正一天下之动者也以言乎天地之间则乾坤合徳刚柔有体变与不变互相推荡而万物备矣广矣大矣备矣所谓富有也【朱】
　　夫干其静也专其动也直是以大生焉夫坤其静也翕其动也辟是以广生焉
　　专专一直刚直翕敛也止则翕敛其气动则辟开以生物也干统天首物为变化之元通乎形外者也坤则顺以承阳功尽于已用止乎形者也故干以专直言乎其材坤以翕辟言乎其形【注】至刚之徳果至柔之徳深絶意于动专也不可复回直也敛之无余翕也发之必尽辟也夫小生于杂隘生于疑故专直生大翕辟生广【坡】无为而制命有为而顺理无容心焉任一气之自运是以大生焉无一物之不覆冐也以土为质而受物之归以化为事而效法以示无容心焉委众形之自化是以广生焉无一物之不持载也干其动也直而坤卦曰六二之动直以方也辟户谓之干而此曰坤其动也辟何也任理而不为私者干之直也坤之道尽于二二则一法天而已出命而万物以出者干也至柔而动也刚则其趋时也有所辟焉而不可以为常也乾坤一道也动静不失其时而物生焉此其所以为广大欤【郑】
　　广大配天地变通配四时隂阳之义配日月易简之善配至徳
　　莫神于天莫富于地故广大配之四时之运相推而行无所终穷故变通配之日昱乎昼月昱乎夜故隂阳之义配之至徳者道之本也故易简之善配之道之在易体神而未判乌至而倪小大则天地不足以穷至大之域自古以固存则四时不足以纪方来之变通乎昼夜之道而知则日月为无方无极复无极无尽复无尽则至徳为无体若是者独立乎万物之上物无得而耦之则亦何所配哉自其出而为乾坤则其体有广大之可名其用有变通之可久上下异位方圎异相而有隂阳之义不违乎性之固有不逆乎理之自然而有易简之善故天地之大四时之运日月之行至徳之实此则有以配而合之矣然隂阳曰义易简曰善者隂阳之在物或有不得其宜者而乾坤之所体无适而不宜也易简之在人有所谓不善乾坤之所示无非善也
　　子曰易其至矣乎夫易圣人所以崇徳而广业也穷理入神其徳崇也兼济万物其业广也【注】成已者徳也故欲崇崇则日新成物者业也故欲广广则富有夫易者用数而非数也变动不居超然于形器之外以此尽其性则极髙明矣故圣人所以崇徳以此通于事则功盖天下矣故圣人所以广业【郑】
　　知崇礼卑崇效天卑法地
　　知以崇为贵礼以卑为用极知之崇象天髙而统物备礼之用象地广而载物【注】徳之崇在智以辨物故也业之广在礼以交物故也辨则天道升故知言崇交则天道降故礼言卑智于五行为水水趋下也而致用常在上升而为云是也礼于五行为火火炎上也而致用常在下若烹饪是也然智天一也辨而见独故崇效天以逺而尊故也礼地二也示而弗閟故卑法地以迩而亲故也【郑】
　　天地设位而易行乎其中矣
　　天地易之门户而易之为义兼周万物【注】易者天地之用也尊卑有定天地设位六爻上下升降而易行乎其中矣【朱】天地位徳业成而易在其中明此之外无别有易【坡】易行其中者用崇徳广业故也易立乎其中者易之体也立象设卦是也【龚】
　　成性存存道义之门
　　易道旣在天地之中能成其万物之性使物生而不失其性存其万物之存使物得存其成也性谓禀其始也存谓保其终也道谓开通也义谓得其宜也既能成性存存则物之开通物之得宜从此易而来故云道义之门谓易与道义为门户也【孔】性者天之所禀也存者不絶之谓也夫人禀天地之善性至明而不昏至正而不邪至公而不私若能观天之性而成就已之性则可以生成于天下以尽万物之性使万物之性存存而不絶而道义自此涂而出也若不能观天之性以正已之性刚陷于邪佞而放僻之事从而至矣如是则不能开通其物夫易之道准拟于天地至公至正无私无曲成其治性之道存存而不絶成其道义之门为人之所出入而取法也【胡】
　　圣人有以见天下之赜而拟诸其形容象其物宜是故谓之象
　　卦者所以示象也故有以见天下之赜赜者理之所蔵可探以示人也上下内外所谓拟诸其形容也静而有则者形也动而有仪者容也隂象隂之物宜阳象阳之物宜隂阳杂者亦然此所以谓之象而成卦【龚】若干之健坤之顺震之动离之文而取于马牛龙雉之类则象实像之故也【郑】拟诸其形容者刚柔有体象其物宜者百物不废【郑】
　　圣人有以见天下之动而观其防通以行其典礼系辞焉以断其吉凶是故谓之爻
　　爻者所以趋动也防者方合而不乖通者方变而不穷此时也典则有叙而略礼则有秩而详此所以趋时也趋时有得失则吉凶生焉此所以谓之爻而成章【龚】爻者九六之数也防则万物皆相见通则气融而亨典言常礼言变而辞者所以命其物也万物方静辨而各正后不省方而君子则向晦亦无所效矣天下之时至于防通而无道以御之则是在萃之聚而忘不虞之戒处既济之定而无防患之思也岂能必无凶乎故有典焉以经之有礼焉以纬之顺之者吉逆之者凶而系辞焉以断之天下之动始得而和矣若否泰损益之不同而消息盈虚之不能违爻效之故也【郑】
　　言天下之至而不可恶也言天下之至动而不可乱也
　　谓圣人于天下至之理必重慎明之不可鄙贱轻恶也若鄙贱轻恶不存意明之则逆于顺道也天下至变动之理论说之时不可错乱错乱则乖违正理也【孔】天下之去人情也逺矣则疑若可恶象之所言每与理防则人将乐而玩之矣天下之动扰扰而不齐则疑若可乱爻之所言每与事适则人将居而安之【郑】象之所言有形容物宜爻之所言有内外上下【龚】如颠趾出否豕涂鬼车言天下之至也然象其物之所宜虽至而不可恶也如升降上下反复相变亦天下之至动也然断之以吉凶虽至动而不可乱也【朱】易之爻象君子小人之道无不备载于其间然虽有出小人之辞亦未尝容心但于人事之得失备言之小人之心旣不能思大易之道而奸邪情伪亦不能错杂而纷乱之【胡】
　　拟之而后言议之而后动拟议以成其变化
　　言者尚其辞故拟之而后言则无妄言动者尚其变故议之而后动则无妄动拟议以成其变化刚语黙动静皆中于道易言变化者四曰天地变化者乾坤变化也曰乾道变化者干之变化也曰刚柔相推而生变化者爻象之变化也曰拟议以成其变化者言行之变化也或出或处或黙或语变化也爻象之变化象天地故曰天地变化圣人效之言行之变化体易也【朱】拟而后言度其所出也议而后动攷其所宜也刚柔相推而生变化变化之所始也拟议以成其变化变化之所终也在易道则为刚柔相推在人事则为拟议言动此所以变化自生而有成也【龚】老子曰善言无瑕谪善行无辙迹夫言至于无瑕谪行至于无辙迹可谓神矣则所谓变化者其外乎拟议之间哉【郑】拟议之事在于慎言语同心行重举措守谦退勿骄盈保静慎勿贪非位凡此七事是言行之尤急者故引七卦之义以证之【孔】
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎中孚九二上应九五当中孚之时二五以至诚相应用心不私虽六三六四以隂柔间厠于其间进无所适退无所遇二五虽不得相防然至诚相待终得其应是犹鸣鹤在幽隂之中声闻于外其子従而和之也美好之爵不自有乃与同类之人共分而靡之是用心不私至公至正也【胡】明拟之而后言议之而后动当如是也此动彼应非变化乎【朱】
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　拟议而后动则同类相应以同人初未和同故先号咷后得同类故后笑也孔同人九五始为三四防难故不得与二为应是先号咷也然二五至诚相应终得防遇是后笑也【胡】其臭如兰言可服也【朱】
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　大过之时政教陵迟纪纲废坠上下失道本末衰弱唯是大才大徳之人过越常分以拯救之然圣贤之人虽过越常分以拯救天下之事然居事之始不可不过慎重之苟不慎重则害于成事以灾其身也【胡】明言行之当慎也【朱】
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　谦之九三以阳居阳在下卦之上以位言之则得其正以身言之则在人臣之极位上奉事其君下在于百官之上其责至重其职非轻是以上则劳谦以事于君下则劳谦以接于人不以动劳为虑常懐旷官之忧夫如是劳谦君子有终者也小人之性亦有谦顺之时然其心易骄不能终始而行之也徳言盛者取其日新之谓礼言恭者取其恭顺之谓【胡】存其位者非固位有终吉也明言行之当谦也【朱】
　　亢龙有悔子曰贵而无位髙而无民贤人在下位而无辅是以动而有悔也
　　不当尊位无位也干见坤隐坤为众无民也九三不应无辅也上九刚过亢满不知谦降之道是以动而有悔违谦故也【朱】
　　不出户庭无咎子曰乱之所生也则言语以为阶君不密则失臣臣不密则失身防事不密则害成是以君子慎密而不出也
　　夫节之为道节人之情防人之欲禁民之非正民之伪天下之所恶闻人情之所不愿者也凡君子为节之道当慎重而周密之不然则法出奸生令下诈起适足以壊其成事矣【胡】
　　子曰作易者其知盗乎易曰负且乘致冦至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢蔵诲盗冶容诲淫易曰负且乘致冦至盗之招也
　　解之六三以隂柔之质居于阳位以位言之则不中也以身言之则不正也夫以隂柔不中不正之小人而居君子之位行其谄谀之行荼毒良民不可以久居其位必为盗之所夺也【胡】春秋之时诸侯有问鼎之轻重者陪臣有窃宝玉大弓者亦以上慢下暴故也盖治乱之本隐而难知及其显也众人莫不知之唯圣人能知之于隐微难知之时故其为力不劳而天下治季氏旅于泰山孔子谓弟子曰汝弗能救欤八佾舞于庭曰是可忍也孰不可忍也当此之时天下可谓乱矣季氏旅于泰山八佾舞于庭岂足过哉孔子特忧之如此盖唯圣人能探其本而知其所以治乱安危为在此也然则非作易之圣人其孰能知盗者乎
　　大衍之数五十其用四十有九
　　京房谓十日十二辰二十八宿凡五十其一不用者天之生气将欲以虚来实故用四十九　马季良云易有太极谓北辰也太极生两仪两仪生日月日月生四时四时生五行五行生十二月十二月生二十四气北辰居位不动其余四十九转运而用也　荀爽则曰卦各有六爻六八四十八加乾坤二用凡五十初九潜龙勿用故用四十有九　郑康成言天地之数五十有五其六以象六画之数故减之用四十九　王弼则曰演天地之数所赖者五十其一不用者以其虚无非所用也　子夏则曰其一不用者太极也无可名之谓之太极　孔颖逹言圣人推演天地之数止用五十非数而数以之通不用而用以之成又虚一以象虚无之气　顾懽云立此五十数以数神神虽非数因数而显故虚其一数以明不可言之义也刘牧谓天地之数十有五居其内而外干五行之数四十也今止用四十九者盖由天五为变化之始散在五行之位故中无定象又天一居尊而不动以用天徳也天一者象之始也有生之宗也为造化之主故居尊而不动也又曰虚天一之不用象太极而成功不测也夫言五位者竒耦之位也有合者隂阳相合也旣隂阳相合而生五行则必于五位之中各有所生矣至于天一与地六合而生水合之者父母也生之者子也言于父母数中虚一为水以表生子之用亦犹大衍之虚也夫如此则地二天七天三地八地四天九天五地十合生之际各虚一以成金木水火土而备五行之数者也然每位虚一非去之也盖五位父母密蔵五子之用而欲成就变化宣行鬼神者也五行旣能佐佑天地生成万物是隂阳不可得而测也况于人乎故曰密蔵五子之用也李太伯谓天地之数虽五十五至揲蓍之法只可用四十九取其整数而已增一损一则不可揲也至如期三百六旬有六日而乾坤之防三百六十当期之日又岂可言无六防以当六日者别有意也　陈髙谓天地之数五十有五其用四十有九者大衍自虚其一也水一水也火一火也木一木也金一金也土一土也老子曰天得一以清地得一以寜神得一以灵谷得一以盈侯王得一以为天下贞自天地以至于王侯未有不得一而成体者也各得其一而成体虽则千变万化而其所谓一者无往而不虚也易曰天下之动贞夫一者也知一之说则天地万物之理得矣庄子曰通于一而万事必长也　胡瑗谓天数二十五地数三十是老隂老阳之数也以数言之隂数多于阳数而隂者是臣之象也阳者是君之象也今地数三十隂之盛于阳也臣之盛于君子之盛于父卑之盛于尊至逆之象也是故圣人因天地生成之数自然之理酌其老隂老阳之数以隂不可过于阳臣不可盛于君故于地数三十之中去其六防又合于坤之防二十四合于天数二十五共为四十九数取其隂下于阳臣下于君子下于父卑下于尊此至顺之道也　朱云谓小衍之五参两也太衍之五十则小衍在其中矣一者体也太极不动之数四十有九者用也两仪四象分太极之数总之则一散之则四十九非四十有九之外复有一而其一不用也方其一也两仪四象未始不具及其散也太极未始或亡体用不相离也四十有九者七也是故爻用六蓍用七卦用八用九十即五也十盈数可【阙】不可衍也【龚】史谓大衍之数五十总四十有九之成数又合而为一也此蓍之体也其用四十有九自分而为二言也此蓍之用也以蓍之体合蓍之用四十有九则五十也故一为虚数四十九为实数而一者四十九之所生也
　　分而为二以象两挂一以象三揲之以四以象四时归竒于扐以象闰五岁再闰故再扐而后挂
　　大衍之数五十其用四十有九盖虚一而不用也不用而用以之通非数而数以成之也故将四十九蓍总而围之犹混沌未分之际也分而为二以象两谓将蓍分于左右手中以象天地也挂一以象三谓于左手取一存于小指中象三才也揲之以四以象四时谓先将左手中蓍四四而数之也归竒于扐以象闰谓四四之余者合于挂一也五嵗再闰故再扐而后挂者谓将右手蓍复四四数之其余者亦合挂于一处故曰后挂也如此一揲之不五即九二三揲之不四则八尽其三揲一爻成矣十有八变一卦成矣【刘牧】圣人揲蓍虚一分二挂一揲四归竒再扐确然有法象非苟作也故五十而用四十九分于两手挂其一则存者四十八以四揲之十二揲之数也左手满四右手亦满四矣乃扐其八而谓之多左手余一则右手余三左手余三则右手亦余一左手余二则右手亦余二矣乃扐其四而谓之少三少则扐十二并挂而十三其存者三十六为老阳以四计之则九揲也故称九三多则扐二十四并挂而二十五其存者二十四为老隂以四计之则六揲也故称六一少而多则扐二十并挂而二十有一存者二十八为少阳以四计之则七揲也故称七一多两少则扐十六并挂而十七其存者三十二为少隂以四计之则八揲也故称八所谓七八九六者盖取为四象之数也以是大衍之策也不可增损増一损一则不可揲矣故康伯述辅嗣之旨曰演天地之数所赖者五十也苟谓圣人以五行天五之数特减其五则未知不减之时如何揲也【泰伯】
　　天数五
　　谓一三五七九也【孔】
　　地数五
　　谓二四六八十也【孔】
　　五位相得而各有合
　　天一与地六相得合为水地二与天七相得合为火之类是也
　　天数二十有五
　　五竒合为二十五【注】
　　地数三十
　　五耦合为三十【注】
　　凡天地之数五十有五此所以成变化而行鬼神也阳奇隂耦之数成就其变化言变化以此隂阳而成也宣行鬼神之用言鬼神以此隂阳而得宣行也【孔】天地之数五十有五以之开物成务以之冐天下之道所谓易者如斯而已此所以成莫大之变化行无形之鬼神也新故相代清浊相废死生相胶万变相纒此之谓成变化五辰伏见四时潜处七宿轸转六甲内驯此之谓行鬼神鬼神无形而数能行之何哉周官以八则治都鄙有祭祀以御其神夫所谓神者王之祭祀犹足以御之而使从况天地之数哉【郑】
　　干之防二百一十有六坤之防百四十有四凡三百有六十当期之日
　　干爻之策三十有六以九而四数之也则六爻之策二百一十有六坤爻之防二十有四以六而四数之也则六爻之策百四十有四【孔】三百有六十当期之日则一歳之日皆不出乎乾坤之策矣【陈髙】震坎艮之防六爻一百六十有八巽离兊之策六爻一百九十有二震坎艮巽离兊之策凡三百有六十亦当期之日举乾坤则六卦举矣老者变少者不变易以变为占者也变则化成变化则鬼神行矣【朱】
　　二篇之策万有一千五百二十当万物之数也
　　二篇之爻总有三百八十四爻隂阳各半阳爻一百九十二爻爻别三十六总有六千九百一十二也隂爻亦一百九十二爻爻别二十四总有四千六百八也总合万有一千五百二十【孔】老阳之策三十有六其数五千一百四十有四老隂之策二十有四其数二千四百五十有六少阳之策二十有八其数一千三百四十有四少隂之策三十有二其数一千五百三十有六二篇之策三百八十四爻隂阳各居其半其防万有一千五百二十所以当万物之数也【陈髙】
　　是故四营而成易
　　分而为二挂一揲之以四归奇于扐【注】
　　十有八变而成卦
　　每一爻有三变初揲不五则九第二第三揲不四则八三变也三者俱多为老隂谓初得九第二第三俱得八也三者俱少为老阳谓初得五第二第三俱得四也两少一多为少隂谓初与二三之间或有四或有五而有八也或有二个七或有一个九此谓而少一多也其两多一少为少阳者谓三揲之间或有一个九或有一个八而有一个四或有二个八而有一个五此为两多一少也如此三变旣毕乃定一爻六爻则十有八变乃始成卦也【孔】
　　八卦而小成引而伸之触类而长之天下之能事毕矣象天地风雷日月山泽于大象略尽是易道小成引长八卦而伸尽之为六十四触刚柔之事类以次而增长之则天下之能事法象皆尽【孔】八卦以象告而已虽曰通神明之徳类万物之情而易之为书未悉备也故曰八卦小成引而伸之所谓数者自一以至千百万之不同触类而长之所谓卦者有上下焉有内外焉而遂至于六十四则大为天地幽为鬼神散为万物駴天下而同吉凶之患周世变而际古今之运无不该也无不徧也故曰天下之能事毕矣天能天而不能地地能地而不能天人各有能有不能是岂天下之能事哉惟无能也无不能也然后天下之能事毕矣【郑】
　　显道神徳行是故可与酬酢可与祐神矣
　　显明无为之道神明其徳行之事【孔】可以应对万物之求助成神化之功【注】显道者危者使平易者使倾惧以终始其要无咎之道徳行者卦之徳行神者变而通之酬酢者至为賔主祐神者先后天也饮酒之礼主人献賔賔酬主人主人酬賔卦反复相变而乾坤坎离大过頥小过中孚不变此所以能酬酢也【朱】有象以示天下之至有爻以效天下之至动此卦之有所显有所神也幽賛而生之参天两地而倚之或参伍以变或错综其数至圎而不穷此蓍之有所显有所神也道形而上则其体幽故显之显之故可以酬酢所以出而有思有为也徳行形而下则其体明故神之神之故可与祐神所以入而无思无为也酬酢者敌体也犹賔主也祐者上道也神者下道也犹相天也庄子曰精反以相天者自然之谓也则神之又神所以祐神也神者非自然也非不自然也数至于大衍则无数而不流通矣道至于祐神则无道而不有待矣能祐神则至矣不可以有加矣【龚】
　　子曰知变化之道者其知神之所为乎
　　变化之道不为而自然故知变化则知神之所为【注】凡言大易之道也【胡】神之所为不可知也观变化而知之矣天下之至精至变与圣人所之所以极深硏几者每以神是以知变化之间神无不在因而知之可也指以为神则不可【坡】物极之谓变变则离形而蔵于密物生之谓化化则因形而易以渐万物之新故四时之盈亏日月之往来与夫人之所以视听言动若有机缄而不能自已者皆变化也变化代兴孰为之者必曰神而已知此则合散消息举在我矣托于地文示以天壤奔逸絶尘而独立乎形器之上有顔子之所不能知季咸之所自失而走者则其体化而合变庸非知神之所谓乎【郑】
　　易有圣人之道四焉以言者尚其辞以动者尚其变以制器者尚其象以卜筮者尚其占
　　圣人之情见于言辞之间观诸卦爻所属之文辞则见圣人之情意也六十四卦其爻有得位失位有变有动有正有不正有中有不中有应有不应观诸爻之变动然后可以知吉凶之事悔吝忧虞之理作结绳以为网罟而取诸离作耒耜而取诸益之类是制器者必观六十四卦之法象也鬼神之道至幽至隐不可以形观不可以象窥是必假其至诚取其蓍龟明卦爻变动之理以明未来之事【胡】辞者因天下之动而鼓之变者因万物之化而裁之象则蔵往占则知来【龚】
　　是以君子将有为也将有行也问焉而以言其受命也如响无有逺近幽深遂知来物非天下之至精其孰能与于此
　　君子将欲有所施为将欲有所行往占问其吉凶而以言命蓍蓍受人命报人吉凶如响应声无逺近幽深悉皆告之逆知将来之事非至极精妙孰能参与于此【孔】
　　参伍以变错综其数通其变遂成天地之文极其数遂定天下之象非天下之至变其孰能与于此
　　参合也伍谓配耦也谓天五合配天一下生地六之类也以通其变化交错而成四象八卦之数也成天地之文者谓隂阳交而成其文理也极其数者谓极天地之数也天地之极数五十有五之数也遂定天下之象者天地之数旣设则象从而定也【刘牧】参伍以变者纵横十五天地五十有五之数也错之为六七八九综之为三百六十以天地观之隂阳三五一五以变为候者七十二二五以变为旬者三十六三五以变为气者二十四三百六十五日周而复始故干之防三十有六者三六而又二也坤之防二十有四者二六而又二也三其二十四与二其三十六皆七十二三其七十二为二百一十有六得干之防二其七十二为百四十有四得坤之策三画之卦三变而反六画之卦五变而复通六七八九之变则刚柔相易遂成天地之文极五十有五之数则刚柔有体遂定天下之象非成文不足以成物非定象不足以制器变之又变谓之至变【朱】参伍以变所谓变者隂变而为阳阳变而为隂也干一变而为兊再变而为震三变而为坤四变而为坎五变而为巽六变而为艮七变而为离坎一变而为巽再变而为艮三变而为离四变而为干五变而为兊六变而为震七变而为坤之类皆参以变其变也反复乎三画之中也干一变而为姤再变而为遯三变而为否四变而为观五变而为剥六变而为晋七变而为大有坎一变而为节再变而为屯三变而为既济四变而为革五变而为丰六变而为明夷七变而为师之类皆伍以变其变也反复乎六画之中也八卦天也其变自上而下重卦人也其变自下而上天道尚变固无不变者矣人道体常而有不变者存则上爻是也其犹大衍之虚其一者乎其变也其不变也皆出于自然矣恶知其人之非天邪天之非人邪错其数若干之六爻五行之数所以相间也综其数若干之六爻天地之数所以相摄也通其变则有刚有柔所以成天地之文极其数则有得有失所以定天下之象非天下之至变其孰能与于此哉八卦参以变之其数一千五百六十有八重卦伍以变之其数三千五百二十故八卦之数皆五十有五而五十六卦之数或増或损所以趋变也其趋变也虽多而不为有余虽少而不为不足以其皆本于八卦而已干之数五十有五姤之数五十有七遯之数五十有九晋之数五十有五大有之数五十有五其综四百四十有一也坎之数五十有五节之数五十有五屯之数五十有三旣济之数五十有三革之数五十有三丰之数五十有五明夷之数五十有三师之数五十有七其综四百三十有四也余六卦以类推之可也【陈髙】天一与二为三则三者因成数也二与三为五因备数也三天也参之者人也五天也伍之者人也数起于一立于二成于三衍于四备于五因三而参之则八卦之数成矣因五而伍之则六爻之数备矣以至积为九合而为二十有五此之谓变变阳之事错综其数则天地之数合则其错也有十五数而九六七八因之为体也其综也为四十九数推之以为用此之为数数竒耦具也通其变遂成天地之文若制器是也极其数遂定天下之象若卜筮是也天地虽有自然之文而无器以成其形则卒于朴而无用其能成文乎天下虽有自然可书之象而无蓍以探其爻则蔵于而难形其能有定乎象用之在变若使民不倦使民宜之通其变者也用在数若当期之日当万物之数极其数者也夫穷则变以通之疑则数以极之故曰非天下之至变其孰能与于此
　　易无思也无为也寂然不动感而遂通天下之故非天下之至神其孰能与于此
　　夫有行始于有为有为始于有思有思有为者人也无思无为者天也谁能有思有为而无与人之累乎其唯易而已易有思也本于无思有为也本于无为五十有五之数归于太极寂然无声其一不动万物冥防乎其中有物感之散为六七八九之变而天下之所以然者无乎不通所谓逺近幽深遂知来物乃其一也精者精此者也变者变此者也神之又神谓之至神【朱】非忘象者无以制象非遗数者无以极数至精者无筹防而不可乱至变者体一而无不周至神者寂然而无不应斯盖功用之母象数所由立故非至精至变至神不得与此【注】
　　夫易圣人之所以极深而硏防也唯深也故能通天下之志唯防也故能成天下之务唯神也故不疾而速不行而至子曰易有圣人之道四焉者此之谓也
　　极未行之理则曰深适动微之防则曰防【古注】深者其理也防者其用也【坡】精故可以穷深变故可以决防夫易圣人体之以极深硏防者也天下之志蔵于无形非推见至隐者其能尽通乎易至精者也天下之务其来无穷非曲得物先者其能成乎易至变者也疾而速行而至有思有为者皆然易至神也体易者至于不疾而速不行而至者极深硏防之效也莫知其然而然也故曰易有圣人之道四焉【朱】
　　天一地二天三地四天五地六天七地八天九地十易以极数通神明之徳【胡】明易之道先举天地之数也【古注】
　　子曰夫易何为者也夫易开物成务冐天下之道如斯而已者也
　　言通天下之志成天下之务其道可以覆冐天下也【古注】物有理易则开之事有时易则成之日月所照霜露所坠舟车所至凡有血气者必待此道而后覆冐【朱】开物者深也成务者防也冐天下之道者神也【龚】
　　是故圣人以通天下之志以定天下之业以断天下之疑
　　易开物也故以通天下之志易成务也故以定天下之业易冐天下之道故以断天下之疑【龚】
</div>
    <div class="pagination">
<a href="周易义海撮要_page13.html">上一页</a><span>...</span><a href="周易义海撮要_page9.html">9</a><a href="周易义海撮要_page10.html">10</a><a href="周易义海撮要_page11.html">11</a><a href="周易义海撮要_page12.html">12</a><a href="周易义海撮要_page13.html">13</a><span class="current-page">14</span><a href="周易义海撮要_page15.html">15</a><a href="周易义海撮要_page16.html">16</a><a href="周易义海撮要_page17.html">17</a><a href="周易义海撮要_page18.html">18</a><a href="周易义海撮要_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
