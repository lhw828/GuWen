<!DOCTYPE html>
<html>
<head>
    <meta charset="UTF-8">
    <title>易经存疑 - 第 16 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 16 页/共 42 页</h1>
    <div class="content">　　象曰居贞之吉顺以从上也
　　解居贞吉顺以从上九之贤去养人六五之贞也故可以养人而得吉
　　上九由頥厉吉利渉大川
　　六五頼上九之养以养人是天下之人皆頼上九以养也故曰由頥位髙任重岂可以易心处之哉必也兢兢业业而危厉以处之思虑详审处置得宜则天下得其所养矣又有刚阳之才而在上位以之而济天下之难则无不利也
　　周公以叔父位冢宰天下之未化礼乐之未兴一沐三握髪一食三吐哺以待天下之贤思兼三王以施四事夜以继日坐以待旦然后能制礼作乐以致太平则由頥厉吉亦举其能养者以教人与
　　象曰由頥厉吉大有庆也
　　大有庆是解由頥厉吉言天下之人皆由上九以养则其道大行无一夫不被其泽矣岂不是大福庆盖天下之人之福也
　　【巽下兊上】
　　大过栋桡利有攸往亨
　　大阳也四阳居中过盛故为大过惟四阳作一彚居中方见得是过盛若隔散而居则不成大过矣程传曰大过者阳过也故为大者过过之大与大事过也圣贤道徳功业大过于人凡事之大过于人者皆是也又曰所谓大过者常事之大者尔非有过于理也惟其大故不常见以其非常所见者故谓之大过如尧舜之禅让汤武之放伐皆是也
　　四阳之居中如屋栋之居中也上下二隂不能胜其重故为栋桡
　　蒙引曰以人事言之如顿十万兵于泉城兵过多而民力不堪其势必溃又如以极刚治小邑若进士作小县却鞭人至四五十尚用夹棍之类民不能堪则其官不能保亦是大刚则折之理
　　四阳虽过而二五得中则不纯任阳刚而有审时知退者在过而不过也巽是极深研几巽入乎义理说是寛裕温柔不伤于猛暴亦救过之道也故利有攸往亨亨利不必分
　　彖曰大过大者过也栋桡本末弱也刚过而中巽而说行利有攸往乃亨
　　俱说见卦辞下
　　大过之时大矣哉
　　只是非常材所能济故见其时之大无别意义
　　象曰泽防木大过君子以独立不惧遯世无闷
　　泽灭木大水也故有大过之象
　　邱氏曰人之常情独立莫我辅者必惧遯世莫我知者必闷惟圣人之卓行絶识大过乎人故能不惧无闷愚谓此惟有定见有定力者能之所以为大过之行也
　　初六借用白茅无咎
　　柔既能慎巽又能慎而又居巽之下慎之过矣故曰过于畏慎夫物借之斯可矣况又用茅又借以白茅是过慎之象也占者如是则凡事可万全矣何过之有说见大传
　　象曰借用白茅柔在下也
　　言隂柔又居巽下也解借用白茅之义
　　九二枯杨生梯老夫得其女妻无不利
　　阳过之始而比初隂是刚稍过得一少隂畧柔以济之则不过于刚而利矣阳过之始刚未大过也初隂未大柔也以此相济故无不利庸君得一新进之臣可以振国之衰老夫得一贤助之妻可以救家之弊其余人事亦多此
　　象曰老夫女妻过以相与也
　　即上二阳过之始而比初隂意
　　九三栋桡凶
　　以刚居刚过于刚矣故不能胜而栋桡大刚则折之意也
　　象曰栋桡之凶不可以有辅也
　　就栋上说言不可支持也正意在外如失前禽也例
　　九四栋隆有它吝
　　以刚居柔不极其刚刚柔适中也必无摧折之患矣故其象为栋隆而其占吉然下应初六亦以柔济之未免过于柔是九四之所嫌也故又戒占者惟一于自信可也若有它焉则以柔济柔而反可羞矣
　　象曰栋隆之不桡乎下也
　　解栋隆不折桡而下也
　　九五枯杨生华老妇得其士夫无咎无誉
　　阳过之极刚极则不足以有为矣又比过极之隂柔极亦不足为之辅矣以此相济其能成天下之事哉故其象如枯杨生华老妇得其士夫枯杨生华速其死也老妇而得其士夫无复生道矣皆不足成事之象也凶生乎动也夫既无为凶何自生故无咎无誉
　　象曰枯杨生华何可久也老妇士夫亦可丑也
　　枯杨不生根而生华旋复枯矣安能久乎老妇得其士夫岂能成生育之功亦为可丑
　　上六过渉灭顶凶无咎
　　此爻文天祥可以当之当宋事既去之余又非拨乱反正之才故不足以济天下之难而反杀其身为过渉灭顶之象事不能济故凶忠臣义士之心白矣故无咎
　　象曰过渉之凶不可咎也
　　过渉故不免于凶然其心则无可咎也
　　【坎下坎上】
　　习坎有孚维心亨行有尚
　　习重习也坎险陷也是解字义其象为水此句为辞水流而不盈设坎象为水者坎水内明而外暗也解见屯卦辞本义阳陷隂中解坎卦外虚内实解有孚
　　言三画之卦阳陷隂中其名为坎此卦上下皆坎故为习坎二五之阳各居一卦之中是刚而得中已为有孚之象占者若内有孚信而其心亨通则不为坎所困而能出乎坎矣故行有尚
　　孚信之在中者有孚只是内有诚信尔其事如何大抵当险难之时中有定主内有成筭不束手无防此便是内有诚信乃有孚也如寇凖之御契丹谢安之御苻坚自是中有定主内有成筭故能不沮不屈饮酒围棊视之若无事而百万之师折棰笞之若王钦若陈尧叟诸人便惧怕了
　　心亨者利害得丧不入于心通达无碍也惟中有定主内有成筭方能如是不然则束手无防惶惧莫知所措矣何由心亨哉故曰维心亨乃以刚中也有孚即刚中
　　心者万事之本心下无事方能制事变若方寸自乱则先打倒了安能有为而出险
　　彖曰习坎重险也
　　谓险而又险也只是据字训义
　　水流而不盈行险而不失其信
　　水流而不盈谓水盈科而后进不盈溢四出也水流而不盈便是行险而不失其信此是就水上说有孚上去如观卦本义致洁清而不轻自用意盖水盈科而后进一坎而复一坎者水之性常然而不改移此水之信犹海水之升落有时人谓之潮信也使不流而盈溢四出则不依其常而失其信矣
　　水之为物滔滔流行而不盈溢四出视其常时不少改移何尝失其信海水之升落有时万古如是而未尝失信也
　　行险谓行乎坎险之中也犹云在师中盖水之为物流而不盈便是行乎坎险之中而不失其信也本义内实而行有常是贴不失其信意内实里原自有有常了
　　维心亨乃以刚中也
　　解见卦辞下
　　行有尚往有功也
　　往有功是解行有尚往即行有功即有尚其原则自有孚维心亨来故本义曰如是而往则有功
　　天险不可升也地险山川丘陵也王公设险以守其国险之时用大矣哉
　　不可升天之险也山川丘陵地之险也王公设险城池甲兵纪纲法度之凡所以固守其国者皆是
　　象曰水洊至习坎君子以常徳行习教事
　　茍日新又日新是常徳行意劳之来之匡之直之辅之翼之使自得之又从而振徳之是习教事意重习然后熟而安之犹云既学而又时时习之则所学者熟矣
　　初六习坎入于坎窞凶
　　隂柔才既不足以自振又居重险之下益难矣故为习坎入于坎窞坎已深又在坎之陷则益深矣凶只是入于坎窞别无凶
　　象曰习坎入坎失道凶也
　　隂柔故失出险之道是以凶也
　　九二坎有险求小得
　　所处之地在重险之中未能自出故为坎有险之象然刚而得中刚则才足以自振中则动不失宜故虽未能出乎险亦可以小自济不至如初之陷于深险也
　　象曰求小得未出中也
　　此是未满之意言九二虽求小得然尚未能出乎坎险之中也
　　六三来之坎坎险且枕入于坎窞勿用
　　隂柔既非济险之才不中正又无淑善之行以此而处重险之间安有自出之理故其来也亦坎其往也亦坎其往也坎则是前有个险矣其来也坎又是后枕一个险矣将见其陷益深终无以自出矣占者如是不可用也
　　象曰来之坎坎终无功也
　　言终不能出险也
　　六四樽酒簋贰用缶纳约自牖终无咎
　　九五尊位六四近之大臣之近君者也而在险之时则有艰阻而不得相遇者如张良以腹心大臣而不能囘髙帝戚姬如意之宠左师触龙以亲信之臣而不能劝太后长安君为质之行是也然四以柔与五刚相应则是能用其忠心诚意委曲迁就以求之非若伸巳阳刚之道坚贞矫拂而无补于事者故有但用薄礼益以诚心纳约自牖之象盖不屑屑于上下礼文之际惟在积忠信以动主心不拘拘于寻常法度之间惟欲得机关以囘主意如是则始虽艰阻而不相遇终则相遇而无问阻矣无咎之道也
　　按此爻是在艰阻之时而不可以直遂用此道也要非臣子之所乐为
　　蒙引云六四在险之时与五刚柔相济其相得当倍于恒情故只用薄礼益以诚心【云　云】窃疑此说恐未通盖既相得倍于恒情则可以直遂其所求矣犹用诚意委曲以相求何耶本义云始虽艰阻终则无咎何也
　　蒙引曰樽酒簋谓不必饔飱牢醴之盛但一樽之酒一簋之殽以将意而其贰也亦不必于酒殽之拘但用缶器以备礼斯可矣缶谓贰以缶樽而不必拘于酒贰以缶簋而不必拘于殽承上樽酒簋而言也又曰处坎之时故如此其艰阻然刚柔相济则虽艰阻亦得相遇正与睽之遇主于巷无咎相
　　九五坎不盈祗既平无咎
　　九五在坎中故为坎不盈然以阳刚中正居尊位阳刚中正则其才足以济险居尊位则其力足以济险故又为祗既平坎既祗平则出乎险故其占无咎
　　象曰坎不盈中未大也
　　中未大极难说若以中作坎中一时未能出险为未大似通但本义谓有中徳则不主此说矣蒙引以中为徳未大为时亦说不得过来依愚见九五坎不盈者因在坎中故虽有中徳而未能出险是未大也
　　上六系用徽纆寘于丛三歳不得凶
　　言终不得脱也是终不能出险之象以隂柔居险极故如此三岁不得与三嵗不兴是一样与十年勿用不同曰三嵗未久也曰十年者终穷也十者数之终
　　象曰上六失道凶三嵗也
　　失道只是本义隂柔居险极无济险之道也凶三嵗言其凶至于三嵗也
　　【离下离上】
　　离利贞亨畜牝牛
　　隂丽于阳解其卦为离体隂而用阳解其象为火凡火皆内暗而外明体隂用阳之义也
　　利贞亨言所丽得其正也在人则为所亲附之人所由之道所主之事皆其所丽也所丽得正则可以亨通不然窒碍者多矣其能亨乎畜牝牛吉明是畜牝
　　牛盖卦中有此象也如田三品亦是实象
　　象曰离丽也日月丽乎天百糓草木丽乎土重明以丽乎正乃化成天下
　　此解卦名不用卦体又是一例
　　离丽也只是解字义此释离之为离而举天地人之丽以明其义也
　　言离之义丽也日月丽乎天此丽也百谷草木丽乎土此丽也重明以丽乎正乃化成天下亦此丽也观是三者离之义可识矣
　　重明以君臣言正以位言君臣重明以丽乎正位则君臣同徳而政教可行礼乐可兴天下化之而成文明之治矣化成天下要就重明上说蒙引一身之正稍逺
</div>
    <div class="pagination">
<a href="易经存疑_page15.html">上一页</a><span>...</span><a href="易经存疑_page11.html">11</a><a href="易经存疑_page12.html">12</a><a href="易经存疑_page13.html">13</a><a href="易经存疑_page14.html">14</a><a href="易经存疑_page15.html">15</a><span class="current-page">16</span><a href="易经存疑_page17.html">17</a><a href="易经存疑_page18.html">18</a><a href="易经存疑_page19.html">19</a><a href="易经存疑_page20.html">20</a><a href="易经存疑_page21.html">21</a><span>...</span><a href="易经存疑_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
