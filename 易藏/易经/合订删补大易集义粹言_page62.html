<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 62 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 62 页/共 65 页</h1>
    <div class="content">　　新安朱氏曰荀九家有为宫为律为可为栋为丛棘为狐为蒺藜为桎梏【本义】
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为龟其于木也为科上槁
　　库节先生曰火内暗而外明故离阳在外火之用用外也水外暗而内明故坎阳在内水之用用内也火以性为主体次之水以体为主性次之【并观物外篇】横渠先生曰离为乾卦于木为科上槁附其燥【一作躁】也【易说】
　　广汉张氏曰离为南方故为火外明内晦故为日此明于阳者也在幽而明故为电此明于隂者也再索于坤而得之故为中女甲胄外坚所以象离之画戈兵上锐所以象火之性腹隂而有容坤为腹而离得坤在中故为大腹暵其万物故为乾卦鼈无耳而并精于目如离之明蟹用心之躁如离之性也蠃上锐而有所丽其象离之形乎蚌内隂而产珠其象离之中虚乎至于龟则于人为灵于己则昧此外明内晦也火克木而槁故为科上槁【易说】
　　白云郭氏曰离丽也火日电皆丽物而明者也坎阳为水而离隂为火者阳卦多隂隂卦多阳故也坎艮不言中男少男离兊言中女少女者互见也甲胄戈兵刚在外也甲胄自衞戈兵以外向也于人为大腹虚中之隂也乾卦燥也鼈蟹蠃蚌龟介物也介物甲胄类也孔氏云科空也科木上槁隂中而无实也【易说】
　　汉上朱氏曰一隂丽乎二阳也干离同体离巽为风故天与火同风自火出干位六爻坎离互用故以水火言之若大有贲革鼎既济未济举大凡也故皆曰火离九四旅九三离火巽木故曰焚或曰何以隂丽阳乎曰束蕴而吹烟气郁然及其外明烟即是火火动而薪止火灭而烬留非隂丽阳乎然坎离不相离也坎中有离故有温泉有火井离中有坎故有火鼠有火龟离在地为火在天为日干体也其中画乃坤之二五横渠所谓隂阳之精互藏其宅欤行迟者隂丽乎阳也晋曰昼者日出地上进而中也丰曰宜日中者九四之五也离九三丰彖曰日昊者日中而又西也干九三既济曰终日者日在下也豫六二曰不终日者二动之五成离日在上也夬九二曰暮夜者动成离日在西方之下日薄于虞渊之时也或曰夕日入为夕大畜曰日新者大壮一变需坎月离日合照也再变大畜艮终复始日新也益曰日进者初九又为大明者悬象着明莫大于日月受明于日阳为大隂为小故曰大明又为明者日月相推而生明也孟子曰日月有明容光必照管辂曰日中为光易凡言光者皆明之所及也坤之化光者含坎离也观之观光者四五交也颐之光者四施初也夬之光者离自下升也未济之光者二五易也需光亨者大壮四之五日西月东四五得位也凡言未光者皆未能行也屯九五未之二也噬嗑九四之六五而后光也晋上九反三自治而后光也夬九五中行上决而后光也萃九五之二而后光也凡言光明者兼体用也老子曰用其光复归于明体用合一光明无尽也凡言光大者其象与光明同曰大者指阳爻也言光辉者日月之光挥散也言晖者主离日也电阳光雷阳声阳自子息而至春分四阳成大壮雷乃发声后五日始电隂自午消而至秋分四隂成观雷乃收声电亦不作震动也不动则声光何由而发子云曰观雷观火为盈为实天收其声地藏其热盈实者阳息也震与兊交离与坎交故雷电而降雨为中女为甲胄者离外实中虚有甲之象在上为胄在下为甲先儒谓巽为绳缮甲也为戈兵者干为金离火煆之火锐二戈兵也兵有五言兵则五兵具矣同人解夬萃曰戎者戎兵戎器也噬嗑旅言矢干金火煆锐上为镞巽木为干加于坎弓之上矢也旅巽言斧者兊为决断也归妹言刲者交兊金为刀兵也小过言戕者外杀也谦既济未济言伐者自上伐下入其险阻也谦又言侵伐者侵削其地而后伐也为大腹者坤为腹有容也坤二五易干成离阳为大故为大腹内虚外坚实大腹之象离燥故为乾卦于日为烜于木为槁渐初六艮动成离之二坎水之傍干而可止厓也厓谓之干震其究为干故曰其究为健巽其究为震故曰其究为躁卦卦变也观此二卦则知乾坤坎离艮兊其究皆变干健独不言卦者无非干也为鼈为蟹为蠃为蚌为龟五者皆大腹离也为鼈者离交巽也巽位已已为地故虵或化鼈虵鸣而鼈应为蟹者巽交离也蟹连两目重离也托于虵鱓之穴亦巽也鼈蟹其中皆黄坤之二五乎为蠃者兑交离也鲋蠃生于池泽蜗生于暑雨螺生于月旋震六二旅六二九四巽上九兊九四噬嗑六二变皆兊交离也为蚌者离交坎也千嵗之燕为蛤雀为蛤伏翼为蛤雉为蜃雕为蛎方诸泣月蚌胎含珠离坎也为龟者坎交离也北方枵之次为龟虵故龟游山泽出入水火含神负智得坎离之正乎颐损益三卦皆然其于木也为科上槁康节论木曰枝干土石也故岁不易叶花水火也故嵗易横渠曰离为乾卦其于木也为科上槁附而燥也然则横渠所谓附而燥即康节所谓叶花也郑康成曰科上者隂在内为疾虞翻曰巽虫食心故上槁宋衷孔颖达以科为空中然则诸儒又以科上虫病为槁矣　为牧牛者坤为牛艮为小子艮坤变离牧牛也谦初六变九是已坤变离柔丽中正畜之以刚二畜牛也离六二六五是已牧者以柔养刚畜者以刚制柔王洙本作牝牛【并易传】
　　新安朱氏曰荀九家有为牝牛【本义】
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节
　　横渠先生曰艮为小石坚难入也为径路通或【一作且】寡也【易说】
　　广汉张氏曰艮之一阳上而止其所故为山也径小也路大也万物自此而入故小自此而出故大故为径路而又为小石也盖石之小者有可转之理乃能动能静者乎一阳在上而往来出入莫不由于斯者此门阙也果者一阳在上之象也蓏者一阳在下之象也阍人讥其出入而为之启阍寺人相道出入之事而纠之阍人掌其竒服怪民不入此司外者也寺人掌内宫之戒令此司内者也为指乃四支之止亦指其出入者也为狗止而能止人者也为鼠隂而止其所者也狗阳而能止其所者乎黔黒色之潜者而艮为东北喙吐纳出入其又止于上者也坚则在内则此为坚多节者欤【易说】
　　白云郭氏曰震自坤变故为大涂艮其小者则为径路艮大为山其小亦为石山与小石如坎水沟渎之义门阙阍寺性之止也果蓏亦干之余阳也指亦手也阳过而在上无中下之刚是以阳卦之中独艮不言马其刚在上所用益小故于兽畜之类无行健之功徒有噬囓之象狗鼠黔喙之属皆是也震之刚动于下故言足坎之刚动于中故言心艮之刚动于上故言喙皆因所索而言也且坎之为隐伏也在贤者为隐在小人为盗艮之为利则为狗为害斯为鼠皆一义而二象也坚多节者刚不中也中则为心不中则为节心则利用节不利于用二卦之辨也【易说】
　　汉上朱氏曰艮积于下止于上二隂含阳土石聚焉蒙贲剥大畜咸遯蹇渐旅皆曰山以三画卦言也为丘为陵为陆者以重卦言也髙平曰陆大陆曰阜大阜曰陵而丘有一成再成三成如昆仑亦曰丘故重艮以三为陆四为陵五为丘上为山太九地七为下山八为中山九为上山准易也五行以艮为土太以山为金者山土石也石者土之实故为土石金类也故又为金震为大涂动而行莫之止也交艮为径路止而行行而止也艮者震之反山径之蹊则行者改步矣又为巷者通乎家以逹内外二为家山土石也水流山则土去而石见故艮坎为石为小石豫六二以四为石是也困六二否艮交坎故困于石渐六二曰磐者二五相易坎变巽艮艮为石也辟干为门阖坤为户艮土东北当啓闭之际门阙也艮为宗庙者六也一六坎也坎者鬼之所归大以一六为庙故艮为门阙在宗庙之位为庙萃震涣损是也为宫者止于中也太一出阳入隂息于中宫坎艮坤为宫在旅为次在野为庐又为牖者宫之户坎其傍以通明也故艮坤坎离为牖巽为草木艮阳止也止于上为果止于下为蓏蓏瓠之属干为圜为阍寺者阍守门者也寺守巷者也郭璞筮遇豫之小过曰当有羣鱼入州城寺舍言小过艮也艮为手又为指者在上体为手指止者动也在下体为足指动者止也震动艮止相反也为狗上言艮为狗者狗马之狗也此言为狗者熊虎子字当作豿尔雅曰熊虎丑其子狗盖虎子未有文犹狗也虞翻马融郭璞以兊艮为虎艮者寅位也艮究成兊故艮为虎子又为黔喙之属成兊则坤交干而有文矣为鼠者艮交坎也天文虚为鼠玉衡之星为鼠其艮之九三爻乎晋九四是也郭璞筮遇咸之井曰东方当有蟹鼠为灾亦艮坎也坎虚在子故子为鼠昼止者艮也夜动者坎也穴土者艮也隐伏而窃者坎也为黔喙之属者坎为坎变艮则在前故郑康成曰取其为山兽寅为虎貍亦是也寅即艮也屯六三艮震为鹿角者艮之阳蹄者震之阳躁者震也止而伏者艮也隂生而鹿角解震反巽也阳生而尘角解巽反震也尘鹿类也故尘与鹿游龙震也故鹿与龙游刘牧曰鹿性决躁其角反生震象也颐九四革九五兊艮为虎上六为豹解九二未济艮坎为狐或曰艮兊一也革上六何以为豹曰上六隂爻离九三文之过也天文箕为豹尾为虎同在艮履何取于艮乎曰伏艮也其于木也为坚多节者坤为众多坚节干刚也三索故多节否九五坚多节之木在田上上下黄桑也郭璞筮遇家人之蒙巽变艮为髙松松坚多节也为鼻者传曰鼻者面之山兊为口山泽通气故
　　鼻口相为用通鸟兽言之艮之阳也故为虎为狐【并易传】
　　新安朱氏曰荀九家有为鼻为虎为狐【本义】
　　兊为泽为少女为巫为口舌为毁折为附决其于地也为刚卤为妾为羊
　　横渠先生曰兊为附决内实则外附必决也为毁折物成则止柔者必决也【易说】
　　广汉张氏曰泽能畜水而说物于枯悴之时故兊为泽三索于坤而得之故为少女为巫以言语而说神而又以说人者也为口舌以言而说人以食而说已兊正秋故毁折异乎震之蕃鲜也震为决躁以其刚阳至于兊则不能决物附于人而决之耳刚卤者色白外柔而内刚者也为妾隂之不正而说于人者乎羊者外说而狠者乎【易说】
　　白云郭氏曰兊薮泽之象亦为天泽雨有润泽之功故雨亦名泽别而言之雨其物也泽其功也故坎与兊义不同也唯言其功故凡可以泽物者皆为兊又不止雨之为泽而已八卦之中三索而成者皆动于上也以阳动者艮也以隂动者兊也阳动则有口之义而未见其象隂动则卦具口象于上故直言其为口舌也巫之通神以口舌而致精诚也古之巫与今之巫异古之巫诚人也今之巫妄人也诚故可用以通神妄非圣人之所用也口舌之用非辨论是非毁誉而已或附或决或用以毁折也附犹誓命使天下之比附决犹号令之决小人毁折犹噬嗑之用狱除间以去天下之害则口舌之用大矣非小人之所谓口古颊舌之间而已是以天下说之也阳在下为刚隂在上为卤盖亦薮泽之象妾为女道之下者也兊虽二刚在下而卦以上之一隂为主故无良马行健之功而有羝羊羸角之患也附决之意与诗之疏附同【易说】汉上朱氏曰泽者水之聚二阳沈于下一隂见于上干阳为美阳沈于下钟美矣太之沈曰隂懐于阳阳懐于隂志在宫然坎兊一也故坎壅成泽泽决成川为少女为巫者兊变巽兊为口尚口而巽进且退者巫也巽九二是也或为史升或为史降而为巫尚口则一也为口者说见于外也为舌者动于内也口为言太四八为金于五事为言为辞者言成文也干三动成兊离是也为毁折者隂见则阳毁隂升则阳折物极而穷噬嗑六二上九为灭离九四为弃毁也丰大象九三离上九之五鼎四之初为折为附者兊反艮也为决者兊也隂盛阳微则阳附隂阳盛隂微则阳决隂剥一阳五隂故曰山附于地夬一隂五阳故曰刚决柔也或附或决时也其于地也为刚卤者水动而性刚留于泽为卤刚而柔为沙需之九二是也水畜于泽下为咸咸无水亦为卤困之大象是也为妾者遯九三兊女伏于下与艮同位艮小子坤为臣臣仆也故以伏兊为妾六四兊来奔初为妾自初言之得妾也传曰聘则为妻奔则为妾巽离女也兊独为妾者娶论年德而得妾者以其子故常少为羊郑康成本作阳虞翻本作羔今从郑郑曰此阳谓为养无家女行赁炊爨今时有之贱于妾也案尔雅阳子也郭璞引鲁诗曰阳如之何又曰今巴濮之人自呼阿阳璞筮过咸之渐曰兊为贱女戏倒隂阳盖咸兊变巽隂阳顚倒遯九三鼎初六之四爻位皆正咸渐之变爻位不正故为贱妾阳妾之贱者也归妹六三兊女不正为须须贱女阳之象乎　为常先儒谓西方之神误也当在坤后简编错乱耳且坤为常以隂从阳常也故坤顺得常又曰后得主而有常屯六三二五相易十年乃字为反常需初九需于郊不犯难行须六四下交而后行师六四隂从阳当顺九二知其不可变而反次皆曰未失常为辅颊干艮为辅干为首艮止于上辅也又为辅颊者连兊也而恱于首颊靣颊也【并易传】
　　新安朱氏曰荀九家有为常为辅颊【本义】
　　右第十一章【新安朱氏本义曰此章广八卦之象其间多不可晓者求之于经亦不尽合也】


　　合订删补大易集义粹言卷七十九
<经部,易类,合订删补大易集义粹言>
　　钦定四库全书
　　合订删补大易集义粹言卷八十
　　头等侍衞纳喇性德编
　　序卦传
　　康节先生曰乾坤天地之本坎离天地之用是以易始于乾坤中于坎离终于既未济而泰否为上经之中咸恒为下经之首皆言乎其用也　乾坤坎离为上篇之用兊艮震巽为下篇之用也颐中孚大过小过为二篇之正也　易之首于乾坤中于坎离终于水火之交不交皆至理也　自乾坤至坎离以天道也自咸恒至既济未济以人事也【并观物外篇】
　　伊川先生曰韩康伯谓序卦非易之蕴此不合道【游定夫所録】　或问刘牧言上经言形器以上事下经言形器以下事曰非也上经言云雷屯云雷岂无形邪曰牧又谓上经是天地生万物下经是男女生万物曰天地中只是一个生人之生于男女即是天地之生安得为异曰牧又谓乾坤与坎离男女同生曰非也譬如父母生男女岂男女与父母同生既有乾坤方三索而得六子若曰乾坤生时六子生理自有则有此理谓乾坤坎离同生岂有此事既是同生则何言六子邪　问刘牧以下经四卦相交如何曰怎生地交若论相交岂特四卦如屯蒙师比皆是相交卦之序皆有义理有相反者有相生者爻变则义变也刘牧言两卦相比上经二隂二阳相交下经四阳四隂相交是否曰八卦已相交了及重卦只取二象相交为义岂又于卦画相交也易湏是黙识心通只如此穷文义徒费力【并刘元承手编】
　　横渠先生曰序卦相受圣人作易须有次序　序卦无足疑序卦不可谓非圣人之緼今欲安置一物犹求审处况圣人之于易其间虽无极至精义大槩皆有意思观圣人之书须布徧细密如是大匠岂以一斧可知哉【并易说】
　　白云郭氏曰孔颖达曰六十四卦二二相耦非覆即变覆者表里视之遂成两卦屯蒙需讼之类皆是也变者反覆唯成一卦则变以对之乾坤坎离大过頥中孚小过八者是也此盖卦变反对之象先天之学详矣虽出于变象岂无其序哉故圣人所以序之也八卦之序有二帝出乎震一章八方之序也干天也一章成卦先后之序也先序八卦于上故序六十四卦于此八卦序包牺之道六十四卦序文王之道也道至难明也圣人判之为三才离之为八卦使有目者可见有耳者可闻亦云至矣于是又为之说为之序三才八卦之道纎介不遗而言易者尚或滞于空言而乖乱正道或溺于术数之用不明三圣人之大方斯学者所宜深戒也【易说】
　　汉上朱氏曰文王作易以乾坤坎离为上篇之用以艮兊震巽为下篇之用上篇终于坎离下篇终于既济未济頥大过小过中孚为二篇之正乾坤者易之本坎离者乾坤之用离肖干坎肖坤中孚肖干小过肖坤颐肖离大过肖坎既济坎离之交未济坎离之合坎离所以为乾坤用者得天地之中也斯圣人酬酢不倚千变万化不离乎其中欤康节曰至哉文王之作易也其得天地之用乎至夫子序卦然后明生生不穷而天地之蕴尽矣故太准之以图【易传】
　　新安朱氏曰或问序卦非圣人之书信乎曰此沙随程氏之说也先儒以为非圣人之蕴某以为谓之非圣人之精则可谓非易之蕴则不可周子分精与蕴字甚分明序卦却正是易之蕴事事夹杂都有在里面问如何谓易之精曰如易有太极是生两仪两仪生四象四象生八卦这是易之精问如序卦中亦见消长进退之义唤作不是精不得曰此正是事事夹杂有在里面正是蕴须是自一个生出以至于无穷便是精　序卦首言天地万物男女夫妇是因咸恒为夫妇之道说起非如旧人分天道人事之说大率上经用乾坤坎离为始终下经便当用艮兊巽震为始终　问序卦中有一二不可晓处如六十四卦独不言咸卦何也曰夫妇之道即咸也问恐亦如上经不言乾坤但言天地则乾坤可见否曰然问不养则不可以动故受之以大过何也曰动则过矣故小过亦曰有其信者必行之故受之以小过问物不可以终壮故受之以晋壮与晋何别曰不但如此壮而已又更须进一步也　问易上经三十卦下经三十四卦多寡不均何也曰卦有正对有反对乾坤坎离颐大过中孚小过八卦正对也正对不变故反覆观之止成八卦其余五十六卦反对也反对者皆变故反覆观之共二十八卦以正对卦合反对卦观之緫而为三十六卦其在上经不变卦凡六乾坤坎离颐大过是也自屯蒙而下二十四卦反之则为十二以十二而加六则十八也其在下经不变卦凡二中孚小过是也自咸恒而下三十二卦反之则为十六以十六而加二亦十八也其多寡之数则未尝不均也【并语録】
　　有天地然后万物生焉盈天地之间者惟万物故受之以屯屯者盈也屯者物之始生也
　　伊川先生曰万物始生郁结未通故为盈塞于天地之问至通畅茂盛则塞意亡矣天地生万物屯物之始生故继乾坤之后【易传】
　　横渠先生曰盈天地之间者唯万物聚而不得出故盈虽雷亦然【易说】
　　广汉张氏曰天地者万物父母故生万物然天覆乎上地载乎下而万物在天地间充满宇宙此盈天地之间者唯万物也夫天地之气始交而隂阳之气甄陶孕育勾而未萌甲而未拆此屯所以为物之始生也【易说】
　　白云郭氏曰三才之序先天地而后万物万物盈天地之间人居万物之中圣人之道周万物而济天下则万物复附于圣人故圣人与天地相似是以万物盈天地圣人之道亦盈天地物尽则圣人之道尽孟子所谓塞乎天地之间者也　易卦三才也乾坤为天地唯人事不齐故自屯以往皆为人道然后可配乾坤以见乾坤之大非诸卦比也屯为人事之始故次于坤物之始生屯之始也其究则盈也卦或有一义或二三义言于此者或取其一或二三取之不必皆同【并易说】
　　汉上朱氏曰上篇以乾坤坎离为用天地之生万物也而有艮兊震巽焉天地万物具而人道备矣下篇以艮兊震巽为用有万物而后男女夫妇也而有乾坤坎离焉人道备而天地万物备矣故曰三才同科厚薄相劘韩康伯不领此防谓岂有天道人事偏于上下哉读序卦而不察者也云行雷动动必满盈故曰屯者盈也震者物之始生坎者难也故曰屯者物之始生也【易传】
　　物生必蒙故受之以蒙蒙者蒙也物之稺也
　　伊川先生曰屯者物之始生物始生稺小蒙昧未发蒙所以次屯也【易传】
　　横渠先生曰物生必蒙者蒙冒未肆【一作蒙稺者蒙昧未肆　易说】广汉张氏曰其始生也蒙杂而未着故受之以蒙也蒙者蒙也此始生之初自然而蒙也异乎物之蒙而蒙也【易说】
　　白云郭氏曰上蒙卦也下蒙物之蒙也物以稺而蒙也【易说】
　　汉上朱氏曰蒙冥昧也物生者必始于冥昧勾萌胎卵是也故次之以蒙蒙童蒙也物如此稺也【易传】
　　物稺不可不养也故受之以需需者饮食之道也饮食必有讼故受之以讼
　　伊川先生曰夫物之幼稺必待养而成养物之所需者饮食也故曰需者饮食之道也云上于天有蒸润之象饮食所以润益于物故需为饮食之道所以次蒙也　人之所需者饮食既有所需争所由起也讼所以次需也【并易传】
　　横渠先生曰需者饮食之道也云上于天物皆有待之象【易说】
　　广汉张氏曰此物之幼稺不可不养者乎故受之以需需者乃养之以中正不失其隂阳之和为饮食之道也夫饮食人之大欲不得其欲则必致讼故受之以讼【易说】
　　白云郭氏曰物稺不可不养故天地待圣人以成能养人为事也饮食欲也欲为讼之始【易说】
　　汉上朱氏曰物稺而无以养之则夭阏不遂蓄德养才者亦然故次之以需震坎为酒兊为口有饮食之道饮食所以养也饮食必有讼干糇以愆豕酒生祸有血气者必有争心故次之以讼【易传】
　　讼必有众起故受之以师师者众也众必有所比故受之以比比者比也比必有所畜故受之以小畜
　　伊川先生曰师之兴由有争也所以次讼也　比亲辅也人之类必相亲辅然后能安故既有众则必有所比比所以次师也　物相比附则为聚聚畜也又相亲比则志相畜小畜所以次比也畜止也止则聚矣【并易传】
　　广汉张氏曰烹鼋弗与遂萌簒弑之心采桑侵疆乃起战争之患故始乎讼而众起故受之以师也夫自五人为伍积而至万二千五百人为师此师所以为众然而无比安能统而归于一乎故受之以比者言其相亲比而有所畜止故受之以小畜【易说】
　　白云郭氏曰畜德畜贤畜君畜众皆畜也是以比必有畜【易说】
　　汉上朱氏曰讼者两辞必以众起故次之以师师众也众不能以治众治众者至寡也众之所以比执一以御之则众治矣故次之以比比相亲比也彼来比我我必畜之故次之以小畜【易传】
　　物畜然后有礼故受之以履
　　伊川先生曰夫物之聚则有大小之别髙下之等美恶之分是物畜然后有礼履所以继畜也履礼也礼人之所履也【易传】
　　横渠先生曰德积则行必有方物积则散必有道【易说】广汉张氏曰以内言之嘉防足以合礼以外言之万物盛多可以备礼故受之以履也【易说】
　　白云郭氏曰众必有比比必有畜畜而有礼则安无礼则危【易说】
　　汉上朱氏曰物畜聚然后有上下尊卑之等上下尊卑所谓礼也故次之以履礼者履而行之者也【易传】
　　履而泰然后安故受之以泰
　　伊川先生曰履得其所则舒泰泰则安矣泰所以次履也【易传】
　　广汉张氏曰履得其道则所履者泰无适而不安矣此履所以受之以泰【易说】
　　白云郭氏曰履之而通者安之道不通则不安非所宜履也【易说】
　　汉上朱氏曰所履者君子大道则其心泰然而安故次之以泰【易传】
　　泰者通也物不可以终通故受之以否物不可以终否故受之以同人
　　康节先生曰诸卦不交于乾坤者则生于否泰否泰乾坤之交也　自泰至否其间则有蛊矣自否至泰其问则有随矣【并观物外篇】
　　伊川先生曰夫物理往来通泰之极则必否否所以次泰也　夫天地不交则为否上下相同则为同人与否义相反故相次又世之方否必与人同力【一作欲】乃能济同人所以次否也【并易传】
　　广汉张氏曰泰者隂阳交感而无所间故为通也治乱之相仍如环之无端故物安有久通者乎故受之以否夫泰而骄者所以致否否而畏者所以复泰此物不可终否故受之以同人也【易说】
　　白云郭氏曰泰否时也同有盈谦皆在人事自取之耳能尽同人之道则否倾矣舜文事也物不可者犹云物不能终通终否也【易说】
　　汉上朱氏曰泰者万物通也物终通则无节故次之以否否塞也物终否则乖异不相为用故次之以同人【易传】
　　与人同者物必归焉故受之以大有有大者不可以盈故受之以谦
　　伊川先生曰夫与人同者物之所归也大有所以次同人也　其有既大不可至于盈满必在谦损故大有之后受之以谦也【并易传】
　　广汉张氏曰人能乐以天下与天下同其乐忧以天下与天下同其忧此与人同也而物归焉故受之以大有有天下之大者不可自任其聪明要在持之以谦【易说】
　　白云郭氏曰如器之容物盈则不能有故有大者同天无物可以盈不盈为谦【易说】　易曰与人同者物必归焉故受之以大有夫与人同者尽已尽人之性者也尽已尽人诚之至也诚至则可以有物是以物必归焉茍或不然此亦不能大有之矣故曰不诚无物【中庸解】
　　汉上朱氏曰同人者与人同也与人同者物必归焉舜太王是已故次之以大有认物之归为己有者必骄骄则亢满大复为累矣有大者不可盈也故次之以谦【易传】
　　有大而能谦必豫故受之以豫
　　伊川先生曰有大而能谦必豫故受之以豫承二卦之义而为次也有既大而能谦则有豫乐也豫者安和恱乐之义【易传】
　　广汉张氏曰惟能持之以谦则优游而无事矣故谦而受之以豫【易说】
　　白云郭氏曰以谦有大则絶盈满之累故优游不廹而暇豫也【易说】
　　汉上朱氏曰物归之矣又持之以谦犹富而守之以俭岂不有余裕哉有大而能谦者必暇豫也故次之以豫【易传】
　　豫必有随故受之以随
　　伊川先生曰夫说豫之道物所随也随所以次豫也【易传】
　　广汉张氏曰惟能恱以动故天下之人如蚁之慕羶蛾之赴火矣此象所以必有所随也【易说】
　　白云郭氏曰豫犹中庸所谓素也素有富贵之道则可行乎富贵素有贫贱之道则可行乎贫贱行则随矣富贵贫贱其所随者也统言随义不必皆为随人【易说】
　　汉上朱氏曰事豫立则动而不跲众必随之故次之以随【易传】
　　以喜随人者必有事故受之以蛊蛊者事也有事而后可大故受之以临临者大也
　　伊川先生曰以喜随人者必有事故受之以蛊承二卦之义以为次也夫喜说以随于人者必有事也无事则何喜何随蛊所以次随也蛊事也蛊非训事蛊乃有事也　临大也蛊者事也有事则可大矣故受之以临也【并易传】
　　广汉张氏曰天下之人推之不去却之不得中心说而从之然后建立功业必有成绩此以喜随人者必有事故受之以蛊蛊者事也事之在天下未有骤而大者必积累以成之然后至于大有事而后可大故受之以临临者二阳进而四隂退骎骎已向于大矣【易说】
　　白云郭氏曰随喜道也喜随人则失于无所择故必有弊蛊者已弊之事弊而知改为则可大故有事复为大之几【易说】
　　汉上朱氏曰好上人者人之情也以喜随人必有所事臣事君子事父妇事夫弟子事师非乐于所事者其肯随乎故次之以蛊蛊者事壊而后有事者也韩康伯曰可大之业由事以生临者以大临小也故次之以临【易传】
　　物大然后可观故受之以观
　　广汉张氏曰天下皆山也惟泰山可观天下皆水也惟东海可观况于人乎惟物大然后可观【易说】白云郭氏曰天地可观者也圣人与国皆可观也而圣人又观乎道故可观皆大物【易说】
　　汉上朱氏曰观者自下观上物大然后可观是以王尚大故次之以观【易传】
　　可观而后有所合故受之以噬嗑
　　伊川先生曰嗑者合也既有可观然后有来合之者也噬嗑所以次观也【易传】
　　广汉张氏曰惟其可观然后有所合也太公居东海之濵伯夷居北海之濵所以盍于文王者以文王可观然后有所合也故受之以噬嗑【易说】
　　白云郭氏曰凡合在观之后未有无所见而合者不独大观而后有合也【易说】
　　汉上朱氏曰在上而无可观则在下引而去矣非可观其能有合乎故次之以噬嗑【易传】
</div>
    <div class="pagination">
<a href="合订删补大易集义粹言_page61.html">上一页</a><span>...</span><a href="合订删补大易集义粹言_page57.html">57</a><a href="合订删补大易集义粹言_page58.html">58</a><a href="合订删补大易集义粹言_page59.html">59</a><a href="合订删补大易集义粹言_page60.html">60</a><a href="合订删补大易集义粹言_page61.html">61</a><span class="current-page">62</span><a href="合订删补大易集义粹言_page63.html">63</a><a href="合订删补大易集义粹言_page64.html">64</a><a href="合订删补大易集义粹言_page65.html">65</a><a href="合订删补大易集义粹言_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
