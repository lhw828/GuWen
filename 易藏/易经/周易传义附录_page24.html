<!DOCTYPE html>
<html>
<head>
    <meta charset="UTF-8">
    <title>周易传义附录 - 第 24 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 24 页/共 48 页</h1>
    <div class="content">　　象曰贞吉悔亡未感害也憧憧徃来未光大也传贞则吉而悔亡未为私感所害也系私应则害于感矣憧憧徃来以私心相感感之道狭矣故云未光大也
　　本义感害言不正而感则有害也
　　九五咸其脢无悔【脢武杯反又音每】
　　传九五尊位当以至诚感天下而应二比上若系二而说上则偏私浅狭非人君之道岂能感天下乎脢背肉也与心相背而所不见也言能背其私心感非其所见而说者则得人君感天下之正而无悔也
　　本义脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也
　　朱氏附録问程传曰感非其所见而说者此是任贞一之理则如此曰武王不泄迩不忘逺是其心量该遍故周流如此是此义也
　　象曰咸其脢志末也
　　传戒使背其心而咸脢者为其存心【一作志】浅末系二而说上感于私欲也
　　本义志末谓不能感物
　　上六咸其辅颊舌
　　传上隂柔而说体为说之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也
　　本义辅颊舌皆所以言者而在身之上上六以隂居说之终处感之极感人以言而无其实又兊为口舌故其象如此凶咎可知
　　象曰咸其辅颊舌滕口说也【说如字又始锐反】
　　传唯至诚为能感人乃以柔说腾扬于口舌言说岂能感于人乎
　　本义滕腾通用
　　朱氏附録否泰咸恒损益既济未济此八卦首尾皆是一义如咸皆是感动之义之类问咸内卦艮艮止也何以皆说动曰艮虽是止然咸有交感之义都是要动所以都说动卦体虽是动然才动便不吉动之所以不吉者以其内卦属艮也○艮咸二卦皆就人身取义皆主静如艮其趾能止其动便无咎艮其腓腓亦动物故止之不拯其随是不能拯止其随限而动也故其心不快限即腰所在咸其拇自是不合动咸其腓亦是欲随股而动动则凶不动则吉○咸就人身取象看来便也是有些取象说咸上一画如人口中三画有腹背之象下有人脚之象艮就人身取象便也如此上一阳画有头之象中二隂有口之象所以艮其辅于五爻见内卦之下亦有足之象又曰咸艮皆以人身为象但艮卦又差一位
　　【巽下震上】
　　传恒序卦夫妇之道不可以不乆也故受之以恒恒久也咸夫妇之道夫妇【一有之道字】终身不【一有可字】变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兊艮为咸而震巽为恒也男在女上男动于外女顺于内人理之常故为恒也又刚上柔下雷风相与巽而动刚柔相应皆恒之义也
　　程氏附録咸恒体用也体用无先后
　　恒亨无咎利贞利有攸徃
　　传恒者常久也恒之道可以亨通恒而能亨乃无咎也恒而不可以亨非可恒之道也为有咎矣如君子之恒于善可恒之道也小人恒于恶失可恒之道也恒所以能亨由贞正也故云利贞夫所谓恒谓可常久之道非守一隅而不知变也故利于有徃唯其有徃故能恒也一定则不能常矣又常久之道何徃不利
　　本义恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守正则乃为得所常久之道而利有所徃也
　　彖曰恒久也
　　传恒者常久之义也
　　刚上而柔下雷风相与巽而动刚柔皆应恒
　　传卦才有此四者成恒之义也刚上而柔下谓干之初上居于四坤之初【一作四】下居于初刚爻上而柔爻下也二爻易处则成震巽震上巽下亦刚上而柔下也刚处上而柔居下乃恒道也雷风相与雷震则风发二者相须交助其势故云相与乃其常也巽而动下巽顺上震动为以巽而动天地造化恒久不已者顺动而已巽而动常久之道也动而不顺岂能常也刚柔皆应【一有恒字】一卦刚柔之爻皆相应刚柔相应理之常也此四者恒之道也卦所以为恒也
　　本义以卦体卦象卦德释卦名义或以卦变言刚上柔下之义曰恒自丰来刚上居二柔下居也亦通
　　恒亨无咎利贞久于其道也
　　传恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其德与恒于不正皆不能亨而有咎也
　　天地之道恒久而不已也
　　传天地之所以不已盖有恒久之道人能恒于可恒之道则合天地之理也
　　本义恒固能亨且无咎矣然必利于正乃为久于其道不正则久非其道矣天地之道所以长久亦以正而已矣
　　朱氏附録正便能久天地之道恒久而不已这个只是说久
　　利有攸徃终则有始也
　　传天下【一作地】之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣唯随时变易乃常道也故云利有攸徃明理之如是惧人之泥于常也
　　本义久于其道终也利有攸徃始也动静相生循环之理然必静为主也
　　朱氏附録恒非一定之谓故昼则必夜夜而复昼寒则必暑暑而复寒若一定则不能恒也其在人冬日则饮汤夏日则饮水可以仕则仕可以止则止今日道合便从明日不合则去又如孟子辞齐王之金而受薛宋之馈皆随时变易故可以为常也○问易传云恒非一定之谓一定则不能恒矣惟随时变易乃常道也窃谓有不一定而随时变易者有一定而不可变易者曰他政是论物理之终始变易所以为恒而不穷处然所谓不易者亦须有变通乃能不穷如君尊臣卑分固不易然上下不交也不得父子固是亲亲然所谓命士以上父子皆异宫则又有变焉惟其如此所以为恒论其体终是常然体之常所以为用之变用之变所以为体之常又曰能常而后能变能常而不已所以能变及其变也常亦只在其中伊川却说变而后能常非是
　　日月得天而能久照四时变化而能久成圣人久于其道而天下化成观其所恒而天地万物之情可见矣
　　传此极言常理日月隂阳之精【一有二字】气耳唯其顺天之道徃来盈缩故能久照而不已得天顺天理也四时隂阳之气耳徃来变化生成万物亦以得天故常久不巳圣人以常久之道行之有常而天下化之以成美俗也观其所恒谓观日月之久照四时之久成圣人之道所以能常久之理观此则天地万物之情理可见矣天地常久之道天下常久之理非知道者孰能识之
　　本义极言恒久之道
　　朱氏附録物各有个情有个人在此决定是有羞恶恻隠是非辞逊之情性只是个物事情却多般或起或灭然而头面却只一般长长恁地这便是观其所恒而天地万物之情可见之义乃若其情只是去情上面看
　　象曰雷风恒君子以立不易方
　　君子观雷风相与成恒之象以常久其德自立于大中常久之道不变易其方所也
　　初六浚恒贞凶无攸利
　　传初居下而四为正应柔暗之人能守常而不能度势四震体而阳性以刚居高志上而不下又为二三所隔应初之志异乎常矣而初乃求望之深是知常而不知变也浚深之也浚恒谓求恒之深也守常而不度势求望于上之深坚固守此凶之道也泥常如此无所徃而利矣世之责望故素而至悔咎【一作吝】者皆浚恒者也志既上求之深是不能恒安其处者也柔微而不恒安其处亦致凶之道凡卦之初终浅与深微与盛之地也在下而求深亦不知时矣
　　本义初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽正亦凶而无所利矣
　　象曰浚恒之凶始求深也
　　传居恒【一作常】之始而求望于上之深是知常而不知【一无知字】度势之甚也所以凶隂暗不得恒之冝也程氏附録或问刘蕡曰浚恒之凶始求深也曰然则冝如何曰尺蠖之屈以求伸也疎逖小臣一旦欲以新闻旧难矣
　　九二悔亡
　　传在恒之义居得其正则常道也九阳爻居隂位非常理也处非其常本当有悔而九二以中德而应于五五复居中以中而应中其处与动皆得中也是能恒久于中也能恒久【一无久字】于中则不失正矣中重于正中则正矣正不必中也九二以刚中之德而应于中德之胜也足以亡其悔矣人能识重轻之势则可以言易矣
　　本义以阳居隂本当有悔以其久中故得亡也朱氏附録问伊川云中无不正正未必中如何曰如君子而时中则是中无不正若君子有时乎不中即正未必中盖正是骨子好了而所作事有未恰好处故未必中也○中重于正正不必中一件物事自以为正却有不中在且如饥渴饮食是正若过些子便非中节中节处乃中也责善正也父子之间不责善
　　象曰九二悔亡能久中也
　　传所以得悔亡者由其能恒久于中也人能恒久于中岂止亡其悔德之善也
　　九三不恒其德或承之羞贞吝
　　传三阳爻居阳位处得其位是其常处也乃志从于上六不唯隂阳相应风复从雷于恒处而不处不恒之人也其德不恒则羞辱或承之矣或承之谓有时而至也贞吝固守不恒以为恒岂不可羞吝乎
　　本义位虽得正然过刚不中志从于上不能久于其所故为不恒其德或承之羞之象或者不知其何人之辞承奉也言人皆得奉而进之不知其所自来也贞吝者正而不恒为可羞吝申戒占者之辞
　　象曰不恒其德无所容也
　　传人既无常何所容处当处之地既不能恒处非其据岂能恒哉是不恒之人无所容处其身也
　　九四田无禽
　　传以阳居隂处非其位处非其所虽常何益人之所为得其道则久而成功不得其道则虽久何益故以田为喻言九之居四虽使恒久如田猎而无禽兽之获谓徒用力而无功也
　　本义以阳居隂久非其位故为此象占者田无所获而凡事亦不得其所求也
　　象曰久非其位安得禽也
　　传处非其位虽久何所得乎以田为喻故云安得禽也
　　六五恒其德贞妇人吉夫子凶
　　传五应于二以隂柔而应阳刚居中而所应又中隂柔之正也故恒久其德则为贞也【一则字在其字上】夫以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也五君位而不以君道言者如六五之义在丈夫犹凶况【一作岂】人君之道乎在他卦六居君位而应刚未为失也在恒故不可耳君道岂可以柔顺为恒也
　　本义以柔中而应刚中常久不易正而固矣然乃妇人之道非夫子之冝也故其象占如此
　　象曰妇人贞吉从一而终也夫子制义从妇凶也传如五之从二在妇人则为正而吉妇人以从为正以顺为德当终守于从一夫子则以义制者也从妇人之道则为凶也
　　上六振恒凶
　　传六居恒之极在震之终恒极则不常震终则动极以隂居上非其安防又隂柔不能坚固其守皆不常之义也故为振恒以振为恒也振者动之速也如振衣如振书抖擞运动之意在上而其动无节以此为恒其凶宜矣
　　本义振者动之速也上六居恒之极处震之终恒极则不常震终则过动又隂柔不能固守居上非其所安故有振恒之象而其占则凶也
　　象曰振恒在上大无功也
　　传居上之道必有恒德乃能有功若躁动不常岂能有所成乎居上而不恒其凶甚矣象又言其不能有所成立故曰大无功也
　　朱氏附録大抵看易须是晓得象占分明所谓吉凶者非爻之能为吉凶爻有此象而占者视其德而有吉凶耳且如六五有恒其德贞之象占者若妇人则吉夫子则凶不是既为妇人又为夫子只是有恒其德贞之象而以占者之德为吉凶耳又如九三不恒其德非是九三能不恒其德乃九三有此象耳占者遇此虽正亦吝若占者能常其德则无羞吝又如恒卦恒固能亨而无咎然必占者能久于其道方亨而无咎
　　【艮下干上】
　　传遯序卦恒者久也物不可以久居其所故受之以遯遯者退也夫久则有去相须之理也遯所以继恒也遯退也避也去之之谓也为卦天下有山天在上之物阳性上进山髙起之物形虽髙起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之【一作避而去之】故为遯也
　　遯亨小利贞
　　传遯者隂长阳消君子遯藏之时也君子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂柔方长而未至于甚盛君子尚有迟迟致力之道不可大贞而尚利小贞也
　　本义遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守正不可以浸长之故而遂侵迫于阳也小谓隂柔小人也此卦之占与否之初二两爻相类
　　朱氏附録问遯小利贞本义谓小人也按易中小字未有以为小人者如小利有攸徃与小贞吉之类皆大小之小耳未知此义如何曰经文固无此例然以彖传推之则是指小人而言今当且依经而存传耳
　　彖曰遯亨遯而亨也
　　传小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也
　　刚当位而应与时行也
　　传虽遯之时君子处之未有必遯之义五以刚阳之德处中正之位又下与六二以中正相应虽隂长之时如卦之才尚当随时消息茍可以致其力无不至诚自尽以扶持其道未必于遯【一作退】藏而不为故曰与时行也
　　本义以九五一爻释亨义
　　朱氏附録问遯而亨也分明是说能遯便亨下面更说刚当位而应与时行也是何如曰此所以遯而亨也隂方微为他刚当位而应所以能知时而遯是能与时行不然便是与时背
　　小利贞浸而长也遯之时义大矣哉【长丁丈反】
　　传当隂长之时不可大贞而尚小利贞者盖隂长必以浸渐未能遽盛君子尚可小贞其道所谓小利贞扶持使未遂亡也遯者隂之始长君子知微故当深戒而圣人之意未便【一作使】遽巳也故有与时行小利贞之教圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其蹔安茍得为之孔孟之所屑为也王允谢安之于汉晋是也若有可变之道可亨之理更不假言也此处遯时之道也故圣人賛其时义大矣哉或久或速其义皆大也本义小利贞浸而长也以下二隂释小利贞遯之时义大矣哉隂方浸长处之为难故其时义为尤大也
　　朱氏附録问小利贞浸而长也是见其浸长故设戒令其贞正且以寛君子之患然亦是他之福曰是如此与否初二两爻义相似○若如程传所言则于刚当位而应与时行也之下当云止而健隂进而长故小利贞今但言小利贞浸而长也而不言隂进而长则小指隂小之小可知况当遯去之时事势已有不容止之者程说虽善而有不通矣○伊川说小利贞云尚可以有为隂已浸长如何可以有为所说王允谢安之于汉晋恐也不然允是筭杀了董卓谢安是乘王敦之老病皆是他衰微时节不是浸长之时也兼他是大臣亦如何去此为在下位有为之兆者则可以去大臣任国安危君在与在君亡与亡如何去
　　象曰天下有山遯君子以逺小人不恶而严【逺袁万反】传天下有山山下【一作上】起而乃止天上进而相违是遯避之象也君子观其象以避逺乎小人逺小人之道若以恶声厉色适足以致其怨忿唯在乎矜庄威严使知敬畏则自然逺矣
　　本义天体无穷山髙有限遯之象也严者君子自守之常而小人自不能近
　　朱氏附録问遯卦遯字虽是逃隐大抵亦取逺去之意天上山下相去甚辽絶象之以君子逺小人则君子如天小人如山相絶之义须如此方得所以六爻在上而渐逺者愈善也曰恁地推亦好此六爻皆是君子之事也
　　初六遯尾厉勿用有攸徃
　　传他卦以下为初遯者徃遯也在前者先进故初乃为尾尾在后之物也遯而在后不及者也是以危也初以柔处微既巳后矣不可徃也徃则危矣微者易于晦藏徃既可危不若不徃之无灾也本义遯而在后尾之象危之道也占者不可以有所徃但晦处静俟可免灾耳
　　朱氏附録程传作不可徃谓不可去也言遯已后矣不可徃徃则危徃既危不若不徃之为无灾熹窃以为不然遯而在后尾也既巳危矣岂可更不徃乎若作占辞看尤分明
　　象曰遯尾之厉不徃何灾也
　　传见几先遯固为善也遯而为尾危之道也徃既有危不若不徃而晦藏可免于灾处微故也古人处微下隐乱世而不去者多矣
　　六二执之用黄牛之革莫之胜说【胜升证反又音升说如字又吐活反】传二与五为正应虽在相违遯之时二中正顺应于五五以中正亲合于二其交自固黄中色牛顺物革坚固之物二五以中正顺道相与其固如执系之以牛革也莫之胜说谓其交之固不可胜言也在遯之时故极言之
　　本义以中顺自守人莫能解必遯之志也占者固守亦当如是
　　朱氏附録此言象而占在其中六二亦有此德也说吐活反
　　象曰执用黄牛固志也
</div>
    <div class="pagination">
<a href="周易传义附录_page23.html">上一页</a><span>...</span><a href="周易传义附录_page19.html">19</a><a href="周易传义附录_page20.html">20</a><a href="周易传义附录_page21.html">21</a><a href="周易传义附录_page22.html">22</a><a href="周易传义附录_page23.html">23</a><span class="current-page">24</span><a href="周易传义附录_page25.html">25</a><a href="周易传义附录_page26.html">26</a><a href="周易传义附录_page27.html">27</a><a href="周易传义附录_page28.html">28</a><a href="周易传义附录_page29.html">29</a><span>...</span><a href="周易传义附录_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
