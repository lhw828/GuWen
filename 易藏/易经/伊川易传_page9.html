<!DOCTYPE html>
<html>
<head>
    <meta charset="UTF-8">
    <title>伊川易传 - 第 9 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>伊川易传 - 第 9 页/共 26 页</h1>
    <div class="content">　　以卦变及二体之义而言刚上而柔下谓干之初九上而为上九坤之上六下而为初六也阳刚尊而在上者也今徃居于上隂柔卑而在下者也今来居于下男虽少而居上女虽长而在下尊卑得正上下顺理治蛊之道也由刚之上柔之下变而为艮巽艮止也巽顺也下巽而上止止于巽顺也以巽顺之道治蛊是以元亨也
　　蛊元亨而天下治也
　　治蛊之道如卦之才则元亨而天下治矣夫治乱者苟能使尊卑上下之义正在下者巽顺在上者能止齐安定之事皆止于顺则何蛊之不治也其道大善而亨也如此则天下治矣
　　利涉大川徃有事也
　　方天下坏乱之际宜涉艰险以徃而济之是徃有所事也
　　先甲三日后甲三日终则有始天行也
　　夫有始则必有终既终则必有始天之道也圣人知终始之道故能原始而究其所以然要终而备其将然先甲后甲而为之虑所以能治蛊而致元亨也
　　象曰山下有风蛊君子以振民育徳
　　山下有风风遇山而回则物皆散乱故为有事之象君子观有事之象以振济于民养育其徳也在己则养徳于天下则济民君子之所事无大于此二者
　　初六干父之蛊有子考无咎厉终吉
　　初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考得无咎不然则为父之累故必惕厉则得终吉也处卑而尸尊事自当兢畏以六之才虽能巽顺体乃隂柔在下无应而主干非有能济之义若以不克干而言则其义甚小故专言为子干蛊之道必克济则不累其父能厉则可以终吉乃备见为子干蛊之大法也
　　象曰干父之蛊意承考也
　　子干父蛊之道意在承当于父之事也故祗敬其事以置父于无咎之地常怀惕厉则终得其吉也尽诚于父事吉之道也
　　九二干母之蛊不可贞
　　九二阳刚为六五所应是以阳刚之才在下而干夫在上隂柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔巽辅导之使得于义不顺而致败蛊则子之罪也从容将顺岂无道乎以妇人言之则隂柔可知若伸已刚阳之道遽然矫拂则伤恩所害大矣亦安能入乎在乎屈己下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚高之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事也二巽体而得中是能巽顺而得中道合不可贞之义得干母蛊之道也
　　象曰干母之蛊得中道也
　　二得中道而不过刚干母蛊之善者也
　　九三干父之蛊小有悔无大咎
　　三以刚阳之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也然有小悔已非善事亲也
　　象曰干父之蛊终无咎也
　　以三之才干父之蛊虽小有悔终无大咎也盖刚断能干不失正而有顺所以终无咎也
　　六四裕父之蛊徃见吝
　　四以隂居隂柔顺之才也所处得正故为寛裕以处其父事者也夫柔顺之才而处正仅能循常自守而已若徃干过常之事则不胜而见吝也以隂柔而无应助徃安能济
　　象曰裕父之蛊徃未得也
　　以四之才守常居寛裕之时则可矣欲有所徃则未得也加其所任则不胜矣
　　六五干父之蛊用誉
　　五居尊位以隂柔之质当人君之干而下应于九二是能任刚阳之臣也虽能下应刚阳之贤而任之然已实隂柔故不能为创始开基之事承其旧业则可矣故为干父之蛊夫创业垂统之事非刚明之才则不能继世之君虽柔弱之资苟能任刚贤则可以为善继而成令誉也太甲成王皆以臣而用誉者也
　　象曰干父用誉承以徳也
　　干父之蛊而用有令誉者以其在下之贤承辅之以刚中之徳也
　　上九不事王侯高尚其事
　　上九居蛊之终无系应于下处事之外无所事之地也以刚明之才无应援而处无事之地是贤人君子不偶于时而高洁自守不累于世务者也故云不事王侯高尚其事古之人有行之者伊尹太公望之始曾子子思之徒是也不屈道以徇时既不得施设于天下则自善其身尊高敦尚其事守其志节而已士之自髙尚亦非一道有懐抱道徳不偶于时而髙洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆自髙尚其事者也象所谓志可则者进退合道者也
　　象曰不事王侯志可则也
　　如上九之处事外不累于世务不臣事于王侯盖进退以道用舍随时非贤者能之乎其所存之志可为法则也
　　【兑下坤上】
　　临序卦有事而后可大故受之以临临者大也蛊者事也有事则可大矣故受之以临也韩康伯云可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物密近相临者莫若地与水故地上有水则为比泽上有地则为临也临者临民临事凡所临皆是在卦取自上临下临民之义
　　临元亨利贞
　　以卦才言也临之道如卦之才则大亨而正也
　　至于八月有凶
　　二阳方长于下阳道向盛之时圣人豫为之戒曰阳虽方长至于八月则其道消矣是有凶也大率圣人为戒必于方盛之时方盛而虑衰则可以防其满极而圗其永久若既衰而后戒亦无及矣自古天下安治未有久而不乱者盖不能戒于盛也方其盛而不知戒故狃安富而骄侈生乐舒肆则纲纪壊忘祸乱则衅孽萌是以浸淫不知乱之至也
　　彖曰临刚浸而长
　　説而顺刚中而应
　　大亨以正天之道也
　　浸渐也二阳长于下而渐进也下兑上坤和説而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兑为説説乃和也夬彖云决而和
　　至于八月有凶消不久也
　　临二阳生阳方渐盛之时故圣人为之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不久也在隂阳之气言之则消长如循环不可易也以人事言之则阳为君子隂为小人方君子道长之时圣人为之诫使知极则有凶之理而虞备之常不至于满极则无凶也
　　象曰泽上有地临君子以教思无穷容保民无疆泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义
　　初九咸临贞吉
　　咸感也阳长之时感动于隂四应于初感之者也比他卦相应尤重四近君之位初得正位与四感应是以正道为当位所信任得行其志获乎上而得行其正道是以吉也他卦初上爻不言得位失位盖初终之义为重也临则以初得位居正为重凡言贞吉有既正且吉者有得正则吉者有贞固守之则吉者各随其事也
　　象曰咸临贞吉志行正也
　　所谓贞吉九之志在于行正也以九居阳又应四之正其志正也
　　九二咸临吉无不利
　　二方阳长而渐盛感动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也
　　象曰咸临吉无不利未顺命也
　　未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗跖之所树欤是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下盖以刚徳之长而又得中至诚相感非由顺上之命也是以吉而无不利五顺体而二説体又隂阳相应故象特明其非由説顺也
　　六三甘临无攸利既忧之无咎
　　三居下之上临人者也隂柔而説体又处不中正以甘説临人者也在上而以甘説临下失徳之甚无所利也兑性既説又乗二阳之上阳方长而上进故不安而益甘既知危惧而忧之若能持谦守正至诚以自处则无咎也邪説由已能忧而改之复何咎乎
　　象曰甘临位不当也既忧之咎不长也
　　隂柔之人处不中正而居下之上复乗二阳是处不当位也既能知惧而忧之则必强勉自改故其过咎不长也
　　六四至临无咎
　　四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也
　　象曰至临无咎位当也
　　居近君之位为得其任以隂处四为得其正与初相应为下贤所以无咎盖由位之当也
　　六五知临大君之宜吉
　　五以柔中顺体居尊位而下应于二刚中之臣是能任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知惟能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃已以明知临天下大君之所宜也其吉可知
　　象曰大君之宜行中之谓也
　　君臣道合盖以气类相求五有中徳故能倚任刚中之贤成大君之宜成知临之功盖由行其中徳也人君之于贤才非道同徳合岂能用也
　　上六敦临吉无咎
　　上六坤之极顺之至也而居临之终敦厚于临也与初二虽非正应然大率隂求于阳又其至顺故志在从乎二阳尊而应卑髙而从下尊贤取善敦厚之至也故曰敦临所以吉而无咎隂柔在上非能临者宜有咎也以其敦厚于顺刚是以吉而无咎六居临之终而不取极义临无过极故止为厚义上无位之地止以在上言
　　象曰敦临之吉志在内也
　　志在内应乎初与二也志顺刚阳而敦笃其吉可知也
　　【坤下巽上】
　　观序卦临者大也物大然后可观故受之以观观所以次临也凡观视于物则为观为观于下则为观如楼观谓之观者为观于下也人君上观天道下观民俗则为观修徳行政为民瞻仰则为观风行地上徧触万类周观之象也二阳在上四隂在下阳刚居尊为羣下所观仰观之义也在诸爻则惟取观见随时为义也
　　观盥而不荐有孚颙若
　　予闻之胡翼之先生曰君子居上为天下之表仪必极其荘敬则下观仰而化也故为天下之观当如宗庙之祭始盥之时不可如既荐之后则下民尽其至诚颙然瞻仰之矣盥谓祭祀之始盥手酌郁鬯于地求神之时也荐谓献腥献熟之时也盥者事之始人心方尽其精诚严肃之至也至既荐之后礼数繁缛则人心防而精一不若始盥之时矣居上者正其表仪以为下民之观当荘严如始盥之初勿使诚意少防如既荐之后则天下之人莫不尽其孚诚颙然瞻仰之矣颙仰望也
　　彖曰大观在上顺而巽中正以观天下
　　五居尊位以刚阳中正之徳为下所观其徳甚大故曰大观在上下坤而上巽是能顺而巽也五居中正以巽顺中正之徳为观于天下也
　　观盥而不荐有孚颙若下观而化也
　　为观之道严敬如始盥之时则下民至诚瞻仰而从化也不荐谓不使诚意少防也
　　观天之神道而四时不忒圣人以神道设教而天下服矣天道至神故曰神道观天之运行四时无有差忒则见其神妙圣人见天道之神体神道以设教故天下莫不服也夫天道至神故运行四时化育万物无有差忒至神之道莫可名言惟圣人黙契体其妙用设为政教故天下之人涵泳其徳而不知其功鼓舞其化而莫测其用自然仰观而戴服故曰以神道设教而天下服矣
　　象曰风行地上观先王以省方观民设教
　　风行地上周及庶物为由歴周览之象故先王体之为省方之礼以观民俗而设政教也天子巡省四方观视民俗设为政教如奢则约之以俭俭则示之以礼是也省方观民也设教为民观也
　　初六童观小人无咎君子吝
　　六以隂柔之质居逺于阳是以观见者浅近如童稚然故曰童观阳刚中正在上贤圣之君也近之则见其道徳之盛所观深逺初乃逺之所见不明如童蒙之观也小人下民也所见昏浅不能识君子之道乃常分也不足谓之过咎若君子而如是则可鄙吝也
　　象曰初六童观小人道也
　　所观不明如童稚乃小人之分故曰小人道也
　　六二闚观利女贞
　　二应于五观于五也五刚阳中正之道非二隂暗柔弱所能观见也故但如闚觇之观耳闚觇之观虽少见而不能甚明也二既不能明见刚阳中正之道则利如女子之贞虽见之不能甚明而能顺从者女子之道也在女子为贞也二既不能明见九五之道能如女子之顺从则不失中正乃为利也
　　象曰闚观女贞亦可丑也
　　君子不能观见刚阳中正之大道而仅闚觇其彷佛虽能顺从乃同女子之贞亦可羞丑也
　　六三观我生进退
　　三居非其位处顺之极能顺时以进退者也若居当其位则无进退之义也观我生我之所生谓动作施为出于己者观其所生而随宜进退所以处虽非正而未至失道也随时进退求不失道故无悔咎以能顺也
　　象曰观我生进退未失道也
　　观已之生而进退以顺乎宜故未至于失道也
　　六四观国之光利用宾于王
　　观莫明于近五以刚阳中正居尊位圣贤之君也四切近之观见其道故云观国之光观见国之盛徳光辉也不指君之身而云国者在人君而言岂止观其行一身乎当观天下之政化则人君之道徳可见矣四虽隂柔而巽体居正切近于五观见而能顺从者也利用宾于王夫圣明在上则懐抱才徳之人皆愿进于朝廷辅戴之以康济天下四既观见人君之徳国家之治光华盛羙所宜宾于王朝效其智力上辅于君以施泽天下故云利用宾于王也古者有贤徳之人则人君宾礼之故士之仕进于王朝则谓之宾
　　象曰观国之光尚宾也
　　君子懐负才业志在乎兼善天下然有卷懐自守者盖时无明君莫能用其道不得已也岂君子之志哉故孟子曰中天下而立定四海之民君子乐之既观见国之盛徳光华古人所谓非常之遇也所以志愿登进王朝以行其道故云观国之光尚宾也尚谓志尚其志意愿慕宾于王朝也
　　九五观我生君子无咎
　　九五居人君之位时之治乱俗之羙恶系乎已而已观已之生若天下之俗皆君子矣则是已之所为政化善也乃无咎矣若天下之俗未合君子之道则是已之所为政治未善不能免于咎也
　　象曰观我生观民也
</div>
    <div class="pagination">
<a href="伊川易传_page8.html">上一页</a><span>...</span><a href="伊川易传_page4.html">4</a><a href="伊川易传_page5.html">5</a><a href="伊川易传_page6.html">6</a><a href="伊川易传_page7.html">7</a><a href="伊川易传_page8.html">8</a><span class="current-page">9</span><a href="伊川易传_page10.html">10</a><a href="伊川易传_page11.html">11</a><a href="伊川易传_page12.html">12</a><a href="伊川易传_page13.html">13</a><a href="伊川易传_page14.html">14</a><span>...</span><a href="伊川易传_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
