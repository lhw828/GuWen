<!DOCTYPE html>
<html>
<head>
    <meta charset="UTF-8">
    <title>周易文诠 - 第 14 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易文诠 - 第 14 页/共 28 页</h1>
    <div class="content">　　二有中正之徳明主所必求者介福所以受也非幸致也
　　六三众允悔亡
　　三不中正宜有悔者然下与二隂皆欲进而丽乎大明之君是其志同道合为众所允如是则信友可以获君摧愁之悔可亡
　　象曰众允之志上行也
　　人孰无志但志于富贵功名者皆不为众所信三之志欲上而行道故众皆允之也
　　九四晋如鼫防贞厉
　　四无中正之徳而窃据髙位患得患失贪而畏人者也为鼫鼠之象虽位出天朝而贞然徳不胜位终必失之厉
　　象曰鼫鼠贞厉位不当也
　　无徳而据髙位是为不当虽贞亦厉岂能久乎
　　六五悔亡失得勿恤往吉无不利
　　以隂居阳治道或有未纯不无有悔幸大明在上天资英敏健明以照其悔可亡然五虽明体而以六居之人主当晋盛之时挟长驾之术功利之私在所不免此而不以纯王之心处之终非纯王之化也必去其好大喜功之心而一切得失概置勿恤乃政纯化溥吉无不利
　　象曰失得勿恤徃有庆也
　　王道本于诚意失得勿恤纯王之心也本此心以往则化自溥而大有庆矣
　　上九晋其角维用伐邑厉吉无咎贞吝
　　上居刚进之极是纯以躁猛用事而畧无寛和之度为晋其角之象若此者将安用之维用伐不服之小邑虽兵凶战危而厉亦可收战胜之吉无败亡之咎然徒用刚而不尚徳虽伐之有名而贞其去夫圣武益逺而吝刚之不可过用如此
　　象曰维用伐邑道未光也
　　居晋之上宜明徳以照四方征伐已非其道况维用以伐邑乎其于自昭明徳之道大相逺矣
　　【离下坤上】
　　明夷利艰贞
　　夷伤也下离上坤日入地中是阳明君子见伤于柔暗故为明夷又上六为暗之主六五近之是以宗臣而近暗主难于去位难于行志不正则失身直道则贾祸惟操危虑深隠忍以行其志委曲以尽其忠如此艰难以守其贞乃不唯唯以徇非复不矫矫以激怒而为臣道之利
　　象曰明入地中明夷
　　卦名明夷者日不明也入地则晦犹君子为柔明所掩也曰明夷
　　内文明而外柔顺以蒙大难文王以之
　　明夷之义何居为卦内离外坤人臣内有文明之徳外有柔顺之为以是徳而蒙国家之难是明而见伤者也古之人有以之者文王是也缉熙之徳翼翼小心遭纣见囚正此类也
　　利艰贞晦其明也内难而能正其志箕子以之
　　利艰贞者盖明夷之时明不可露宜韬晦也五近上六暗主正忠臣蒙难事之不可谏之不行去之不得所恃黙黙周旋惟此志耳正之于内不形于外所谓晦其明也古之人有以之者箕子是也盖其为纣近亲佯狂受辱正其晦明者也
　　象曰明入地中明夷君子以莅众用晦而明
　　明入地中明夷之象也君子体以莅众不明则人皆我欺过明则物不我容于是明哲旁烛本无不明不敢以明为明而不尽用其察用晦而明
　　初九明夷于飞垂其翼君子于行三日不食有攸往主人有言
　　君子以道而行犹鸟以翼而飞初当明夷之时其去暗主尚逺祸虽未及道已难行有飞而垂翼之象君子于此惟有去而已矣见几而行困穷虽至三日不食不暇顾虑即去此适彼动得谤尤或议其迂或议其固至于主人有言亦安计哉
　　象曰君子于行义不食也
　　行何至于三日不食以义自决当如此也
　　六二明夷夷于左股用拯马壮吉
　　二去暗主较初为近犹夷于左股及此不去祸无及矣速于决去如用马壮之疾以救之乃可全身逺祸而吉
　　象曰六二之吉顺以则也
　　二之所处难于初矣而乃得吉盖祸及而去处明夷之则也二有顺徳能早见而决顺也而以则也故吉也
　　九三明夷于南狩得其大首不可疾贞
　　九三以刚居刚有天下之大徳居明体之上有天下之大望而上应暗主向明伐暴独夫授首有明夷于南狩得其大首之象夫以明伐暴贞也但君臣大伦放伐大事其可亟乎尚可以化暗为明吾寜待之岂可以贞疾图之耶
　　象曰南狩之志乃大得也
　　南狩非富天下也志在除暴救民乃能成大功也
　　六四入于左腹获明夷之心于出门庭
　　四爻暗体是身处昏朝道无时而明有入于左腹之象然幸柔顺得正有能去之智居暗尚浅有可去之机故犹可飘然得意于逺去为获明夷之心于出门庭之象
　　象曰入于左腹获心意也
　　四虽入于左腹然能见几而作是时义可去而去得遂心意也
　　六五箕子之明夷利贞
　　五以宗臣居暗地近暗君去之不能徇之不可惟晦其明以正其志象如箕子之明夷佯狂受辱以守其贞此贵戚之道万世不易当其任者必守之乃利
　　象曰箕子之贞明不可息也
　　箕子之贞乃艰贞也艰贞防难似不用明然其晦也无非委曲以全此心之明明愈晦而愈全自不可灭息也
　　上六不明晦初登于天后入于地
　　以隂居坤之极不明其徳以至于晦始则处髙位以伤人之明终必至于自伤而坠厥命故其象如此
　　象曰初登于天照四国也后入于地失则也
　　初登于天亦常居尊位以照四国而卒入于地者昏而不明失其照临之则也
　　【离下巽上】
　　家人利女贞
　　卦之九五六二内外各得其正而家道成故为家人夫家之不正恒起于妇人而家之难正亦莫难于妇人故正家者务修身以正乎内树范闺壸端化刑于利女贞焉乃为风化之原而外亦因之以正矣
　　彖曰家人女正位乎内男正位乎外男女正天地之大义也
　　家人何以利女贞卦之二五主卦内外是为女者秉顺徳以正位乎内而不预外事为男者秉刚徳以正位乎外而不牵内私男女正则刚柔之义明倡随之义得是古今隂阳防合之理非天地之大义而何
　　家人有严君焉父母之谓也
　　男女何以正哉一家之中不一者分不齐者情惟家人有严君以主之而后内外森然严君者谁谓此正位乎内外之父母也以正为严夫是以谓之严君而为家人所宜有也
　　父父子子兄兄弟弟夫夫妇妇而家道正正家而天下定矣
　　惟有严君则教行于家初上秩尊卑之位父父子子也五三定先后之序兄兄弟弟也三五二四严内外之别夫夫妇妇也家道至此伦尽而正矣家正则天下一家也人人能正则天下之有家者各尽其正而定矣正家之所系如此安可不贞
　　象曰风自火出家人君子以言有物而行有恒
　　风出于火化出于家家人之象也君子以家之本在身而身之所出惟言与行故言必有物阐明纲常俱根体騐而行必有常敦笃伦理无间始终则身修家齐而天下亦自此而定矣
　　初九闲有家悔亡
　　正家之法莫重于始始而不闲后必至有相凟相夷之悔初以阳刚处有家之始是时固当闲而徳又能闲者本吾身以立闲乗其伦之未凟恩之未离而肃之以义聮之以情则伦正义笃而夷凟之悔亡矣
　　象曰闲有家志未变也
　　一家之人志已变而防之难志未变而防之易初即能闲其志未变故悔可亡
　　六二无攸遂在中馈贞吉
　　柔顺中正是女子幽闲贞静者一切家庭之事统于夫子不敢自遂惟在中馈酒食是议此真女子之正位乎内而成桃夭之化者也贞吉
　　象曰六二之吉顺以巽也
　　二之所以吉者本此柔顺之徳以巽从夫也
　　九三家人嗃嗃悔厉吉妇子嘻嘻终吝
　　过刚不中治家太严有嗃嗃之象如是则伤恩而有悔厉然家道严肃人心能正而得吉若以悔厉之故致使纲维不立妇子嘻嘻则荡伦败节终必吝矣
　　象曰家人嗃嗃未失也妇子嘻嘻失家节也
　　家人嗃嗃虽有悔厉然使人心肃而不纵犹未失正家之节若至妇子嘻嘻则必以情掩义失其正家之节矣
　　六四富家大吉
　　人君以天下为家四为大臣其家相也以柔正居上位是能开财源节财流以自然之利富天下之家者也如此则人富而礼义生仁让之风成矣大吉
　　象曰富家大吉顺在位也
　　顺徳而居高位得理财之道又能操理财之权所以大吉
　　九五王假有家勿恤吉
　　五以阳刚应二柔顺是正乎外者固贤圣之君而正乎内者又贤圣之后王者其仪不忒而假于有家者也以圣君配圣后则勿用忧而关雎麟趾之化成矣
　　象曰王假有家交相爱也
　　王假有家岂私爱哉圣君庆内助之得人圣后乐刑于之有主所谓雍雍在宫一徳相合而成爱者也
　　上九有孚威如终吉
　　上九以刚居上是主家之久者而能以刚行之本孚诚以蓄恩义而其间伦纪森严毫不可犯有孚而威如者也如是则一家之中情洽分定家道永昌终吉
　　象曰威如之吉反身之谓也
　　家之钦式惟在于身威非作威反身自治言物行恒而人自畏服之所以吉也
　　【兊下离上】
　　睽小事吉
　　睽乖异也为卦上火下泽性相违异中女少女志不同归故为睽济大事者以人心为本睽则人心乖异若一无可为幸而有徳有势有辅即未能遽合天下之睽以成大事犹可补偏救弊维持目前徐俟人心之定小事吉
　　彖曰睽火动而上泽动而下二女同居其志不同行卦名睽者观象于物火动炎上泽动润下物性之睽也观象于人二女同居其志异适人情之睽也即物与人观之而世道之睽可知故名睽
　　説而丽乎明柔进而上行得中而应乎刚是以小事吉人心既睽何以小事吉卦徳説丽乎明是内既心气和婉而外又旁烛事几有其徳矣卦变柔进上行是以徽柔之质而握大寳之权有其势矣卦体六五得中应二之刚是以虚中之诚而来贤人之助有其辅矣是以尚可有为而小事吉
　　天地睽而其事同也男女睽而其志通也万物睽而其事类也睽之时用大矣哉
　　然性情之暌不可有而形体之睽不可无人但知睽之为暌不知暌之为合试以其用而极言之位上位下天地之睽也而化育之事同位内位外男女之睽也而倡随之志通别生分类万物之睽也而应求之事类可见不暌则无以为合而三才之用几息矣睽之时用岂不大哉
　　象曰上火下泽睽君子以同而异
　　火泽合体其性相违睽之象也君子以之处世未常不异亦未常立异以为异惟以同而异不矫情以忤物亦不和光以徇人盖睽中原自有合君子亦于合中用睽深于睽者也
　　初九悔亡丧马勿逐自复见恶人无咎
　　济睽无助宜有悔者幸与九四同徳相应其悔亡矣象犹始虽丧马终勿逐而自复然当睽之时同徳相合正异已者所忌分别太严必遭防搆故必见恶人以释其疑乃可无咎
　　象曰见恶人以辟咎也
　　初见恶人岂其本心正以避中伤之咎以固同徳之合也
</div>
    <div class="pagination">
<a href="周易文诠_page13.html">上一页</a><span>...</span><a href="周易文诠_page9.html">9</a><a href="周易文诠_page10.html">10</a><a href="周易文诠_page11.html">11</a><a href="周易文诠_page12.html">12</a><a href="周易文诠_page13.html">13</a><span class="current-page">14</span><a href="周易文诠_page15.html">15</a><a href="周易文诠_page16.html">16</a><a href="周易文诠_page17.html">17</a><a href="周易文诠_page18.html">18</a><a href="周易文诠_page19.html">19</a><span>...</span><a href="周易文诠_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
