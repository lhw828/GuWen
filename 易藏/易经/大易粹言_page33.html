<!DOCTYPE html>
<html>
<head>
    <meta charset="UTF-8">
    <title>大易粹言 - 第 33 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易粹言 - 第 33 页/共 42 页</h1>
    <div class="content">　　伊川先生曰中孚序卦节而信之故受之以中孚节者为之制节使不得过越也信而后能行上能信守之下则信从之节而信之也中孚所以次节也为卦泽上有风风行泽上而感于水中为中孚之象感谓感而动也内外皆实而中虚为中孚之象又二五皆阳【一为而字】中实亦为孚义在二体则中实在全体则中虚中虚信之本中实信之质【易传】
　　中孚豚鱼吉利涉大川利贞
　　伊川先生曰豚躁鱼防物之难感者也孚信能感于豚鱼则无不至矣所以吉也忠信可以蹈水火况渉川乎守信之道在乎坚正故利于贞也【易传】
　　白云郭氏曰杂卦曰中孚信也夫信者孚之一也孚者其道之大全也以信不足以尽孚故必曰中孚然有信之而信者有作也有未尝信之而信者无作也无作中孚是也故自人之为徳论之则曰信又其小者则信于言而已自道论之则曰孚或未见于有为而其道可孚或无其人焉而是道为可孚皆曰有孚也故孚之道有无心于信天下而天下信之之意无不感也无不通也亦无不受而容之也无作也无止也亦无损益盛衰之理有孚于一身于一家于一国于天下逺近大小众寡之不同其孚一也然易之卦皆道也而爻则人也在卦辞言之则主道在爻辞言之则言乎其人也而中孚又以名卦者以信不足以名卦也且道有诚有孚有信人或未之别盖信者孚之一也孚者诚之一也道之所至诚亦至焉故道大诚亦大而孚为道之信信为人之德是其别也自二帝以来言信者盖寡至成汤而后言彰信兆民文王演易复称孚诗人亦言上天之载无声无臭仪刑文王万邦作孚故道之盛者后世莫如文王也至武王而后复言惇信明义及乎世衰道微人不知孚之为道独知信而已孔子作易所以晓天下万世欲其明而无惑故为言曰中孚信也是使后世由信而可得中孚之道也学者于此即以信为孚以孚为信不知孚之有别斯失圣人释经之防矣夫中孚之象中虚也虚己而对物则无物在物先来则应之不来则无应此中孚之为信所以进乎诚也苟实其中则先物矣先物有物则不诚在物先安得为之孚乎故子絶四曰毋我毋我则虚己矣是无先物之物也上天之载无声无臭亦不过如是而已使有声臭实其中非天道也有物以实其中非圣人之道也豚鱼吉者信及豚鱼也唯天地之道可信及豚鱼盖天地以生为德而无私于豚鱼以生为德故豚鱼以是道而生信及也使有心于豚鱼则信及者微而其不及者大非天地也圣人法之亦如是而已信及豚鱼则孚于天下可知也利涉大川中虚之有济也利贞者中虚之德也中虚之德天地也【易说】
　　彖曰中孚柔在内而刚得中说而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也
　　伊川先生曰二柔在内中虚为诚之象二刚得上下体之中中实为孚之象卦所以为中孚也○以二体言卦之用也上巽下说为上至诚以顺巽于下下有孚以说从其上如是其孚乃能化于邦国也若人不说从或违拂事理岂能化天下乎○信能及于豚鱼信道至矣所以吉也信以中孚【一作虚】涉险难其利如乘木济川而以虚舟也舟虚【一有中孚】则无沈覆之患【一无之患二字】卦虚中为虚舟之象○中孚而贞则应乎天矣天之道孚贞而已【并易传】
　　横渠先生曰中孚上巽施之下悦承之其中必有感化而出焉者盖孚者覆乳之象有必生之理信且正天之道也【易说】
　　白云郭氏曰中孚之象二隂居内而二五刚中下说而上巽故孚圣人法此所以化邦也仪刑文王万邦作孚岂非化邦之谓欤豚鱼物之至微而无知者信之难及者也信及豚鱼况于有知者乎又况于人乎观此则化邦可知矣巽木也木而中虚所以难可济也利贞干德也虗中而利贞其孚所以应天而大也【易说】
　　象曰泽上有风中孚君子以议狱缓死
　　伊川先生曰泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其忠而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也【易传】
　　白云郭氏曰治狱听讼虚中为先实其中则有阙此中孚之卦君子所以议狱缓死也议狱亦举一端言之也凡天下之务当虚中者皆如治狱用中孚之道也且圣人之为治也有道以为之本利罚助治而已非圣人之所尊任以治天下也知此则知虚中之道矣不知此则刑罚先实其中道无自而入焉是其为治无适而非刑也安得议狱缓死之事哉如书言宥过无大又言罪疑惟轻皆议狱之谓也观舜与臯陶之言然后知圣人之刑舜之戒臯陶曰明于五刑以弼五敎则五刑者正所以弼五敎故命臯陶于契之后非五刑可独任以致治也曰刑期于无刑民恊于中则圣人之心以无刑在刑之先此盖虚中之道也其命臯陶则先曰蛮夷猾夏防贼奸宄故知舜之刑由蛮夷猾夏防贼奸宄而有之非此则无用于刑矣臯陶称帝之德曰宥过无大刑故无小罪疑惟轻功疑惟重与其杀不辜宁失不经则知圣人之刑皆不得已而用也不得已而用则由天下有罪而后有刑盖圣人不先刑以制天下也故至于好生之德洽于民心则尽孚天下之道矣中孚之狱如是而已后世舍道德仁义独任刑以为治者不患天下之不孚而患网之不密不患徳之不洽而患文之不峻于是有刲屠夷旅之祸而人之有生始犬彘之不如矣又安足与语中孚之道哉秦汉是已【易说】
　　初九虞吉有它不燕象曰初九虞吉志未变也
　　伊川先生曰九当中孚之初故戒在审其所信虞度也度其所信而后从也虽有至信若不得其所则有悔咎故虞度而后信则吉也既得所信则从诚一若有它则不得其燕安也燕安裕也有它志不定也人志不定则惑而不安初与四爲正应四巽体而居正无不善也爻以谋始之义大故不取相应之义若用应则非虞也○当信之始志【一无志字】未有所从而虞度所信则得所正是以吉也盖其未有变动志有所从则是变动虞之不得其正矣在初言求所信之道也【并易传】
　　横渠先生曰为信之始其信未孚而志应在四进有二三刚柔之间非以礼自防使为众所信取悔之道也故必防其萌使志不乱孚交如则威如乃吉【易说】○白云郭氏曰中孚之虚无物阂其中故其孚最为近诚虞吉者审度吉道而有行也度吉而行固善道也然已为有物非中孚之虚矣故言有它有它则中实非安于中孚之道象言志未变者言虞吉有它之志未能忘也忘此则中孚矣初九中孚之始未能尽其道故尚有虞吉之志尽中孚之道者无适而非吉又何虞乎【易说】
　　九二鸣鹤在隂其子和之我有好爵吾与尔靡之象曰其子和之中心愿也
　　伊川先生曰二刚实于中孚之至者也孚至则能感通鹤鸣于幽阴之处不闻也而其子相应和中心之愿相通也好爵我有而彼亦系慕说好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里之外违之言诚道也至诚感通之理知道者为能识之○中心愿谓诚意所愿也故通而相应【并易传】
　　横渠先生曰居中体巽无所私系徳必有邻物愿所归位以徳致为五所任故曰与尔靡之靡偃也顺从之也【易说】
　　白云郭氏曰中孚之道与物无阂况于交感之际为感通之易者乎是犹鸖鸣于幽阴之中而其子和之必至之理也有好爵以与尔靡之又其子之愿也是其所以和也好爵犹美道也吾与尔靡其道虚己以容人也盖言中孚之美道其能感人也虚己而已然中孚本应物之道二得之而三失之【易说】
　　六三得敌或鼔或罢或泣或歌象曰或鼔或罢位不当也
　　伊川先生曰敌对敌也谓所交孚者正应上九是也三四皆以虗中为成孚之主然所处则异四得位居正故亡匹以从上三不中失正故得敌以累志【一作心】以柔说之质既有所系惟所信是从或鼓张或罢废或悲泣或歌乐动息忧乐皆系乎所信也惟系所信故未知吉凶然非明达君子之所为也○居不当位故无所主惟所信是从【本有是以二字】所处得正则所信有方矣【并易传】
　　横渠先生曰处之所安物之所忌刚而乘之柔不相比进退之际惟敌是求不恒其徳莫非己致【一作惟敌是得故求之云云】白云郭氏曰自一卦论之则三四为虚中自爻言之则六三之不当位又不若六四之能虚己也且中孚之道不立己何得敌之有得敌则有己其于虞吉故物或怒之则鼓或困之则罢或悲之则泣或乐之则歌四者有感于外而动于中者也感于外而动于中不能忘敌也不能忘敌有我之过也惟中孚虚己无与为敌外物之来如投虚然或怒之则无鼔也或困之则无罢也或悲之则无泣也或乐之则无歌也举无得敌之理则其道全矣【易说】
　　六四月几朢马匹亡无咎象曰马匹亡絶类上也伊川先生曰四为成孚之主居近君之位处得其正而上信之至【一作位】当孚之任者也如月之几朢盛之至也已朢则敌矣臣而敌君祸败必至故以几朢为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也○絶其类而上从五也类谓【一作相】应也【并易传】
　　横渠先生曰诚以接物体防居柔隆徳之盛美者也隂徳盛美物所愿交故必一其所应絶类于上使隂不疑阳如月近望而不过于盈可以无咎【一作免咎易説】白云郭氏曰六四处得其正盖有中孚之道者月几朢居盛位而不盈也马匹亡舍众志而独立也六四近君有自盈之失今月几朢则虚己而不盈矣马匹不亡则有鼓罢泣歌之累今马匹亡则安行上道终无得敌之理是以无咎也匹亦敌之类也得敌匹亡其道相反也彖皆曰柔在内而爻则其道相反盖卦爻取义有不得而同者也【易说】
　　九五有孚挛如无咎象曰有孚挛如位正当也
　　伊川先生曰五居君位人君之象当以至诚感通天下使天下之心信之固结如拘挛然则为无咎也人君之孚不能使天下固结如是则亿兆之心安能保其不离乎○五居君位之尊由中正之道能使天下信之如拘挛之固乃称其位人君之道当如是也【并易传】
　　横渠先生曰处乎盛位而信不交物未免于咎也【易说】白云郭氏曰孚之道无不通亦无不感可以通天下之志至于固结挛如是以无咎九五君位足以感通天下之无私应之累故直曰有孚挛如位正当而已【易说】
　　上九翰音登于天贞凶象曰翰音登于天何可长也伊川先生曰阳性上进风体飞飏九居中孚之时处于最上孚于上进而不知止者也其极至于羽翰之音登闻于天贞固于此而不知变凶可知矣夫子曰好信不好学其蔽也贼固守而不通之谓也○守孚至于穷极而不知变岂可长乆也固守而【一无而字】不通如是则凶也【并易传】
　　横渠先生曰处信之极好居物上信而无实上则必凶一云将变而为小过也【易説】
　　白云郭氏曰中孚虚己也虚己者道之虚也道之虚故足以应天下之实而无不通焉是以圣人尚之也翰音登于天声之虚也声之虚不足以有为也以是为贞则凶矣虚声无实非可乆之道也九五知虚己而用道于中故足以通天下之志上九独务虚声而事于外不知其道已丧于中矣故凶而不可久也【易说】













　　大易粹言卷六十一
　　钦定四库全书
　　大易粹言卷六十二　　　宋　方闻一　编
　　【艮下震上】
　　伊川先生曰小过序卦有其信者必行之故受之以小过人之所信则必行行则过也小过所以继中孚也爲卦山上有雷雷震于髙其声过常故爲小过又隂居尊位阳失位而不中小者过其常也盖爲小者过又爲小事过又爲过之小【易传】○子曰先进于礼乐野人也后进于礼乐君子也言其文质彬彬也如用之则吾从先进言若用于时救文之则吾从先进小过之义也【少日所闻诸师交说】
　　小过亨利贞可小事不可大事飞鸟遗之音不宜上宜下大吉
　　伊川先生曰过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正○过所以求就中也所过者小事也事之大者岂可过也于大过论之详矣飞鸟遗之音谓过之不逺也不宜上宜下谓宜顺也顺则大吉过以就之盖顺理也过而顺理其吉必大【并易传】
　　白云郭氏曰大过四刚二柔刚过之象小过二刚亦曰过者盖刚实其中则为过矣是以圣人贵夫居柔而用刚故中孚而从有过颐而后有大过也【易说】
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　伊川先生曰阳大隂小隂得位刚失位而不中是小者过也故为小事过过之小小者与小事有时而当过过之亦小故为小过事固有待过而后能亨者过之所以能亨也【能一作求】○过而利于贞谓与时行也时当过而过乃非过也时之宜也乃所谓正也○小过之道于小事有过则吉者而彖以卦才言吉义柔得中二五居中也隂柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事小过之时自不可大事而卦才又不堪大事与时合也有飞鸟之象焉此一句不类彖体盖解者之辞误入彖中中刚【一作实】外柔飞鸟之象卦有此象故就飞鸟为义○事有时而当过所以从宜然岂可甚过也如过恭过哀过俭大过不可所以在小过也所过当如飞鸟之遗音鸟飞迅疾声出而身已过然岂能相逺也事之当过者亦如是身不能甚逺于声事不可【一作能】逺过其常在得宜耳不宜上宜下更就鸟音取宜顺之义过之道当如飞鸟之遗音夫声逆而上则难顺而下则易故在髙则大山上有雷所以为过也过之道顺行则吉如飞鸟之遗音宜顺也所以过者为顺乎宜也能顺乎宜所以大吉【并易传】
　　横渠先生曰时宜用过虽过正也○失其所安者必矫其所为以求安过于自大其势必危○于自损可以获吉故曰上逆而下顺为飞鸟之象【并易传】
　　白云郭氏曰小过之亨盖以小者过则亨是以可小事也过以利贞故能与时偕行而无违非利贞则虽小过亦不能有行矣此小过所以莫先于利贞也可大事者刚也柔可小事而已二五柔中故小事则吉三四刚而不中故不可大事凡刚非二五皆非得位故言刚失位而不中也中孚虚中而实外舟虗之象也小过中实而外柔飞鸟之象也飞鸟遗音能下不能上上则逆也下则顺也逆则无适而非凶此顺所以为大吉也由是言之则小过之义可过于下不可过于上可过于顺不可过于逆可过于柔不可过于刚故不及其君遇其臣所以为小过之无咎【易说】
　　象曰山上有雷小过君子以行过乎恭丧过乎哀用过乎俭
　　伊川先生曰雷震于山上其声过常故为小过天下之事有时当过而不可过甚故为小过君子观小过之象事之宜过者则勉之行过乎恭丧过乎哀用过乎俭是也当过而过乃其宜也不当过而过则过矣【易传】
　　横渠先生曰过恭哀俭皆宜下之义【易说】
　　白云郭氏曰凡物之过者非其物也事之过者非其事也过则其象变矣如泰之过不为泰否之过不为否也唯行之过恭不失其为行丧之过哀不失其为丧用之过俭不失其为用是则为可过之道所谓宜下大吉也故凡可过者过之则不为失不可过而过之斯为过矣孔子曰礼与其奢也宁俭丧与其易也宁戚此其所以为可过也欤自道论之三者犹为道之小者故称小过【易说】
　　初六飞鸟以凶象曰飞鸟以凶不可如何也
　　伊川先生曰初六隂柔在下小人之象又上应于四四复动体小人躁易而上有应助于所当过必至过甚况不当过而过乎其过如飞鸟之迅疾所以凶也躁疾如是【一有则字】所以过之速且逺救止莫及也○其过之疾如飞鸟之迅岂容救止也凶其宜矣不可如何无所用其力也【并易传】
　　白云郭氏曰卦彖言飞鸟之象飞鸟之音而初上又明飞鸟之凶中实外柔飞鸟之象也上逆下顺飞鸟之音也迅疾多过飞鸟之凶也别而言之固不同合而言之则飞鸟皆有是三者之义也初六以柔居下其道顺也从刚而应四则舍顺而从逆飞鸟上逆之故也是以有凶飞鸟之过一徃不及反虽欲救止之末如之何矣故曰不可如何也【易说】
　　六二过其祖遇其妣不及其君遇其臣无咎象曰不及其君臣不可过也
　　伊川先生曰阳之在上者父之象尊于父者祖之象四在三上故为祖二与五居相应之地同有柔中之德志不从于三四故过四而遇五是过其祖也五隂而尊祖妣之象与二同德相应在它卦则隂阳相求过之时必过其常故异也无所不过故二从五亦戒其过不及其君遇其臣谓上进而不陵及于君适当臣道则无咎也遇当也过臣之分则其咎可知○过之时事无不过其常故于上进则戒及其【一作其及】君臣不可过臣之分也【并易传】
　　横渠先生曰与其上比于阳不若下遇于隂与其上合于五不若退附于初宜下之义也无应于上故能免咎臣居已下犹不可过况其它乎【易说】
　　白云郭氏曰伊川曰阳之在上者父之象尊于殳者祖之象四在三上故为祖又曰五隂而尊祖妣之象也又曰过其祖而遇其妣谓二之遇五也不及其君遇其臣谓五之遇二也遇祖之妣尊妣也不及之臣自卑也尊妣而自卑则二五虽俱为隂柔而君臣之分不乱所谓行过乎恭也是以无咎二五非正应而相从故言遇遇则所谓小过非大得志也【易说】
　　九三弗过防之从或戕之凶象曰从或戕之凶如何也伊川先生曰小过隂过阳失位之时三独居正然在下无所能为而为隂所忌恶故有【一作所】当过者在过防于小人若弗过防之则或从而戕害之矣如是则凶也三于隂过之时以阳居刚过于刚也既戒之过防则过刚亦在所戒矣防小人之道正己为先三不失正故无必凶之义能过防则免矣三居下之上居上为下皆如是也○隂过之时必害于阳小人道盛必害君子当过为之防防之不至则为其所戕矣故曰凶如何也言其甚也【并易传】
　　横渠先生曰居阳以刚而应于上为众所嫉非过为防慎人或戕之凶之甚也【易说】
　　白云郭氏曰圣人之所以为防者礼而已唯礼足以防人亦足以防已过人而不知防则从或戕于外守已而不知防则从或戕于内伤害既至其凶如何信不可逃也君子行过乎恭丧过乎哀用过乎俭皆所以防之耳九三以阳居刚爲道过矣过而不知防是以凶也【易说】
　　九四无咎弗过遇之徃厉必戒勿用永贞象曰弗过遇之位不当也徃厉必戒终不可长也
　　伊川先生曰四当小过之时以刚处柔刚不过也是以无咎既弗过则合其宜矣故云遇之谓得其道也若徃则有危必当戒惧也徃去柔而以刚进也勿用永贞阳性坚刚故戒以随宜不可以固守方隂过之时阳刚失位则君子当随时顺处不可固守其常也四居髙位而无上下之交虽比五应初方隂过之时彼岂肯从阳也故徃则有厉○位不当谓【一作故字】处柔九四当过之时不过刚而反居柔乃得其宜故曰遇之遇其宜也以【一无以字】九居四位不当也居柔乃遇其宜也当隂过之时阳退缩自保足矣终岂能长而盛也故徃则有危必当戒也长上声作平声则大失易意以夬与剥观之可见与夬之象文同而音异也【易传】横渠先生曰道非刚亢故无咎有应于下故曰弗过遇之过此以徃难无以除故危而必戒不可常然故勿用永贞一云九四以阳居隂而乘九三之刚非其过也乃适与之遇尔故无咎若率是而徃必危以为戒终不可乆故勿用永正当思奋尔【易说】
　　白云郭氏曰九四以阳居柔无过也故无咎无咎无过遇之而已遇之者下顺乎柔不以刚自居也若舍柔用刚以是而徃危之道也故必戒焉勿用永贞贵夫知时而已时不可过而过之故有徃厉之戒时可小过焉又不可以斯道永贞也此过之与时偕行者也位不当者所谓刚失位而不中也刚失位而不中是以弗过而遇之也或得位而中斯为大有为之君尚何徃厉之戒乎故徃厉之戒特处九四之道耳终非可乆之贞也观爻辞之义则遇为小事而过为大事故上六弗遇过之所以为亢也【易说】
　　六五密云不雨自我西郊公弋取彼在穴象曰密云不雨已上也
　　伊川先生曰五以隂柔居尊位虽欲过为岂能成功如密云而不能成雨所以不能成雨自西郊故也隂不能成雨小畜卦中已解公弋取彼在穴弋射取之也射止是射弋有取义穴山中之空中虚乃空也在六指六二也五与二本非相应乃弋而取之五当位故云公谓公上也同类相取虽得之两隂岂能济大事乎犹密云之不能成雨也○阳降隂升合则和而成雨隂已在上云虽密岂能成雨乎隂过不能成大之义也【并易传】
　　横渠先生曰不能畜刚止徤凡言自我西郊进而不已也柔得中小事吉故曰公弋取彼在穴非及物之功且不能摧敌止暴也三止于下隐伏之象故曰在穴小过有飞鸟之象故因曰取彼在穴雨必蒸聚自下而上则其润泽周普今自西而东趋其所应其施未光也已上亦尚徃之义【易说】
　　白云郭氏曰雨之润泽万物非小道也岂小过柔中之君能尽其道哉虽与二为遇亦可小事而已故言雨则密云自我西郊方兴而未有润泽之功盖见其不可大事也公弋取彼在穴者弋取小事故能有在穴之获在穴之获谓二之遇也君臣之遇固非小事然未能大得君未足以泽及天下故为小也若干之二五同声相应同气相求所谓大矣已上者言隂道已上行而未雨盖君臣俱柔之象也【易说】
　　上六弗遇过之飞鸟离之凶是谓灾眚象曰弗遇过之已亢也
　　伊川先生曰六隂而动体处过之极不与理遇动皆过之其违理过常如飞鸟之迅速所以凶也离过之逺也是谓灾眚是当有灾眚也灾者天殃眚者人为既过之极岂唯人眚天灾亦至其凶可知天理人事皆然也○居过之终弗遇于理而过之过已亢极其凶宜矣【并易传】
　　横渠先生曰不宜上而上乃自取之灾也【易说】
　　白云郭氏曰知不可大事而遇之者二四之无咎也知不可大事而过之者上六之灾眚也鸟之飞也多失之过鸟飞之过则离凶焉非独天灾亦自取耳上六当过之时不知处过之道至于亢极其凶宜矣太甲曰天作孽犹可违自作孽不可逭其斯之谓与【易说】








　　大易粹言卷六十二
　　钦定四库全书
　　大易粹言卷六十三　　　宋　方闻一　编
　　【离下坎上】
　　伊川先生曰旣济序卦有过物者必济故受之以既济能过于物必可以济故小过之后受之以既济也为卦水在火上水火相交则为用矣各当其用故为既济天下万事已济之时也【易传】
　　既济亨小利贞初吉终乱
　　伊川先生曰既济之时大者既已亨矣小者尚有【一有未字】亨也虽既济之时不能无小未亨也小字在下语当然也若言小亨则为亨之小也利贞处既济之时【一无之时字】利在贞固以守之也初吉方济之时也终乱济极则反也【易传】
　　白云郭氏曰已济难为既济方将济难为未济名卦之义甚明然则既济之亨可知矣易六爻有应者八卦既济未济居其二而未济不能济难者以既济六爻皆得位未济六爻皆失位故也六爻皆应皆得位在六十四卦之中独此一卦而已以是知欲济者必在有应必得其位然后可也既济亨小者小爲衍字盖縁未济亨之下有小字故亦误书于此又孔子彖言小者亨也因此遂不能去六十四卦无亨小之义如旅小亨巽小亨是诚小亨也既济亨之大者也然则孔子言小者亨也者盖济难者大人之事故未济言小狐汔济以明小者不能济故为未济若既济则虽小者亦有济故孔子彖言小者亨也所以别未济之义也小者如小道小德亦有济也又如大事虽济小事亦济也是皆为小如是则知举无不济矣使卦辞有小字则孔子彖辞当以既济亨小者为句断下句独曰亨也殊无义理必以既济亨为断句则见既济亨为文王辞亨者小也为孔子释之之辞也且大人于难无所不济故既济未济不必论大人惟既济之后虽小道小徳皆可亨未济之时非小道小徳所能亨也故必以小者亨小狐濡尾爲别也孔子于小亨増者也二字即文义与旅防自不同矣初吉者既济无不吉也道穷则变未济终焉故终乱也既济有初吉终乱之象未必济者皆乱也终乱不乱则在人耳故圣人慎终如始所以复济终乱之道也昔成汤黜夏命之后乃曰兹朕未知获戾于上下栗栗危惧若将陨于深渊武王大告武成乃偃武修文归马放牛示天下弗服若是者岂有终乱之道乎是以商周享国乆长由汤武有以济终乱之道也有其象则卦言之而乱与不乱在人事者非卦所可尽言也【易说】
　　彖曰既济亨小者亨也利贞刚柔正而位当也初吉柔得中也终止则乱其道穷也
　　伊川先生曰旣济之时大者固【一无固字】已亨矣惟有小者亨也【一者下有未字】时既济矣固宜贞固以守之卦才刚柔正当其位当位者其常也乃正固之义利于如是之贞【一有正字】也隂阳各得正位所以为既济也○二以柔顺文明而得中故能成既济之功二居下体方济之初也而又善处是以吉也○天下事不进则退无一定之理济之终不进而止矣无常止也衰乱至矣盖其道已穷极也三五之才非不善也时极道穷理当必变也圣人至此奈何曰【一无口字】惟圣人为能通其变于未穷不使至于极也尧舜是也故有终而无乱【并易传】
　　横渠先生曰通其变然后可久故止则乱也【易说】白云郭氏曰小者皆亨故曰既济小或未亨非既也既者皆尽之辞利贞者既济以六爻刚柔皆当位而济以是知其利贞也使不当位而可济则非利贞矣六二柔得中也初二皆卦之始也故为初吉终止则乱者止谓虽止则乱至也犹上六濡首之厉是也难止则乱至有不至者何也盖难止乱至者象当然也有不至者圣人维持之力也【易说】
　　象曰水在火上既济君子以思患而豫防之
　　伊川先生曰水火既交各得其用爲既济时当既济惟虑患害之生故思而豫防使不至于患也自古天下既济而致祸乱者盖不能思患而豫防也【易传】白云郭氏曰水性下而居上火性上而居下交则相济是爲既济也既济虽非有患之时而患必生于既济之后故君子思患而豫为之防也成汤之危惧成王之小毖皆思患豫防之谓也故卦言终乱象言豫防爻有濡首之厉其义一也【易说】
</div>
    <div class="pagination">
<a href="大易粹言_page32.html">上一页</a><span>...</span><a href="大易粹言_page28.html">28</a><a href="大易粹言_page29.html">29</a><a href="大易粹言_page30.html">30</a><a href="大易粹言_page31.html">31</a><a href="大易粹言_page32.html">32</a><span class="current-page">33</span><a href="大易粹言_page34.html">34</a><a href="大易粹言_page35.html">35</a><a href="大易粹言_page36.html">36</a><a href="大易粹言_page37.html">37</a><a href="大易粹言_page38.html">38</a><span>...</span><a href="大易粹言_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
