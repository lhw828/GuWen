<!DOCTYPE html>
<html>
<head>
    <meta charset="UTF-8">
    <title>周易传义大全 - 第 26 页/共 41 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义大全 - 第 26 页/共 41 页</h1>
    <div class="content">　　传下之离由已致之逺民者己逺之也为上者有以使之离也本义民之去已犹已逺之【朱子曰包无鱼又去这里见得个君民底道理阳在上为君隂在下为民○云峰胡氏曰易象或以隂为小人或以为民以为小人逺之可也以为民民不可逺也小象是别取一义】
　　九五以杞包瓜含章有陨自天
　　传九五下亦无应非有遇也然得遇之【一有之字】道故终必有遇夫上下之遇由相求也杞髙木而叶大处髙体大而可以包物者杞也美实之在下者瓜也美而居下者侧微之贤之象也九五尊居君位而下求贤才以至髙而求至下犹以杞叶而包瓜能自降屈如此又其内蕴中正之徳充实章美人君如是则无有不遇所求者也虽屈已求贤若其徳不正贤者不屑也故必含蓄章美内积正诚则有陨自天矣犹云自天而降言必得之也自古人君至诚降屈以中正之道求天下之贤未有不遇者也髙宗感于梦寐文王遇于渔钓皆由是道也【程子曰髙宗好贤之意与易姤卦同九五以杞包瓜含章有陨自天杞生于最髙处瓜美物生低处以杞包瓜则至尊逮下之意也既能如此自然有贤者出故有陨自天也后人遂有天祐生贤佐之说】
　　本义瓜隂物之在下者甘美而善溃杞髙大坚实之木也五以阳刚中正主卦于上而下防始生必溃之隂其象如此然隂阳迭胜时运之常若能含晦章美静以制之则可以囘造化矣有陨自天本无而倏有之象也【朱子曰有陨自天言能囘造化则阳气复自天而陨复生上来都换了这时节○隆山李氏曰姤所制在一隂爻中豕鱼瓜皆象隂也杞丛生性坚而夀瓜蓏柔而不正附丽而生易以滋蔓小人之性初六之才也九五包制之有杞包瓜象阳明之谓章易遇隂中阳皆曰含章九五当隂长之世居阳明之位故曰含章一隂之生此造化消息盈虚之运非人力所致九五当此时含其阳明之章以中正之道临制之造次颠沛不离于天命之正则所遇之时又何择哉○中溪张氏曰有陨自天犹硕果不食而剥落复生此言隂阳升降消长循环之理也剥之上九天位也复之初九地位也硕果自天而剥落于地复有生意存焉岂非有陨自天乎○云峰胡氏曰二视初为鱼五视初为瓜鱼与瓜皆隂物之美者鱼之馁瓜之溃必自内始二与初遇故包有鱼五与初无相遇之道犹以髙大之杞而欲包在地之瓜也然瓜虽始生而必溃九五阳刚中正能包含章美静以待之是虽隂阳消长时运之常而造化未有不可回者姤其将可转而为复乎剥之一阳穷上而复生于下其有陨自天之象乎○双湖胡氏曰九五本飞龙在天之主一步之初动才不正昔之潜龙化为羸豕一小人之进局面顿更事体大异重烦诸君子包制而九五至于包瓜含章聼自天之有陨其视圣人作而万物睹气象为何如哉为人君者宜知所以谨其初矣】
　　象曰九五含章中正也
　　传所谓含章谓其含蕴【一无蕴字】中正之徳也徳充实则成章而有辉光
　　有陨自天志不舎命也【舎音舍】
　　传命天理也舎违也至诚中正屈己求贤存志合于天理所以有陨自天必得之矣【双湖胡氏曰命谓天命命即理也志不违于天理所以有自天之福○中溪张氏曰五有刚健中正之徳于一隂始生之际而知一阳复生之几含晦章美以待乎时其志亦欲尽人谋以聼天命而已○临川吴氏曰志不舍命辞意与逺民相似民之逺君由君使其民之逺也故不曰民逺而曰逺民天命之不违人由人能使天命之不违也故不曰命不舎而曰不舎命也】
　　上九姤其角吝无咎
　　传至刚而在最上者角也九以刚居上故以角为象人之相遇由降屈以相从和顺以相接故能合也上九髙亢而刚极人谁与之以此求遇固可吝也已则如是人之逺之非他人之罪也由己致之故无所归咎【临川吴氏曰刚而在上者角也至姤之终下之所遇者如角之刚也前不可进刚而能触竟何为哉故吝○潘氏曰髙而伤物者角也以此遇合谁其与之】
　　本义角刚乎上者也上九以刚居上而无位不得其遇故其象占与九三类【隆山李氏曰当遇之时已独刚亢不与物合是为吝道然隂方长阳与之遇者要须有以制之如丝如包可也制之或失必反被隂邪之害独上九巍然在上刚亢絶物虽无所合而亦不近隂邪可无意外之患○云峰胡氏曰九三以刚居下卦之上于初隂无所遇故虽厉而无大咎上九以刚居上卦之上于初隂亦不得遇故虽吝而亦无咎遇本非正不遇不足为过咎也】
　　象曰姤其上竆吝也
　　传既处穷上刚亦极矣是上穷而致吝也以刚极居髙而求遇不亦难乎【中溪张氏曰姤其角与晋其角皆取上穷之义○节斋蔡氏曰姤者以一柔遇五刚而成卦遇非正道唯近者得之而正应者反凶也二最近故先有之三之厉以隔乎二而不遇也五之含章虽无相遇之道而处位中正也上之吝最逺而穷也四之起凶遇不利正应也○冯氏去非曰外三爻者内三爻之应初往见凶故四则起凶二包有鱼故五则以杞包瓜三之臂厉无大咎上之角吝而无咎逺近浅深之间耳○建安丘氏曰姤遇也以一隂而遇五阳也故六爻以初隂为主而上五阳则皆以初取义凡阳之于隂逺则不遇唯近者得之二与初最近遇之最先者故曰包有鱼四虽应初而初为二得非复已有故包无鱼三介二四两刚之间亦欲遇初以居则碍四进则碍三故有臀无肤行次且之象至五去初逺则无相得之理矣故但含章以听天命之自至而已上又最逺者也故有姤角上穷吝之象○赵氏曰当姤之时小人固不可使之进为君子计亦不可无以蓄小人故圣人既戒初六之不可往又于二四五言所以包制之道三重刚不中上以刚居一卦之极故厉而吝然皆无咎者以隂不相遇不与其进也】
　　【坤下兑上】
　　传萃序卦姤者遇也物相遇而后聚故受之以萃萃者聚也物相防遇则成羣萃所以次姤也为卦兊上坤下泽上于地水之聚也故为萃不言泽在地上而云泽上于地言上于地则为方聚之义也
　　萃亨王假有庙【假更白反丰涣卦辞竝同】
　　传王者萃聚天下之道至于有庙极【一无极字】也羣生至众也而可一其归仰人心莫知其郷也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其徳耳故豺獭能祭其性然也萃下有亨字羡文也亨字自在下与涣不同涣则先言卦才萃乃先言卦义彖辞甚明【程子曰萃涣皆立庙因而精神之萃而形于此为其涣散故立此以收之○古人祭祀用尸极有深意不可不深思盖人之意气既散孝子求神而祭无尸则不享无主则不依故易于涣萃皆言王假有庙即涣散之时事也魂气必求其类而依之人与人既为类骨肉又为一家之类已与尸各既已洁齐至诚相通以此求神宜其亨之后世不知此直以尊卑之势遂不肯行尔○朱子曰王假有庙是祖考精神聚于庙又为人必能聚已之精神然后可以至于庙而承祖考今人择日祀神多取神在日亦取聚意也大率人之精神萃于已祖考之精神萃于庙○郑氏刚中曰自四以下宗庙之象康成谓艮为门阙巽木宫阙象○平庵项氏曰卦名下元无亨字独王肃本有王弼遂用其说孔子彖辞初不及此字】
　　利见大人亨利贞
　　传天下之聚必得大人以治之人聚则乱物聚则争事聚则紊非大人治之则萃所以致争乱也萃以不正则人聚为苟合财聚则悖入安得亨乎故利贞【进斋徐氏曰大人五也贞二五位正也当萃之时利见大人则萃道亨也然必利于贞聚不以正其能亨乎○西溪李氏曰宗庙者人心所系武王伐商载主而行髙帝初兴立汉社稷者以系人心也必得九五之位然后为萃之主故曰利见大人萃不以正其终必离故曰利贞○赵氏曰阳居五而五隂从之为比阳居五与四而四隂从之为萃二卦若相似也然比者众隂始附之初圣人作而万物覩之时也故曰原筮元永贞无咎又曰不寜方来后夫凶皆附之意也萃者二阳相比羣隂萃而归之君臣同徳万物盛多之时也非下顺上说不足以为萃岂特二五相应而已哉】
　　用大牲吉利有攸往
　　传萃者丰厚之时也其用宜称故用大牲吉事莫重于祭故以祭享而言上交鬼神下接民物百用莫不皆【一作当】然当萃之时而交物以厚则是享丰富之吉也天下莫不同其富乐矣若时之【一无之字】厚而交物以薄乃不享其丰美天下莫之与而晦吝生矣盖随时之宜顺理而行故彖云顺天命也夫不能有为者力之不足也当萃之时故利有攸往大凡兴功立事贵得可为之时萃而后用是以动而有裕天理然也本义萃聚也坤顺兊说九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚已之精神则可以至于庙而承祖考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所往皆占吉而有戒之辞【朱子曰彖辞散漫说说了王假有庙又说利见大人又说用大牲吉大率是圣人观象节节地看见许多道理看到这里见有这个象便说出这一句来又看见那个象又说出那一个理来然而观象则今不可得见是如何地观矣问卦取聚之意曰数句是占辞非发明萃聚之意也此是诸儒说易之大病非圣人繋辞焉而明吉凶之意○中溪张氏曰萃为丰盛之时则祭享之礼其用宜称故用大牲则吉也处萃之时人心翕合以顺而行故利有攸往也○云峰胡氏曰王假有庙于萃涣言之者涣散也谓祖宗精神易散故为庙以聚之萃聚也谓聚已之精神然后能至于庙而聚祖考之精神也彖五句各自是一事圣人见萃有假庙象又见五为大人之象故曰利见大人亨言羣聚于下必见大人以为之主而后亨也又见五与二皆得正故曰利贞萃不以正其能亨乎利亨利贞两利字不相蒙孔子释而合之谓聚之利于亨者以见大人则为所聚之正是乃利贞也后之说者但释孔子之传而文王之经隐矣又圣人见损之时二簋可用享则萃之时必用大牲乃吉涣之时且利涉大川则萃之时必利有攸往也本义以为皆占吉而有戒之辞盖言萃之时如是则亨且利否则不亨不利如是则吉否则不吉也】
　　彖曰萃聚也顺以说刚中而应故聚也【说音悦】
　　传萃之义聚也顺以【一作而】说以卦才言也上说而下顺为上以说道使民而顺于人心下说上之政令而顺从于上既上下顺说又阳刚处中正之位而下有应助如此故能聚也欲天下之萃才非如是不能也本义以卦徳卦体释卦名义【中溪张氏曰萃之所以为聚者以其坤顺而兊说也上有刚中之主而下得柔中之应此君臣聚防之际也】
　　王假有庙致孝享也
　　传王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也【中溪张氏曰王者至于有庙得以致其孝享之诚此敬之所聚也○临川吴氏曰致者至其极也极尽孝享之道乃能萃已散之精神也○胡氏曰人生则精神聚于身既没虽欲见其容貌而不得圣人观萃卦设为庙祧以聚祖宗精神于其间以尽孝子之心也】
　　利见大人亨聚以正也
　　传萃之时见大人则能亨盖聚以正道也见大人则其聚以正道得其正则亨矣萃不以正其能亨乎
　　用大牲吉利有攸往顺天命也
　　传用大牲承上有庙之文以享祀而言凡事莫不如是丰聚之时交于物者当厚称其宜也物聚而力赡乃可以有为故利有攸往皆天理然也故云顺天命也本义释卦辞【朱子曰顺天命说道理彷佛如伊川说也去得只是文势不如此他是说丰萃之时若不用大牲则便是与以天下俭其亲相似也有此理这时节比不得那利用禴之事○进斋徐氏曰大牲血祭之盛也物萃则用大牲以祭所以称其萃之义也故吉时萃则动无不顺故利有攸往○临川吴氏曰物聚人聚而众多之时祭者宜盛居者宜往此皆顺天道之自然也】
　　观其所聚而天地万物之情可见矣
　　传观萃之理可以见天地万物之情也天地之化育万物之生成凡有者皆聚也有无动静终始之理聚散而已故观其所以聚则天地万物之情可见矣本义极言其理而赞之【白云郭氏曰天地万物之情所以聚者不过顺说而已○进斋徐氏曰天地万物髙下散殊咸则见其情之通恒则见其情之久萃则见其情之同不于其聚而观之情之一者不可得而见矣○云峰胡氏曰咸之情通恒之情久聚之情一然其所以感所以恒所以聚则皆有理存焉如天地圣人之感感之理也如日月之得天圣人之久于道恒之理也萃之所谓聚以正所谓顺天命聚之理也凡天地万物之情可见者皆此理之可见矣故本义于所感则曰极言感通之理于所恒则曰极言恒久之道于所聚亦曰极言其理而赞之】
　　象曰泽上于地萃君子以除戎器戒不虞【上时掌反】
　　传泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去弊恶也除而聚之所以戒不虞也本义除者修而聚之之谓【或问泽上于地萃君子以除戎器戒不虞朱子曰大凡物聚众盛处必有争故当预为之备如人少处必无争才人多少间便自有争所以当预为之防也又泽本当在地中今却上于地上是水盛有溃决奔突之忧故取象如此○中溪张氏曰兑泽之水上于坤地之上有散而方聚之象水聚而不防则溃众聚而不防则乱除者去旧取新之谓戎器久则必弊当简治而除其弊壊也○云峰胡氏曰除戎器修兵器而聚之戒不虞者防民之聚者有时而散也○建安丘氏曰天生五材谁能去兵用兵乱也去兵亦乱也君子当萃聚之世而除戎器非右武也特戒不虞而已如秦皇之销锋镝铸金人李唐之议销兵则非谓之除戎器汉武席文景富庶之极至穷兵黩武以事四夷又岂戒不虞之义乎】
　　初六有孚不终乃乱乃萃若号一握为笑勿恤往无咎【号户羔反握乌学反】
　　传初与四为正应本有孚以相从者也然当萃时三隂聚处柔无守正之节若舍正应而从其类乃有孚而不终也乃乱惑乱其心也乃萃与其同类聚也初若守正不从号呼以求正应则一握笑之矣一握俗语一团也谓众【一有聚字】以为笑也若能勿恤而往从刚阳之正应则无过咎不然则入小人之羣矣
　　本义初六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣戒占者当如是也【朱子曰不知如何说个一握底句出来○节斋蔡氏曰有孚应四也不终柔也三柔相比乱萃者也○双湖胡氏曰初当萃之始何遽至失信乱萃号呼而贻笑乎皆隂柔不正应又不正故也舍众隂而往仅以隂阳相得可无咎耳取象有蒙全体义者此爻号笑一握蒙上兊艮故也○云峰胡氏曰不终隂柔不能固守之象乱隂杂之象一握隂聚之象萃与比相似比初六有孚盈缶萃之初则有孚不终比初无应而孚信充实其终也自有他吉萃初与四应而惑于二隂是有孚而不能自守志乱而不无妄聚者也圣人戒之曰若号呼九四正应则二隂必以为笑唯勿恤二隂之笑而必往从庶乎可以无咎矣】
　　象曰乃乱乃萃其志乱也
　　传其心志为同类所惑乱故乃萃于羣隂也不能固其守则为小人所惑乱而失其正矣
　　六二引吉无咎孚乃利用禴【禴羊畧反】
　　传初隂柔又非中正恐不能终其孚故因其才而为之戒二虽隂柔而得中正故虽戒而微辞【一作其辞微】凡爻之辞关【一作开】得失二端者为法为戒亦各随其才而设也引吉无咎引者相牵也人之交相求则合相待【一作持】则离二与五为正应当萃者也而相逺又在羣隂之间必相牵引则得其萃矣五居尊位有中正之德二亦以中正之道往与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简薄者也菲薄而祭不尚备物直以诚意交于神眀也孚乃者谓有其【一作其有】孚则可不用文餙専以至诚交于上【一有下字】也以禴言者谓荐其诚而已上下相聚而尚餙焉是未诚也盖其中实者不假餙于外用禴之义也孚信者萃之本也不独君臣之聚凡天下之聚在诚而已【朱子曰孚乃利用禴说如伊川固好但若如此却是圣人说个影子却恐不恁地想只是说祭升卦同○进斋徐氏曰二五正应宜萃也二以柔居柔中类聚而安于下五以众归于四有位而匪孚虽应犹未萃也人之情相求则合相持则睽二五本应相引而萃则吉无咎○厚斋冯氏曰下卦中爻多引其类如泰与小畜之二是也本爻与五为正应引初六六三以萃于五为得君臣之大义故吉而无咎○建安丘氏曰君臣相孚之后上下皆以诚实相与不尚虚文犹用薄祭亦可荐之于神明矣苟未孚而用禴则非所利也○中溪张氏曰卦以用大牲为吉而二乃以用禴为利何欤曰备物乃王者所以随其时有孚乃臣下所以通乎上也】
　　本义二应五而杂于二隂之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有其孚诚则虽薄物亦可以祭矣【汉上朱氏曰禴夏祭以声为主祭之薄也○双湖胡氏曰周礼大宗伯以禴夏享先王王氏注曰夏则阳盛矣其享以乐为主秋尝则荐新冬烝则众物备○云峰胡氏曰二在三隂之中而与五应唯牵引上下而萃于五则吉无咎矣爻之象占已备而于占之下又发孚乃利用禴之义以为卜祭之占者盖谓萃之时用大牲吉然能如六二之孚则虽用禴亦利也本义谓虚中诚实发明孚字中虚信之本中实信之质也】
　　象曰引吉无咎中未变也
　　传萃之时以得聚为吉故九四为得上下之萃二与五虽正应然异处有间乃当萃而未合者也故能相引而萃则吉而无咎以其有中正之德未遽至改变也变则不相引矣或曰二既有中正之徳而象云未变辞若不足何也曰羣隂比处乃其类聚方萃之时居其间能自守不变逺须正应刚立者能之二隂柔之才以其有中正之徳可觊其未至于变耳故象含其意以存戒也
　　六三萃如嗟如无攸利往无咎小吝
　　传三隂柔不中正之人也求萃于人而人莫与求四则非其正应又非其类是以不正为四所弃也与二则二自以中正应五是以不正为二所不与也故欲【一无欲字】萃如则为人弃絶而嗟如不获萃而嗟恨也上下皆不与无所利也唯往而从上六则得其萃为无咎也三与上虽非隂阳正应然萃之时以类相从皆以柔居一体之上又皆无与居相应之地上复处说顺之极故得其萃而无咎也易道变动无常在人识之然而小吝何也三始求萃于四与二不获而后往从上六人之动为如此虽得所求亦可小羞吝也本义六三隂柔不中不正上无应与欲求萃于近而不得故嗟如而无所利唯往从于上可以无咎然不得其萃困然后往复得隂极无位之爻亦可小羞矣戒占者当近舍不正之强援而逺结正应之穷交则无咎也【东谷郑氏曰下二隂皆萃于阳三独无附故咨嗟怨叹而无攸利然三不以无应之故能往归于上上虽不相得不免小吝而亦无咎也○建安丘氏曰萃初三两隂皆萃四者圣人不欲其以不正相萃故于初曰乃乱乃萃于三曰萃如嗟如深戒夫四之不可萃也而又皆断以往无咎之辞往前进也欲其舎四而萃上也以正相聚何咎之有○云峰胡氏曰号与嗟皆上兊口之象号可尤咎嗟何所利必不得已唯徃从上六则亦可以无咎耳上六隂极无位又非正应故曰往无咎又曰小吝者以别初之往无咎也初往从四四其应也故无咎三往从上上非应也故虽无咎又以小吝少之本义以上为正应之穷交正应二字恐误】
　　象曰往无咎上巽也
　　传上居柔说之极三往而无咎者上六巽顺而受之也【东谷郑氏曰上体说能巽而受之无咎也】
　　九四大吉无咎
　　传四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也【一作矣】夫上下之聚固有不由正道而得者非理枉道而得君者自古多矣非理枉道而得民者盖亦有焉如齐之陈恒鲁之季氏是也然得为大吉乎得为无咎乎故九四必能大吉然后为【一作能】无咎也本义上比九五下比众隂得其萃矣然以阳居隂不正故戒占者必大吉然后得无咎也【中溪张氏曰四处近君之位应初比三皆有求萃于四之意然四以阳居隂位则不当以臣得民聚不以正必得大吉尽善乃无僭窃之咎否则强君在上威权太逼未有不召衅产祻者九四可以戒矣○建安丘氏曰此爻与随九四同义随四以上承九五而致天下之随亦有强臣逼君之象在随以有孚而后无咎在萃以大吉而后无咎圣人之戒深矣○云峰胡氏曰比卦五隂皆比五之一阳萃四隂皆聚归五与四之二阳四必大吉而后可以无咎五曰萃有位以见四之萃非有位者也无尊位而得众心非大吉安能无咎如益之初九在下而受上之益且戒之曰必元吉无咎然则萃之九四在上而受下之萃戒之固宜也】
　　象曰大吉无咎位不当也
　　传以其位之不当疑其所为未能尽善故云必得大吉然后为【一作能】无咎也非尽善安得为大吉乎【白云郭氏曰四得上下之聚而非君位故言不当也】
　　九五萃有位无咎匪孚元永贞悔亾
　　传九五居天下之尊萃天下之众而君临之当正其位修其徳以阳刚居尊位称其位矣为有其位矣【一作也】得中正之道无过咎也如是而有不信而未归者则当自反以修其元永贞之徳则无思不服而悔亾矣元永贞者君之徳民所归也故比天下之道与萃天下之道皆在此三者王者既有其位又有其徳中正无过咎而天下尚有未信服归附者盖其道未光大也元永贞之道未至也在修徳以来之如苗民逆命帝乃诞敷文徳舜徳非不至也盖有逺近昏明之异故其归有先后既有未归则当修徳也所谓徳元永贞之道也元首也长也为君徳首出庶物君长羣生有尊大之义焉有主统之义焉而又恒永贞固则通于神眀光于四海无思不服矣乃无匪孚而其悔亡也所谓悔志之未光心之未慊也本义九五刚阳中正当萃之时而居尊固无咎矣若有未信则亦修其元永贞之徳而悔亡矣戒占者当如是也【或问九五萃有位以阳刚居中正当萃之时而居尊位安得又有匪孚朱子曰此言有位而无徳则虽萃而不能使人信故人有不信当修其元永贞之徳而后悔亾也○缙云冯氏曰卦二阳爻所以聚众隂也九四臣位九五之位则君也故九五之萃为有位以四之位不当之也匪孚有悔也必尽君道元永贞然后匪孚之悔可亾○云峰胡氏曰四必大吉而无咎矣五萃有位而无咎君臣之分也然既有位以别于四或有其位无其徳所以为五者悔当何如哉故又戒之曰虽有位可致天下之萃或有未信当修其元永贞之徳则悔亾耳比独以九五为主故卦有元永贞之辞萃有两阳爻故元永贞独归之九五元以善其始永贞以善其终比与萃非此三徳未必始终尽善也○建安丘氏曰比以一阳统五隂一阳为之主也一则专専则众隂顺从唯五之归故五有显比之吉萃以二阳统四隂二阳为之主也二则分分则众隂有萃四者有萃五者而五不得以専其萃故在五有匪孚永贞之戒此萃天下之道不如比天下之广也】
　　象曰萃有位志未光也
　　传象举爻上句王者之志必欲诚信着于天下有感必通含生之类莫不懐归若尚有匪孚是其志之未光大也本义未光谓匪孚【或问萃九五一爻似亦甚好而反云有位未光也是如何朱子曰见不得读易到这样且恁地觧去若强说便至凿了○云峰胡氏曰四必大吉而后无咎位不当也五有位矣而匪孚志犹未光也然则欲当天下之萃者不可无其位有其位者又不可无其徳】
　　上六赍咨涕洟无咎【赍音咨又将啼反洟音夷象同】
　　传六说之主隂柔小人说髙位而处之天下孰肯与也求萃而人莫之与其穷至于赍咨而涕洟也赍咨咨嗟也人之絶之由已自取又将谁咎为人恶絶不知所为则陨获而至嗟涕真小人之情状也【缙云冯氏曰萃极而散穷无所归之象赍咨嗟也涕洟悲泣也○钱氏曰初之号三之嗟上之赍咨涕洟皆隂柔之常态也】
　　本义处萃之终隂柔无位求萃不得故戒占者必如此而后可以无咎也【平庵项氏曰赍咨兊口之叹涕洟兊泽之流○郑氏曰自目曰涕自鼻曰洟○建安丘氏曰上六居萃之终兊之极聚终而散说极而悲理之常也上六苟能于聚终说极之时而以忧戚处之则无咎也○云峰胡氏曰三求萃不得故嗟上隂柔无位亦求萃不得故赍咨涕洟然居兊终能反兊之说而忧者故无咎临六五既忧之无咎亦下兊之终也夫萃极感之时也宜物情和说顺适以应坤兊之象今也初则号三则嗟上则赍咨涕洟何也祻福倚防而盛满难居故大象有不虞之戒而六爻皆言无咎者必能补过而后无咎也】
　　象曰赍咨涕洟未安上也
　　传小人所处常失其宜既贪而从欲不能自择安地至于困穷则颠沛不知所为六之涕洟盖不安于处上也君子慎其所处非义不居不幸而有危困则泰然自安不以累其心小人居不择安常履非据及其穷廹则陨获躁桡甚至涕洟为可羞也未者非遽之辞犹俗云未便也未便能安于上也隂而居上孤处无与既非其据岂能安乎【中溪张氏曰五为萃主而上乘之故其心忧惧未敢自安于上也○建安丘氏曰萃聚也卦唯二阳而四隂皆求萃于阳者然九五得位失权九四有权无位故五萃有位匪孚四大吉无咎二与五应萃五者也以其得正则二引吉无咎初应三比萃四者也以其不正则初乃乱乃萃三萃如嗟如圣人欲其舎四而往萃于五故初与三皆言往无咎而上以柔乘刚则赍咨涕洟而已○隆山李氏曰萃六爻或有应无应或当位不当位而辞皆曰无咎乃天地万物之真情真情相合吉多凶少故也兹萃之所以亨欤】
　　【巽下坤上】
　　传升序卦萃者聚也聚而上者谓之升故受之以升物之积聚而益髙大聚而上也故为升所以次于萃也为卦坤上巽下木在地下为地中生木木生地中长而益髙为升之象也
　　升元亨用见大人勿恤南征吉
　　传升者进而上也升进【一作进升】则有亨义而以卦才之善故元亨也用此道以见大人不假忧恤前进则吉也南征前进也本义升进而上也卦自解来柔上居四内巽外顺九二刚中而五应之是以其占如此南征前进也【朱子曰升南征吉异坤二卦拱得个南如看命人虚拱底说话○董氏曰升者柔进而上也柔进而上所以元亨由卦才之善也○潘氏梦旂曰升自下而上者也乃升之初宜择所从惟见大徳之人则无忧向阳明之方则得吉也○中溪张氏曰升进也升而上之则有大通之理是以元亨大人三也用见五应之也勿恤勿劳忧恤也南征前进也二能前进以应乎五则吉矣明夷合坤离成卦故九三亦谓之南狩○云峰胡氏曰木生于地有进而上之象巽下坤上巽坤之中有离故有南象自巽而坤其行自南故有南征之象晋与升皆取进之义晋则明已出于地上方进而未已故不假言亨升则木方生于地中他日可必其进而未已故言元亨欲进于位者用见有位之大人则不忧其位之不进欲进于徳者用见有徳之大人则不忧其徳之不进然易以阳为大凡言大人者皆阳爻也萃见大人六二见九五之大人也升见大人六五见九二之大人也六五能下应九二之刚中则不必忧而有南征之吉专以徳之进而言也○隆山李氏曰升首曰元亨何也以画言也与蛊鼎大有皆九居二六居五故皆曰元亨此盖主阳刚之画有应于上而言之也】
　　彖曰柔以时升
　　本义以卦变释卦名【中溪张氏曰柔指六四也柔本居三进而为四自下升上时焉而已故曰柔以时升○隆山李氏曰隂阳二气迭为升降隂升则阳降隂降则阳升未有阳常升而不降隂常降而不升者反萃而升是二阳降居下三隂反居上故曰柔以时升○进斋徐氏曰升晋二卦皆以柔为主刚则有躁进之意晋自观来六四上而为六五故曰柔进而上行升自解来六三上而为六四故曰柔以时升晋以五为主升以四为主也○云峰胡氏曰刚而在上者常也柔升于上时也识时者方可与言易】
　　巽而顺刚中而应是以大亨
　　传以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之徳应于二能巽而顺其升以时是以元亨也彖文误作大亨解在大有卦本义以卦徳卦体释卦辞【童溪王氏曰坤顺也巽亦顺也其曰巽而顺则亦无适而不用其顺也以此为升宁有未亨者乎○厚斋冯氏曰大亨则元主九二也九二以巽而顺上以刚中而应上是以大亨乃上升之象也六五升之主也知九二之才足以升也乃用顺应之道以见之○胡氏曰易以阳为大巽顺不足以大亨必刚中而应是以大亨】
　　用见大人勿恤有庆也
　　传凡升之道必由大人升于位则由上公升于道则由圣贤用巽顺刚中之道以见大人必遂其升勿恤不忧其不遂也遂其升则已之【一作有】福庆而福庆及物也【临川吴氏曰六五见九二九二亦升而应之隂阳相得而有庆也○中溪张氏曰萃升皆曰刚中而应萃刚中在上其众必聚升刚中在下其势必进故萃以五为大人升以二为大人聚者下之所乐故利见大人进者上之所忌故劝以用见大人勿恤者言上之三隂勿以阳升为忧而阳升则有庆矣】
　　南征吉志行也
　　传南人之所向南征谓前进也前进则遂其升而得行其志是以吉也【中溪张氏曰九二苟能前进以辅乎五则已之志得行宜其吉也二言有喜即象之有庆也五言大得志即彖之志行也○平庵项氏曰用见大人勿恤戒行也南征吉勉行也】
　　象曰地中生木升君子以顺徳积小以髙大
　　传木生地中长而上升为升之象君子观升之象以顺修其徳积累微小以至髙大也顺则可进逆乃退也万物之进皆以顺道也善不积不足以成名学业之充实道徳之崇髙皆由积累而至积小所以成髙大升之义也【朱子曰因其固然之理而无容私焉者顺之谓也由是而之则其进得也孰御○中溪张氏曰地中有木顺其生理则自萌蘖而拱把自拱把而栋梁长而不已升之象也盖物之髙大者必以积其所积者必以顺木之始生伏于地中积之不已其髙可以干霄其大可以蔽日未见其忤者以顺故也君子体巽顺之象以其顺徳自微小积之可以至髙大也顺徳坤地象积小以髙大巽木象○白云郭氏曰万物之升其象皆如地中生木自毫末至合抱人莫见其升之迹者以顺积而致之耳顺则不逆于徳积则为之有渐故能升而不已以极髙大不然逆徳暴行不升而困及之矣】
　　本义王肃本顺作慎今按他书引此亦多作慎意尤明白盖古字通用也说见上篇蒙卦【朱子曰树木之生日日滋长若一日不长便将枯瘁便是生理不接学者之于学不可一日少懈大抵徳须日日要进若一日不进便退也○勉斋黄氏曰升言顺徳谓物理之升皆以顺积而致之本义顺当作慎积小髙大方有升义以其小而能髙大则不可不慎故慎义为长○云峰胡氏曰木之生也一日不长则枯徳之进也一息不慎则退必念念谨审事事谨审其徳积小髙大当如木之升矣】
　　初六允升大吉
　　传初以柔居巽体之下又巽之主上承于九二之刚巽之至者也二以刚中之徳上应于君当升之任者也允者信从也初之柔巽唯信从于二信二而从之同升乃大吉也二以徳言则刚中以力言则当任初之隂柔又无应援不能自升从于刚中之贤以进是由刚中之道也吉孰大焉【潘氏曰初六隂柔在下无应于上本不能升宻比九二刚中之臣隂阳志合而相允九二援而升之所以大吉贤者在下而无与非遇特达之知何以自奋哉】本义初以柔顺居下巽之主也当升之时巽于二阳占者如之则信能升而大吉矣【王氏大宝曰柔自下升以刚而孚允升之象柔得刚而大大吉之象○云峰胡氏曰晋三众允下为二隂所信也升初允升上为二阳所信也以隂信隂不过悔亡以阳信隂故大吉】
　　象曰允升大吉上合志也
　　传与在上者合志同升也上谓九二从二而升乃与二同志也能信从刚中之贤【一作道】所以大吉
　　九二孚乃利用禴无咎
　　传二阳刚而在下五隂柔而居上夫以刚而事柔以阳而从隂虽有时而然非顺道也以暗而临明以刚而事弱若黾勉于事势非诚服也上下之交不以诚其可以【一无以字】乆乎其可以有为乎五虽隂柔然居尊位二虽刚阳事上者也当内存至诚不假文餙于外诚积于中则自不事外餙故曰利用禴谓尚诚敬也自古刚强之臣事柔弱之君未有不为矫餙者也禴祭之简质者也云孚乃谓既孚乃宜不用文餙専以其诚感通于上也如是则得无咎以刚强之臣而事柔弱之君又当升之时非诚意相交其能免于咎乎本义义见萃卦【建安丘氏曰二与五为正应九二为巽木刚直之干六五在坤地之中而能生木者也二五相应而相孚犹用薄祭亦可荐之于神明矣○临川吴氏曰二刚中而应五然五柔未易速孚故必待既孚于五而后乃利用禴也禴者宗庙之礼薄于常时者然诚孚于上而后用禴则上不疑其简故无咎○中溪张氏曰萃六二以中虚为孚而与九五应升九二以中实为孚而与六五应二爻虚实虽殊其孚则一也孚则虽用禴而亦利故二爻皆曰孚乃利用禴彖言刚中而应指此爻也○云峰胡氏曰萃与升相反萃之二曰孚乃利用禴则宜如损六二十朋之言之于反卦六五可也今皆在下卦中爻言之何哉萃六二求萃于上升九二求升乎上故其义同萃六二以柔而应九五之刚升九二以刚而应六五之柔其以至诚感应则一也故爻辞同而彖传刚中而应之辞亦同○李氏元量曰萃之二柔也则疑于进之易故引吉无咎而后孚乃利用禴升之二刚也刚则能审义以进故即其才孚乃利用禴而无咎也】
　　象曰九二之孚有喜也
　　传二能以孚诚事上则不唯为臣之道无咎而已可以行刚中之道泽及天下是有喜也凡象言有庆者如是则有福庆及于物也言有喜者事既善而又【一无又字】有可【一无可字】喜也如大畜童牛之牿元吉象曰有喜盖牿于童则易又免强制之难是有可喜也【建安丘氏曰九二虽不言升而上下既巳交孚岂唯无咎且有升进之喜也○缙云冯氏曰二中也五亦中也中诚相感虽五升而不来以二之孚诚五亦不能不守贞待二而为之升阶也二能感五五能待二乃成升道故赞二为有喜五为大得志】
　　九三升虚邑
　　传三以阳刚之才正而且巽上皆顺之复有援应【一作者】以是而升如入无人之邑孰御哉本义阳实隂虚而坤有国邑之象九三以阳刚当升时而进临于坤故其象占如此【云峰胡氏曰阳一故实隂二故虚九三进临坤隂如入无人之邑其升如此之易者刚正故也】
　　象曰升虚邑无所疑也
　　传入无人之邑其进无疑阻也【张子曰上皆隂柔往无所疑】
　　六四王用亨于岐山吉无咎
　　传四柔顺之才上顺君之升下顺下之进已则止其所焉以隂居柔隂而在下止其所也昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至徳如此周之王业用是而亨也四能如是则亨而吉且无咎矣四之才固自善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤已则止其分焉分虽当止而徳则当升也道则当亨也尽斯道者其唯文王乎【进斋徐氏曰岐山在禹贡雍州境南坤西南象王盖指文王而言六四坤体本顺又以柔居柔顺之至也以顺道而升此岐之王业所以亨也故有吉而无咎或曰升卦二四不言升何也曰五君位也二应五大臣也四承五近臣也其位不可升也升则疑于五而有逼上之嫌矣故在二言孚在四言顺其义可槩见矣】
　　本义义见随卦【或问亨于岐山朱子曰只是亨字此是王者有事于山川之卦○王亨于岐山与亨于西山只是说祭山川○问升萃二卦多是言祭亨萃固取聚义不知升何取义曰人积其诚意以事鬼神有升而上通之义○云峰胡氏曰随上体兊兊正西羑里视岐山为西方故曰西山此卦上体坤坤位西南故只曰岐山山皆以在上卦取象萃曰亨曰禴升亦曰亨曰禴萃取精神之聚可以事鬼神升则言人能聚精神以事鬼神有升而上通之义】
　　象曰王用亨于岐山顺事也
　　传四居近君之位而当升时得吉而无咎者以其有顺徳也以柔居坤顺之至也文王之亨于岐山亦以顺时而已上顺于上下顺乎下已顺处其义故云顺事也【中溪张氏曰三分天下有其二而文王以服事殷岂非顺事乎宜其有亨通之吉而无僭逼之咎六四不言升者可以昭文王顺事之心也】
　　本义以顺而升登祭于山之象【云峰胡氏曰象自初爻至五皆赞升之易顺而升亦言其升之易也】
　　六五贞吉升阶
　　传五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也指言九二正应然在下之贤皆用升之阶也能用贤则彚升矣【沙随程氏曰下应刚徳之臣自二升五如阶有级此人君升进贤臣之象】
　　本义以隂居阳当升而居尊位必能正固则可以得吉而升阶矣阶升之易者【朱子曰六五贞吉升阶与萃九五萃有位匪孚元永贞悔亾皆谓有其位必当有其徳若无其徳则萃虽有位而人不信虽有升阶之象而不足以升矣○云峰胡氏曰九三升虚邑六五升阶皆象升之易也九三刚正故无戒辞六五先贞吉之占而后升阶之象者谓升而不正则不吉虽有升阶之象而不足以升也○杨氏曰六五以柔得尊位其进甚易故曰升阶○雷氏曰六五贞吉升阶先儒以为践祚盖贞吉然后可以升天子之位也○中溪张氏曰坤为上故曰阶六五柔进而上行贞正则吉阶而升之则由岐山而丰镐可以尊处九陛之上矣】
　　象曰贞吉升阶大得志也
　　传倚任贤才而能贞固如是而升可以致天下之大治其志可大得也君道之升【一作兴】患无贤才之助尔有助则犹自阶而升也【节斋蔡氏曰萃者泽聚于下故九五志未光升者木升于上故六五大得志也】
　　上六防升利于不息之贞
　　传六以隂居升之极昏于升知进而不知止者也其为不眀甚矣然求升不已之心有时而用于贞正而当不息之事则为宜矣君子于贞正之徳终日干干自强不息如【一作以】上六不已之心用之于此则利也以小人贪求无已之心移于进德则何善如之本义以隂居升极昏不已者也占者遇此无适而利但可反其不已于外之心施之于不息之正而已【冯氏去非曰防升犹言防行也○中溪张氏曰上六处坤之上升之极犹之晦防隂暗而犹升焉此进而不息者也然贞而不息则利不贞而不息则何利之有若能以升位之心而移之于升徳则譬山之积尘海之积汚愈増髙大也易曰终日干干自强不息诗云文王之徳之纯纯亦不己此非利于不息之贞也欤○兰氏廷瑞曰者晦也升豫皆以隂升居上位故豫曰豫升曰升○云峰胡氏曰豫上六豫戒以成有渝升上六升戒以利乎不息之贞者豫上震震动也欲动其悔过之心变其豫不为豫也升上坤坤顺也欲顺其不已于进之心移于不息之贞也】
</div>
    <div class="pagination">
<a href="周易传义大全_page25.html">上一页</a><span>...</span><a href="周易传义大全_page21.html">21</a><a href="周易传义大全_page22.html">22</a><a href="周易传义大全_page23.html">23</a><a href="周易传义大全_page24.html">24</a><a href="周易传义大全_page25.html">25</a><span class="current-page">26</span><a href="周易传义大全_page27.html">27</a><a href="周易传义大全_page28.html">28</a><a href="周易传义大全_page29.html">29</a><a href="周易传义大全_page30.html">30</a><a href="周易传义大全_page31.html">31</a><span>...</span><a href="周易传义大全_page27.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
