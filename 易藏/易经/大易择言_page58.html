<!DOCTYPE html>
<html>
<head>
    <meta charset="UTF-8">
    <title>大易择言 - 第 58 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 58 页/共 61 页</h1>
    <div class="content">　　【正义】颍川韩氏曰天下之动必归于一思以求朋未能一
　　也一以感物不思而至
　　衡水孔氏曰覆明上徃来相感屈信相湏尺蠖之虫初行必屈言信必湏屈也龙蛇初蛰是静也以此存身言动必因静也圣人用精粹微妙之义入于神化寂然不用乃能致其所用先静后动是动因静而来也利己之川安静其身可以增崇其徳此亦先静后动动亦由静而来也
　　又曰精义入神以致用利用安身以崇徳此二者皆人理之极过此二者已徃则微妙不可知穷极微妙之神晓知变化之道乃是圣人徳之盛极也
　　紫阳朱子曰引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣
　　又曰言徃来屈信皆感应自然之常理加憧憧焉则入于私矣所以必思而后有从也
　　石涧俞氏曰精研义理无毫厘之差而深造于神妙所以致之于用也见于用而利施于身而安所以崇徳之资也精义入神内也致用外也自内而达外犹尺蠖之屈以求信也利用安身外也崇徳内也即外以养内亦犹龙蛇之蛰以存身也
　　呉氏【一源】曰人皆知信之利而不知屈之所以利也故以尺蠖龙蛇明之专言屈之利以示人正欲人静养以一动无感以待感也
　　折中曰精义入神则所知者精深穷理之事也利用安身则所知者纯熟尽性之事也穷神则不止于入神其心与神明相契者也知化则不止于利用其事与造化为徒者也至命之事也穷理尽性学者所当用力至命则无用其力矣故曰穷理尽性以至于命愚案自日月以下歴言徃来屈信以至穷神知化未之或知皆所以发明同归一致之理以明感之不可出于有心也语势并无欹侧本义以精义入神以下为推而言学説误
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　【正义】颍川韩氏曰括结也君子待时而动则无结阂之患
　　也
　　愚案时所以成器也成器而动即待时而动也
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　【正义】厚斋冯氏曰不以不仁为耻故见利而后劝于为仁不以不义为畏故畏威而后惩于不义
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰荷校灭耳凶
　　【正义】敬庵呉氏曰恶以己之所行者言罪以法之所丽者
　　言
　　【余论】广川董子曰积善在身犹长日加益而人不知也积
　　恶在身犹火之销膏而人不见也
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡繋于苞桑【正义】衡水孔氏曰所以今有倾危者由前安乐于其位自以为安故致今日危也所以灭亡者由前保有其存恒以为存故今致灭亡也所以今致祸乱者由前自恃有其治理恒以为治故今致祸乱也是故君子今虽获安心恒不忘倾危之事国虽存心恒不忘灭亡之事政虽治心恒不忘祸乱之事心恒畏惧其将灭亡其将灭亡乃系于苞桑之固也
　　谷氏拙侯曰养尊处优曰安宗社巩固曰存纲举目张曰治
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　【通论】紫岩张氏曰自昔居台鼎之任徳力知三者一有阙则弗能胜其事而况俱不足者乎有徳而无知则不足以应变有知而无力则不足以鎭浮若夫徳之不立虽有知力亦无以感格天人而措天下于治矣
　　子曰知几其神乎君子上交不謟下交不凟其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　【正义】衡水孔氏曰动谓心动事动初动之时其理未着唯纎微而已己着之后则心事显露若未动之先又寂然顿无几是离无入有在有无之际故云动之微也直云吉不云凶者凡豫前知几皆向吉而背凶违凶而就吉无复有凶故特云吉也诸本或有凶字者其定本则无
　　崔氏【憬】曰此爻得位于中于豫之时能顺以动而防于豫如石之耿介守志不移虽暂豫乐以其见微而不终日则能贞吉断可知矣
　　平庵项氏曰謟者本以求福而祸常基于謟渎者本以交驩而怨常起于渎易言知几而孔子以不謟不渎明之此真所谓知几者矣欲进此道唯存察之密疆界素明者能之此所以必归之于介如石者与
　　愚案微者彰之自彰者微之显此刚柔之变化也刚柔变化而生吉凶所谓知几者知此而已故以知柔知刚结之
　　【余论】紫阳朱子曰几者动之微是欲动未动之间便有善恶便湏就这处理会若到发出处便怎生奈何得所以圣贤説谨独便都是要就几微处理防
　　子曰顔氏之子其殆庻几乎有不善未尝不知知之未尝复行也易曰不逺复无祗悔元吉
　　【正义】会稽虞氏曰复以自知自知者明谓顔子不迁怒不
　　贰过克己复礼天下归仁也
　　侯氏【行果】曰失在未形故有不善知则速改故无大过
　　紫阳朱子曰殆危也庻几近意言近道也
　　【余论】紫阳朱子曰顔子有不善未尝不知知之未尝复行今人只知知之未尝复行为难殊不知有不善未甞不知是难处
　　天地絪緼万物化醇男女构精万物化生易曰三人行则损一人一人行则得其友言致一也
　　【正义】侯氏【行果】曰此明物情相感当上法絪緼化醇致一
　　之道
　　紫阳朱子曰絪緼交密之状醇谓厚而凝也言气化者也化生形化者也
　　【余论】愚案天地男女皆以两物相与而成化两相与而致则一若君臣之同徳父子之述事朋友之同志皆致一也此道之不得不然者也其间有过不及而或害于道者则当损之夫子以此释损三之义精矣
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　【正义】平庵项氏曰危以动则民不与党与之与无交而求
　　则民不与取与之与也
　　郭氏【鹏海】曰事不顺理从欲惟危为危以动心知非理自觉惶恐为惧以语恩非素结信非素孚为无交而求
　　【通论】愚案此章十一节或谓后十节皆承释咸四九之义虽于理亦可通然不若先儒目为诸卦之文言为当也
　　右第五章
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳
　　【正义】颍川荀氏曰隂阳相易出于乾坤故曰门
　　紫阳朱子曰撰犹事也
　　愚案乾坤即隂阳之异名而谓之阳物隂物者隂阳至乾坤而后有象可拟有数可推己渉于名言之际故谓之物即指卦画之乾坤也刚柔指画之竒耦隂阳合徳而中正之理形刚柔有体而变化之端见此乾坤所以为易之门也体天地之撰谓广大悉备通神明之徳谓易知简从
　　其称名也杂而不越于稽其类其衰世之意邪
　　【正义】颍川韩氏曰世衰则失得弥彰爻繇之辞所以明失
　　得故知衰世之意邪
　　侯氏【行果】曰易象考其事类但以吉凶得失为主则非淳古之时也故云衰世之意耳言邪示疑不欲切指也
　　紫阳朱子曰万物虽多无不出于隂阳之变故卦爻之义虽杂出而不差谬然非上古淳质之时思虑所及也故以为衰世之意盖指文王与纣之时也
　　【存异】九家易曰名谓卦名隂阳虽错而卦象各有次序不
　　相逾越
　　问其称名也杂而不越是指系辞而言是指卦名而言朱子曰他下面两三番説名后又举九卦説防来只是谓卦名
　　愚案名乃名言之名非名目之名也正指系辞而爻辞为重况杂而不越与称名小取类大诸义皆非爻辞不足以尽之九家与朱子皆云谓卦名误矣且朱子解杂而不越原兼举卦爻之义亦不应自异其説也
　　夫易彰徃而察来而微显阐幽开而当名辨物正言断辞则备矣
　　【正义】衡水孔氏曰开而当名者谓开释爻卦之义使各当
　　所象之名【案孔氏开而当名句】
　　草庐呉氏曰彰徃即藏徃也谓明于天之道而彰明已徃之理察来即知来也谓察于民之故而察知未来之事微显即神徳行也谓以人事之显而本之于天道所以微其显阐幽即显道也谓以天道之幽而用之于人事所以阐其幽
　　虚斋蔡氏曰人事粗迹也易书有以微之盖于至着之中寓至微之理也天道至幽也易书有以阐之盖以至微之理寓于至着之象也
　　愚案徃来微显之义前二説得之矣开犹言分也谓自乾坤分而为六十四卦又自一卦分而为六爻其名物至为繁赜然必当其名而后言必辨其物而后断其杂而不越如是此系辞之所以为至也而吉凶悔吝之理亦无弗备矣正言即谓当名断辞即谓辨物愈知名之非卦名矣
　　其称名也小其取类也大其防逺其辞文其言曲而中其事肆而隐因贰以济民行以明失得之报
　　【正义】衡水孔氏曰其称名也小者言易辞所称物名多细小若见豕负涂噬腊肉之属是其辞碎小也其取类也大者言虽是小物而比喻大事是所取义类广大也
　　程氏【敬承】曰理贞夫一而民贰之有失得故二也明失得之报则天下晓然归于理之一而民行济矣济者出之防溺之危而措之安吉之地此其所以为衰世之意邪
　　愚案其称名小言指陈事物纎悉毕具也其取类大言推广义类无不包涵也防逺故曲辞文故中肆陈也显也纎悉毕具故肆无不包涵故隐此皆申明上节之义又因而赞叹之贰者疑也因贰以济民行所谓成天下之亹亹以明失得之报所谓定天下之吉凶皆衰世之意也
　　右第六章
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一徳损以逺害益以兴利困以寡怨井以辨义巽以行权【正义】北海郑氏曰辨别也遭困之时君子固穷小人则滥
　　徳于是别也
　　防稽虞氏曰礼和为贵故以和行也有不善未尝不知故自知也恒立不易方故一徳也
　　呉兴姚氏曰井养而不穷徳之地也
　　新蔡干氏曰柄所以持物谦所以持礼者也
　　颍川韩氏曰和而不至从物者也和而能至故可履也微而辨之不逺复也杂而不厌是以能恒刻损以修身故先难也身修而无患故后易也有所兴为以益于物故曰长裕因物兴务不虚设也
　　衡水孔氏曰易之爻卦之象则在上古伏羲之时但其时理尚质素直观其象足以乖教中古之时事渐浇浮非象可以为教故爻卦之辞起于中古此之所论谓周易也身既忧患湏垂法以示于后以防忧患之事
　　紫阳朱子曰九卦皆反身修徳以处忧患之事也而有序焉基所以立柄所以持复者心不外而善端存恒者守不变而常且久惩忿窒欲以修身迁善改过以长善困以自验其力井以不变其所然后能巽顺于理以制事变也
　　又曰此如书之九徳礼非强世然事皆至极谦以自卑而尊且光复阳微而不乱于羣隂恒处杂而常徳不厌损欲先难习熟则易益但充长而不造作困身困而道亨井不动而及物巽称物之宜而濳隐不露
　　又曰寡怨谓少所怨尤辨义谓安而能迁
　　象山陆氏曰履徳之基谓以行为徳之基也徳自行而进也不行则徳何由而积君子之修徳必去其害徳者则徳日进矣故曰损徳之修也善日积则寛裕故曰益徳之裕也井以养人利物为事君子之徳亦由是也故曰井徳之地也
　　又曰复小而辨于物复贵不逺言动之微念虑之隐必察其为物所诱与否不辨于小则将致悔咎矣恒杂而不厌人之动用酬酢事变非一多至厌倦是不恒其徳者也能恒者虽杂而不厌损先难而后易人情逆之则难顺之则易抑损其过故先难既损抑以归于善故后易困穷而通不修徳者遇穷困则陨获丧亡而已君子遇穷困则徳益进道益通井居其所而迁君子不以道狥人故曰居其所而博施济众无有不及故曰迁
　　又曰复以自知自克乃能复善他人无与焉益以兴利天下之有益于己者莫如善君子观易之象而迁善故曰兴利困以寡怨君子于此自反而已未常有所怨也巽以行权巽顺于理如权之于物随轻重而应则动静称宜不以一定而悖理也
　　紫峰陈氏曰徳之基就积行上説徳之本就心里説要当有辨徳之固是得寸守寸得尺守尺徳之地则全体不穷矣亦要有辨
　　谷氏拙侯曰忧患二字以忧患天下言乃吉凶同患意民志未通务未成圣人切切然为天下忧患之于是作易故易皆处忧患之道
　　何氏元子曰圣人之忧患者忧患天下之迷复也乃其处困又何忧患焉是故易者所以忧患天下之忧患
　　卢氏曰基与地有别基小而地大基是初起脚跟积累可由此而上地是凝成全体施用之妙皆由此而出也
　　愚案上古风气淳质教学未开文王始因易象系辞而教人以修身寡过之事故云兴于中古也忧患即虞书之兢兢业业中庸之戒愼恐惧圣学之根本在焉其有忧患言圣人以己之忧患而教天下也作易之大指不越乎此大传举九卦以例其余尔先儒以忧患为羑里之事后之学者当知其谬○九卦先言其象次言其徳次言其用履知天徳而践之故为徳之基説而顺乎干故和而至履虎尾而不咥故以和行也谦者君子之终故为徳之柄天下莫与之争故尊而光卑而不可逾故以制礼也复见天地之心故为徳之本动而以顺行故小而辨于物中以自考故以自知也恒久而不已故为徳之固变其事而不变其道故杂而不厌恒则不二故以一徳也损所以去不善故为徳之修功施于前效収于后故先难而后易不善去而害已者除故以逺害也益以迁善改过而善日积故为徳之裕益动而巽其进无疆故长裕而不设迁善改过利之大者故以兴利也困刚掩而在中故为徳之辨不失其所亨故穷而通险以説故以寡怨也井巽乎水而上水故为徳之地改邑不改井故居其所而迁养而不穷故以辨义也巽柔顺乎刚故为徳之制无初有终故称而隐刚巽乎中正而志行故以行权也以经解经义本明晰
　　【通论】平庵项氏曰此章亦论彖辞凡彖辞之体皆先释卦名次言两卦之体末推卦用故此章之序亦然以为观彖者之法也
　　【余论】紫阳朱子曰三説九卦是圣人因上面説忧患故发明此一项道理不必深泥如困徳之辨若説蹇屯亦可盖偶然如此説大抵易之书如云行水流本无定相确定説不得
　　愚案朱子此论不无过于髙明之然视胡云峰上经自干至履九卦下经自恒至损益亦九卦云云其説较胜故录之
　　右第七章
　　易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行【正义】防稽虞氏曰神以知来故明忧患知以藏徃故知事
　　故
　　又曰其出入有度故有典常神而明之存乎其人不言而信谓之徳行故不虚行也
　　新蔡干氏曰言易道以戒惧为本所谓惧以终始归无咎也虽无师保切磋之训其心敬戒常如父母之临己者也
　　颍川韩氏曰明出入之度使物知外内之戒也侯氏【行果】曰居则观象动则玩占故不可逺也衡水孔氏曰六位言虚者位本无体因爻始见故称虚也
　　又曰虽千变万化不可为典要然循其辞度其义原寻其初要结其终皆唯变所适是其常典也
</div>
    <div class="pagination">
<a href="大易择言_page57.html">上一页</a><span>...</span><a href="大易择言_page53.html">53</a><a href="大易择言_page54.html">54</a><a href="大易择言_page55.html">55</a><a href="大易择言_page56.html">56</a><a href="大易择言_page57.html">57</a><span class="current-page">58</span><a href="大易择言_page59.html">59</a><a href="大易择言_page60.html">60</a><a href="大易择言_page61.html">61</a><a href="大易择言_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
