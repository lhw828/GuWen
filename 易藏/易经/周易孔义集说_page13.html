<!DOCTYPE html>
<html>
<head>
    <meta charset="UTF-8">
    <title>周易孔义集说 - 第 13 页/共 22 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易孔义集说 - 第 13 页/共 22 页</h1>
    <div class="content">　　按上三本不相应不必更以应言女者爻之隂士者震之体皆指本爻言此与恒卦六五以爻隂称妇人体震称夫子同也本义约婚不终之意似非爻象上三皆隂何以为婚













　　周易孔义集説卷十四
　　钦定四库全书
　　周易孔义集说卷十五
　　光禄寺卿沈起元撰
　　下经
　　【离下震上】　　中爻巽兑
　　丰亨王假之勿忧宜日中　彖传丰大也明以动故丰王假之尚大也勿忧宜日中宜照天下也日中则昃月盈则食天地盈虗与时消息而况于人乎况于鬼神乎孔仲达曰动而不明未能光大资明以动乃能致丰故曰明以动故丰○程传丰为盛大其义自亨明动相资而成丰大也王者有四海之广兆民之众极天下之大故唯王者能致之所有既大其保之治之之道亦当大也故尚大○张子宜日中不宜过中○本义盛极当衰有忧道焉圣人以为徒忧无益但能守常不至于过盛则可矣故戒以勿忧宜日中日中则昃又发明卦辞外意言不可过中也○郭白云曰日过中则昃丰过盛则忧一道也宜如日之方中用中道以持满则可无忧日未中则不及既中则过惟日中无偏照○朱汉上曰离日震动日动于下升于东方万物咸睹宜照天下也○王童溪曰何谓所尚之大明以动是也非明无以照非动无以行所以致是丰者此道能尽此道者惟王致丰之王者六五也六五以柔尊居震体有震惧惊忧之象故戒之以勿忧离日在下日未中之象未中则照有所不周故勉之以宜日中然致丰易保丰难故圣人于此又因日中之一辞而别演其义○项平甫曰有大则患失其大无疆惟休亦无疆惟恤此古今之至情也圣人曰是不必忧昭吾明徳如日之中照临下土岂有隂慝敢干然日月有昃食之虞天地有盈虗之变人不免于死生鬼神不免于聚散则丰岂吾所能常有又岂忧虑之所能如何哉此圣人极言勿忧之理因以足日中之义使知中者人之所当勉而昃亦非人之所能为也　丰卦皆以明为主故下三爻皆明而无咎上三爻皆暗以求明为吉不能求为凶此所以宜日中也○沈守约曰丰六月卦雷奋而亨火盛而炽之时雷电交作云行雨施百谷皆丰故为丰帝出乎震相见乎离人君向明而治以成丰亨盛大之治人主之象非人臣之所当是以王假之尚大也而爻以幽暗不明为象者盖以体言之雷动于上电照于下风雨晦防之时也以爻言之初九之阳二隂乘之三四之阳五上重隂覆之隂掩阳之象以理言之时丰盛则芽蘖生焉是以戒其过○毛伯玉曰丰大也亦盈也惟有道者明徳若不足未甞中故不昃未甞盈故不食日新则为大反是则为盈知日中之宜则知日昃之可戒○胡云峯曰日在下雷在上是正昼昏暗雷电大作之时故不取日象而彖曰宜日中宜照天下丰似明夷　盈虗消息惟剥与丰言之剥则君子之道已消而虗故有息之机丰则天下之势已息而盈故有消之机天地鬼神乾卦后惟谦与丰言之谦则有虚可以持盈丰则自盈必至于虗○何子曰丰有忧道焉而曰勿忧盖于此有道焉致丰之本即保丰之道离明主之而震动将之也
　　按王假之程传与彖传文义合宜日中句彖辞意因未中而曰宜孔传虑其昃以常保其中为宜各有攸取也月盈则食食亏也非月食日食之食
　　初九遇其配主虽旬无咎往有尚　象传虽旬无咎过旬灾也
　　孔仲达曰丰者文明以动尚乎光大者也初配在四以阳适阳以明之动能相光大○苏子瞻曰凡人智生于忧患而愚生于安佚丰之患常在于闇故爻皆以明闇为吉凶初二三皆离而有明徳者四五上则丰而闇者离火也日也以下升上其性也以明发闇其徳也故三离皆上适于震初九适四其配也○刘长民曰旬数之极犹日之中无咎者谓初未至中犹可进也若进而过中则灾故云过旬灾也爻辞不言丰者谓初未至丰往有尚言其进至于丰也○程传明动相须犹形影相资如表里初九明之初九四动之初位则相应用则相资故初谓四为配主配虽匹称然就之者也如配天以配君子往而相従则能成其丰○吕蓝田曰十日谓之旬旬盈数两阳合而成大虽盈无咎过盈则溢○项平甫曰初以四为配四以初为夷上下异辞也自下并上曰配○钱启新曰一月三旬初二象上旬十日旬亦盈数故言虽以示不可过之意丰初乃日升月恒之时上至望不满旬日日仅有半日之升余皆昃时月不满旬日之恒余皆食时丰而过旬无不是灾日世上福只享三分便已当虞其过
　　六二丰其蔀日中见斗往得疑疾有孚发若吉　象传有孚发若信以发志也
　　程传明动相资乃能成丰二为明主又得中正而五居应地隂柔不正非能动者独明不能成丰则丧其明而为昏暗　有孚发若谓以己之孚信感发上之心志也○郭白云曰天下之理明则无疑闇则疑六二用明投闇往得疑疾乃其宜也○朱汉上曰震巽为草二在草中有周匝掩蔽之意巽为不果六五隂失位疾也○张紫岩曰震苍筤竹萑苇为蔀离中虗为孚为信○王童溪曰无应而不动有明而无用故体柔居隂以自蔽晦丰其蔀象蔀草莽隂蔽之地当明盛之时应六五昏暗之君故曰日中见斗斗居中而主运平六五象○王秋山曰六爻唯初九应震之初六五应离之中故明余则当雷収电息之时故暗二虗中故有孚五亦虗中故可发此六二之吉也○胡双湖曰离外有互兑为泽有浴咸池象前有震木有拂若木象皆非中天之日乃出东方之日也日中皆离象目亦取离目斗皆取五○钱启新曰二与三四成巽巽为隂木为髙为长所大者不过如蔀草之蓊蘙然丰其蔀象○来矣鲜曰蔀草名○何子曰斗为帝车运乎天中五以柔暗居尊二仰承之为日中见斗
　　按诸爻日中犹言昼日也非中天之中电闪则雷击雷迅则电赫二者本相应卦义在明以动贵用离明以发震志而二居臣位上虽暗君而属震体犹有可发之志如电闪则雷自奋非若明夷之暗晦故彖传独释有孚句以明其吉正与六五之来章相应若非语辞谓五也能发若则始虽有疑而终必相孚在积其明诚而已明夷之六二犹以用拯马壮为吉况在丰时犹明盛之世耶于此可识臣道
　　九三丰其沛日中见沫折其右肱无咎　象传丰其沛不可大事也折其右肱终不可用也
　　程传三居明体之上阳刚得正应上隂柔震终则止不能动者也无上之应不能成丰沫星之微小见沫闇之甚也右肱人所用贤才无可赖之主如折其右肱○吕蓝田曰以阳居阳其明宜广而应于上六一阴蔽之油然作云沛然下雨日中盛明不免障蔽○朱汉上曰上六闇极不可用之以有为従之必罹其咎故自折其右肱示终不可用则无咎○张紫岩曰微子去箕子为之奴折右肱义也○王童溪曰沫作昧斗后小星五有斗象上居五后则沫居斗后也三有才而上无足赖则丰大之功何恃而可成右肱既折胜大事者无其具矣○沈守约曰三之互体兑也兑为泽丰其沛象○何子曰右肱谓九三变柔互艮为肱兑为毁折阳爻为右○华霞峯曰日以出震为用明以善动为用上柔掩三故丰沛见沫三失其动故折其右肱皆上之为于九三无咎也
　　按三变为互坎大雨之象故曰丰其沛三之所应穷大失居彼在天际不接于下岂复可用折右肱明者之自晦也
　　九四丰其蔀日中见斗遇其夷主吉　象传丰其蔀位不当也日中见斗幽不明也遇其夷主吉行也
　　孔仲达曰以阳居隂闇同六二夷平也四应在初同是阳爻能相显发而得其吉四与初交相为主者宾主之义○陆君阳曰初云配主恭也四云夷主谦也○程传四为动主然以不中正遇隂暗之主岂能致丰居大臣之位而得在下之贤同徳相辅其助岂小故吉夷等夷也○张子近比于五故亦云见斗正应亦阳故云夷主○郭白云曰初与四迭称主者明动相须莫适为主惟明者知求动以为主动者知求明以为主○朱汉上曰处不当位自蔽其光明故曰幽不明九四不正其不明自取之异于二三○项平甫曰二四爻辞同用蔀斗而其意不同故曰位不当言以九居四不得比六二之当位曰幽不明言九四之幽暗不得比六二之自明曰行也言九四之当行不得比六二之不往二中正而明四不中正而又不明也○沈守约曰卦变明夷晦其明也丰蔀见斗象动以顺以吉行象○胡云峯曰二应五四承五故象同○俞石涧曰丰不为明夷者赖有九四尔
　　按四震主何以幽不明盖互巽不果互兑为泽雷藏泽中防于震之遂泥雷止则电息故幽然动体故在象传以行也明之言雷动则电自应之幽者明矣故吉由遇其夷主如得夜行之烛两阳非应故皆曰遇
　　六五来章有庆誉吉　象传六五之吉有庆也
　　程传二有文明中正之徳大贤之在下者五与二虽非隂阳正应在明动相资之时有相为用之义五若能来章则有庆誉而吉○杨诚斋曰六五隂爻而雷质虽柔而实刚君雷而佐电虽暗而亦明○郭白云曰丰以无所丰为大是以六爻之中称丰者皆无善道而六五不言丰独为可尚○冯缙云曰六二言往六五言来往来交合章明之象○王童溪曰五之所处者中也中则无自丰自亢之失所以有来章之吉○张紫岩曰二五处雷电中位二以离中而丽于阳为章五下二羣阳毕应之曰来章兑为誉五处震中柔而有断是以能来天下贤○王秋山曰以下卦而视六五有日中隂蔽之象以六五而视下卦有离明返照之象五又柔顺得中谦虚待下故能来章岂惟有誉其福庆将及于天下○钱启新曰五日中之位五为假之于上尚四之动以为动尚二之明以为明明动合而章皆五中天之章○华霞峯曰五天位天之明原以日之明为明离日丽天则障蔽悉除而光天有庆矣
　　按此爻柔顺居中与二同徳爻辞故自言其象之吉不复泥于见斗之辞而以为暗君也
　　上六丰其屋蔀其家闚其户閴其无人三嵗不觌凶象传丰其屋天际翔也闚其户閴其无人自藏也石守道曰子云云炎炎者灭隆隆者絶观雷观火为盈为实天収其声地藏其热髙明之家鬼瞰其室正合此义○程传以隂柔之质居丰极动终其满假躁动甚矣丰其屋处太髙也蔀其家居不明也髙亢昏暗自絶于人人谁与之○张子丰屋蔀家自蔽之甚穷大而失居者也处上之极不交于下而居动之末天际翔也○朱汉上曰震巽为草周匝掩蔽蔀其家也自处髙大如飞鸟务上翔于天际上动成离离为飞鸟在外卦之际天际也九三正应自下往闚之三离目为见坤户阖而不应閴寂乎其无人三自四歴三爻三嵗不觌也○张紫岩曰丰其屋以聚敛裒积为事自盈也蔀其家家道不明也閴其无人天下离心也○王童溪曰以六居上愚自用也在上曰屋丰其屋翔于天际在下曰家蔀其家掩蔽其内谓之自藏非人之逺已乃已之逺人此九三所以甘心于折肱也○项平甫曰外极其大而内极其暗○熊梅边曰此日中则昃盛极必衰理势所然○胡云峯曰卦辞曰宜日中二下卦之中日中之象五上卦之中日中之位初与四未及乎中三与上已过乎中上又处丰之极○胡双湖曰上有震巽木屋象初至四互家人家象震初画户象无人本爻隂虗也○髙忠宪曰柔暗自髙上翔而不下应故失三之明而取凶○吴氏桂森曰丰大也人生名誉要大事业要大家计要大不知尽是蔽明之物所以都做了丰蔀丰沛丰屋遮天黑地若得本心之明一出头便大明中天一切障蔽立时消化如何累得明象传自藏也自有而自蔽之也
　　总论
　　按此卦命名则以雷电交作其势盛大万物咸亨而取故大象不言日而言电而卦辞爻辞取象取意则皆因日在雷下也日在雷下雷必有云日在震下东方乍起故其明必贵于动日必愿其中不动则日无由中日贵丽天而在雷下此所以可忧也此初二之贵于往贵于发也震者震隂而达阳者也上有重隂赖一阳震之而始开而雷之动必赖火之力火之力弱则雷不能奋即震之二隂不能开无以为雷而适足以掩日之明有昼晦见星之象此所以明贵于动而雷复借乎火也六五天位而隂得九四之阳震于下而离日之明乃得丽于天来章日之来也九四遇其夷主之功也丰蔀丰沛即雷雨之动满盈草昧之象非谓蔀沛之能蔽日也秦树峯云丰蔀丰沛当与下句断不必与下见斗见沫牵合可谓得防至上爻为卦终卦外日光之照沈于下雷声之震息于上但隂云晦蔽而已故象不言日而祗以丰极自高取象
　　　【艮下离上】　　中爻巽兑
　　旅小亨旅贞吉　彖传旅小亨柔得中乎外而顺乎刚止而丽乎明是以小亨旅贞吉也旅之时义大矣哉孔仲达曰此就六五及二体释亨贞之义柔处于外弱而为客之象处外而得中顺阳则是得其所托而顺従其主又止而丽明动不履妄故能于寄旅之时得通而正不失所安○本义山止于下火炎于上为去其所止而不处之象六五得中于外而顺乎上下之二阳艮止而离丽于明故其占可以小亨而能守其旅之正则吉旅非常居若可苟者然道无不在故自有其正不可须臾离○王童溪曰旅者失位之时君子得位则亨在天下失位则亨在一身故曰小亨用刚非旅道也莫尚乎用柔然柔不可过也莫尚乎得中○项平甫曰旅小亨就旅之卦才言之旅贞吉乃处旅之道以柔行顺小亨也知止则自处者正丽乎明则所依者正必如是而后吉○张紫岩曰离一变为旅旅明徳之失也徳失而后有旅　互巽为顺○杨诚斋曰山止而不动犹舘舎也火动而不止犹行人也○蔡节斋曰柔得中乎外而顺乎刚与刚中而应者不侔止而丽乎明与动而明明以动者不侔故止可小亨○梁孟敬曰凡客于外者皆谓之旅如天子蒙尘诸侯寄寓大夫去国圣贤周游皆是○俞石涧曰旅之时最难处旅之义不可不知其亨虽小时义则大○来矣鲜曰明者已之明非人之明也止而丽乎明只是内止外明○钱启新曰或以旅兴或以旅丧所闗甚大○华霞峯曰旅不宜刚以柔得中而亨以顺刚而亨以止丽明而亨皆柔小之亨故曰小亨贞吉不外乎此○观彖凡物之寄于物而不居者莫如火山上之火则尤寄而不居旅之象
　　初六旅琐琐斯其所取灾　象传旅琐琐志穷灾也陆公纪曰琐琐小也艮为小石故曰旅琐琐履非其正应离之始艮为山以应火灾焚自取○程传阴柔在旅之时处于卑下鄙猥琐细乃其所以致侮辱取灾咎也○沈守约曰处旅之下宜止静也变而为离炎躁妄动取灾象○赵汴水曰凡旅必有所志君子志于行道商贾志于懋迁初为出行之始不能识其大者而较锥刀之小利计琐尾之末节人将咸厌且怒志穷于此所以灾也○谷拙侯曰爻贱其行象鄙其志
　　六二旅即次懐其资得童仆贞　象传得童仆贞终无尤也
　　张子居得位即次象得三之助曰懐其资下有一隂无所系累曰得童仆○朱汉上曰离为蠃货贝象巽为入懐其资也艮为少男初卑阴贱童仆也○王童溪曰即次则有其居懐资则有其用得童仆则服役有人盖以六居二之为正故也旅道患不正正则吾无尤于物而物亦莫吾尤所以有得而无丧○项平甫曰贞字当自为句不可连于童仆旅以贞为吉而六二九三皆得正位故圣人辨之如六二中正柔顺合于卦辞之贞如九居三重刚不中以此为贞适以自危○龙麟洲曰艮为门庭有次象三四在前为阳实巽为近利市三倍懐其资象○王秋山曰人在旅赖童仆之助既得之则次可即资可懐故象止言得童仆为旅之贞○赵氏三泉曰二处旅而有中正柔顺之徳则内不失己而已无不安外不失人而人无不与凡旅所不可无者皆有以全之
　　九三旅焚其次丧其童仆贞厉　象传旅焚其次亦以伤矣以旅与下其义丧也
　　程传刚而不中居下体艮上自髙之象自髙则不顺于上故上不与而焚其次上离为焚象过刚则暴下故下离而丧其童仅○朱汉上曰巽木离火兑为毁伤焚其次也○王童溪曰以九居三虽正为厉旅亲寡之时朝夕所与者童仆尔岂可以旅视之以旅视乎下则童仆亦以旅视乎上矣其能乆留○徐进斋曰旅贵柔中旅之贞也三刚贞而不中危厉之道○胡云峯曰九三因六二取象二柔顺中正故即次三过刚不中又近离故焚其次二居中乘柔故得童仆三过刚则无徒又下之柔已为二所得故丧其童仆○唐凝庵曰三为艮主未甞无次不得丽五而应于上盖离惟五为明四上皆燥火故初应四为灾三应上为焚不惟不得撰巽之资即艮止所有之次且为之焚三本与下成艮然二得丽于明初则依之三既失所丽初焉得不弃之丧其童仆象○何子曰旅之为义可一宿而不可久处者三为艮止乃一于止而不知变者逼于离火燕雀处堂所以焚次丧仆九三贞与二同但刚而不中止而不动无避祸全身之哲所以不能免厉○黄陶庵曰以旅与下谓视童仆犹旅人也当旅时而与下之道刻薄寡恩直若旅人然义当丧也
　　九四旅于处得其资斧我心不快　象传旅于处未得位也得其资斧心未快也
　　王介甫曰居阴不得行而处者也○程传四有刚明之才为上下所与得货财之资器用之利然上无阳刚之与下唯隂柔之应不能伸其才行其志其心不快也○朱汉上曰离为兵巽木贯之斧也上得乎五下得其三九刚处四履谦能下故得上下之利然未得位也故不快孟子曰久于齐非我志也○沈守约曰四处离始欲上行也变而为艮艮止也欲行而止旅于处也止于其所而背其所见心未快象○王童溪曰位未得而道未行虽货利之至君子未快○郑东谷曰未进于中失位而处旅者故曰旅于处○诸理斋曰四心之位火性剽疾今位隂故有不快之象○赵汴水曰旅而暂止宜也今而乆居于义为未安○李蒙斋曰次乃传舎处者可乆可安之所也春秋云师次易云左次皆非久义或出或处择不处仁皆久安之义○胡双湖曰斧离为兵象亦兑金在巽木上象离兑在四上所以得也巽上九丧其资斧亦有离兑巽象然在上爻下所以丧也○胡云峯曰得资足以自利得斧足以自防○唐凝庵曰四未得明之正位
　　按旅非可乆处之所乃变为重艮之中互坎之体处而不行为乆羁客旅之象故曰旅于处非不能即次之谓然离体变为互震岂能郁郁乆居所以其心不快未得位非未当位之谓亦非以未得位释旅于处言虽久处而未得位以起下二句意孔子以未得位一句释经文上下三句又别是一体
　　六五射雉一矢亡终以誉命　象传终以誉命上逮也本义雉离象也六五柔顺文明又得中道为离之主故为射雉象虽不无亡矢之费终有誉命也○语录易言终吉皆是初不甚好○杨诚斋曰少康逃虞思之国宣王匿吕公之家是旅也○张紫岩曰离为雉戈兵为射雉○项平甫曰中徳为誉中位为命外卦为终此即彖所谓柔得中乎外而顺乎刚旅之最善者也○冯缙云曰卦六爻无理不备厉王居彘平王之迁黎侯寓衞衞侯处曹不幸至此苟能以中正之道自处所依得人能反其国邑复其世祚于此见易为后世作圣人之忧至矣○赵汴水曰射雉者于郊郊旅之所○吴草庐曰干之刚象矢变干为离射而得雉也干之三矢而亡其一也○俞石涧曰五君位王者无外故爻不言旅非谓不取君义上逮者上及乎君位故有誉命如九四之未得位安有誉命上释终字○梁孟敬曰誉人之称誉命天之休命○来矣鲜曰本卦中爻兑巽四兑为誉二巽为命六五比四而应二所以终得誉命○何子曰谦柔自牧文明在中可以挽人心囘天命
　　按此爻自干变离失干健而得文明终以誉命不失尊位也八卦柔爻离为最善重卦六五亦唯离多吉而在旅则小之所以亨者此也以其得中于外谓之旅所以虽系君位而有射雉亡矢之象
　　上九鸟焚其巢旅人先笑后号咷丧牛于易凶　象传以旅在上其义焚也丧牛于易终莫之闻也
　　孔仲达曰最居于上如鸟之巢以旅处上必见倾夺如鸟之巢被焚客得上位所以先笑凶害必至故后号咷○程传巢鸟所安止焚其巢失所安无所止也上承鸟焚其巢故更加旅人字○张子以阳极上
　　旅而骄肆也失柔顺之正曰丧牛怒而忤物虽有凶危其谁告之故曰终莫之闻○本义上九过刚处旅之上离之极骄而不顺凶道也○王童溪曰栖髙处亢而寄诸危地者鸟之巢是也髙极必危离火有焚象牛顺物旅道以柔顺谦下为本上九丧其至顺之徳所以凶也○张紫岩曰互兑兑口为笑为号咷离又为牝牛○沈守约曰离为鸟变而为震震为木而居卦之上鸟巢象○项平甫曰笑者喜其髙离之鼓缶而歌也号咷悲其焚离之大耋之嗟也旅上即离三也失其柔故所丧者牛○赵复斋曰五宜阳居大壮六五非阳故曰丧羊上宜阴居旅之上九非阴故曰丧牛壮之时不可以失刚旅之时不可以失柔○张舜元曰火有声笑号象○林黄中曰三承九四之离为他人所焚也上焚其巢自焚也○郑合沙曰上九得势寄一身于炎炎之上不知有焚巢之祸九三趋炎躁进不知有焚次之灾○吴草庐曰上一卦穷处疆场之象○俞石涧曰易当依王肃音亦与疆场之场同易中凡称卦名皆言所遇之时凡言在上皆言所处之位以旅之时而位在人上人必害之故曰其义焚也刚亢絶物况又无应则其丧牛于易也无一人告之故曰终莫之闻也○吴氏桂森曰离中之明原可畜之牝牛亦可安之坦途只一念自亢便丧牛于易终无开悟之期可慨也夫
　　按离为牝牛变为震故为丧牛
　　　【巽下巽上】　　中爻兑离
　　巽小亨利有攸往利见大人　彖传重巽以申命刚巽乎中正而志行柔皆顺乎刚是以小亨利有攸往利见大人
　　陆公纪曰二得中五得正体两巽故曰刚巽乎中正皆据阴故志行阴为卦主故小亨○孔仲达曰巽卑顺之名説卦云巽入也盖以巽象风风行无所不入施于人事能自卑巽者亦无所不容巽之为义以卑顺为体以容入为用上巽能接于下下巽能奉于上上下皆巽命乃得行故就二体上下皆巽以明可以申命也○石守道曰巽齐也齐者申之以命令○苏子瞻曰柔皆顺乎刚是以小亨言必顺二五而后亨也利有攸往为二五用也利见大人见九五也○程传巽与兑皆刚中正巽説义亦相类而兑则亨巽乃小亨者兑阳之为也巽隂之为也兑柔在外用柔也巽柔在内性柔也巽之亨所以小阳刚居巽而得中正巽顺于中正之道也○本义一隂伏于二阳之下其性能巽以入也以隂従阳故利有所往然必知所従乃得其正故利见大人巽顺而入必究乎下命令象重巽为申命中正指九五柔谓初四○语类申是丁宁反覆风之吹物无处不入无物不鼔动诏令之入人沦肌浃髓如风之动物只是巽便能入义理之中无细不入○朱汉上曰风者天之号令命者天之令也故巽为命内巽命之始外巽巽而达乎外申前之命也重巽象唯可施之于申命若施之于它则巽已甚矣刚巽乎中正而柔顺之则柔者亦得其正而小者亨矣岂非小者之利乎○王童溪曰巽虽以隂为主然在巽之时二五以阳刚居中正之位则是刚亦巽也刚亦巽则刚无过刚矣故为巽之大人而志行乎下○赵复斋曰柔与刚遇刚中柔顺故亨○刚道尽柔乃服两者俱利反此俱失主在刚不在柔也○冯厚斋曰巽之取义卑也以其下于阳顺也以其承于阳伏也以其蔵于下入也以其进于下○郑亨仲曰九二巽乎中者也重巽则兼五言之故曰巽乎中正初六顺乎刚者也重巽则兼四言之故曰皆顺乎刚○李隆山曰巽之所以致亨者盖指二五以阳刚处中正之位而初四出而顺従之乃所以为利○项平甫曰重巽以申命是小亨也事必待于申命而后行岂大亨之规模○赵汴水曰一隂生于下二阳巽之于上巽卦本干隂生而阳巽之故亨刚虽巽柔犹居中正之位柔既已生有顺刚之象○王秋山曰二以刚中而巽顺乎五之刚中正其志得以上行○唐凝庵曰能顺乎刚之中正则并化乎柔之过巽而就于中正矣利见何疑○华霞峯曰卦惟九五阳刚中正居重巽之位然非九二以刚居下巽之中能巽乎五之中正未必能使柔皆顺刚而攸往利见俾小者之亨也九五之志行九二之力居多
　　按分言之二五皆刚巽乎中正以重卦言九五为刚中正之大人以卦之主也本义以刚巽乎中正独指九五秋山霞峯宗而畅之虽似非彖传本义亦可备叅
　　初六进退利武人之贞　象传进退志疑也利武人之贞志治也
　　孔仲达曰处令之初法未宣着体于柔巽不能自决心懐进退未能従令者也成命齐邪莫善武人宜用武人之正以整齐之○吕蓝田曰所谓果敢以従事也○朱汉上曰巽初行事之始居卑体柔不能自立退则不安进则无应又二刚据之莫知所従故进退志欵变巽成干应兑干为健兑为决疑志去矣○张紫岩曰柔道常疑初六以柔居兑先出命而二三其心唱之者既疑聴之者必惑尚安能立天下事哉必也外用其权内济以果去姑息之得中正之宜巽道行矣圣人特于初发之○吴草庐曰武人质柔而位刚又依附外刚以为强如人之被甲胄执戈兵初比九二以二之刚为己之刚故曰武人刚强自治然后能果决上进以従阳○胡云峯曰此与履六三皆以隂居阳故皆称武人象传于此曰志治彼曰志刚○俞石涧曰巽申命行事之卦令出务在必行岂宜或进或退初以武人处之则贞固足以干事爻柔故志疑位刚故志治○易外巽之进退有风之初起盘旋不定之象始虽不果终则甚躁故利乎贞姤之勿取以其不贞也下巽即姤下卦故利贞
　　九二巽在牀下用史巫纷若吉无咎　象传纷若之吉得中也
　　赵复斋曰巽在牀下谓初六也用史巫以诚接之也初六志疑故二接之○朱汉上曰将以诚意感动九五故用史巫纷若吉史道人之意以达于鬼神巫以鬼神之意告于人史巫皆尚口而巽者史巫纷若则卑巽之意达于上下○张紫岩曰互兑为史巫史巫通于神者诚而已九二得中能以诚上通乎九五之君用以获吉当申命行事时号令之发祸福之几也忠荩之臣罄其由中之情朝夕孜孜曾不惮烦发号施令有不当天下心哉二以刚中乘隂是能自卑抑以行其志于巽者　郑合沙曰巽以阳爻为牀箦阴爻为足四阳行列箦之象二隂四隅在下足之象○胡双湖曰牀全体巽木象剥之牀以卦形肖象耳○俞石涧曰二五两刚本不相应非用三四不能达也史指三巫指四三近二可达二意于五四近五可达五意于二也三四交相往来于二五之间犹祭祷而用史巫也○毛伯玉曰巽初民象牀者二也长民者也古者席地而坐唯长民者坐于牀○吴草庐曰初偶二竒有牀之象巽谓卑伏而入于下指初六而言牀二也初在二下卑伏而入于下之象卦之名巽本取二柔之卑伏者然当巽时阳亦当巽盖阳为阴所顺従亦必以卑巽待之若刚强自处非所以懐柔顺服之人也二得屮居柔故亦能巽二之位与五应卑巽以应上如卑巽以事神既能巽于上则亦能巽于下不当位宜有咎得中故无咎也○何子曰巽在牀下者言二卑巽于在牀下之初也足为牀之本足固则牀安民为国之本民顺则国安九二承五之命以致之民恐初之未喻而丁宁烦悉其辞以达其诚意孔子云使民如承大祭九二之谓也所谓刚巽乎中正也纷若犹多方也申命行事纷若而得中也按卦有阳巽隂二巽五之道于此爻见之巽之义取入取伏二之巽在牀下指初而言上之巽在牀下指四而言乃不易之象以为九二过巽之象者失之用史巫句本别为一象不必缘上句来致为拜跪牀下之説观上爻丧其资斧句未甞缘上句来可见盖巽成卦之义非只卑巽之谓也巽者徳之制巽以行权本卦彖传以申命大象传以行事为全卦之防命与事皆圣王化民成俗之要象风之行沦浃上下其间有无限条理无限次第毛氏以初隂为民象极为得防民者命与事之所究初与四之二隂也而为申命之主者则九五之君承申命之责者自在九二之臣九二刚中下巽乎初以恤民隠上巽乎五以辅君徳故曰巽在牀下用史巫纷若也传言得中亦谓二之居中得通上下之志也所采诸説会而通之足畅爻义
　　九三频巽吝　象传频巽之吝志穷也
　　王防之曰权始于微物情之未然三用刚而必使由之频数之令人所不与故吝○沈守约曰频巽屡变也巽也者刚巽乎中正而后志行也刚过而不中令且不当是以频巽爻变为坎巽而入险卦变为涣令出而屡改则众必散志不得行是以志穷
　　按观频巽之象益徴巽卦之义非泛泛卑巽之谓也如曰卑巽而已则有过巽而无频巽卑巽谦下太过则不可若卑巽而不过中固可无时不巽无事不巽岂巽于今日明日即不当巽巽于此事于彼事即不当巽乎又何频巽之吝何至志穷释者又以九三非能巽者勉强为巽以至屡失细玩亦无其象盖巽有实象风也木也有虗象伏也入也体其伏入于人事为巽顺为卑巽体其实象于人事为命令为事权此卦彖传特言申命以风之实象言也巽乎中正之巽顺乎刚之顺以伏入之虗象言也九三之频巽巽即命也以下巽之终究而为躁过刚不中又当重巽之际有一命乍行一命复颁之象朝更夕改号令纷繁济以急躁周公以其势之不行而谓之吝孔子诛其志之躁动而谓之穷盖过刚不中进退无常以致命令反覆也诸儒唯王氏沈氏为得其解
　　六四悔亡田获三品　象传田获三品有功也
　　翟子元曰三品巽为鸡兑为羊离为雉也○王辅嗣曰乘刚悔也然得位承五卑得所奉虽以柔御刚而依尊履正以斯行命必获强暴逺不仁获而有益莫善三品故曰悔亡田获三品一曰干豆二曰宾客三曰充君之庖○孔仲达曰田猎有获以喻行命有功也○王介甫曰田兴事之大者也三品有功之盛者也柔而可以大有功者巽乎正而得所附也○郭白云曰六四近君志决于进无初六之疑则悔亡矣六四至柔不应有田获之功以顺乎刚故得之由是观之巽岂柔弱畏懦之义哉○张紫岩曰以隂居四阳中有离明而用以巽顺羣刚上下顺之则可以立于无过之地故曰悔亡自三至五互离离佃渔为获三品○沈守约曰田获三品令行之效也田除害获得禽行君之命而致之于民将以兴利除害害去利获令行而功着○胡云峯曰田武事初利武人之贞四之田获用武而有功者也○俞石涧曰三品指下三爻为大臣者当谦恭下士以収拾天下人才如巽之六四田猎而有获可谓有功矣○来矣鲜曰八卦巽居四为正位所以有功○华霞峯曰下三爻皆巽顺乎五而四近之四聨下三爻以巽五三品之获非四谁归利往利见皆四之功故曰有功
　　九五贞吉悔亡无不利无初有终先庚三日后庚三日吉　象传九五之吉位止中也
　　程传五居尊位为巽之主命令之所自出也处得中正尽巽之善贞正中也贞则吉而悔亡　齐觉翁曰八卦兑西为庚巽撰兑而五在兑上故言庚　俞石涧曰卦撰兑兑居西方故言庚
　　按先庚二句説详蛊卦制巽者在兑金之断也旧説更改之义非也爻上言吉以爻徳也下言吉言其所以然谓以庚之断故吉也
　　上九巽在牀下丧其资斧贞凶【资斧汉吉作齐斧应劭云齐利也读如资此与旅资斧不同当従齐斧为是】　象传巽在牀下上穷也丧其资斧正乎凶也
　　王辅嗣曰斧所以断者也处巽之极过巽失正丧所以断故贞凶○本义丧其资斧失所以断也居巽之极失其阳刚之徳○张紫岩曰刚上用巽为上穷本有刚徳而以巽丧之资利也斧断也○沈守约曰处外无位极巽失据不能行权是以丧其资斧申命行事収成在此而居极失权正乎凶也○华霞峯曰巽徳之制以刚中为制巽以行权以刚中为权上九居巽之极失刚中之徳无其制无其权贞凶矣
　　按巽在牀下自当与二爻同象诸家以为穷上反下固无其理无其象何子以为指三尤曲説也顾不与四比而与二同象者明重巽之义也盖隂顺乎阳阳所易溺惟中正则能断以行之上卦重巽重言巽在牀下以明隂入之深九五阳刚中正犹以兑金之断制而吉五在兑金之上也上居全巽之极以阳居隂不中不正兑金之断既独归于五上无所得无以断制而四之重巽伏入于下遂溺于柔懦又爻变为坎水性下流随之而波靡矣其凶必也象传上穷也正言虽与九二之巽在牀下象同而无如上之所处已穷异于九二之中也穷极也　巽之立卦虽以隂起义然卦既名巽则三爻皆巽不分隂阳先儒以为阳亦当巽者尚嫌添一当字也
　　　【兑下兑上】　　中爻离巽
　　孔仲达曰説卦云説万物者莫説乎泽泽滋生万物所以万物皆説犹人君以恩恵泽民民莫不説○胡安定曰不谓之説而谓之兑者圣贤感天下之心必以仁义恩恵之道不可以言语口舌故去其言而为兑○赵复斋曰阳聚而不行故为泽隂为岸○焦弱侯曰人有喜説必见而在外盖阳假隂之和柔喜説非由于隂也
　　兑亨利贞　彖传兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　王辅嗣曰説而违刚则谄刚而违説则暴刚中而柔外刚中故利贞柔外故説亨天刚而不失説者也○刘长民曰天之所助者顺人之所助者信柔外为顺刚中为信故得顺乎天而应乎人○程传阳刚居中中心诚实之象柔爻在外接物和柔之象故为説而能贞若违道以干誉者违道不顺天干誉非应人非君子之正道○本义一隂进乎二阳之上喜之见乎外也其象为泽又取坎水而塞其下流之象刚中故説而亨柔外故利于贞又柔外故为説亨刚中故利贞亦一义也○朱汉上曰二五刚中而二三四不正不正则陷于邪谄悔吝将至故利贞上天位顺乎天也三人位应乎人也○郭白云曰説在事为之先则民可忘劳説在患难之先则民可忘死○项平甫曰顺乎天兑上也应子人兑下也天人皆通所谓亨忘劳忘死即所谓劝○吕东莱曰当适意时而説处平安时而説皆未足为难唯当劳苦患难而説始见真説○李隆山曰三女之卦彖必以正戒之盖隂柔之性易流若三男之卦则直言卦徳而不复戒以利贞者阳刚之性不至于溺○赵汴水曰坎流则气行故能通兑止则气聚故能养物得所养而説故曰兑説也○俞石涧曰先民犯难两説字亦为重兑而发和説之道在内在外无施不可在内而先民则忘劳在外而犯难则忘死○周省贞曰兑何以言忘劳忘死兑正秋也阳内隂外生气在内杀气在外天道好生而秋杀乃所以济春生之穷王道主仁而义正乃所以济仁育之穷盖唯肃杀能固济生气而内和故曰利者义之和兑説正取此义
　　初九和兑吉　象传和兑之吉行未疑也
　　赵复斋曰纯卦元应取隂阳近逺言其情初九逺隂所説者阳故和而吉○蔡节斋曰爻位皆刚得説之正未牵于隂所行未有疑惑者若四比三有商兑之疑矣○徐进斋曰疑谓系于隂卦四阳唯初与隂无系○赵汴水曰和在説先初象○龚泉峯曰初居説体在内无应説在心而无所私系者也○胡双湖曰兑自有和义独言于初以得阳刚之正具和説之体○何子曰初心未渝廓然大公説之正也和者天下之达道何施不行赞之曰行未疑变坎则为狐疑矣○郑孩如曰信心信理而行出之于外者未与心疑使有系应便不能自决○髙忠宪曰是人心最初之真説
　　按兑隂卦说柔象而隂必以阳为本和者阳和也以阳居阳比应皆阳而在内卦之初天地阳和之气充然在中无杂无妄是为説之本以是推行吉何疑乎
　　九二孚兑吉悔亡　象传孚兑之吉信志也
　　程传二承隂柔当有悔刚中之徳孚信内充虽比小人自守不失故吉而悔亡心之所存为志二刚实居中是孚信存于中也○张子私系于近悔也诚于接物信而不妄吉且悔亡○郑东谷曰阳刚得中自信必固故曰信志○龚泉峯曰当説之时以孚信为説者也人亦不得而妄説之故吉○何子曰初去三逺不特志可信而行亦未涉于疑二比三行虽不免于可疑而志则可信
　　六三来兑凶　象传来兑之凶位不当也
　　程传隂柔不中正比于在下之阳枉已非道就以求説所以凶也之内为来隂性下也○王童溪曰六三居两兑之间左右逢迎唯以容悦为事故凶象曰位不当也上下四刚皆君子也三以小人厠乎其间而又居髙位岂所当乎○沈守约曰兑阳説隂也刚中而柔外説之正也三以隂柔为内説之主媚于上下以来其説是以凶也变而为干健于求説来兑象○项平甫曰初至五为中孚故信三至上为大过故凶又互象之着明者也○熊梅边曰居二兑之间说而又说不得其正者
　　按传言位不当也可见来兑之凶専在不正与彖利贞相反惟不正则其来兑者惟有邪媚而已三为内卦之主而失其正故严其辞
　　九四商兑未宁介疾有喜　象传九四之喜有庆也王辅嗣曰介隔也三为侫説四以刚徳裁而隔之闲邪介疾宜有喜也○程传四上承中正之五而下比柔邪之三虽阳刚而处非正故不能决而商度未宁谓拟议所従而未决也○吕蓝田曰能介六三谄邪之疾故有喜○项平甫曰介两者之间人所守以为限别也故有守有别者谓之介豫之六二能以中正自别为介于石凡疾之愈者为有喜无妄之疾勿药有喜损其疾使遄有喜皆指疾愈为言也○沈守约曰兑变为坎坎为加忧未宁之象○徐进斋曰商兑未宁正天理人欲公私界限处不可不商所従也圣人以介疾有喜言之所以开示正道隄防邪心其意切矣○郭白云曰当兑之时处上下之际不妄従説不遑宁处知所择者也故终有介疾之喜及物之庆也○赵复斋曰商兑故未宁絶三说五乃有喜尔○胡云峯曰位柔有商兑象质刚有介疾象○俞石涧曰爻刚位柔半动半静故象未宁四虽近三四居上体三居下体非若同体者也传言九四以位言也云四居此位能截断六三使不为吾疾也○龙麟洲曰巽为进退不果故曰未宁
　　九五孚于剥有厉　象传孚于剥位正当也
　　程传五得尊位而处中正尽说道之善犹曰有厉者虽圣人在上天下未甞无小人勉而革面亦圣人之所説也剥者消阳之名盖指上六巧言令色孔壬尧舜犹畏之其可忽诸○张紫岩曰君道以化为难夫治至小人信而化之天下其孰有不说者哉有厉戒也欲使之视安若危也五刚中而又下应九二之贤君臣同徳诚信足以孚小人而格化之非得中得位何以致此○项平甫曰兑为正秋下二爻七月为否中二爻八月为观上二爻九月为剥九五正当剥之时是以戒之○熊梅边曰九五中实孚于上下者也为兑之主而不言兑居位之正以孚信従事所谓说之不以道不说者也○吴草庐曰有厉者今未厉也言其有则不可不知戒也
　　按玩爻徳象传则所谓孚于剥者即解之有孚于小人也程传已得其意紫岩特畅其防诸儒谓不信君子而亲信小人则岂阳刚中正之所为乎孔子又何以位正当赞之乎且又何以见其不信君子乎夫刚中为孚二五所同其占不同者二之刚申在内卦为臣位自守而已足五居君位而刚中正其孚信所及足以动物其势极盛非如二之自守而已五既孚于上下并上六之隂柔亦在所孚之内有厉者正以极盛而戒之也至以上六为剥者项氏以否观剥三秋之卦当全兑之正秋而五上为秋之九月于剥字尤有来歴自初至五有中孚之象故二五皆言孚自二至上有革之象上则当革面之爻故五言孚于剥程子之所谓革面者也但泽性下行极上口开决于上将溃于下兑为毁折圣人忧之故曰有厉
　　上六引兑　象传上六引兑未光也
　　刘长民曰执徳不固见诱则従故称引兑○郭白云曰说有引之而说者従人也隂柔不足以有为引之则従人而説不能光大于道固无得而亦未至于失已故吉凶悔吝无得而言焉○易山斋曰上隂居阴位犹近于正者也○雷西仲曰阳为实隂为虗上六以隂居一卦之外是不能充实于内而说于外之象也道充于内外物不能动君子光大之道引之则说故曰未光也
　　按上爻为重兑之主犹重巽重震以初为主重艮以上为主也兑之上乃柔外之正象又得其正又居一卦之终故以引兑言全兑之性情盖引者兑泽之象泽非坎水坎有流而不盈之徳其性沛然莫御不为物引泽钟于此不引之则为止水引之为沟浍则沟浍引之为池沼则池沼随引随至无所决择无所迎拒此全兑之性情也其为利物伤物正与不正尚视其引之所至而未可遽定故无吉凶悔吝之占即以人事言见道义而悦见纷华而悦均之悦也孔子以未光释之者盖易为物迁异于艮止非光大之道也旧説皆凿彼坐以其凶可知甚以为凶不足道者盖见来兑之凶也不知六三虽亦兑主而不中不正在上卦之内失柔外之象故系以凶上非其类也且苟有凶咎周公何讳而不言乎
　　　【坎下巽上】　　中爻震艮
　　冯缙云曰继兑之后人情说豫则开舒放肆而乱所由生涣所以为散也○华霞峯曰说而后散所谓泮涣之涣也此涣字好涣者离也才一转便成涣散之象此涣字不好却相因人情到舒散时自好停一会便精神散漫积久便分崩离析只一条路上来
　　涣亨王假有庙利涉大川利贞　彖传涣亨刚来而不穷柔得位乎外而上同王假有庙王乃在中也利涉大川乘木有功也
　　王辅嗣曰二以刚来居内而不穷于险四以柔得位乎外而与上同内刚而无险困之难外顺而无违逆之乖是以亨○孔仲达曰涣之为义人心离散大徳之人能于此时建功立徳解难释险所以为亨至于建立宗庙徳合神人可济大难大难既散当以止道而柔集之故曰利贞○薛氏温其曰二以身入险四则辅君任事上下同志厥事乃济李晟入险陆贽辅后二爻之象○程传刚来而处得其中柔得正位于外而巽顺于五乃上同也上巽木也下坎水大川也木在水上乘木之象涉则有济难之功○朱子王乃在中是指庙中言王指九五言○朱汉上曰上为宗庙艮为门阙五王位九五有入自门阙至宗庙之象○杨元素曰当涣之时何以御之王者宅中而正位托天地宗庙之灵以固民之离心故曰王假有庙王乃在中也○张紫岩曰刚来二句言乾坤刚柔之变干阳下来坤柔上进上下之情其孚若一涣有不亨者哉乘木有功坎以巽济必取乗木譬人君躬行仁徳于上虗心拱已坐収涣散之功为有功云○王童溪曰利贞者九五正位于上利以正道奔走天下之羣才而成涣功彖传不及利贞疑有逸文于中孚可见○李隆山曰萃因民之聚立庙以坚其归向之心涣忧民之散立庙以収拾其荡析之心皆所以统摄人心而坚凝之也○冯厚斋曰刚来不穷即需刚健不陷义不困穷之意○郑东谷曰方其涣也孰为君孰为臣至于有庙则王位乎中而上下定矣萃假有庙萃之所有也此假有庙涣之所宜也○张南轩曰収天下之心莫若立宗庙而正王位王乃在中所谓中天下而立定四海之民也○王秋山曰刚来坎中在他时为陷于险此则坎已涣故来而不穷　木乗风而顺行于水上是涉大川而有功此亦言涣之所以亨也○胡双湖曰卦有因民涣散而聚之意假庙是也又有涣天下患难意涉川是也爻则全以涣为美事不可一例观之○俞石涧曰涣有巽风解冻而涣然氷释之象坎为加忧人之气忧则结喜则散忧患涣散而亨通故亨○梁孟敬曰有散必有合散所当散而合所当合乃亨之道也○钱启新曰涣亨在二四同功二来险中以同风散主爻遂有震起而无坎陷四得位于外惟刚中之五是同何险不为流散涣所以亨○合订以刚来柔往释卦名以不穷上同释亨义王假有庙取九五在中之义在字释假字中字释庙字乃字对二与四言二四往来五乃在中也
　　按刚来二句夫子以坎巽主爻言也王乃在中乗木有功皆以卦象释卦辞必以中字作中正之中作中心之中诚如朱子所议非彖传本义也但易象皆假象王在中正位之意也乗木用巽风以散坎难也认作祭祀涉川者得无又失之泥乎
　　初六用拯马壮吉　象传初六之吉顺也
　　程传居涣之始不云涣者离散之势辨之宜早方始而拯之则不至于涣马谓二二有刚中之才初阴柔顺两皆无应亲比相求初托于刚中之才以拯其涣如得壮马以致逺故吉拯涣于始为力则易时之顺也○张子处险之下故必用拯无应于上顺比九二之刚拯而马壮其吉宜矣○朱汉上曰坎为美脊之马互震为作足马之壮者○王童溪曰涣散之初则时未至于涣也当此之时顺此之势而亟救之则用拯之道得矣
</div>
    <div class="pagination">
<a href="周易孔义集说_page12.html">上一页</a><span>...</span><a href="周易孔义集说_page8.html">8</a><a href="周易孔义集说_page9.html">9</a><a href="周易孔义集说_page10.html">10</a><a href="周易孔义集说_page11.html">11</a><a href="周易孔义集说_page12.html">12</a><span class="current-page">13</span><a href="周易孔义集说_page14.html">14</a><a href="周易孔义集说_page15.html">15</a><a href="周易孔义集说_page16.html">16</a><a href="周易孔义集说_page17.html">17</a><a href="周易孔义集说_page18.html">18</a><span>...</span><a href="周易孔义集说_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
