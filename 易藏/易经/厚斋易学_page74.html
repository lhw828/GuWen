<!DOCTYPE html>
<html>
<head>
    <meta charset="UTF-8">
    <title>厚斋易学 - 第 74 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 74 页/共 103 页</h1>
    <div class="content">　　王辅嗣曰万事皆济若小者未亨则有所未济小者尚亨何况于大
　　程正叔曰既济之时不能无小未亨也
　　耿睎道曰涉而未济则所谓亨者有亨之道而已涉而既济则所谓亨者乃亨之功也
　　李泰发曰阳大而隂小故泰言小徃大来既济三阳皆处三隂之下以阳下隂是大者既济而能亨其小者也【王景孟同】
　　卜子夏曰阳已下隂万物既成
　　亨小之义难明唯李説仅可通郭子和力辨六十四卦无亨小之义縁未济亨下有小字误书于此其説曰以既济亨为断句则既济亨为文王辞小者亨为孔子释之之辞
　　刘氏曰六二以谦虚得中而无盈满之累此既济之初所以吉九五以盈满而安止于上值其道之穷而不知变通此既济之终所以乱
　　李去非曰凡吉凶之相为无穷者刚柔之相推而各去其本位于是有变而后有吉凶之异今变之既济则六爻之隂阳已定矣苟狃于安而无所变更则其末流必渐至于頺靡而不振此既济之穷而终止则乱也
　　朱子发曰始终时也治乱者道之穷通也
　　李去非曰初吉者既济也中吉者讼也终吉者师之九二讼之初六履之九四蛊之初六贲之六五家人之上九鼎之九三也无初有终者巽之九五睽之六三也然则终之实难玩易者可以有得矣案卦以九六徃来二五而成也六来居二丽于阳明去其隂闇亨而为小者之象也亦初吉之象也初论六二则终当论九五以九居五则其德当乎大君之位而上下五爻亦各当其位而天下定矣所谓利贞者以此也然各当其位之定而无复有事则一气之流行物情之营为万事之更代所谓定者乃乱之源也故既济之终则乱而孔子又賛之曰止则乱其义着明矣
　　右明卦象占
　　初九曳其轮濡其尾无咎
　　賛曰曳其轮义无咎也
　　李氏曰轮在车下尾在兽后初之象也【朱子同】唯刚动之材勉于必济何咎之有
　　李防发曰履险故曳轮渉川故濡尾
　　赵氏曰初以阳刚当始济之时虽曳轮濡尾而无咎以其有应而可以济也
　　杨廷秀曰济难之初将危乱而之吉亨也以刚居阳有济难之材火性鋭进又能竭济难之力如良马焉驾车渉川岸已离而未登自非竭力以曳其轮至于濡尾而不恤何以能济乎
　　案爻以应坎之四为象坎为轮为水轮在四已曳之水在四尾濡之四在川岸挽之以济者也济则无咎
　　右明象占
　　六二妇丧其茀勿逐七日得
　　賛曰七日得以中道也
　　王介父曰茀者所以蔽车者也此爻柔顺在中妇象也两刚为之蔽茀象焉弃二刚以应五故曰妇丧其茀苟得志乎五则二刚犹主已而为之蔽又焉用逐七日者从其应以徃反之时
　　刘氏曰古者后夫人皆以翟茀蔽车易以日言近以嵗言逺
　　李子思曰离为雉为文明有翟蔽之象
　　李去非曰自二之外七位而还于本位故曰七日与复震七日同义
　　案六自坤五来居于此而此爻之九乃徃居于五矣二五隂阳正应则二妇也二归于五之故居以从九则丧其上下二阳之蔽己者矣天道无徃不复自二歴徧六爻而复本位则凡七也言日者以位本干也
　　张知常曰以中道自守虽见侵于羣枉必无失也此善言易者也
　　右明象占
　　九三髙宗伐方三年克之小人勿用
　　賛曰三年克之惫也
　　张子厚曰上六险而应此卦之终乱者也故以比方
　　李去非曰此爻应上隔三位故曰三年
　　朱子发曰鬼方幽逺小国于既济之时恃险不来克难辞也离有戈兵
　　朱子曰以刚居阳髙宗伐方之象也言其久而后克戒占者不可轻动之意小人勿用占法与师上六同
　　林黄中曰以有商之盛王伐方之小丑旷日持久至于三年而后克之者谨之至也殷之颂曰赫赫厥声濯濯厥灵夀考且寜以保我后生鬼方既服而威灵之所被者逺矣然则三年而伐一国若怯而实勇与夫快心于一战者有间矣故曰小人勿用
　　李季辨曰以刚居阳竭力以济者也如髙宗之伐方三年而后克之不以师老而止也三代之兵未尝用一小人盖无所用小人也苟用小人是平一乱而生一乱也圣人此意甚防
　　亦是一説可以旁通时物
　　案既济之治非不用力自致也濡尾曳轮丧茀不恤然后济甚至有负固不庭者极力之久而仅胜之成既济之治其难如此故在六爻初四之济也易在坎水之际也二五之济也速九六之互相徃来也唯三上之济也难而缓盖险防之极而火迫乎水邻于相息也不有髙宗之盛王不足以克此幽逺不宾之人鬼方在北坎北方也上六逺地也三年歴坎险之三位故以年计也克者刚克柔也离为中女之卦故有小人勿用之戒易中如帝乙髙宗之事所谓知以藏徃者也
　　右明象占
　　六四繻有衣袽终日戒
　　賛曰终日戒有所疑也
　　赵氏曰虽有新繻而不弃衣袽之敝以其不忘济难之始也【郭子和同】
　　杨廷秀曰有之为言也盖不至于求而无之之谓也
　　林黄中曰説者谓衣之败絮可以窒舟之漏愚谓不然渉川而恃漏舟备舟而恃败絮殆非防患之道也离为日三爻皆离故有终日之象坎为忧故有戒惧之象
　　案离三爻济险者也坎三爻已济者也九象坤为常为帛此爻坤之四也己歴下卦故为衣之敝乍入上卦故为繻之新下卦为昼上卦为夜已离下卦日之终矣戒云者安而不忘危存而不忘亡治而不忘乱者也
　　右明象占
　　九五东隣杀牛不如西隣之禴祭实受其福
　　賛曰东隣杀牛不如西隣之时也实受其福吉大来也
　　张子厚曰东隣上六也西隣六四也过于济后也防于中时也祭而合礼虽薄受福此爻既济之主举上与下其义之得不言而着也
　　李子思曰设彼我之辞以明在此之义
　　案五上体之中与四上同坎体而济者也上六险之终故虽极力以济之而济之也难四险之始不尽力以济之而济之也易故有此象
　　李季辨曰此爻为既济之君三既伐国矣治定功成之后必生侈心古之圣人其制礼也必立为四时之定祭外此皆徼福者也故有杀牛之戒后世边境无事则祷祠之事起以髙宗之贤伐国之后黩于祭祀以来雉之变故圣人于此以祭祀言之其为后世虑者深矣
　　右明象占
　　上六濡其首厉
　　賛曰濡其首厉何可久也
　　程正叔曰坎为水济取水义濡亦取水义穷至于濡首危可知也
　　耿睎道曰既未济皆以渉川为义
　　李去非曰濡其尾则首可见矣濡其首则溺其尾可知矣
　　林黄中曰初为尾上为首
　　薛氏曰濡其尾者有后顾之义濡其首者不虑前也歴险而不虑前其危可知既济终乱其义见矣朱子曰首尾在既未济二卦不必拘一説各自为象且如无咎贞吉二卦亦自不同若一爻吉一爻凶然不易此扬子云之太也易道不然案兽首在前尾在后则既未济之六爻象皆衡观也皆经坎水故首尾皆濡以见凡事之欲济者必身在其中乃可济也首尾皆濡则身在其中矣未济者方在水中坎在下也既济者已出水上坎在上也若夫吉凶悔吝则各以爻之承乗逺近爱恶为义此爻之厉登岸而材弱恐复溺焉故设此戒使已治者之不可忘危惧之心也书曰若渉渊水兹予徃求朕攸济此之谓也两卦首尾不言何兽未济姑曰卦有狐象此卦曳轮则牛之象也离为牛也
　　右明象占
　　案既济险在前未济乃出乎险者也而卦义相反焉盖以水火相济不相济之象也然险终在前故既济终厉终出乎险故未济终孚应易穷则变之义
　　右明爻义
　　刘长民曰爻辞皆不称既济者以其各得位而互于逐爻明其义也初上居前后故以首尾言之二以中女既济故称妇三以过时既济故称伐方四以臣既济五以君既济者也
　　案下三爻用力于济者也上三爻既济之后也六爻皆当其位彊者济而弱者不能济故丧失戒厉皆在隂爻未济六爻皆不当位然反隂阳相济故无凶咎至其济否亦以彊弱也唯未济六五君位居中得吉自未济六三之外两卦诸爻不言济者以首尾皆濡见济之义也
　　右明六爻
　　【坎下离上】
　　未济
　　象賛曰火在水上未济
　　杂卦曰未济男之穷也
　　虞仲翔曰六爻皆错故称未济【干令升同】
　　林黄中曰既之为言尽也已徃之辞也未之为言有所待也方来之辞也　又曰可以济者有其具也未可以济者俟其时也
　　程可久曰火自炎上水自润下无相济之功六爻虽位失而有应非不济也特未济尔
　　毛伯玉曰火在泽上犹在水上也彼为睽而此为未济岂以刚柔皆应故邪是故易以隂阳竒耦明君臣父子夫妇之象以有应无应辨从违逆顺之情盖以天下之治未有不本于相与而天下之变未有不激于相悖也
　　此賛所谓虽不当位刚柔应也
　　右明卦义
　　象賛曰君子以慎辨物居方
　　右明卦用
　　序卦曰物不可穷也故受之以未济终焉
　　张敬夫曰太极立而自然有乾坤乾坤立而动静倡随自然生矣是二物者未尝相离而徃来于无穷故物之丽于此者不能无屈信徃反之数既济者既然也未济者未然也言物之既然矣而又有将然者来焉刚柔相摩动静相生吉凶相倚有无相禅无时而已也
　　程可久曰丽于数者其变无穷盖莫适为终始林黄中曰未济既济之反也覆而视之既济犹未济未济犹既济也坎为水离为火水火相资而成是为既济水火各反其所是为未济
　　朱子发曰天地之道以坎离相济以日言之日降则月升以月言之日交则月合以嵗言之寒来则暑徃皆既济之象未济藏焉
　　李季辨曰上篇首乾坤终坎离下篇首咸恒终既未济亦坎离也天地之道不过隂阳五行之用莫先水火上篇首天地隂阳之正也故以水火之正终焉下篇首夫妇隂阳之交也故以水火之交终焉
　　案乾坤坎离对立者隂阳水火之体也咸恒既未济相交者隂阳水火之用也隂阳之气判而为天地水火之精运而为日月此所谓四象盖指乾坤坎离不可诬也
　　右明卦序
　　亨小狐汔济濡其尾无攸利
　　賛曰未济柔得中也小狐汔济未出中也濡其尾无攸利不续终也虽不当位刚柔应也
　　李子思曰自否之六二柔上行而得中天地相交否者亨矣　又曰圣人作易一卦必求其亨之之理使当未可以济之时坐视而不求所以济者无是理也故在既济之时则有既济之亨在未济之时则有未济之亨既济已用之亨也未济方来之亨也
　　李泰发曰虽隂阳各不当位而内外各有应有亨之理方时多难君臣同心上下协力事无不济此未济之所以亨也
　　案内外有应李子思亦同此説
　　王景孟曰六五以柔得中虗己任贤頼之以济故近而九四以刚而承逺而九二以刚而应所以济者在人而亨其成者在五此所以能亨也
　　案賛言柔得中虽不当位刚柔相应盖指二五居中在未济之时上下同心所以能亨也五干大君之位中天下而立柔自坤之二而上行得之故九自干之五逊而下来二五为应此未济之为亨盖孔子之説如此余説亦可以旁通而曲畅也右明亨
　　刘氏曰狐之济独小者遗留于防尽之时汔济谓初六也以况隂柔不决之人其济不能处先而常失于后也
　　朱子发曰狐首轻尾重聼水负尾以其刚不息是以终济
　　李季辨曰以上六居初小狐也濡尾而不能曵轮故未济也既济柔处二而得中虽妇道亦济也未济柔居初而未能出中故为小狐防济而未济也耿晞道曰将济而未济正渉险中必有过越之材果断之志然后能进而免险今初六之柔则材不足也居隂则志不果也在险下而未出中故有小狐汔济之象是小者未亨所以未得为既济也渉险而在物后有濡其尾之象夫有阳刚之材如既济之初九濡尾何害初六无其材是以无攸利也胡翼之曰既济上六怠忽而不思其乱是以反为未济之时欲复其所济必籍大材德之人与之戮力同心不畏险阻奋然而徃以济苟有小材德者是犹小狐之渉渊水虽仅至于济不免濡溺无所利也
　　毛伯玉曰既济之初九阳也君子也此卦之初六隂也小人也小狐之象小人也非濡尾之不可而小人之不足以济也
　　右明卦象占
　　初六濡其尾吝
　　賛曰濡其尾亦不知极也
　　卜子夏曰以柔济险始渉者也近浅犹濡尾况其深逺必不济矣
</div>
    <div class="pagination">
<a href="厚斋易学_page73.html">上一页</a><span>...</span><a href="厚斋易学_page69.html">69</a><a href="厚斋易学_page70.html">70</a><a href="厚斋易学_page71.html">71</a><a href="厚斋易学_page72.html">72</a><a href="厚斋易学_page73.html">73</a><span class="current-page">74</span><a href="厚斋易学_page75.html">75</a><a href="厚斋易学_page76.html">76</a><a href="厚斋易学_page77.html">77</a><a href="厚斋易学_page78.html">78</a><a href="厚斋易学_page79.html">79</a><span>...</span><a href="厚斋易学_page75.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
