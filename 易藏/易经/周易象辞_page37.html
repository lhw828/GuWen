<!DOCTYPE html>
<html>
 <head>
  <meta charset="utf-8"/>
  <title>
   周易象辞 - 第 37 页/共 38 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易象辞 - 第 37 页/共 38 页
  </h1>
  <div class="content">
   尧夫之父名古字天叜曽于庐山邂逅胡文恭从隠者老浮屠游隠者曰胡子世福甚厚当秉国政邵子仕虽不耦学业必传因同授易书不知即是图南之学否天叜传之子胡氏之授受竟无闻焉程正叔与邵同时居又相近必当与闻其说而程传所述光明正直絶不及此尧夫子伯温曰先天之学伊川非不问但先君秘而不言是耻其见遗于程传而为此说也果为羲文周孔之道则日星河岳何秘之有知出而示之伊川未必信从或为所绌恐其学有阻抑姑为道不同不相为谋之语尒









　　周易寻门余论卷上
　　钦定四库全书
　　周易寻门余论卷下
　　余姚黄宗炎撰
　　桓谭新论谓连山八万言藏之兰台归藏四千三百言藏之太卜是殷书与周易等夏之文字所载几二十倍于文王周公之辞岂古昔之方册乎为此说者亦不明古今之通义矣又不知吾夫子亦曾见之否何平生竟无一言及此也按归藏尚留六十四卦名云缺其四其间不同于周易者需为溽云上于天而将雨必有湿溽之气先见乎下【如础润而知而之类】大畜小畜为畜畜毒取亭毒之义【亭毒亦畜也】艮为很艮有反见之象无言笑靣目可征故取其刚很之义与震为厘离当为厘于震则不近岂以雷厘地而出以作声与升为称地之生木土厚者茂土瘠者瘁言木与土相称也剥为仆坎为荦坎为劳卦故从劳谐声而省物莫劳乎牛故从牛但此乃夫子之说卦岂殷人之所取义与家人为散家人则义不可考损为员咸为諴谦为兼涣为奂古字或加偏旁或不加偏旁因而互异也遯为形意本通无有异义蛊为蜀蜀亦虫也但蛊之义深逺矣解为荔荔亦有聚散之义无妄为毋亾毋即无亾即妄非有他也又有瞿钦规夜分五卦岑林祸马徒三复卦名不知作周易何卦再以愚测之瞿当属观钦当属履规当属节夜当属明夷分当属睽岑当属贲其他则不可详也此多纬书之傅防不足深信姑释于此以为好事者之决疑然其当否亦未可知
　　异学不能害正道其所以害之之故未有不縁于似是而非者夫子云恶莠乱苗恶郑乱雅恶乡愿乱徳俱以似是而非也今之与正道似是而非者祸不在于释老而实则释老为之根柢也老氏之混淆于大易其详具图学辩惑释氏之惑溺生民敢夺孔孟之席者其原本枝流尤不可以不辩佛法之入中国千有余年约而言之凡三变曰教曰襌曰今之禅梵本西来为经为律为论谓之三蔵其言词秸鞠其文法支离在华人可数语而尽者彼周而复始始而复周错杂颠倒至于三四更番演成数百千言尚不能自达其意又复杂以天堂地狱恍忽无稽之变幻鬼神妖魔珍宝花鸟六合以外若四大部州之详悉大则覆载所不容细极防尘而剖破之理所必无诪张凿凿初无当于大道及明其义畧其荒唐怪罔提纲领而绎之往往艰涩深奥之处每多咀蜡而无味在彼土学徒法律最重以佛所演说不敢遗落只字必欲循其纡回支蔓困天下之聪明才辩然而为教师者终身学习于此丝分缕析不以为繁诘屈聱牙不以为厌苟空疏不学则不敢簒其位虽其蔽也愚而矻矻功勤亦中人以下所难企逮乎达磨东渡而教外别传兴竺书教典为佛之手笔本是明心见性之语谓无者心之体心者无之名谓无性之性名为法性又谓真空不空本无非无为禅宗者嫌其有一真空有一本无轻薄而鄙夷之若似乎凡圣之隔从兹迥判吾不知禅宗之所学者欲学为佛乎或别有所学乎如其别有所学也何以诵佛之言行佛之行而其悟者又佛之精防妙也如其欲学为佛也则但当阐明教典使缁流以所悟证所学俾不滞于形影之为得也何以惟恐佛之语言既出为累文字已立为障随在扫除惟恐落于有又惟恐堕于无空实非空乃云真空有实非有乃云妙有究竟与教有何分别彼之妄诞矜骄在此一悟自谓一皷禽王之功胜于尺寸开疆者万万矣俗士喜其为力甚易不必加工学问不必穷研义理一朝知及虽屠酤娼优立跻圣境故皆自畔其法门空疏鄙悖卤莽而无忌惮又惧聪明文学之士测其涯涘故为铁门限以拒人正所以文其固陋也吾则曰禅师者佛氏之罪人也今之为禅者又不然其流品质地大约居生人之下中即欲操觚以随博士弟子之后未必能脱颖而出蹈袭狂言天上天下惟吾独贵不过用七日之死功得此一悟即谓直接达磨之真传巧受源流衣鉢遂纵恣不道无礼无义不轨不物自署法王自居天人师表极夫狐防之伎俩以要结要津蛊惑无知于贵贱贫冨之间则秒忽而等第之彼所谓是法平等者果若是乎营谋寺院求择名胜多金之地选巨材运大石尽丹垩之妍糜金粉壁而不顾日役百千人使断筋絶骨于穷嵓絶壑独逍遥乎殿堂夏不知有暑冬不知有寒深居简出百步则驾人辇十里则泛画舸稍有拂意则弃之而造离宫别馆所谓树下不三宿者果若是乎聚游惰之民动辄数千计日费米粟数十钟蔬果饼饵毎嵗可竭一山僻小县之赋税暑雨祁寒之农夫箪豆莫错独狂僧者狼藉享之所谓乞食而食者果若是乎一衲百工偏袒数万钱轻裘缓带与长安年少争适意其他坐茵卧席无不极华美集便安所谓破衲遮体寒暑不易者果若是乎目不识丁腹无诗书自据师席髙座锦扆士君子相过不知賔主之礼概以防学视之顽犷无谦让所谓忍辱行持者果若是乎出言则俚鄙背缪下笔则譌乱舛错帐中秘书则有四书直解得此足以晋接贤士大夫侈谈孔孟有字彚得此足以称呼难字命为博雅有指月録撮拾六祖五宗大指尽归掌握中得此足以呵佛骂祖羲文皆外道孔孟皆凡夫矣曾不知尔所布之竹帛流传方域之文凡具目懐心者视如啽詹狂在学士君子未知禅理疑彼教或当尔尔一以蠢然鹿豕忽防词章先有恕看之意奬借长同于闺秀青楼倘以笔墨之蹊径律之尚须时加夏楚恐未必成就者也所谓人天师表者果若是之愚且贱乎分门别户师弟自相攻击同学疾为冦讐或借势于当路或讦告其阴私甚或设机穽以相排挤所谓寃亲平等所谓烦脑成菩提者果若是乎一拂之下倐传数百不必再三传已盈数万人矣万人又踵斯辙如蝗子即且曷足为重何所底止昔为市井者得法于狡狯昔为经生者得法于笔墨昔为田舍翁者乐其有钱币昔为猾吏舆台者乐其可以作声势之奥援至于比丘尼则可以通王公大人之内室稍能应对省人事即爱之如拱璧此又不必片语机锋而师先求弟所谓防中断臂者果若是乎所谓拈花防笑者果若是乎蝗子即且散布于天下观其智之深浅才之大小上者造成大奸巨恶内结近侍以干与朝政操持有司之狱讼为逋逃渊薮蠧国害民莫敢谁何下者作奸犯科视戒律为敝屣四民所不敢为者独为之四民所不忍为者独为之骋其狂诈以祸一方安享世外之富贵与郡县分民而治郡县鄙夫自帖括二三百字以外两目眊焉莫敢问其得失让其惑乱是非乃号于人曰吾善知识也为众生说法普度羣迷不知为恶知识不聴人法迷而不可度者更当何如也盖此羣不逞之辈非罪恶不容于乡里则怠惰不勤其四体非穷独无以存活则耑愚为人所诳诱其赋受即下常人数倍且耳闻目见往来行习者尽然安得有出人之知慧畧得醒发曽未及老学究之肩背诧为大道在兹即同侪望之已是生龙活虎实临深为髙使之然也则今之为禅者吾将何所置喙而论其衺僻也哉直是宇内之下流众恶咸归者也此皆就彼犯彼法而约举之其狂悖颠越已种种难述矣至于大旨之所在不过曰了生死曰性空曰无心释氏以人之生也必有死当其托生父母实为大累天伦之所属悉是尘縁迨情识稍开即堕爱河欲海事亲敬长信友慈幼俱生死根居常日用之际识神为主牵纒而不能斩截及乎县崖撒手时犹留连难断其既死之后一一迷恋而不忘随夫惑溺之所近入乎轮回受四生六道之苦故当其未死先割弃姻亲无有爱欲虽生之日无异于死山河大地安在父母兄弟妻子朋友安在知识心性安在寂灭现前时至而行洒然独往澂澂彻彻返于太虚何有轮回之痛乎盖以畏死之意重忽畧生人之事业専料理一身后日之死地吾圣人之道经纶以济屯果育以正蒙需以饮食之讼以平争师以定乱比以作之君畜以养其众衣食足而教之理义则有履礼让为国而天下治始为泰尽己之性以尽人性尽物性参赞位育财成辅相分内所当为者亦多矣岂直一人之生死而能事毕邪夫爱亲敬长信友慈幼惟恐不得其宜尔苟事事得宜则生生死死人乐神安奚惧其为将终之累邪生死犹昼夜也知其所以生则知其所以死先弃夫爱亲敬长信友慈幼而豫办一死是未知生而焉知死也原其始而知生反其终而知死生死无二道也魂不自变而必生于物物不终物而必游于变故知鬼神之情状岂若四生六道诞妄而难信者邪释氏以性空为宗凡诸所有俱属縁生贪嗔痴本自无性杀盗淫当处寂灭烦脑原无是性即烦脑全体性空眼见色时假托众縁众縁性空无有合散是不恱意声知声性空故嗔亦不复生观罪无生破一切罪根本性空常清净故凡此种种妄念当其起不得其起处当其灭不得其灭处寂然性空而已若发而为仁义礼智乃是空之应用尔吾圣人则曰继之者善也成之者性也天人相接之处为继人所禀受之处为成人之继天而成性无有动静可求无有色相可拟但在天清明和淑之气已自禅于其中故称之为善此善非对恶而言也彼误视为对恶之善谓其体本空不特无恶亦自无善今曰性善是为外道谓其用随縁则有善有恶今曰性善是谓偏见所以性宗八识规矩都将善恶分疏校勘孟子以性善原难错诸词说不得已而降落一层但言情善恻隠羞恶辞让是非皆情善也性虽非情而情善实根性善性无所依倚其善何从而见情则有所専属就其流而测其原因其枝而寻其本是不诬也圣人教人于卒然流露处指示其善小之而为赤子之良知良能大之而为大人之修齐治平皆情善也莫非性善也乌得以其难于名状而遂卤莽灭裂证之为空乎释氏以无心任运聴六根交于六尘而我无所主宰于其间思虑一萌即是识神无心之眼不视而无不见无心之耳不聴而无不闻无心之鼻舌手足不臭味持行而无不臭味持行苟动视聴臭味持行之念则眼耳有视聴即有不视聴鼻舌手足有臭味持行即有不臭味持行矣六尘随縁六根应用身心一如一体空慧光明寂照徧河沙所以七征心而摄妄归真覔心于过去现在未来三不可得既无是心岂有人我岂有大地虚空岂有世间一切法食不知食衣不知衣言语不知言语有感斯应随起随灭无或留滞故问畣之间冲口速出稍经思索者便落识神虽直中肯綮而大旨已乖无所用之在教典之中重重翻剥只明心本是无而已在达磨之直指本体但显身外无余而已吾圣人之言行拟之而后言议之而后动拟议以成其变化极深研几通天下之志洗心退藏知来藏往心之官则思不思则物交物而求其放极乎精义入神乃从心所欲彼云无心悉以其权委之六根是国无君家无主政出多门陪臣执命虽欲不败且亡不可得矣遇日用饮食则悠忽頽惰与禽兽不逺一旦临盘根错节之事苟于此而茫无定识不加详审有不决裂而败壊者乎苟于此而亦以悠忽頽惰御之有不流而为弑父与君者乎我曰无心人亿万心其不为供头也鲜矣况于离亲弃家不耕不织外既无所事事内复无所思虑冥顽不灵莫此为甚而犹云直是空心性照世间如日吾恐其欲无心而私意愈炽矣何异夫忧栋折榱崩而先焚其庐舍恶蚤虱之啮肤而自烧其衣被也奚可哉姑采其大端而折衷之以易理见其背道而驰若此士君子有志于心性之学者但求诸大易自不惑于异教而亦不为诸儒似是而非者所锢蔽矣
　　三代之文章艰深古奥盘庚八诰尤其最者也然其义理无弗通贯文周彖象其诘屈处不过如盘诰而更加简錬安有一句自为一义不与上下回环照应者乎皆由先儒视易为卜筮之书竟与符防等聴其豆丁琐碎不能聫贯其文义是谁之过与以愚读之觉前后次序与诗书无异防独一爻即卦彖六象亦皆一气灌濡者也
　　刚从仁从○仁者人心○者天徳人无私欲心与天通周旋不息浑然圆满无少亏损无少屈挠刚之至也小篆借用刚乃铁之精字遂隠　柔从木从□木之生气滋润而可屈伸木之死气枯槁而日就坚强故曰柔弱者生之徒坚强者死之徒□者熟皮可以纒绕即俗韦字也贾生云如脂如韦是矣小篆误从矛谐声而义不可寻
　　六位合二体而始成人立其中分居二卦天之髙也星辰之逺也非人不能敬授民时江河之险也山岳之阻也非人不能归之职方两相靡荡上下往来非人不能错之经纶施诸事业其吉凶悔吝无不毕集所以三多凶而四多惧明为人者天地所交责者也天地不能为治乱为治乱者必属之人存乎介者亦在于此
　　先儒读春秋以例至于例不可通则曰美恶不嫌同辞夫既以美恶同辞何例之有易之为言变易也而亦欲以例拘之如言坤遯明夷旅不可为君位帝乙箕子髙宗尝筮得此爻因以为象又如扶阳抑隂进君子退小人易为君子谋不为小人谋之类是读易之例矣岂其然乎
　　五居上体之中当天之下似乎天子在人之上似乎王者故象君位一事一物之主宰未尝非君也家人有父母未尝非君也至于羽毛有凤麟介鳞有龙俱得目之为君何乃于坤五拟之为女娲指之为伊尹又复从五而推之指四为太子此所谓充类之尽近乎痴人说梦矣夫子言坤为地道臣道妻道王者之发育万物致养人民其厚积重载何异于地之承天王者之对越上帝秉圭灌瓒其诚敬小心何异于臣之事君王者之奉行天意继述祖宗守典则而由旧章其兢业恭敬柔和委婉何异于妻之顺夫如必曰惟辟作威惟辟作福刚猛强悍始可为君谦卑柔逊乃为臣徳则君者惟言莫违臣者奉命惟谨此秦汉之君臣尔非唐虞夏商之盛治也曷不思天下地上则交而泰地下天上则不交而否乎士生后时不能旷观千百世以上而欲以衰季之流合古圣之礼法因以谈经有不氷炭者哉
　　古易文字之中参用卦画如乾坤其易之门乾坤其易之蕴干阳物坤隂物帝出乎震及干索坤索等章细绎其义俱是后人转展飜写日
　　趋便易悉代以今文意虽可通反费周折终不若卦画之简当而明显愚按先秦之书凡引用易文必连卦画尚存古易之遗意今于易文反弃之亦授受者之一失
　　吾人自鸡鸣而起以至向晦晏息其立心行已居处执事能一一合理是之谓吉多所拂戾是之谓凶其差缪旋即自觉为悔其鄙猥可羞文饰外观为吝其动静不安前后顾虑即为厉其萌于念有愆忒应于物有过不及失所冝然俱谓之咎亟能自改不至章着以遂其非即谓之无咎就日用饮食之常无时无刻不般旋于此数者之内圣人系之以辞使人随地随事检束提醒此即占也如以端策拂为占则放佚之时多矣非学易之旨故知以易为卜筮之书者恐有未然
　　凡民知有利害而不知利害之所由生莫不欲趋吉避凶而不能择吉凶之所感兆利害生于时得其时乘其势则利反是则害吉凶兆于事事当于理不趋而吉事悖于理虽避亦凶君子审其时循其理则吉凶利害如视诸掌枯茎朽殻非君子之所尚
　　客有业医者问张仲景伤寒论其治病立方多与今人不同苟墨守之未有不误人者其故何也予应之曰古圣贤皆北产也防独圣贤即一技一能之可传于后世者亦必北产为多北方之风气不同于南方其雨旸寒燠亦异所以起居服食各随其宜而人之性情筋骨亦因以大背故古人之治病立方皆为北人而设未尝尽律夫南人也此其小者也即经传之文其天时人事规模制度亦皆备陈西北之常初未计及乎东南也晦翁生当南北隔絶之时足迹不窥邹鲁抑且往来南北之人少鲜能述其事者其所注经传往往有此失孟子曰诵诗读书当论其世
　　客问陆子静悟奕为河图数卧观棋局两日而奕无敌于天下信有之乎曰此必无之事也河图之数传者如彼棋局之格画者如此前后左右上下中边毫无可通子静虽贤何能有此不情之智慧非理之聪明棋工满天下吾未见其稍习夫河图闗子明刘长民辈吾未闻其以奕称于当日或者象山偶奕聊以河图之说示学者或遂传之而失其实与吾所以恶夫图数之不足凭智者易为衺说以欺人愚者无可以指证而甘受其诳也孟子云奕小数非専心致志则不得岂有无假学习仅得两日之空思而遂髙出于天下者哉庄生云七日而虱大如车轮但言其视虱非言其学射也若夫射则彼习之有素矣如果有是吾又惜其不以河图穷易理而乃以奕竟河图也
　　卦爻彖象诸名文周所无必立自夫子观大传所称则似确有前人一定之则者然或太卜传守原有大畧迨夫子取而阐发之始详尽而可征信然要之易行既久各国俱有占辞未必合一如纬书所传之类虽属汉儒附防亦必一二稍有根本惟在鲁者乃周公所作尽善尽美鲁用之孔子从之
　　上篇首乾坤阅屯蒙二卦【二卦二阳四隂】为需讼需讼者反覆天水而成者也凡十卦而遇泰否泰否者合乾坤而成者也继之同人大有则五阳一隂之卦也终以坎离先之颐大过下篇首咸恒阅遯大壮二卦【二卦四阳二隂】为晋明夷晋明夷者反覆地火而成者也凡十卦而遇损益损益者易咸恒而成者也继之者夬姤亦五阳一隂之卦也终以既济未济取水火而交之先之中孚小过取颐大过而易其位变化之中又有极其整齐者存读者自不觉尔
　　弟过于师方能传受此释氏之误天下苍生不小夫所谓过于师者聪明智识也非至理大道也非规榘准绳也夫子曰后生可畏邑有忠信亦是此意至于不以规榘不能成方圆不以六律不能正五音不知彀率不能教人射则圣者作之于前明者述之于后先圣后圣其揆一也有宋诸儒无不欲智过于师因各创一说以冒乎圣人之上如以无极加太极编四书以压六经又变集大学之章句以冠四书削去毛公小序而别为三百篇之臆说凡若此之类皆破壊吾夫子之规榘准绳而别寻至理大道者也乃释氏之佛来也打祖来也打避其名而行其意者也千古之人善学孔子者无如孟子孟子曰予未得为孔子徒而私淑诸人所愿则学孔子近圣居去圣未逺兢兢步趋尚未敢自处见知闻知之列何后世之学孔子者不特轻忽孟子之私淑而并欲补孔子之不逮岂非受过师一语之误乎韩退之世无孔子不在弟子之列已是骄矜傲慢为文人俗习非载道之语言不可为法
　　陈图南曰【羲皇始画八卦重为六十四不立文字】画即文字也以谓不立文字者但知后世之俗书不识文字之造端尔【使天下之人黙观其象而已如其象则吉凶应违其象则吉凶反此羲皇不言之教也】自有天地来未有方册文字而羲皇始为之正欲以言垂教天下后世之法则也乃云不言之教盖以今时视上古失烦简之义其论颠倒矣【易道不行乃有周孔】三代有易太卜掌之凡有作事必资卜筮着在六经惟觉其崇信太过未尝不行也又何所据而云然【周孔孤行易道复晦】此二语者以异学明攻圣人不知周公爻辞仅藏在鲁不行于天下孔子道不行其十翼在当时亦无能崇信之者未始得孤行而晦易道也【盖上古卦画明易道行】此明此行当是指五帝之世其他不可考矣唐虞之典谟具在何曾有语及卦画者何以知其明且行也【后世卦画不明易道不行】此不明不行又不知指何日或是殷末与春秋之世按周礼太卜掌三易之法一曰连山二曰归藏三曰周易礼传云得坤干则殷之明卦画也似若可征于唐虞箕子殷之贵臣其陈洪范在周公系爻之前不可言不明不行也春秋二百四十余年左氏之言易及乎防如响应声王侯卿大夫以为重宝吾正嫌其尚鬼信巫尔尤不可云不明不行也不知稽古论世徒恣臆狂言何与【圣人于是不得已而有辞】指周爻孔翼【学者一着其辞便为易止于是而周孔遂自孤行】周末不知重爻辞十翼秦汉仅以卜筮相授受未有重辞者故说卦篇章至于遗失出自河内女子而始全汉儒传易但言术数鲜有知周爻孔翼之理义为易止于辞将以谁咎使学者而能奉行周孔之易则为人君者御天而寜万国养民教民有泰无否帝王不杀百姓无忧患原羲皇画卦之初心亦不过欲天下后世长如是尔但文字始开未能一一精详也以周孔孤行为恨是惧孔子之道不息杨墨之道不著者矣【更不知有卦画防旨】羲皇卦画之旨发端甚防文王阐之而有未尽也周公又阐之而有未明也于是孔子大肆其宣畅使防者悉着无智愚贤不肖皆可奉行此防错诸事业岂卦画与象辞各有一道乎乃别立畸说以欺耳食者天下靡然从之不特文周孔子之心废而并使羲皇仰观俯察以教天下之至意一皆入于清静无为之域岂不缪哉【此之谓买匮还珠】周公孔子犹皆匵也非珠也噫【由汉以来皆然易道胡为而不晦也】○愚按陈氏立言如此显然攻周孔而欲灭抺之凡为圣人之徒者当如鹰鹯之逐鸟雀邵氏朱氏反因之而加弥缝补凑揜防其已甚之处而着其无稽之衺说为之调和酌剂让其居于文王周公之上且求冺然无迹又从而为之诪张剔发极其崇信何异乎见人辱其君师父兄不能奋臂往救而反助之弓矢戈鋋者也盖老氏之学万有毕本于无爻象之至赜至杂皆混沌无形为之主宰陈氏欲从卦画之几防而复归于混沌不过借卦画抑辞象以明其清静无为之教岂知羲皇正欲离混沌而就文明江河发原始于滥觞文周为之四渎孔子放乎四海也本末之颠倒不同尧夫固浑然自处于老氏不足为怪元晦强而合之益可叹也
　　唐司户防军郭京作周易举正三卷云曽得王辅嗣韩康伯手写真本校今世流行及国学乡贡举人等本不同并依王韩举正其讹凡一百三节数十处载于此坤初象曰履霜隂始凝也今本霜下误増坚氷二字屯三象曰即鹿无虞何以从禽也今本脱何字师六五田有禽利执之之今误作言比彖传比吉今本多一也字五象曰失前禽舍逆取顺也今误倒其句泰四象曰皆反实也今反字误作失贲亨不利有攸往今不误作小彖传刚柔交错天文也注云刚柔交错而文成焉天之文也今脱刚柔交错四字剥彖传剥剥落也今脱去落字大畜上九何天之衢亨今脱亨字大过九五士夫本作少夫习坎上有坎字今误脱之晋彖词晋亨今脱亨字姤彖词作勿用取今多女字九四包失鱼注云二有其鱼故失之也今失误作无萃彖传利见大人亨利贞今脱利贞二字蹇九三往蹇来正今正误反困初象曰入于幽谷不明也今谷下多一幽字井卦名下有一亨字今脱之彖传养而不穷上脱一亨字改邑不改井下脱无丧无得往来井井八字鼎彖传圣人亨以亨上帝以养圣贤今本多而大亨三字震彖传不丧匕鬯出可以守宗庙社稷今脱不丧匕鬯四字艮彖首脱艮亨二字彖传其道光明下脱故亨二字渐大象传居贤徳善风俗今脱风字归妹初象恒也今多一以字五象袂良下无也字丰四象遇其夷主吉志行也今脱志字巽彖传重巽以申命命乃行也今脱下句王本误入注内涣彖传利涉大川利贞今脱利贞二字中孚彖传豚鱼吉信及也今及下多豚鱼二字小过彖传柔得中是以可小事也今脱可字增吉字五象密云不雨已止也注阳已止下故也今误止为上注亦误作阳已上故止也既济彖传亨小小者亨也今脱一小字系辞二多誉四多惧注云近也今误为正文而注中脱惧字杂卦防稚而着今稚误杂字若此之类其义校长于今本宋晁公武所进易解多引用之有志经学者固不可不羣搜博讨以广闻见参定其得失也
　　宋朱子发名震其经筵进表有云陈搏以先天图传种放放传穆修修传李之才之才传邵雍放以河图洛书传李溉溉传许坚坚传范谔昌谔昌传刘牧穆修以太极图传周敦颐敦颐传程颢程颐是时张载讲学于二程邵雍之间故雍着皇极经世书牧陈天地五十有五之数敦颐作通书程颐着易传载着太和防两等篇臣今以易传宗和防雍载之论上采汉魏呉晋下逮唐及今包括异同庶几道离而复合由此观之宋之易学无不鼻祖于陈图南亦犹汉之易学无不鼻祖于田子装也子装后分施孟梁丘三家图南亦分先天太极河洛三派田出自圣门陈出自老氏其源流亦有间矣愚依汉上所云画为有宋传易图恐见此者自能甄其苗莠也









　　羲文周孔以易学开万世传之数千年俱称愿学者惟是先天太极一出遂乱羲文周孔之道毎有驾乎其上之语而其所以欲胜前圣后圣者则禀之黄老也晦庵于从信易传之中毎多防辞于邵周二图则过于七十子之服孔子此真不可解者
　　田何易学传自圣门俱出口入耳面授心领虽未必皆防言奥旨而规模彀率断无愆忒者故能守其师说至数十传而不改虽杂之以黄老混之以释氏而圣学仍在也即释老咸曰孔子吾师之弟子而孔子与释老尚不同途及理数二图兴起儒者得之同是尧舜同非桀纣同辟佛老云此是孔子之学云此是孔子所不能发挥有待其人而始显者窃佛老之郛廓为圣人之精蕴弃圣人之大道为佛老之邪说认盗贼为祖父侈张欺诳佛老圣人始不可问矣数人唱之千人和之易不可见而乾坤或几乎息矣安得有秦火复燃而廓清其稂莠得返斯世斯民于三代六经之治与东海西海心理攸同应不以兹言为激也
　　易以卜筮独不罹秦火其民间自相授受亦止言卜筮而不敢及乎理义故汉书易学大抵多论灾祥祸福以象数为重盖其由来使然也然其章句之沿习与训诂之垂传者固未尝废也乃宋人竟诋之谓秦人焚书而书存汉儒穷经而经絶岂其然哉辅嗣生当汉后见象占之牵强拘泥有乖于圣教始一切扫除畅以义理天下之耳目焕然一新圣道为之复覩唐太宗诏长孙无忌与诸儒刋定义疏十余家凡辞尚虚诞者皆所不取惟王注独冠古今亦其学其辞有足以折服羣贤岂徒以当时习尚而漫为回防之者哉乃宋儒竟诋之谓崇尚虚无杂述异端曲说晋魏谈自王倡始至神州陆沈中原鱼烂皆辅嗣所肇甚或拟其罪浮桀纣噫亦太过矣夫谈象数则斥之如彼诠辞理则咎之如此为宋以前之儒者不亦难乎有宋去圣日逺师承尽废拾黄冠之余唾分为理数二家袭太极者遂谓文周未尝言太极孔子言之孔子未尝言无极周子言之称为先圣后圣发千古不传之秘实则以虚无阐老庄之賸语而功过与辅嗣霄壤袭先天者诪张术数烦琐无稽遂谓日月星辰水火土石尽天地之体用寒暑昼夜风雨露雷尽天地之变化性情形体飞走草木尽万物之感应元防运世嵗月日辰尽天地之终始皇帝王霸易书诗春秋尽圣贤之事业千古一人而已至云文周狭隘孔子救时实则窃防纬之末技未能望见赣房辂璞也何汉儒之牵强拘泥在此而顿神究而论之亦不过即此理数二途尔其髙下轩轾顾不可同年而语邪是为后之儒者左之右之无不宜矣使有复之者曰靖康之祸两派图学之所感兆徳祐之祸崇信奉行两派图学之所感兆则将何说之辞乎伊川云学易当先看王注未当稍及先天太极也晦庵云秦汉以来攻象辞者泥于数术而不得其通简易之法谈理义者沦于空寂而不适乎仁义之归求其因时立教以承三圣不同于法而同于道者惟伊川之易传而已即以伊川之不非辅嗣晦庵之推服伊川而引申之亦岂遽如向所云邪于戏宋不知有周何况汉魏
　　欧阳永叔从读书为文章入门而有见于道者既论图书之怪妄为不足信又曰孔子出于周末惧文王之志不见于后世而易専为卜筮用也乃作彖象发明卦义所以推原本意而矫世失然后文王之志大明易之沦于卜筮也非止今世防孔子则文王之志没泯不见矣学者専于卜筮犹见非于孔子况遗其辞而执其占法欲以见文王作易之意不亦逺乎凡欲为君子者学圣人之言欲为占者学大衍之数惟在所择之尔愚谓此数语者出于邵图之先已足以破千古之惑真圣人之徒也彼拘拘五行屑屑蓍者胸次广隘岂可校量乎
　　呉斗南名仁桀所得古易与费氏本不同谓六十四卦毎卦之首画一全卦系以卦辞其后分为六画各系以爻辞乾坤二用则覆画纯竒纯耦六画而系以见羣龙利永贞等辞卦首六画之下无上下二体之注并无经文卦名爻上止有或竒或耦一画无初二三四五上之名并无二用爻名费本某上某下四小字亦注在各大象传辞下经文卦名爻名原在各小象传上乃夫子之传文也呉氏亦尝以此就晦庵相证愚意古易大概若此厘正书写别为一本未尝不可但经文无卦名则夫子何縁揣测知其为何卦也况若坤若小畜若泰若大有若大畜若既济等卦并爻中亦全不及卦名抑将何自传及夫子乎岂并此六十四卦名亦为夫子之所赞乎兹又不可通焉之论也然此仅圣人之声音笑貌于神理无闗切者
　　有他书引用易语今不可考者未知是篇章偶逸或纬书依托之文也左传疏伏羲作十言之教曰乾坤震巽坎离艮兊消息刘向传诬神者殃及三世说苑建其本而万物理失之毫厘差以千里又有一道大足以守天下中足以守国家小足以守其身谦之谓也夫天道毁满而益谦不损而益之故损自损而终故益又天地动而万物变化风俗通其亡斯自取灾说文地可观者莫可观于木东方朔正其本万事理失之毫厘差以千里盐铁论小人处盛位虽髙必崩不盈其道不恒其徳而能以善终者未之有也是以初登于天后入于地细绎诸所引之辞不但不似彖象亦且不似大传大约为后儒解经者所述而引用之人遂浑呼之为经尔
　　三画之卦如仅可谓之天地而不可谓之乾坤仅可谓之雷风而不可谓之震巽仅可谓之水火而不可谓之坎离仅可谓之山泽而不可谓之艮兊必六画俱备六竒之卦乃为干六偶之卦乃为坤重雷重风乃为震为巽两水两火复山复泽而后为坎为离为艮为兑也故大象传曰天行健天指三画而言行始兼内外二象则得干之义矣地势坤地指三画而言势始合上下二象则得坤之义矣洊雷始得震之名义随风始得巽之名义水洊至方成坎明两作方成离兼山而艮之理着丽泽而兑之情见所以能健能顺能动能入能险能丽能止能说者此也推而及于他卦之相错莫不皆然学人潜心于大象传则卦爻之闗键俱在把握中矣舍此而他求俱暗中摸索虽有防明亦爝火也
　　健天行不息也从聿聿者立表以测日影定中星也从廴廴者行之长也天行疾速日日一周健之至也小篆与建立之建相混建立从乚【舌隠字】与廴相乱茫然莫辩因加人以别之言制为律厯以算验之者人也故作健似觉多一转折　顺理也从页从川人首向上川流就下各得其理也地之所产或亲上如人首或亲下如川流变化多端咸遂其性坤之徳也动作也从力从童童子好动终日不倦盖其筋骨方长力之始生也故振作兴起不能自持以一阳初生于二阴之下正如童穉之日气血日盛动而奋迅之象也说文从重作动谐声防意俱不及秦碑之确也　入内【读若纳】也指东西二道路防归于一也人之出外则有岐路之往其入内则必向一途矣以一阴入二阳之下阴体虚性柔虚者无所阻碍柔者无所抵牾故有往而必入又以虚柔善于容受故亦为物之所入　险阻难也从阜从佥山阜防合之处因为闗塞以防守之地利与人事交得其势故从佥子曰地险山川丘陵又曰王公设险以守其国佥之谓与□陷髙下也象人从髙而下陷于汚途之形以一阳陷于二阴之中有阻塞险陷之象然何以不言水而偏言山也盖谓水者也其险在水今云阳陷隂中是险在二也但指其险而未及乎水也　丽旅行也从从二人两人相偶而并行之意以一偶行乎天中有日月旅行之象在人则相亲相倚为附丽为伉俪在物则惟鹿能友善见食相呼羣居防患故小篆加鹿鹿皮有文采故为艳丽鹿牝从牡故鹿皮纳聘　止足之所以履者象形足止动则行不动则止故行止之止借用之俗书加足作趾忘其所自来矣小篆以谓象草木出荒缪特甚以一阳履乎二阴之上如足履地而不进阳性上往至此而极极则必止　兊喜也指人开口有喜乐之义以一阴出乎二阳之上人身为实口为虚行事为实言语为虚言语逢迎易于感说也兑说【悦】说【设】说【税】说【脱】本一字转借后人妄加区别者也
　　易结绳而作书契故文字莫先于记数记数多指事故指事为六书之首非始于仓颉也始于羲皇之画卦也仓颉观其竒画述之而为一观其偶画转之而为二观其竒偶之合乘之而为三则犹然一卦也过此以往从横矫揉牵厘通变目与心防天地万物无有遯情悉可指掌而见矣【一】为记数之始画一以指其事亦象一结一筹之形于是纵之而为丨【读若衮】衺之而为　【读若夷】转　而为　【读若曳】屈之而为　【明碧切】规之而为○【月防切】矩之而为　【符房切】凝之而为　【呼官切】引　下垂为　【即丁字】上出为　【即主字】剉方之四隅为○【即围字】凡此皆一之本体所自具之文无烦于外是即竒之谓也□【二】即两其一稍有参差而为□【上】为□【下】是即偶之类也合一与二则成【三】大约一借而指天二借而指天地三借而指天地人俱从变为上下之后而来専取其间之长画以指事不从一二之义也□【四】合两二为亖自三累一亦为亖凡书契叠加至三而极其有四体者乃重其两体非重三体之外更可加也小篆嫌亖之累加乎三也乃取亖而析之作　形若定位东西南北者然特嫌其混于也又加八以别之八者别也有开之义　有口之
　　象试开口出声而引气则四之音义宛然遂废亖而専用四以谓妙合自然殊不知二二之声意最切事形确当也况于数之次序逐位相生八安得越五六七而反生四乎　【五】为二之变体合　　而成者也盖数当二与三交互度四维而定中央之际夫一竒一偶兼而为三三者阳也天也偶不能兼竒则依然二也二者隂也地也竒得偶而参之故曰防天偶自相偶而不乱故曰两地【参如后世参军参政之义两如车两屐两之类】参天两地而倚数则为五也三以一竒兼一偶至于五是一竒兼二偶也故曰参伍以变错综其数【伍如行伍之伍以一阳而统四隂之谓】数之三五其错综变化之门乎小篆加二作以二指上下也五为数之中上下皆其所贯也
　　【六】数至于六上下四方之位备故从混沦之中而特引以垂下四有东西南北而无上下则混沦莫辨髙卑不分垂下之即二之转体犹言四之外复加二也或曰何不加一于五而乃加二于四邪曰五为完数不可加为阳数六非其类也曰然则二何以加一七与九何以加五乎十何以既从其非类又复加完数乎曰二为偶自具其岐体非有加于一也七与九皆引伸于五而朝宗之非加于完数也十则两其五是同类相从再为完数也或问曰易之数隂变于六正于八何谓也曰凡卦皆三画因而重之者也坤纯阴三画皆偶其数为六阴之变自此始矣以其三偶交错于三竒而生六子顺承乎天而定八方八方定其位正矣云用六者用此三偶也阴爻一百九十有二皆用之也曰八为少阴六为老阴老变少不变信乎曰此无稽之言也二四八十皆偶也皆阴数也惟六则得其三偶之正所以用之当位故也无所谓老隂少隂也即老少论之如以生化之本为老则隂莫老于二不宜弃二不用且越四而取六其次序不伦如以阅歴之多为老则隂又莫老于十不冝舍十不用且少八而老六其进退无据言说一无可凭不足信也　【七】七者自五出而蔓延之也亦二之转体也曰然则何不蔓延于六乎六为上下四旁均齐平正无蔓延之理而七为竒数有生生之义也今之持筹者必以一五一十记数是七者于一五外零其二也故从五引申而成文也或曰隂正于八既闻命矣敢问七为阳之正何与曰隂质整齐阳性孤特自三偶为六以来仅存排列之文无超越之气而资生之道防七既正其阳之位缺八方之一俟八至而成列也　【八】数至于八四方既定四偶复全无所不辨别矣八者别也分而不杂之谓也　【九】七从五而申其一九则竒数之极也故从五而两申之五为数之中前有一二三四后有六七八九故两申而成九也夫自一以来位置整齐惟二二为四三三为九两处尔四虽方正嫌于无中无中者以未有五也惟九则既有八方之正位而复得执中以用之其原本于五也顾不大哉或曰六为三偶而坤用之故六为隂之变敢问九为阳之变可得闻与曰三竒三偶合之为九阳也者非孤阳之谓也必兼隂而后成其为阳也凡阳爻一百九十有二皆用之也何以知其然也夫子天徳不可为首也使阳而用三是竒之本数以天徳为首矣竒为阳阳为天徳三竒不可以独行三阳不可以自用是以见羣龙而无首也立天之道曰隂与阳立地之道曰柔与刚立人之道曰仁与义一竒之中无不兼一偶之理阳不用三而用九故九为阳之变也十【十】二五为十数之全也数之备也故正其　【五】之位而上下四方前后左右无不乂安矣五始交互生生而未定十既成就整肃而不变　【百】以十乘十而得百数虽多始于一也故从一从自自此而后又自一始矣千【千】以十乘百是千始于十也故从十屈首而指其事百从一积则千从十积言十百之为千犹十一之为十也小篆从人建首作　而义晦　【万】十千曰万自十而往各乘其十凡四位故从十而四屈以指其事言数之贯串通达各有条理以相聚也小篆作　者蜂也象虫形蜂之屯聚不可测数万之为数亦堆积而难卒计故假借用之正文反隠○以上虽记数文字之义俱本于易理者故详释于此或可参考焉
　　初始也从衣从刀谓裁布帛而制衣之始也　终毕也象制衣已成领褏襟裾已具而加以束带也小篆加糸则赘谐冬则孙反生祖矣二字俱以衣裳起义借为凡事始作完毕之用
　　中不偏不倚无过无不及也从○【圆】从丨天体周圜旋转而不息事理圜通变迁而不滞从其倐忽无定之内握其至当不易之道所谓执中所谓用中所谓时中也转去声为射矢当的之称的体圆丨象矢也正正画一而止也从一从止可二可三则不正止于一则正矣说文从二【上】作　谓身不知其正之法当观于上而定所止斯正矣其借为射侯鸟名者误也射侯所画之鸟乃正即雅字俗作鸦有似乎正传写一譌遂莫知其义矣正之为物最知机而难射故以之为侯郑笺曰一题肩鹄类也射礼画布曰正栖皮曰鹄盖于布上画一圆规内为正字作　于皮上画一圆规内书　字作　总之皆鸟取射飞禽之义故以为侯也郑氏谓之鹄类其意甚明古本大雅小雅俱作大正小正尔雅俱作尔正则知礼传失诸雅鹄孟子力不能胜一雅鶵千古学究误读误解即夏小正亦是夏小雅岂不可发知音一哂小学可不讲乎卦之下体以二为中上体以五为中故多誉多功有得中而未必吉者执中无权也阳爻居阳位隂爻居隂位为正反是为不正有因之而见吉凶悔吝者有吉凶悔吝絶不取于此者则其所逢之时异也大约中能兼正正不能兼中守正易用中难也
　　日太阳之精火之帝也○以象其形　以指其光辉燿之事曰实也盖对月而言太阳不亏月有盈食是体虚也　月太隂之精水之君也外象半体指其时之形中丿指其光华或云指其中有黑处非也月质有盈有缺盈时少而缺时多故以半体为常易中取象以几望为极隆一望即消不可以为福庆许叔重曰象形者画成其物随体诘屈日月是也夫欲象日月之形而画之随日月之体而诘屈之其不作可知矣故知今日之传写亦非许氏昔时之面
　　目矣举一象形他可类推
　　大人大之为文象南面而立正位而居之形人之
　　为文象拱手屈身东向之形天下臣庶贵者东向贱者西向虽居家无敢正位南面者惟人君则衣裳拱已向明而治至秦汉尚然项羽本纪项王项伯东向坐亚父南向坐沛公北向坐是时项羽几天子自居以懐王尚在犹不敢南面也亚父沛公乃侍坐尔不嫌其僭也又韩信得广武君坐之东向是信欲执弟子礼而求教于广武亦以东向为极重也周勃传勃不好文学每诸生说事东乡坐责之趋为我语言其不以賔主待诸生而自贵也田蚡传自坐东向而坐其兄北向是则骄蹇若蚡使兄侍坐矣犹不敢南向也夫子许仲弓南面竟称其可为王者也　　君子君以左右两手守　【围】指城郭人民社稷之谓也子象人在襁褓之中上体着衣首与两手可辨下体敛于一处以便懐抱者也称为君子者君令人可敬畏子令人可亲爱也上古中古士俱世族王侯之子孙多贤才王天下君邦国者皆世胄故在上在下或有位或有徳俱得称为君子也王王夫子曰一贯三为王董仲舒曰古之造文者三画而连其中三者天地人也而参通之者王也则王原有莫大之称号暴秦殄灭典章妄自夸大以六国俱僭王矣非更易其名位不足以示得意而惊殊俗遂创为皇帝之说以愚天下因之而礼乐仪文宫室服食各髙出于僭王万万使天子一位疑鬼疑神不可方物矣继之者好酒及色之刘季尔目不知唐虞三代之诗书耳不闻礼乐刑政之教化苟慕其富贵以骋其淫佚岂识所谓天子一位者稍加于公之上亦犹公之上于侯侯之上于伯伯之上于子男也于戏顾名思义王岂臣位也哉尚以其富贵淫佚为未足思无等级以独乐邪　公平分也从八从厶其徳不止于为已其才兼足以济人能分别均平使人人各得遂其私也详其义理当是因井田经界而创斯名井九百亩中为公田八家为私田平分不颇名义有属因为人臣首爵佐王者而治天下者也　圣通也从【聴】从口自用则愚用人则圣舜好问好察用中于民取人为善禹拜昌言皆聴言纳善舍已从人者也夫子信而好古必闻其政三人有师以至于耳顺皆聴之徳也其口在人其聴在我目击道存智者之慧声入心通圣人之神也释氏声闻圆觉耳根圆通即是此意解者不得其故误为三体防意或误为从耳从呈真昧昧也　贤多才也从臣从又古者度徳量才而授爵禄贤者在位为王臣其手能作事上以承君下以恤民也小篆加贝作贤惟贤为国家之宝不宝金玉而宝善人之意臣服也指反身屈己以事君之意　　民众也象俯
　　首而执役之形古文　　象又髻袒裼朴野无体之形父家长率教者从　从又一家之主以手指挥卑
　　幼悉聴命也小篆以为举杖非也　母生育子者从女加体指乳养之事　　兄同父母而先生者从人从口古者计口而授田兄承父后弟为余夫爵禄之家嗣位者禄食故先以口登籍上闻之人为兄也　　弟次序也指芟伐之木外有纒缚之形束薪之道必使前后整齐次序不乱始可负持稍有参差则散漫而不就绳约故以次弟之义属之借为人兄弟次序之称为借所専今加竹作第指以竹为纒缚之物也　夫成人而胜负荷之称从大从一大对小而言二十成丁则异于童稚一指其可任事而备人数借为有室家之称言丁成而壮则当有室矣对妇而言则又为其倚任者　妇子之妻也从女从帚言为女子而有所归职任洒扫洁除者也　妻配夫之称从女从齐言与夫齐也小篆从事省文作　言操持内政者也其义稍与妇相混盖对舅姑曰夫妇对夫曰妻义各有当不若从齐为得　朋两贝并行也古以贝为通行之物财货贵贱等字皆用之行贝之法取其大小相当者为一朋其不及朋者为幺贝直甚防薄借为同道相与同事相助之称言一人之心力不能独任者两相辅益则道章而事成小篆分贝之头角露其两须则朋当作　又类于　【缨】字竟譌朋为缨而□亡朋乱矣乃借凤鸟之象形　【古凤字】字而稍损之作取众鸟随凤之义可谓转展相失迷其所自来矣防同志为防从二又人之左手不能作事任劳运
　　用者惟右手右手止一或有所不办则同志者亦以右手相助是一事得两右手以为用宁患其弗举邪然必同志而始好尚无差趋向一致虽为异体而无所间隔也不然一人一手各懐一心岂能强合哉反覆朋防二字知异体同心之义圣人文字之理防矣道人所行也从人从行夫不行则地而已黄茅白而已人行之则为道道不异于地而异其名者行与不行尔夫君臣也父子也兄弟也夫妇也朋友也名位而已君仁臣敬父慈子孝兄防弟悌夫妇有别朋友有信则人之所行者道也礼传曰大哉圣人之道待其人而后行是必待人行始可谓之道也又至道不凝焉凝者由之熟践之久其路平实坚固无偏颇畸陷也小传作　从辵从首言行路当知所向始不妄蹈于义虽可通不若古文之精奥也　徳外得于人内得于己也从心从直人之生也直本无所回曲此心即是天理即是性善或气质习俗有偏此心渐至放失外借师防内加学问方能复还其本心此其所得依然为吾故有之物未尝能増益也直是此心而已矣佛氏谓之直不领悟而证之为无卤莽甚矣又加彳作徳谓行而有得于心从阅歴中来非即妄成真也　学取法于既往而求其得也从子端蒙养也从冂有専居也从臼两□攻治也从爻参互枝量也四体防意于义繁杂不若古文　言小子有所仿效也北音读去声后人遂以为效字误也业业士人玩习者也象形古之竹简木版手执苦于重难作为木架如钟虡之类上业象其齿便于县挂下指以木为柄可以倚徙也借为事之通称　　文错画也经天纬地之称天有自然之文星辰是也故从○人有经纬之文乃以大而交错之意故从文小篆去○之形是无天文也观乎天文以察时变观乎人文以化成天下乌可偏废哉借为文词之用画象诗书经纬天地之大义也　章乐竟为一章从音从十声备宫商角征羽而后可以布之金石丝竹匏土革木作为雅乐也十者奏乐一阕也声音之道出有入无从虚而致实故能格乎天地通乎鬼神感乎人心验兴亡测治乱也章与文相配文言色章言声也　仁从人从一从心正孟子所谓仁人心也圣而尧舜愚而桀纣其心一也所以性善也性善者仁也善之长也人皆有之小篆作　在人之体为元在人之心为仁即此一理也二者何指此上下也上通于天下彻于地人与天地合徳者即此仁也　义宜也从羊从我万事万物各有当然之极则乃恰好适可之谓惟一执我见皆失其宜矣我者一人之私心也羊之为物性最乖戾不能驯扰然而有一主之者为羣羊所宗其饮食卧起无不随之斯羊识路行必居先虽乖戾而无迷失之患以羣羊无我见也孟子曰义人路也羊能知路当舍我而从之　礼履也从示从丨天以髙卑之分示人人制为上下之仪文品节以则天也示属天丨属人又作　为祭祀晏享备物丰盛之意凡嘉美之防合品物既隆仪文复盛所以表其诚敬然上下贵贱有等有序因其隆盛之至者而递降杀之则为天泽之分使大小共由而为履也　知心之灵明也从口从矢口以出言发于心而千里应矢以及物亦自近而穷逺中物为巧知之事一言为知一言为不知口之徳人心昭融洞彻揆事审物矢口而发必然中鹄非聪明天授者不能也转平声为晓识之义其说畧同然领防者述之事知也昭融洞彻者作之事智也或加丂作　再加自作　恐人恃一曲之小慧矢口为言不知敬慎故须攷于古而合乃非私见攷古而得其所自乃为真智也　信诚也从言从心人之恶徳澜翻诈伪莫甚于言盖皆取给于口不由心生者也即御人口给之谓诚确之士将有言也先拟于心思吾行可以从否持已则言顾行行顾言与人则久要不忘朋友有信实心口相谋不妄出不轻诺者也小篆以人言为　机械变诈翻云覆雨俱是此言所造岂足为信邪信本申字自人君与聴言者而立意凡人以言相告者无论其君子小人务使得尽其说择善而从不善而戒不可使之稍有屈抑不竟所长也申之对为屈古作诎从言从出凡在我出言不宜轻率亦不可自取畅达当以屈抑为徳也　变更也从【挛】从攴事物至于纠棼紊乱不能因循苟且而治者必当大为震作痛革其弊壊周礼所谓执扑而从之者也故攴为变乃去乱之意非去乱不可更亲也先儒云自无而有字义未然夫子曰穷则变变则通盖更易其败壊而别为制度也　化变也象倒人形天下变幻不测者无如人颠倒反侧倐忽迁徙而能使之一归于正乃人之妙用也借为造化神化惟天与鬼神能变易有无转换人物也小篆加人作　言变化乃人之作用也　神天神引出万物者也从示从申凡阳气皆升天为众阳之所归故万物之阳气必亲上而申出借为神明神圣神者气也气空而明能为变化莫测其方质凝而暗囿于一隅不能竒异　鬼人所归为鬼从人而戴异物之首无形之形也人身惟髑髅最后朽故以取象从厶者神为天地间阳之灵天下所公也鬼为隂之灵人所私也天神地只人鬼天子祭天地诸侯祭封内山川人各私其亲而祭祖祢非其鬼而祭则不享人以隂阳和合而成形隂阳离散而形毁阳为魂如云气之飘飏隂为魄如果实之精仁隂阳和合魂魄相守隂阳离散魂魄分驰魂气易销魄气难冺人之初死似有似无恍忽莫凭者魄也非魂也及其既久而魄灭子孙之昭格祭祀之如在者鬼也非魂魄也季路问事鬼神子曰未能事人焉能事鬼问死曰未知生焉知死后儒解作不对子路之问而使其从事于事人知生之实非也夫鬼神非他也即人之不可见之灵爽也能事人即能事鬼矣死非异事也知其所以生即知所以死矣明暗非二境也去来非两路也正夫子畣子路之问也
　　宋儒俱以造化流行隂阳错综本自秩然而不紊乱所以指性为理此语虽若深入一层实不免于颠倒夫理之云理者谓玉虽至坚无可从入而其中自有文理为纵横之质也是先有气有质而后有理气质未具理将焉附错综秩然非见之于气质于何知之画有竒耦然后分隂阳然后知条理苟事事物物必欲原其无始之始去圣人躬行实践之义逺甚图有先天有无极俱属追原与此一辙
　　本义卷首所载甚蒙杂不伦邵氏先后天图以外又收干为天坤为地等八卦是京氏易传之所谓游魂归魂子寅辰午申戌丑卯巳未酉亥也后世火珠林因之与揲蓍四十九防之法迥乎不同又不明言其故亦何所取义而赘之于此其六十四卦歌括及三连六段之类近于市井小儿岂可错诸学士简编之内又缀以堆积无稽之卦变图以迷乱后学之耳目徒费心思于无用其为误也大矣安可不证
　　易书广大悉备后世解经之儒随其一隅之所得自为发挥虽矫揉牵强亦自有可髣髴者故曰冒天下之道如冒之覆人五官百骸皆在其下也川流敦化并育并行俱所以阐天地之变化学者各鸣其所见本非前圣大义奥旨然而易理中无不该括诚能采集诸子百家之说各弃其蔽锢之短而取其领悟之长复防通以象辞变占四圣之精义入神无不可覩但当处以虚公守以谦让则其入徳之门也虚公则衺正明而无党同伐异之患谦让则不自以为是而可以取益者多苟能若是释说者吾师也彼何能乱道哉
　　以上所列诸条偶有防心辄随笔杂书零星无序学人之筌蹄不足把玩者然一蠡亦海一撮亦地庶见予之鲁钝铢积缕合不能提纲挈领得意忘象自趋简易其挂一漏万又何诛焉噫愚矣
　　彖象之世文字简严其用也斩截而不可混淆必求其故始得文周立象之防防故推原篆书以穷斯理文言彖象传亦即阐明经义因附注篆以证之至于系辞说卦诸篇已属穷神知化不必局蹐夫文字之端倪而索太羮酒之滋味也况简什浩繁将字学多而易学少得无轻重倒置乎一切篆书俱舍而不讲





　　周易寻门余论卷下
&lt;经部,易类,周易象辞__图学辩惑&gt;
　　图学辨惑原序
　　易有图学非古也注疏犹是魏晋唐所定之书絶无言及于此者有宋图学三出自陈图南以为飬生驭气之术托诸大易假借其乾坤水火之名自申其説如参同契悟真篇之类与易之为道截然无所关合儒者得之始则推墨附儒卒之因假即真奉螟蛉为高曾甘自屈其祖祢据朱子发经筵进表宋易之陈氏亦犹汉之易学授受俱鼻祖于田子装田氏之学传自圣门歴歴可数图学从来出自图南则道家者流襍之大易遂使天下靡然称为易老儒者极其崇奉并讳其所谓老专以易归之亦可畏也上古何尝有图但文字未备画为奇耦示文字之造端尔陈氏不识古文古字误以为图也文周孔子文字大备始得畅其所言着之竹木而义理昭然可覩皆所以阐发古文古字之幽隠破除其艰澁以就夫坦夷读十翼正所以明显彖爻辞象明显彖爻辞象正所以追测卦画之古文古字也创为三图而欲揜包牺已露之面目使天下后世重求之于晦冥蒙昧之途何殊知饔飱而以茹毛饮血为至味毁庐舍而以上巢下穴为适安也秦焚诗书易独以卜筮得免若有图亦宜不禁胡为偏遯而孤行方外秦汉之时虽有黄老之学亦只在民间岂有与世间隔不通于学士大夫之理乎此皆据其偏辞无能强申者也非惑与可不辩与作图学辩惑









　　钦定四库全书
　　图学辩惑　　　　　　　余姚黄宗炎撰
　　河图洛书辩
　　序曰河图洛书之説因汉世习为防纬遂谓龙马神贡献符瑞其事畧与两汉之言祯祥者相似后儒因缘敷防日增月益至陈图南凿凿定为一六二七三八四九五十之数下上左右中之位为河图又定为九宫奇正耦隅之状为洛书云是羲卦禹范之根原两相比校俱似影响未见有实理存乎其间惟欧阳永叔斥为怪妄不足深信是诚仲尼之徒也吾夫子传易称蓍为神物赞其莫大俱就易言之也不过言上古圣人与民同患制卜筮之法使可趋吉避凶以前民用尔至吾夫子教人惟务民义居蔡不智怪神不语学易求无大过占在恒其徳何尝专尚夫败甲枯茎若左氏之浮夸也为此説者引大传之天一地二天三地四天五地六天七地八天九地十以为证又引五位相得而各有合为一与六合二与七合三与八合四与九合五与十合然何以知其下上左右中之位置又何以知其为图也苟随声附和不绎夫至理大道似乎洋洋大观倘按节而求之据实而思之其格格难通者多矣作河图洛书辩








　　辩曰大传曰天一地二天三地四天五地六天七地八天九地十不过言奇耦之数未尝有上下左右中之位置也曰天数五地数五不过言一三五七九为奇二四六八十为耦未尝有一六二七三八四九五十之配合也曰五位相得而各有合不过言奇与奇相得合之而成二十有五耦与耦相得合之而成三十未尝有生数成数及五行之所属也以此为河图絶无证据况又因之而为龙马旋毛之説乎假或然矣龙马之旋毛如此羲画之八卦如彼何曾畧可似是于天地雷风水火山泽毫无关涉于近身逺物逈乎难通使不问河图竟列八卦稍有知识之士歴歴如指掌苟必欲奇耦出诸旋毛阴阳分乎黑白生吞活剥附防而成虽极聪明才辩之士其不可通者终难强解又复杂以洛书谓是神献禹之文禹得之而陈洪范洪范篇中序列九事造为九宫以奉之夫洪者大也范者法也犹言治天下之大经大法也盖治天下之大法有此九条安取乎戴九履一左三右七二四为肩六八为足也禹之治水迹徧九州防瀹决排既毕辨其壤赋令九州之土地可耕可艺皆得画为井田以锡天下之人民也箕子曰天不锡洪范九畴谓鲧治水弗成天下之田畴汨没无能施其治术云尔曰帝锡禹洪范九畴是地平天成烝民乃粒方能展布其治天下之大法云尔名之曰畴者即尽力乎沟洫之谓也名之曰九畴者即井田九百之意也河图洛书并举而言者以河洛为天地之中东西南北风土不齐人物异宜禹之则壤定赋俱因中土而递推之故云成赋中邦也顾命天球河图在东序吾未审此图也者尚是伏羲之故物与或为周家再见之符瑞与或为天闲之覊靮与或为已蜕之皮毛与论语鳯鸟不至河不出图夫子仅云天无祯祥鳯鸟不至矣王室东迁天下之版籍不于职方河不出图矣河图洛书乃地理方册载山川之险夷壤赋之高下与五等六等班爵授禄之制度若禹贡王制之类特因儒者好为神奇愈作怪妄愈失真实矣细绎图绪俱两相比附天一生水水润下必得土而后有所归着土数五以一加五则成六故一六居下地二生火火炎上必得土而后有所托宿以土数之五加二则成也故二七居上天三生木木属东方必植根于土以土数之五加三则成八故三八居左地四生金金属西方必生产于土以土数之五加四则成九故四九居右天五生土土位中央无所不该必博厚无疆乃能为五行之主宰以五益五则成十故五十居中此老氏守中之义即所谓黄庭也金丹也与易仅假借之而已非有卦画理数实可指证者阴阳毉卜之家甲与已合而化土乙与庚合而化金丙与辛合而化水丁与壬合而化木戊与癸合而化火皆此意也即土王四季之説即人身以脾胃为主之説即心为土藏之説然执其道而求之往往有騐与不騐葢亦小道可观者也若夫洛书则显然九宫为地理相宅之用即一白二黑三碧四绿五黄六白七赤八白九紫也以奇当正位耦当四隅奇为主耦为用阴从阳也履一者一乃子位阳生于子自下而上也戴九者阳莫盛于午九乃阳之盈数至上而极也左三者东为生方三生万物也右七者西为金为秋万物成实也二四为肩六八为足者人之耳目视听属阳手足持行属阴二四校六八稍轻所以为肩而在上六八校二四尤重所以为足而在下也大约耳目左多聪明手足右多便利所以二与六居右隅四与八居左隅也其中五则空而不着此老氏虚中之义即所谓牝也众妙之门也与范有何髣髴但取九之一字而发挥之后世筹策之文多有上中下三者或卜得十矣几利几害岂亦有先兆而定之与日者以九宫变动最忌五黄之位指为飞土指为龟甲空亡神煞所住之处则从此而转辗失真者与图书虽同为中五而义则不同图象圆圆者流行其外动动必内有至静者存其五取黄中正位居其所而不迁者也书形方方者一定其外静静必内有运动者存其五取皇极思兼貌言视听者也图书也者守中与虚中也老子之中非虚不能守非守不能虚是以图书可以经纬表里是以图书可以互易也然则何以谓之龙马何以谓之神龟乎易者干干六爻皆龙又乾象为马故云龙马负图九畴稽疑龟从蓍从卿士从庶民从斯谓之大同故云神龟负书其立论则荒诞而不可执其取义则恍忽而无当大道儒者纷纷聚讼强赘易范真揑目生花辩别青红者也要皆陈氏借端汉儒阐发增益藏其吐纳烧炼之微意实非画卦锡畴之正义士君子果能观象玩辞观变玩占则图书之星罗碁布者真可屏诸稗谐之林于易范奚取焉互见上系第十二章注
　　先天八卦方位六十四卦方圆横图辩
　　序曰伏羲以前初无着之方册代见物理之事伏羲欲以文字教天下传后世创为奇耦之画使天地雷风水火山泽八象之在两间者焕然移于方册之上正所谓文字也后圣师其大意变成斜正纵横之状而文字日增是卦画者文字之根原文字者卦画之支流也八卦者六书之指事象形六十四卦者六书之声意转借也为陈邵之説者视此为图以为不立语言文字使人静观以悟其神妙犹云孔孟恶谀墓不为碑版慎毁誉不为序志犹云雅颂不为乐府风人不为长律断句也造为文周孔子只从中半説起人至三圣恐无可复加矣何独于演易赞易不识向上精微仅从中半説起自戾于伏羲作易之大道乎有周之时简编未繁无堆牀揷架之部帙吾夫子学易韦絶穷思极其拟议必曰昔者圣人之作易也推原上古探所由来渐及中古攷其穷变一一着明昭然旦昼独近摛糟粕遗向上根原而不顾尚得为至圣否后此二三千年去古愈逺注经解传汗牛充栋乃忽遇夫天根月窟与伏羲揖逊于一堂印心于宻室就使事事合符吾尚未敢信其必然况乎自相衡决彼此乖舛惟以大言压人欲其不疑岂非后儒之好怪耶试平心静观文彖周爻孔翼治乱圣狂经国修身吉凶悔吝揭日月于中天无论智愚贤不肖俱可持可效循道而行外之则治国平天下致斯世于雍熙内之则穷神知化尽性以至于命陈邵先天方位变乱无稽徒取对待横图干一兑二离三震四巽五坎六艮七坤八奇耦叠加有何义理有何次序又屈而圆之矫揉造作卦义无取时令不合又交股而方之装凑安排若织锦囘文全昧大道帝王之脩齐治平安在圣贤之知天知人安在庸众之趋吉避凶安在反谓文周孔子所不能窥亦是老者曰孔子吾师之弟子之意尔古人命名立意有典有则可观玩可讽咏今用横圆方制为名号亦觉俚俗鄙野大非修辞【缺】文之防五百年来诪张戞聒令紫色鼃声夺黄钟鼓之席推倒周公孔子压于其上率天下之人而疑三圣人者非二氏之徒实儒者之徒也杨墨之道不息孔子之道不着岂因区区谫陋敢自外于名教乎作先天诸图辩
  </div>
  <div class="pagination">
   <a href="周易象辞_page36.html">
    上一页
   </a>
   <span>
    ...
   </span>
   <a href="周易象辞_page32.html">
    32
   </a>
   <a href="周易象辞_page33.html">
    33
   </a>
   <a href="周易象辞_page34.html">
    34
   </a>
   <a href="周易象辞_page35.html">
    35
   </a>
   <a href="周易象辞_page36.html">
    36
   </a>
   <span class="current-page">
    37
   </span>
   <a href="周易象辞_page38.html">
    38
   </a>
   <a href="周易象辞_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
