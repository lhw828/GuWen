<!DOCTYPE html>
<html>
<head>
    <meta charset="UTF-8">
    <title>周易本义通释 - 第 11 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易本义通释 - 第 11 页/共 26 页</h1>
    <div class="content">　　九三弗过防之从或戕之凶
　　小过之时事每当过然后得中九三以刚居正众阴所欲害者也而自恃其刚不肯过为之备故其象占如此若占者能过防之则可以免矣　通曰弗过防之作一句读戒辞也依九四例作两句读亦戒辞也谓三恃其刚而不肯过防可也谓三之阳虽弗过而当防阴之过亦可也阴欲害阳阳当为备若反从之则或被其戕而凶或者未必然之辞圣人以此戒三谓当以阴之过也而防之不当以阴之比也而狎之也
　　九四无咎弗过遇之往厉必戒勿用永贞
　　当过之时以刚处柔过乎恭矣无咎之道也弗过遇之言弗过于刚而适合其宜也往则过矣故有厉而当戒阳性坚刚故又戒以勿用永贞言当随时之宜不可固守也或曰弗过遇之若依六二爻例则当如此说若依九三爻例则过遇当如过防之义未详孰是当阙以俟知者　通曰九居三则戒以从或戕之凶九居四以无咎许之何也二阳皆当阴过之时然三当二阴方来之冲不可不防四当二阴已上之势可以无咎故九三弗过防之防当用力九四弗过遇之遇非有心然往则有厉而当戒故戒三之从者从在下之阴也戒四之往者往而从上之阴也然往非也固守不能随时之宜亦非也必知时达变者可语此矣
　　六五密云不雨自我西郊公弋取彼在穴
　　以阴居尊又当阴过之时不能有为而弋取六二以为助故有此象在穴阴物也两阴相得其不能济大事可知　通曰密云不雨自我西郊文王为小畜六四言也而周公以言小过之六五何防盖皆言小者不能大有为也皆互兊皆有云雨自西之象坎为弓凡互坎或厚坎皆取弋射象然彼射隼射雉此仅取彼在穴甚言阴小之不足大有为也初上有飞鸟象在穴不飞者也易之取象大者以田为象最大者以狩为象小则以弋为象　六五阴柔居尊阴唱不和而上六复上之必使九三弋而取其在穴可也三公位
　　上六弗遇过之飞鸟离之凶是谓灾眚
　　六以阴居动体之上处阴过之极过之已髙而甚逺者也故其象占如此或曰遇过恐亦只当作过遇义同九四未知是否　通曰六二阴柔中正故曰过曰遇九四阳弗过而遇乎阴上六阴弗能遇而过乎阳四无心之遇上有心之过也初之飞鸟以凶上飞鸟而离之凶可知矣不特曰凶且天灾人眚无不有之然则阴之过岂阴之福防
　　【离下坎上】
　　既济亨小利贞初吉终乱
　　既济事之既成也为卦水火相交各得其用六爻之位各得其正故为既济亨小当为小亨大抵此卦及六爻占辞皆有警戒之意时当然也　通曰后天以坎离居先天乾坤之位故上经首乾坤后坎离下经亦以坎离之交不交终焉坎阳而离阴坎先而离后上经乾坤之后坎上坎下凡六卦下经亦以坎上坎下终焉卦名既济未济亦且取义于坎五行坎中之水最先而天下坎阴之时最多故既济之时阴阳各得其正小者且无不亨而圣人犹戒之曰利贞曰初吉终乱易之道一阳一隂天下之生一治一乱阳一而阴二故治常少而乱常多创业之主以忧勤而吉守成之君以逸乐而乱初吉不防时终乱乃迭见圣人所以于既济之时深戒之也　既济似泰下三爻吉上三爻凶
　　初九曵其轮濡其尾无咎
　　轮在下尾在后初之象也曵轮则车不前濡尾则狐不济既济之初谨戒如是无咎之道也占者如是则无咎矣　通曰九刚动之才有轮象初一卦之后有尾象轮所以行曵其轮则不行兽渉水必揭其尾濡其尾则不济此既济时也而有未济之象初九以刚居刚宜可以济当济之初而谨戒如是盖欲济而未敢轻济也故无咎
　　六二妇丧其茀勿逐七日得
　　二以文明中正之德上应九五刚阳中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒　通曰五虽与二应而不汲汲于求二者处既济之时刚中反为中满故也二欲自行其道不可得矣如妇丧其茀茀车之蔽也丧其茀失其所以行也中正之道不可终废五虽不汲汲于二二守中正之道亦不汲汲然逐之数极则必变道穷则必通也不然丧特失其在外者逐则自失其在我者矣震六二亦曰七日得皆自二反覆数之歴七数又值二是二之所以为中正者固在也中正可久废防
　　九三髙宗伐鬼方三年克之小人勿用
　　既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同　通曰三居离明之极上在坎险之外故有髙宗伐鬼方之象或是髙宗伐鬼方尝占得此爻故引之以为象案本义曰六爻占辞皆有警戒意然则此称髙宗者盖以为九三戒也三居离终火性易躁况复以刚居刚圣人惟恐其失之躁动也故曰髙宗之伐鬼方也宜若易然然且三年克之其不如髙宗者可知矣小人勿用用小人则有躁动之失故也三代之兵未尝用一小人用小人是平一乱而生一乱也圣人此意甚微故于初则勉其谨戒于二则戒以勿逐于三则戒以小人勿用盖于既济之时惟欲其迟重缓进常如未济之时
　　六四繻有衣袽终日戒
　　既济之时以柔居柔能豫备而戒惧者也故其象如此程子曰繻当作濡衣袽所以塞舟之罅漏　通曰九三以刚居刚易失之躁故以髙宗三年克鬼方之象戒之六四以柔居柔自有能豫备而戒惧之象矣譬之乗舟者不可以无襦而忘衣袽亦不可谓衣袽已备遂恝然不知戒水浸至而不知则虽有衣袽不及施矣备患之具不失于寻常而虑患之念又不忘于顷刻此处既济之道
　　九五东邻杀牛不如西邻之禴祭实受其福
　　东阳西阴言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也　通曰东阳也谓五西阴也谓二禴夏祭也离为夏本义于既济卦爻之辞拳拳于时之一字此则曰九五居尊而时已过不如六二在下而始得时也时之过其如月已望而将晦之时乎时之始至其如月方而将至于望之时也且曰又当文王与纣之事夫文王与纣同此一时也在纣则为已过之时在文王则为未至之时也然福在天地间未尝不以与人非吝于纣而私于文王也文王实有以受之纣自无受之之道耳
　　上六濡其首厉
　　既济之极险体之上而以隂柔处之为狐渉水而濡其首之象占者不戒危之道也　通曰初九以阳刚而濡其尾当济之初而不轻于济也上六以阴柔而濡其首是济之极而反不能济者也上之厉何如初之无咎防
　　【坎下离上】
　　未济亨小狐汔济濡其尾无攸利
　　未济事未成之时也水火不交不相为用卦之六爻皆失其位故为未济汔防也防济而濡尾犹未济也占者如此何所利防　通曰上经首乾坤乾坤之后六卦皆主坎之一阳下经终既未济济因坎水取义而亨又皆主离之一阴天地终始皆水火相为用也三阳失位故未济三阴应三阳而阴又得中所以未济终于济小狐汔济濡其尾未济之象也无攸利未济之占也易不终既济而终未济易不可穷故也未济之时其花未开之春月未圎之夜乎天地不交为否否不曰亨否不通也水火不交为未济非不济也未焉尔故曰未济亨无他未济水火之不交而坎男下离女上又男女之交也况既济下离互坎上坎互离既济之中互未济未济下坎互离上离互坎未济之中互既济非惟见时变之相为反覆而水火互藏其宅复于易中见之
　　初六濡其尾吝
　　以阴居下当未济之初未能自进故其象占如此通曰初九以阳居阳当既济之初而濡其尾时可济不敢轻济也故无咎初六以阴居阳当未济之初而濡其尾时未可济而不能自济也故吝
　　九二曵其轮贞吉
　　以九二应六五而居柔得中为能自止而不进得为下之正也故其象占如此　通曰既济初九兼濡尾曵轮二象未济初与二分之初在下当为尾九刚动当为轮初濡其尾才柔不能自进二曵其轮刚居柔而得中能自止而不进也中则无有不正故吉
　　六三未济征凶利渉大川
　　阴柔不中正居未济之时以征则凶然以柔乗刚将出乎坎有利渉之象故其占如此盖行者可以水浮而不可以陆走也或疑利字上当有不字　通曰既济六爻不出卦名未济六三卦名独见盖六爻俱失位初上处无位之地中四爻其三皆曰贞吉独于六三曰未济征凶岂非未济之时以征则凶而以居贞则吉乎况未济之时惟刚乃克有济故九二九四贞吉上九无咎如六三阴柔又不中正未济终难济矣故以征则凶亦不利渉川也　六三居坎上可以出险阴柔非能济者故明言未济征凶然乗承皆刚有助利渉大川则可济也
　　九四贞吉悔亡震用伐鬼方三年有赏于大国
　　以九居四不贞而有悔也能勉而贞则悔亡矣然以不贞之资欲勉而贞非极其阳刚用力之久不能也故为伐鬼方三年而受赏之象　通曰爻言贞吉者三九二刚中中则正矣言贞吉而不言悔亡五柔中故贞吉无悔九四不中故勉之以贞吉而后悔亡言不如是则悔不亡也本义曰以不贞之资欲勉而贞非极其阳刚用力之久不能也故为伐鬼方三年而受赏之象既济伐鬼方说胜敌此伐鬼方借说自胜其亦以既济九三应在外未济九四之应在内欤意谓既济九三以刚居刚故直曰髙宗伐鬼方未济九四以刚居柔故曰震用伐鬼方震惧也临事而惧未济者必济矣大扺三四爻皆人位易于干之三曰终日干干夕惕惕惧也于既济之四曰终日戒戒惧也此复取震惧之意惧以终始所以为易之教也
　　六五贞吉无悔君子之光有孚吉
　　以六居五亦非正也然文明之主居中应刚虚心以求下之助故得贞而吉且无悔又有光辉之盛信实而不妄吉而又吉也　通曰九居四非贞贞吉悔亡勉之之辞也六居五亦非贞贞吉无悔予之之辞也盖五文明之主是为君子之光虚心以求九二刚中之助是为有孚此所以为正吉而又吉也
　　上九有孚于饮酒无咎濡其首有孚失是
　　以刚明居未济之极时将可以有为而自信自养以俟命无咎之道也若纵而不反如狐之渉水而濡其首则过于自信而失其义矣　通曰既济三阳皆得其位未济三阳皆不得位然既济初曵轮未济二亦曵轮既济三伐鬼方未济四亦伐鬼方既济之五反不若未济之上者以时而言未济不如既济之初既济不如未济之终也程于此多发出义命二字本义又分言之盖谓未济之极将可济矣自信自养所以俟命也若纵而不反如狐之濡其首则过于自信自养而失其义矣命在天义在我不能自信自乐以俟命非也过于自信自乐而失我之义亦非也周公繋易于既济之终以濡其首为时事之失于未济之终以濡其首为人事之失其与民同患之意愈切故于辞愈惧善学易者信不可顷刻不知所惧也











　　周易本义通释卷二
<经部,易类,周易本义通释>
　　钦定四库全书
　　周易本义通释卷三
　　元　胡炳文　撰
　　象上
　　象者卦之上下两象及两象之六爻周公所系之辞也
　　天行健君子以自彊不息
　　天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天德之刚则自彊而不息矣　通曰上经四卦干曰天行坤曰地势坎曰水洊至离曰明两作先体而后用也下经四卦震曰洊雷艮曰兼山巽曰随风兊曰丽泽先用而后体也乾坤不言重异于六子也称健不称干异于坤也然干虽不言重而言天行则一日一周明日又一周而重之义已见于行之一字自彊所以为天德之刚或以人欲害之则息矣
　　潜龙勿用阳在下也
　　阳谓九下谓濳　通曰夫子于乾坤初爻揭阴阳二字以明易之大义干初曰阳在下坤初曰阴始凝扶阳抑阴之意已见于言辞之表
　　见龙在田德施普也
　　通曰小象提出一德字见九二之所以为大人者以德言非以位言也
　　终日干干反复道也
　　反复重复践行之意
　　或跃在渊进无咎也
　　可以进而不必进也
　　飞龙在天大人造也
　　造犹作也　通曰二之施以德言五之造兼德与位言有其德无其位不敢作礼乐即所谓造也
　　亢龙有悔盈不可久也
　　通曰干上九阳之盈盈则必消故不可久坤上六阴之虚虚则必息故称龙焉
　　用九天德不可为首也
　　言阳刚不可为物先故六阳皆变而吉　天行以下先儒谓之大象潜龙以下先儒谓之小象后仿此通曰经言无首言不可为首为人之用九者言也易存乎用用易存乎人
　　地势坤君子以厚德载物
　　地坤之象亦一而已故不言重而言其势之顺则见其髙下相因之无穷至顺极厚而无所不载也
　　履霜坚冰阴始凝也驯致其道至坚冰也
　　案魏志作初六履霜今当从之驯顺习也　通曰上六曰其道穷也由初六顺习其道以至于穷尔两其道字具载始末经曰坚冰至要其终也曰至坚冰原其始也
　　六二之动直以方也不习无不利地道光也
　　通曰六二之动直以方也欲知其直方当于动处观之地之生物也藏于中者毕达于外而无所回隠此可以见其直其成物也洪纎髙下飞潜动植随物赋形而各有定分此可以见其方若其大则地之无不持载固不待言而可见矣地道之光自然而然人之德能如地道之内直外方而又盛大则岂待学习而后利乎
　　含章可贞以时发也或从王事知光大也
　　通曰小象于三言智于二言义仁礼之性健义智之性顺君子于坤法其柔顺之贞而已
　　括囊无咎慎不害也
　　黄裳元吉文在中也
　　文在中而见于外也
　　龙战于野其道穷也
　　通曰干六爻皆取龙为象坤之取象曰履霜曰直方曰含章曰括囊曰黄裳曰其血黄不一而足阳纯而阴杂也
　　用六永贞以大终也
　　初阴后阳故曰大终　通曰既提出阴阳二字于乾坤初爻至此曰以大终也于以见阴为小阳为大阴阳之大分明矣
　　云雷屯君子以经纶
　　坎不言水而言云者未通之意经纶治丝之事经引之纶理之也屯难之世君子有为之时也
　　虽盘桓志行正也以贵下贱大得民也
　　通曰乾坤初爻提出阴阳二字此则以阳为贵阴为贱阳为君阴为臣尊阳之义益严矣
　　六二之难乗刚也十年乃字反常也
　　通曰柔乗刚非常也十年乃字则应乎刚而反常矣
　　即鹿无虞以从禽也君子舍之往吝穷也
　　通曰经言不如舍辨之审也言舍之去之决也
　　求而往明也屯其膏施未光也泣血涟如何可长也山下出泉蒙君子以果行育德
　　泉水之始出者必行而有渐也
　　利用刑人以正法也
　　发蒙之初法不可不正惩戒所以正法也　通曰君师之道正而已屯初志行正蒙初以正法初之正犹惧失之于终况不正于初乎
　　子克家刚柔接也
</div>
    <div class="pagination">
<a href="周易本义通释_page10.html">上一页</a><span>...</span><a href="周易本义通释_page6.html">6</a><a href="周易本义通释_page7.html">7</a><a href="周易本义通释_page8.html">8</a><a href="周易本义通释_page9.html">9</a><a href="周易本义通释_page10.html">10</a><span class="current-page">11</span><a href="周易本义通释_page12.html">12</a><a href="周易本义通释_page13.html">13</a><a href="周易本义通释_page14.html">14</a><a href="周易本义通释_page15.html">15</a><a href="周易本义通释_page16.html">16</a><span>...</span><a href="周易本义通释_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
