<!DOCTYPE html>
<html>
<head>
    <meta charset="UTF-8">
    <title>大易缉说 - 第 18 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 18 页/共 29 页</h1>
    <div class="content">　　上六不明晦初登于天后入于地
　　旣曰不明而又曰晦者甚其昏暗之辞也处一卦之上得至髙之位是初登于天也以坤隂之极居明夷之终尽夷其明是后入于地也此其所以成明夷之世
　　象曰初登于天照四国也后入于地失则也
　　言升于至髙之位本可以照临四方而乃尽夷其明是失其则也失则者失其爲君当然之道也
　　【离下巽上】
　　家人一家之人也爲卦离下巽上离火也巽木也风也火生于木风又生于火如夫妇父子相生于无穷家人之象也上下二阳如宫焉竒耦倡和于中室家之象也明于内而巽于外处家之道也故爲家人
　　家人利女贞
　　圣人取巽长女离中女爲家人卦又二与四爲成卦之主皆隂柔得正故曰利女贞亦自古以来家之兴衰未有不由于妇人者盖男正唯能正身以率下女正则家道俱正也故家人之义唯利女贞
　　曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　此释辞而推极家人之义也以六居二而位乎内卦之中女正位乎内也以九居五而位乎外卦之中男正位乎外也男女各正其位则尊卑上下之义得矣此天地之大义也严君者主于出命以正一家父母之谓也父道固主乎严母道尤不可以不严犹国有尊严之君长也故曰严君盖处家之道无尊严则孝敬衰无君长则法度废故家人一卦大要以刚严爲尚父父者父尽父道子子者子尽子道以至兄弟夫妇皆尽其道则家道正推一家可以及天下故正家而天下定矣
　　象曰风自火出家人君子以言有物而行有恒
　　风自火出敎自家出家自身出此家人之象亦家人之义也故君子以之先正其身言必有物行必有恒物事实也恒常度也言而无物则欺行而无恒则僞欺乎言僞乎行而能正家者无之
　　初九闲有家悔亡
　　初有家之始也闲防闲有法度也闲家之道闲之于始则不伤恩不害义处家之善也初之不谨而闲之于后所伤多矣悔得亡乎谚所谓训子婴孩训妇初来之意九刚明之才能闲家者也不云无悔而曰悔亡者羣居不能无悔以能闲故亡耳
　　象曰闲有家志未变也
　　言闲之于家人正志未变之初也正志巳变而后闲之所伤必多矣非有家之善也
　　六二无攸遂在中馈贞吉
　　二以柔顺中正之徳正位乎内而外应阳刚中正之五阳倡隂和男行女随而巳故曰无攸遂遂专也传曰大夫无遂事示不敢专也唯居中而主馈者乃妇人之职诗曰无非无仪惟酒食是议故无攸遂在中馈唯以顺从爲正故吉
　　象曰六二之吉顺以巽也
　　不顺则不能承乎上而有先迷之失不巽则不能安乎下而旷在中之职故二之吉顺与巽而已
　　九三家人嗃嗃悔厉吉妇子嘻嘻终吝
　　三以刚居刚虽得正而过乎刚者也治家过刚则必伤于严故家人嗃嗃常存恐悚之意骨肉恩胜严过故悔然虽悔于严厉而家道齐肃人心祗畏犹爲家之吉若妇子嘻嘻乐无节则终有吝矣
　　象曰家人嗃嗃未失也妇子嘻嘻失家节也
　　治家不可以不严嗃嗃虽厉未爲失也若妇子嘻嘻则失家之节矣王弼曰与其渎也宁过乎严
　　六四富家大吉
　　四以柔顺居上卦之内而得其正其家人之母欤家人六位皆得其正礼所谓父子笃兄弟睦夫妇和之家肥者也其富可知而四又以巽顺之正处之于上保有其富而大吉也冝哉
　　象曰富家大吉顺在位也
　　四以柔顺之徳得其正位是能安处以长守其富者也吉孰大焉
　　九五王假有家勿恤吉
　　五君位故以王言假至也极也五以阳刚中正位乎外二以柔顺中正位乎内是五有刑家之道二有内助之徳一卦六爻皆得其正是极乎有家之善者也尚何忧恤哉其吉者家正而天下定也
　　象曰王假有家交相爱也
　　言王所以极有家之善者由一家各尽其道上下交相爱也
　　上九有孚威如终吉
　　家人之终家道成也故极言齐家久逺之道齐家之道以诚爲本以严爲用盖不诚则上下相欺众事不立不严则礼法不存渎慢易生如此而家道齐者未之有也故家人之终以孚威二者言之是二者保家道之终吉者也
　　象曰威如之吉反身之谓也
　　九以刚居上能威者也然威乎人而不能威乎巳则人亦不我信而不我从矣故曰欲齐其家者先修其身
　　【兊下离上】
　　睽乖异也爲卦兊下离上伊川曰离火上炎兊泽润下二体相违睽之象也中女少女虽同居而所归各异睽之义也故爲睽
　　睽小事吉
　　睽之成卦三与五也皆以隂居阳而不当位故不能大有所爲且当睽之时上下之情动相乖戾故不可以大事唯于小事则吉也
　　曰睽火动而上泽动而下二女同居其志不同行以二体释卦名义离兊皆干体而火上泽下不动则巳动则睽违女之少也同处长则各适所归是其志不同行所以爲睽睽者本同而后异也本不同则何睽之有
　　说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　以卦徳释辞而极言处睽之道也下以兊说而上丽乎离之明五以柔中而下应乎二之刚卦徳如此而不能成天下之大事者当睽之时柔上行而居尊成卦之主皆不当位故也然则睽终不合欤说丽乎明睽之合也五应乎二睽之合也天髙地下其势睽矣而生成之事则同也阳男隂女其质睽矣而交感之志则通也物分万殊睽矣而同禀隂阳生成肃杀之事则相类也以其时之事言之则可小而不可大以其时之用言之则甚大而非小也故曰小事吉而又曰时用大矣哉
　　象曰上火下泽睽君子以同而异
　　言异而同象言同而异非同而异何以爲睽离兊皆出于干泽火均于济物而上下之性不同是同而异者睽之象也君子以之于世俗所同之中义有不可同者不能不异其同其异岂茍乎哉
　　初九悔亡丧马勿逐自复见恶人无咎
　　睽之诸爻皆言处睽之道九当人情睽异之初以刚居刚冝有悔者然居得其正且处说体不与人睽故悔亡马所以行阳上行者也初与四同徳居相应之地而四离体上进不应于初故有失马之象火水相仇又有恶人之象然失马冝逐而不逐恶人不冝见而见之何也盖方睽之初其睽未深马之失也未逺恶人睽间之情未甚也失马逐之则愈逐愈逺恶人激之则愈激愈睽故勿逐而听其自复见之而可以免咎也处睽之初其道当如此不然睽终于睽矣
　　象曰见恶人以辟咎也
　　以辟咎者谓睽之初若遽絶之则益生怨怼见之则可免睽乖之咎也
　　九二遇主于巷无咎
　　九二刚中之臣六五柔中之君在他时则爲隂阳相应在睽之时则爲刚柔相戾故二于其主不得不遇于巷盖遇者逢迎之谓巷者委曲之意言不幸当睽之时爲九二者不可自挟其刚亦当委曲求遇然后可以免君臣睽乖之咎也
　　象曰遇主于巷未失道也
　　遇非枉道以相求巷非邪僻之曲径本吾正应但处上下睽乖之时不得不委曲以求合耳故曰未失道言于正道未爲失也
　　六三见舆曳其牛掣其人天且劓无初有终
　　三处睽之时正应在上爲二与四睽间之而不得合舆以载人牛以引舆而进者然居二阳之间欲进则其舆方曳于前而其牛或掣于后是九二爲之厄也而六三志刚勇于进其人又遭天劓之伤天者髠其首止之于上也劓者刑其鼻絶其交通也是九四又爲之厄也盖三处睽之时质柔志刚不中不正而居二强之间故见侵陵如此然二四于三无合之义上亦而居睽之极睽极必合是初不免爲二阳所厄而终必与上九相合也故曰无初有终
　　象曰见舆曳位不当也无初有终遇刚也
　　以六居三位不当也方睽之初遇二四之刚无初也睽终必合遇上九之刚有终也
　　九四睽遇元夫交孚厉无咎
　　四遭时之睽处二隂之间而无应与是睽而者也元夫犹言善士指初也观其不校知其善也四居近臣之位独立无与幸有初九同徳君子与之相遇四能交之以诚则睽不矣虽然当睽之时非自然之合必危厉以处之乃得无咎
　　象曰交孚无咎志行也
　　言与善人君子至诚相交可以合睽而行其志故无咎
　　六五悔亡厥宗噬肤往何咎
　　以隂居尊冝有悔者得中应刚故能亡之睽之诸爻皆言睽独二五不言而言合盖合天下之睽者君相责也隂以阳爲宗如同人于宗亦指九五肤者睽之浅噬则合之深睽之世上下皆睽而君臣之合如此可以往而有爲何咎之有
　　象曰厥宗噬肤往有庆也
　　二以阳刚之才当济睽之任五以柔中之徳噬而深合之以此道而往其福庆将及于天下岂但无咎而巳哉
　　上九睽见豕负涂载一车先张之弧后说之弧匪寇婚媾往遇雨则吉
　　以九居上刚之极也处睽之终睽之极也位离之上明之极也而一以不正处之故其刚极则躁暴而不详其睽极则咈戾而难合其明极则过察而多疑有三爲应本不唯其如此妄生猜疑自取独故曰睽谓其不而取者睽极而疑生疑极而妄生也其见三之如豕负泥涂而汚巳疑也其见三之载一车而祟巳妄也疑妄之极至欲张弧以射之则亲爲雠矣然物理极则必反及其妄去疑释则说之弧然后知六三非寇乃婚媾之亲也雨隂阳和也往遇雨者谓疑妄既释上九六三隂阳和而复合故吉致此吉者亦刚明之力也
　　象曰遇雨之吉羣疑亡也
　　生于睽睽生于疑今羣疑既亡则睽而合合而和所以吉也
　　【艮下坎上】
　　蹇难也足不能进之义爲卦艮下坎上伊川曰坎险也艮止也险在前止而不能进也前有险防后有峻阻足进不能故爲蹇
　　蹇利西南不利东北利见大人贞吉
　　西南坤方言成卦九五往得坤之中坤之体顺而平也东北艮方言成卦九三止于艮之上艮之体险而阻也处蹇之道顺处平地则难可纾止于险地则难益甚矣故曰利西南不利东北济蹇难者必有过人之才必得贞正之道而后可故曰利见大人贞吉卦爻之辞皆处蹇之道
　　曰蹇难也险在前也见险而能止知矣哉
　　以卦体释卦名义而賛处蹇之善也坎险在前止而不进知也若冐险而进岂知者之事哉故诸爻喜来而恶往唯二与五不言来往盖君臣济蹇者也其可见险而遽止乎其止者处蹇之事也不止者济蹇之事也
　　蹇利西南往得中也不利东北其道穷也利见大人往有功也当位贞吉以正也蹇之时用大矣哉
　　以成卦之主释辞西南坤之方坎实坤体成卦之五以阳刚往居其中故曰往得中是处蹇而得就平地也东北艮之方成卦之三止于艮体之上是处蹇而止危险之地以自取困穷故曰其道穷大人者九五也处蹇而见此阳刚中正之大人往必有功故利五三成卦之主得位之正一卦六爻皆得其正率以此正盖不但济蹇而吉虽一正天下可也故曰当位贞吉以正也由此观之当蹇之时济蹇之用岂不大哉
　　象曰山上有水蹇君子以反身修徳
　　地上有山险矣山上复有水是险之又险行不能进蹇之象也君子以之反身修徳者所谓行有不得则反求诸其身修徳以俟命而巳行险侥幸君子不爲也
　　初六往蹇来誉
　　隂柔在下而处蹇坎险在前而无应若遂往进则蹇愈甚故曰往蹇来对往而言来而不往则有知几识时之誉故曰来誉
　　象曰往蹇来誉宜待也
　　往而行险不如居易以俟之爲宜也
　　六二王臣蹇蹇匪躬之故
　　以二奉五王臣之象二以柔顺中正之臣上奉阳刚中正之君当蹇之世君防于险而二又居互体重坎之下是蹇之又蹇也然二之志曾不少变必欲往济其君之难岂身谋之故其忠则然也不言吉凶者六二之中正但知鞠躬尽瘁而巳成败利钝非所计也
　　象曰王臣蹇蹇终无尤也
　　大臣遭天下之多难君防于险而躯求济假使不济志义亦可嘉矣何尤之有
　　九三往蹇来反
　　三居艮体之极进即遇险应又隂柔故往则蹇然以刚正处下之上爲下二隂所附方蹇之时隂柔者不能自立皆欲亲附于阳故九三往而入险不如来反于内之安也
　　象曰往蹇来反内喜之也
　　内之二隂所以能立于蹇难之世者以三爲之捍蔽外险也若反而来于内则二隂得所附其喜何如哉故曰内喜
　　六四往蹇来连
　　往即防于坎之中故曰往蹇来则与三相比三又爲下二隂所附二隂又与四同徳故曰来连谓来则与下相牵连而合也能与众合亦处蹇之道
　　象曰往蹇来连当位实也
　　四与三皆当位易例隂虚阳实谓得九三之比而后得与众相连也
　　九五大蹇朋来
　　五君也而处蹇天下之大蹇也五以阳刚防于险中亦大者蹇也然居中得正故得朋来之助曰当位贞吉以正者谓收正之功虽在九五而任正之责则内外之正人也故曰朋来如是则蹇不足虑矣而不言吉者朋虽正人而皆柔弱当此大蹇济否未可知也
　　象曰大蹇朋来以中节也
　　谓五不失其中正之节故能得朋来之助也
　　上六往蹇来硕吉利见大人
</div>
    <div class="pagination">
<a href="大易缉说_page17.html">上一页</a><span>...</span><a href="大易缉说_page13.html">13</a><a href="大易缉说_page14.html">14</a><a href="大易缉说_page15.html">15</a><a href="大易缉说_page16.html">16</a><a href="大易缉说_page17.html">17</a><span class="current-page">18</span><a href="大易缉说_page19.html">19</a><a href="大易缉说_page20.html">20</a><a href="大易缉说_page21.html">21</a><a href="大易缉说_page22.html">22</a><a href="大易缉说_page23.html">23</a><span>...</span><a href="大易缉说_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
