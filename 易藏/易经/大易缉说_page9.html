<!DOCTYPE html>
<html>
<head>
    <meta charset="UTF-8">
    <title>大易缉说 - 第 9 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 9 页/共 29 页</h1>
    <div class="content">　　愿志愿也素履先定故往而行行其志耳
　　九二履道坦坦幽人贞吉
　　履之时六三履刚而上进矣二有同于上无阻于前若与三俱进则履道坦坦平且易也然二刚介居中以隂自晦而不应于上是幽人贞固者之所爲也于众进之时独贞固其守而安于静吉可知也
　　象曰幽人贞吉中不自乱也
　　言不以众皆进而易其所守之中是不以利欲乱其中者也
　　六三眇能视跛能履履虎尾咥人凶武人爲于大君三以隂居阳以柔履刚谓其明耶则众阳而独隂谓其不明耶则又居于阳眇能视之象也谓其能行耶则众刚而独柔谓其不能行耶则又履乎刚跛能履之象也是体暗而用明才弱而志刚者也而又不中不正故不自度量而一于进敢于蹈危取祸如履虎尾而受咥人之凶也若不顾强弱勇猛直前唯武人用之以有爲于大君之事则可然彖亦主三而言曰不咥人亨此曰咥人凶何也盖彖緫言一卦之体爻则据其时与位而言所以不同故曰易之爲道也屡迁
　　象曰眇能视不足以有明也跛能履不足以与行也咥人之凶位不当也武人爲于大君志刚也
　　三质暗才弱本不足以有爲以当履之时一隂爲主适与时遇是以不顾其位不当勇于行而履危蹈祸斯道也唯武人用之以爲王事一于进以行其志之刚则可故爻辞于咥人凶后言之用各有当也
　　九四履虎尾愬愬终吉
　　愬愬惊惧之貌上三阳虎之象也四居其末是正履虎尾之上者然以刚居柔是质虽刚而志则柔故能愬愬然知所畏惧而终于获吉
　　象曰愬愬终吉志行也
　　三与四皆履虎尾者三凶而四吉何也三柔而志刚勇于行而不知惧四刚而志柔谨于行而知所惧也惧则能防是以终吉其吉者上进之志行也
　　九五夬履贞厉
　　履之卦义履刚也履刚之道尚柔不尚刚也五虽中正以履帝位然以刚居刚而承乘应皆刚是一于尚刚者也夬履谓决于行也一于任刚决行而不顾则于中正之道岂能无疚乎若贞固守此危道也故曰贞厉
　　象曰夬履贞厉位正当也
　　居得致之位据得专之势而任刚决行借使失得相半乖误亦多矣虽得正亦危道也其可贞固守之乎
　　上九视履考祥其旋元吉
　　履之爲道尚柔不尚刚也上九以阳居隂既能自抑其干健之刚且独应夫兊说之柔是处履之时尚柔而行者莫如上九其善可知考成也祥善也旋归也言上九所视所履爲能成履道之善于履之终而归于大吉者也故曰其旋元吉
　　象曰元吉在上大有庆也
　　上履之终也元吉在上谓大善于终也大善于终者则其人大有福庆可知也
　　【干下坤上】
　　泰通泰也爲卦干下坤上阳降而下隂腾而上天地交而二气通万物遂其生成故爲泰
　　泰小往大来吉亨
　　泰否皆乾坤互易全体以成卦故止以隂阳言之小隂也大阳也往谓往于外来谓来于内阳下降隂上腾隂阳之气交天地之泰也君推诚以接其下臣竭诚以事其上上下之志通朝廷之泰也君子在内小人在外各得其宜天下之泰也泰之道吉且亨也泰否吉凶之变无他隂阳邪正内外消长而巳
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　内阳外隂以卦体言内健外顺以卦徳言天地上下之交通君子小人之内外以人物言泰者其天地人物至和极治之时也
　　象曰天地交泰后以财成天地之道辅相天地之冝以左右民
　　天地交而隂阳和万物遂所以爲泰人君象之财成其道辅相其宜以左右民财如达财之财因而笃之以成其生养之道辅如辅弼之辅助而相之以赞其化育之宜此天地之间所以无一物之不泰也古财材通
　　初九防茅茹以其彚征吉
　　初以刚正居下是君子而在下者也时既泰则进而上行茹根之牵连者彚类也君子进必以其类如茅之根防其一则牵连而起矣下二阳乃其类也征行也志行道亦行也故吉
　　象曰防茅征吉志在外也
　　独善其身者内也兼善天下者外也初九上进之志在天下不在一身故曰在外其孟子所谓达可行于天下而后行之者也
　　九二包荒用冯河不遐遗朋亡得尚于中行
　　二以刚中上应于五五以柔中下应于二所谓上下交而其志同者也时既泰矣二居大臣之位所以处泰之道有四焉必恢含之量以包容荒秽不然则浅狭多疑而人不安必施刚果之用以济深越险不然则循习茍安而事不立必深思逺虑而无幽遐之遗不然则狃于目前而忘后患必大公至正而无朋比之私不然则偏于所向而爲害多矣盖亦以二干体也如干之大故能包荒资干之健故能冯河覆而无外故不遐遗刚而得中故能朋亡具此四者所以能合乎中行之君而致泰之盛也尚尚主之尚配合也应六五归妹之义
　　象曰包荒得尚于中行以光大也
　　此小象举一句而下文皆在之例言泰道之所以光明盛大也
　　九三无平不陂无往不复艰贞无咎勿恤其孚于食有福
　　三居泰否往来之会隂阳升降之交而当阳进之极履盛满之地而失泰道之中故爲之戒曰无常安平而不陂者谓无常泰也无常往去而不复者谓隂将返也此天道之必然君臣能艰危其思正固其守庶可保泰而无咎倘以泰爲可恃不以此理爲可信恬不知恤则将自食其所有之福禄而永终矣食如食言之食没而尽之也
　　象曰无往不复天地际也
　　此因隂阳之交际明泰否无常之理以爲戒也
　　六四翩翩不富以其邻不戒以孚
　　富实也隂虚阳实不富谓非阳之实也九三巳处泰之盛盛则必衰六四则泰运巳过故隂乘阳之衰羣然内复率其同类无实之邻翩翩而来心意相孚不待告戒而自合此泰之变也亦可以见君子之易退小人之易进也有国者可不愼欤
　　象曰翩翩不富皆失实也不戒以孚中心愿也
　　翩翩而来所谓不富者皆非阳实之贤也羣隂在外非其愿欲久矣今四一动皆不待告戒而自孚以其中心之所愿欲在此也
　　六五帝乙归妹以祉元吉
　　六五以柔中之徳下应九二刚中之臣顺而从之如帝乙归妹降其尊贵顺从于人故能成其泰治之功以受福祉以获无吉也伊川曰帝乙必古者制王姬下嫁之礼法者
　　象曰以祉元吉中以行愿也
　　二五居中得中上下交以行其志愿故受泰治之福而得大善之吉也
　　上六城复于隍勿用师自邑告命贞吝
　　上泰之终而又以隂柔处之泰复否矣隍城池向也积累以成泰如取隍土累以成城今泰复否如城之頽复返于隍也势而至此自治不暇其可用师众以治人乎故曰勿用师唯可行其告命于巳之私邑以自守故曰自邑告命盖勿恤其孚以至于此虽得其正亦可羞吝矣若以刚健之才处之扶顚持危亦自有道故不曰凶而曰吝坤体故曰师曰邑
　　象曰城复于隍其命乱也
　　泰一变而爲否其上下分崩离析之时虽有命亦乱矣告自邑所以救此乱也
　　【坤下干上】
　　否否塞也与泰相反爲卦坤下干上是天地之气不交上下之情不通所以爲否
　　否之匪人不利君子贞大往小来
　　人与天地并立爲三而所以维持三极者人也人之所以爲人者尽人道而已今否之世以言天地则天地不交以言万物则万物不遂以言天下则天下无邦是人之道亡矣故曰否之匪人谓否之世非人道也不利者举天下事事物物皆不利也干不言所利谓所利者非止一物此不言所不利谓所不利者亦非止一事一物也当此之时爲君子者尤冝贞固以自守故曰君子贞盖阳往隂来小人道长君子道消也
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也易中极乱之辞未有甚于此者经曰否泰反其类也唯反其类故其事一切相反然则人于隂阳内外消长之机可不戒哉可不愼哉
　　象曰天地不交否君子以俭徳辟难不可荣以禄夫子大象例于各卦象义之外别取其一端以用之若彖以不利君子贞爲句则大象取义不如此重复矣诚斋曰君子当否之时唯以俭徳辟难而已辟难可也何必俭徳非能忍天下不可忍之穷不可辟天下不可辟之难穷之不忍而难之是辟辟之未几而诱之者至矣诱之所投祸之所随也唯不可荣以禄则免矣
　　初六防茅茹以其彚贞吉亨
　　否之时三隂在下亦牵连同类而进故亦有防茅茹之象盖小人道长之时各从其类也然六方在初其小人之恶未着也其本心之正尚存也犹可示之以趋吉避凶之门故戒之以贞正则亦吉亦亨不必爲小人之归也曰贞不曰征者亦已有惧其进之意
　　象曰防茅贞吉志在君也
　　小人之进其志在于得君而巳正否不顾也其孟子所谓有事君人者以事是君爲容恱者也故戒之以贞而示之以吉　或问曰旧说皆谓易爲君子谋否下三爻以君子方否而在下者言之而子不以爲然何也曰圣人设卦观象以系辞明取内小人外君子爲否卦之义果如诸说则以何者爲否且以下三隂爲君子上三阳复以君子当之则刚柔善恶混无差别何以爲易
　　六二包承小人吉大人否亨
　　六二质虽隂柔而居中得正处否之时犹小人中之君子也故其所承顺者不但九五之君而已能并上三阳而包容承顺之故曰包承言兼包其所承之阳也此亦小人之吉九五大人之否赖之以济故曰大人否亨是以二曰小人吉五曰大人吉君臣对言中正故也
　　象曰大人否亨不乱羣也
　　处羣隂之中而中正独异是不杂乱于其羣者也故大人之否赖之以亨
　　六三包羞
　　隂阳内外虽不同往来循环则一也三居否道将变之时隂道已穷之际不中不正居下之上众阳将复其势岂能久安若阳刚君子则见几而作矣唯隂柔小人故包羞忍耻以茍富贵不忍舍去虽否道未革未至凶咎然识者亦巳羞之矣
　　象曰包羞位不当也
　　以隂居阳在下之上位不当也其廿于包羞而不退者是不知其位之不当身之将危也
　　九四有命无咎畴离祉
　　四以阳刚当否运已革之时与五同徳而处近臣之位是有济否之才得君而得位者也然巳然而君不然虽有才有位其何爲乎今臣有才而君命之君有命而臣行之岂唯济否而无咎且使畴类皆离其福焉盖君子之类由是而得伸也古畴俦离丽通
　　象曰有命无咎志行也
　　既有命则上之意不惑于羣小可知矣故四可无咎而济否之志得行也
　　九五休否大人吉其亡其亡系于苞桑
　　九五刚健中正之大人也故能以大人之道休息天下之否否之休大人之吉也然否虽休息犹非泰也故有其亡其亡之戒谓长顾却虑常防否之复来曰其亡矣其亡矣必益爲安固之道如系物于苞桑焉盖桑根深固苞而丛者其固尤甚故系辞曰安而不忘危存而不忘亡治而不忘乱是以身安而国家可保也
　　象曰大人之吉位正当也
　　有大人之道而正当至尊之位故能休息天下之否是以吉也无其位虽有其道将何爲乎
　　上九倾否先否后喜
　　上以阳刚之才当否运之终故能倾时之否以复于泰然不可以无警惧之心当以倾否爲先喜泰爲后而后可以保其否之必倾也
　　象曰否终则倾何可长也
　　否终则倾理之常也何可长者幸之之辞也
　　【离下干上】
　　同人与人同也爲卦离下干上干天也天上行离火也火亦炎上是火同于天也今卦不名同天而名同人者六二一隂爲成卦之主而居下体人之位上下五阳皆欲同之也故卦曰同人而象取同乎天爲大同之义
　　同人于野亨利渉大川利君子贞
　　野谓旷野取旷逺广大之义同人者天下大同之道圣贤至公之心也故取旷逺广大之野无纎毫蔽匿之私如是而同乃同人之道故亨亦与人同者无往而不亨无险之不济况成卦之主文明中正而行干之健其亨其利涉大川冝也然同不可以茍同必利乎君子之正道亦以二居得其正而承乘应皆正故也若同不以正则非吾所谓同矣
　　彖曰同人柔得位得中而应乎干曰同人
　　以成卦之主释卦名义柔谓六二干谓九五二以中正而应乎中正之五是五与之同故曰同人
　　同人曰【羡文】同人于野亨利涉大川干行也文明以健中正而应君子正也唯君子爲能通天下之志
　　至公无私者天道也同人所以亨所以利涉者以天道行也且二以离之文明行干之刚健而中正相应乃君子同人之正道故天下之志万有不同而君子一以此道贯而通之则不同者亦同矣故曰唯君子爲能通天下之志通者贯而同之与天下爲大同也
　　象曰天与火同人君子以类族辨物
　　有所不同而与之同者同人之义也天与火本非同类天上行火亦炎上而与之同故爲同人之象族者宗之别同而异者也万物不同而同禀隂阳以生异而同者也君子观天与火同之象于族之同而异者则类而聚之使各同其同而亲其亲于物之异而同者则辨而别之使同其不同而羣以分如是则天地闲人与物同者固同而不同者亦同矣
　　初九同人于门无咎
　　门限隔内外者也卦唯二之一隂众阳之所欲同初以阳刚上进一出门即与之遇初非有意于同而得其所同者无争于人何咎之有
　　象曰出门同人又谁咎也
　　出门之初即与人同见出于无意而得其所同者故不取咎于人人亦无咎之者故曰又谁咎也
　　六二同人于宗吝
　　宗所尊也同人者以圣贤至公之心行天下大同之道今二偏应于所尊之五不能与天下爲大同故吝然彖取六二之柔中正应九五之刚中正爲同人之正道而爻辞乃若此盖彖以全卦之体而言则爲中正相应爻则据所居之位而言则其用爲甚狭矣
　　象曰同人于宗吝道也
　　二居大臣之位而处同人之世止与所尊之五同律以同人大公之道则爲私狭故曰吝道也
</div>
    <div class="pagination">
<a href="大易缉说_page8.html">上一页</a><span>...</span><a href="大易缉说_page4.html">4</a><a href="大易缉说_page5.html">5</a><a href="大易缉说_page6.html">6</a><a href="大易缉说_page7.html">7</a><a href="大易缉说_page8.html">8</a><span class="current-page">9</span><a href="大易缉说_page10.html">10</a><a href="大易缉说_page11.html">11</a><a href="大易缉说_page12.html">12</a><a href="大易缉说_page13.html">13</a><a href="大易缉说_page14.html">14</a><span>...</span><a href="大易缉说_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
