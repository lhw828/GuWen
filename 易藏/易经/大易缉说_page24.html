<!DOCTYPE html>
<html>
<head>
    <meta charset="UTF-8">
    <title>大易缉说 - 第 24 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 24 页/共 29 页</h1>
    <div class="content">　　初处卑而无正应上承九二之妹娣媵之象也阳刚在妇人爲贤明之德是娣之贤者也跛弱于行也幼孤之妹其行也弱而不振得如是之娣左右之则可行如跛之能履故曰征吉
　　象曰归妹以娣以恒也跛能履吉相承也
　　传曰凡师能左右之曰以以娣者言女君能左右之娣听女君之以也如此之娣然后可久故曰以恒有娣相承则妹虽弱而可行故吉
　　九二眇能视利幽人之贞
　　初三四五皆言归妹此独不言者即妹之身也阳刚得中女之贤明者也孤弱难行譬则眇也有兄可望是眇而能视也既有兄可望冝如幽人之贞幽谓安静贞谓坚正亦刚中处柔自然之德也幽人男女有雅操之通称
　　象曰利幽人之贞未变常也
　　利幽贞者言方待礼于父兄之家未变其常也
　　六三归妹以须反归以娣
　　兊爲少女三兊之成卦者也其少可知以六居三是质柔而用刚也其嫁不及时而失之太早者欤故既曰归而又曰须是待年也古者诸侯一娶九女其娣侄则有待年于父母之国者今归而反乃以娣之待年者自处故曰反归以娣
　　象曰归妹以须未当也
　　言其归未当其时也
　　九四归妹愆期迟归有时
　　以九居四则是质刚而用柔者过兊之体女已非少下无正应未得所归是当嫁而失时者也然阳刚在女子爲贤明之德其愆期者非无所归也盖欲待佳配而后归故其归也有时而少迟耳或曰以九居四爲不当位非也刚而处柔乃妇人之正此爻但以过兊体而无应取愆期之义耳
　　象曰愆期之志有待而行也
　　愆期而曰志者言由己非由乎人其志必待得佳配而后行也
　　六五帝乙归妹其君之袂不如其娣之袂良月几望吉五以柔顺得中而居尊下有阳刚之正应此兄之贤归妹之善者也王姬下嫁自古而然伊川曰必帝乙归妹始能正其礼法乎以帝之妹岂不能厚饰其袂今乃不如其娣之袂良以言帝妹能勤俭以律身谦和以待下也以帝之妹易至骄纵陵忽其夫今曰月几望是隂逊阳而不敢与日爲敌以言帝妹不骄不傲能逊其夫也观帝妹去贵骄之态尽柔巽之道如此则知帝乙之训其妹观帝乙之悌于妹如此则知帝乙之孝于亲其吉可知矣
　　象曰帝乙归妹不如其娣之袂良也其位在中以贵行也
　　上二句举爻辞下二句释之也言五居尊位而用中故能以至贵而行其勤俭谦逊之道也
　　上六女承筐无实士刲羊无血无攸利
　　上以柔居柔尊而无德其归妹不令之兄欤上卦二隂一阳虚筐之象虚则无实下卦兊爲羊瘠则无血是于女则承无实之筐于士则割无血之羊兄而如此前人目不瞑矣上不利于亲次不利于身下不利于妹将何所利哉故曰无攸利
　　象曰上六无实承虚筐也
　　使其妹承虚筐以归于人者上六之过也故曰上六无实五与上皆震体而有贤不贤故取以垂训
　　【离下震上】
　　丰大也光明盛大也爲卦离下震上离电也震雷也电烈则雷厉雷激则电威雷电皆至光明盛大之象充满天地间故爲丰然雷则震惊无常电则乍明乍晦是以光明者易蔽盛大者易亏故卦爻皆以盈亏明暗言处丰之道
　　丰亨王假之勿忧宜日中
　　丰大者无往不亨故曰丰亨假至也极也极天下之丰大者莫若王谓其尊临兆民奄有四海也故曰王假之然丰大者易亏此所当忧唯如日之中临照无遗而后可以勿忧亦成卦六二爲日之中而不过成卦九四则动而不中不正矣故发此义以爲处丰大之训
　　彖曰丰大也明以动故丰
　　以卦德释卦名义丰所以大者明动相资充满无际也故曰明以动然噬嗑亦明动也义何以异曰噬嗑动而后明是动有穷而明亦有限故止取一噬一嗑之义此则明而后动是明之所至动亦随之有充满无穷之象故大故曰丰
　　王假之尚大也勿忧冝日中冝照天下也日中则昃月盈则食天地盈虚与时消息而况于人乎况于鬼神乎释彖辞言惟王者爲能极天下之丰既极其丰则处丰之道亦当尚乎大茍狭而小则必有所遗矣故曰王假之尚大也丰盈盛大之世处之未易保之甚难唯如日之中所照无遗则可以勿忧若日中而过则是丰而满满而亏亏则忧矣故曰勿忧冝日中而复以盈虚消息之理明之日中则昃月盈则缺天地盈虚尚不免与时而消息而况于人乎况于鬼神乎然则处丰之道又不可过也明矣
　　象曰雷电皆至丰君子以折狱致刑
　　噬嗑亦电雷也象曰先王以明罸勑法丰亦雷电也象乃曰君子以折狱致刑盖噬嗑明在上而丽乎威君道也丰则明在下而丽乎威臣道也故不同君子体离之明以之折狱则察情必审体震之威以之致刑则去恶必果威至而明不至则狱辞不能折而服明至而威不至则刑法不能致而果故必曰雷电皆至
　　初九遇其配主虽旬无咎往有尚
　　实斋李果曰旬十日十盈数也今之配合也主谓四初所主者孟子所谓观远臣以其所主是也丰之成卦明动相资非明则动无所之非动则明无所用初九明之初九四动之初同德相配以成丰大之功虽及旬之盈亦无过咎盖丰之初未至极而满犹可以往故往有尚尚即彖传尚大是也
　　象曰虽旬无咎过旬灾也
　　丰之初犹可取盈盈而过则灾矣此圣人于丰之初示人以处丰之道也
　　六二丰其蔀日中见斗往得疑疾有孚发若吉
　　明以动故丰谓电之明极于无穷则雷之动亦随所至而无穷然雷方震则电有光雷収则电熄故丰之六爻唯初九应震之初于上六五应离之中于下故明余则当雷收电熄之时故暗蔀者蔽明之障也二居中得正爲离之主至明者也五以柔暗应之是明而遇暗故曰丰其蔀日君象方中冝明也而雷震焉斗见焉言其暗也君暗如是必不下贤二若往进必得猜疑忌疾之恶然则若何而可君子之事君不幸而遇其暗亦唯尽吾之诚以感发其心而已二虚中故有孚五亦中虚故可发此六二之吉也
　　象曰有孚发若信以发志也
　　言以己之孚诚感发上之心志也
　　九三丰其沛日中见沬折其右肱无咎
　　沛古本作斾沬小星也丰沛则其蔽甚于蔀矣见沬则其暗甚于斗矣三居明体之极阳刚得正能明者也在丰之时必明动相资而后可以成丰大之功今三虽刚明而正应则上六也以隂居隂暗愈甚矣又震之终动终则止不能动矣肱体之运动者右肱尤力而以上六爲之是三右肱折矣不足与成丰大之功矣虽然三何咎哉故曰无咎
　　象曰丰其沛不可大事也折其右肱终不可用也遇暗愈甚其明愈小故不可以大事且人而折其右肱则终不可以有爲矣
　　九四丰其蔀日中见斗遇其夷主吉
　　四居近臣之位以阳刚爲动之主亦君子之有爲者但遇上六隂暗小人蔽其君故亦有丰蔀见斗之象夷等夷也主谓初也言虽遭暗蔽不足以大有爲犹幸其有同德之贤来主于我而我爲之主得以共成丰大之功故吉
　　象曰丰其蔀位不当也日中见斗幽不明也遇其夷主吉行也
　　下不当其位上暗而不明失丰之道矣观近臣以其所爲主犹幸有同德之贤来得行其志故吉
　　六五来章有庆誉吉
　　以下卦而视六五有日中隂蔽之象是明而遇暗者也以六五而视下卦有离明返照之象是暗而遇明者也五又柔顺得中谦虚待下故能来致章美之才而用之以成其丰大之功是以有庆有誉而获吉也
　　象曰六五之吉有庆也
　　处丰之时以六居五而获吉者六二大臣则中正也九四近臣则阳刚也初与三亦皆刚正之才五能虚中招而来之以共成丰大之治岂唯有誉而已哉其福庆将及于天下此君道之吉也
　　上六丰其屋蔀其家闚其戸閴其无人三岁不觌凶以隂暗之资而处丰盛之极当震动之穷而居一卦之上故其意气自高自大爲众所弃丰其屋者自处高大也蔀其家者其内不明也以至暗不明而自高自大虽欲求人人皆不与故闚其戸閴其无人至于三岁而终无所见三岁者谓厯三变而终爲六二成卦之主至明者之所弃凶可知也
　　象曰丰其屋天际翔也闚其戸閴其无人自藏也其自高自大之意盖不啻翔于天之外故虽欲求人人皆自藏而莫之与以若所爲而处丰大宜其凶也
　　【艮下离上】
　　旅羇旅也爲卦艮下离上艮山止于内离火动于外爲去所止而不处之象故爲旅止于内者出而丽乎外亦旅之义诚斋曰山止而不动犹馆舎也火动而不止犹行人也
　　旅小亨旅贞吉
　　旅者人之离所居而处于外者也小亨言成卦六五以隂柔处旅而得中于外故非不亨但亨而小耳故曰旅小亨贞吉言成卦九三处旅而得其正故所止所丽不失其明故曰旅贞吉谓旅于外者不可以不正不正则忧辱随之虽亨犹不吉也
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　以成卦之主释彖辞旅于外者所行欲其亨所止欲其安所志欲其吉非柔非顺非正不可也盖旅最难处与家居者不同非必中必正随时冝而知变通者鲜无悔吝故曰旅之时义大矣哉
　　象曰山上有火旅君子以明愼用刑而不留狱
　　山止于内犹所居也火动于外犹离所居而旅于外也君子观火明于外而山止不动之象必明愼用刑各当其罪而不可转移观山止于内而火动不止之象必明决庶狱当断即断而不可畱滞此观象用易之道不可一途取于此可见
　　初六旅琐琐斯其所取灾
　　琐琐猥细之状初处旅而以隂柔止于至卑最下之地上有正应不能往从乃琐琐然经营鄙细之事卑汚而无远见此其所以取灾也
　　象曰旅琐琐志穷灾也
　　旅已穷矣而志趣又穷冝其召侮而取灾也
　　六二旅即次怀其资得童仆贞
　　二以柔顺之德居中得正柔顺则与人相亲中正则处事得冝是善于处旅者也次旅舎也即之则安资货财也怀之则厚童仆所辅佐者得之则有助此六二以中正处旅之善故曰贞不曰吉者旅而在下得免灾忧即吉矣
　　象曰得童仆贞终无尤也
　　人之在旅所倚赖者童仆之助既得之则次可即资可懐故象止言得童仆为旅之贞旅而得贞则终无悔尤矣
　　九三旅焚其次丧其童仆贞厉
　　处旅之道柔顺爲先今三以刚居刚而处艮之上是过乎刚而自高者也自高则不顺乎上故上不与焚其次而失所安过刚则必暴乎下故下离心丧童仆而失其助处旅之时以此爲正而固守之危厉之道也故曰贞厉火在上故焚
　　象曰旅焚其次亦以伤矣以旅与下其义丧也
　　既失所安亦以伤矣而又以刚遇下能无丧乎
　　九四旅于处得其资斧我心不快
　　以九居四失其正位是近臣丧而在旅者也居柔应柔是既丧而不能去者也故曰旅于处然以阳刚爲五所丽虽失其正位而犹得其富贵之资威权之柄者也然其志终抑郁故曰我心不快
　　象曰旅于处未得位也得其资斧心未快也
　　近君处旅而不当位故有此象
　　六五射雉一矢亡终以誉命
　　五君也亦柔得中乎外而顺乎刚之旅也此爻谓当以旅而求君旅而得君者爲义何也离爲雉喻六五君德之文明也射雉求中乎文明之君也一矢亡言中之易也谓五有文明之德柔顺下贤故贤者之誉易于上达盖上有明君则旅人一旦而公卿如娄敬于汉马周于唐可也不然虽孔孟亦终身而旅人矣
　　象曰终以誉命上逮也
　　旅人之誉终得上达而受宠命者君之明也
　　上九鸟焚其巢旅人先笑后号咷丧牛于易凶
　　以过刚之资位一卦之上是高亢自居者也鸟飞而处高之物巢其所安今焚其巢是居高而失所安也旅而以刚处高先则快意故笑后则无与故号咷牛顺物也易平地也丧牛于易谓失其柔顺平易之道以至于此故凶
　　象曰以旅在上其义焚也丧牛于易终莫之闻也爲旅而以刚明自任终莫闻其丧牛于易之过宜其失所安也
　　【巽下巽上】
　　巽卑巽也隐伏也巽入也以一隂伏处于二阳之下故爲卑巽爲隐伏二阳至刚而在上一隂巽顺而入之故爲巽入其象爲风风之行也柔而力无往不入亦巽入之义
　　巽小亨利有攸往利见大人
　　隂爲成卦之主柔而在下不能大有爲虽亨亦小又隂之小者爲主而得亨故曰小亨以柔巽而入于人往必无阻故利有攸往柔巽而进乃见大人之道故利见大人
　　彖曰重巽以申命
　　释卦名义上下皆巽故曰重巽风者天之号令也巽顺而入于物命者君之号令也巽顺而入于人皆上顺下而出下顺上而从亦重巽之义申亦重也言申复其命令也
　　刚巽乎中正而志行柔皆顺乎刚是以小亨利有攸往利见大人
　　以卦德及成卦之主释彖辞谓二以刚中而巽顺乎五之刚中正其志得以上行初与四成卦之主而皆巽顺乎在上之刚故小亨故利有攸往故利见大人
　　象曰随风巽君子以申命行事
　　随者相继之谓风以相继而入于物者也君子以之申其命于先行其事于后庶乎民喻上意而命不虚发如风之鼓动万物物无往而不顺从也
　　初六进退利武人之贞
　　初以柔巽之资求入于阳乃其进也然其质巽懦进不能遂是其退也一进一退疑惧若此若以武人刚贞之志处之乃得其宜故曰利武人之贞盖巽实干体初又刚位故可以此勉之
　　象曰进退志疑也利武人之贞志治也
　　进退皆疑其志莫之治者巽而弱也必以武人刚贞之道治之乃其宜也
　　九二巽在牀下用史巫纷若吉无咎
　　二以阳刚之才退处隂柔之位德已巽矣而又居重巽之下是过于卑巽而失其所安牀人之所安者故曰巽在牀下然二实刚中其过于卑巽诚也非僞也五同德而不相应二当求以达其诚如用史巫纷然其多然后其志可以上行而吉且无咎不然则人不以爲僞必以爲谄矣安能吉无咎乎
　　象曰纷若之吉得中也
</div>
    <div class="pagination">
<a href="大易缉说_page23.html">上一页</a><span>...</span><a href="大易缉说_page19.html">19</a><a href="大易缉说_page20.html">20</a><a href="大易缉说_page21.html">21</a><a href="大易缉说_page22.html">22</a><a href="大易缉说_page23.html">23</a><span class="current-page">24</span><a href="大易缉说_page25.html">25</a><a href="大易缉说_page26.html">26</a><a href="大易缉说_page27.html">27</a><a href="大易缉说_page28.html">28</a><a href="大易缉说_page29.html">29</a><a href="大易缉说_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
