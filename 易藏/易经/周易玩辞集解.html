<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 1 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 1 页/共 21 页</h1>
    <div class="content">　　钦定四库全书　　　　　经部一
　　周易玩辞集解　　　　　易类
　　提要
　　【臣】等谨案周易玩辞集解十卷
　　国朝查慎行撰慎行字初白号悔余海宁人康熈癸未进士官翰林院编修慎行受业黄宗羲故能不惑于图书之学卷首河图説二篇一谓河图之数圣人非因之以作易乃因之以用蓍自汉唐以下未有列于经之前者一谓河图出于防纬而附以朱子亦用河图生蓍之证次为横图圆图方图説论其顺逆加减奇偶相错之理次为卦变説谓卦变为朱子之易非孔子之易次为天根月窟考列诸家之説凡六而以为老氏性命双修之学无闗于易次为八卦相错説谓相错是对待非流行又谓相错只八卦四卦相错次为羣卦説二一论十二月自然之序一论阴阳升降不外乾坤次为中爻説以孔颖达用二五者为是次为中爻互体説谓正体则二五居中互体则三四居中三四之中由变而成次为广八卦説谓説卦取象不尽可解当阙所疑其言皆明白笃实足破外学附防之疑经文次序用注疏本乾卦之未有注曰按胡云峯本义通释乾坤二卦自文言起至末别为一卷编在説卦之前窃意本义原本当如是而通释遵之今原本不复见矣云云盖未见刘防刻本者防之旧刻
　　圣祖仁皇帝特命开雕慎行侍直
　　内廷何以未见颇不可解然其説经则大抵醇正而简明在近时讲易之家特为可取焉乾隆四十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀















　　周易玩辞集解原序
　　慎行童而读易白首而未得其解也则仍于圣人之辞求之始而玩卦辞爻辞继而玩彖传大小象辞务于圣人之辞字字求着落诠释其求诸经文而不得必先考之注疏复参以诸儒之说不敢偏徇一解亦非敢妄立异同平心和气惟是之归管窥蠡测亦间附一二雍正甲辰三月既朢查慎行识时年七十有五









　　钦定四库全书
　　周易玩辞集解卷首
　　翰林院编修查慎行撰
　　河图说一
　　注易之家自汉唐以下未有列图于经之前者朱子指河图为圣人作易之由独创此例后来科举之学遵用本义遂无敢异辞愚据系传攷之窃谓河图之数圣人非因之以作易乃因之以用蓍者也上系第九章程子移天地之数于大衍之前本义云大衍之数五十以河图中宫天五乘地十得之则朱子固以河图为蓍数所从出矣不知于十一章何复指为作易之由观本章经文首云天生神物末云河出图洛出书明是先有蓍龟后有图书天之生蓍以为易用河之出图列象以示蓍之用圣人则之者因图象而立揲蓍之法也所以下文接云易有四象在图为七八九六在易为阴阳老少其数适相符圣人倚图之中数用蓍衍之自八卦而六十四卦三百八十四爻参伍错综以尽其变图与卦爻遂相为用而不废然则河图之出造化所以通蓍卦之变耳若论图象五十居中一二三四为位六七八九为数止有四象初无八卦也盖易有易之四象图有图之四象以七八九六合于阴阳老少而卦之变以出而蓍之用以神顾在伏羲画卦之初止是一竒一偶于竒上再加一竒一偶于偶上再加一竒一偶两仪四象天造地设不假安排布置岂待立河图于前规仿而画卦乎夫画卦之由吾夫子固明言之矣仰观天俯察地近取身远取物于是始画八卦果若河图为作易之由夫子何不云观河图而画卦乎夫子所不言者愚不敢信也夫子所明言者愚不敢悖也
　　河图说二
　　客有难余曰因图画卦夫子所不言固已然则朱子之臆说乎曰非也其说出于刘歆衍于纬书而传于邵氏朱子特笃信弗疑焉尔按汉书五行志刘歆以虙羲受河图则而画之八卦是也春秋纬云河图龙发礼纬含文嘉云伏羲德合上下地应以河图洛书则而象之乃作八卦孔氏刘氏郑氏因以河图为八卦东汉尚防纬其说相沿无足怪者【晁氏读书志云纬书伪起哀平光武既以防立故笃信之郑何休以之通经曹褒以之定礼自苻坚以后其学始絶】厥后韩康伯注系传削而弗采也孔疏虽杂引众说初不列图于经也周子于易发太极之义第云圣人之精画卦以示于河图无一言也欧阳公深以龙马神龟为不经尝力辟之程子云无河图八卦亦须画陆象山曰河图属象非作易之防袁枢仲亦疑河图为后人伪作独朱子坚信纬书之说于河图析四方之合以为乾坤坎离补四隅之空以为兑震防艮此与后世纳卦家以文王八卦纳入洛书者何异哉盖朱子于易不宗程而宗邵邵氏之学则传自陈希夷朱子亦自谓先天后天图其说皆出邵氏而康节之子伯温作经世辨惑谓希夷学易止有一图以寓阴阳消息之数与卦之生变则似河图亦传自希夷者但自希夷以前皆为方士所授受至希夷传穆伯长伯长传李挺之挺之传邵尧夫本义宗邵始举图归诸易耳善乎归熙甫之言曰河出图洛出书此大传之所有也通干流坤天苞地符之文非大传之所有也以彼之名合此之迹不与大易同时不藏于博士学官千载之下忽出于山人野客私相付受虽其说自以为无所不通然有易则无图可也或者又援论语河不出图之言以相证此尤傅防之甚者天下岂有河图既出复有一河图哉使后之图不异乎前则何烦复出使前之图有异乎后是两河图矣夫子吾已矣夫之叹盖在莫年即明王不兴天下孰能宗予之意如谓易因图作则前圣人既作易矣河图复出夫子又将作一易耶
　　余既作河图说复细阅朱子全书其中数条有与鄙见相发明者因摘附于左按语录云仰观俯察远取近取安知河图非其中一事玩此条则与河图为作易之由朱子已似稍变矣又感兴诗云羲皇古神圣妙契一俯仰不待龙马图人文已宣朗畣王伯礼书云太极两仪四象八卦伏羲画卦之法也玩此二条则作易之由朱子亦自谓不因河图矣又与郭冲晦书云七八九六所以谓阴阳老少者其说本于图书定于四象大抵图书七八九六之祖也玩此条则蓍数出于河图朱子固尝言之矣元儒胡云峰说易专宗本义然于说卦第十章谓以一索再索为揲蓍求爻乃朱子未改定之笔愚亦谓因图作易之说详着于启蒙得毋行世最蚤晚年于本义遂不复改定欤慎行年且七十方有志学易上无师承旁无朋友之讲习间有所疑求诸注疏程朱而未能释然者或从先儒语录参稽得之意在攷信而已管窥锥指易道至大何所不容纵受嗤于众目冀不获戾于先圣尔横图圆图方图说
　　伏羲六十四卦次序横图凡八层一分二二分四四分八八分十六十六分三十二三十二分六十四以干始以坤终中分复姤二卦阳起于复阴起于姤阴阳交错位置天然莫不从一分两中出康节谓犹根之生榦榦之生枝明道谓加一倍法此图尽之矣方圆二图形体虽殊大要不离乎此圆图左阳右阴一顺一逆皆从中起左自复数右自姤数歴四卦而为震防又自震左数自防右数歴八卦而为坎离自离左数自坎右数歴八卦而为艮兑自兑左数自艮右数歴八卦而为纯干纯坤其次序与横图相合方图自下而上有逆无顺亦从中起由震一阳次离兑之二阳而成干之三阳由防一阴次坎艮之二阴而成坤之三阴其分六十四卦叠为八层者第一层即横图自干至泰八卦也第二层即自履至临八卦也第三层即自同人至明夷八卦也第四层即自无妄至复八卦也推而至第八层即横图中自否至坤八卦也王鲁斋云中断横图左右回环是为圆图八叠横图是为方图薛敬轩云三图竒偶皆相对是已今合三图观之干得一而夬倍一而得大壮倍两而得泰倍四而得临倍八而得复坤得一而剥倍一而得观倍两而得否倍四而得遯倍八而得姤此是加一倍法初以六十四卦左右上下分之各三十二降而为十六由十六而八而四而二而一此是减一倍法盖卦顺往故以倍而加图逆来故以倍而减画卦者渐分渐多筮卦者愈求愈少反复其道互相发明也邵子又云月者日之影阴者阳之影以其彼此交错也然则偶者其竒之影乎横图之影相错者也圆图之影遥相错者也方图之影斜相错者也知顺逆加减之法又知竒偶相错之理而后可与观卦而后可与观图
　　卦变说
　　大传云爻者言乎变者也未有爻变而卦不变者上经三十卦反对者十二下经三十四卦反对者十六惟乾坤颐大过坎离中孚小过八卦正反相同则反其竒偶以相配卦体既变爻则随卦而变三百八十四爻无一爻不变即无一卦不变无一卦不变则必皆有成卦之由所谓卦变者乃九六阴阳二老之交主占者临时而言作易时何曾有某卦自某卦来之说乎夫子于彖传或言上下或言来往或言内外或曰进而升或曰行而得位见于讼泰否随蛊噬嗑贲无妄大畜咸恒晋暌蹇解升鼎渐涣等十九卦朱子因指此十九卦为卦变今据他卦推之如比损益三卦亦曰上下井彖亦曰往来【胡云峰着本义通释皆阐明朱子之言独十九卦变或及或不及而于涣彖传明其意曰本义以二爻相比者为变朱子虽有是疑而未及改正也其亦不足于卦变之说而云然乎】如屯以初上两爻互换则成观蒙以初上两爻互换则成临泰以初五两爻互换则成井否以三五两爻互换则成旅又如泰否二卦彼此互换亦可为四阴四阳之卦以初爻互换则为无妄为升以二爻互换则为讼为明夷以三爻互换则为临为遯以四爻互换则为大壮为观以五爻互换则为需为晋以上爻互换则为萃为大畜引伸触类两体中莫不有上下往来之象夫子何必举刚柔相易者一一明言卦变之由乎其于六十四卦中偶举上下往来之义言之于十九卦亦犹豫随等十二卦或言时义或言时用或止言时岂此外诸卦无时无义无用乎窃攷卦变之说昉于左氏演于虞仲翔而仲翔之释比卦曰师二上之五得位蜀才【宋景文笔记引顔之推曰范长生自称蜀才则蜀人也】谓此本师卦动者惟一爻而已【戴仲培曰左氏说卦变往往不过一爻薛文清读书录亦云卦变只换一爻】后李挺之为六十四卦相生图则临遯两卦自第二变以后主变之卦两爻皆动已失虞氏之传朱子因李氏之说别为卦变图凡一阴一阳之卦皆自复姤来二阴二阳之卦皆自临遯来三阴三阳之卦皆自泰否来四阴四阳之卦皆自大壮观来五阴五阳之卦皆自夬剥来本取一卦之中刚柔相易两爻往来者也乃其释十九卦则又不然有取诸一卦者有取诸两卦者有云上自某卦来下自某卦来又自某卦来取诸三卦者非特与虞李两家不合即朱子亦自变其图说矣凡卦以上体为外下体为内自外而内者为下为来自内而外者为上为往此易之通例也而无妄之刚自外来本义谓卦自讼而变九自二而来居初初与二同在内卦可谓之自外来乎此尤与经显然不合者胡云峰为之说曰或谓外卦为干震之刚自干来本义固未尝言也其余或两爻互易并居内体而曰上曰往并居外体而曰下曰来愚于各体辨之详矣薛河东以卦变为孔子之易愚窃谓卦变乃朱子之易也又按程传谓卦变皆自乾坤来而辟古注贲自泰来之说然据其所称乾坤者皆三画卦即防否所分上下二体之乾坤也下干上坤非泰而何朱子谓依程子变法则于四阴四阳之卦难通愚谓若依本义杂引两爻三爻以证一卦之变亦何难通之有似未可是此而非彼也故余于双溪王氏之言易独有取焉曰卦变之说存而勿论可也
　　天根月窟考
　　康节以先天图为伏羲之方位创为天根月窟之说其诗有云干遇防时观月窟地逢雷处见天根苏君禹解之云复为天根阳含阴也姤为月窟阴含阳也愚攷先儒有以八卦言者指坤震二卦之间为天根指干防二卦之间为月窟程前邨谓天根在卯离兑之中月窟在酉坎艮之中有以十二辟卦言者则以十一月为天根五月为月窟是已康节又有诗云天根月窟闲来往三十六宫都是春所谓三十六宫者其说凡六以八卦言者三干一兑二离三震四防五坎六艮七坤八之次序积数为三十六又以干一对坤八兑二对艮七离三对坎六震四对防五积四九之数为三十六又干画三坤画六震坎艮画各五防离兑画各四统计八卦阴阳之画亦三十六以六十四卦言者三朱子曰卦之不易者有八【乾坤坎离颐中孚大过小过】反易者二十八合之成三十六方虚谷曰复起子左得一百八十日姤起午右得一百八十日一旬为一宫三百六十日为三十六宫周海门曰其往也由姤而遯而否而观而剥而坤其来也由复而临而泰而大壮而夬而干每卦六爻六卦往来共三十六以辟卦言者一鲍鲁斋曰自复至干六卦阳爻二十一阴爻十五合之则三十六自姤至坤六卦阴爻二十一阳爻十五合之亦三十六阳爻阴爻总七十二以配合言故云三十六按以上诸说虽若各殊其以一阳生为天根以一阴生为月窟则无不同也象数论曰康节以天根为性月窟为命性命双修乃老子之学其理为易所不言故其数亦于易无与今第因邵氏之说而攷存之
　　八卦相错说
　　八卦相错邵氏谓伏羲先天之学干一兑二离三震四防五坎六艮七坤八此先天八卦方位也邵子又有诗云天地定位否泰反类山泽通气损咸见义雷风相薄恒益起意水火相射既济未济【经文云水火不相射诗中删去不字以就句法已失经防】则又以否泰损咸恒益既济未济为八卦愚于此不能无疑焉按方位南与北对东与西对东南与西北对西南与东北对皆就三画卦对看未及重卦一阴对一阳二阴对二阳三阴对三阳妙在爻爻相错一与八错乾坤也二与七错兑艮也三与六错离坎也四与五错震防也相错之象不在互易而在对待所以为先天若彼此互易则为后天之流行矣今据其说推之否泰互易天地无定位矣既济未济互易水火乃相射矣损咸恒益互易一阴对二阴一阳对二阳矣不但方位变迁且与经文不合邵子又云八卦相交而成六十四卦愚谓合观下文只是八卦用顺逆方得相错干兑离震前四卦为往防坎艮坤后四卦为来往者顺干一至震四皆用顺数来者逆防五至坤八皆用逆数数往者之顺而知来者之逆所以防五不次于震四而次于干一若防五即次震四之后则八卦不相错矣相错只就八卦言似不当说到六十四卦蔡虚斋云以顺逆分判八卦八卦之位既定则一卦各管一卦而六十四卦在其中矣不可以相错者为六十四卦皆逆数也先儒固有言之者矣亦非某臆说也
　　辟卦说一
　　京房卦气以十二卦分配十二月其源发于子夏传所云极六位而反于坤之复其数七是也本义于纯阳纯阴二卦不注四月十月其余复临泰大壮夬五阳长卦姤遯否观剥五阴长卦皆分注云此某月之卦则是祖京房说也今按乾坤而外上经泰否临观剥复六卦三十六画而阴之多于阳者十二下经遯大壮夬姤四卦二十四画而阳之多于阴者十二上经自泰正月临十二月复十一月皆阳月也则逆数已往自否七月观八月剥九月皆隂月也则顺推未来下经自遯六月姤五月皆阴月也则逆数已往自大壮二月夬三月皆阳月也则顺推方来此阴阳之多寡顺逆自然之序也
　　辟卦说二
　　十二辟卦在上经者八在下经者四其说亦详于邵氏以一歳之月一日之辰配一元之防一运之世皆十二也阳起十一月为复于辰为子十二月为临于辰为丑正月为泰于辰为寅二月为大壮于辰为卯三月为夬于辰为辰四月为干于辰为已阴起五月为姤于辰为午六月为遯于辰为未七月为否于辰为申八月为观于辰为酉九月为剥于辰为戌十月为坤于辰为亥十二月三十六旬分之则七十二候十二卦三十六阳分之则七十二画一阳之运息于复盈于干消于姤虚于坤此其大畧也按临卦辞曰至于八月有凶十二月分卦自文王始至京房卦气图以坎离震兑为四正卦主二至二分以六十卦分辟侯大夫卿而复临泰大壮夬干姤遯否观剥坤十二卦皆属于辟每爻各主一候此辟卦之名所由昉要而论之阴阳升降不外乾坤十二画中辟者主也为之主者在内故也吾于辟卦益明乾坤之理
　　或问十二卦体但有乾坤震巽艮兑而无坎离何也曰震巽一阳一阴坎离二阳二阴所以未便成三阴三阳者以离中有少阴而二阳分必至于兑则阴在外而二阳合始可进而成三阳之干坎中有少阳而二阴分必至于艮则阳在外而二阴合始可进而成三阴之坤复姤一阴一阳之后必合诸十六卦而后成二阳之临二阴之遯者正以其有坎离故也观夫子于治厯明时则独取诸坎离者其义不昭然乎中爻说
　　中爻之义注疏与本义不同孔颖达分内外卦以二五为中爻朱子除初上二爻而取二三四五呉草庐则兼二说为正体二为内卦之中五为外卦之中互体三为内卦之中四为外卦之中今合六十四卦爻象辞观之言中者多在二五两爻惟复卦六四一爻益卦三四两爻则以三四为中行说者以为此互卦也因取左传庄公二十二年周史为陈侯筮遇观之否曰坤土也巽风也风行于土上山也杜元凯注云自二至五艮象为互卦占易之证凡卦爻所取象求之二体不得者求之互体往往得之非中爻不备其以此欤然观下文二与四同阴位用柔又贵得中四过中又以近五而多惧得中者二也三与五同阳位用刚不用柔而云柔危刚胜者指三也五则刚柔皆吉盖三四不中而二五中誉惧功凶之分由此据经文远近对五言贵贱以等言所谓中爻仍以二五为主但杂物撰德辨是与非则非中四爻互体不备耳
　　中爻互体说
　　邵子云卦用六爻乾坤主之爻用四位坎离主之今据所谓先天圆图取为互法去其初上用中四位左方自干至复三十二卦右方自姤至坤亦三十二卦取而互之各得十六卦皆以两卦中四位相交而缩一卦实由六十四而三十二也盖自太极肇判气以成形由一以生二及夫两仪既奠则形交气感复合二而生一斯造化之机缄大易之精蕴也按其二体之序上则干一至坤八两两相对下则干一至坤八四运迭周自然而然条理不紊谁为之哉造化之自然也复以再互之左右各得八卦乾坤既未四四相比共十六卦皆以四卦缩成一卦实由三十二而为一十六也夫造化以乾坤坎离为主故再互之卦则乾坤坎离具八体在下体则干离坤坎分先后以着先天之体在上体则坎干离坤明交错以终后天之用也再以十六卦互之则成乾坤坎离否泰六卦盖乾坤乃隂阳之纯气坎离得阴阳之中气否泰则阴阳之交合乾坤为易之门于此不更可见哉统而言之子午当阴阳之极故两互而乾坤之位皆不易所以定上下之位也卯酉当阴阳之中故一互而坎离为姤复再互则姤复归乾坤而十六卦缩成两卦矣所云乾坤为大父母坎离复姤为小父母以图按之其序如此然互体既分上下则上下亦有中位正体则二五爻居上下卦之中所以多誉多功互体则三四爻为内外卦之中所以多凶多惧三四之中乃由变而成故曰杂物撰德辨是与非则非中爻不备也
　　吾邑张待轩先生极辟中爻互卦之非谓孔子云非中爻不备者初上两爻所不言中四爻备言之也二与四三与五乃总论中爻功位何尝谓二三四为一卦三四五为一卦乎
　　广八卦说
　　注疏于说卦取象字字分疏难免穿凿之病本义又失之太畧后学遂靡所折衷盖夫子推广八卦之象语大语小引伸触类初非义类可拘有从文周彖爻例者有自引大象例者又有于说卦别取象者云峯胡氏云周公以干为龙夫子以为马文王以坤为马夫子以为牛象之不必泥如此然而求取卦爻亦往往有合者如干为马则取诸大畜之良马逐内卦干体也巽为鸡则取诸中孚之翰音外卦巽体也坎为豕则取诸睽之豕负涂中爻互坎也离为雉则取诸旅之射雉外卦离体也兑为羊则取诸犬之牵羊外卦兑体又取诸大壮之羝羊中爻互兑也又如干为首于乾卦用九得之坤为腹于明夷外卦六四得之震为足于大壮内卦初爻得之巽为股于咸中爻互卦得之坎为耳于噬嗑中爻互卦得之离为目于履中爻互卦又于归妹内卦九二得之艮为手于蒙外卦上九得之兑为口于咸外卦上六得之此外则有偏求卦爻而终不得其义者如坤卦辞言马爻辞言氷今则取为乾象蒙言金夫困言金车鼎言金玉卦中无干体也此以乾象言之坤文言言天地黄此则言于地为黑干于爻言龙此则入震象贲四上两爻言白卦中无巽体也此于巽言之坎初用事称云称雨称泉此则称月未尝见于卦爻也颐言灵龟损益言十朋之龟未尝有离体也晋言鼫鼠未尝有艮体也此则于离艮言之爻有兑雨兑月而兑象不及巽之用巫鼎之得妾亦无兑体也兑象则言之又如干马坤牛震龙艮狗兑羊皆重举而巽鸡坎豕离雉则不重举干言为圜为君坤不言为方为臣凡若此者难以悉殚类非后人所能窥测杨龟山云说卦取类亦不止此为之发其端使学者触类取之耳此言得之学者只从近取诸身远取诸物防其大意可解者解之不可解者毋以己说傅防强解之君子于其所不知盖阙如也圣人且云然学者顾欲强不知以为知乎哉












　　周易玩辞集觧卷首
　　钦定四库全书
　　周易玩辞集解卷一
　　翰林院编修查慎行撰
　　上经
　　【愚按易歴三圣谓伏羲画卦文王系辞孔子十翼自汉以下司马迁班固郑康成皇甫谧皆云然至孔颖达作注疏始据左传韩宣子适鲁见易象云吾乃知周公之徳断为卦辞文王所作六爻辞周公所作其说乃定】
　　【又按古易经文与翼传各自成书乾卦之先彖辞次爻辞次彖传次大象次小象则郑康成本王辅嗣因之而以文言附于后自坤以下诸卦辅嗣又以彖传附卦彖后以大象次彖传后以小象附各爻后石经注疏从之俗本通行已久今次第不复改更取便观览】
　　【干下干上】
　　乾元亨利贞
　　【程传曰干天也天者形体干者性情杨仲坚曰干非即天乃天之所以为天愚按干以健为义元亨利贞四德周流贯彻只是形容干健之妙干是伏羲第一卦元亨利贞是文王彖辞第一句三百八十四爻多从六画中出六十四卦卦辞多从元亨利贞四字中出全易之纲领也他卦言元亨利贞者多有益辞又或言元亨利而不言贞或言亨利贞而不言元或止言元亨或止言利贞或止言亨或止言利增减一字便不浑全惟乾卦六画纯阳故以元亨利贞归之孔子发挥文王所未言析为四徳以仁义礼智配之彖传文言凡九百余字又从天道推之人事反覆赞叹不穷朱子则云若论文王之易大通而利于正只作两字说孔子见得此四字好便挑开说了故本义例以元亨利贞为占辞窃谓圣人观象系辞初不专为占者设也卜筮乃易中一事故曰以卜筮者尚其占黄氏日抄谓伊川专主于辞以明理乃易之要日用常行无往非易此语得之】
　　【按京氏易以十二辟卦配十二月本义于防否等十卦多引其说干为四月之卦不言于本卦而言于姤坤为十月之卦不言于本卦而言于复　以上彖辞】
　　初九潜龙勿用
　　【孔疏阳爻称九阴爻称六者老阳数九老阴数六老阴老阳皆变周易以变者为占也蔡伯静云初二三四五上为位之阴阳九六为爻之阴阳李子思曰阴阳之气自下而上各分为六层卦之六爻似之故画卦自下起愚按第一爻言初第六爻当言终第六爻言上第一爻当言下所以文不同者下言初则上有未义大过彖云本末弱是也六言上则初有下义本卦小象云阳在下是也互文相通】
　　【愚按说卦传以震为龙乃干之初画也干是阳生之世故六爻皆取象于龙自潜至亢一龙也初潜在下先儒或以爲舜始渔于雷泽之象孔疏云若汉高帝生于暴秦之世隐居为泗上亭长是已愚更以后世事证之元史王约传仁宗在东宫家令薛居敬上言陜西分地事因被命往理约谓居敬曰太子潜龙勿用之时而为飞龙之事可乎以太子为潜龙于义似尤当邵子有云龙能大能小然受制于阴阳之气得时则能变化失时则不能今初阳在潜阴气正盛勿用者谓非用事之时而非世之不我用也勿字大有执持在陆庸成所云勿者我勿之也】
　　九二见龙在田利见大人【上见字音现】
　　【遯世为潜出世为见九二阳气发见故曰见龙以六画言二地位有田象以三画言二人位有人象二五皆阳大人象天下皆尊仰之之谓见皆蒙其泽之谓利卦体纯阳自然刚健若论中正惟九五一爻而已九居二则中而不正其象昭然本义谓九二刚健中正初甚疑之后看胡云峯集陈定宇栎问曰本义干九二刚健中正莫是刚健得中否胡答云凡言九五刚健中正易之正例干九二变例也云峯本义通释恪遵朱子故云尔其实易取中正六十四卦一定不移者似不应于第一卦先成变例】
　　【程传大徳之君九五也乾坤纯体不分刚柔而以同徳相应本义云九二虽未得位而大人之徳已着王阳明云干六爻只作一人看盖乾卦无臣位所以爻辞与九五皆称大人同为物所利见来矣鲜谓利见九五之君以行其道则仍以二为臣位矣】
　　九三君子终日干干夕惕若厉无咎【无俗作旡非】
　　【程传曰理无形也故假象以显义干六爻皆然可见六爻无非龙象君子即大人亦龙徳也因九三重刚不中在下之上居危惧之地则当有警惕之义故托君子以发之世称龙嗜睡而物莫能害惟其善惕也有三之惕而后能跃能飞观文言曰上不在天下不在田固以龙徳称九三矣若以君子指占者言余五爻岂无占者乎阳为日居下干之终日终而夕之象三当二干之交故曰干干惕若老氏所云惕兮若惊也王伯厚曰危者使平易者使倾易之道也干以惕无咎震以恐致福愚又谓圣人无危机惕若是其危机常存此心反复其道谋始要终何咎之有凡言无咎者本宜有咎处之得其道故无咎独于三四言之者三多凶四多惧也】
　　九四或跃在渊无咎
　　【已离下体故曰跃犹在上体之下故曰渊渊卑于田二言在田四曰在渊者田乃发见之处渊乃安身之处在田未能变在渊则可变之时矣或者未定也亦详审之辞时当变革更加详审安其身而后动何咎之有】
　　九五飞龙在天利见大人
　　【阳气自下而上龙之由潜而见而惕而跃至于飞则阳刚极盛之时九五中正而居尊位在天之象郑康成曰五于三才为天道清明无形而龙在焉飞之象也愚谓飞者龙之本体天者龙之本位云雷风雨翕然交集万物皆见四海咸防其利非九五孰能当之此干之主爻】
　　上九亢龙有悔
　　【位以九五为中正过是则亢矣大旱为亢旱龙居上九不能致雨亢之象阳极盛则阴将生龙既飞则必至于亢故有悔谓所处适当其防宜有此悔也潘雪松曰惟亢而后天者尽惟悔而后天者还程敬承曰乾道岂遂以亢终其妙在悔识时通变从有悔得也黄石斋曰亢者上九之遇悔者上九之徳多不说坏爻象方与文言纯粹精之义合】
　　【洪范筮占曰贞曰悔先儒多以内卦为贞外卦为悔胡云峰曰干上九外卦之终曰有悔坤六三内卦之终曰可贞于此发诸卦凡例愚按屯需之九五皆曰贞豫之六三蛊之九三皆曰悔亦有不尽然者易固难拘一例也】
　　用九见羣龙无首吉
</div>
    <div class="pagination">
<span class="current-page">1</span><a href="周易玩辞集解_page2.html">2</a><a href="周易玩辞集解_page3.html">3</a><a href="周易玩辞集解_page4.html">4</a><a href="周易玩辞集解_page5.html">5</a><a href="周易玩辞集解_page6.html">6</a><span>...</span><a href="周易玩辞集解_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
