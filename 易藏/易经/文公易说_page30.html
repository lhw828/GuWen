<!DOCTYPE html>
<html>
 <head>
  <meta charset="utf-8"/>
  <title>
   文公易说 - 第 30 页/共 30 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   文公易说 - 第 30 页/共 30 页
  </h1>
  <div class="content">
   文公易说卷二十二
　　钦定四库全书
　　文公易说卷二十三　　　　宋　朱鉴　撰
　　杂问答
　　熹数日病中方得防绎所示图书卦画二说初若茫然不知所谓因复以妄作啓蒙考之则见其论之详而明者偶未深考是以致此纷纷多说而愈致疑耳夫以河图洛书为不足信自欧阳公以来已有此说然终无奈顾命系辞论语皆有是言而诸儒所传二图之数虽有交互而无乖戾顺数逆推纵横曲直皆有明法不可得而破除也至如河图与易之天一至地十者合而载天地五十有五之数则固易之所自出也洛书与洪范之初一至次九者合而具九畴之数则固洪范之所自出也系辞虽不言伏羲受河图以作易然所谓仰观俯察近取逺取安知河图非其中之一事耶大抵圣人制作所由初非一端然其法象之规模必有最亲切处如鸿荒之世天地之间隂阳之气虽各有象然初未尝有数也至于河图之出然后五十有五之数竒耦生成粲然可见此其所以深发圣人之独智又非泛然气象之所可得而拟也是以仰观俯察逺求近取至此而后两仪四象八卦之隂阳竒耦可得而言虽系辞所论圣人作易之由者非一而不害其得此而后决也来喻又谓熹不当以大衍之数参乎河图洛书之数此亦有说矣数之为数虽各主于一义然其参伍错综无所不通则有非人之所能为者其所不合固不容以强合其所必合则纵横反覆如合符契亦非人所能强离也若于此见得自然契合不假安排底道理方知造化功夫神妙巧密直是好笑说不得也若论易文则自大衍之数五十至再扐而后挂便接干之策二百一十有六至可与佑神矣为一节是论大衍之数自天一至地十却连天数五至而行鬼神也为一节是论河图五十五之数今其文间断差错不相连接舛误甚明伊川先生已尝厘正啓蒙虽依此写而不曽推论其所以然者故览者不之察耳至于卦画之论反复来喻于熹之説亦多未究其底蕴且如所论两仪有曰干之画竒坤之画耦只此乾坤二字便未穏当盖仪匹也两仪如今俗语所谓一双一对云尔自此再变至生第三画八卦已成方有乾坤之名当为一画之时方有一竒一耦只可谓之隂阳未得谓之乾坤也来喻又曰以二画増至四画为二竒二耦又于四画之上各増一竒一耦而为八画此亦是于熹图中所説发生次第有所未明而有此语盖四象第一画本只是前两仪图之一竒一耦縁此一竒一耦之上各生一竒一耦是以分而为四而初画之一竒一耦亦随之而分为四叚耳非是以二画増成四画又以四画増成八画也此一节正是前所谓自然契合不假安排之妙孔子而后千载不传至康节先生始得其説然犹不肯大叚説破盖易之心体全在此处不敢容易轻说其意非偶然也来喻又曰不知隂阳二物果可分老少而为四象乎此恐亦考之未熟之过夫老少于经固无明文然揲蓍之法三变之中卦扐四以竒耦分之然后爻之隂阳可得而辨又于其中各以老少分之然后爻之变与不变可得而分经所谓用九用六者正谓此也若其无此则终日揲蓍不知合得何卦正使得卦不知当用何爻安得以为后世之説而弃之乎又详所论直以天地为两仪而天生神物以下四者为四象此尤非是大抵曰仪曰象曰卦皆是指画而言故曰易有太极而生两仪四象八卦又曰易有四象而示人以卦爻吉凶若如所论则是先有太极两仪四象然后圣人以画八卦而两仪四象八卦三物各是一种面貌全然相接不着矣此乃易之纲领如法律之有名例不可以毫厘差熹之所见判然甚明更无疑惑不审髙明以为如何如其未然幸复有以见教也【答袁枢】
　　邵子曰太极既分两仪立矣【此下四节通论伏羲六十四卦圆图此一节以第一爻而言左一竒为阳右一耦为隂所谓两仪者也今此一竒为左三十二卦之初爻一耦为右三十二卦之初爻乃以累变而分非本即有此六十四叚也后仿此】阳上交于隂隂下交于阳而四象生矣【此一节以第一爻生第二爻而言也阳下之半上交于隂上之半则生隂中第二爻之一竒一耦而为少阳太隂矣隂上之半下交于阳下之半则生阳中第二爻之一竒一耦而为太阳少隂矣所谓两仪生四象也太阳一竒今分为左上十六卦之第二爻少隂一耦今分为右下十六卦之第二爻少阳太隂其分仿此而初爻之二亦分以矣】阳交于隂隂交于阳而生天之四象刚交于柔柔交于刚而生地之四象【此一节以第二爻生第三爻言也阳谓太阳隂谓太隂刚谓少阳柔谓少隂太阳之下半交于太隂之下半则生太隂中第三爻之一竒一耦而为艮为坤矣太隂之上半交于太阳之下半则生太阳中第三爻之一竒一耦而为干为兊矣少阳之上半交于少隂之下半而生少隂中第三爻之一竒一耦则为离为震矣少隂之下半交于少阳之上半则生少阳中第三爻之一竒一耦而为巽为坎矣此所谓四象生八卦也干一竒今分为八卦之第三爻坤一耦今分为八卦之第三爻余皆仿此而初爻二爻之四今又分而为八矣干兊艮坤生于二太故为天之四象离震巽坎生于二少故为地之四象】八卦相错而后万物生焉【一卦之上各加八卦以相间错则六十四卦成矣然第三爻之相交则生第四爻之一竒一耦于是一竒一耦各为四卦之第四爻亦分为十六矣第四爻乂相交则生第五爻之一奇一耦于是一竒一耦各为二卦之第五爻而下四爻亦分而为三十二矣第五爻又相交则生第六爻之一竒一耦则一竒一耦各为二卦之第六爻而下五爻亦分而为六十四矣盖八卦相乘为六卜四而自三画以上三加一倍以至六画则三画者亦加一倍而卦体横分亦为六十四矣二数殊途不约而同如合符节不差毫厘正是易之妙处】此来教所引邵先生说也今子细辨析奉呈幸详考之方可见其曲折未可遽轻议也然此亦是就六十四卦已成之后言之故其先后多寡有难着语处乍看极费分疏猝然晓防不得若要见得圣人作易根源直截分明却不如且看卷首旧图自始初只有两画时渐次看起以至生满六画之后其先后多寡既有次第而位置分明不费词説于此看得方见六十四卦全是天理自然挨排出来圣人只是见得分明便只依本画出元不曽用一毫智力添助盖本不烦智力之助亦不容智力得以助于其间也及至卦成之后逆顺纵横都成义理千般万种其妙无穷却在人看得如何而各因所见为説虽若各不相资而实未尝相悖也盖自初未有画时说到六画满处者邵子所谓先天之学也卦成之后各因一义推说邵子所谓后天之学也今来喻所引系辞说卦三才六位之说即所谓后天者也先天后天既各自为一义而后天说中取义又多不同彼此自不相妨不可执一而废百也若执此说必谓圣人初画卦时只见一个三才便更不问事由一连便埽出三画以拟其象画成之后子细看来见使不得及旋擘划添出后一半截此则全是私意杜撰补接岂复更有易耶来喻条目尚多然其大节目不过如此今但于此看破则其余小小未合处自当迎刄而觧矣故今不复悉辨以浼高明伏幸财察【答袁枢】
　　来教疑河图洛书是后人伪作熹窃谓生于今世而读古人之书所以能别其真伪者一则以其义理之所当否而知之二则以其左验之异同而质之未有舍此两涂而能直以臆度悬断之者也熹于世传河图洛书之旧所以不敢不信者正以其义理不悖而证验不差尔来教必以为伪则未见有以指其义理之缪证验之差也而直欲以臆度悬断之此熹之所以未敢曲从而不得不辨也况今日之论且欲因象数之位置徃来以见天地隂阳之造化吉凶消长之本原苟于此未明则固未暇别寻证据今乃全不寻其义理亦未至明有证据而徒然为此无益之辨是不议于室而噪于门不味其腴而齩其骨也政使辨得二图真伪端的不差亦无所用又况未必是乎愿且置此而于熹所推二图之说少加意焉则虽未必便是真图然于象数本原亦当略见意味有欢喜处而图之真伪将不辨而自明矣
　　来教疑先天后天之说　据邵氏说先天者伏羲所画之易也后天者文王所演之易也伏羲之易初无文字只有一图以寓其象数而天地万物之理隂阳始终之变具焉文王之易即今之周易而孔子所为作传者是也孔子既因文王之易以作传则其所论固当专以文王之易为主然不推本伏羲作易画卦之所由则学者必将误认文王所演之易便为伏羲始画之易只从中半说起不识向上根原矣故十翼之中如八卦成列因而重之太极两仪四象八卦而天地山泽雷风水火之类皆本伏羲画卦之意而今新书原卦画一篇亦分两仪伏羲在前文王在后必欲知圣人作易之本则当考伏羲之画若只欲知今易书文义则但求之文王之经孔子之传足矣两者向不相妨而亦不可以相杂来教乃谓专为邵氏觧释而于易经无所折衷则恐考之有未详也
　　来教谓七八九六不可为四象　四象之名所包甚广大抵湏以两画相重四位成列者为正而一二三四者其位之次也七八九六者其数之实也其以隂阳刚柔分之者合天地而言也其以隂阳太少分之者专以天道而言也若专以地道言之则刚柔又自有太少矣推而广之纵横错综凡是一物无不各有四者之象不但此数者而已矣此乃天地之间自然道理未画之前先有此象此数然后圣人画卦时依样画出揲蓍者又随其所得挂扐之数以合焉非是元无实体而画卦揲蓍之际旋次安排出来也来喻于此见得未明徒劳辨説窃恐且当先向未画前识得元有个太极两仪四象八卦底骨子方有商量今未湏遽立论也用九用六之文固在卦成之后而用九用六之理乃在卦成之前亦是此理但见得实体分明则自然触处通透不劳辨説矣至谓七八九六乃揲蓍者所为而非圣人之法此误尤不难晓今且説揲蓍之法出于圣人耶出于后世耶若据大传则是出于圣人无疑而当是之时若无七八九六则亦无所取决以见其爻之隂阳动静矣亦何以揲蓍为哉此事前书辨之已详非熹之创见新説更请熟玩当自见之今不复缕缕也来喻又云系辞本只是四象生八卦今又倍之两其四象而生八卦之一此数字不可晓然不足深辨请且于前所谓实体者验之庶乎其有得也【同上】
　　来教疑四爻五爻者无所主名　一画为仪二画为象三画为卦则八卦备矣此上若旋次各加隂阳一画则积至三重再成八卦者八方有六十四卦之名若径以八卦徧就加乎一卦之上则亦如其位而得名焉方其四画五画之时未成外卦故不得而名之耳内卦为贞外卦为悔亦是画卦之时已有此名至揲蓍求之则九变而得贞又九变而得悔又是后一叚事亦如前所论七八九六云尔非谓必揲蓍然后始有贞悔之名也大抵新书所论与系辞説卦容有异同至论揲蓍则只本系辞何由别有他説如此等处至为浅近而今为説乃如此窃恐考之殊未详也【同上】
　　来教引伊川先生説重卦之由然重卦之由不但伊川先生之説如此盖大传亦云八卦成列因而重之矣但八卦所以成列乃是从太极两仪四象渐次生出以至于此画成之后方见其有三才之象非圣人因见三才遂以已意思维而连画三爻以象之也因而重之亦是因八卦之己成各就上面节次生出若旋生逐爻则更加三变方成六十四卦若并生全卦则只用一变便成六十四卦虽有迟速之不同然皆自然渐次生出各有行列次第画成之后然后见其可尽天下之变不是圣人见下三爻不足以尽天下之变然后别生计较又并画上三爻以尽之也此等皆是作易妙处方其画时虽是圣人亦不自知里面有许多巧妙竒特直是要人细心体认不可草草立説也【同上】
　　以上五条鄙意倾倒无复余蕴矣然此非熹之説乃康节之説非康节之説乃希夷之説非希夷之説乃孔子之説但当日诸儒既失其传而方外之流隂相付受以为丹灶之术至于希夷康节乃反之于易而后其説始得复明于世然与见行周易次第行列多不同者故闻者创见多不能晓而不之信只据目今见行周易縁文生义穿凿破碎有不胜其杜撰者此啓蒙之书所为作也若其习闻易晓人人皆能领略则又何必更着此书以为屋下之屋牀上之牀哉更愿髙明毋以为熹之説而忽之姑且虚心逊志以求其通晓未可好髙立异而轻索其瑕疵也玩之乆熟浃洽于心则天地变化之神隂阳消长之妙自将了然于心目之间而其可惊可喜可笑可乐必有不自知其所以然者矣言之不尽得小诗以寄鄙怀曰忽然平地一声雷万户千门次第开若识无心涵有象许君亲见伏羲来説得太郎当了只少个拈拄杖卓一下便是一回普説矣狂妄僣率幸勿鄙诮也
　　熹伏承别诲谕谆悉及示新论尤荷不鄙但区区之说前此已悉陈之而前后累蒙排摈挥斥亦已不遗力矣今复下喻使罄其说顾亦何以异于前日耶然既辱开之使言则又不敢嘿嘿然其大者未易遽论姑即来教一二浅者质之夫谓温厚之气盛于东南严凝之气盛于西北者礼家之说也谓阳生于子于卦为复隂生于午于卦为姤者厯家之说也谓巽位东南干位西北者说卦之说也此三家者各为一说而礼家厯家之言犹可相通至于说卦则其卦位自为一说而与彼二者不相谋矣今来教乃欲合而一之而其间又有一说之中自相乖戾者此熹所以不能无疑也夫谓东南以一隂已生为隂柔之位西北以一阳已生而为阳刚之位则是阳之盛于春夏者不得为阳隂之盛于秋冬者不得为隂而反以始生之微者为主也谓一隂生于东南一阳生于西北则是隂不生于正南午位之姤而滛于东阳不生于正北子位之复而旅于西也谓巽以一隂之生而位乎东南则干者岂一阳之生而位于西北乎况说卦之本文于巽但取其洁齐而位之东南于干则但取其战而位之西北巽以三画言之虽为一隂之生而其所以位之东南者初非有取乎其义至于干则又三阳之全体而初无一阳已生之义可得而取也凡此崎岖反复终不可通不若直以阳刚为仁隂柔为义之明白而简易也盖如此则发生为仁肃杀为义三家之说皆无所悟肃杀虽似乎刚然实天地收敛退藏之气自不妨其隂柔也来教又论黑白之位尤不可晓然其图亦非古法但今欲易晓且为此以寓之耳干则三位皆白三阳之象也兊则下二白而上一黑下二阳而上一隂也离则上下二白而中一黑上下二阳而中一隂也震则下一白而上二黑下一阳而上二隂也巽之下一黑而上二白坎之上下二黒而中一白艮之下二黑而上一白坤之三黑皆其三爻隂阳之象也盖干兊离震之初爻皆白巽坎艮坤之初爻皆黑四卦相间两仪之象也干兊巽坎之中爻皆白离震艮坤之中爻皆黑两卦相间四象之象也干离巽艮之上爻皆白兊震坎坤之上爻皆黑一卦相间八卦之象也岂有震坎皆黑而如坤巽离皆白而如干之理乎此恐画图之误不然则明者察之有未审也凡此乃易中至浅至近而易见者契丈犹未之尽而况其体大而义深者又安可容易轻忽而遽加诋诮乎此熹之所以不敢率言盖恐其不足以觧左右者之惑而益其过也幸试详之若熹所言略有可信则愿继此以进不敢吝也【答袁枢】
　　来喻以东南之温厚为仁西北之严凝为义此乡饮酒义之言也然本其言虽分仁义而无隂阳刚柔之别但于其后复有阳气发于东方之説则固以仁为属乎阳而义之当属乎隂从可推矣来喻乃不察此而必欲以仁为柔以义为刚此既失之而又病夫柔之不可属乎阳刚之不可属乎隂也于是强以温厚为柔严凝为刚又移北之隂以就南而使主乎仁之柔移南之阳以就北而使主乎义之刚其于方位气候悉反易之而其所以为说者率皆参差乖迕而不可合又使东北之为阳西南之为隂亦皆得其半而失其半愚于图子已具其失矣盖尝论之阳主进而隂主退阳主息而隂主消进而息者其气强消而退者其气弱此隂阳之所以为柔刚也阳刚温厚居东南主春夏而以作长为事隂柔严凝居西北主秋冬而以敛藏为事作长为生敛藏为杀此刚柔之所以为仁义也以此观之则隂阳刚柔仁义之位岂不晓然而彼扬子云之所谓于仁也柔于义也刚者乃自其用处之末流言之盖亦所谓阳中之隂隂中之阳固不妨自为一义但不可以杂乎此而论之尔向日妙湛盖尝靣禀易中卦位义理层数甚多自有次第逐层各是一个体面不可牵强合为一说学者湏是旋次理防理防上层之时未要搅动下层直待理防得上层都透彻了又却轻轻揭起下层理防将去当时虽似迟钝不快人意然积累之乆层层都了却自见得许多条理千差万别各有归着岂不快哉若不问浅深不分前后辊成一块合成一说则彼此相妨令人分疏不下徒自纷纷成卤莽矣此是平日读书已试之效不但读易为然也【同上】
　　前书所论仁义礼智分属五行四时此是先儒旧説未可轻诋今者来书虽不及之然大义也或恐前书有所未尽不可不究其说盖天地之间一气而已分隂分阳便是两物故阳为仁而隂为义然隂阳之义各分为二故阳之初为木为春为仁阳之盛为火为夏为礼隂之初为金为秋为义隂之极为水为冬为智盖仁之恻隐方自中出而礼之恭敬则已尽发于外义之羞恶方自外入而智之是非则已全伏于中故其象类如此非是假合附防若能黙防于心便自可见元亨利贞其理亦然文言取类尤为明白非区区今日之臆说也五行之中四者既各有所属而土居中宫为四行之地四时之主在人则为信为真实之义而为四德之地众善之主也【五声五色五臭五味五藏五虫其分仿此】盖天人一物内外一理流通贯彻初无间隔若不见得则虽生于天地间而不知所以为天地之理虽有人之形貌而亦不知所以为人之理矣故此一义切于吾身比前数叚尤为要非但小小节目而已也
　　垂喻易说又见讲学不倦下问不能之盛美尤切钦仰已悉鄙意别具呈矣此易中卦画隂阳之分位耳未是吾人切身之事万一愚见未合盛意可且置之而更别向里寻求恐合自有切用功处也【同上】
　　再辱垂喻具悉尊防然细观本末初无所争只因武陵旧图仁义两字偶失照管致有交互其失甚微后来既觉仁字去西北方不得义字去东南方不得即当就此分明改正便无一事顾乃护其所短而欲多方作计移换隂阳刚柔四字以盖其失所以竞辨纷纭以至于今而不能定也盖始者先以文王八卦为说而谓一隂生于巽一阳生于干则既非说卦本意矣其以三阳纯干之方为一阳始生之地则又为乖刺之甚者及既知之而又以十二卦为说则谓一阳生于干之上九一隂生于坤之上六遂移北方之隂柔以就南使之带回仁字于西南而不失其为隂柔移南方之阳刚以归北使之带回义字于东北而不失其阳刚则亦巧矣然其所移动者凡二方而六辰六卦例皆失其旧主又更改却古来隂阳界限盖不胜其烦扰而其所迁就之意乃不过仅得其半而失其半盖北方虽曰严凝而东方已为温厚南方虽曰温厚而西方已为严凝也是则非惟不足以救旧图一时之失而其耻过作非故为穿凿之咎反有甚于前日者窃恐髙明于此急于求胜未及深致思也欲究其说以开盛意又念空言缴绕难晓易差不免画成一图先列定位而后别以旧图之失及今者两次所论之意随事贴说有不尽者则又详言别为数条以附于后切望虚心平气细考而徐思之若能于此翻然悔悟先取旧图分明改正仁义二字却将今所移易隂阳刚柔等字一切发回元来去处如熹新图之本位则易简圆成不费词说而三才五行天理人事已各得其所矣至于文王八卦则熹尝以卦画求之纵横反覆竟不能得其所以安排之意是以畏惧不敢妄为之说非以为文王后天之学而忽之也夫文王性与天合乃生知之大圣而后天之学方恨求其说而不得熹虽至愚亦安敢有忽之之心耶但如来书所论则不过是因其已定之位已成之说而应和賛数之尔若使文王之意止于如此则熹固已识之不待深思而犹病其未得矣故尝窃谓髙明之于此图尊之虽至信之虽笃而所以知之则恐有不如熹之深者此又未易以言语道也至如邵氏以此图为文王之学虽无所考然说卦以此列于天地定位雷以动之两节之后而其布置之法逈然不同则邵氏分之以属于伏羲文王恐亦不为无理但未晓其根源则姑阙之以俟知者亦无甚害不必率然肆意立论而轻排之也又谓一竒一耦不能生四象而二竒二耦不能生八卦则此一图极为易晓又不知老丈平时作如何看而今日犹有此疑也盖其初生之一竒一耦则两仪也一竒之上又生一竒一耦则为二画者二而谓之太阳少隂矣一耦之上又生一竒一耦则亦为二画者二而谓之少阳太隂矣此所谓四象者也【四象成则两仪亦分为四】太阳竒画之上又生一竒一耦则为上爻者三而谓之干兊矣【余六条准此】此则所谓八卦者也【八卦成则两仪四象皆分为八】是皆自然而生瀵涌而出不假智力不犯手势而天地之文万事之理莫不毕具乃不谓之画前之易谓之何哉仆之前书固己自谓非是古有此图只是今日以意为之写出竒耦相生次第令人易晓矣其曰画前之易乃谓未画之前已有此理而特假手于聪明神武之人以发其秘非谓画前已有此图画后方有八卦也此是易中第一义若不识此而欲言易何异举无纲之网挈无领之裘直是无着力处此可为知者道也目疾殊甚不能亲书切幸深照
　　第四画者以八卦为太极而复生之两仪也第五画者八卦之四象也第六画者八卦之八卦也再看来书有此一项此书未答故复及之熹又禀【同上】
　　易说不知尊意看得如何前书所云二方六卦六辰皆失其所得半失半之说后来思之亦有未尽盖徙阳于北使阳失其位而夺隂之位徙隂于南使隂失其位而夺阳之位二方固已病矣东方虽得仍旧为阳然其温厚之仁不得与南同类相合而使强附于北方严凝之义不则却湏改仁为义以去隂而就阳方得宁贴然又恐无此理是东方三卦三辰亦失其所也西方虽得仍旧为隂然其离北附南与夫改义为仁其势亦有所不便是西方三卦三辰亦失其所也盖移此二方而四方八面十二辰十二卦一时鬼乱无一物得安其性命之情也前书所禀殊未及此之明白详尽也
　　易说已悉若只如此则熹固已深晓不待谆谆之告矣所以致疑正恐髙明之见有所未尽而费力穿凿使隂阳不得据其方盛之地仁义不得保其一德之全徒尔纷纭有损无益尔今既未蒙省察执之愈坚则区区之愚尚复何说窃意两家之论各自为家公之不能使我为公犹我之不能使公为我也不若自此闭口不谈各守其说以俟羲文之出而质正焉然以髙明之见自信之笃窃恐羲文复出亦未肯信其说也魏郑公之言以为望献陵也若昭陵则臣固已见之矣佛者之言曰诸人知处良遂总知良遂知处诸人不知正此之谓矣世间事吾人身在闲处言之无益此正好从容讲论以慰穷愁而枘凿之不合又如此是亦深可叹者而信乎其道之穷矣【同上】
　　易说垂示极荷不鄙然浅陋之见前已屡陈至烦诃斥乆矣今复何敢有言但详序说诸篇唯是依经说理而不惑于诸儒臆说之凿此为一书要切之防今以篇中之説考之则如系辞说卦解两引礼记以春作夏长为仁秋敛冬藏为义说卦解又独引温厚之气始于东北盛于东南严凝之气始于西南盛于东北以为仁义之分此于经既有据又合于理之自然真可谓不惑于诸儒臆说之凿矣但其所以为说则又必以为圣人恐干止有阳刚而无仁坤止有隂柔而无义故必兼三才以为六画然后能使干居东北而为冬春之阳坤居西南而为夏秋之隂又必横截隂阳各为两叚以分仁义之界然后能使春居东而为干之仁夏居南而为坤之仁秋居西而为坤之义冬居北而为干之义【此非本书之词但以鄙意注觧如此庻览者之易晓耳】则其割裂补缀破碎参差未知于经何所据依而何以异于诸儒臆说之凿也又案文王孔子皆以干为西北之卦艮为东北之卦顾虽未能洞晓其所以然然经有明文不可移易则已审矣今乃云干位东北则是贬干之尊使居艮位不知使艮却居何处此又未知于经何所据依而何以异于诸儒臆说之凿也又案孔子明言易有太极是生两仪是则固以太极为一两仪为二而凡有心有目者皆能识之不待推厯布算而后可知也今太极论乃曰乾坤者易之太极则是以两仪为太极而又使之自生两仪矣未知此于经何所据依而又何以异于诸儒臆说之凿也至系辞解又谓太极者一之所由起则是又以为太极之妙一不足以明之而其序则当且生所起之一而后再变乃生两仪矣则又未暇论其于经有无据依是与不是诸儒臆说之凿而但以前论参之已有大相矛盾者不审髙明之意果何如也凡此四条熹皆不敢輙以为非以触尊怒但所未晓不敢不求教耳
　　诲谕参同邵氏不知易之说辨博髙深非浅陋所能窥测但参同之书本不为明易乃姑借此纳甲之法以寓其行持进退之候异时每欲学之而不得其传无下手处不敢轻议然其所言纳甲之法则今所传京房占法见于火珠林者是其遗说沈存中笔谈解释甚详亦自有理参同所云甲乙丙丁庚辛者乃以月之昏旦出没言之非以分六卦之方也此虽非为明易而设然易中无所不有苟其言自成一说可推而通则亦无害于易恐不必轻肆诋排也至于邵氏先天之说则有推本伏羲画卦次第生生之妙乃易之宗祖尤不当率尔妄议或未深晓且当置而不论以谨阙疑若必以为不知易则如熹辈尚何足与言易而每烦提耳之勤也既荷不鄙不敢不尽其愚其他如六五坤承向亦疑有误字见于考异而所示十二卦图以姤为子以复为午亦所未喻所引坎离无爻位亦有脱字此或只是笔误皆未暇论也【同上】
　　慕用之乆徃嵗虽辱宠临而倥偬卒廹不能少欵每以为恨近乃窃窥所着易论语书又叹其得之晚而不获亲叩名理也间因虞君转请所疑初未敢以姓名自通而髙明不鄙逺辱贻书所以倾倒之意甚厚三复以还感慰亡量不敢无以报也盖道体之大无穷而于其间文理密察有不可以毫厘差者此圣贤之语道所以既言发育万物峻极于天以形容其至大而又必曰礼仪三百威仪三千以该悉其至微而其指示学者脩德凝道之功所以既曰致其广大而又必曰尽其精微也近世之言道者则不然其论大抵乐浑全而忌剖析喜髙妙而略细微其于所谓广大者则似之而于精微有不察则其所谓广大者亦未易以议其全体之真也今且以经论之其所发明固不外乎一理然其所指则不能无异同之别而就其所同之中盖亦不无賔主亲踈逺近之差焉如卦之所以八者以竒耦之三加而成也而爻之所以三则取诸三才之象而非竒耦所能与此理之一而所指之不同者也四象之说本为画卦则当以康节之说为主而七八九六东西南北水火金木之类为客得其主则客之亲踈逺近皆即此而可定不得其主而曰是皆一说则我欲同而彼自异终有不可得而同者矣此所指之同而不能无賔主之分者也是皆乐浑全而忌剖析之过也至于乾坤之纯而不杂者圣人所以形容天地之德而为六十四卦之纲也干之纯于刚健而不杂又圣人所以形容天理自然之全体而为坤之纲也所以賛其刚健柔顺之全德以明圣人体道之妙学者入德之方者亦云备矣未尝以其偏而少贬之也至于诸爻虽或不免于有戒然干九三之危以其失中也其得无咎以其健而健也坤六五之元吉以其居尊而能下也上六之龙战以其太盛而亢阳也是岂恶干之刚而欲其柔恶坤之柔而欲其刚哉今未察乎其精微之蕴而遽指其偏其为当戒意若有所未足于乾坤而陿小之者是不亦喜髙妙而略细微之过乎至用九用六乃为戒其刚柔之偏者然亦因其隂变为阳阳变为隂之象而有此戒如欧阳子之云者非圣人创意立说而强为之也大抵易之书本为卜筮而作故其词必根于象数而非圣人已意之所为其所劝戒亦以施诸筮得此卦此爻之人而非反以戒夫卦爻者近世言易者殊不知此所以其说虽有义理而无情意虽大儒先生有所不免比因玩索偶幸及此私窃自庆以为天啓其衷而以语人人亦未见有深晓者不知髙明以为如何旧亦草笔其说今谩録二卦上呈其他文义未莹者多未能卒业姑以俟后世之子云耳近又尝编一小书略论象数梗槩并以为献妄窃自谓学易而有意于象数之说者于此不可不知外此则不必知也心之精微言不能尽临风引领驰想増剧【答赵善誉】
　　易学未蒙指教乃有简易之襃令人踧踖其书草略何足以当此然此二字在易数中真不可易之妙近世说易者愈多而此理愈晦非见之明孰能以一言尽之哉叹伏亡已近尝略脩数处寻别寄呈但图书错综纵横无不脗合终有不可得而尽者信乎天地之文非人之私智所能及也【答赵善誉】
　　承示及新着易说开卷一读启发已多属此数日诸处书问萃集拨置不下未及详细但所略看过处其不能无疑者已两三条如元亨利贞文王本意只是大亨而利于正耳至彖传文言乃有四德之说今若依而释之则此乾卦只合且以隂阳推说不应于利字遽以隂气佐阳为言且以一木言之萌芽则元华叶则亨枝干坚强则利子实成熟则贞贞则所成之实又可种而为元循环盖无穷也若但谓归根复命则亦不见贞字之意矣此湏更于天地大化通体观察其曲折未易以尺言也又大明终始乃言圣人大明乾道之终始程先生说本如此但传中言之简略却是语録中有此意若云乾道自能大明其终始殊费言语卒不成文义也大有卦亨享二字据说文本是一字故易中多互用如王用亨于岐山亦当为享如王用享于帝之云也字画音韵是经中浅事故先儒得其大者多不留意然不知此等处不理防却枉费了无限辞说牵补而卒不得其本义亦甚害事也非但易学凡经之说无不如此独恨早衰无精力整顿得耳大抵隂阳只是一气隂气流行即为阳阳气凝聚即为隂非直有二物相对也此理甚明周先生于太极图中已言之矣【答杨元范】
　　易说大槩得之但一隂生之卦本取一隂而遇五阳之义今如此说亦佳但更子细看不知能兼此两意否萃卦三句是占词非发明萃聚之意也此是诸儒说易之大病非圣人系辞焉而明吉凶之意卜田之吉特于巽之六四言之此等处有可解者有不可解者只得虚心玩味阙其所疑不可强穿凿也成性成之者性成字义同而用异成性是已成之性如言成说成法成德成事之类成之者性是成就之意如言成已成物之类神之所为与祐神同与神德行之神小异法象变通如此说亦得但不免微有牵合之病耳【答潘谦之】
　　来书云引大易生死之说程氏语黙日月洪鑪之论熹案此四者之说初无二致来书许其三排其一不知何所折衷而云然然则所许三说恐未得其本意也愚意以为不必更于此理会且当案圣门下学工夫求之乆自上逹所谓未知生焉知死【答李宗思】
　　来书云圣人体易至于穷神知化未之或知之妙熹疑此语脉中有病又云生死之际必不如是之任灭也熹谓任灭二字亦是释氏言之圣人于死生固非任灭亦初不见任灭之病更以前叚参之【答李伯谏】
　　至于易之为书因隂阳之变以形事物之理大小精粗无所不备尤不可以是内非外厌动求静之心读之鄙意如此故于来喻多所未安【同上】
　　示喻观玩之别想已有成就兹因下问之及尝窃思之敢布左右盖易有象【八卦六爻】然后有辞【卦爻之辞】筮有变【老隂老阳】然后有占【变爻之辞】象之变也在理而未形于事者也辞则各因象而指其吉凶占则又因吾之所值之辞而决焉其示人也益以详矣故君子居而学易则既观象矣又玩辞以考其所处之当否动而诹筮则既观变矣又玩占以考其所值之吉凶善而吉者则行否而凶者则止是以动静之间举无违理而自天祐之吉无不利也盖观者一见而决玩者反复而不舍之辞也筮短长之说惟见于左氏元凯之注理固有之但先王制卜筮之法至严至敬虚其心以聼于鬼神专一则聼疑二则差故礼曰卜筮不相袭盖为此也晋献之欲立骊姬以理观之不待卜而不吉可知及其卜之不吉也则亦深切着明已矣乃不胜其私意而复筮之是以私心为主而取必于神明岂有感通之理哉此所以筮之虽吉而卒不免于凶也今不推其所以聼于鬼神者之不专不一而遽欲即此以校筮之短长恐未免乎易其言之责也理则一而已矣其形者则谓之器其不形者则谓之道然而道非器不形器非道不立盖隂阳亦器也而所以隂阳者道也是以一隂一阳徃来不息而圣人指示以明道之全体也此一隂一阳之谓道之说也不审髙明以为然否【答丘子野】
　　易说大槩多与启蒙相出入但后数条旁通众说亦有功俟更徐考奉报然既知其无取自不必深究王辅嗣所谓纵或复值而义无所取此一言切中事理中间亦尝有数语论之后便写寄也向在玉山道间见徐彦章说离为故卦中言处皆有离象如颐之灵损益十朋之以其卦虽无离而通体似离也颐六爻损自二至上益自初至五此其求之巧矣然颐犹取义而无取于离损益则但言其得益之多而义亦不复系于矣今乃不论其所以得益之故以为求益之方而必穷其之所自来亦可谓枉费心力矣【答林久德】
　　易象说似未条畅所谓小过中孚先儒之说却似未为过也【答林至】
　　所论正蒙大防则恐失之太容易尔夫道之极致物我固为一矣然岂独物我之间验之盖天地鬼神幽明隠显本末精粗无不通贯而为一也正蒙之防诚不外是然圣贤言之则已多矣正蒙之作复何为乎恐湏反复研究其说求其所以一者而合之于其所谓一者必铢铢而较之至于钧而必合寸寸而度之至于丈而不差然后为得也孟子曰博学而详说之将以反说约也正为是尔今学之未博说之未详而遽欲一言探其极致则是铢两未分而臆料钧石分寸不辨而目计丈引不惟精粗二致大小殊观非所谓一以贯之者愚恐小差积而大谬生所谓钧石丈引者不得其真矣【答江彦谋】
　　问侯氏曰消息盈虚徃来神明皆是理也吉凶悔吝刚柔变化皆是物也恐难分明愚谓是数者皆物也而有理存焉又曰以隂阳言之则曰道以乾坤言之则曰易贯通乎上下则曰诚夫道非隂阳也所以一隂一阳者道也程子固言之矣系辞止曰乾坤其易之门易之緼而谓易为乾坤则非也且既以贯通上下为诚矣而又曰总摄天地斡旋造化动役鬼神阖辟乾坤万物由之以生死日月由之以晦明者诚也是诚者乃一作用之物有似乎隂符经之云者而不可谓之贯通上下矣既以鬼神为形而下者而非诚矣又曰诚无内外无幽明故可格而不可度射审如此说则诗当云诚之格思而不当言神之格思也凡此自相矛盾有不可晓者不审如何答云看得是【答万人杰】
　　示及易说等书实不晓所谓不敢开卷累承喻及必欲见强使同其说隐之于心有未能安者遂不敢奉报今承见语欲成书而不出姓名以避近名之讥此与掩耳偷铃之见何异不知贤者所见何故日见邪僻至于如此夫天下之理唯其是而已若是则出名何害若不是则不出姓名何益若如所论乾坤二字乃是将一部周易从头鹘突了岂能使易通着明乎若曰人人亲见三圣而师之此尤不揆之言如所说乾坤字义恐自家未梦见三圣在如何敢开此大口耶元书谨用封纳拙直之言尽于此书今后不复敢闻命矣千万见察【答江黙】
　　所示经说孟子大意颇佳其间亦有少未合处徐议未晚也但易说愈见乖戾三复骇然因复慨念乡里朋友清素朴实刻意读书无世间种种病痛未有如德功者所以平日私心常窃爱慕思有以补万分者亦荷德功不鄙三数年来虽所论不合加以鄙性浅狭讥诮排斥无所不至而下问之意愈勤不此在他人亦岂能及然自顷至今为日愈乆而所执愈坚所见愈僻孜孜矻矻日夜穷忙不暇平心和气参合彼已异同之说反覆论难以求至当之归而专徇已意竞出新竒以求已说之胜以至于展转支离日益乖张而不悟不知用心错误何故至此使人更不可晓但窃叹恨而已今且据来示而举其一二言之如既曰干健也而又曰能体其健之谓干若干本是健即别无体此健者若更要体得此健方谓之干则是干在健外以此合彼而后得谓之干也又如羣龙无首乃用程传无妄六二之说虽于理不谬然安顿不是地头全然不是文理又且岐而为二互相矛盾盖干为万物之始故天下之物无不资之以始但其六爻有时而皆变故有羣龙无首之象而君子体之则当谦恭卑顺不敢为天下先耳非谓可天德而不可为首也又非谓干不为首也可天德而不可为首不成文理无可言者若曰干不为首则万物何所资始而又谁使为之首乎且程传之说为人不可以私意造始故为之戒耳若干之为始乃是天理自然非若人有形体心思而能以私意造始也此二说者其失甚不难见原其所以失之大抵只是日前佛学妙之见尚在故以理为外以事为粗而必以心法为主然又苦其与大易体面不同湏至杜撰揑合所以欲高而反下欲密而反踈耳此是义理本原大差谬处不但文义之失然在今日德功病痛尚是第二义却是日用之间自己分上更不曽实下功夫而穷日夜之力以为穿凿附防之计此是莫大之害正使撰得都是亦无用处不得力况其乖戾日甚一日岂不枉费工夫虚度光隂不惟无益而反有害乎
　　论程氏易传
　　程传艮卦云圣人能使天下顺治非能为物作则也唯止之各于其所而已此说当矣至谓艮其背为止于所不见却恐未是据彖辞自觧得分晓曰艮其止止其所也上句止字便是背字故下文便继之云是以不获其身更不复出艮其背也止是所当止之处下句止字却是觧艮字所字是觧背字盖谓止于所当止也所即至善之地如君之仁臣之敬之类不获其身是无与于已不见其人是亦不见人无己无人但见是此道理各止其所也艮其背是止于止行其庭是止于动故曰时止则止时行则行必大问如何是不见其人若舜禹有天下而不与是否先生曰近之继曰似未若遗书所谓百官万务金革百万之众饮水曲肱乐在其中万变皆在人其实无一事却是此气象大槩看易湏谨守彖象文言圣人觧得精密平易后人看得不子细好自用己见觧不若虚心去熟看便自见如干九五文言云同声相应至万物覩夫子因何于此说数句只是觧飞龙在天利见大人覩字分明是觧见字圣人作便是飞龙在天万物覩便是人见之如占得此爻则利于见大人九二见龙在田亦是在下贤德已着之人虽未为世用然天下已知其文明利见亦是他人利于见之非是二五两爻自利相见凡易中利字多为占者设盖是活人方有利不利若是卦画何利不利之有如屯卦利建侯屯只是卦如何去利建侯乃是占得此卦者之利晋文公曽占得此卦屯豫皆有此辞果能得国若常人见之亦随髙下自有个主宰底道理但古者卜立君卜大迁卜大封是事体重者故爻辞以其重者言之必大问屯卦何故利于建侯曰屯之初爻以贵下贱有得民之象故其爻下之辞复云利建侯必大又问何以得爻辞与所占之事相应曰自有此道理如今抽籖者亦多与所占之意相契先生又曰何以见得易为占筮之用如王用亨于西山王用亨于岐山亨是享字古多通用若人君欲祭祀山川占得此爻则吉公用亨于帝吉诸侯占得此卦则利于朝觐天子耳凡占筮若爻辞与占意相应即用爻辞断之万一占病却得利建侯又湏别有卦上讨义正淳问二五相应不相应时如何曰若得应爻则所祈望之人所祈望之事皆相应如人臣即有得君之理不相应则亦然又曰昔张敬夫为魏公占遇暌之蹇六爻俱变二卦名义自是不好李寿翁断之曰用兵之人亦不得用兵讲和之人亦不成讲和暌上卦是离离为甲胄为戈兵有用兵之象却变为坎坎险难也有险阻在前是兵不得用也兊为口舌又说也是讲和之象却变为艮艮止也是讲和者亦必无成未几魏公既罢汤思退亦败皆如其言【吴必大録】
　　不耕获不菑畬如程传之说则当云不耕而获不菑而畬乃可又如极言无妄之义盖縁要去义理上说故如此觧易之六爻只是说吉凶之辞至彖象方说义理六二在无妄之时居中得正故为无妄之吉其曰不耕获不菑畬是四事都不做谓都不动作亦自利有攸徃史记无妄作无望是此义必大问若以为无望即愿望之望非诚妄之妄有所愿望即是妄但望字说得浅妄字说得深六三即是无妄之灾或系之牛行人自得之何与邑人事而邑人之灾正如俗云闭门家里坐祸从天上来耳此亦是古辞如飞龙在天利见大人谓占得此爻者利于见大人也然吉凶以正胜有虽得凶而不可避者纵贫贱穷困死亡却非悔吝故横渠云不可避凶趋吉一以正胜是也又如占得坤六二爻湏是自己直方大方与爻辞相应便不习无不利若是自己不直方大时却反是凶也如春秋时南蒯占得坤六五爻以为大吉示子服惠伯惠伯曰忠信之事则可不然必败一叚说得极好盖南蒯所占虽是吉爻然所为却不黄裳却是大凶【同上】
　　大凡一爻皆具二义吉者苟不如此则凶凶者苟不如此则吉如同人于门湏是自出门去与人同则无咎若以人从欲则凶其辞亦自有分晓说破者如妇人吉夫子凶咸其腓凶居吉君子得舆小人剥庐又需于泥致冦至则又更不决吉凶夫子方于其下说破云若敬慎则不败此又一爻中具吉凶二义之例也如小过飞鸟以凶若占者得之更无可避祸之理故象曰不可如何也【同上】
　　问易中交易变易之义如何先生曰交易是阳交于隂隂交于阳是卦圗上底如天地定位山泽通气【云云】者是也变易是阳变隂隂变阳老阳变为少隂老隂变为少阳此是占筮之法如昼夜寒暑屈伸徃来者是也又问圣人仰观俯察见天地竒耦自然之数于是画一以为竒所以象阳画两以为耦所以象隂恐于方圆之形见得否【或记云岂以天是浑沦圆底只是一个物事地则便有阙陷分裂处否】先生曰也不特如此天自是一地自是二凡物皆然盖天之形虽包乎地之外而其气实透乎地之中地虽是一块物事在天之中实虚容得天许多气或引先生注易阳一而实隂二而虚为证曰然所以易中言夫干其静也专其动也直是以大生焉夫坤其静也翕其动也辟是以广生焉静专动直大生都是一底意思他这物事虽大然无间断只是鹘仑一个大底物事故曰大生地则静翕动辟便是两个物事其翕也是两个之聚其辟也是两个之开他这中间极阔尽容得那天之气所以说广生又曰隂自是亏不可盈只得一半两个方做得一个又曰伏羲观鸟兽之文与地之宜那时未有文字只是仰观俯察而已想得圣人心子细察得出虽以鸟兽羽毛之微想见圣人也尽察得有隂阳如今人心粗如何察得或曰伊川见兎曰察此可以画卦便是此象先生曰就这一端上亦可以见耳而今凡是草木禽兽无不有隂阳鲤鱼脊上有三十六鳞【隂数】龙有八十一鳞【阳数】龙不曽见鱼必有之又背上文中间五个两邉各插四个共八个八个之外周围共有二十四个者二十四气也个个如此又如草木之有雌雄如银杏桐树楮树牡麻竹曰男生必伏女生必偃其死于水也亦然盖男阳气在背女阳气在腹也又云扬子撰太云观龙虎之文察鸟兽之理谓二十八宿也【吕阙】
　　问坤六二圣人取象何故说得恁地大都与坤德不相似曰如何见得不相似处曰隂阳反对观之则直方大者皆非隂之属也曰坤六爻中只此一爻最重六五虽居尊位然却是以隂居阳六二以隂居隂而又居下卦所以如此问坤之顺恐似此处顺只是顺理不是柔顺之顺曰也是柔顺只是他都有力干行健固是有力坤虽柔顺亦是决然恁地顺不是柔弱放倒了所以圣人亦说坤至柔而动也刚至静而徳方问干以易知坤以简能本义云干健而动故以易而知太始坤顺而静故以简而作成物若以学者分上言之则扩然大公者易也物来顺应者简也不知是否曰然曰干之易致知之事也坤之简力行之事也问恐是下文易则易知简则易从故知其所分如此否曰他以是而能知故人亦以是而知之所以坤之六二便只言力行底事【杨道夫録】
　　先生问时举看易如何时举说云只看程易见其只就人事上说无非日用常行底道理先生云易最难看湏要识圣人当初作易之意且如泰之初九拔茅茹以其彚征吉谓其引贤类进也都不正说引贤类进而云拔茅何耶如此之类要湏思量某之启蒙自说得分晓且试去看因云某少时看文字时凡见有说得合道理底湏旁搜逺取必要看得他透今之学者多不如是如何时举退看启蒙晚徃侍坐时举云向者看程易只就注觧上生议论却不曽靠得易看所以不见得圣人作易之本意今日看启蒙方见得圣人一部易皆是假借虚设之辞盖縁天下之理若正説出便只作一件用唯以象言则当卜筮之时看是甚事都来应得如泰之初九若正作引贤类进说则便只作得引贤类进用唯以拔茅茹之象言之则其他事类此者皆可应也启蒙警学篇云理定既实事来尚虚用应始有体该本无便见得易只是虚设之辞看事如何应耳未知如此见得否先生颔之因云程易中有甚疑处可更商量看时举问坤六二爻传云由直方而大切意大是坤之本体安得由直方而后大耶先生曰直方大是坤有此三德若就人事上説则是敬义立而徳不孤岂非由直方而后大耶【潘时举録】
　　且如子善向看易传徃徃毕竟不曽熟如此则何縁得防浃洽【同上】
　　论易云其他经先因其事方有其文如书云尧舜禹成汤伊尹武王周公之事因有许多事业方说到这里若无这事亦不说到此若易则是个空底物事未有是事预先说是理故包括得尽许多道理看人做甚事皆撞着他又曰易无思也无为也易是个无情底物事故寂然不动占之者吉凶善恶随事着见乃感而遂通又云易中多言正如利正正吉利永正之类皆是要人守正又云人如占得一爻湏是反观诸身果尽得这道否也坤云六二直方大不习无不利湏看自家能直能方能大方能不习无不利凡皆类此又云所谓大过如当潜而不潜当见而不见当飞而不飞皆是过又曰如坤之初六湏知履霜坚氷之渐要人恐惧修省不能恐惧修省便是过易大槩欲人恐惧修省又曰文王系辞本只是与人占底书至孔子作十翼方说君子居则观其象而玩其辞动则观其变而玩其占又曰夫子读易与常人不同是他胷中洞见隂阳刚柔吉凶消长进退存亡之理其賛易即就胷中写出这道理味道问圣人于文言只把做道理先生曰有此气便有此理又问文言反覆说如何曰如言潜龙勿用阳在下也又潜龙勿用下也只是一意重叠说伊川作两意未穏【同上】
　　铢问程易如何看先生曰且只恁地看又问程易于易之本义如何先生曰程易惟是不说易文义处只说道理处极好看又问干繇辞下觧云圣人始画八卦三才之道偹矣因而重之以尽天下之变故六画而成卦据此说却是圣人始画八卦每卦便是三画圣人因而重之为六画似与邵子一生两两生四四生八八生十六十六生三十二三十二生六十四为六画不同先生曰程子之意只云三画上叠成六画八卦上叠成六十四耳与邵子说诚异葢康节此意不曾说与程子程子亦不及问之故一向只随他所见去但他说圣人始画八卦不知圣人画八卦时先画甚卦此处便晓他不得又问启蒙所谓自太极而分两仪则太极固太极两仪固两仪自两仪而分四象则两仪又为太极而四象又为两仪以至四象生八卦节节推去莫不皆然可见一物各具一太极否先生曰此只是一分为二节节如此以至于无穷皆是一生两耳因问序所谓自本而榦自榦而支是此意否先生曰是【董铢録】
　　问易中也有偶然指定一两件实事言者如亨于岐山利用征伐利迁国之类是也先生云也是如此亦有兼譬喻言者如利涉大川则行船之吉占而济大事亦如之













　　文公易说卷二十三
  </div>
  <div class="pagination">
   <a href="文公易说_page29.html">
    上一页
   </a>
   <span>
    ...
   </span>
   <a href="文公易说_page25.html">
    25
   </a>
   <a href="文公易说_page26.html">
    26
   </a>
   <a href="文公易说_page27.html">
    27
   </a>
   <a href="文公易说_page28.html">
    28
   </a>
   <a href="文公易说_page29.html">
    29
   </a>
   <span class="current-page">
    30
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
