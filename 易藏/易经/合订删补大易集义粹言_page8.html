<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 8 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 8 页/共 65 页</h1>
    <div class="content">










　　合订删补大易集义粹言卷九
　　钦定四库全书
　　合订删补大易集义粹言
　　头等侍衞纳喇性徳编
　　【坎下干上】
　　伊川先生曰讼序卦饮食必有讼故受之以讼人之所需者饮食既有所须争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚强所以讼也【易传】东莱吕氏曰讼传旣有所须争所由起无所须则无争【己丑课程】
　　讼有孚窒惕中吉终凶利见大人不利渉大川
　　伊川先生曰讼之道必有其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦须窒塞未通不窒则已明无讼矣事既未辩吉凶未可必也故有畏惕中吉得中则吉也终凶终极其事则凶也○讼者求辩其曲直也故利见于大人大人则能以其刚明中正决所讼也讼非和平之事当择安地而处不可陷于危险故不利涉大川也【并易传】
　　白云郭氏曰需讼一体也相亲而需则为需相违而讼则为讼性情之异耳然性情之异而有孚则同者亲而无孚需之妄也讼而无孚讼之妄也窒者塞其源而不流也惕者谨其事而知惧也得其中则吉成其终则凶知此则知讼之为道矣非特讼者为然聴讼亦如之也好生之徳洽于民心兹用不犯于有司窒之也钦哉钦哉惟刑之恤哉惕之也吕刑曰简孚有众又曰狱成而孚输而孚有孚也故乃明于刑之中中吉也舜典之疑惟轻吕刑之疑有赦不成其终也【易说】
　　汉上朱氏曰讼反需者也需四之五刚往而得位二隂避之故曰亨讼三之二刚来而失位二隂塞之故曰窒需有孚而亨于外故物需之讼有孚而窒于内故已讼之【丛说】
　　五峯胡氏曰韩冯翊之讼萧赵广汉之讼魏皆中无孚实不知畏惕过而失中道者也故终极其事皆至于凶左雄周举中吉也王浑王濬【易外传】新安朱氏曰讼争辩也上干下坎干刚坎险上刚以制其下下险以伺其上又为内险而外健又为己险而彼健皆讼之道也九二中实上无应与又为加忧且于卦变自遯而来为刚来居二而当下卦之中有有孚而见窒能惧而得中之象上九过刚居讼之极有终极其讼之象九五刚健中正以居尊位有大人之象以刚乘险以实履陷有不利渉大川之象故戒占者必有争辩之事而随其所处为吉凶也【本义】○不利涉大川是上面三画阳载不起压了这船重○问讼卦大指因言大凡卦辞取义不一如讼有孚窒惕中吉盖取九二中实坎为加忧之象【中实为有孚坎陷为窒坎为加忧为惕九二居下卦之中故曰有信而见窒能惧而得中也】终凶盖取上九终极于讼之象利见大人盖取九五刚健中正居尊之象不利涉大川又取以刚乘险以实履陷之象此取义不一也然亦有不必如此取者此特其一例也先生曰卦辞如此辞极齐整盖所取诸爻义皆与爻中本辞协亦有虽取爻义而与爻本辞不同者此为不齐整处也【并语録】
　　东莱吕氏曰凡讼之道当以诚实为先诚实则利见大人事不实则不利见大人而利见昏迷之人矣虽诚实而不利涉大川恃其实而讼则讼极而陷溺其身矣【易说】○众人之言讼以胜为吉易之言讼以中为吉不中则虽胜亦凶也【纪闻】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　濂溪先生曰天以春生万物止之以秋物之生也既成矣不止则过焉故得秋以成圣人之法天以政养万民肃之以刑民之盛也欲动情胜利害相攻不止则贼灭无伦焉故得刑以治情伪微暧其变千状苟非中正明逹果断者不能治也讼卦曰利见大人以刚得中也噬嗑曰利用狱以动而明也呜呼天下至广主刑者民之司命也任用可不慎乎【通书】
　　伊川先生曰讼之为卦上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又健是以讼也○讼之道固如是又据卦才而言九二以刚自外来而成讼则二乃讼之主也以刚处中中实之象故为有孚处讼之时虽有孚信亦必艰阻窒塞而有惕惧不窒则不成讼矣又居险陷之中亦为窒塞惕惧之义二以阳刚自外来而得中为以刚来讼而不过之义是以吉也卦有更取成卦之由为义者此是也卦义不取成卦之由则更不言所变之爻也据卦辞二乃善也而爻中不见其善盖卦辞取其有孚得中而言乃善也爻则以自下讼上为义所取不同也○讼非善事不得已也安可终极其事极意于其事则凶矣故曰不可成也成谓穷尽其事也○讼者求辩其是非也辩之当乃中正也故利见大人以所尚者中正也聴者非其人则或不得其中正也中正大人九五是也○与人讼者必处其身于安平之地若蹈危险则陷其身矣乃入于深渊也卦中有中正险陷之象【并易传】
　　蓝田吕氏曰讼两以曲直争也险而健其势必争此所以讼也讼之时可以理胜而不可多上人不得已而讼求伸则已此有孚窒惕然后可讼中则吉终则凶也利见大人曲直当也讼险事也居讼之时不求理胜而以力争是以健涉险必不济矣需险在前非健不济讼不尚力愈健愈屈此需所以利涉大川而讼所以不利所遭之时异也入于渊回旋而不得出也居讼之时隂爻终吉而阳多不克不尚力也
　　山杨氏曰干健而上行坎险而趋下居险健而不相与讼之所兴也九二刚来而得中有孚也讼以有孚为主讼而无孚则刑随之矣凶之道也刚来而陷乎险中见窒也见窒而后讼讼非得已也讼而惕焉中而止非成讼也是以吉非刚而得中畴克尔终凶以上九言也处讼之极不能复即命渝安正则成讼者也终凶不亦宜乎然讼非中正者不能聴而决故利见大人九五是也孔子曰聴讼吾犹人也必也使无讼乎大人能使无讼者若恃险健之才往而犯难则鲜不败矣故不利涉大川【易说】
　　兼山郭氏曰讼三升而三降乃刚来而得中也【易说】白云郭氏曰讼不亲也不亲而健健而陷此所以为讼刚来居二而得中故二为成卦之主用中则吉也大人与天地合徳日月合明无私之大者况讼乎是以利见之也险欲陷健逺之可也故不利渉大川渉之则自入于渊矣需之利涉大川险在前也讼之不利涉大川险在下而必陷也【易说】汉上朱氏曰干健也坎险也两者相敌所以讼也无险则无讼无健则不能讼险而健故讼此以两体言讼也讼自遯来九三之二二有孚于五刚来揜于二隂之中刚实有孚信而见窒于人不窒则无所事于讼矣虽有孚也然刚失位见窒于二隂邪正是非上未辨也能惕惧处柔讼而不过乎中则免矣离为目巽为多白眼惕之象故曰有孚窒惕中吉刚来而得中也此以讼三之二言九二之才也讼刚过而不反终成其讼必凶故曰终凶讼不可成也此以成卦上九言讼之终也九五大人聴讼者也中正在上无所偏系君子小人各得其平故九二利见之以中正为尚也离为目见也有善聴者然后孚信惧而得中吉故曰利见大人尚中正也此以九五言讼之主也讼一变巽二变鼎三变大过坎水变兑川壅为泽干首没于泽中入于渊也天下之难未有不起于争刚险不相下君子小人不相容难始作矣圣人见其讼也戒之中正戒之不可成若济之以争是以乱益乱相激而为深矣汉唐之乱始于小人为险君子疾之已甚其弊至于君子小人沦胥以败而国遂亡故曰不利涉大川入于渊也此以卦变终言一卦之义也在卦气为清明三月节故太凖之以争卦一变二变何说也曰在贲之彖曰柔来而文刚分刚上而文柔在无妄之彖曰刚自外来而为主于内此举一隅也刚柔相变上下往来明利害吉凶之无常也是故一卦变六十有三此焦延夀易林之说也【易传】○或曰干当在上处乎下则必升坤当在下处乎上则必降此言否泰可也于讼无妄不通矣讼曰刚来而得中无妄曰刚自外来而为主于内二卦阳爻皆四画盖讼者遯三之二无妄者遯三之初凡言来者皆自外来初二视三则外矣【丛说】新安朱氏曰险而健讼以卦徳释卦名义入于渊以卦变卦体卦象释卦辞【本义】○上刚下险是属上句险而健讼是属下句○或问讼彖云刚来而得中也大抵上体是刚下体是柔刚下而变柔则为刚来今讼之上体既是纯刚安得谓之刚来邪先生曰此等要须画个图子防便好以某观之讼卦本是遯卦变来遯之六二上为讼之六三其九三下为九二乃为讼卦此类如柔来而文刚分刚上而文柔与夫刚自外来而为主于内皆是如此若画图子起便极好防更不待说若如先儒说则多牵强矣○问卦变之义先生曰此讼卦变自遯而来为刚来居二此是卦变中二爻变者盖四阳二隂自遯来者十四卦讼即初变之卦刚来居二柔进居三故曰刚来而得中又问细读本义所释卦辞若防得分明则彖辞之义亦自明只须畧提破此是卦义此是卦象卦体卦变不必更下注脚矣先生曰某当初作此文字时正欲如此盖彖辞本是释经之卦辞若防卦辞分明则彖辞亦已可见但后来要重整顿过未及不知而今所解能如此本意否【并语録】
　　象曰天与水违行讼君子以作事谋始
　　伊川先生曰天上水下相违而行二体违戾讼之由也若上下相顺讼何由兴君子观象知人情有争讼之道故凡所作事必谋其始絶讼端于事之始则讼无由生矣谋始之义广矣若愼交结明契劵之类是也【易传】
　　山杨氏曰天左旋而水东注违行也作事至于违行而后谋则无及矣【易说】
　　兼山郭氏曰天体于上水行于下天道左旋水性右流皆违行而不相亲故曰讼不亲也不亲所以为讼也孔子曰聴讼吾犹人也必也使无讼乎无讼在于谋始谋始在于制作契之不明讼之所以生也故有徳司契而不责于人上古结绳以治后世圣人易之以书契良以此也方此为治讼之始未及夫化民之道【易说】
　　白云郭氏曰天水违行大不亲矣作事谋始期无讼也邦无道免于刑戮在下之谋始也刑期无刑必也无讼在上之谋始也此谓窒惕之道【易说】汉上朱氏曰天西行水东行违行也行相违乃有讼巽为事干阳始于坎作事而谋始则讼不作窒讼之源也【易传】
　　新安朱氏曰天上水下其行相违作事谋始讼端絶矣【本义】○作事谋始言观此等象便当每事谋之于其始○天自向上去水自向下来所以为讼○王弼言有徳司契是借这个契字说言自家执这个契在此人来合得我便与它自家先定了这是谋始司契底意思【并语録】
　　初六不永所事小有言终吉象曰不永所事讼不可长也虽小有言其辩明也
　　伊川先生曰六以柔弱居下不能终极其讼者也故于讼之初因六之才为之戒曰若不长永其事则虽小有言终得吉也盖讼非可长之事以隂柔之才而讼于下难以吉矣以上有应援而能不永其事故虽小有言终得吉也有言灾之小者也不永其事而不至于凶乃讼之吉也○六以柔弱而讼于下其义固不可长永也永其讼则不胜而祸难及矣又于讼之初即戒讼非可长之事也○柔弱居下才不能讼虽不永其事既讼矣必有小灾故小有言也既不永其事又上有刚阳之正应辨理之明故终得其吉也不然其能免乎在讼之义同位而相应相与者也故初于四为获其辩明同位而不相得相讼者也故二与五为对敌也【并易传】
　　横渠先生曰初于正应中有隂阳之间不无讼但以隂居下体为柔顺履险方初不永所事其理辨直【一作正】故小有言终吉【易说】
　　山杨氏曰险而健卦之所以为讼也险故兴讼健故能讼居险之初柔不当位非险而健也无能讼之才故不永所事当上下违行之时隂柔在下而二以刚乘之近而不相与故小有言然有应在上顺而不为险故其辨易明既已有言则非无讼也以其辨明故终吉夫讼非可长之事居讼之初谋始之时也故孔子因以戒之有不可之辞焉【易说】白云郭氏曰讼之初未始不小有言也永其事则有成终之凶不永其事是以终吉言于初者戒之于始也初四在讼之应者是以其辨易明二五在讼之不应者是以不克而掇患也【易说】
　　汉上朱氏曰初与四应九二间之此初六所以讼也初往讼二四来应初坎毁巽降兑见坎险也兑说也巽为事坎又为可不永所讼之事也讼事之险者不永所事以讼不可长也永其讼者未有不及祸者也兑为言隂为小小有言也初六往而直已九四体离而明四刚初柔各得其正故虽小有言而其辨易明明故终吉初以四为终也易传曰在讼之义同位而相应相与者也故初与四为获其辨明同位而不相得相讼者也故二与五为对敌也【易传】
　　五峯胡氏曰郑兴桓谭【易外传】
　　新安朱氏曰隂柔居下不能终讼故其象占如此【本义】
　　东莱吕氏曰寻常人争讼所以拖延嵗月长久而不决者只为耻于小不胜故不肯住终至于凶若知讼之不可长不顾小有言之辱更不报复目下虽似可耻终久谁得计其利害不待辨说而明也【纪闻】
　　九二不克讼归而逋其邑人三百户无眚象曰不克讼归逋窜也自下讼上患至掇也
　　伊川先生曰二五相应之地而两刚不相与相讼者也九二自外来以刚处险为讼之主乃与五为敌五以中正处君位其可敌乎是为讼而义不克也若能知其义之不可退归而逋避以寡约自处则得无过眚也必逋者避为敌之地也三百户邑之至小者若处强大是犹竞也能无眚乎眚过也处不当也与知恶而为有分也○义既不敌故不能讼归而逋窜避去其所也势自下而讼其上义乖○屈祸患之至犹拾掇而取之言易得也【并易传】
　　横渠先生曰处险体刚好讼者也上下二隂俱非已应理为不直故不讼归而逋窜使其邑人之众无辜被祸故曰邑人无眚【易説】
　　蓝田吕氏曰九二居二隂之间上无正应比初则为四所拒比三则为上所拒刚体不屈自下讼上理卒不胜不如退就穷约克己自新亦庶乎无过也知归而自反以居中也
　　山杨氏曰以成卦之才言之则九二刚来而得中能有孚窒惕中吉也以爻言之二五正应也二以刚险而不应讼上者也而五以刚中正而履尊位讼之主也人所利见而取决焉不可得而讼也故不克讼然九二刚而中知义不克则非怙终者故归而逋其邑人三百户无眚归而逋者自反不缩逋窜而自逭也邑人三百户则其居寡弱矣不为险健也不为险健则讼息矣故无眚眚过也【易说】兼山郭氏曰孔子称十室之邑必有忠信如丘者焉则三百户之邑亦不为小矣或谓下之敢讼上者以附己之众为得之矣附己之众上之所不容故置其邑而逋乃可无眚眚甚于凶明矣【易说】白云郭氏曰先人曰十室之邑必有忠信则三百户不为小矣雍曰二五有君臣之位上下之分非可讼也讼之义不克也不克则置三百户之邑而归逋窜之中可无眚矣盖以下讼上其患自取苟不违其邑是速诛伐之祸也九二以刚中之才一陷险中而不克讼其取患如此况无其才者乎是以圣人贵夫窒惕而不利涉难也伯氏骈邑三百管仲夺之而没齿无怨言岂有讼上之患者乎【易说】汉上朱氏曰二五本相应以两刚不相下此二所以讼五也然五君也其徳中正以不正而讼中正不可也况以臣讼君乎不克讼者义不克也故退归而逋则其邑人三百户得以无眚不然五来讨二祸及邑人矣归者二自五而反逋者失位而窜坎为隠伏坤为众坎动入于众中窜也故曰不克讼归逋窜也自下讼上于势为逆于义为非祸患至于逋窜自取之犹掇拾也二变成艮手掇拾之象干防三十有六坤防二十有四九二变则二三坤防四五干防合而言之三百也坤为户二在大夫位为邑自三至五歴三爻坎在内为眚二动去位则无眚故曰其邑人三百户无眚太曰两虎相牙掣者全也归而逋之谓乎古者诸侯建国大夫受邑诸侯之下士视上农夫食九人中士倍下士上士倍中士大夫倍上士卿四大夫君十卿禄天子之大夫视子男大国之卿当小国之君然则诸侯之卿当天子之大夫也食二百八十有八人三百户举全数也【易外传】
　　五峯胡氏曰杨恽【易外传】
　　新安朱氏曰九二阳刚为险之主本欲讼者也然以刚居柔得下之中而上应九五阳刚居尊势不可敌故其象占如此邑人三百户邑之小者言自卑约以免灾患占者如是则无眚矣掇自取也【本义】○九二正应在五五亦阳故为窒塞之象○三百户必须有此象今不可考王辅嗣说得意忘象是要忘了此象伊川又说假象是只要假借此象今防得不解得恁地全无那象只是不可知只得且从理上说干为马却说龙坤为牛却说马离为却说牛做得个例来括他方得【并语録】
　　六三食旧徳贞厉终吉或从王事无成象曰食旧徳从上吉也
　　伊川先生曰三虽居刚而应上然质本隂柔处险而介二刚之间危惧非为讼者也禄者称徳而受食旧徳谓处其素分贞谓坚固自守厉终吉谓虽处危地能知危惧则终必获吉也守素分而无求则不讼矣处危谓在险而承乘皆刚与居讼之时也○柔从刚者也下从上者也三不为讼而从上九所为故曰或从王事无成谓从上而成不在己也讼者刚健之事故初则不永三则从上皆非能讼者也二爻皆以隂【一作处】柔不终而得吉四亦以不克而渝得吉讼以能止为善也○守其素分虽【一无虽字】从上之【一无之字】所为非由己也故无成而终得其吉也【并易传】
　　横渠先生曰履非其位处险之极若能不为他累专应上九则虽危终吉故曰旧徳以隂居阳又处成功必有悔吝故曰无成【易说】
　　广平游氏曰讼之六三才不称位故有食旧徳之象食旧徳者世其禄也世之构讼者皆出于忿欲而六三才不足则内省而无忮位已髙则知足而无求夫如是则从上而已奚其讼故食旧徳而安也然当讼之时才不称其位则人必有媢嫉之者故不能无危要之在己者贞固自守而无争心故虽危而终吉也【易说】
　　山杨氏曰六三以隂居阳无险健之才而承乘皆刚力不能讼也上九处刚健之极而下为之应柔而不能抗也则从上而已故曰食旧徳贞厉盖先王诏禄以功饩廪称事食其食不任其责而惟上之从则唯食旧徳可也当上下违行之时居险健之中虽以旧徳而食然从之而不以贞安之而不知戒失义犯难将无所不至矣故惟贞厉乃终吉与之从事则无成矣【易说】
　　白云郭氏曰以隂柔而介二刚之间危惧也能不以讼为事所谓窒惕者也故能保旧徳之禄而固守弗失与逋其邑而丧者异矣虽介二刚为危道而终获吉者能窒其讼故也介二刚有道乎舍二之讼上从乾道代终而已从其大体者也故吉六三不以讼为事上从干吉之大可谓徳与位称者矣然仅能食旧徳而已九二自下讼上掇患已至又岂能保其旧邑哉逋窜宜矣【易说】
　　汉上朱氏曰干为刚徳上九阳极而老旧也三之上成兑为口食旧徳也食旧者食其素分犹言不失旧物也古者分田制禄公卿以下必有圭田以徳而食其来旧矣公卿以下所食如周官家邑小都大都之田是也三公位干上九郊之象六三当争胜之时不丧其旧以不从四而从上也三从上而四间之宜有讼然三柔而明柔则不能讼明则知不可讼而止是以从上而食旧徳六三介九二九四两刚之间而失位厉也往从上九则上屈其刚就之无所事讼得位而食终吉也三之从上非苟从也或从王事以成功归之已终其事不以无事而食是以食旧徳也非从上之吉乎干五为王巽为事三内卦之成上外卦之终故曰或从王事无成有终窦婴讼田蚡上下相激至亡其身不知六三吉也易传曰讼者刚健之事故初则不永三则从上二爻皆以处柔不终得吉四亦以不克而渝得吉讼以能止为善也【易传】
　　五峯胡氏曰郭子仪鱼朝恩【易外传】
　　新安朱氏曰食犹食邑之食言所享也六三隂柔非能讼者故守旧居正则虽危而终吉然或出而从上之事则亦必无成功占者守常而不出则善也从上吉谓随人则吉明自主事则无成功也【本义】东莱吕氏曰六三食旧徳贞厉终吉或从王事无成象曰食旧徳从上吉也易传曰守其素分虽从上之所为非由己也故无成而终得其吉也盖在下位者为上所宠任往往忘其素分临事不能退托擅以为己功此所以多得祸也只如簿尉骤为郡守所委任遂忘自身元是簿尉遇事专辄偃然以成功自居岂不招忌病而致祸败乎【纪闻】
　　九四不克讼复即命渝安贞吉象曰复即命渝安贞不失也
　　伊川先生曰四以阳刚而居健体不得中正本为讼者也承五履三而应【一有于字】初五君也义不克讼三居下而柔不与之讼初正应而顺从非与讼者也四虽刚健欲讼无与对敌其讼无由而兴故不克讼也又居柔而应柔亦为能止之义既义不克讼若能克其刚忿欲讼之心复即就于命革其心平其气变而为安贞则吉矣命谓正理失正理为方命故以即命为复也方不顺也书曰方命圮族孟子云方命虐民夫刚健而不中正则躁动故不安处非中正故不贞不安贞所以好讼也若义不克讼而不讼反就正理变其不安贞为安贞则吉矣○安正能如是则为无失矣所以吉也【并易传】
　　横渠先生曰体健而比于三理为不直故不克讼【易说】蓝田吕氏曰二欲比初初应在四固已自辨九四不谅犹小有言初卒明辩九四之讼所以不克然四虽以刚致讼而居隂位能以理自反者也故曰复即命渝安贞吉
　　山杨氏曰居非中正义不克讼也复即命变而为安贞则吉矣命天理也知义不克自反而即理则非迷而不复者其吉不亦宜乎【易说】
　　白云郭氏曰刚强之才未尝下人非得位必多讼九四居上讼下为初辨明既不克讼复即初之命变而安于贞是以获吉复即初命舍讼而应初也应初所以为正也是亦不失旧徳之道苟非复即命渝安贞殆亦逋邑之流乎九四盖尝有讼能变而获吉故不言旧徳而象但言不失也既云不克讼则无徳可言矣论讼则四优于二论徳则三优于初其讼者上九乎亦愈于二之犯上也【易说】汉上朱氏曰讼生于雠敌故有忿争不安其命者焉九四上承五下乘三而初为应五君也不可讼也三从上初从四无与为敌者故不克讼乃克其刚强欲讼之心而与初相应相应则情义相得各复其所何讼之有各复其所者复即命也命者正理也复即命则变前之失安于正理矣讼者始于刚强而不明九四处柔体离巽柔巽故无狠怒明则知可否斯九四所以能复者欤巽为命何也曰巽为风风者天之号令在人则命也受之于天也故先儒以巽为命为号令为事巽象曰申命行事正与否则系乎爻位之得失陆绩曰讼之复干变而巽【易传】
　　五峯胡氏曰杜淹【易外传】
　　新安朱氏曰即就也命正理也渝变也九四刚而不中故有讼象以其居柔故又为不克而复就正理渝变其心安处于正之象占者如是则吉也【本义】○复即命渝言复就命而变其不顺之命【语録】东莱吕氏曰九四不克讼复即命渝安贞吉以九居四是刚强之人处不中正之地本好讼者也然所承者五五至尊而不敢与之讼所履者三三至柔而不至于生讼所应者初初既相应亦非与之为讼者也左右前后皆无可讼虽有好讼之心略不得骋则其心必自还而归善故曰复即命渝命正理也好讼之心既无所施则必复就于正理变而为善也譬如水之泛溢欲击东岸而其岸坚而不可动欲击西岸而其岸又坚而不可动则必循循归于故道矣心之所之只有善恶两件于恶既不得骋不之于善将何之乎【纪闻】
　　九五讼元吉象曰讼元吉以中正也
　　伊川先生曰以中正居尊位治讼者也治讼得其中正所以元吉也元吉大吉而尽善也吉大而不尽善者有矣○以中正之道何施而不元吉【并易传】
　　广平游氏曰讼元吉谓聴讼之主也非身有讼也九五得尊位大中以正决天下之讼已则何讼之有当讼之时至而以中正决之是以元吉也若虞芮质厥成文王蹶厥生则聴讼之道孰善于此吉孰大焉故卦言利见大人大人则九五之谓也且讼而有孚犹窒而后通惕而后寜中焉则吉终焉则凶自无元吉之理【易说】
　　山杨氏曰刚中正而履尊位讼之所利见也故元吉元吉者大而尽善者也【易说】
　　兼山郭氏曰九五利见大人尚中正也九五之象曰讼元吉以中正也则九五之无讼而为聴讼之主明矣诗曰虞芮质厥成文王蹶厥生则知讼元吉所以为中正也【易说】
　　白云郭氏曰九五中正大人也聴讼之主也天下之长也为天下之长以中正之徳聴天下之讼人之所利见其为吉也大矣盖非一人之吉实天下之吉也狱讼之归虞舜虞芮之质文王其九五之谓也【易说】
　　汉上朱氏曰九五聴讼之主未能使人无讼何谓元吉大人得尊位以中正在上无所偏系邪枉之道不行故吉元吉者其始本吉吉之至善者也此皐陶淑问召伯聴讼之爻【易传】
　　五峯胡氏曰曹腾梁商贺若弼韩擒虎贾复寇恂和事天子【易外传】
　　新安朱氏曰阳刚中正以居尊位聴讼而得其平者也占者遇之讼而有理必获伸矣中则聴不偏正则断合理【本义】○讼元吉便似干之利见大人有占无象者爻便是象讼元吉九五便是【语録】
　　东莱吕氏曰九五讼元吉象曰讼元吉以中正也九五聴讼者也诉讼之繁多至千百聴讼者欲其尽善而咸吉苟件件寻一道理以应之则亦不胜其劳矣殊不知听讼所以能尽善而咸吉者本无多术只是一个中正待之而已【纪闻】
　　上九或锡之鞶带终朝三褫之象曰以讼受服亦不足敬也
　　伊川先生曰九以阳居上刚健之极又处讼之终极其讼者也人之肆其刚强穷极于讼取祸丧身固其理也设或使之善讼能胜穷极不已至于受服命之赏是亦与人雠争所获其能安保之乎故终一朝而三见褫夺也○穷极讼事设使受服命之宠亦且不足敬而可贱恶况又祸患随至乎【易传】
　　山杨氏曰以刚健居讼之终成讼者也成讼凶之道虽足以取胜而受服人所贱辱也故终朝而三褫之或锡非诚与也三褫者言疾之者众也【易说】兼山郭氏曰上九许愼云鞶大带也君子带鞶妇人带丝盖爵命之服非所以赏讼也众所不与故终朝三褫之言不足贵也【易说】
　　白云郭氏曰先人言鞶大带也男子带鞶妇人带丝盖爵命之服非所以赏讼也雍曰上九以讼而锡之鞶带其招褫不足贵如此况自下讼上义不克者夺邑宜矣是不若六三不言讼而守旧徳又不若九四复即命而不失也【易说】
　　汉上朱氏曰三限乎上下之际腰之象也上九之三或锡之干变为金腰以金饰鞶带也三离日之上为终朝兑为毁折伏艮为手为受服三复位鞶带毁有褫之象也故曰或锡之鞶带终朝三褫之自五之三歴三爻三褫也敬者人以其正足惮故敬之上九成讼而居上位受服不以正知其虽有是物亦不足取敬于人内自愧耻不安其服是以终朝三褫之争讼逆徳非人之本心故不克讼则归而逋窜以讼受服则愧而三褫【易传】
　　五峯胡氏曰来俊臣之徒主父偃【易外传】
　　新安朱氏曰鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣【本义】○问观讼一卦之体只是讼不可成初只不永所事九二不克讼六三守旧居正非能讼者九四不克讼而能复就正理渝变心志安处于正九五聴讼元吉上九虽有鞶带之锡而不免终朝之褫首尾皆是不可讼之意故彖曰终凶讼不可成此句岂即本义所指卦体邪先生曰然因问易最难防如讼九四不克讼【句】复即命【句】渝【句】安贞【句】吉六三食旧徳【句】贞【句】厉终吉【句】先生曰厉自是一句终吉又是一句易辞只是元排此几句在此伊川作变其不安者为安贞作一句读恐不甚自然【语録】
　　东莱吕氏曰上九或锡之鞶带终朝三褫之象曰以讼受服亦不足敬也说者多谓以讼受服终不能保必见褫夺此未尽爻象之意盖以讼受服人情所最辱者若便见褫夺服不在身其辱亦除褫其服所以减其辱也惟其常着此服在身内则心自羞愧外则人共指目终朝之顷三次褫脱忸怩不寜一至于此其为辱也孰大焉若谓服为它人所褫则一褫便无何待至三所以言三褫者盖其负愧懐耻视鞶带如纆索时褫时服不能一朝居耳【纪闻】

　　合订删补大易集义粹言卷十
<经部,易类,合订删补大易集义粹言>
　　钦定四库全书
　　合订删补大易集义粹言卷十一
　　头等侍衞纳喇性徳编
　　【坎下坤上】
　　伊川先生曰师序卦讼必有众起故受之以师师之兴由有争也所以次讼也为卦坤上坎下以二体言之地中有水为众聚之象以二卦之义言之内险外顺险道而以顺行师之义也以爻言之一阳而为众隂之主统众之象也比以一阳为众隂之主而在上君之象也师以一阳为众隂之主而在下将帅之象也【易传】
　　东莱吕氏曰比与师当作一体防且以大体防既有众则必有比君道善羣苟无善羣之徳则强凌弱众暴寡人将不能自安以小言之比卦当与师相表里始见三代兵农井田之所起师除九二一阳而五隂即五人为伍之象也比除九五一阳而五隂即五家为邻之象也此是兵农为一当天下有事出则权专在将更无牵制之患天下无事入则权便归君更无尾大不掉之患【易说】
　　师贞丈人吉无咎
　　伊川先生曰师之道以正为本兴师动众以毒天下而不以正民弗从也强驱之耳故师以贞为主其动虽正也帅之者必丈人则吉而无咎也盖有吉而有咎者有无咎而不吉者吉且无咎乃尽善也丈人者尊严之称帅师总众非众所尊信畏服则安能得人心之从故司马穰苴擢自微贱授之以众乃以众心未服请庄贾为将也所谓丈人不必素居崇贵但其才谋徳业众所畏服【一作严畏】则是也如穰苴既诛庄贾则众心畏服乃丈人矣又如淮隂侯起于微贱遂为大将盖其谋为有以使人尊畏也【易传】
　　横渠先生曰丈人刚过太公近之刚正刚中则是大人圣人得中道也太公则必待诛纣时维鹰扬所以为刚过不得称大人【易说】
　　广平游氏曰师贞丈人吉故时称方叔元老克壮其犹也老者成徳之称乞其言足以愈人之疾故曰艾宪其行足以助人之善故曰叟其更事多其作谋审其成徳也尊其致道也逺盖朝廷典刑所赖而非特可以行师也丈人者老者之尊称而法度所资也师之道以律为主故以丈人言之【易说】白云郭氏曰师为众九二之师之象也贞正也师之道正于一者也故师以贞为先丈人尊严老者之称故能虑善以动无轻敌贪利危国丧师之患所以唯丈人为吉也与武王维师尚父宣王方叔元老同义兵凶器战危事争逆徳无全吉也故以丈人无失律丧师为吉以善补过为无咎【易说】新安朱氏曰师兵众也下坎上坤坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而无咎戒占者亦必如是也【本义】
　　东莱吕氏曰师贞丈人吉无咎丈人者老成持重谙练之人如赵充国之比是也【纪闻】
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　伊川先生曰能使众人皆正可以王天下矣得众心服从而归正王道止于是也○刚中而应行险而顺言二也以刚处中刚而得中道也六五之君为正应信任之专也虽行险道而以顺动所谓义兵王者之师也上顺下险行险而顺也○师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故【一作固】无咎也【并易传】蓝田吕氏曰师帅众有所治也丈人老成之称也乡人饮酒杖者出斯出矣丈杖同用杖者即丈人故古者皆以老者为丈人也更事老成乃可以帅众治人而吉无咎矣必曰丈人者以刚中也用师者劳役其民而责之以死毒莫甚焉其劳乃所以求其佚其死乃所以保其生也故虽毒之而民从也
</div>
    <div class="pagination">
<a href="合订删补大易集义粹言_page7.html">上一页</a><span>...</span><a href="合订删补大易集义粹言_page3.html">3</a><a href="合订删补大易集义粹言_page4.html">4</a><a href="合订删补大易集义粹言_page5.html">5</a><a href="合订删补大易集义粹言_page6.html">6</a><a href="合订删补大易集义粹言_page7.html">7</a><span class="current-page">8</span><a href="合订删补大易集义粹言_page9.html">9</a><a href="合订删补大易集义粹言_page10.html">10</a><a href="合订删补大易集义粹言_page11.html">11</a><a href="合订删补大易集义粹言_page12.html">12</a><a href="合订删补大易集义粹言_page13.html">13</a><span>...</span><a href="合订删补大易集义粹言_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
