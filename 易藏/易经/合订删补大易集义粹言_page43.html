<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 43 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 43 页/共 65 页</h1>
    <div class="content">　　蓝田吕氏曰震恐惧有戒心也恐惧能戒则用无不通故亨肃敬之心不少懈则神物祐之此所以致福笑言哑哑虽笑不失则震而后能谨也震及逺则近者不待威也能知所惧乃可以保宗庙社稷而祭祀之也
　　白云郭氏曰震来因恐惧而致福笑言哑哑和乐而未尝失则惊逺惧迩言震之大逺迩皆及之也震之为卦内外重震故有逺迩大震之象逺迩大震而能不丧匕鬯此其所以可守宗庙社稷为祭主也匕者挠鼎之器所以载鼎实而致之爼鬯香酒所以灌地降神皆主祭之事也【易说】
　　汉上朱氏曰自临来二之四也震动于积隂之下奋击而出亨也天威震动畏而恐惧乃所以致亨故曰震亨此以重震言亨也震来者九四来也许慎曰蝇虎也易传曰蝇虎谓之者周旋顾虑不自寜也四动于坎中动而止止而复动离目内顾未尝寜息之象震动之来恐惧如此初九守正所以致福福者阳之类谓九四来也故曰震来恐致福也此以震四之初言震亨也四来之三成离离目动笑也之二成兊兊口动言也自二之三笑且言矣之四声达于外哑哑也惟震动恐惧必有笑言哑哑理之所不能违也故曰笑言哑哑后有则也此再以九四往来言震亨也传曰千里不同风百里不共雷雷震于百里之逺宜若不闻而犹恐惧于迩者惊于逺惧于迩所谓恐惧于其所不闻也自初之四乾坤之防百有二十百里举大数也惊逺四也惧迩初也故曰震惊百里惊逺而惧迩也此以初二三四言震也坤为肉坎为棘艮为手以棘载肉而升之者匕也坎震为酒离为黄酒黄郁鬯也惊逺惧迩乃能不丧匕鬯则出可以守宗庙社稷以为祭主故曰不丧匕鬯程子谓彖文脱不丧匕鬯一句是也六宗庙也艮为门阙坤土在上为社震为谷稷者百谷之长宗庙社稷之象古者诸侯出而朝觐防同世子监国以奉宗庙社稷之粢盛匕牲体酌郁鬯二者皆亲之长子主器也不丧匕鬯则不失职矣四者诸侯位长子居之监国之象艮为手不丧匕鬯也临二之四出也横渠曰此卦纯以君出子在为言则震之体全而用显故曰出可以守宗庙社稷不杂君父共国时也在卦气为春分故太准之以释【易传】　又曰亨有就卦体言之不论应与者震亨兊亨是也【丛说】
　　新安朱氏曰震有亨道不待言也恐致福恐惧以致福也则法也程子以为迩也下脱不丧匕鬯四字今从之出谓继世而主祭也或云出即鬯字之误【本义】　震来是震之初震得来如此言人常似那震来时地便能笑言哑哑到得震惊百里时也不丧匕鬯这个相连做一串说下来　震未便说到诚敬处只是说临大震惧而不失其常主器之事未必彖辞便有此意看来只是传中方说　震亨止不丧匕鬯作一项看后面出可以为宗庙社稷主又做一项看震便自是亨震来是恐惧顾虑而后便笑言哑哑震惊百里便不丧匕鬯文王语已是解震亨了孔子又自说长子事文王之语简重精切孔子之言方始条畅须拆开看方得【并语録】
　　象曰洊雷震君子以恐惧脩省
　　伊川先生曰洊重袭也上下皆震故为洊雷雷重仍则威益盛君子观洊雷威震之象以恐惧自脩饬循省也君子畏天之威则脩正其身思省其过咎而改之不唯雷震凡遇惊惧之事皆当如是【易传】
　　白云郭氏曰洊重也上下皆震威益盛也当是时也知恐惧畏天脩徳省身故可以无过而不至于危亡茍不知恐惧修省之戒则危亡必矣【易说】汉上朱氏曰上下皆震洊雷也震动为恐惧坎为加忧亦恐惧也初九正震为行得一善而行之之象故曰脩九四不正有过而思改之象故曰省【易传】
　　初九震来后笑言哑哑吉象曰震来恐致福也笑言哑哑后有则也
　　伊川先生曰初九成震之主致震者也在卦之下处震之初也知震之来当震之始若能以为恐惧而周旋顾虑然不敢寜止则终必保其安吉故【一作然】后笑言哑哑也　震来而能恐惧周顾则无患矣是能因恐惧而反致福也因恐惧而自脩省不敢违于法度是由震而后有法则故能保其安吉而笑言哑哑也【并易传】
　　白云郭氏曰恐惧脩省于前则必获和乐笑言之吉于后理之必然也初九震动之初恐惧脩省不可缓也过此则危矣故于初言之【易说】
　　汉上朱氏曰初九先画之爻九四后也于爻言后笑言哑哑与卦辞互之【易传】
　　新安朱氏曰成震之主处震之初故其占如此【本义】
　　六二震来厉亿丧贝跻于九陵勿逐七日得象曰震来厉乘刚也
　　伊川先生曰六二居中得正善处震者也而乘初九之刚九震之主震刚动而上奋孰能御之厉猛也危也彼求既猛则已处危矣亿度也贝所有之资也跻升也九陵陵之髙也逐往追也以震来之厉度不能当而必丧其所有则升至髙以避之也九言其重冈陵之重髙之至也九重之多也如九天九地也勿逐七日得二之所贵者中正也遇震惧之来虽量势巽避当守其中正无自失也亿之必丧也故逺避以自守过则复其常矣是勿逐而自得也逐即物也以已即物失其守矣故戒勿逐避逺自守处震之大方也如二者当危惧而善处者也卦位有六七乃更始事既终时既易也不失其守虽一时不能御其来然时过事已则复其常故云七日得　当震而乘刚是以彼厉而已危震刚之来其可御乎【并易传】
　　横渠先生曰初动而之上故曰跻于九陵亿必也【易说】蓝田吕氏曰六二当震之时以柔乘刚震来必危而无应必大丧其所资亿数之多多故大也应在六五所居髙险故曰跻于九陵若反而求之柔中自守则必得其所丧故曰勿逐七日得七日阳数之变阳数之变则刚者从柔危者获安故曰七日白云郭氏曰震之动自下而上在震之初犹欲恐惧脩省况二之乘刚乎故震来则危厉而丧失随之也跻于九陵避其来也不知脩省而避非其道也故不待逐而七日可得言不可避也七日一卦之复复则自来矣【易说】
　　汉上朱氏曰九四震自上来而下乘初九之刚此六二所以危厉不安二动成兊离兊为口亿也亿虞氏本作噫于其反虞翻曰惜也兊离为蠃蠃贝也贝货贝也古者货贝而寳贝者二之所利九四艮山在大涂之下陵也九阳之极数七之变太曰九也者祸之穷也二惜其所利避初之五震足升于四之上跻于九陵逐利而往然离毁贝丧复乘四刚其祸愈烈何所避哉震为作足之马初之四四亦为马逐之象也六二不逐所丧中正自守则所丧不逐而自得矣自二数至上又自初数至二其数七二复成兊离得贝之象离为日勿逐七日得也易传曰守其中正而不自失过则复其常矣【易传】
　　新安朱氏曰六二乘初九之刚故当震之来而危厉也亿字未详又当丧其货贝而升于九陵之上然柔顺中正足以自守故不求而自获也此爻占具象中但九陵七日之象则未详耳【本义】　亿丧贝有以亿作噫字解底　震六二不甚可晓大概是丧了货贝又被人赶上髙处去只当固守便好【并语録】
　　六三震苏苏震行无眚象曰震苏苏位不当也
　　伊川先生曰苏苏神气缓散自失之状三以隂居阳不正处不正于平时且不能安况处震乎故其震惧而苏苏然若因震惧而能行去不正而就正则可以无过眚过也三行则至四正也动以就正为善故二勿逐则自得三能行则无眚以不【一有中字】正而处震惧有眚可知　其恐惧自失苏苏然由其所处不当故也不中不正其能安乎【并易传】
　　横渠先生曰苏苏亦索索之义处非其地故危困不一能惧而改行则无眚矣【易说】
　　蓝田吕氏曰六三不当其位处之不安若除草然不忘乎戒则虽震不行可以无眚矣苏除草也除草者恐有百虫之害故戒
　　白云郭氏曰震自初动六三逺于动者而能苏苏然畏惧不自安是以行而无过眚也不敢自安者知位之不当亦所谓知惧者也【易说】
　　汉上朱氏曰六三在坎陷中处不当位震惧自失故震苏苏震为反生三震之极震极反生苏也春秋外传杀秦谍三日而苏若太谓震于利颠仆死则不复苏矣易传曰苏苏神气缓散自失之状处不当位震惧自失而不知动其祸自取也故曰眚若因震惧而行出险就正何眚之有易传曰三行至四正也【易传】
　　新安朱氏曰苏苏缓散自失之状以隂居阳当震时而居不正是以如此占者若因惧而能行以去其不正则可以无眚矣【本义】
　　九四震遂泥象曰震遂泥未光也
　　伊川先生曰九四居震动之时不中不正处柔失刚健之道居四无中正之徳陷溺于重隂之闲不能自震奋者也故云遂泥泥滞溺也以不正之阳而上下重隂安能免于泥乎遂无反之意处震惧而莫能守也欲震动则莫能奋也震道亡矣岂复能光亨也阳者刚物震者动义以刚处动本有光亨之道乃失其刚正而陷于重隂以致遂泥岂能光也云未光见阳刚本能震也以失徳故泥耳【并易传】
　　横渠先生曰处众隂之中为众附比刚阳之徳而以位隂故泥而未光也【易说】
　　蓝田吕氏曰九四一阳居四隂之中为隂所宗乃以阳居隂震惧已甚泥而不通自保则可未足光也
　　白云郭氏曰九四处多惧之地陷于重隂之间无中正之徳以自将故不能有行而遂泥也滞溺不自振又安有光亨之道乎【易说】
　　汉上朱氏曰坎水坤土泥也震足陷于泥中滞泥也阳有可震之刚动则有光而四自二进遂行而不反四失位陷于泥中处则莫能守动则莫能奋震道未光也知其不可遂反而处三震惧得正俟时而动则光矣坎离正光也二三两爻相易取义夫初九九四均震也六二丧贝六五无丧当位不当位之异也荀本作隧或云遂隧古通用【易传】新安朱氏曰以刚处柔不中不正陷于二隂之闲不能自震也遂者无反之意泥滞溺也【本义】
　　六五震往来厉亿无丧有事象曰震往来厉危行也其事在中大无丧也
　　伊川先生曰六五虽以隂居阳不当位为不正然以柔居刚又得中乃有中徳者也不失中则不违于正矣所以中为贵也诸卦二五虽不当位多以中为美三四虽当位或以不中为过中常重于正也葢中则不违于正正不必中也天下之理莫善于中于六二六五可见五之动上往则柔不可居动之极下来则犯刚是往来皆危也当君位为动之主随宜应变在中而已故当亿度无丧失其所有之事而已所有之事谓中徳茍不失中虽有危【一有终字】不至于凶也亿度谓图虑求不失中也五所以危由非刚阳而无助若以刚阳有助为动之主则能亨矣往来皆危时则甚难【一作艰】但期于不失中则可自守以柔主动固不能致亨济也　往来皆厉行则有危也动皆有危唯在无丧其事而已其事谓中也能不失其中则可自守也大无丧以无丧为大也【并易传】
　　横渠先生曰惧往亦厉惧来亦厉能行已以危则富贵可保故曰无丧有事犹云不失其所有也以其乘刚故危以其在中故无丧祸至与不至皆惧则无丧有事【一有云惧隂之中　易说】
　　蓝田吕氏曰六五与六二同为乘刚而无应然六二无应在下故往亦厉六五居中履尊故亿无丧有事居尊履中虽以柔居亦可以有事于天下茍有事于天下则大无所丧矣
　　白云郭氏曰二以来厉而丧贝则五之往来皆厉宜其大有丧也得无丧有事亦幸矣有事者其事也谓六五之君事也象言危行者往来皆厉行则危也六五往而上则即柔来而下则乘刚皆防有事之道是以知其危也六五位虽不正而用中焉其事既不失中道虽涉危行可以大无丧矣以无丧为大则知丧之亦大也亿者恐惧惊叹之辞说者或为辞或为万亿或为亿度其义颇不能通为辞近之【易说】
　　汉上朱氏曰五往而上则柔不可居动之极来而下则乘刚往来皆危行也亿虞氏作噫五动成兊巽兊口噫也惜之辞巽为事五之所有事在中而已五刚大乃能无丧有事柔则危刚大守中虽甚危之时可以致亨五无丧有事则二往助之矣易传曰诸卦虽不当位多以中为美三四虽当位或以不中为过葢中则不违于正正不必中也天下之理莫善于中于二五见之矣【易传】
　　新安朱氏曰以六居五而处震时无时而不危也以其得中故无所丧而能有事也占者不失其中则虽危无丧矣【本义】　六五是生于忧患死于安乐【语録】
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也伊川先生曰索索消索不存之状谓其志气如是六以隂柔居震动之极其惊惧之甚志气殚索也矍矍不安定貌志气索索则视瞻徊徨以隂柔不中正之质而处震动之极故征则凶也震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎茍未至于极尚有可改之道震终当变柔不固守故有畏【一作见】邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众【一作震】动之首今乃畏邻戒而不敢进与诸处震者异矣故婚媾有言也　所以恐惧自失如此以未得于中道也谓过中也使之得中则不至于索索矣极而复征则凶也若能见邻戒而知惧变于未极之前则无咎也上六动之极震极则【一作之终】有变义也【并易传】
　　横渠先生曰危以动惧以语无交而求则民弗与也故以征则凶能以邻为惧则可免咎邻谓五也五既附四已或与焉则招悔而有言矣能以邻为戒不待及身而戒则无咎【易说】
　　白云郭氏曰居震之极无中以自守内积惊惧失所处之道是以志气索索然而其瞻视亦矍矍然不安也能止而守不过惊惧而已以征则凶也震惊之来未及其身方及其邻能畏惧而戒之如此则无咎矣葢先时而惧未至于极故也婚媾所亲也有言失之小也处震之极得无大咎足矣小有言葢不可得而免也象言中未得者以失中道故索索然也震卦言哑哑苏苏索索矍矍与二五之言亿诸卦皆无其义虽多恐惧之貌亦于爻义各有辨也【易说】
　　汉上朱氏曰上六过中处震之极穷而气索将下交于三三亦过中而穷莫助之者是以恐惧失守穷之又穷故曰震索索中未得也使得中自持则不至于穷索矣惧而动成离离为目动而不正则否或动或否目不安定视矍矍也视矍矍者以震索索也恐惧如此当守其正征则凶征者以正行亦动也坤为身四折之为躬邻谓五五有乘刚之危所以无丧者得中也上六未尝乘刚而畏之茍知邻之无丧者在于得中能自戒惧不动则虽处凶地而无咎矣无咎者得正也五震而动兊为口戒也上六六五隂也九四阳也六九相配有婚媾之义上六不得乎三或来交四则五必有言四五相比上安得而配之上既不可以交三又不可以交四以此见上六终不可动故曰征凶横渠曰五既附四已或与焉则招悔而有言矣能以邻为戒则无咎易传曰圣人于震终示人知惧能改之义为劝深矣【易传】
　　新安朱氏曰以隂柔处震极故为索索矍矍之象以是而行其凶必矣然能及其震未及其身之时恐惧脩省则可以无咎而亦不能免于婚媾之有言戒占者当如是也中谓中心【本义】　上六不全好但能恐惧于未及身之时可得无咎然亦不免它人语言【语録】










　　合订删补大易集义粹言卷五十五
　　钦定四库全书
　　合订删补大易集义粹言卷五十六
　　头等侍卫纳喇性徳编
　　【艮下艮上】
　　伊川先生曰艮序卦震者动也物不可以终动止之故受之以艮艮者止也动静相因动则有静静则有动物无常动之理艮所以次震也艮者止也不曰止者艮山之象有安重坚实之意非止义可尽也乾坤之交三索而成艮一阳居二隂之上阳动而上进之物既至于上则止矣隂者静也上止而下静故为艮也然则与畜止之义何异曰畜止者制畜之义力止之也艮止者安止之义止其所也【易传】　看一部华严经【一本作法华】不如看一艮卦【经只言一止观】　艮卦只明使万物各有止止分便定【并语録】
　　艮其背不获其身行其庭不见其人无咎
　　濓溪先生曰艮其背背非见也静则止止非为也【通书】明道先生曰艮其背止于所不见也【刘绚师训】　人之情各有所蔽故不能适道大率患在自私而用智自私则不能以有为为应迹【一作物】用智则不能以明觉为自然今以恶外物之心而求照无物之地是反鉴而索照也易曰艮其背不获其身行其庭不见其人孟子亦曰所恶于智者为其凿也与其非外而是内不若内外之两忘两忘则澄然无事矣无事则定定则明明则尚何应物之为累哉【与横渠书】
　　伊川先生曰人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也【一无也字易传】　艮其背乃止也背无欲无思也故可止【陈氏拾遗】
　　兼山郭氏曰艮止也天下之欲无穷而人每患于不能止者葢不知无欲之地而止之也止于无欲之地所谓艮其背也人之耳目口鼻皆有欲也至于背则无欲也内欲不动则外境不入是以行其庭不见其人也不获其身止其止矣不见其人止于行矣内外兼止故人欲自灭而天理固存孟子曰养心莫善于寡欲其艮其背之义乎自一身言之庭与四海皆一也圣人举而措之天下谓之事业皆行其庭之事也此道可明以理不可穷以辞即所谓中庸之道也【艮止图说】
　　白云郭氏曰伊川曰艮与畜止之义何异曰畜止者制畜之义力止之也艮止者安止之义止其所也雍曰艮止之义最为近道而知之行之者鲜且天下之欲无穷而人每患于不能止者葢不知无欲之地而止之也有欲而止之大畜是也故有说輹豮豕之象伊川所谓力止之者也止于无欲之地所谓艮其背也人之有目欲于色者也耳欲于声者也口欲于味者也鼻欲于臭者也至于背则无见无知故无欲常与物背驰而不相向使欲无自而生故得安于止之道一身且不获况外物乎内欲不动则外境不入是以行其庭不见其人也不获其身忘我也不见其人忘人也忘我者在止之止也忘人者在行之止也以止而忘我之止施之于行施之于人皆一也内外兼止则人欲自灭而天理固存是以无咎孟子言养心莫善于寡欲与艮其背之义正同【易说】
　　新安朱氏曰艮止也一阳止于二隂之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也葢身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也【本义】　艮其背不获其身只见个道理不见自家行其庭不见其人一似不曽见人一般不获其身不得其身也犹言讨自家身已不得【语録】　艮止也背非有见之地也艮其背者止于不见之地也止于不见之地则静静则止而无为一有为之之心则非止之道矣【通书释义】
　　东莱吕氏曰艮背之用前说诚过髙而未切窃谓在学者用之政当操存戒惧实从事于夫子告顔子视听言动之目驯致不已然后可造安止之地耳　问艮背之指在学者当如何用荅曰艮背之义在学者用之莫若止其所有所止则外物之交乎前不能汨之故夫子释彖之辞不曰艮其背而曰艮其止其意可见【荅朱元晦】
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　明道先生曰艮其止止其所也八元有善而举之四凶有罪而诛之各止其所也释氏只曰止安知止乎【刘绚所録】　艮其止止其所也各止其所父子止于恩君臣止于义之谓艮【刘绚师训】　艮止也止则便生不止则不生艮始终万物【语録】
　　伊川先生曰艮为止止之道唯其时行止动静不以时则妄也不失其时则顺理而合义在物为理处物为义动静合理义不失其时也乃其道之光明也君子所贵乎时仲尼行止久速是也艮体笃实有光明之义　艮其止谓止之而止也止之而能止者由止得其所也止不得其所则无可止之理夫子曰于止知其所止谓当止之所也夫有物必有则父止于慈子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已　上下敌应不相与也以卦才言也上下二体以敌相应无相与之义隂阳相应则情通而相与乃以其敌故不相与也不相与则相背为【一作与】艮其背止之义【一有同字】也　是以不获其身至无咎也相背故不获其身不见其人是以能止能止则无咎也【并易传】　圣人只言止所谓止如人君止于仁人臣止于敬之类是也易之艮言止之义曰艮其止止其所也言随其所止而止之人多不能止【刘元承手编】　艮其背止欲于无见若欲见于彼而止之所施各异若艮其止止其所也止各当其所也圣人所以应万变而不穷【一作劳】者事各止当其所也若鉴在此而物之妍媸自见于彼也圣人不与焉时止则止时行则行时行对时止而言亦止其所也动静不失其时皆止其所也【陈氏拾遗】横渠先生曰虽处喧閧亦无害于为学有人于此或日月而至焉亦有终日而不至者及其久也去者常少若居于家闻婴孩之啼则有不忍之心闻奴婢喧戾则有不容之意至于市井纷嚣一不与我事何伤于存诚养志易曰艮其背不获其身行其庭不见其人无咎夫入它人之庭不见其人可止也艮其背至近于人也然且不见以其上下无应也时止则止时行则行动静不失其时其道光明学者必时其动静则其道乃不蔽昧而明白今人从学之久不见进长正以莫识动静见它人扰扰非闗已事而所脩亦废由圣学观之防防悠悠以是终身谓之光明可乎【易说】艮一阳为主于两隂之上各得其位而其势止也
　　易言光明者多艮之象着则明之义也　动静不失其时义之极也义极则光明着见唯其时物前定而不疚【并正蒙】
　　蓝田吕氏曰艮止而不相交也背之于身五官之用四体之运动皆所不与止其所而与物不相交者也止道施于背则一身之运动皆所不与故曰艮其背不获其身止其所而与物不相交故行其庭不见其人时止则止止不失时所以无咎时行而止时止而不止皆失之固止而不止其所则乱而失其所矣耳司听目司视火之炎水之润各止其用而不可乱也达于父子夫妇长防君臣尊卑贵贱亲踈之分各安其所而不乱此道所以光明也
　　山杨氏曰艮止也止其所也故系辞曰止万物者莫善乎艮又曰成言乎艮艮者万物之所成终而成始也止于此矣复出乎震不终止也故艮卦曰时止则止时行则行【余杭语録】
　　白云郭氏曰夫止有止之止有行之止其行止之间又有时焉葢行止系乎时而不系乎止也止所以应行止者也时所以为行止者也是则艮止之止在我而行止之止则在彼矣行止为时则艮止为道矣故彖言时止则止又曰艮其止所以兼明有二义也且艮之道时方止则止其止时方行则行其止行止在时艮止在此在时者不可必在此者可必不以在此之可必而易时之不可必则止道尽矣是以艮止之中复有行而行止之行复有艮之止是所谓行其道者也孔子曰用之则行舍之则藏孟子曰穷则独善其身达则兼善天下是皆以止道应时也庄子曰寜其死为留骨而贵乎寜其生而曳尾于涂中乎二大夫往矣吾将曳尾于涂中是为知止不知行有我废时者也欲孰甚焉且天下之欲常生于必而无欲生于不必孔子所以毋必者止其欲也庄子不知必之可止而欲必其生之乐是以失时止则止时行则行之义老氏有曰絶圣弃智絶仁弃义庄子又曰焚符破玺掊斗折衡彼时有之而我絶之欲不在时与物而在我也易在彼之欲而为我之欲其惑甚矣故虽艮止之道圣人不能废时老庄氏未之知也动静统言之也行止亦动静也动静俱不失时其道至矣故光明也道大成则明故中庸曰诚则明其道光明则艮道大成矣艮始于止施之于行止又施之于行止之时此其所以为大成也止其所者又言止无它义知其所而止之耳上下敌应不相与者艮之六爻皆敌也敌所以成艮也知敌而相与则为交战之道失艮止之义逺矣知敌而不相与则与敌背驰情欲自逺是以能不获其身不见其人无咎也无咎者于道无失其为义大矣【易说】　艮曰时止则止时行则行虽止之道有行而行之时复有止焉葢艮以止为主故也艮之止中庸之中是或一道【中庸解】
　　汉上朱氏曰以三画卦言之阳止于二隂之上止也以重卦言之上下内外各得其止故曰艮止也止非一定之止也行止相为用所以明道也犹寒暑之成歳昼夜之成日时焉而已矣艮者震之反艮止也静也震动也行也艮直坤之初六可止之时也震直大壮之九四可行之时也不可止而止犹不可行而行其失道一也是以一动一静震艮相反而不失其时则其道光明矣坎月在东光明之时也夫子可以仕则仕可以止则止又曰无可无不可者此也彼入而不出往而不反者岂知道之大全哉故曰时止则止时行则行其道光明此以震艮反复言乎艮也艮之所以能止者止之于其所也背止之象韩愈曰艮为背夫动生于欲欲生于见背止于其所不见也上下两体爻不相应譬则两人震之初九越五而之上一人背而往也九四去四而之三一人背而来也五四中爻体艮中在门阙之中庭也庭交际之地两人背行于庭虽往来于交际之地然背行则不与物交无所见也且自顾其后不获其身矣安能见人乎不获其身忘我也不见其人防物也所以能各止其止也以人伦言之君止于仁臣止于敬父止于慈子止于孝以至万物庶事各有所止古人绣黻于裳两已相背其艮之象乎故曰艮其止止其所也上下敌应不相与也是以不获其身行其庭不见其人无咎也上下敌应不相与可止之时故无咎若施之于他卦则有咎矣此以震艮相反推明艮其背也在卦气为十月故太准之以坚【易传】
　　新安朱氏曰艮止也至其道光明此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言之艮其止此释卦辞易背为止以明背即止也背者止之所也以卦体言内外之卦隂阳敌应而不相与也不相与则内不见已外不见人而无咎矣晁氏曰艮其止当依卦辞作背【本义】艮其背便不获其身不获其身便不见其人行
　　其庭对艮其背只是对得轻身是动物不道动都是妄然而动斯妄矣不动自无妄　艮其背浑只见得道理合当如此入自家一分不得着一些私意不得不获其身不干自家事这四句须是说艮其背了静时不获其身动时不见其人所以彖辞传中说是以不获其身至无咎也周先生所以说定之以仁义中正而主静这依旧只是就艮其背边说下来不是内不见已外不见人这两卦各自是一个物不相偢睬　八纯卦都不相与只是艮卦是止尤不相与内不见已是内卦外不见人是外卦两卦各自去　伯丰问兼山所得于程门者云艮内外皆止是内止天理外止人欲又如门限然在外者不得入在内者不得出此意如何先生云何故恁地说因论艮其背彖云止其所便是解艮其背葢人之四肢皆能运转惟背不动止其所之义也程传解作止于所不见恐未安若是天下之事皆止其所已何与焉人亦何与焉此所谓不获其身行其庭不见其人也又问莫是舜有天下而不与之意否曰不相似如所谓百官万务金革百万之众饮水曲肱乐在其中万变皆在人其实无一事是也又曰艮其背静而止也行其庭动而止也万物皆止其所只有理而已不获其身不见其人也　问伊川艮其背传看来所谓止者正谓应事接物之时各得其所也今云止于所不见又云不交于物则是无所见无所交方得其所止而安若有所见有所交时是全无可止之处矣曰这处无所见底意思周先生也恁地说是它偶看这一处错了相传如此但看孔子释彖之辞云艮其止止其所也葢此一句即是说艮其背人身皆动惟背不动这便是所当止处此句伊川却说得好若移此处说它脑子便无许多劳攘　伊川易传艮其背一段只是非礼勿视听言动则止于所不见无欲以乱其心不获其身者葢外既无非礼之视听言动则内自不见有私己之欲矣外物不接便是奸声乱色不留聪明乐慝礼不接心术惰慢邪僻之气不设于身体之意　又曰艮其背不获其身行其庭不见其人易中只是说艮其止止其所人之四肢百体皆能动作惟背不能动止于背是止得其当止之所明道答横渠定性书举其语是此意伊川说却不同又自是一说不知伊川解艮其止止其所也又说得分晓却解艮其背又自有异想是照顾不到周先生通书之说却与伊川同也　又曰艮其背看伊川说只是那非礼勿视听言动今人又说得深少闲恐便走作如释老氏之说屏去外物也又因说止于所不见曰非礼之事物须是常去防闲他不成道我恁地了便一向去事物里面衮　问艮其背不获其身是静中之止行其庭不见其人是动中之止伊川云内欲不萌外物不接如是而止乃得其正似只说得静中之止否先生曰然此段当分作两截艮其背不获其身为静之止行其庭不见其人为动之止总说则艮其背是止之时当其所而止耳所以止时自不获其身行时自不见其人此三句乃艮其背之效验所以彖辞先说止其所也上下敌应不相与也却云是以不获其身行其庭不见其人也又问止有两义得所止之止则是指义理之极行止之止则是就人事所为而言先生曰然时止之止止字小得其所止之止止字大此段工夫全在艮其背上人多是将行其庭对此句说便不是了行其庭是轻说过縁艮其背既尽得了则不获其身行其庭不见其人矣　问艮之象何以为光明先生云定则光明凡人胷次烦扰则愈见昏昧中有定止则自然光明庄子所谓宇泰定者天光焉是也　艮其背不获其身只见道理所当止处不见自家自已不见害不见利不见痛痒只见道理如古人杀身成仁舍生取义皆是见得道理合当恁地处置皆不见是张三与是李四　伊川说艮其背是止于所不见其意如说闲邪存诚如所谓制之于外以安其内如所谓奸声乱色不留于聪明淫乐慝礼不接于心术此意亦自好但易之本意未必是如此伯恭又错防伊川之意谓止于所不见者眼虽见而心不见恐无此理伊川之意却不如此　刘公度问老子所谓不见可欲使心不乱与易传同否荅云老子之意是要得使人不见故温公解此一段认得老子本意圣人之治虚其心是要得人无思无欲实其腹是要得人充饱弱其志是要得人不争强其骨是要得人作劳后人解得皆过髙了　通书云背非见也亦似伊川说止非为也亦不是易本意语録中有云周茂叔谓看一部华严经不如看一艮卦下面注云言各止其所他这里却看得止字好　外物不接内欲不萌之际南轩以为之际二字当除去【今程传已无之际字】又曰欲出于身人才要一件物事便须以身已去对副他若无所欲则只恁地平平过便似无此身一般又曰伊川解艮其背一段若别做一段看却好只是移放易上说便难通须费心力口舌方始为说得出又曰上下敌应不相与犹言各不相管只是各止其所又曰明道曰与其非外而是内不若内外之两防也说得最好便是不获其身行其庭不见其人不见有物不见有我只见其所当止也如为人君止于仁不知下面道如何只是我当止于仁为人臣止于敬不知上面道如何只是我当止于敬只认我所当止也以至父子兄弟夫妇朋友大事小事莫不皆然从伊川之说到不获其身处便说不来至行其庭不见其人越难说只做止其所止更不费力　又曰艮其背不获其身只见道理不见自家行其庭不见其人只见道理不见是那人艮其背字恐是止字彖中分明解云艮其止止其所也伊川易传解止其所也极解得好艮卦是个最好底卦动静不失其时其道光明
　　又刚健笃实辉光日新其徳皆艮之象也艮居外卦者入而皆吉惟蒙卦半吉半凶如贲之上九白贲无咎上得志也大畜上九何天之衢道大行也蛊上九不事王侯志可则也颐上九由颐厉吉大有庆也损上九弗损益之大得志也艮卦敦艮之吉以厚终也蒙卦上九击蒙不利为寇利御寇虽小不利然卦爻亦自好葢上九以刚阳居上击去蒙蔽只要恰好不可太过太过则于彼有伤而我亦失其所以击蒙之道　艮其背不获其身行其庭不见其人此是说廓然而大公孟子曰所恶于智者为其凿也此是说物来而顺应　李守约问伊川易传艮其背之义曰此说似差了不可晓若据夫子说止其所也只是物各有所止之意伊川又却于解艮其止止其所也又自说得分明恐上面是失点检　时止则止时行则行行固非止然行而不失其理乃所以为止也【并语録】
　　广汉张氏艮斋铭曰艮斋建安魏元履燕居之室也在易艮为止止其所也某尝考大学始终之序以知止为始得其所止为终而知止则有道矣易与大学其义一也敬为之铭物之感人其端无穷人为物诱欲动乎中不能反躬殆灭天理圣昭厥猷在知所止天心粹然道义俱全是曰至善万化之源人所固存曷自违之求之有道夫何逺而四端之着我则察之岂惟虑思躬以达之工深力到大体可明匪由外铄如春生知既至矣必由其知造次克念战兢自持事物虽众各循其则其则匪它吾性之徳动静以时光明笃实艮止之妙于斯为得任重道逺时不我留嗟我同志勉哉勿休繄我小子惧弗克力咨尔同志以起以掖【南轩集】
　　象曰兼山艮君子以思不出其位
　　康节先生曰庄子曰庖人虽不治庖尸祝不越樽俎而代之此君子思不出其位素其位而行之意也【观物外篇】
　　伊川先生曰上下皆山故为兼山此而并彼为兼谓重复【一作复】也重艮之象也君子观艮止之象而思安所止不出其位也位者所处之分也万事各有其所得其所则止而安若当行而止当速而乆或过或不及皆出其位也况逾分非据乎【易传】　艮思不出其位乃止其所也【陈氏拾遗】
　　横渠先生曰位所安之分也如素夷狄行乎夷狄素患难行乎患难【易说】
　　白云郭氏曰艮之为卦上下皆艮故曰兼山下卦内也内为身上卦外也外为人兼内外而统之所以有不获其身不见其人之象也止无它义止其所而已以君子之位言之则思不出其位者亦止其所也位非独爵禄而已所守之分皆位也必曰思者未有事之时也未有事之时则无欲矣待其有欲而止则非艮也中庸曰喜怒哀乐之未谓之中然则艮之为止其在兹时乎【易说】
　　汉上朱氏曰两山相兼而峙然各止其所焉位者所处之分君子据正循分亦各止其所而已周公之忠大舜之孝皆分当然也横渠曰如素夷狄行乎夷狄素患难行乎患难也二四坤爻在中而正思不出位也夫易言思者皆坤也故太以五五土为思或曰心火也脾土也心乃有思以为土何也曰心火也有所思则系之于土犹悲主肺怒主肝悲怒有不由于心者乎故曰心居中而治五官【易传】
　　初六艮其趾无咎利永贞象曰艮其趾未失正也伊川先生曰六在最下趾之象趾动之先也艮其趾止于动之初也事止于初未至失正故无咎也以柔处下当趾之时也行则失其正矣故止乃无咎隂柔患其不能常也不能固也故方止之初戒以利在常永贞固则不失止【一作正】之道也　当止而行非正也止之于初故未至失正事止于始则易而未至于失也【并易传】
　　自云郭氏曰趾初象也凡动之先莫先于趾止于动之先则易而止于既动之后则难止于其先故得无咎止于既动之后不能无得失也利永贞者利在乆于其道而固守之也中庸曰人皆曰予知择乎中庸而不能期月守也是不知利永者也又曰得一善则拳拳服膺而弗失之是能利贞者也象言未失正者止于未动之先未有失正之事也小畜于复自道言吉复于不逺复言元吉艮之初六有过于二者而不言吉葢吉凶者失得之象也二卦之复虽与正相近然有失而能止则谓之复凡言复皆先失后得复则吉不复则凶吉凶可得而言也艮其趾则止于未失得之前吉凶失得皆在所止矣是以不言吉也然则艮之无咎岂不足于小畜与复之吉哉葢不使累于得失而已故象言未失正则止于无失止于无失则未尝有得矣然世多以吉为过于无咎是不知吉与无咎自为二道论有为则莫善于吉论守道则无咎为大是以易辞或言吉或言无咎或吉而无咎或凶而无咎不可同也【易说】
　　汉上朱氏曰初在下体之下动而应足者趾也四震为足艮其趾者止其动之初也六居初不正宜有咎事止之于初其止早矣未失正也可动而动则正矣利永贞者非永止也动而正也正则行止一也不能止则亦不能行矣初四相易成巽为长永贞也初六隂柔患不能久故戒之以利永贞【易传】新安朱氏曰以隂柔居艮初为艮趾之象占者如之则无咎而又以其隂柔故又戒其利永贞也【本义】
　　六二艮其腓不拯其随其心不快象曰不拯其随未退听也
　　伊川先生曰六二居中得正得止之道者也上无应援不获其君矣三居下之上成止之主主乎止者也乃刚而失中不得止之宜刚止于上非能降而下求二虽有中正之徳不能从也二之行止系乎所主非得自由故为腓之象股动则腓随动止在股而不在腓也二既不得以中正之道拯捄三之不中则必勉而随之不能拯而唯随也虽咎不在已然岂其所欲哉言不听道不行也故其心不快不得行其志也士之处髙位则有拯无随在下位则有当拯有当随有拯之不得而后随　所以不拯之而唯随者在上者未能下随也退听下从也【并易传】
　　横渠先生曰腓体之随也不能禁其趾而徒止其腓腓所未听故心不能快【易说】
　　蓝田吕氏曰六二居趾之上腓之象也腓之行止一随于趾不可得而専也二以隂静欲止其腓而柔弱随下不能止其趾乃欲止而不得止者也腓既主随当退听于趾以为行止则无患矣今不能救趾之不止又不听趾之行止此心所以不快如孟子所谓既不能令又不受命是也
　　白云郭氏曰腓腨肠也下体之所主也上而股下而足皆随之故为六二之象也六二下卦之主也初六九三之所随也六二虽居中得正得止之道然以柔用柔才有不足是以不能举其随而其心不快也方止之时我人而六二不拯其随其心不快何哉葢六二有为之臣位也君子正心诚意之初故艮其背不获其身行其庭不见其人及其道之大成施之于天下国家欲天下各安其所止葢伊尹使是君为尧舜之君使是民为尧舜之民孟子欲正人心之时而不能极其随者是以其心不快也此谓其随失随之义故君子其心不快象言未退听谓随者也【易说】
　　汉上朱氏曰二动成巽巽为股二艮之柔肤也肤在下应股腓也腓防肠也二不能动三刚而失中止之于上不获往应于五艮其腓也九三止矣六二亦随而止则所谓其随者随九三也三震二动成兊泽雷之象故曰随拯一作抍音承马融曰举也三震起也三若之五成艮为手有举之象二未能使三退处于二而听从于已不能上行一举手以济五之柔不抍其随也其随犹言其事当随也三坎为耳退处于二退听也易传曰退听下从也故曰未退听也二又不能自动应五故其心不快二动成兊兊为决其心快也二不能动坎为心病不快也六二止于下制于九三之彊而拳拳然不纳忠于君非中正君子孰能如是乎孟子出吊王驩辅行之时乎易传曰言不听道不行也故其心不快不得行其志也士之处髙位则有拯无随在下位则有当拯者有当随者有拯之不得而后随者也【易传】
　　新安朱氏曰六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也此爻占在象中下爻放此三止乎上亦不肯退而听乎二也【本义】
　　东莱吕氏曰不拯其随之义固由有所制然必可随者葢我既尽所以拯之者非未尝拯而遽随也又随之一字甚有意味常人于是常争之而不从者不得已而为之必有乖戾不平气象非所谓随也随者委曲妥帖若己欲为之者但其心不快而已无迹见于外也【荅潘叔度】
　　九三艮其限列其夤厉薫心象曰艮其限危薫心也伊川先生曰限分隔也谓上下之际三以刚居刚而不中为成艮之主决止之极也已在下体之上而隔上下之限皆为止义故为艮其限是确乎止而不复能进退者也在人身如列其夤夤膂也上下之际也列絶其夤则上下不相从属言止于下之坚也止道贵乎得宜行止不能以时而定于一其坚强如此则处世乖戾与物睽絶其危甚矣人之固止一隅而举世莫与宜者则艰蹇忿畏焚挠其中岂有安裕之理厉薫心谓不安之【一作其】势薫烁其中【一有心字】也　谓其固止不能进退危惧之虑常薫烁其中心也【并易传】横渠先生曰一身而动止中列危至薫心【易说】
　　蓝田吕氏曰九三当止之时阳刚当位分别名分严不可犯物情不安故危薫心
　　白云郭氏曰不能止之于初至于三则难矣九三用刚有力止之象犹大畜说輹豮豕之道也限所以制内外也内欲不生外境不入所谓艮其限也亦犹列身之夤而制其左右也厉薫心者常以危亡之忧薫烁其心使不亡也所谓其亡其亡系于苞桑者也曰薫者与诗言忧心如薫同意凡此者皆以九三之止失于早辩故必极于用力以限止之方之初六则甚难矣然艮止之道行无不善是以六爻终无凶危特有难易之别也虽然止而言厉何也中庸曰人皆曰予知驱而纳诸罟擭陷阱之中而莫之知辟也君子失性之危中庸谓之陷阱则艮之言厉一道也【易说】
　　汉上朱氏曰薫子夏传王弼本同孟喜京房马融王肃作熏马王曰熏灼其心虞翻本作阍虞曰艮为阍阍守门人坎盗动门故厉阍心古阍作熏字又曰马君言熏灼其心未闻易道以坎水熏灼人也荀爽曰以熏为勲或误作动葢古本当作动心动心二字传者误并作勲字耳再传者又脱其偏傍作熏而后来者又加草遂成薫字故荀以熏为勲虞亦曰古阍字作熏字今以象考之宜作动心三在上下体之际限也限腰也带之所限三止之极止而不动艮其限也夤膂也一作防马融曰夹脊肉郑氏本作古之人不动其心者善养吾浩然之气而已进退绰然有余裕故其心不动九三知止之止而不知无止之止坚强固止与物睽絶无安裕之理譬之一身下体欲静上体动而争之则上下不相属列絶其危厉动其心宜矣坎为心病故曰厉动心观此知孟子之不动心非体易者不能也【易传】
　　新安朱氏曰限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉熏心不安之甚也【本义】
　　六四艮其身无咎象曰艮其身止诸躬也
</div>
    <div class="pagination">
<a href="合订删补大易集义粹言_page42.html">上一页</a><span>...</span><a href="合订删补大易集义粹言_page38.html">38</a><a href="合订删补大易集义粹言_page39.html">39</a><a href="合订删补大易集义粹言_page40.html">40</a><a href="合订删补大易集义粹言_page41.html">41</a><a href="合订删补大易集义粹言_page42.html">42</a><span class="current-page">43</span><a href="合订删补大易集义粹言_page44.html">44</a><a href="合订删补大易集义粹言_page45.html">45</a><a href="合订删补大易集义粹言_page46.html">46</a><a href="合订删补大易集义粹言_page47.html">47</a><a href="合订删补大易集义粹言_page48.html">48</a><span>...</span><a href="合订删补大易集义粹言_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
