<!DOCTYPE html>
<html>
<head>
    <meta charset="UTF-8">
    <title>易象义 - 第 17 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象义 - 第 17 页/共 24 页</h1>
    <div class="content">　　由颐厉吉大有庆也
　　上九大有庆者五以上养固不免危然刚柔相济虽危而吉　或曰互坤为庆
　　泽灭木大过君子以独立不惧遯世无闷
　　泽至于灭木盖泽溢而浩浩汤汤时也可谓大过矣泽虽灭木木之屹然者自若独立不惧之象天下非之而不顾举世不知而不悔故也　或曰初六一柔巽于四刚之下独也巽为股立也巽有伏震震为惧巽见震伏故不惧也上六处一卦之外遯也大过游魂卦也出于世卦之外遯世也兑为説无闷也卦自遯来故取遯义
　　借用白茅柔在下也
　　初六以柔在下犹以茅而借地也
　　老夫女妻过以相与也
　　九二过以相与故过五而求上也
　　栋桡之凶不可以有辅也
　　九三上应乎柔为泽所灭阴本为阳之辅今乃以泽灭木故不可有辅也
　　栋隆之吉不桡乎下也
　　九四不桡乎下不系于初之柔也
　　枯杨生华何可久也老妇士夫亦可丑也
　　九五枯杨生华老妇士夫无生育之理故亦可丑初六阴为丑
　　过涉之凶不可咎也
　　上六过涉灭顶杀身成仁虽凶而于义无咎故不可咎
　　水洊至习坎君子以常徳行习教事
　　洊至习之义坎为水水洊至坎水之上又坎水也在徳不在险故常徳行设险以守国故习教事　或曰干再索于坤而得坎干徳也坤事也
　　习坎入坎失道凶也
　　初六坎以出险为贵入坎失道也　或曰卦自临来以六居五不正矣下而入初又不正而陷故失道也
　　求小得未出中也
　　九二未出坎险之中故曰未出中亦取二居中义或曰二体互震故以出言
　　来之坎坎终无功也
　　六三与上为应两弱相与来往皆无所益动则有颠之患非徒无益而又害之也
　　樽酒簋贰刚柔际也
　　六四比五五刚四柔交际之象详见正经
　　坎不盈中未大也
　　九五不盈不盈则不大故曰中未大也坎水流通散于江海者也今互艮为山碍而止焉则未能大也中指五也
　　上六失道凶三歳也
　　上六才极柔弱也失济险之道所以凶至于三歳也
　　明两作离大人以继明照于四方
　　明两作离离为日天无二日故以明两作言之今日之日明日之日相继之象以君徳言之缉熙光明之象也故大人以继明照四方四方取四阳爻而言或曰互为兑巽巽有伏震离有伏坎震东兑西离南坎北也
　　履错之敬以辟咎也
　　初九本正动则有咎既能知敬所以免咎
　　黄离元吉得中道也
　　六二柔丽乎中正之爻言中则正在其中矣
　　日昃之离何可久也
　　九三日昃之光不可以久故曰何可久也　或曰三互巽为长变则成艮而止故何可久
　　突如其来如无所容也
　　九四无所容即焚如死如弃如之谓
　　六五之吉离王公也
　　六五能不以位为乐如此则足以为离明之王公矣天子诸侯皆有离明之象故以王公言之
　　王用出征以正邦也
　　上九征九四者也折九四之首则九四变而得正九四复位故曰以正邦也王肃本下有获匪其丑大有功也八字










　　易象义卷十一
<经部,易类,易象义>
　　钦定四库全书
　　易象义卷十二　　　　　宋　丁易东　撰
　　象下
　　山上有泽咸君子以虚受人
　　山泽通气者也山体内虚泽气上通交感也君子体之虚其中以受人
　　咸其拇志在外也
　　初六志在外外谓四也初六之动在应九四所感未深而志已在外矣　或曰初四相交成坎为志
　　虽凶居吉顺不害也
　　六二顺理而静止则虽凶而吉故不以凶为害也或曰卦自否来下体本坤故以顺言
　　咸其股亦不处也志在随人所执下也
　　九三亦不处者亦欲其往矣不能上往退而从下可乎故曰所执下也　或曰九三近六二不随二而随初者二应五非九三之所能得也三之初则变卦为随之二则下体变坎为志
　　贞吉悔亡未感害也憧憧往来未光大也
　　九四未感害者以未能与初相感为害也既欲之初又欲之上憧憧往来无所决择所以未光大也　或曰九四之初则成离光大也欲之上则不成离故未光大也一説光大坤象亦以自否来言之九四变亦互坤也
　　咸其脢志末也
　　九五与二本为正应今説上六少女而欲感之志在末也初为本上为末无心于二可也有心于上可乎故以志末为戒　或曰五之上伏坎为志末
　　咸其辅颊舌滕口説也
　　上六滕口説指辅颊舌而言之兊为口舌也
　　雷风恒君子以立不易方
　　雷风相薄此常理也然迅雷风烈必变人毎至于失其常君子则以之立而不易方不以变而易其常也或曰巽股为立虽有震足而不欲行故立不易方
　　坤为方卦自泰来故也
　　浚恒之凶始求深也
　　初六浚恒夫子以始求深释之犹世所谓交浅言深也交浅言深不可也始而求深其能久乎
　　九二悔亡能久中也
　　九二居中而能恒乆故曰久中久亦恒也　或曰九二互干即干之九二也自强不息故曰久中
　　不恒其徳无所容也
　　九三不恒其徳或承之羞人而无恒不可以作巫医故无所容
　　久非其位安得禽也
　　九四志在五又以无禽而欲之初其志不能恒久位又非正非其位而不能久安有得乎
　　妇人贞吉从一而终也夫子制义从妇凶也
　　六五以从一言者妇人从夫者也无再适之理从一而终也夫子制义者也而从妇则凶矣以六应九有从一而终之义以五应二有从妇之象
　　振恒在上大无功也
　　上六大无功者体本隂柔而欲妄动所以为凶也何功之有三巽体而刚在内故言徳上震体而柔在外故言功
　　天下有山遯君子以逺小人不恶而严
　　天喻君子山喻小人小人浸长如山之侵天以下陵上君子遯避若天之逺山天则不可阶也如此逺小人所谓不恶而严小人自不敢犯也　或曰艮为少男故小干为君父故严
　　遯尾之厉不往何灾也
　　初六不往何灾戒小人也使之勿追逐君子而听其遯勿犯君子之厉也
　　执用黄牛固志也
　　六二执用黄牛使之曲留君子而不使之遯所以固君子之志也　或曰固志者二固三之志也二易三成坎为志
　　系遯之厉有疾惫也畜臣妾吉不可大事也
　　九三居下体之终而下系隂柔为有疾所以惫也畜臣妾吉不可大事小吉而已
　　君子好遯小人否也
　　四与初为正应然皆不当位不过私情相好耳然当遯之时君子不可以私好而不遯也故君子于其相好而能遯则吉不然则爻变为六成小人之否可不戒哉　此爻能于私情所好而知遯者故吉而又戒之
　　嘉遯贞吉以正志也
　　九五人君之遯恐或以髙遯为非大君之正故曰以正志谓其虽云髙遯盖尧舜之正道非私心也以九五本自中正故也遯而非正则子哙矣　或曰动伏坎为志
</div>
    <div class="pagination">
<a href="易象义_page16.html">上一页</a><span>...</span><a href="易象义_page12.html">12</a><a href="易象义_page13.html">13</a><a href="易象义_page14.html">14</a><a href="易象义_page15.html">15</a><a href="易象义_page16.html">16</a><span class="current-page">17</span><a href="易象义_page18.html">18</a><a href="易象义_page19.html">19</a><a href="易象义_page20.html">20</a><a href="易象义_page21.html">21</a><a href="易象义_page22.html">22</a><span>...</span><a href="易象义_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
