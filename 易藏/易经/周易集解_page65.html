<!DOCTYPE html>
<html>
<head>
    <meta charset="UTF-8">
    <title>周易集解 - 第 65 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集解 - 第 65 页/共 81 页</h1>
    <div class="content">　
　　爻象动乎内，吉凶见乎外，
　　虞翻曰：内初。外，上也。阳象动内，则吉内外，阴爻动内，则凶见外也。
　
　　功业见乎变，
　　荀爽曰：阴阳相变，功业乃成者也。
　
　　圣人之情见乎辞。
　　崔觐曰：言文王作卦爻之辞，所以明圣人之情陈于易象。
　
　　天地之大德曰生，
　　孔颖达曰：自此以下，欲明圣人同天地之德，广生万物之意也。言天地之盛德，常生万物，而不有生，是其大德也。
　
　　圣人之大宝曰位。
　　崔觐曰：言圣人行易之道，当须法天地之大德，宝万乘之天位。谓以道济天下为宝，而不有位，是其大宝也。
　
　　何以守位曰仁，
　　宋衷曰：守位当得士大夫公侯，有其仁贤，兼济天下。
　
　　何以聚人曰财。
　　陆绩曰：人非财不聚，故圣人观象制器，备物尽利，以业万民而聚之也。盖取聚人之本矣。
　
　　理财正辞，禁人为非曰义。
　　荀爽曰：尊卑贵贱，衣食有差，谓之“理财”。名实相应，万事得正，谓之“正辞”。咸得其宜，故谓之“义”也。
　　崔觐曰：夫财货人所贪爱，不以义理之，则必有败也。言辞人之枢要，不以义正之，则必有辱也。百姓有非，不以义禁之，则必不改也。此三者皆资于义，以此行之，得其宜也。故知仁义与财，圣人宝位之所要也。
　
　　古者庖牺氏之王天下也，
　　虞翻曰：庖牺，太昊氏，以木德王天下。位乎乾五，五动见离，离生木，故知火化。炮啖牺牲，号庖牺氏也。
　
　　仰则观象于天，
　　荀爽曰：震巽为雷风，离坎为日月也。
　
　　
俯则观象于地，
　　《九家易》曰：艮兑为山泽也。地有水火五行八卦之形者也。
　
　　观鸟兽之文，
　　荀爽曰：乾为马，坤为牛，震为龙，巽为鸡之属是也。
　　陆绩曰：谓朱鸟、白虎、苍龙、玄武四方二十八宿经纬之文。
　
　　与地之宜，
　　《九家易》曰：谓四方四维八卦之位，山泽高卑五土之宜也。
　
　　近取诸身，
　　荀爽曰：乾为首，坤为腹，震为足，巽为股也。
　
　　远取诸物，
　　荀爽曰：乾为金玉，坤为布釜之类是也。
　
　　于是始作八卦，
　　虞翻曰：谓庖牺观鸟兽之文，则天八卦效之。易有太极，是生两仪，两仪生四象，四象生八卦。八卦乃四象所生，非庖牺之所造也。故曰：象者，像此者也。则大人造爻象以象天卦可知也。而读易者，咸以为庖牺之时，天未有八卦，恐失之矣。天垂象，示吉凶，圣人象之，则天已有八卦之象。
　
　　以通神明之德，
　　荀爽曰：乾坤为天地，离坎为日月，震巽为雷风，艮兑为山泽，此皆神明之德也。
　
　　以类万物之情。
　　《九家易》曰：六十四卦，凡有万一千五百二十策，策类一物，故曰“类万物之情”。以此知庖牺重为六十四卦明矣。
　
　　作结绳而为罟，以田以鱼，盖取诸离。
　　虞翻曰：离为目，巽为绳。目之重者唯罟，故结绳为罟。坤二五之乾成离。巽为鱼。坤二称田，以罟取兽曰田。故“取诸离”也。
　
　　庖牺氏没，神农氏作。
　　虞翻曰：没，终。作，起也。神农以火德继庖牺王。火生土，故知土则利民播种，号神农氏也。
　
　　斫木为耜，揉木为耒，耒耨之利，以教天下，盖取诸益。
　　虞翻曰：否四之初也。巽为木，为入；艮为手；乾为金。手持金以入木，故“斫木为耜”。耜止所逾，因名曰耜。艮为小木，手以桡之，故“揉木为耒”。耒耜，耔器也。巽为号令，乾为天，故“以教天下”。坤为田，巽为股，进退。震足动耜，艮手持耒，进退田中，耕之象也。益万物者莫若雷风，故法风雷而作耒耜。
　　日中为市，致天下之民，聚天下之货，交易而退，各得其所，盖取诸噬嗑。
　　翟元曰：否五之初也。离象正上，故称“日中”也。艮为径路。震为足，又为大涂。否乾为天。故致天下之民象也。坎水艮山，群珍所出，聚天下货之象也。震升坎降，交易而退，各得其所，噬嗑食也。市井交易，饮食之道，故取诸此也。
　
　　神农氏没，黄帝、尧、舜氏作，通其变，使民不倦；
　　虞翻曰。变而通之以尽利，谓作舟楫服牛乘马之类，故“使民不倦”也。
　
　　神而化之，使民宜之。
　　虞翻曰：神谓乾。乾动之坤，化成万物，以利天下。坤为民也。象其物宜。故“使民宜之”也。
　
　　易穷则变，变则通，通则久，是以“自天右之，吉无不利”也。
　　陆绩曰：阴穷则变为阳，阳穷则变为阴，天之道也。庖牺作网罟，教民取禽兽，以充民食。民众兽少，其道穷，则神农教播殖以变之。此穷变之大要也。穷则变，变则通，与天终始，故可久。民得其用，故无所不利也。
　
　　黄帝、尧、舜垂衣裳而天下治，盖取诸乾坤。
　　《九家易》曰：黄帝以上，羽皮革木，以御寒暑。至乎黄帝，始制衣裳，垂示天下。衣取象乾，居上覆物。裳取象坤，在下含物也。虞翻曰：乾为治，在上为衣。坤下为裳。乾坤万物之缊，故以象衣裳。乾为明君，坤为顺臣，百官以治，万民以察，故“天下治”。盖取诸此也。
　　挎木为舟，掞木为楫，舟楫之利，以济不通，致远以利天下，盖取诸涣。
　　《九家易》曰：木在水上，流行若风，舟楫之象也。此本否卦九四之二。挎，除也。巽为长，为木，艮为手；乾为金；艮手持金，故“挎木为舟，掞木为楫”也。乾为远天，故“济不通，致远以利天下”矣。法涣而作舟楫，盖取斯义也。
　
　　服牛乘马，引重致远，以利天下，盖取诸随。
　　虞翻曰：否上之初也。否乾为马，为远；坤为牛，为重。坤初之上，为引重。乾上之初，为“致远”。艮为背，巽为股，在马上，故“乘马”。巽为绳，绳束缚物，在牛背上，故“服牛”。出否之随，引重致远，以利天下，故“取诸随”。
　
　　重门击柝，以待暴客，
　　干宝曰：卒虣之客，为奸寇也。
　
　　盖取诸豫。
　　《九家易》曰：下有艮象。从外示之，震复为艮。两艮对合，重门之象也。柝者，两木相击以行夜也。艮为手，为小木，为止持；震为足，又是木，为行；坤为夜。即手持柝木夜行，击门之象也。坎为盗，虣水虣长无常，故“以待虣客”。既有不虞之备，故“取诸豫”矣。断木为杵，阙地为臼。臼杵之利，万民以济，盖取诸小过。
　　虞翻曰：晋上之三也。艮为小木。上来之三，断艮，故“断木为杵”。坤为地，艮手持木，以阙坤三，故“阙地为臼”。艮止于下，臼之象也。震动而上，杵之象也。震出巽入，艮手持杵，出入臼中，舂之象也，故“取诸小过”。本无乾象，故不言以利天下也。
　
　　弦木为弧，剡木为矢；弧矢之利，以威天下，盖取诸睽。
　　虞翻曰：无妄五之二也。巽为绳，为木；坎为弧；离为矢，故“弦木为弧”。乾为金，艮为小木。五之二，以金剡艮，故“剡木为矢”。乾为威，五之二，故“以威天下”。弓发矢应，而坎雨集，故“取诸睽”也。
　
　　上古穴居而野处，后世圣人易之以宫室，上栋下宇，以待风雨，盖取诸大壮。
　　虞翻曰：无妄，两象易也。无妄乾在上，故称“上古”。艮为穴居，乾为野，巽为处，无妄乾人在路，故“穴居野处”。震为后世，乾为圣人，后世圣人，谓黄帝也。艮为宫室，变成大壮，乾人入宫，故“易以宫室”。艮为待，巽为风，兑为雨，乾为高，巽为长木，反在上，为栋。震阳动起，故“上栋”。下宇，谓屋边也。兑泽动下，为下宇。无妄之大壮，巽风不见。兑雨隔震，与乾绝体。故“上栋下宇，以待风雨”，盖“取诸大壮”者也。
　　古之葬者，厚衣之以薪，葬之中野，不封不树，丧期无数，后世圣人易之以棺椁，盖取诸大过。
　　虞翻曰：中孚，上下易象也。本无乾象，故不言上古。大过乾在中，故但言古者。巽为薪，艮为厚，乾为衣，为野，乾象在中，故“厚衣之以薪”。葬之中野，穿土称封。封，古窆字也。聚土为树，中孚无坤坎象，故“不封不树”。坤为丧期，谓从斩衰至緦麻。日月之期数，无坎离日月坤象，故“丧期无数”。巽为木，为入处；兑为口；乾为人；木而有口，乾人入处，棺敛之象。中孚艮为山丘，巽木在里，棺藏山陵，椁之象也，故“取诸大过”。
</div>
    <div class="pagination">
<a href="周易集解_page64.html">上一页</a><span>...</span><a href="周易集解_page60.html">60</a><a href="周易集解_page61.html">61</a><a href="周易集解_page62.html">62</a><a href="周易集解_page63.html">63</a><a href="周易集解_page64.html">64</a><span class="current-page">65</span><a href="周易集解_page66.html">66</a><a href="周易集解_page67.html">67</a><a href="周易集解_page68.html">68</a><a href="周易集解_page69.html">69</a><a href="周易集解_page70.html">70</a><span>...</span><a href="周易集解_page66.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
