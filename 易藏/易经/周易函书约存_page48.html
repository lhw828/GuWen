<!DOCTYPE html>
<html>
<head>
    <meta charset="UTF-8">
    <title>周易函书约存 - 第 48 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易函书约存 - 第 48 页/共 75 页</h1>
    <div class="content">　　象曰王用亨于岐山顺事也
　　如云顺以求贤之事下比巽入之贤上借王之用我则顺以求贤之事也因此辞说在用边故孔子说出事字
　　六五贞吉升阶
　　五正虚公用贤之王刚中而应者也贞者位之正也吉者求贤得贤国之大庆也升阶指诸贤得所升也论应虽専指九二论大公之心则巽体皆升进之贤阶阶级巽为髙坤为积土震为升五位非臣所宜升故但曰升阶如言陛下也
　　象曰贞吉升阶大得志也
　　大得志即彖辞有庆志行也
　　上六防升利于不息之贞
　　防同防豫谓升而不知止也坤为迷迷极象不息之贞天理也言此不已之心但可施之于不息之正理则利他非所利也豫动体故教之以渝升顺体故教之以贞揆曰乾坤至萃升而终后此乾坤不复见经矣
　　象曰防升在上消不富也
　　富有之谓大业谓坤也坤隂有形可积故言富此爻穷极将反变而从干故添在上二字而以为消不富也有形者消而不富无形者原无可消不息之利自不待言













　　周易函书约注卷九
<经部,易类,周易函书约存__周易函书约注>
　　钦定四库全书
　　周易函书约注卷十　　礼部侍郎胡煦撰
　　周易下经
　　【坎下兊上】
　　困穷也泽水下漏枯竭无水困义也订曰杂传以通与遇对举则遇为相抵之象【煦】按通亦是着力字犹去滞去壅之说非如亨通之通无阻者也
　　困亨【句】贞大人吉无咎有言不信
　　困亨二字旧合觧谓身虽困而道亨夫身之困矣道乌能亨亨贞旧亦连觧谓处困能亨则得其正説作戒词皆于理觧未透夫元亨利贞固一字一义也观彖词困而不失其所亨则亨字一义矣又曰贞大人吉则贞字又一义矣夫唯不亨然后名困今曰困亨谓困而求亨也隂阳迭运循环不息若使天人气数镇常滞塞不通何由名易睽之言同言通艮之言行皆此义也此卦坎陷于内其困可知而兊说于外其中不至大伤则犹有可亨之理今困而求亨其唯守正又是大人乃为吉耳贞谓二五得中大人阳徳谓二五刚也故下曰以刚中也上言不失其所便指刚中之二五下言君子便指阳刚之大人可知亨非自然之亨乃言处困之道合如此耳无咎即刚中盖身既困矣宜为咎之所集今刚而中故无咎兊口言象坎水而塞其下流坎为耳痛有言不信之象见处坎之险不可尚兊之口也盖兊口在外处穷极之地非困时所宜故曰尚口乃穷也
　　彖曰困刚揜也【马作掩虞作弇】险以说困而不失其所亨【郎顗传引此无亨字】其唯君子乎【杨易改此句入文言难免割裂矣】贞大人吉以刚中也有言不信尚口乃穷也
　　此卦二主内刚中正而外柔穷亢故并主刚爻然坎刚为兊柔所揜得中之刚俱为柔揜故名困险内而说外险性说情故云险以说困则险之故不失其所则说之能此其所以亨也所字指刚中贞正也中也大人有阳徳者刚之谓也刚而中则能不失其所故亨困则宜乎有咎刚中而不失其所自无咎兊口言也不信坎之耳痛也兊口在上处穷极之地故曰尚口乃穷此明不主兊柔之义
　　象曰泽无水困君子以致命遂志
　　泽水下漏而上枯故困致命遂志皆不失其所之事命者志之原志者命之发致命者穷理尽性推至于极而达天也虽有杀身成仁之义然尽有不必杀身而仁可成者矣遂志者孔顔之乐为不厌诲不倦也身之困矣天下事皆无能为可为者身心性命中事耳致命者坎阳之陷于中遂志者兊说之见于外也
　　初六臀困于株木【陆徳明作朱木】入于幽谷三嵗不觌
　　臀坎象人之体行则趾在下坐则臀在下今在困初故象臀困本滞塞不通故不象行而象坐株根株上互巽也初在坎下故象木根柔则无才时地皆不可为故其困如此卦词本以柔揜刚至逐爻而论则皆有困义坎隐伏谷象初隂在下尤暗之甚者故象幽不觌本幽谷来言至三嵗目无所见象幽甚也互离揜于坎水离数三也首句言困下二句言暗
　　象曰入于幽谷幽不明也【郭京无下幽字】
　　言幽又言不明幽暗之甚无复通明振拔之期也
　　九二困于酒食朱绂方来【郑作朱軷】利用亨祀征凶无咎【本义亨作享】
　　易中言酒者皆坎言食者皆兊故震互坎言酒食未济与坎皆言酒需互兊兼言酒食困于酒食厌饫苦恼之意泽水下漏爻没坎中是为酒食所苦而受其困者凡人不遇愤惫难舒多纵恣于酒食东坡谪黄州称为酒食地狱即其象也既不克有为则征凶可知不可作艰于酒食如顔子箪瓢之说君子之志仅在温饱乎酒食之困在人心腹阳陷隂中之象亦不可作得所欲之多盖醉饱失宜乃困后之病此为贞大人吉刚中之爻下言朱绂方来将可有为自不应作如此觧互离朱象巽防绂象坎北离南离在二前泽水方漏故曰方来盖向明垂裳之爻也朱绂者组绶用朱也本义作蔽膝谓取行来之义方来者其徳升闻上所举用也坎隐伏有人鬼象故言享祀利用享祀诚而有应即坎之有孚心亨也征凶见所处之时位不宜妄动然刚而得中故于义为无咎首句言现在之位方来言向后之时用享祀勉以输诚征凶勉以守静与五同徳曰有庆曰受福正所云贞大人吉以刚中也朱绂君绂也指五言赤绂臣绂也指二言
　　象曰困于酒食中有庆也
　　爻之时位止困于酒食一句方来句未然之事享祀征凶皆因现在之时而言故止释首句中即刚中有庆即朱绂方来
　　六三困于石据于蒺藜入于其宫不见其妻凶
　　兊刚卤伏艮石在前坚而不纳困石象坎为丛棘蒺藜有刺同体在后不可依倚据蒺藜象坎为宫巽为入离目变干入宫不见象中男少女夫妻之义乃坎中兊中是阳非隂入宫不见妻象虞以应上为妻三柔不中不正与应同隂欲推四以上进而坚不可动则前困者无情欲倚二以为安而锐不可依则后据者有刺上柔不能相应如入宫不见其妻者然也是则室家且不能保将防亡矣其凶可知三变大过棺椁具焉故大传言死亡
　　象曰据于蒺藜乗刚也入于其宫不见其妻不祥也二刚在下故曰乘不祥者死期将至也
　　九四来徐徐【子夏作荼荼翟子元同王肃作余余】困于金车【古作舆】吝有终徐徐言来之缓也四刚初柔四本足以拯初而其来甚缓以四困于金车也兊金变坎车金车象坎险故困徃而取应复歴坎险亦困也凡困皆本爻谓初困于下非也观小象曰志在下则徐徐之来指四可知徐徐巽进退不果象四刚不能援贤抜滞徒为人困岂不为吝然邪不胜正得相与之阳合力以济徐不终徐困不终困与正应合而有终矣言终变艮也
　　象曰来徐徐志在下也虽不当位有与也
　　谓之徐徐初困而望拯之廹也四既来矣故以为其志在下不当位对刚中之五言也志既在初故虽处不当位不能速济然得刚中之大人同徳相比两刚合力冒难渉之险用以拯初则邪不胜正故能拯困而有终也
　　九五劓刖【荀王陆作臲郑元云当作倪防説文刖作刽晁氏作棿杌即□考异曰应作臲鼿】困于赤绂【郑本朱深为赤】乃徐有说利用祭祀【一作享祀说音恱】兊伏艮鼻象截鼻曰劓去足曰刖兊为毁折伏艮为阍寺刑人互离戈兵变震动上下体俱刑伤劓刖象赤绂臣绂也互离巽与二同二为五之逺臣困而待拯而三揜之四为五之近臣不当位而待拯而三比之是五所应比皆为三困而五亦因以困矣故曰困于赤绂劓刖困象然五实刚中贞吉故又有徐有说利用祭祀之象兊为说见久必有说不终困也五四皆阳而皆曰徐觧难贵速兊为说体必至迂缓也利用祭祀又徐有说之由盖谓诚信孚于近臣乆必借其力以获福五为君爻劓刖则上下交责之象困赤绂则劓刖之故求贤难也徐有说乆而获助也利用祭祀徐说之由诚求之象也即彖所谓亨故小象曰受福
　　象曰劓刖志未得也乃徐有说以中直也利用祭祀受福也
　　上下受伤故志未得坎爻应坎故言志中直即刚中贞吉也
　　上六困于葛藟【古作蔂】于臲卼【说文作防】曰动悔【句晁氏云曰字疑衍或错简也】有悔征吉【句】○【臲音臬卼五骨切】
　　艮为山为径路为果蓏蔓生曰蓏应坎陷为丛棘为蒺藜皆葛藟象第蒺藜伏于地下故坎在下者象之葛藟縁木而上故在上应坎者象之且巽柔木应巽而髙出其上故象葛藟葛藟纒束之物是静时不得动之象臲卼危动不安也是动时不得少定之象曰者兊口也心语也曰动悔是静时之悬揣觉动则必有悔也有悔者是动后之悔悔从前之不动也观下接征吉二字小象曰吉行可知贵动矣此为困极将变之爻故为此两象
　　象曰困于葛藟未当也动悔有悔吉行也
　　柔处困极才弱时穷不若五之刚中故曰未当指位言也眀知动则必悔乃宁有其悔不甘穆处斯能获行之吉因其以柔应柔居位不当故防之
　　【巽下坎上】
　　坎上巽下巽木也入也木入于下而水出于上故为井伯益始作井一曰黄帝剏百物始作井立邑相泉市郷井皆取象焉田取四分之象井取八一之象四井为邑【煦】按兊巽皆具半坎之形兊阳动于下故漏巽阳动于上故上升卦亦此义升上无阳则以二阳之升为义此上有坎则以上水为义可以观阳徳矣
　　井改邑不改井无防无得徃来井井汔至亦未繘井羸其瓶【郑元作蔂蜀作累】凶○【汔许讫切繘音橘羸律悲切】
　　来矣鲜曰井综困改邑不改井者巽为市邑在困为兊在井为巽则改为邑矣若井则无防无得上下皆井而不改也在井坎徃于上在困坎来于下刚居于中徃来不改故曰徃来井井来氏言综唯此卦最当然止是一覆之义固不必巧立综名易遡曰改邑不改井乃以刚中也刚指五由全震四变得升五变得井升之坤爻原称虚邑升变井而坤邑改故曰改邑此后大过随再变而井之中爻不变中阳为井泉故曰不改一说井体有常而不迁邑可改而之他而井不可改可迁改则有防得无迁改则无防得而徃者来者皆井其井井之用也【煦】按无防无得即随汲随盈不少欠缺不见増长之义因良为防朋震为得朋今中爻有兊而无艮故无防下卦有巽而无震故无得卦见坎月而震艮俱伏故云然耳希夷有索之义最妙唯坤始有得朋防朋两象试观坤上干下则互见得朋之震故为泰干上坤下则互见防朋之艮故为否自坤以下凡言利言得者皆震言不利言防失者皆艮悉由坤象出也若坎则上徃下来皆坎故无防得此上发明利养刚中之义已完徃来以下俱本无防得来见利养之功羸瓶之凶皆人之用于井非井德之本然亦愈见井之无防得也徃来井井徃来者人也利养之功唯人得之而井则何得故孔子释为利养井又随取随盈繘井羸瓶人不得其利养耳而井则何防故孔子释为不穷繘井索巽为防繘象离中虚瓶象羸弱也力弱不胜其瓶坠落于井也虞翻曰汔几也巽繘离瓶互兊毁折故羸其瓶一曰羸败也巽木见兊毁也
　　彖曰巽乎水而上水井【下当接改邑不改井二句】井养而不穷也改邑不改井乃以刚中也【虞本补无防无得三句】汔至亦未繘井未有功也羸其瓶是以凶也【古文作巽乎水而上水井改邑不改井乃以刚中也无丧无得徃来井井井养而不穷也郭京徐氏王昭素改邑不改井下有无防无得徃来井井八字】
　　此当依古为正孔子小象每有省文至于彖传从未轻删文王卦辞也巽水谓隂下为巽上水谓阳上为坎木入水出井象因巽有木入二义所以有辘轳桔橰之说然观羸瓶三字则古者取水不尽用木盖取木义少入义多也以刚中在困既兼五而言刚中在井亦宜兼二以言刚中谓刚则不懦为能坚久中则不过为得可久之道故能卓然自立终不改易此正发利养不穷之源头无防无得徃来井井井养而不穷也三句应补入刚中之上盖必徃来井井方始见得利养不穷而利养不穷又即寓有无防无得之义夫利养之功归于人则井无得其出不穷未有欠缺则井无防所由曰徃来井井井养而不穷也汔至而未有功见功之有无归于人则井之利养而无得可知羸瓶而致凶见所防亦归于人则井之无防可知羸瓶之凶即本未有功而言孔子三句虽分释仍一义也集曰先天巽即后天坤方后天坎即先天坤方环为四时劳齐役三合也穿土中而得水上木皆天一阳之用也【煦】按先后天说最合易理因坎巽在先后天俱与坤易故穿地可以得井因坤有得防之分故坎巽相合之卦遂言得防因后天一圗灭坤而为坎故曰改邑不改井三合之说亦极自然看卦爻者不可拘执一义
　　象曰木上有水井君子以劳民劝相
　　木上有水浸润上行木得所养矣木之枝叶花实皆縁水气上行而生每朝花叶皆见垂珠水气随阳上升可知劳民劝相全是养民之事劳民以君养民又劝之使自相周恤彼此互养也坎为劳卦巽以申命有劝义焉元公曰风行水上为涣风行水下为井则井泉之逆上亦地风所吹乎五徳用事水木相通故当闭藏时则木气入于水下而井为温及发生时木气出于井上而水为溢木气出入唯井可见
　　初六井泥不食旧井无禽
　　坤居井下隂浊近水之土故象泥兊口故言食今覆巽而在兊口之下兊口同隂不应不食象坎象小过故言禽师五有禽坎变坎也比五失禽坎变坤也上坎下巽巽深入禽髙飞逺翥安能深入故恒井二卦皆无禽食用也井以得水易汲为善以上出为功故初则不食二则漏三则求王明四则修井唯五六则易于汲取故五六独善初居下则水不上出而无功故为不食不食则无井旁汲水之余沥禽亦莫之顾矣崔憬曰禽古擒字获也无禽言无获也辅嗣以最下无应为无禽又曰井虚而泉实则未知坎以中阳为泉阳虚乃克流通善运也
　　象曰井泥不食下也旧井无禽时舍也
　　居下则无上出之功为时所弃所以禽莫之顾
　　九二井谷射鲋【荀作取鲋】瓮敝漏【郑作罋敝】
　　此爻象泉下隂两开谷象变艮二在艮下亦谷象坎弓在上射象巽为鱼鲋象鲋小鱼鱼隂物初隂在下故象鱼井道上出今上无应而下比初则是谷水下注唯及于鱼故曰井谷射鲋言止能下及小物耳瓮敝漏取水下注不汲之义言无与于人也互离瓮象兊毁敝象下隂有坼漏象上水下入亦漏象上句谓仅能浸润于小物下句谓功不上行
　　象曰井谷射鲋无与也【释文作无与之也徐作则莫之与也】
　　二虽刚中象泉然上无应与为之汲引所以仅能下及
　　九三井渫不食【史记渫作泄今石经作□】为我心恻可用汲王明并受其福
　　卦中三阳为泉三隂为井渫者治井而清洁亦有泉者也爻变震灭兊口不食象我三自谓也变坎加忧恻象互离明象王指五三五互离王明象以阳居阳本可济物奈未离乎下虽与上为应上柔不能汲引无以成利物之功故有井渫不食见者为我心恻之象然三阳清洁固可用汲之泉幸与用汲之五互为离明果得明于知人之王举而用之则上有功于王下有功于民而施者受者并受其福矣淘而清之曰渫巽白洁象
　　象曰井渫不食行恻也求王明受福也
　　行恻行道之人亦恻也由兊变震故因不食而言行五非正应因互离而及故言求求者非应而别于应也
　　六四井甃无咎【甃侧救切】
　　甃砌井也坤隂为土互离离火烧土为瓦故曰井甃初为泥三之渫渫其泥也二射鲋四之甃甃其谷也既渫且修井日新矣寒泉之来井养其有穷乎井道以阳为泉隂虽得正终无及物之功故言井甃井甃则可以蓄泉而待汲何咎之有
　　象曰井甃无咎修井也
　　修井蓄泉以待用故无咎三渫四甃皆人事故言于人位
　　九五井冽寒泉食
　　冽甘美也变坤为甘以阳居阳下应巽白为洁寒泉泉之美者食对下不食言即井养不穷也盖泉以寒冽为美井以得食为功五在兊口上食象干为寒
　　象曰寒泉之食中正也
　　阳刚而得中正下应巽木功足以及人故曰食
　　上六井收【荀作井甃俞琰作汲】勿幕【干寳作罔幕】有孚元吉○【幕音莫】虞翻曰偶画在上有辘轳双柱对立之象旋坎轮以收巽防故为井收来矣鲜曰收成也物成于秋故曰秋收井收者井已成矣即小象大成之成幕覆井具坎隂在上偶画开而不掩勿幕象孚信也习坎有孚彖曰水流而不盈行险而不失其信皆自不穷处见其信也取之不穷给之亦不穷若要结而出于至诚者然元吉即从勿幕有孚见其泽及人井养不穷之功也集曰井鼎四以下不言吉五上吉易贵用也他卦上为穷极井鼎大成故元吉在上
　　象曰元吉在上大成也
　　大成井养之功大成也盖寒泉虽可食使掩其口则人不得食或不孚信有时而竭则泽不及人何能大成元吉以泽所及言大成以功所就言始末揭上下字见井之用在上以上出为功者也
　　【离下兊上】
　　革变也泽上火下火燃则水涸水决则火灭又中少二女同居少上中下志不相得故其卦为革
　　革已日乃孚元享利贞悔亡
　　此卦两隂为主上隂穷亢故専主离隂全言火土之用已日乃孚言至成土之日始孚契也据事而论则是到安静无为时乃始有成矣鲜曰己音纪十干之名信也五性仁义礼智信唯信属土不言戊而言己离兊皆隂卦故言隂土日离也泽火相聚彼此相尅必至成土乃始孚合亦如人之相忌相尅者其始岂能遽合必至彼此相信然后合志同心变易其相忌相尅之旧其中全是太和故克如干而有其四徳不至有悔也乾卦美利天下乃成始之妙革卦尽易故常是成终之事亦将有其始矣故能含有四徳与干之蕴蓄相同易卦止据象言理在人之旁通四达耳此卦止论金火之义五行唯火最烈故于四行皆能相入其于水木皆能化之使无故无革旧可言唯至于金止能合散而为聚毁方而为圆镕刚而为柔是金之体质虽在而从前之形貌已更故云革所以然者以金火皆懐土信也万物生于土死于土此河图之五十所由归中而艮卦之所由成终而成始也死于土则革矣生于土所以有元亨利贞悔亡之美洛书金火易位以其中有坤土也月令于金火之间置中央土十干于丙丁庚辛之间置戊己土以金火之性唯土始合离火烧兊金断烈续之以土是其义也乃孚与坎孚相对坎之中阳得于干其最灵最妙唯此一阳故称有孚而又曰心亨此阳自干九用来后此无穷之用皆由此始故曰革时大离之中隂得于坤土坤静而无为以成终为徳故革不言用而止言有孚是作事之既成也既成则归于镇静而更新之机已含于中因其尚非鼎新时故不言用此坎与革所由同言时也悔亡即从乃字见出因革故之难费过许多攻苦宜若有悔今既孚而成终故悔可亡是悔者未到已日之事悔亡即乃孚之日故曰革之时大也
　　彖曰革水火相息【说文作熄】二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人【白虎通作民】革之时大矣哉
　　火燃则水干水决则火灭相灭则非故而革义存矣然息亦有生息之义为其中有土故有已日乃孚之说离兊之隂皆土也兊得土以御火则火不灭金而兊得所生火得土以御水则泽不灭火而火遂所生相生则非故而革义又存矣此即物理以为革象革卦伏蒙蒙生之始革旧之终也蒙艮为居坎为志二女虽同居而离火志上兊水志下故不相得此即人事以为革象已有音以者谓已革之日人乃孚信亦与成土之后乃始孚合同是一义第作已成后说则据理遗象而未有实据作成土说则据象言理而确有可证孚字不落空耳信字虽释孚字而已字亦在其中文明离也说兊也大亨以正即元亨利贞文明则能审乎革之理和说则能顺乎革之情此据二体释元亨利贞也革而不当虽革必悔今大亨以正则革而当矣故悔可亡天地以下又推广言之以见革之时大也互干伏坤地四时之季皆以土终故曰天地革而四时成此言造化也汤武句言人事也卦互干巽干天巽顺故曰顺乎天爻别隂阳始为相应初四俱阳非应矣五上天位而二三应之故曰顺天三人位二内卦之人位而五上应之故曰应人顺与应皆从方革时说孚信之义造化与人事皆待孚而革故曰革之时大睽革二卦皆属离兊睽违则辞着相同相通之义革坚固附着则辞着相息不相得之义周易之所由为变易也
　　象曰泽中有火革君子以治厯明时
　　泽中有火谓火在泽中譬如以火镕金逮于火入金中而金形已非其故又如以火热水火气入水而水性已非其故所以为革又泽本注水今其中有火则非注水之旧所以为革治厯明时重明时边治厯正所以明时也离为日伏坎为月蒙艮为星故言厯言时治者革中之经纶四时变易乃革之大者时即赞大之时故革之一卦全说时上道理
　　初九巩用黄牛之革
　　坤为牛黄中也离得坤黄中之爻故曰黄牛指二言卦以离火革兊金下三爻主革者故初二三皆言革上三爻受革故四言改五六言变离之主爻而干阳上下附之所以有火用薪传之说离薪则火无自立之理因其附于六二故遂以为巩于六二巩固也非两阳附于六二安得成离位卑无应则无能为矣故小象明不可有为之说变艮止故不言革
　　象曰巩用黄牛不可以有为也
　　不曰无为但曰不可为阳刚之爻无位无应又艮止也
</div>
    <div class="pagination">
<a href="周易函书约存_page47.html">上一页</a><span>...</span><a href="周易函书约存_page43.html">43</a><a href="周易函书约存_page44.html">44</a><a href="周易函书约存_page45.html">45</a><a href="周易函书约存_page46.html">46</a><a href="周易函书约存_page47.html">47</a><span class="current-page">48</span><a href="周易函书约存_page49.html">49</a><a href="周易函书约存_page50.html">50</a><a href="周易函书约存_page51.html">51</a><a href="周易函书约存_page52.html">52</a><a href="周易函书约存_page53.html">53</a><span>...</span><a href="周易函书约存_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
