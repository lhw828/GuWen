<!DOCTYPE html>
<html>
<head>
    <meta charset="UTF-8">
    <title>周易传义附录 - 第 45 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 45 页/共 48 页</h1>
    <div class="content">
　　周易传义附録卷十下
<经部,易类,周易传义附录>
　　钦定四库全书
　　周易传义附录卷十一　　　宋　董楷　撰
　　系辞下
　　八卦成列象在其中矣因而重之爻在其中矣
　　本义成列谓干一兑二离三震四巽五坎六艮七坤八之象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也
　　朱氏附录问八卦成列象在其中矣象只是干兊震离之象未说到天地雷风处否曰是然八卦成列是做一项看象在其中又是逐个看又问曰成列是自一竒一偶画到三画处其中逐一分便有干兊震离之象否曰是○问八卦成列只是说干兊离震巽坎艮坤先生解云之如何曰所谓成列者不止只论此横图若干南坎北又是一列所以云之
　　刚柔相推变在其中矣系辞焉而命之动在其中矣本义刚柔相推而卦爻之变徃来交错无不可见圣人因其如此而皆系之辞以命其吉凶则占者所值当动之爻象亦不出乎此矣
　　朱氏附録问变字是总卦爻之有徃来交错者言动字是专指占者所值当动防爻象言否先生云变是就刚柔交错而成卦爻上言动是专主当占之爻言如二爻变则占者以上爻为主这上爻便是动处如五爻变一爻不变则占者以不变之爻为主则这不变防便是动处也
　　吉凶悔吝者生乎动者也
　　本义吉凶悔吝皆辞之所命也然必因卦爻之动而后见
　　刚柔者立本者也变通者趣时者也【趣七树反】
　　本义一刚一柔各有定位自此而彼变以从时
　　吉凶者贞胜者也
　　本义贞正也常也物以其所正为常者也天下之事非吉则凶非凶则吉常相胜而不已也
　　天地之道贞观者也日月之道贞明者也天下之动贞夫一者也【观官唤反夫音扶】
　　程氏附録天地之道常垂象以示人故曰贞观日月常明而不息故曰贞明
　　本义观示也天下之动其变无穷然顺理则吉逆理则凶则其所正而常者亦一理而已矣
　　朱氏附録刚柔者立本者也变通者趣时者也此两句亦相对说刚柔者隂阳之质是移易不得之定体故谓之本若刚变为柔柔变为刚便是变通之用又曰此两句便与变化者进退之象也刚柔者昼夜之象也是一防刚柔两个是本变通只是徃来者○吉凶者贞胜者也贞字便是他本相如此犹言附子者贞热者也龙脑者贞寒者也又曰吉凶者贞胜者也这一句最好看这个物事常在这里相胜一个吉便有一个凶在后面来这两个物事不是一定住在这里防物各以其所正为常正是说它当然之理盖言本相如此也与利贞之贞一般所以説利贞者性情也横渠说得这个别它说道贞便能胜得它如此则下文三个贞字説不通这个只是说吉凶相胜天地间一隂一阳如环无端便是相胜底道理又曰贞常也隂阳常只是个相胜如子以前便是夜胜昼子以后便是昼胜夜又曰贞只是説它体处常常如此又曰吉凶常相胜不是吉胜凶便是凶胜吉二者常相胜故曰贞胜天地之道则常示日月之道则常明天下之动贞夫一者也天下之动虽不齐常有一个是底故曰贞夫一隂符经云自然之道静故天地万物生天地之道浸故刚柔胜若不是极静则天地万物不生浸者渐也天地之道渐渐消长故刚柔胜此便是吉凶贞胜之理这必是一个识道理人説又曰隂符此语极妙静能生动浸是渐渐恁地消去又渐渐恁地长天地之道便是常恁地示人○问贞胜贞观贞明张程之说孰是曰伊川解贞作常者为是吉凶二者不是吉便是凶常须一件胜故曰贞胜贞所以训常者易传解此字处多云正固固乃常也为正字尽贞义不得故又着一固字谓此虽是正又须常固守之然后为贞
　　夫干确然示人易矣夫坤隤然示人简矣【确苦角反易以防反隤大回反】
　　本义确然健貌隤然顺貌所谓贞观者也
　　爻也者效此者也象也者像此者也【像音象】
　　本义此谓上文乾坤所示之理爻之竒偶卦之消息所以效而象之
　　朱氏附録问爻也者效此者也是效乾坤之变化而分六爻象也者像此者也是象乾坤之虚实而为竒偶曰象此效此此便是乾坤象便只是象其竒偶
　　爻象动乎内吉凶见乎外功业见乎变圣人之情见乎辞【见贤遍反下同】
　　本义内谓蓍卦之中外谓蓍卦之外变即动乎内之变辞即见乎外之辞
　　朱氏附録先生问曰如何是爻象动乎内吉凶见乎外或曰隂阳老少在分蓍揲卦之时而吉凶乃见于成卦之后曰也是如此然内外字犹言先后微显○功业见乎变是就动防爻见得这功业字似吉凶生大业之业犹言事变庻事相似
　　天地之大徳曰生圣人之大寳曰位何以守位曰人何以聚人曰财理财正辞禁民为非曰义
　　本义曰人之人今本作仁吕氏从古盖所谓非众罔与守邦○此章言卦爻吉凶造化功业
　　朱氏附録圣人之情见乎辞下连接说天地大徳曰生此不是相连乃各自说去圣人之大寳曰位后世只为这两个不相对有位底无徳有徳底无位有徳位则事事做得○守位曰仁释文仁作人伯恭欲担当此以为当从释文○问人君临天下大小大事只言理财正辞是如何曰只是因上文而言聚得许多人无财何以飬之有财不能理又不得正辞便只是分别是非又曰教化便在正辞里面了又曰理财正辞禁民为非是三事大概是辨别是非理财言你底还你我底还我正辞言是底説是不是底说不是犹所谓正名
　　右第一章
　　古者包牺氏之王天下也仰则观象于天俯则观法于地观鸟兽之文与地之冝近取诸身逺取诸物于是始作八卦以通神明之徳以万物之情【王于况反】
　　本义王昭素曰与地之间诸本多有天字俯仰逺近所取不一然不过以验隂阳消息两端而已神明之徳如健顺动止之性万物之情如雷风山泽之象
　　朱氏附録仰则观象于天一段只是隂阳竒偶又曰观鸟兽之文与地之冝近取诸身逺取诸物仰观天俯察地只是看隂阳两字圣人看这许多般事物都不出隂阳两字便是河图洛书也只是隂阳麤説时即是竒偶圣人却看见这个上面都有那隂阳底道理故説道读易不可恁地逼桚它欧公只是执定仰观俯察之説便与河图相碍遂至不信它又曰古者伏羲氏观鸟兽之文与地之冝时未有文字只是仰观俯察而已想圣人心细虽以鸟兽羽毛之防也尽察得有隂阳今人心麤如何察得或曰伊川先生见兔曰察此亦可以画卦便是此义曰就这一端上亦可以见凡草木禽兽无不有隂阳鲤鱼脊上三十六鳞【隂数】龙脊上八十一鳞【阳数】龙不曽见鲤鱼必有之又背上文中间一簇成五段两边各插四段共成八段子八段之外两边周围共有二十四段中间五段者五行也八段者八卦也二十四段者二十四气也个个如此又如草木之有雌雄银杏桐楮牝牡麻竹之皆然○以通神明之徳以万物之情万物之情尽于八卦而震巽坎离艮兊又统于乾坤曰动曰防曰止皆健底意思曰丽曰说曰入皆顺底意思圣人下此八字极状得八卦性情尽
　　作结绳而为罔罟以佃以渔盖取诸离【罟音古佃音田】
　　本义两目相承而物丽焉
　　包牺氏没神农氏作斲木为耜揉木为耒耒耨之利以教天下盖取诸益【斲陟角反耜音似耒力对反耨奴豆反】
　　本义二体皆木上入下动天下之益莫大于此
　　日中为市致天下之民聚天下之货交易而退各得其所盖取诸噬嗑【市时止反】
　　本义日中为市上明而下动又借噬为市嗑为合也
　　神农氏没黄帝尧舜氏作通其变使民不倦神而化之使民冝之易穷则变变则通通则乆是以自天祐之吉无不利黄帝尧舜垂衣裳而天下治盖取诸乾坤程氏附録圣人主化如禹之治水顺则当顺之治则当治之古之伏羲岂不能垂衣裳必待尧舜然后垂衣裳据如此事只是一个圣人都做得了然必须数世然后成亦因时而已所谓溥博渊泉而时出之也须是先有溥博渊泉方能时出无溥博渊泉岂能时出之又曰识变知化为难古今风气不同故器用亦异是以圣人通变使民不倦各随其时而已矣后世虽有作者虞舜为弗可及矣盖当是时风气未开而虞舜之徳又如此故后世莫可及也若三代之治后世决可复不以三代为治者终茍道也
　　本义乾坤变化而无为
　　朱氏附録葢取诸益等葢字乃模样是恁地○黄帝尧舜氏作通这时候合当如此变易穷则变道理亦如此垂衣裳而天下治是大变它已前事了十三卦是大槩说只这后卦也自难晓○通其变使民不倦须是得一个人通其变若听其自变如何得
　　挎木为舟掞木为楫舟楫之利以济不通致逺以利天下盖取诸涣【挎口姑反亦作刳掞以冉反亦作剡】
　　本义木在水上也致逺以利天下疑衍
　　服牛乗马引重致逺以利天下盖取诸随
　　程氏附録服牛乗马皆因其性而为之胡不乗牛而服马乎理之所不可
　　本义下动上说
　　重门击柝以待暴客盖取诸豫【重直龙反柝他洛反】
　　本义豫备之意
　　断木为杵掘地为臼臼杵之利万民以济盖取诸小过【断徒缓反杵旦吕反掘其曰反】
　　本义下止上动
　　木为弧剡木为矢弧矢之利以威天下盖取诸睽【弧音胡剡以冉反】
　　本义睽乖然后威以服之
　　上古穴居而野处后世圣人易之以宫室上栋下宇以待风雨盖取诸大壮
　　本义壮固之意
　　古之葬者厚衣之以薪葬之中野不封不树丧期无数后世圣人易之以棺椁盖取诸大过【衣于旣反棺音官椁音郭】
　　本义送死大事而过于厚
　　上古结绳而治后世圣人易之以书契百官以治万民以察盖取诸夬【夬古快反】
　　本义明决之意○此章言制器尚象之事
　　朱氏附録结绳今溪洞诸蛮犹有此俗又有刻板为记者○如十三卦后人解説便多牵强如重门击柝以待暴客只是豫备之意却须用互体推艮为门阙雷震乎外之意剡木为矢木为弧只为睽乖故有威天下之象亦必待穿凿附防就卦中推出制器之义殊不知卦中但有此理而已故孔子各以盖取诸某卦言之亦曰其大意云尔汉书所谓一角兽盖麟云皆疑辞也
　　右第二章
　　是故易者象也象也者像也
　　本义易卦之形理之似也
　　者材也
　　本义言一卦之材
　　爻也者效天下之动者也
　　本义效放也
　　是故吉凶生而悔吝着也
　　本义悔吝本防因此而着
　　朱氏附録易者象也象也者像也只是髣髴説不可求得太深○易者象也是总说起言易不过只是隂阳之象下云像也材也天下之动也则皆是説上面象字○问易者象也象也者像也四句莫只是解个象字否曰象是解易字像又是解象字材又是解字末句亦然右第三章
　　阳卦多隂隂卦多阳
　　本义震坎艮为阳卦皆一阳二隂巽离兊为隂卦皆一隂二阳
　　其故何也阳卦竒隂卦偶【竒纪冝反】
　　本义凡阳卦皆五画凡隂卦皆四画
　　其徳行何也阳一君而二民君子之道也隂二君而一民小人之道也【行下孟反】
　　本义君谓阳民谓隂
　　朱氏附録二君一民试教一个君有两个民看是甚模样
　　右第四章
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑【憧昌容反】
　　本义此引咸九四爻词而释之言理本无二而殊涂百虑莫非自然何以思虑为哉必思而从则所从者亦狭矣
　　朱氏附录所谓天下何思何虑正谓虽万变之纷纭而所以应之各有定理不假思虑而知也○问天下同归而殊涂一致而百虑何不先云殊涂百虑而后及一致同归曰也只一般但它是从上说下自合如此说
　　日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉【信音申】
　　本义言徃来屈信皆感应自然之常理加憧憧焉则入于私矣所以必思而后有从也
　　尺蠖之屈以求信也龙蛇之蛰以存身也精义入神以致用也利用安身以崇徳也【蠖纡缚反】
　　本义因言屈信徃来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇徳之资内外交相飬互相发也
　　过此以徃未之或知也穷神知化徳之盛也
　　本义下学之事尽力于精义利用而交飬互发之机自不能已自是以上则亦无所用其力矣至于穷神知化乃徳盛仁熟而自致耳然不知者徃而屈也自致者来而信也是亦感应自然之理而已张子曰气有隂阳推行有渐为化合一不测为神此上四节皆以释咸九四爻义
　　朱氏附録系辞解咸九四据爻义看上文说贞吉悔亡贞字甚重程子谓圣人感天下如雨旸寒暑无不通无不应者贞而已矣所以感人者果贞矣则吉而悔亡盖天下本无二理果同归矣何患乎殊涂果一致矣何患乎百虑所以重言何思何虑也如日月寒暑之徃来皆是自然感应如此日不徃则月不来月不徃则日不来寒暑亦然徃来只是一般徃来但憧憧之徃来者患得患失既要感这个又要感那个便自憧憧忙乱用其私心而已屈信相感而利生焉者有昼则必有夜设使长为昼而不夜则何以息夜而不昼安得有此光明春气固是和好只有春夏而无秋冬则物何以成一向秋冬而无春夏又何以生屈信徃来之理所以必待叠相为用而后利所由生春秋冬夏只是一个感应所应复为感所感复为应也春夏是一个大感秋冬则必应之而秋冬又为春夏之感以细言之则春为夏之感夏则应春而又为秋之感秋为冬之感冬则应秋而又为春之感所以不穷也尺蠖不屈则不可以信龙蛇不蛰则不可以藏身今山林冬暖而蛇出者徃徃多死此即屈信徃来感应必然之理夫子因徃来两字説得许多大又推之言学所以内外交相飬亦只是此理而已横渠曰事豫吾内求利吾外素利吾外致养吾内此下学所当致力处过此以上则不容计效所谓穷神知化乃养盛自致非思勉所及此则圣人事矣○天下何思何虑一段此是言自然而然如精义入神自然致用利用安身自然崇徳○天下何思何虑一句便是先打破个思字却说个同归殊涂一致百虑又再说天下何思何虑谓何用如此憧憧徃来而为此朋从之思也日月寒暑之徃来尺蠖龙蛇之屈信皆是自然底道理不徃则不来不屈则亦不能信也今之为学亦只是如此精义入神用力于内乃所以致用乎外利用安身求利于外乃所以崇徳乎内只是如此做将去虽至于穷神知化地位亦只是徳盛仁熟之所致何思何虑之有○尺蠖之屈以求信也龙蛇之蛰以存身也屈信消长阖辟徃来其机不曽停息大处有大阖辟小处有小阖辟大处有大消息小处有小消息此理万古不易如目有瞬时亦岂能常瞬定又须开不能常开定又须瞬瞬了又开开了又瞬至纎至防无时不然○问此章止言万变虽不同然皆一理之中所自有底不用安排曰此只说得一头尺蠖若不屈则不伸得身龙蛇若不蛰则不伏得气如何存得身精义入神疑与行处不相关然而见得道理通彻乃所以致用利用安身亦疑与崇徳不相关然而动作得其理则徳自崇天下万事万变无不有感通徃来之理又曰尺蠖屈便要求伸龙蛇蛰便要存身精研义理无丝毫之差入那神妙处这便是要出来致用外靣用得利而身安乃所以出来自崇已徳致用之用即利用之用所以横渠云精义入神事豫吾内求利吾外利用安身素利吾外致养吾内事豫吾内言曽到这里面来又曰尺蠖屈得一寸便能伸得一寸来许它之屈乃所以为伸龙蛇于冬若不蛰则冻杀了其蛰也乃所以存身也精义入神乃所以致用也利用安身乃所以崇徳也欲罢不能如人行歩左脚起了不由得右脚不起所谓过此以徃未之或知也若到穷神知化则须是徳之盛也方能又曰穷神知化徳之盛这徳字只是上面崇徳之徳徳盛后便能穷神知化便如聪明睿知皆由此出自诚而明相似又曰精义入神以致用也利用安身以崇徳也过此以徃未之或知也穷神知化徳之盛也只是这一个非于崇徳之外别有个徳之盛也做来做去做到彻处便是○精义二字所谓义者冝而已物之有冝有不冝事之有可有不可吾心处之知其各有定分而不可易所谓义也精义者精诸此而已所谓精云者犹曰察之云耳精之至而入于神则于事物之所冝毫厘委曲之间无所不悉有不容言之妙矣此所以致用而用无不利也又曰义至于精则应事接物间无一非义不问小事大事千变万化改头换面出来自家应副它如利刀快劒相似迎刄而解件件判作两边去○问横渠说精义入神一条曰入神是入至于防妙处此却似向内做工夫非是作用于外然乃所以致用于外也○且如精义入神如何不思那致用底却不必思致用底是事功是效验○利用安身今人循理则自然安利不循理则自然不安利○未之或知是到这里不可奈何穷神知化虽不从这里出来然也有这个意思○神化二字虽程子说得亦不甚分明惟是横渠推出来推行有渐为化合一不测为神又曰一故神【两在故不测】两故化○穷神知化化是逐些子挨将去防一日复一日一月复一月节节挨将去便成一年神是一个物事或在彼或在此当其在隂时全体在隂在阳时全体在阳都只是这一物两处都在不可测故谓神横渠言一故神两故化又注云两在故不测这说得甚分晓
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死其将至妻其可得见邪【死其之其亦作期】
　　本义释困六三爻义
　　朱氏附録问非所困而困焉名必辱曰大意指困于石説石是挨动不得防物事自是不须去动它若只管去用力徒自困耳且以人事言有着力不得处若只管着力去做少闲做不成它人却道自家无能便是辱了名或曰若在其位则做得曰自是如此爻意义谓不自做底便不可入头去做
　　易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也【射食亦反隼恤允反括古活反】
　　本义括结碍也此释解上六爻义
　　朱氏附録公用射隼孔子是发出言外之意
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　本义此释噬嗑初九爻义
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶【何河可反去吕反】
</div>
    <div class="pagination">
<a href="周易传义附录_page44.html">上一页</a><span>...</span><a href="周易传义附录_page40.html">40</a><a href="周易传义附录_page41.html">41</a><a href="周易传义附录_page42.html">42</a><a href="周易传义附录_page43.html">43</a><a href="周易传义附录_page44.html">44</a><span class="current-page">45</span><a href="周易传义附录_page46.html">46</a><a href="周易传义附录_page47.html">47</a><a href="周易传义附录_page48.html">48</a><a href="周易传义附录_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
