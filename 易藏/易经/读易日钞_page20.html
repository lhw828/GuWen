<!DOCTYPE html>
<html>
<head>
    <meta charset="UTF-8">
    <title>读易日钞 - 第 20 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易日钞 - 第 20 页/共 27 页</h1>
    <div class="content">　　象曰巩用黄牛不可以有为也
　　位应未集不可强而有为
　　六二已日乃革之征吉无咎
　　柔顺则不违众中正则无偏邪文明能烛理应上又得权于是可以革矣然革非得已必审处万当然后革之已日乃革之则其征进有吉无咎才德权位无不如意而革终未可易圣人之慎改作而不敢有恃也
　　象曰已日革之行有嘉也
　　革之太易则革弊生弊益为不美必已日乃革之则其行也谋出万全有嘉美之功矣
　　九三征凶贞厉革言三就有孚
　　革道贵审而戒躁九三过刚不中居离之极躁于革者也以征则凶虽贞亦厉然非终不革也时已当革但失之不审耳若其议革之言至于三次成就初焉众以为当革再焉众以为当革三焉众以为当革是断然当革事当而人孚之矣革之可也否则为凶厉
　　象曰革言三就又何之矣
　　革言已至三就又何往乎此固时之不能不革者矣
　　九四悔亡有孚改命吉
　　以阳居隂所革有不当之悔然卦已过中不复有待又当水火之际势相灭息皆革之时而刚柔不偏不失之迫亦不失之弛正革之用也故悔可亡然在我虽有时有用可以变更而人或未信亦未可革也必人皆孚之然后改革政命可获吉也悔亡特不乖事体不拂人情而已吉则一除积患大启新功矣
　　象曰改命之吉信志也
　　改命而吉以上下皆信其志也使我欲革而上下不喻我心其能行乎
　　九五大人虎变未占有孚
　　阳刚中正为革之主是大人在上处常则为自新新民之极处变则为顺天应人之时此皆合天下而更新之若虎之毛落更生而光润鲜好也此象也在占者必其未占之时人已信其如此乃足以当之耳
　　象曰大人虎变其文炳也
　　虎变之象其文炳然明盛也
　　上六君子豹变小人革面征凶居贞吉
　　革道至上天下无一人不变在有德之君子则美积于中文现于外如豹之变在无徳之小人虽不能大变其心亦能外革其面以顺王化革道至此已成矣若更进而有所变则烦扰滋凶惟安静固守居贞则吉盖革非得已革之已成不可复革且上六之才不可有为也
　　象曰君子豹变其文蔚也小人革面顺以从君也文炳者文之昭布于天下礼乐风化之类炳着一世者也豹变则为文蔚文之发见于一身言动威仪之类蔚美可观者也小人革面虽不能化其心然已顺以从君命不敢自异于维新之化矣
　　【巽下离上】
　　鼎元亨
　　鼎烹饪之器也为卦初隂分植于下为鼎足二三四阳实于中为鼎腹五隂对峙于上为鼎耳上阳横贯于上为鼎鼎之体也且巽木入于离火之下鼎之用也故名鼎卦象有巽顺聪明之德卦变有上行之位卦体有刚中之辅有此三者大善而亨之道也蒙引曰元亨不承鼎字自为占辞如大畜益之例
　　彖曰鼎象也以木巽火亨饪也圣人亨以享上帝而大亨以养圣贤
　　卦之名鼎以卦体有其象也且二象以木防乎火之下又所以致亨饪之用也夫鼎之用岂小哉圣人思已之临天下实出上帝之命不可无以享之则亨以享上帝焉享上帝固资之鼎也思已之临天下实赖圣贤之力不可无以养之则又极饔飱牢礼之盛而大亨以养圣贤焉养圣贤亦资之鼎也鼎之用何其大欤
　　巽而耳目聪明柔进而上行得中而应乎刚是以元亨辞曰元亨者卦象下防是内能防顺以入理矣而上离为目五为耳又有聴无不聪视无不明之象防顺聪明是有其德也卦变自防来柔进居五是有其位也卦体五得中而下应九二之刚是有其辅也有德有位有辅可以尽善道而无不通利矣元亨不亦宜乎
　　象曰木上有火鼎君子以正位凝命
　　木入于火之下以致烹饪鼎之象也夫鼎之为器也立体端重而中受物实君子体之正位而凝命亦如鼎之端重而能受也正位者内而斋庄外而安重表里大小莫不一于正焉如鼎之端重也如此则动符天理静见天心遂有以凝聚天命于己而不失如鼎之克受物实也
　　初六鼎顚趾利出否得妾以其子无咎
　　居鼎之下鼎趾之象也上应九四趾而向上则颠矣然当卦初鼎未有实而旧有否恶之积焉今因其颠而出之则又为利矣其在人事则如妾本贱也得妾而因以得子盖颠趾出否者因败以为功犹因妾得子者因贱以致贵则虽颠趾而未尝有咎也
　　象曰鼎颠趾未悖也利出否以从贵也
　　趾而颠悖矣然未悖也盖出否之利由其上应九四之贵所从者贵有去故取新之义焉故为出否故为未悖
　　九二鼎有实我仇有疾不我能即吉
　　二有刚中之德是鼎之有实也我有德而不幸宻比于初隂初以不正求我适为我害是我仇也我于是有疾矣有德之人而比于匪类如病患在身受其伤累不可以一朝安也然二能以刚中自守使初虽近而不能就我则不为所凂克保其德矣吉
　　象曰鼎有实慎所之也我仇有疾终无尤也
　　鼎既有实愈不可不慎所往慎则我仇虽有疾而不能为我累终无尤过也人奈何以有德可贵之身而轻于从人自取咎乎
　　九三鼎耳革其行塞雉膏不食方雨亏悔终吉
　　以阳居鼎腹之中本有美实上承离卦离为雉是其美实乃雉膏之美宜为人食也但行鼎在耳六五耳也乃九三过刚失中裁度乖方不从五而应上又居下之极为变革之时是耳与我不属鼎之耳既革则鼎不可举移而其行塞矣虽有雉膏之美不为人食矣然阳刚得正苟能自守则五终必求三三终必应五隂阳和而方雨去其不遇之悔而终有得遇之吉
　　象曰鼎耳革失其义也
　　三上相应虽其本然然在鼎时非耳不行则从五又其因时之义也三刚而不中执应上之志而不知从五裁处失义鼎耳所以革也有无耳其能行乎甚矣君子贵精义
　　九四鼎折足覆公餗其形渥凶
　　九四任重者也而下应初隂不胜其任以致败事鼎折足覆公之餗矣四安得辞其罪故受剭刑之重而凶也
　　象曰覆公餗信如何也
　　四为上所倚其相期信不小今以误用人而致败则素所期信者如何矣
　　六五鼎黄耳金利贞
　　以卦体五象为耳而有中德是黄耳也在五既有中德而又应九二之坚刚是黄耳而贯以金也夫虚中以应下之刚本五之正理但以隂居阳恐心有不一利于固守其正任贤不疑也
　　象曰鼎黄耳中以为实也
　　五之中乃其实德存之心者实无私尚见之行者实无偏举乃克当黄耳之象
　　上九鼎玉大吉无不利
　　上象也而以刚居柔刚而能温玉之象处鼎之位而有是刚温之德刚足以有立而温又不失之躁于以接人制事极得善道大吉矣且无往而不可行无不利矣
　　象曰玉在上刚柔节也
　　本在上鼎由以举养人之功由以成而今以玉在上盖由其以阳居隂则刚柔各有其节不至流而太过所以为玉盖刚者强作执持本善德也一于刚则过柔者卑顺和惠本善德也一于柔则又过惟以刚居柔则其刚为柔之刚非暴也其柔为刚中之柔非懦也用刚用柔适及乎其限而止有木然之善无末流之失此为节矣
　　【震下震上】
　　震亨震来虩虩笑言哑哑震惊百里不丧匕鬯
　　震动也一阳始生于二隂之下有突如其来之势故震而动也其象为雷其属为长子人心怠玩则滋害能警惧则有亨道矣何以见之人之存心常似震惧之来而虩虩然则心有主而事不迷反可以安逸无患而笑言哑哑矣纵有大变之来亦可从容镇定不失所主之重如雷声迅厉震惊百里而主祭者安其常度不失其匕与鬯此皆震之所以亨也使非常自儆惧则无事而懈怠有事而张皇卒有大变惶惑失措而莫知所为其阻碍可胜言哉匕木为之曲柄鋭末所以出鼎肉而升之于爼也鬯醸秬黍为酒以鬰金草煑而和之使芬芳条鬯所以灌地而求神也二者皆主祭者所执猝闻迅雷而不坠失手中之匕鬯言当惧而常度自若也凡当惧而不失常度者皆此象也
　　彖曰震亨
　　震则必亨人第知震惧之不得自寜而不知其可以致亨第知求亨于亨而不知震惧乃所以亨也
　　震来虩虩恐致福也笑言哑哑后有则也
　　虩虩之时未见是福然此恐惧之心乃所以致福也笑言哑哑由其先能恐惧则其后处已与物我自有天理之法则以应之任彼之何以来而吾则不可易不亦坦坦自适也乎
　　震惊百里惊逺而惧迩也出可以守宗庙社稷以为祭主也
　　震惊百里则百里之内逺迩皆惊惧此天下之大变也处此而不丧匕鬯是主祭之长子有素定之养过人之度此其出而继世主祭真可以守宗庙社稷以为祭主也
　　文王不丧匕鬯承恐惧来夫子云出可以守宗庙社稷主又承不丧匕鬯而赞许长子
　　象曰洊雷震君子以恐惧修省
　　雷声重洊震惊甚矣君子处震惊之来则恐惧于心而因修省其行事以为消变之实使遇变而顽然不知戒于心或徒惧而不知所以修其身皆昏愚自弃之夫非君子也
　　初九震来虩虩后笑言哑哑吉
　　以三画卦言为震之主以六画卦言居震之初故必当震来之初而其震虩虩然则其后笑言哑哑而吉
　　象曰震来虩虩恐致福也笑言哑哑后有则也
　　以初为震主而居震初故爻象与彖辞彖传同
　　六二震来厉亿丧贝跻于九陵勿逐七日得
　　初九为震之主威动而上奋孰能御之者而六二乃以至柔当其锋岌岌危殆震之来也厉矣又不但厉而已因怖惧而丧所持之货贝且逺避于髙陵之上惊惧亦甚矣然柔顺中正足以自守所遭虽不安而所存自不乱故虽一时不能御其来然时过事已则有以复其常所丧者不待追逐而七日自获矣程传曰九言其重冈陵之重髙之至也九重之多也云峰胡氏曰七日得者自二至上又自上而二七数
　　象曰震来厉乗刚也
　　柔不敌刚而迫乗刚上故震厉
　　六三震苏苏震行无
　　六二遭震而中正自守故犹可七日得三不中不正处平时且不安况处震乎当危惧之时而复有苟且之心行险之事故震惧之甚至于不支神情缓散而自失苏苏然也若能因震惧而有行去不善以就善不复安于缓散而有所行为则无矣祸福无定惟在人所自处也
　　象曰震苏苏位不当也
　　震而至苏苏惟居位不中正也故天下惟中正为贵
　　九四震遂泥
　　处柔失刚健之德居四无中正之行防溺于二隂之间而不能自奋是其处震惧之时遂泥滞沉汨无复动防之望矣
　　象曰震遂泥未光也
　　处震惧虽为不幸然因此而震动有为以自奋抜则多难之地适足为砥砺资何其光显若遂没泥而已徒见昏溺之苦岂能光也
　　六五震往来厉亿无丧有事
　　柔居尊位已不胜任况处震惧之时何以御变是其往来皆危厉无一时之或安也然有中徳则虚衷处善虽处危变可以无所丧而且因以有事无丧者中之自守有事者中之应用也
　　象曰震往来厉危行也其事在中大无丧也
　　震往来厉则动作皆履危机其行乃危行也今曰有事盖其有事之故以其在中惟在中可以有事故大无丧也
　　上六震索索视矍矍征凶震不于其躬于其邻无咎婚媾有言
　　以隂柔处震极惊惧之甚索索然神消气尽矣志气索则曕顾徊徨其视矍矍然不能安定以是而行先自乱而无以御变能免凶乎所以然者处震已极不及圗之于蚤也使其震惧之心不在事变及身之日而在忧患及邻之时则不至猝然惊惶如此之甚矣然隂柔处震极终不免于忧惧婚媾之亲反有言焉此亦不虞之小伤而较之索索矍矍之凶已大逺矣
　　象曰震索索中未得也虽凶无咎畏邻戒也
　　天下事变不足患但人中心有主随遇而有以自得无歉无怍何至于惊惧已甚乎故索索之象由其中心无自得之体也然虽凶而又可以无咎者盖当邻家戒备之时而已知畏焉是以获免盖畏邻戒则中心得矣
　　【艮下艮上】
　　艮其背不获其身行其庭不见其人无咎
　　艮止也一阳止于二隂之上阳自下升极上而止也故名艮其象为山者二隂本坤今一阳跨其上若山之隆起于地上也且山之隆起亦自止而不复进亘古如一非如草木之日升于髙大也夫艮者止也止之道宜何如譬之身焉百体皆动惟背为止夫人亦有所当止如背者理是也世间利害得丧是非予夺倐忽万端何所凭何所极要归于理焉止矣无可复易矣人能心一于理止于所当止死心守定天理是为艮其背如是则其静也惟见一理而其身之利害得丧不暇恤矣不见有身是不获其身也夫既艮其背而不获其身则其动而接事也亦惟见一理而于人之是非予夺亦不暇恤矣是为行其庭除有人之地而亦不见其人也夫人内乱于有身之私外怵于有人之杂皆由其信理不定而摇荡无主故静时已不能止而动时愈不能止以致颠拂差譌不胜其咎也今曰不获其身则静而止行其庭不见其人则动亦止无时而不止所当止焉乃可以无咎也
　　朱子曰工夫全在艮其背人多将行其庭对此句説便不是又曰此四句是説艮其背了方能于静时不获其身动时不见其人○按不获与不见字义不同不获者只知有理更不晓何物唤作身也朱子曰不获其身不得其身也犹言讨自己身不得又曰欲出于身人才要一件物事便须以身去对副他若无所欲则只恁地平平过似无此身一般又曰不获其身者但见得事之当止不见此身之为利为害才将此身预其间道理便坏了古人所以杀身成仁舍生取义者只为不见此身方能如此蒙引曰必曰行其庭者如处事之际正冲碍着人处亦照管他不得如伊尹放太甲直做前古所不敢做底事夷齐非武王之伐商虽八百诸侯皆以为当伐吾亦全不管他直説武王不是此皆不见人处后世如申屠嘉之困邓通虽天子之宠臣不顾也太子亲王一不下司马门则公车劾奏而遮留郎中令小臣也得以妃妾之分而撤夫人之席此等亦有不见其人意
　　彖曰艮止也时止则止时行则行动静不失其时其道光明
　　艮者止也曷言乎止止之义兼止与行惟其时之当然即所当止之理也时当止则止是静时之艮止也时当行则行是动时之艮止也动静不失其时是无动与静而皆止于义理如此则一心既定而存于静者见义理之皎洁现于动者见义理之辉光其道不大光明乎此艮止之义也艮止之止止于理也时止之止止而不进也两止字不同
　　艮其止止其所也上下敌应不相与也是以不获其身行其庭不见其人无咎也
　　辞曰艮其背背即止之义曰艮其止者止于当止之所也以卦体言则上下二卦隂与隂对阳与阳对各有钧敌之体相应不互相交偶而各止其所也若一隂一阳则往来相与有不得止其所者矣夫惟各止其所是以内不见已外不见人不获其身行其庭不见其人无咎也
　　象曰兼山艮君子以思不出其位
　　两风两雷两火两水两泽皆有相往来之理惟前后两山则此为一山彼又为一山各止之象也君子观吾身各有所处之位苟位在此而事在彼或过或不及皆出位也君子必思位之所在而尽其理以不出位为思无往而不究心所当止焉君子所以能止也思不出位即止其所也工夫全在思
　　初六艮其趾无咎利永贞
</div>
    <div class="pagination">
<a href="读易日钞_page19.html">上一页</a><span>...</span><a href="读易日钞_page15.html">15</a><a href="读易日钞_page16.html">16</a><a href="读易日钞_page17.html">17</a><a href="读易日钞_page18.html">18</a><a href="读易日钞_page19.html">19</a><span class="current-page">20</span><a href="读易日钞_page21.html">21</a><a href="读易日钞_page22.html">22</a><a href="读易日钞_page23.html">23</a><a href="读易日钞_page24.html">24</a><a href="读易日钞_page25.html">25</a><span>...</span><a href="读易日钞_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
