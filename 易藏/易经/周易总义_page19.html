<!DOCTYPE html>
<html>
<head>
    <meta charset="UTF-8">
    <title>周易总义 - 第 19 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易总义 - 第 19 页/共 25 页</h1>
    <div class="content">　　钦定四库全书
　　周易总义卷十五
　　宋　易祓　撰
　　下经
　　渐
　　巽　上　　艮　下
　　　　　　　
　　陆　陵　木　陆　磐　干
　　渐之成卦艮下巽上上顺下止其进以渐渐者进也卦以女归为义而爻以鸿渐为说以象君子之进不苟于进安恬怡愉常有难进易退之风以爻义推之初六爻言鸿渐于干六二爻言鸿渐于磐九三爻则下体之极故言鸿渐于陆此三爻艮体以止为进者也六四爻言鸿渐于木九五爻言鸿渐于陵上九爻则上体之极故亦言鸿渐于陆此三爻巽体以顺为进者也广平曰陆人之所徃来者也有在磐之上者九三之爻是已有在陵之上者上九之爻是已盖处上与下两体之髙而皆择广平之地此君子之进所以不苟于进者也其进乃为有序者也渐之为用大矣哉
　　渐女归吉利贞
　　彖曰渐之进也女归吉也进得位徃有功也进以正可以正也其位刚得中也止而巽动不穷也
　　渐卦之为义进也凢人之进于徳进于事进于位其进皆以渐而女归为先女子谓嫁曰归以巽之女归艮之男男在下卦而得其所止女在上卦而知其所顺以渐为进故曰女归吉所谓利贞者贞之为言正也盖以卦变释之自涣卦而来九二进居九三爻自旅卦而来九四进居九五爻皆为得位故曰进得位徃有功也又得位而正故曰进以正可以正也以至卦中之诸爻皆正而九五爻之得位以刚而中故能总众正以成渐之功以卦之上下二体言之内艮止则居之而安外巽顺则行之而不迫以此而动动乃不穷也
　　象曰山上有木渐君子以居贤徳善俗
　　山上有木艮止而巽顺也君子自居贤徳先得其所止而后优柔巽入以善其俗非一朝一夕所能成亦渐进之义
　　初六鸿渐于干小子厉有言无咎
　　象曰小子之厉义无咎也
　　鸿者随阳之鸟也出必居水初六爻始离水故曰鸿渐于干干者水之湄也艮属少男为小子以柔在下即随卦系小子之义小子细人也以干在互坎之下乃穷迫之地未免厉而有言然在渐之初当柔顺以待时宁止于此而不可速于进则于义乃可以免无咎也
　　六二鸿渐于磐饮食衎衎吉
　　象曰饮食衎衎不素饱也
　　六二爻自干而磐磐者大石也渐逺于水安且固矣六二爻之柔顺中正上应九五爻之君当渐之时而进于安且固之地故言饮食衎衎二爻至四爻为互坎体易于凡卦之坎体皆有饮食之象食君之禄可饱饮食而已乎彼君子兮不素餐兮即不素饱之义也上应九五爻而中正之道可行于天下矣所以为吉也
　　九三鸿渐于陆夫征不复妇孕不育防利御寇
　　象曰夫征不复离羣丑也妇孕不育失其道也利用御寇顺相保也
　　九三爻自磐而陆陆虽广平而安然九三之才刚而不中上无应援且在互坎中位止山上有水之象进则难犯故言鸿渐于陆正所以为过刚不中之戒盖三爻以阳刚为夫而居艮之上有夫征不复之象四爻以阴柔为妇而居巽之下有妇孕不育之象夫征不复则舎初二爻之同体而急于欲进离羣丑也妇孕不育则比昵于四爻而不由于正矣失其道也若是者无防得乎然以一阳爻乗二阴之爻惟可用以御寇而初六爻六二爻亦以顺而相保所以为利以是而渐于陆得以止为进之义也
　　六四鸿渐于木或得其桷无咎
　　象曰或得其桷顺以巽也
　　六四爻已离艮体而进居巽体巽为木而居艮山之上故言鸿渐于木或得其桷桷者即榱椽之木之方而正者也鸿之为物聮趾而不能握何以木栖故或之或之者谓或得方且正之木则可以为栖止之地耳盖君子之所以进者正而已进而处近君之地惟正而后可以安其位今四爻乃巽之体以六居之为顺顺而且巽有或得其桷之象谓自得安宁之道故曰无咎
　　九五鸿渐于陵妇三嵗不孕终莫之胜吉
　　象曰终莫之胜吉得所愿也
　　九五爻以阳刚居正鸿之渐于髙陵者也六二爻正应也于五爻为妇而上比于三四之爻昵于所比其交必隔歴三爻而后应是为三嵗不孕也然昵于三四爻者柔邪之道耳但邪不可以胜正惟二五相应不正者岂能间之是谓终莫之胜君臣道同得其所愿所以吉也
　　上九鸿渐于陆其羽可用为仪吉
　　象曰其羽可用为仪吉不可乱也
　　上九爻与九三爻各居两卦之极而皆言鸿渐于陆者何也九三爻之陆则在磐之上上九爻之陆则在陵之上皆广平之地各安其所处而已盖君子进退之际有道存焉上九处巽体之极而复进焉将安之乎进至上九爻乃复处于陵上之陆盖陵上磐上其陆亦各有义夫磐上之陆以顺相保仅足以御寇陵上之陆人所聸仰羽仪不乱此君子在上位而其徳足以仪刑众庻所以吉也
　　归妹
　　震　上　　兊　下
　　　　　　　
　　【无攸帝乙　愆利　归妹　期】　须　【幽人】　娣
　　归妹之成卦兊下震上取少女归长男之象王辅嗣以妹为娣非也娣谓之媵不谓之归归非其嫡者乎以下三爻兊体言之初九爻言归妹以娣则女之以娣从嫡者九二爻不言娣与归而言幽人则女之当为嫡而未归者六三爻言归妹以须反归以娣则女之有所待而后从嫡者此以兊之体而为言也至上三爻震之体而后发明女归之义九四爻言迟归有时则有所待而后行六五爻言君之袂不如娣袂之良则以得中为吉上六爻言无攸利则以不中为戒此以震动之体而为言也然归妹卦者乃渐卦之反者也渐卦则正其始归妹卦则戒其终人道可不谨也哉
　　归妹征防无攸利
　　彖曰归妹天地之大义也天地不交而万物不兴归妹人之终始也以动所归妹也征防位不当也无攸利柔乗刚也
　　归妹卦与家人卦彖皆言天地之大义家人卦言大义则男女得其正所以为之劝也归妹言大义则男女失其正所以为之戒也男女夫妇非天地之大义乎天地不交而万物不兴此归妹所以为人道终始之义闗睢乐得淑女盖以徳选为主也今男上女下以而动则归妹盖有不以徳选者矣故自二爻至五爻皆不当位初爻上爻虽得位而阴反在外阳反在内亦不当者也位既不当所以征防又六三之爻六五之爻皆以柔乗刚是男牵于欲而失其刚女狃于而忘其顺男女凟乱所以无攸利然女归不正之仅见于上六之爻而前之五爻皆为正礼何也盖正者天地之大义不正者人伦之大戒于不正之中而欲反之于正此圣人所以发明正家之道甚严矣哉
　　象曰泽上有雷归妹君子以永终知敝
　　归妹者以女从男偕老永终夫妇之常安得有敝所谓敝者不正而已以正而行是谓永终君子欲永其终则当知其敝彖辞所谓归妹者人之终始此之谓也
　　初九归妹以娣跛能履征吉
　　象曰归妹以娣以恒也跛能履吉相承也
　　归妹卦以兊之少女为主初九爻之阳刚得正在少女则为坚贞之徳惟在下无位上无正应自无所归而上从乎嫡故言归妹以娣娣虽非正亦人道之常也以从嫡为常而已然初爻谓之跛者兊之体毁折而在震足之下又居下卦之下正有是象也从阳而动故跛而能履上从乎嫡而有吉相承之义也故曰征吉
　　九二眇能视利幽人之贞
　　象曰利幽人之贞未变常也
　　九二爻亦兊体之毁折者也互离体为目其象为眇阳居中位眇而能视与初爻之跛能履同初九爻虽阳刚之才在下无位从阳而动故先言归妹以娣而后继之以跛能履征吉不言娣与归者少女在下卦之中位而上又有正应而女之正者惟独此一爻得非女之当为嫡而未归者乎未归则未变少女之常惟其乗阳未动此所以先言眇能视而后言利幽人之贞也
　　六三归妹以须反归以娣
　　象曰归妹以须未当也
　　六三爻与初九爻皆言娣二爻皆从嫡者也初九爻乃兊体在下少女得位故以从嫡为正六三爻在兊体之上正一索而得少女之画女少则其年尚幼若遽从嫡其位未当姑少须之故曰归妹以须须者待也又曰反归以娣春秋分二年书伯姬归于纪七年又书叔姬归于纪释者谓待年于父母之国不与嫡俱行者盖已许其从嫡而留于其国故言反反于国而须其长然后以娣而从所归者也此爻正所以发明少女之意
　　九四归妹愆期迟归有时
　　象曰愆期之志有待而行也
　　归妹卦之下三爻兊体为少女上三爻震体则女归之时也九四爻以震体居兊体之上夫兊正秋也而婚姻为愆期盖婚姻之期当在中春中春者震也而九四爻犹在震体之下未及中春之正迟归有时则其礼有所待而行凡进非其时无以遇合行其志此归妹所以贵乎时也
　　六五帝乙归妹其君之袂不如其娣之袂良月防望吉象曰帝乙归妹不如其娣之袂良也其位在中以贵行也
　　五爻君位也以六居之在归妹之时是为小君取帝女下嫁之义故曰帝乙归妹也盖归妹卦自泰卦变升降者三爻四爻两爻而已泰卦之六五言帝乙归妹则与归妹卦之六五同辞其袂不如娣袂之良岂娣之求胜于嫡者哉夫贵女之归以徳为饰而不以服之饰为美衣之褏曰袂美其服饰而进御于君者娣也六五爻在中位有进贤之徳无忌妬之心谦以下人以相夫子得在中以贵行之义故曰月防望月望者则阴之盛也而敌乎阳矣防望者则月犹为未盈耳盖妇道戒乎盈而贵乎谦五之髙贵不至于盈故曰月防望吉
　　上六女承筐无实士刲羊无血无攸利
　　象曰上六无实承虚筐也
　　上六爻归妹卦之终者也善终者必戒乎始故不言夫妇而言士女女未嫁者也士未娶者也者谓承筐刲羊为奉祭祀未娶未嫁之时则未有奉祭祀之义左氏载晋伯姬之筮嫁其叙承筐刲羊为甚明盖妇见舅姑有枣栗之贽即女承筐也夫妇合卺有同牢之礼即士刲羊也归妹之上卦为震体有筐之象六三爻以互离承之为无实归妹之下卦为兊体有羊之象九四爻以互坎承之为无血上六爻与三四爻不相比应无实无血也无实无血何以谨始士女不戒其始则夫妇为不终何所利哉此君子所以贵乎永终知敝
　　丰
　　震　上　　离　下
　　　　　　　
　　屋　【来　遇夷章　主】沛　蔀　【遇配主】
　　丰之成卦离在下震在上以明向动为丰之象也盖天下无常丰之理明极必晦威极必亵于震离二卦可以推之初九爻为离明之方来以遇配主而有尚六二爻则离明之中正以有孚发若而吉九三爻则离明之已极以折其右肱而无咎此明极必晦之义也九四爻则震动之方至以遇夷主而吉六五爻则震动之中正以来章有庆誉而吉上六爻则震动之已极以三嵗不觌而防此威极必防之义也明晦威防即卦彖所谓盈虚消息之理圣人尽保丰之道丰之所以亨也欤
　　丰亨王假之勿忧冝日中
　　彖曰丰大也明以动故丰王假之尚大也勿忧冝日中冝照天下也日中则昃月盈则食天地盈虚与时消息而况于人乎况于神乎
　　丰之所以亨者大也离明而震动所以极乎大卦自泰变以二爻易四爻则泰之无平不陂无徃不复所以见天下无常丰之理能无忧乎故言王假之假至也惟六五爻足以当此极其所至所尚者大是以勿忧盖震下之离为日之未中日未中则有正中之理此所以冝日中冝照天下然日之中与昃月之盈与食乃天地盈虚与时消息之常故以天地神人言之夫天地神人犹戒乎盈则知圣人保丰之道不可忽者也
　　象曰雷电皆至丰君子以折狱致刑
　　丰卦与噬嗑卦皆以雷电为象噬嗑卦言雷电而丰卦言雷电皆至何耶当丰之时固贵乎明威之并行茍以为皆至而不复思其所未至则明极必晦而折狱或至于枉威极必防而致刑或至于滥于是有戒之之辞知其易晦易防而尽心焉然后折狱致刑可以言雷电皆至之义噬嗑谨其始而丰戒之于后其用一也
　　初九遇其配主虽旬无咎徃有尚
　　象曰虽旬无咎过旬灾也
　　郑本以旬为均晁古易按旬古文均字
　　初九爻与九四爻本非正应而谓九四爻为配主者同徳相求之故也丰者大也二阳爻俱大为同徳不期而防为遇故曰遇其配主九四爻为配主亦犹初九爻为夷主夷者等也配者偶也遇上为配遇下为夷上下二爻明与动相须莫适为尊卑故皆以主为言虽旬无咎旬即均字不可过于均尔均则明动相等是谓雷电皆至若明过于动其夫也苛宁非灾乎是以君子处之势均则与配主共济是谓无咎徃有尚也
　　六二丰其蔀日中见斗徃得疑疾有孚发若吉
　　象曰有孚发若吉信以发志也
　　六二爻居中得正为明之主而六五爻不相应明无所用故指五爻为蔀蔀者障蔽之物又言日中见斗斗亦五之君位日中岂有见斗之理乎见斗则日失其明不可徃而从之徃则疑而致疾惟古之君子若不得其君则以至诚感发其心六五爻以虚中受人而六二爻亦以中正相孚为信信以发志斯有孚而吉者矣
　　九三丰其沛日中见沬折其右肱无咎
　　象曰丰其沛不可大事也折其右肱终不可用也释文沛作斾幡幔之类沬昧小星之类
　　九三爻以阳刚居离体之上明之极也上六爻虽正应而柔闇居震之极动极必止是以九三爻当丰而见斾当昼而见沬所明者乌可大事哉以互体之艮与兊言之是为折其右肱人之一身有右有左左不如右之力折右肱而终不可用其过皆在上爻非三之咎也
　　九四丰其蔀日中见斗遇其夷主吉
　　象曰丰其蔀位不当也日中见斗幽不明也遇其夷主吉行也
　　九四爻言丰其蔀日中见斗与六二爻同象六二爻以重阴无应而得中居正故有孚发若而吉九四爻不中不正本无致吉之理惟遇初九爻为夷主初九爻亦遇九四爻为配主二者均为阳刚而九四爻之下行从初九爻甚得明动相须之义所以亦能致吉者耳
　　六五来章有庆誉吉
　　象曰六五之吉有庆也
　　六五爻以阴柔在上而足以致丰何也居丰之世得中而动足以得众贤之助初爻二爻三爻四爻皆为邪闇所蔽故有贵乎来章章者谓章而显之也又自上而下曰来六五爻能屈己而来杜羣贤之蔽以章众贤之善于是有得贤之誉有任贤之庆冝其有吉者也
　　上六丰其屋蔀其家闚其户阒其无人三嵗不觌防象曰丰其屋天际翔也闚其户阒其无人自藏也上六爻以阴柔居丰之极而不知止有丰其屋天际翔之象其欲无厌又将蔀其家以为障蔽之私自为计则是矣然而天下之理必反虽欲自厚何以能乆要其终必至于闚其户阒其无人乃始退藏是以三嵗不觌而防也正序卦所言穷大者必失其居其丰终之戒乎
　　旅
　　离　上　　艮　下
　　　　　　　
　　【焚　射　于　焚　即　琐巢　雉　处　次　次　琐】
　　旅之成卦艮体居下离体居上止而丽乎外为旅之象旅非古也其殆起于三代之衰国君公子之徒失国失位而羇寓于外者以卦之六爻推之则旅之名为不一初六爻言旅琐琐穷而在下之旅者也六二爻言旅即次九三爻言旅焚其次九四爻言旅于处逹而在上之旅者也若六五爻为君象言射雉一矢亡不可以旅而名然则上九爻何以独言旅人盖甚之焉旅而不归旅人而已春秋书天王出居于郑是以言出而不言旅其他国君公子在内曰孙在外曰奔有是非顺逆存焉知春秋一字之严则易之书旅为尤严也
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　旅卦与睽卦同义睽之柔进而上行得中而应乎刚是以说而丽乎明所以言小事吉旅亦得中乎外虽与刚非应而能顺刚于外是以止而丽乎明亦所以小亨既曰旅小亨矣又曰旅贞吉者旅以阴柔用事必贵乎贞贞则柔顺可以亨而未足以尽贞之道旅贞吉而已然而旅复言时义之为大者盈虚消息不可常也旅卦者丰卦之反也日中则昃月盈则食丰既足以致旅日徃月来终始不穷旅亦足以致丰尽贞吉之道则不特于小旅之时义所以为大也旅亦所以难处也
　　象曰山上有火旅君子以明慎用刑而不留狱
　　旅卦之为象火明而山止也君子观其象明以象离之火慎以象艮之山山非火之所留是以明慎用刑而不留狱
　　初六旅琐琐斯其所取灾
　　象曰旅琐琐志穷灾也
　　初六爻以阴柔失位而在下困于旅者也寛和暇豫人情始顺今乃屑屑惟细故是计如庆封奔吴而致富息夫躬寄丘亭而祝盗故曰旅琐琐也正应在九四爻四爻在离之下为灾灾自外来乃所自取志穷灾也
　　六二旅即次怀其资得童仆贞
</div>
    <div class="pagination">
<a href="周易总义_page18.html">上一页</a><span>...</span><a href="周易总义_page14.html">14</a><a href="周易总义_page15.html">15</a><a href="周易总义_page16.html">16</a><a href="周易总义_page17.html">17</a><a href="周易总义_page18.html">18</a><span class="current-page">19</span><a href="周易总义_page20.html">20</a><a href="周易总义_page21.html">21</a><a href="周易总义_page22.html">22</a><a href="周易总义_page23.html">23</a><a href="周易总义_page24.html">24</a><span>...</span><a href="周易总义_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
