<!DOCTYPE html>
<html>
<head>
    <meta charset="UTF-8">
    <title>周易集说 - 第 17 页/共 34 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集说 - 第 17 页/共 34 页</h1>
    <div class="content">　　牵复在中亦不自失也
　　往而不复则不能不自失既复矣则亦不自失也其所以不自失者何也处中而不至于过也云亦者承上文之义以初九之不失而亦不失也初既复自道矣故二也亦不自失皆言自者不丧已之谓也
　　夫妻反目不能正室也
　　爻辞曰夫妻反目夫子乃释之曰不能正室盖又因此发明修身齐家之道以示教也虞翻曰妻当在内夫当在外今以妻乗夫而出在外故曰不能正室
　　有孚惕出上合志也
　　于君臣相合之际不以得君为乐而以位危为惧乃引避三阳而不妨贤路如六四者乃近君之贤臣非小人也爻辞于九五言有孚六四亦言有孚其君臣相合如此故爻曰有孚惕出上合志也言惕而不言血何也伊川程子曰惕出则血去可知矣
　　有孚挛如不独富也
　　小畜之时内有众君子则九五富矣然而九五之富非自能尔也要皆六四之功也今九五以六四有容众之徳遂与之孚信挛结而共享其富故曰有孚挛如不独富也
　　既雨既处徳积载也君子征凶有所疑也
　　爻曰尚徳载谓其所尚当如是也爻曰徳积载谓其积久而后如是也故曰既雨既处徳积载也疑猜疑也升九三曰升虚邑无所疑也盖众人皆升我亦与之俱升在上又有应而前无拒之者其升无疑小畜上九则不然谓之既处矣而又征行非所宜也况无应乎其行不能无疑故曰君子征凶有所疑也不言妇贞厉月几望盖省文也泰之九二亦然
　　素履之往独行愿也
　　愿者志之所向履初九上无正应在下位而不援乎上故谓之独行愿人唯不能自安于贫贱之素未免唯利是趋徇乎人而同流合污若夫安履其素而行则清修洁白不愿人之文绣唯求其在我而已中庸云君子素其位而行不愿乎其外与比同旨
　　幽人贞吉中不自乱也
　　初与二皆无应居履之时初无应而独行其愿所守者正也二不以无应而自乱盖其所守者中也或曰干虎在上九二以幽静之徳居中而安其所履岂以在彼之刚暴咥人遽乱其在我者而荒忙失措哉
　　眇能视不足以有明也跛能履不足以与行也咥人之凶位不当也武人为于大君志刚也
　　眇者虽能视不能洞见则亦何明之有跛者虽能履不能逺到则亦难与之行故曰眇能视不足以有明也跛能履不足以与行也其位不当而又妄动焉则有咥人之凶矣故曰咥人之凶位不当也位虽不当其志则刚而欲见用于君上而有为故曰武人为于大君志刚也夫以六居三其才虽不足道其志则亦可取故但言其志刚不复深咎之九四上九亦位不当而独于六三言位不当何也曰六三虽为履之主爻而上有九五之君在焉故于九五则称其位正当于六三则斥其位不当此圣人崇阳抑隂尊君卑臣之微意也隆山李氏曰六三一时得权之主而九五则一卦定位之主也三言位不当五言位正当上下之分不可乱也
　　愬愬终吉志行也
　　初曰独行愿去君逺也四曰志行近君也此与否睽未济之九四凡四言志皆此意也君子防而学之壮而欲行之处履之时居近君位则其志行矣履以和行故六三之志徒刚九四之志则行
　　夬履贞厉位正当也
　　以九居五不患其不刚明惟患其躁急履之九五正当至尊之位若过于刚决而所行又固执之甚则危厉矣故戒之曰夬履贞厉位正当也爻言位正当凡四履否兊中孚皆见于九五何也曰卦有六位唯九五然后为正当也当平声后仿此
　　元吉在上大有庆也
　　人之践履贵乎有终况其位在上乎在上而克终此莫大之庆也故曰元吉在上大有庆也庆平声叶前韵后仿此
　　防茅征吉志在外也
　　志在外谓君子未出仕之时其身虽处草莱而其志则在廊庙也彖云内君子而外小人以朝廷为内野为外爻云志在外则以家为内出仕于国为外志在外与咸初六涣六三凡三言之皆以外卦为好
　　包荒得尚于中行以光大也
　　光大谓胷次明阔而有容人之量也伊川程子曰举包荒一句而通解四者之义童溪王氏曰止举包荒而下文之义亦兼矣此亦省文之例也
　　无往不复天地际也
　　际防也坎以六四遇九五九六相防故曰刚柔际泰九三遇六四正当乾坤二体之防故曰天地际
　　翩翩不富皆失实也不戒以孚中心愿也
　　郭京以失实作反实愚谓失实与蒙六四远实同皆指阳为实也隂之从阳犹贫之依富也今三隂在外而失所依故曰皆失实也愿者上下交而其志同也泰之时上下不相疑忌小人之顺从君子盖出其本心故曰中心愿也
　　以祉元吉中以行愿也
　　二五交而其志同又以中徳相合得以行其愿也
　　城复于隍其命乱也
　　征伐不出于君而出于大夫命不出于国而出于邑可谓乱矣
　　防茅贞吉志在君也
　　贤者未尝一日忘君也身虽处畎畆乃心罔不在王室泰之时可以有为故其志在外不幸处否之时无可为者故其志唯在君而已爻辞云贞吉亨言君子处否之道爻云志在君盖推明君子之本心
　　大人否亨不乱羣也
　　六二而不淄者也其徳中正虽处否之时而在初六六三羣隂中不乱也不乱羣之义与坤六二不习同不释小人吉以见易为君子谋不为小人谋也
　　包羞位不当也
　　六三之位不中不正而包六二之中正多见其不知量也
　　有命无咎志行也
　　初去君逺则志在君四近君则志行其义与履九四同有命无咎则向者在君之志今得以行矣
　　大人之吉位正当也
　　大人尊居君位之正而处否有道遂得以保其存而不亡故曰大人之吉位正当也当平声在九五则赞之曰位正当在六三则斥之曰位不当履九五六三亦然无非崇阳而抑隂尊君而卑臣也伊川程子曰无其位则虽有其道将何为乎故圣人之位为大寳
　　否终则倾何可长也
　　否终纵无人倾之终将自倾岂有长否而不倾者哉伊川程子曰反危为安易乱为治必有刚阳之才而后能故否上九则能倾否屯上六则不能变屯也
　　出门同人又谁咎也
　　爻辞云同人于门爻乃云出门同人出门而同人则非能致人之同也初九盖非善与人同而无咎者也乃未之有同而未有咎之者尔盖是时未有二五之正应亦未有三四之争夺则有谁咎之秀岩李氏曰又谁咎凡三言之在解与节者其应不同
　　同人于宗吝道也
　　野者众之所共通道也宗者已之所属吝道也吝而谓之道人道以亲亲为大亲亲仁也未有仁而违其亲亲之道乃与他人同也同人于宗固吝然亦人所共由之道非其他私意之比故曰同人于宗吝道也
　　伏戎于莽敌刚也三嵗不兴安行也
　　敌刚谓所敌者九五之刚也九五之大师在上战则必克非九三伏戎之可敌也安语辞安行者度徳量力决不可行行将安之其义与无妄彖何之矣同紫阳朱子曰安行言不能行
　　乗其墉义弗克也其吉则困而反则也
　　夫既乗其墉矣则其攻二也是岂力弱而弗克哉特以义之弗克而弗攻耳二与五刚柔相应中正以相与义岂能夺孔子恐占者以弗克攻为力不足故释之曰乗其墉义弗克也升而不已必困今也乗其墉以攻二则亦劳而困矣谓之凶可也何为而吉耶曰九四盖困而知反者也故曰其吉则困而反则也则即所谓义也九四盖今而后得反于义也校之九三则四也畏义而弗克视畏威而不兴者盖有间矣
　　同人之先以中直也大师相遇言相克也
　　五与二以中正之道相应其先未遇而号咷以其由中之直为三四所间而不得伸终焉相遇盖用大师克之也克胜也与书泰誓予克受受克予之克同言相克者以见二阳之强如敌国而非用大师不能胜也秀岩李氏曰困九五亦言以中直义与此同
　　同人于郊志未得也
　　上九在同人之时而独居卦外患争之祸则免矣其志则未得也夫上九之志非不欲内同于六二也而适处于郊六二甚逺盖其居使之然也
　　大有初九无交害也
　　大有初九即同人之上九昔在同人之时逺于六二而不能与之同故曰志未得今倒转为大有之初九则又逺于六五而不能与之交亦不利矣岂非无交害耶故曰大有初九无交害也大有时也初九位也时位如此所以无交害爻凡称卦名者皆以时言凡称爻名者皆以位言山杨氏曰当盛大之时贫且贱焉耻也则无交冝有害矣
　　大车以载积中不败也
　　九二任重而道逺刚得中而无过为犹大车载物所积酌中则马有余力车有余量然后不致颠覆也大车且然若车小而所积过中其有不败者乎
　　公用享于天子小人害也
　　享于天子之占唯公可用小人得此占则不利如南蒯占得黄裳元吉而败是也害是释弗克
　　匪其彭无咎明辩晳也
　　九四居近君之地不能无嫌疑焉今也自抑如此所以别嫌疑也如九四者可谓明辩君臣之义而晳者矣晳明貌音智叶害字志字韵当如诗东门之杨明星晳晳作去声伊川程子曰贤智之人明辩物理当其方盛则知咎之将至故能损抑不敢至于满极也汉上朱氏曰离为明互兊口为辩晳荀氏作晰
　　厥孚交如信以发志也威如之吉易而无备也
　　在心为志盖未发也发之者信也系辞云人之所助者信也当大有之世在下者本有恊助之志而在上者能以诚信接下又足以感发之则应之者交至故曰厥孚交如信以志也易平易也备防备也六五为大有之主其道徳之威足以服人而人自敬之畏之也其为吉也校之屑屑然从事乎兵刑术数之防闲此则坦然平易而无戒备之劳故曰威如之吉易而无备也威如之吉其义与家人上九同
　　大有上吉自天祐也
　　居大有之时为众阳者不以大自有为六五者亦不以有自尊故六爻皆不系卦名爻辞乃于初九曰大有初九上九曰大有上吉者大有言其时初上言其位也六五为大有之主初去五逺故有无交之害上去五近故有天祐之吉时位然也
　　谦谦君子卑以自牧也
　　爻辞谦谦句防爻乃以君子缀于谦谦之下谓谦谦乃君子之徳非君子则不能谦谦也卑者在下之谓牧者驯养六畜之名牧牛马者常守之而不使奔逸君子之牧心亦犹是也自牧与象辞自彊自昭之义同节初齐氏曰九三劳而谦二四上为九三而谦而初无所为故曰自牧而与九三俱称君子
　　鸣谦贞吉中心得也
　　卦以九三为谦之主而六二自下承之得其所谓谦矣是以中心得上六虽与三应乃髙据于上则失其所谓谦矣是以志未得
　　劳谦君子万民服也
　　九三以一阳居众隂之中众隂皆顺而从之有万民服之象万者数之盈一阳五隂之卦多言之如懐万邦建万国之类皆是也万民所以服君子者非服其劳也服其劳而能谦也九三爻辞本以劳谦句防爻又以君子二字属之言劳而能谦乃君子之徳非君子则不能如是也表记云君子虽自卑而民敬尊之况九三而能谦宜其万民服也
　　无不利防谦不违则也
　　物各有则或过焉或不及焉皆违则也六四上承六五之柔主以尽事君之礼固不为不及又下让九三之功臣而不敢当其承已其谦如此亦不为过矣故曰无不利防谦不违则也准斋吴氏曰防字从手谦以防言所谓手容恭也与人交接而手容不恭是必傲慢之人也系辞之论谦有徳言盛礼言恭之语如四之谦亦可谓徳盛礼恭者矣
　　利用侵伐征不服也
　　九三曰万民服六五乃曰征不服圣人之意盖有在矣九三虽刚臣也六五虽柔君也讵有万民服九三之刚臣而或有不服六五之柔君者乎不服则不容不正之也圣人于君臣之义其严谨如此侵伐当依郭京作征伐盖承经文之误尔夫侵夺之事乃战国之君所为王者不为也郭京曰越已之分乃谓之侵君上之所行祗合征正之不合侵夺其说是已
　　鸣谦志未得也可用行师征邑国也
　　二承三上应三此两爻皆曰鸣谦二则中心得上则志未得何也处卑在下之为得也上六之行师爻辞言利用爻乃断之曰可用可者当其时之可也可则用不可则已谦之上六岂得已者哉是以断之曰可嵩山晁氏曰多国字
　　初六鸣豫志穷凶也
　　曰初六者谓其以隂柔之质居至卑之位也小人之志短浅一得志即心满意溢不胜其恱易以穷也位方在豫之初不能安时处顺乃恃其有应于上而轻肆如此是其志已先穷而自取其凶也
　　不终日贞吉以中正也
　　六二所以不终日贞吉以其徳之中正也徂徕石氏曰下不从初六鸣豫上不从六三盱豫居中守正不从乐豫故吉或曰中正当作正中叶志穷凶韵其倒置与艮六五同文言云龙徳而正中是其例也易言正中者六余见比随巽
　　盱豫有悔位不当也
　　位不当谓处非其位也六二中正则不为逸乐所移六三不中不正则仰望于人而求逸乐此六二所以吉六三所以有悔也
　　由豫大有得志大行也
　　九四之由豫也在上者信任之在下者顺从之故得曰大有志曰大行盖以一阳统众隂而居人臣之极位动乎上而下无逆之者又无他爻以分其权故其志得以大行也大贤在下位则志之所行者小为近臣而得权则志之所行者大云刚应而志行盖谓此也李隆山曰専指九四故爻与同
　　六五贞疾乗刚也恒不死中未亡也
　　以六五之柔乗九四之刚此柔主遇强臣之象也贞疾而称六五以其位言也所以恒不死者柔得中而无大豫虽为刚阳所逼犹有虚位存焉盖未亡也
　　冥豫在上何可长也
　　在上亦以位言也豫至此极矣岂可长久而不知变乎故曰冥豫在上何可长也何可长者欲其速改也赵氏辑闻云在上所以释防何可长所以释豫
　　官有渝从正吉也出门交有功未失也
　　初九震体震以阳爻为主为主者故不当随人而阳亦不当随隂然以下从上以正从正则随道之当然也夫初九以阳居阳正也六二以隂居隂亦正也以初九在下之正从六二在上之正故吉六二与六三皆半刚半柔故爻辞皆言失初九刚正而専一出门即与二交则得所从之正故不失也渝者何权以适变也称轻重而行之以合于义是之谓权权非知道者不能行行权则不能不失经故戒以从正吉正释贞字当随之时不得适变则失时徒知适变而不能守正则失已二者皆非也唯能趋时适变而于适变之间又能以正道固守而择其善者从之斯不失矣此爻与同人初九相似同人之初九出门而同六二非与九四同也此则出门而交六二亦非与九四交也或者拘于正应以四言明功而初言出门交有功是谓交于四盖泥于两功字而不思随之义乃是近而相从非逺而相应也况九四刚而不正者也初而与之交则岂得为从正哉
　　系小子弗兼与也
　　人之一身安能兼与得此则失彼二者不可得而兼也二系三则失初非欲弃初也势不能兼也赵氏辑闻云事不能两得人不能兼与隂必随阳则二之与初者情也下必随上则二之与三者时也当随之时系三则失初二者不可得兼兼初与三而立义故变系
　　系大夫志舎下也
　　舎止也释居字当作去声舎下谓六三居贞而止于九四之下也处随之时当以下随上以隂系阳不可躐等而进四随五而获则三也亦可随四而得此则三之志也志在随时岂肯躐四以求五故曰系大夫志舎下也汉上朱氏曰先儒旧读舎音舍王弼读舎与干九二时舎也之舎同爻辞曰利居贞此曰志舎下也以舎训居弼之说为长三四相比近也四亦无应宜相亲也以隂求阳以下随上顺也
</div>
    <div class="pagination">
<a href="周易集说_page16.html">上一页</a><span>...</span><a href="周易集说_page12.html">12</a><a href="周易集说_page13.html">13</a><a href="周易集说_page14.html">14</a><a href="周易集说_page15.html">15</a><a href="周易集说_page16.html">16</a><span class="current-page">17</span><a href="周易集说_page18.html">18</a><a href="周易集说_page19.html">19</a><a href="周易集说_page20.html">20</a><a href="周易集说_page21.html">21</a><a href="周易集说_page22.html">22</a><span>...</span><a href="周易集说_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
