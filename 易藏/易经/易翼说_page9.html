<!DOCTYPE html>
<html>
<head>
    <meta charset="UTF-8">
    <title>易翼说 - 第 9 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼说 - 第 9 页/共 27 页</h1>
    <div class="content">　　人心寂然耳动以心之所同则感隂之欲得阳阳之欲得隂心之所同也以卦体观之咸恒两卦反覆相推恒之防上而为兑恒之震下而为艮兑柔而艮刚故曰柔上而刚下有感即有应应亦感也以卦爻观之一刚一柔既以对待相为感应而初四二五三上又以上下相为感应刚柔相与咸之所以名也以言其徳则艮止而兑说以言其象则艮男而兑女止而为说好合之情诗所以咏嘉止男下乎女倡随之义礼所以重亲迎也其道亨通而利于正其事则取女吉也此释卦辞天地之交感咸之大者圣人之感人心即此理也观其所感以卦爻言天地万物之情统人心言此极言感通之理也
　　
　　恒【句】久也【句】刚上而柔下【句】雷风相与【句】防而动【句】刚柔皆应【句】恒【句】恒亨无咎利贞【句】久于其道也【句】天地之道【句】恒久而不已也【句】利有攸往【句】终则有始也【句】日月得天而能乆照【句】四时变化而能乆成【句】圣人乆于其道而天下化成【句】观其所恒而天地万物之情可见矣
　　恒之为字心亘之合心亘亘常存也久而不变所以为恒本卦咸之反易艮刚上而成震兑柔下而成防故曰刚上柔下雷风两体刚柔对待故曰相与防入震动各成其徳初四二五三上一刚一柔彼此相应刚上柔下分阳分隂之定分震动防入雷风相薄之定体防之与动震防自成之一徳刚柔皆应卦爻不忒之正位皆恒也此释卦名恒之为道正固而已矣人心有恒事必亨通行无过咎而所利者要以贞之正固乆于其道正而固者主之非然则不恒其徳何能乆乎斯道也天地之道也天健行不息而地顺应无疆皆恒久而不已也恒之体也动而不穷变通尽利故又利有攸往恒之用也日月之照四时之成恒之大者圣人之化即此理也日月之久照曰得天随天左旋以为昼夜也四时之久成曰变化一气推迁以为节候也久于其道悠久无疆与天地配也天地万物之情亦统天下之人言此极言恒久之道
　　
　　遯【句】亨【句】遯而亨也【句】刚当位而应【句】与时行也【句】小利贞【句】浸而长也【句】遯之时义大矣哉
　　遯而亨明其为遯之亨也因刚当位而言起下之辞刚当位谓九五应谓六二与时偕行以其时上下之志犹固也然当隂之渐长欲直行其志亦有不能故小利贞遯之亨当如此大象所谓君子以逺小人不恶而严者是也此遯之时为之义之所当审也
　　程传谓君子遯退乃其道之亨此处遯之道自刚当位而应以下则论时与卦才尚有可为之理此分遯而亨也为一意下文又一意也文气不免龃龉
　　朱子语类问遯亨遯而亨也分明说能遯便亨更说刚当位而应与时行也是如何曰此其所以遯而亨也隂方防为他刚当位而应所以能知时而遯此以刚当位而应与时行也一段为能遯也又不合卦才与九五嘉遯之爻位难通详玩文意遯之亨小利贞与睽之小事吉困之亨贞大人吉诸卦俱以其才言之而遯之刚中而应尤善故有亨理葢隂渐长而犹未至于否之匪人也辞意遯字絶句亨字又句小利贞又句亨小利贞两句相足传意亦层层相足言遯本非亨而其为亨也以九五刚当位而六二应故与时行也亨也而必小利贞者以隂浸长避小人之恶也君子之志志在维世故九五爻曰嘉遯而传曰以正志也遯不必其避世也危行言逊亦遯意至上九则庶几髙世逺俗者矣
　　
　　大壮【句】大者壮也【句】刚以动故壮【句】大壮利贞【句】大者正也【句】正大而天地之情可见矣
　　大谓阳四阳正盛是大者壮也刚谓干动谓震刚以动则有壮往莫御之意此释卦名大者正亦据阳而言阳气刚明贵乎得中如九二是也此释利贞又举天地之情以明之天以阳为正地承天从阳者也是天地皆以阳为正所以成其大故复于一阳见天地之心壮于四阳见天地之情
　　
　　晋【句】进也【句】明出地上【句】顺而丽乎大明【句】柔进而上行【句】是以康侯用锡马蕃庶昼日三接也
　　明出地上谓离在坤上此晋之象坤顺而离丽以顺承明盛世一徳晋与明夷反覆相推明夷之离上行坤上则六二之柔上进于五而臣得觐君恩宠稠叠于此可见以释彖中之彖
　　
　　明入地中【句】明夷【句】内文明而外柔顺【句】以蒙大难【句】文王以之【句】利艰贞【句】晦其明也【句】内难而能正其志【句】箕子以之【内文明而外柔顺李鼎祚本无而字文王以之郑荀俱作似之王肃作能又文王上有惟字俱讹】
　　明离也地坤也离在坤下是日入地中伤其明矣此释卦名离在内内文明也坤在外外柔顺也此释卦徳大难关乎天下之难蒙被也谓非意之遭文王当羑里之时正其事也故引以实之独言文王者作易忧患之心于此见也晦其明外坤晦内离明六五柔中深自韬晦不见其二之明内难离伤于内一家之难也正志守已不枉也此六五爻义以释利艰贞箕子商之亲臣谏而不听佯狂为奴以存宗祀即其事也故引以实之独言箕子者因爻辞也繋辞说卦各传多言殷之末世与周之盛徳葢有感乎此也
　　
　　家人【句】女正位乎内【句】男正位乎外【句】男女正【句】天地之大义也【句】家人有严君焉【句】父母之谓也【句】父父子子兄兄弟弟夫夫妇妇而家道正【句】正家而天下定矣
　　男刚女柔此所谓男女者以爻之刚柔言也又九五刚六二柔彼此正应刚皆在外柔皆在内所以为家人以体释名亦见卦辞利贞之义天地刚柔之大者天尊地卑其义秩然本卦刚柔之正义法天地遂推而言之自父子以至夫妇一家无不利于正者天下则一家之推莫非家也
　　
　　睽【句】火动而上【句】泽动而下【句】二女同居其志不同行【句】说而丽乎明【句】柔进而上行【句】得中而应乎刚【句】是以小事吉【句】天地睽而其事同也【句】男女睽而其志通也【句】万物睽而其事类也【句】睽之时用大矣哉
　　离火兑泽火炎上水润下质之睽离中女兑少女一志乎坎一志乎艮情之睽此睽所由名以言其德则兑说而离明以观其爻则家人覆推六二进而上于五得位之中而应九二故虽睽而小事吉天地男女万物又推而言之以尽睽之时用故赞其大
　　
　　蹇【句】难也【句】险在前也【句】见险而能止【句】知矣哉【句】蹇利西南【句】往得中也【句】不利东北【句】其道穷也【句】利见大人【句】往有功也【句】当位贞吉【句】以正邦也【邦荀陆本俱作国为汉讳】蹇之时用大矣哉
　　险谓坎也在前谓上卦以其在前故曰见险止谓艮明哲知几不防于难故曰知此释卦名往得中谓坎中九五由解之下卦右旋而往也不终蹇故利道穷东北艮坎相连正蹇本象故不利往有功因上往得中而言中者九五也大人也刚正而尊足以济蹇九五阳之正位贞也大人正位乎上则邦国之间拨乱而反之正矣故吉西南东北先儒以坤艮为义而西南不合坎来氏以先天方图坤坎居上为义亦不合辞意周易观彖以先迷后得为义而无其象不若就坎艮东北成蹇观之为有据
　　
　　解【句】险以动【句】动而免乎险【句】解【句】解利西南【句】往得众也【句】其来复吉【句】乃得中也【句】有攸往夙吉【句】往有功也【句】天地解而雷雨作【句】雷雨作而百果草木皆甲拆【句】解之时大矣哉【得众也下李鼎祚本有无所往三字又皆甲拆之皆郑读懈拆马郑陆俱作宅郑注根曰宅俱讹误】
　　坎险震动动而出乎险之外故免乎险所以为解此释卦名往自蹇之艮而往为震震为长子足以统众得中自蹇之外而来九二居中与九五应故吉往有功再申往义止者动而后能解险也反覆相推之义雷震象雨坎象天地阴阳之大者震之所以动坎之所以来皆天地之时百果草木之甲拆亦解之象因雷雨也其春分之时乎时乎时乎所系者大
　　
　　损【句】损下益上【句】其道上行【句】损而有孚【句】元吉无咎可贞【句】利有攸往【句】曷之用【句】二簋可用享【句】二簋应有时【句】损刚益柔有时【句】损益盈虚【句】与时偕行损下谓减干之下爻以益上皆以阳益阴上行之道也损而有孚为阳与阴本卦对待相应也故有如彖辞之善然皆尚质之道也又非质之偏胜也盖酌其时之宜为之故二簋之薄用享可也何者阴阳之盈虚是已阴不欲其盈也故损一阳以补之此如四时之消息不欲其偏且胜者也损之为用惟其时也此有孚之所为要也
　　
　　益【句】损上益下【句】民说无疆【句】自上下下【句】其道大光【句】利有攸往【句】中正有庆【句】利涉大川【句】木道乃行【句】益动而防【句】日进无疆【句】天施地生【句】其益无方【句】凡益之道【句】与时偕行【木道程传作益道然改经无据】
　　与损反易亦裒多益寡之意内卦二阴一阳则阳乏而阴盈外卦二阳一阴则阳多而阴少故当减上一阳以益下损上以益下是自上而下下也此益之所由名夫益下即益民也君减在公之赋而济下民之歉被泽者众故其说无疆且益下即所以益上也夫所益者自九重之上而下及闾阎之下则无疆之益见朝宁之昌明称仁圣之天子其益不尤大乎以其才言之则九五以中正位乎上而六二以中正应之是主圣臣贤不致屯膏而自上而下者得下于下庆行海内其所必然故利有攸往以象言之上防下震皆木木行惟舟故可利涉以德言之震动有奋之勇而防入有渐进之功故德日崇业日广进而无疆斯道也天地之道也天地间一阴一阳而已阳气行而阴之品物之流形万物之资生莫非益也即时也春生夏长秋收冬藏皆此道也
　　
　　夬【句】决也【句】刚决柔也【句】健而说【句】决而和【句】扬于王庭【句】柔乘五刚也【句】孚号有厉【句】其危乃光也【句】告自邑不利即戎【句】所尚乃穷也【句】利有攸往【句】刚长乃终也
　　决谓断而去之一柔在五刚之上五刚并进以去一柔此以卦体释名健谓干说谓兑内健外说则决而和矣健则不姑寛以容其奸说则不猛暴以激其变和者说为之也此言其德以着夬之道五君象一柔以乘于其上罪恶显著扬于王庭声其罪也五阳同决一阴众共危之事乃光显盖志孚而羣号决所当决也健以说为用故危而乃光所尚即即戎程传所谓夬时所尚谓刚武者是也决以和为贵故即戎不利刚长而为纯干斯决之尽而无阴掩之虑矣倘微阴稍留犹不能终夬也故利有攸往
　　项氏安世曰其危乃光与中未光相应不利即戎与莫夜有戎相应刚长乃终与终有凶相应
　　吴氏曰慎曰复利有攸往譬如平地之一篑故喜其进曰刚长也夬利有攸往譬如九仞之尚亏一篑故恐其止曰刚长乃终也
　　
　　姤【句】遇也【句】柔遇刚也【句】勿用取女【句】不可与长也【句】天地相遇【句】品物咸章也【句】刚遇中正【句】天下大行也【句】姤之时义大矣哉【柔遇刚也下郭京本有女壮字勿用取女句郭京本无女字俱妄自増刚】
　　柔进而方长上接五阳故曰柔遇刚释姤之名男先于女非授聘不交不亲礼也今以柔而进与刚遇则自媒私奔之行也女自主之是之谓壮岂可偕老此所以勿用取女也以其体言之则五阳为天一阴为地姤当五月亨嘉之防故品物咸章以其才言之则九五阳刚中正足以制阴羣阳协辅天下事尚可为也此又遇中之善者阴柔方长所当谨其几阳德正亨所当持其防此姤之时为义甚大君子审之
　　
　　萃【句】聚也【句】顺以说【句】刚中而应【句】故聚也【句】王假有庙【句】致孝亨也【句】利见大人亨【句】聚以正也【句】用大牲吉【句】利有攸往【句】顺天命也【句】观其所聚而天地万物之情可见矣【利见大人亨郭京有利贞字妄増聚以正之聚荀本作取讹聚以正也下九家易及李鼎祚有利贞字亦谬】
　　坤顺兑说卦德有相聚之情九五刚而得中六二柔中应之卦体有相聚之实此释聚之所以名以事言之王者合万国之欢心以祀其先格庙之际精诚所聚故为极致其孝享聚以正谓九五刚正为利聚之主即彖所谓大人当萃之时礼必丰盛行必有合故祭用大牲见大人则利往阴阳和防天理自然其聚皆天也天地之间万物之繁气类相感必无孤立之理皆聚之情为之也故极赞之
　　
　　柔以时升【句】防而顺【句】刚中而应【句】是以大亨【句】用见大人勿恤【句】有庆也【句】南征吉【句】志行也
　　升与萃反易兑反为防坤升防上六五居尊得中是其时也释卦名防内卦顺谓外卦坤是防以九二刚中而上有六五之中应之此元亨之义上有六五之虚中则下必应之升也必矣此遭逢之庆也用见大人勿恤之义也志行志得行也九二实中是其志
　　
　　困【句】刚揜也【句】险以说【句】困而不失其所【句】亨【句】其惟君子乎【句】贞大人吉【句】以刚中也【句】有言不信【句】尚口乃穷也
　　以上下卦言则坎刚为兑所揜以内体言则坎之九二为初三两阴所揜以外卦言则兑之九四九五为上六所揜刚不得舒所以困此释卦名险谓坎说谓兑险中有所以自说时虽困而不失其自有之理自见其亨此释困亨之义而又举君子以实之刚中九二九五也贞也其人则大人即所谓君子此不失所亨之人也非其人则穷斯滥贫而谄矣兑之说者尚口矣然当困而言人所轻忽欲以口免困而困益甚所尚者即所以自穷也岂复能亨
　　
　　防乎水而上水【句】井【句】井养而不穷也【句】改邑不改井【句】乃以刚中也【句】汔至亦未繘井【句】未有功也【句】羸其瓶【句】是以凶也【改邑不改井下郭京本有无丧无得八字乃以刚中也下荀爽李鼎祚本有无丧无得二句未有功也下荀李本有井字多系臆増】
　　防自困之上来居坎之下故曰防乎水坎自困之下来居防之上故曰上水因卦之反推而见是防木入坎而取水以上也此释卦名养而不穷井之本然也改邑不改井井之定分也分定故得丧无与亦往来相继皆刚中之德主于中故也传不及无丧无得往来井井者省文也井以得水为功几至于井而未可繘与无功同或枯渴之甚而强繘之以至并丧其汲水之具不惟无功且至凶矣故养人而转以困人与自养而至于自困者有如是
　　
　　革【句】水火相息二女同居其志不相得曰革【句】已日乃孚【句】革而信之【句】文明以说【句】大亨以正【句】革而当【句】其悔乃亡【句】天地革而四时成【句】汤武革命【句】顺乎天而应乎人【句】革之时大矣哉【息说文作熄讹】
　　兑为泽泽钟水之区故亦称水离为火息灭也水盛则火晦火炎则水涸泽火相并有相灭之象离中女志在坎兑少女志在艮故不相得亦彼此改革之情此以象释名革而信之释已日乃孚文明以说离兑之体又申明孚信之象盖见之真而足以说服乎人也大亨以正二五之中正也正则揆之事而离揆之理而合无不当者悔所以亡也天地之间阳极阴生春夏秋冬荣枯代谢四时改观而时乃成邦国之际汤受夏周受殷天命有德人归有道顺而应之又革之大者惟其时也不可不审故极赞之
　　
　　鼎【句】象也【句】以木防火【句】亨饪也【句】圣人亨以享上帝而大亨以养圣贤【句】防而耳目聪明【句】柔进而上行【句】得中而应乎刚【句】是以元亨【而大亨以养圣贤郭京本无而大亨三字臆删】此卦取名于器与他卦异故释之曰象也以制器者尚其象而鼎为国之重器故取其象以名卦而释之如此防木体其德为入离为火木火之资烹饪之事鼎烹祭祀燕宾之用享上帝以特牲享宾以饔牲牢礼也此又言鼎之用以释象也防入则聪而离明为目又鼎为革之反离往居外六二之柔进而上于五得爻之中兑反为防九二应之此彖辞元亨之义也吉在其中
　　
　　震【句】亨【句】震来【句】恐致福也【句】笑言哑哑【句】后有则也【句】震惊百里【句】惊逺而惧迩也【句】出可以守宗庙社稷以为祭主也【吴氏澄以震来恐致福也笑言哑哑后有则也十六字系初九象辞删去季本四同从之然震体自有此象不必删又惊逺而惧迩下郭京本有不丧匕鬯四字王昭素据徐氏説云宜有此四字范谔昌旦云受之许坚坚受之李溉溉受之陈抟程传朱本义俱从之吴氏澄及季本四同俱増此四字然以恐致福而后有则则不丧匕鬯在其中矣不必増】
　　震之名显故不释卦名而专释震之所以亨恐者之义致福则亨也恐者敬以主之也人当震悚之际敬以持之则危者可安故足以致福后承恐而言则法则也心主于敬修省切至则不愧不怍循理守法无改常度上下语意相足言敬存于中而安舒于外也惊逺惧迩百里之间内外皆震出可以守宗庙社稷以为祭主者长子之义序卦传曰主祭者莫若长子匕鬯主器也长子继世而出能承先业故得主祭上文恐致福有法则之实也俱主初爻刚正而言张氏清子曰出者即说卦帝出乎震之谓主者即序卦主器莫若长子之谓若舜之烈风雷雨弗迷可以出而嗣位矣
　　
　　艮【句】止也【句】时止则止【句】时行则行【句】动静不失其时【句】其道光明【句】艮其止【句】止其所也【句】上下敌应不相与也【句】是以不获其身行其庭不见其人无咎也【艮其止晁氏谓当依卦辞作艮其背熊过谓古文背作北与止形近故讹止】
　　阳止阴上故艮为止然止非以其迹也时者自然之运而因乎一定之理当止则止非有心于止止也当行则行不妄动于行亦止也合动与静皆不失其时则动亦静也人心至虚妄动则悔时止时行主静立极虽动亦静湛然无物凝然有主无物则虚有主则实艮体笃实所以光明此因卦名而言其理以起释辞之端也艮其止言背即止也犹言止其止也故释之曰止其所也所谓当止之地也止所当止行所当行动静合一者也以一卦言则阳上阴下各止其止以重卦言则上艮下艮止其止也以其爻言则上下阴阳相敌不应两无所为不相干与亦各止其所也止于不见之地也其止也内不见已故不获其身其行而亦止也外不见人故行其庭不见其人
　　
　　渐之进也【句】女归吉也【句】进得位【句】往有功也【句】进以正【句】可以正邦也【句】其位刚得中也【句】止而防【句】动不穷也【渐之之字明晋王本作渐注云以渐重文故误之也此说近是女归吉郭京谓误増也字王肃本也字下有利贞字吴草庐竟删也字増利贞字轻易改窜非也】
　　渐不遽进其进以渐也故连卦名而言曰渐之进也与晋进也异君子所谓进必以礼如女归以渐乃吉也此卦名卦辞之相因而见者以卦体观之渐与归妹反覆相推归妹下卦之兑进而为防则九二往居五既尊而可以有为以阳居五又正而可以正人此其所以吉且利贞也在归妹则九二昵兑说之中而不正进为九五则刚正得中此所以有功而能正邦也又兼言吉之所以利贞也以卦德观之艮止防入是以止为进也未进之先亷静无求将进之际因应有体无求者时不能阻有体者势不得干其进所以不穷亦吉且利贞之道也
　　
　　归妹【句】天地之大义也【句】天地不交而万物不兴【句】归妹【句】人之终始也【句】说以动【句】所归【句】妹也【句】征凶【句】位不当也【句】无攸利【句】柔乘刚也
　　夫妇之义施生倡随与天地同天地交则万物育不然则阳离阴絶生意息矣夫妇之义交从归始杂卦传曰归妹女之终也女事终而夫妇之交从此始兑说而震动女先于男震长男而兑少女是所归者妹也此以德象释名因以见始交之未善也以体观之与渐相反艮往居外四既不顺五亦不安五皆失正位是为不当故征凶征往也以比乘观之九二刚而六三柔九四刚而六五柔是妇制其夫故不利
　　
　　丰【句】大也【句】明以动故丰【句】王假之【句】尚大也【句】勿忧宜日中【句】宜照天下也【句】日中则昃【句】月盈则食【句】天地盈虚【句】与时消息【句】而况于人乎【句】况于鬼神乎【昃孟喜作稷未知何据食陆德明云或作蚀非】
　　大为丰之义明谓离动谓震明以动谓以明主于内而后动于外也释丰之义而明其所由致以释卦名尚大犹言方大照天下日中之象以明主之常守其中则普照不偏兼照不蔽此所以宜然丰固难保也日方中则旋昃月既盈则必食此天地间盈则必虚一消一息自然之运天地且不保其常盈而人事从可知矣将祈鬼神之庇而鬼神恶盈能矫举乎鬼神以祭享言先儒以造化言者复盈虚消息
　　
　　旅【句】小亨【句】柔得中乎外而顺乎刚【句】止而丽乎明【句】是以小亨旅贞吉也【句】旅之时义大矣哉
　　旅与丰反易丰下卦离为旅之外卦六二之柔上为六五居外卦之中而顺乎比近之刚若寄旅者之自处柔中而有助于比邻也艮止而以离明丽之若寄旅者之安于所寓而明以察事也此皆处旅之正其体与德固小有亨道而以之处旅则贞吉也人生遇合羁旅为难不可以其为小事而忽之也故赞其时义之大与豫随同
　　
　　重防以申命【句】刚防乎中正而志行【句】柔皆顺乎刚【句】是以小亨利有攸往利见大人
　　上下皆防故曰重防命诏令也风有声能鼓物命令之行似之申重也重防故为申命中正谓九五志行能行其志也刚中正而防以行之无过中失正之弊以建中以表正可矣然志可行而下或不顺行亦未达也今初六顺乎二三六四顺乎五上柔在下而皆上顺乎刚是令出人从之也九五又为大人之象顺而从之亦义也故占有如辞所系者
　　
　　兑【句】说也【句】刚中而柔外【句】说以利贞【句】是以顺乎天而应乎人【句】说以先民【句】民忘其劳【句】说以犯难【句】民忘其死【句】说之大【句】民劝矣哉
　　内外卦皆一阴居二阳之上阴说于阳而阳亦说阴故兑之义为说说则亨可知矣然亨非以其容说也二五刚中三上柔外是外虽柔说而内实刚介则刚以主之故兑之说必利贞也刚中天德也即王道也天德全则行合天理故顺事出人心故应先民兴作也犯难戎行也天顺人应故忘劳忘死非夫驩虞小补之所得与也
　　
　　涣【句】亨【句】刚来而不穷【句】柔得位乎外而上同【句】王假有庙【句】王乃在中也【句】利涉大川【句】乘木有功也【郭京本利涉大川下有利贞二字臆増】
　　涣与节反易相推节上卦坎中之刚来居二仍得中而不困于坎是为来而不穷节下卦兑三之柔反为防正位乎四而近同于五是为得位上同此所以亨王在中谓九五九在中则王也木防也在坎水之上故曰乘此假庙涉川之象在中则诚足以相感涉川则舟足以相济
　　
　　节【句】亨【句】刚柔分而刚得中【句】苦节不可贞【句】其道穷也【句】说以行险【句】当位以节【句】中正以通【句】天地节而四时成【句】节以制度【句】不伤财【句】不害民【中正以通下郭京据王弼注有然后乃亨也五字谓是大文误入者是以后人注入经文也意为増改妄也】
　　节涣反易坎往居外防反为兑来居于内坎刚兑柔刚外柔内是其分也得中谓二五皆中也节惟得中此所以亨其道穷谓上六居节之极柔虽正而已过故爻辞九五言甘而上六言苦也兑说坎险九五当位节谓有节制不过也九五得中得正通而不滞亨之主也前言得中兼九二皆亨而九五位尊德盛尤亨之大者故重申之天地刚柔之大者阳极阴生阴极阳生自有分限不至过差故一年之中凡有八节乃成四时不然则愆此节之见于天地者也圣人法之以治天下于是因民性而制为礼礼有物则是为度如周礼六官所掌皆有定限是也国有好用而不至伤财上有常供而不至害民因天因地因时此圣人所以得节之道也盖极言之以见九五之中正尽节之用也
　　
　　中孚【句】柔在内而刚得中【句】说而防【句】孚乃化邦也【句】豚鱼吉【句】信及豚鱼也【句】利涉大川【句】乘木舟虚也【句】中孚以利贞【句】乃应乎天也【信及豚鱼也郭京本无豚鱼二字谬】
　　柔在内谓六三六四居六爻之内刚得中谓九二九五在上下卦之中此孚之体兑说防入此孚之德以释卦名柔内则虚刚中则实虚则无物实则有主此说而彼入皆实理虚衷之合上下交孚是之谓化孚者乳卵之谓鸟之孚卵皆如其期至实也含至虚也故至信也此可以观化王者之世信如天地诗曰万邦作孚言化也不孚可言化哉信及豚鱼及至也江豚之信出于自然信至如是则不言而信吉可知矣乘木防上兑下木乘乎泽也两体中虚则如舟也有舟则可言济矣故利涉川凡此皆天事也诚也苏氏轼曰天道不容伪是也中孚以利贞谓九五也此中孚之主故重言之
　　
　　小过【句】小者过而亨也【句】过以利贞【句】与时行也【句】柔得中【句】是以小事吉也【句】刚失位而不中【句】是以不可大事也【句】有飞鸟之象焉【句】飞鸟遗之音【句】不宜上宜下大吉【句】上逆而下顺也【是以小事吉也郭京本作是以可小事石经同按与吉也意重必系后人误増有飞鸟之象焉程传以此句系解者之辞误入彖中吴仁杰伪造古文遂删此句明陈氏捷解注曰古文无误也】
　　小者过所以明其为阴爻多于刚也小者过而亨言卦爻中有所以亨之道也连下之辞因与时行而言过以利贞与时行也足上之辞贞正也又因下柔中下顺而言过所以利于正非为邪也与时宜之调剂以协中也柔得中谓六二六五皆爻之中刚失位谓九三九四皆失中不得地小事阴类以柔中处之故吉大事阳类以刚而失中处之故不可卦体中实而四阴并列如鸟舒翼释辞之象上逆下顺又从二五之中而分别之爻辞传上六曰已亢六五曰已上其义较然柔不宜逺也不正也六二则中而且正是则顺之至也过以利贞之极致也故不特小事吉而又曰大吉也
　　先儒多以当小过之时必过而亨未合爻辞观之惟龚氏颇得义理
　　龚氏焕曰道贵得中过非所尚然随时之宜施当其可则过也乃所以为中也故曰过以利贞与时行也与时行而不失其贞则过而非过矣
　　
　　既济【句】亨【句】小者亨也【句】利贞【句】刚柔正而位当也【句】初吉【句】柔得中也【句】终止则乱【句】其道穷也【既济亨句本义谓亨字上脱小字举正谓亨字下脱小字俱误位当李鼎祚本作当位臆改无谓】
</div>
    <div class="pagination">
<a href="易翼说_page8.html">上一页</a><span>...</span><a href="易翼说_page4.html">4</a><a href="易翼说_page5.html">5</a><a href="易翼说_page6.html">6</a><a href="易翼说_page7.html">7</a><a href="易翼说_page8.html">8</a><span class="current-page">9</span><a href="易翼说_page10.html">10</a><a href="易翼说_page11.html">11</a><a href="易翼说_page12.html">12</a><a href="易翼说_page13.html">13</a><a href="易翼说_page14.html">14</a><span>...</span><a href="易翼说_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
