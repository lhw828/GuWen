<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 46 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 46 页/共 65 页</h1>
    <div class="content">　　伊川先生曰四虽阳刚为动之主又得大臣之位然以不中正遇隂暗柔弱之主岂能致丰大也故为丰其蔀蔀周围掩蔽之物周围则不大掩蔽则不明日中见斗当盛明之时反昏暗也夷主其等夷也相应故谓之主初四皆阳而居初是其徳同又居相应之地故为夷主居大臣之位而得【一作徳又有同字】在下之贤同徳相辅其助岂小也哉故吉也如四之才得在下之贤为之助则能致丰大乎曰在下者上有当位为之与在上者下有贤才为之助岂无益乎故吉也然而致天下之丰有君而后能也五隂柔居尊而震体无虚中巽顺下贤之象下虽多贤亦将何为盖非阳刚中正不能致天下之丰也○位不当谓以不中正居髙位所【一作非】以暗而不能致丰【一冇乎字】谓幽暗不能光明君隂柔而臣不中正故也○阳刚相遇吉之行也下就于初故云行下求则为吉也【并易传】
　　横渠先生曰无应于下近比于五故亦云见斗正应亦阳故云夷主【易説】
　　蓝田吕氏曰九四体虽阳明而居隂与二同故亦曰丰其蔀日中见斗丰其蔀自蔽覆而不见其明明丰于蔀中而己不见日而见斗其幽如夜也然而初九为应皆阳爻也与我等夷故曰主丰尚乎大两阳合大其行吉也
　　白云郭氏曰二之丰蔀见斗以重隂而非正应也而有孚若吉者中正也四之丰蔀见斗非中正也而遇其夷主吉者应初之求而有遇也反复参考之则二爻之义实相类故其辞同而皆终之以吉有为之时明动必相济然后有成故初谓四为配主四谓初为夷主夷等也等亦匹配之义迭称主者均为阳刚特明动相须不能専任以有为莫适賔主惟足于明者知求动以为主居于动者知求明以为主故也象言位不当者非中正也遇其夷主则行斯吉矣【易説】
　　汉上朱氏曰四动成坎离光明也不动成震巽震巽为草掩蔽周匝蔀也四在蔀中处不当位自蔽其光明故曰丰其蔀兊有伏艮四应离初艮离为天文震动也其防七有星动于上而其数七斗之象离目为见四处不当位又不能变若动而交初则幽者明坎为隠伏故也以能处丰犹日中之时而反见斗处幽暗而己不明故曰幽不明也九四不正其不明自取之异于二三矣夷主者谓初也九四与初九均为阳而上下不敌四忘其势下夷于初四者初之所主也故曰夷主初正正则吉初九助四而上行以资其明吉行也易传曰居大臣之位得在下之贤同徳相辅其助岂小哉【易传】○又曰四适五五为夷主谓九四当位则明照天下似通乎象矣【丛説】
　　新安朱氏曰象与六二同夷等夷也谓初九也其占为当丰而遇暗主下就同徳则吉也【本义】○问丰九四近幽暗之君所以有丰其蔀日中见斗之象亦是它本身不中正所致故象云位不当先生曰也是如此【语録】
　　六五来章有庆誉吉象曰六五之吉有庆也
　　伊川先生曰五以隂柔之才为丰之主固不能成其丰大若能来致在下章美之才而用之则有福庆复得美誉所谓吉也六二文明中正章美之才也为五者诚能致之在位而委任之可以致丰大之庆名誉之美故吉也章美之才主二而言然初与三四皆阳刚之才五能用贤则彚征矣二虽隂有文明中正之徳大贤之在下者也五与二虽非隂阳正应在明动相资之时有相为用之义五若能来章则有庆誉而吉也然六五无虚已下贤之义圣人设此义以为教耳○其所谓吉者可以有庆福及于天下也人君虽柔暗若能用贤才则可以为天下之福唯患不能耳【并易传】
　　横渠先生曰来章反比阳则明也有庆得配于四也【易説】
　　蓝田吕氏曰六五丰大之时以柔居尊不私其应不自满假与物无私物不占而来徳不见而章所以有庆誉吉
　　白云郭氏曰观丰之世以无所丰为大不知此而徒欲务丰于外是蔽于丰者也蔽于丰故惟见斗见沬而已非处丰之道也犹为之君者居丰盛之世上欲丰于朝廷下欲丰于民物或欲丰其货财或欲丰其土地城邑宫室车徒之类是不知丰之世盛大无以加又求丰之是无厌也故必有一偏之蔽然后従而损其明则向之欲丰今反损矣圣人贵夫持盈守成而不以丰大为务故书有满招损之戒而易着丰蔀丰沛之失且卦辞言王假之又言勿忧宜日中则知能行道者乃能极其至而持之以中道者又所以无忧也是以六爻之中称丰者皆无善道而六五不言丰独为可尚也来章章之也所以章丰之盛大也丰在彼者也丰之来我能章之而已苟丰之来我亦丰之是二三见斗见沬之不明也章之之道何如持之守之保而弗失使丰之道久亨于世无加损焉是为章之之道也此五所以独能至之也不知出此而有一偏之蔽则所丰者小道而损丰之大所丰者末务而忘丰之本是日中而求昃月盈而求食非圣人章丰之道也来章如是则其庆其誉何时而已邪是为六五之吉也不然茍务丰而不知善终之道圣人无取焉故丰其屋蔀其家固非有期于闚其戸閴其无人而其为应必至是而后已可不戒哉【易説】汉上朱氏曰六五屈体来下于四与之共天位九四之明上行之五相错成坤离为文章者文之成也九四上行则初应四二应五三应上六爻并用成丰大之庆五屈己下贤四志行乎上人自誉之兊为口誉之者也五得正吉也【易传】○又曰六五来章为虚已以来二阳谓之来者我来彼也【丛説】新安朱氏曰质虽柔暗若能来致天下之明则有庆誉而吉矣盖因其柔暗而设此以开之占者能如是则如其占矣【本义】
　　上六丰其屋蔀其家闚其户閴其无人三嵗不觌凶象曰丰其屋天际翔也闚其户閴其无人自蔵也
　　伊川先生曰六以隂柔之质而居丰之极处动之终其满假躁动甚矣处丰大之时宜乎谦屈而处极高致丰大之功在乎刚健而体隂柔当丰大之任在乎得时而不当位如上【一无上字】六者处无一当其凶可知丰其屋处太高也蔀其家居不明也以隂柔居丰大而在无位之地乃高亢昏暗自絶于人人谁与之故闚其户閴其无人也至于三嵗之久而不知变其凶宜矣不觌谓尚不见人盖不变也六居卦终有变之义而不能迁是其才不能也○六处丰大之极在上而自高若飞翔于天际谓其高大之甚闚其户而无人者虽居丰大之极而实无位之地人以其昏暗自髙大故皆弃絶之自蔵避而弗与亲也【并易传】
　　横渠先生曰丰屋蔀家自蔽之甚犹大明之世而夷墨其行穷大而失居者也处上之极不交于下而居动之末故曰天际翔也【易説】
　　白云郭氏曰屋之覆障非特蔀沛而已而丰其屋蔀其家又为自厚于一身一家之事者也于丰之道岂不小哉然天下之理有谦盈之异效虽欲自厚其如天地鬼神何故丰屋蔀家者固非有期于闚其户閴其无人而其为应必至是而后已也久而无所见其凶甚矣见斗见沬犹有见焉上六既极故不觌而凶也天际翔者天际之髙不可极也髙不可极犹欲至而翔焉是不知丰大之无以加遂穷无厌之欲者也故为丰其屋之象自蔵者其无人也非由人致之实自致之耳序卦曰穷大者必失其居其是之谓与班固言许史三王丁傅之家皆重侯累将穷贵极富见其位矣未见其人也岂閴其无人之谓乎【易説】
　　汉上朱氏曰自二至上体大壮栋宇之象上六动隂变阳为大丰其屋言自处髙大也二为家震巽为草丰盛周匝以掩蔽之蔀其家言所居不明也自处髙大所居不明以髙亢自絶于人如飞鸟务上翔于天际岂复能降哉上动成离离为飞鸟干为天在外卦之际天际也丰之时九四忘其敌已下资初九三与上六正应也其能忘乎故三自下往庶防其昏暗知处丰之道九三离目为见往闚之坤户阖而不应閴寂乎其无人声太所谓外大抗中无人也三于是退而自蔵于坎中干为嵗三自四歴三爻三嵗不觌也丰其屋蔀其家自絶于人也三嵗不觌人絶之也上六动不正凶也不直曰凶者有应焉犹冀乎下交也至于三嵗不觌人亦厌之而凶至矣闚小见也觌私见也自上六言之谓之窥隂为小也自九三之上言之谓之觌私见也私不正也【易传】○又曰苏氏曰六五上六处上而闇者也初九六二九三九四处下而明者也案丰本泰卦二之四成丰所谓九四即干之九二往而成离者也故皆有明象五六本坤隂故皆有闇象○又胡旦论丰上六曰干极则亢泰极则隍豫极则冥萃极则洟履考祥而元吉贲白贲而无咎井勿幕而有孚艮敦艮而厚终人道之难可不念哉【并丛説】
　　新安朱氏曰以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣蔵谓障蔽【本义】




　　合订删补大易集义粹言卷五十九
　　钦定四库全书
　　合订删补大易集义粹言卷六十
　　头等侍卫纳喇性徳编
　　【艮下离上】
　　伊川先生曰旅序卦丰大也穷大者必失其居故受之以旅丰盛至于穷极则必失其所安旅所以次丰也为卦离上艮下山止而不迁火行而不居违去为不处之象故为旅也又丽乎外亦旅之象【易传】
　　旅小亨旅贞吉
　　伊川先生曰以卦才言也如卦之才可以小亨得旅之贞正而吉也【易传】
　　白云郭氏曰旅者失其所居也序卦曰穷大者必失其居故受之以旅是以丰之上六丰其屋蔀其家闚其户閴其无人而旅之象已形焉旅虽失其所居而未困故亦有可小亨之象然自亨之道论之则旅得其小者耳自贞吉论之亦不能大全独得旅之贞吉也故在亨得其小者在旅得其贞吉是以言小亨又曰旅贞吉也由是观之则小亨未必不大于贞吉而旅之贞吉未必不小于小亨也诸卦亦有是义因旅可明之耳【易説】
　　新安朱氏曰旅羇旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可茍者然道无不在故自有其正不可须防离也【本义】○不知圣人特地做一个卦説这旅则甚【语録】
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　伊川先生曰六上居五柔得中乎外也丽于上下之刚顺乎刚也下艮止上离丽止而丽于明也柔顺而得在外之中所止能丽于明是以小亨得旅之贞正而吉也旅困之时非阳刚中正有助于下不能致大亨也所谓得在外之中中非一揆旅有旅之中也止丽于明则不失时宜然后得【一作能】处旅之道天下之事当随时各适其宜而旅为难处故称其时义之大【易传】
　　蓝田吕氏曰旅失居而未得也旅在外者也处旅之道柔而得中以顺乎刚则知屈以求伸也止而丽乎明则知所以安而不之于邪闇也此善处旅者所以得旅之小亨得旅之贞吉也
　　白云郭氏曰旅自否来以六五为成卦之主六五柔得中也自否三而为旅之六五是柔得中乎外也上承上九顺乎刚也艮止也离明也止而丽乎明则止不失其所者也是皆所以小亨而贞吉也旅之时义所以为大者居尊得中顺刚丽明安得不为大义乎故大有之所以为大火在天上而已旅之所以为大义亦以山上有火故也以火在天上而为元亨则山上有火又宜为小亨矣观此则知君人之道其以明为大也如此是以诗人于闇乱之世则思古明王盖下民之至情也【易説】
　　汉上朱氏曰旅否之变也刚当居上柔当居下六居五失其所居而在外旅也然六居五柔得中矣得中则其柔不过得为旅之中道易説曰中非一揆旅有旅之中也柔得中则能顺乎上下之刚不为刚所揜而小者亨顺乎刚而柔失中旅道穷矣坤顺也君子入国问禁兴之日従新国之法顺乎刚也故曰柔得中而顺乎刚此以六五言旅小亨也九居三未为失其所居也然刚自五而反居于下犹为旅也居三成艮屈其刚而止于下自谦屈之道也虽止乎下矣然九三正止而不失其正上丽乎离之明君子之居是邦也事其大夫之贤者友其士之仁者丽乎明也正然后能丽乎明不正人将拒我矣正则吉故曰止而丽乎明此以九三言旅贞吉也旅难处也旅如六五柔得中乎外而顺乎刚在我者不失已矣乃可以小亨旅如九三止而丽乎明在彼者亦不失人矣乃可以贞吉是以旅一也而再言之易传曰旅困之时非阳刚中正有助于下则不能致大亨如卦之才则可以小亨得旅贞而吉也四方固男子之事居者必有旅也顾处之如何耳夫子歴国应聘甞去父母之邦矣去他国矣欲浮于海居九夷矣盖得旅之时义也旅之时不一而义者时措之宜知其时而不知其宜不可也非大人孰能尽之故曰旅之时义大矣哉在卦气为四月故太准之以装【易传】
　　新安朱氏曰柔得中乎外而顺乎刚止而丽乎明以卦体卦徳释卦辞旅之时义大矣旅之时为难处【本义】
　　象曰山上有火旅君子以明慎用刑而不留狱
　　伊川先生曰火之在髙明无不照君子观明照之象则以明慎用刑明不可恃故戒于慎明而止亦慎象观火行不处之象则不留狱狱者不得已而设民有罪而入岂可留滞淹久也【易传】
　　蓝田吕氏曰火非山上之物山上有火火寓于山故为旅山上有火近者蒙其照逺者观其明近者察而逺者服故明慎用刑而不留狱心服则情得狱以其立断故不留也不留亦旅人之义
　　白云郭氏曰易于火在天上明出地上山上有火虽象有大小不同其为至明则一也君子法之是以明慎用刑而不留狱也狱者天下之至难明者也以舜之圣犹至于再三训戒有曰钦哉钦哉惟刑之恤哉有曰惟明克允有曰明于五刑由是观之则明慎用刑宜圣人之致意也留狱则为不明矣圣人深惧其不明故又申言之旅之明义见于卦象而不见于卦辞故孔子于象明之此盖义之大者也【易説】
　　汉上朱氏曰山上有火明而止止而不处旅也君子之用刑也虽明而止故明而慎于用刑虽止而不处故亦不留狱明者或不慎慎者或留狱失旅之象也虽有伏坎为狱兊为刑杀艮止慎也【易传】新安朱氏曰谨刑如山不留狱如火【本义】○明慎用刑而不留狱却只是火在山上之象又不干旅事【语録】
　　初六旅琐琐斯其所取灾象曰旅琐琐志穷灾也伊川先生曰六以隂柔在旅之时处于卑下是柔弱之人处旅困而在卑贱所存汚下者也志卑之人既处旅困鄙猥琐细无所不至乃其所以致侮辱取灾咎也琐琐猥细之状当旅困之时才质如是上虽有援无能为也四阳性而离体亦非就下者也又在旅与它卦为大臣之位者异矣○志意穷廹益自取灾也灾眚对言则有分独言则谓灾患矣【并易传】
　　横渠先生曰琐琐不能致命遂志身穷而志卑也冗细其所为取灾之道也【易説】
　　蓝田吕氏曰居旅之时以柔居下方在羁旅而不能自振柔弱卑下其细已甚为物所陵志穷而灾皆自取也
　　白云郭氏曰旅虽有失其所居之义而卦象之中至明存焉故君子之处旅也必思其至明而法以行事然后足以得旅之大义此象所以言明慎用刑之意不知出此反致意于琐琐细末之务则闇于大义是其所以为取灾之道欤夫穷志毕力于琐琐之务者终不能大有为于天下也初六隂柔之才自居于卑故无髙逺之见如此孟子曰养其大体为大人养其小体为小人旅之大义与其琐琐皆在人自养之而已可不审哉【易説】
　　汉上朱氏曰琐琐小也艮为小动而之四复成艮小之又小琐琐也初六小人之旅卑柔而不中正恃应而求于四者烦防其细已甚故曰旅琐琐四巽极而躁火性炎上不能容初艮止也厌止妄动往而复止人亦厌之志穷也坎险灾也志穷遇险斯其所取灾也艮为手有求取之象楚申侯是已曰斯曰其者初四上下皆有艮手取灾之象故指两爻言之【易传】
　　新安朱氏曰当旅之时以隂柔居下位故其象占如此【本义】
　　六二旅即次懐其资得童仆贞象曰得童仆贞终无尤也
　　伊川先生曰二有柔顺中正之徳柔顺则众与之中正则处不失当故能保其所有童仆亦尽其忠信虽不若五有文明之徳上下之助亦处旅之善者也次舎旅所安也财货旅所资也童仆旅所赖也得就次舍懐畜其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也不云吉者旅寓之际得免于灾厉则已善矣○羁旅之人所赖者童仆也既得童仆之忠贞终无尤悔矣【并易传】
　　横渠先生曰居得位即次之义得三之助故曰懐其资下有一隂无所系累故曰得童仆贞【易説】
　　蓝田吕氏曰六二以柔居中承刚乗柔无所不顺旅而即安者也即次以为居懐资以为用得童仆之贞以给使而不畔羁旅之安莫甚于此
　　白云郭氏曰伊川曰次舍旅所安也货财旅所资也童仆旅所赖也雍曰旅几于困者也不得其安则困不得其资则困不得其助则困今安即其次懐其资又得童仆之助则处旅之善者矣是所以不能困也童仆以助上为正得其贞则得其助矣终何尤哉六二柔顺中正故其善处如此语之以大义则未也【易説】
　　汉上朱氏曰艮止也二得位止而得位即次舍也离兊为蠃货贝资财之象二巽为入懐其资也童仆一本作僮仆艮为少男初卑隂贱二在上畜之童仆也初与二得童仆贞也童仆贞则二亲信之而不疑旅在下柔而中正即次所遇而安也懐其资得三四五之助也又得童仆贞而下承之旅如是多助矣故动而之外终无尤之者五兊为口尤之者也初六不正而曰贞者贞于二也贞于主人二巽东南主人位也归妹九二利幽人之贞贞于五也童仆贞然后次舍可止资货可有夫子曰审其所以従之之谓贞也【易传】
　　新安朱氏曰即次则安懐资则裕得其童仆之贞信则无欺而冇赖旅之最吉者也二有柔顺中正之徳故其象占如此【本义】
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　伊川先生曰处旅之道以柔顺谦下为先三刚而不中又居下体之上与艮之上有自髙之象在旅而过刚自髙致困灾之道也自髙则不顺于上故上不与而焚其次失所安也上离为焚象过刚则暴下故下离而丧其童仆之贞信谓失其心也如此则危厉之道也○旅焚失其次舍亦以困伤矣以旅之时而与下之道如此义当丧也在旅而以过刚自髙待下必丧其忠贞谓失其心也在旅而失其童仆之心为可危也【并易传】
　　横渠先生曰以阳居阳其志亢也旅而骄亢焚次宜也下比二隂丧其御下之正危厉之道【易説】
　　蓝田吕氏曰九三居旅之时以阳居阳下体之上初二二隂皆相与而已为之长物之所不与故焚次丧童仆皆危道也
　　白云郭氏曰旅以致明为大而柔顺中正亦足小亨九三刚而不中俱失亨大之义故不能安旅失助而危也旅焚其次则失其所安斯亦可伤矣然二以旅自处故得童仆贞三以刚暴之才不以旅自居反欲自脱于旅而以旅道居童仆宜其失众心而丧也童仆以助为贞既丧则失助是以贞为厉矣夫旅岂与人之道哉君子修已安人自卑自厚而已故终无以旅与下之事焚亦言其刚暴也旅有火之性也【易説】
　　汉上朱氏曰艮止也三得位止而得位次舍也巽木离火焚其次也九三在旅而过刚四五之所不与则失其所止有焚其次之象兊为毁伤也旅失其所止亦可伤也初艮为童仆九三既失其所止以旅之故乃巽而与下失尊卑之宜初三易位初失其正丧其童仆贞也所以丧者为旅之义刚柔皆失中旅如是寡助危矣六居三不正危之道【易传】新安朱氏曰过刚不中居下之上故其象占如此丧其僮仆则不止于失其心矣故贞字连下句为义义丧以旅之时而与下之道如此义当丧也【本义】
　　九四旅于处得其资斧我心不快象曰旅于处未得位也得其资斧心未快也
　　伊川先生曰四阳刚虽不居中而处柔在上体之下有用柔能下之象得旅之宜也以刚明之才为五所与为初所应在旅之善者也然四非正位故虽得其处止不若二之就次舍也有刚明之才为上下所与乃旅而得货财之资器用之利也虽在旅为善然上无阳刚之与下唯隂柔之应故不能伸其才行其志其心不快也云我者据四而言○四以近君为当位在旅五不取君义故四为未得位也曰然则以九居四不正为有咎矣曰以刚居柔旅之宜也九以刚明之才欲得时而行其志故虽得资斧于旅为善其心志未快也【并易传】
　　横渠先生曰以阳居隂旅于处也所应在初初为琐琐志穷卑下不能大助于已但得其资斧之用而已志未有得故其心不快【易説】
　　蓝田吕氏曰九四以阳居隂旅而自降然不当位姑可处而已故曰旅于处而自降物之所与虽得其资斧而不得其僮仆躬自樵苏虽有资斧未得所安故心未快
　　白云郭氏曰九四居上体之下无髙亢不屈之义盖亦安于旅者方之即次亦庶几焉虽得资用徒能自修异夫童仆之助者是以其心未快也君子之快何如使是君为尧舜之君是民为尧舜之民是也不然则虽得资斧适足以独善其身而已何所快哉故九四之我心不快孟子所谓穷也所谓不得志者也且爻辞言于处而象言未得位亦以见六二即次为得位而于处未得位者穷处而未得志者也【易説】
　　汉上朱氏曰二三止而得位为次舍四巽为入而未得位行者处而已入对出言之为处九四非安处也故曰旅于处兊为蠃贝资也离为兵巽木贯之斧也得其资以为利得其斧以为断上得乎五下得乎三之助矣九刚明之才而处四履谦能下善处乎旅故得上下之利有资货焉有器用焉虽不若六二亦曰得其所矣然未得位也上不足以五之志下不足以致九二之贤虽得资斧未免为旅人故我心不快兊为决中为心四进而上道行于五而二应则快矣孟子曰久于齐非我志也【易传】
　　新安朱氏曰以阳居隂处上之下用柔能下故其象占如此然非其正位又上无刚阳之与下唯隂柔之应故其心有所不快也【本义】
　　六五射雉一矢亡终以誉命象曰终以誉命上逮也伊川先生曰六五有文明柔顺之徳处得中道而上下与之处旅之至善者也人之处旅能合文明之道可谓善矣羁旅之人动而或失则困辱随之动而无失然后为善离为雉文明之物射雉谓取则于文明之道而必合如射雉一矢而亡之无不中则终能致誉命也誉令闻也命福禄也五居文明之位有文明之徳故动必中文明之道也五君位人君无旅旅则失位故不取君义○有文明柔顺之徳则上下与之逮与也能顺承于上而上与之为上所逮也在上而得乎下为下所上【一无上字】逮也在旅而上下与之所以致誉命也旅者困而未得所安之时也终以誉命终当致誉命也已誉命则非旅也困而亲寡则为旅不必在外也【并易传】
　　横渠先生曰四处隂应下坚介难致雉之象也以力致之徒丧其矢丧矢丧其直也文明居中必不失其直当终得誉美【易説】
　　蓝田吕氏曰六五旅之时以柔居尊当文明之中以旅而不能自有故思射而取之然柔而无应既莫之获且亡其矢斯未得其所欲者也然不安于尊上承上九终得上之誉命雉有所亡而不恤也白云郭氏曰六五君位又为成卦之主且自否三升而为文明之君岂非射雉一矢亡之象乎君子蔵器于身待时而后动故一矢而亡之无不中也终以誉命者终誉以致天命也誉在人者也命在天者也天聴自我民聴也上逮者其道登闻于天也盖言人君修徳于身终致文明之盛下得百姓之心而上受天命也犹文王受命作周之诗而言令闻不已盖未有不得于人而能受命者也六五射雉有由艰危以致治之象兹岂非人君在旅之义乎【易説】
　　汉上朱氏曰五在旅卦不取君象君不可旅也离为雉雉文明之物文明人文也圣人止乱而不以威武者也离为兵伏坎为弓伏艮为手兵加之弓上矢也矢者射雉之器五动弓矢离坎毁而雉亡一矢亡之也一矢亡雉者五得中道动而必中乎理之象然六五未当位虽有文明之徳未可以动上九屈体逮之则令誉升闻而爵命之矣兊口在下与之誉也巽为命上卦之终由誉而后命之始也未当位终也誉命故曰终以誉命五进上其在賔师之位干西北賔之位也【易传】
　　新安朱氏曰雉文明之物离之象也六五柔顺文明又得中道为离之主故得此爻者为射雉之象虽不无亡矢之费然所丧不多终有誉命也上逮言其誉命闻于上也【本义】
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　伊川先生曰鸟飞腾处髙者也上九刚不中而处最髙又离体其亢可知故取鸟象在旅之时谦降柔和乃可自保而过刚自髙失其所安宜矣巢鸟所安止【一有上字】焚其巢失其所安无所止也在离上为焚象阳刚自处于至髙始快其意故先笑既而失安莫与故号咷轻易以丧其顺徳所以凶也牛顺物丧牛于易谓忽易以失其顺也离火性上为躁易之象上承鸟焚其巢故更加旅人字不云旅人则是鸟笑哭也○以旅在上而以尊髙自处岂得保其居其义当有焚巢之事方以极刚自髙为得志而笑不知丧其顺徳于躁易是终莫之闻谓终不自闻知也使自觉知则不至于极而号咷矣阳刚不中而处极固有髙亢躁动之象而火复炎上则又甚焉【并易传】
　　横渠先生曰以阳极上旅而骄肆者也失柔顺之正故曰丧牛于易易肆也肆怒而忤物虽有凶危其谁告之故曰终莫之闻也【易説】
　　蓝田吕氏曰上九旅而用刚居物之上如鸟巢然将害之故焚其巢居物之上故先笑为物所害故后号咷服牛引重旅之所资物所不与丧牛于易而皆莫之告此其所以凶也
　　白云郭氏曰旅不可穷也而上九穷之是以失其所安之甚如鸟之焚巢将无依焉旅之道易入而难出未甞不先笑而后号咷也其于得失之际则得之甚艰失之甚易牛大而难失之物亦易丧之三者究其终皆无获吉之理是以凶也象言其义焚者穷旅于上必焚之义也丧牛于易方自失不暇终无誉命之得故莫之有闻也【易説】
　　汉上朱氏曰上九离为飞鸟九动变六成震巽巽为木震为竹苇鸟隠具中巢也上九极刚以髙亢居上非旅人之宜巽木离火鸟焚其巢失其所也离目动震有声笑也乐其未焚之前柔顺谦下时也兊泽流于目巽号出于口哀于既焚之后悔其先之时也上与三相应之地上六变而正成坤坤为牛九三应而上降三正成坎坎为耳上九髙亢不变坤象隐丧牛也易轻易也火性剽疾上九极刚轻易也故曰丧牛于易九丧柔顺三不往应坎耳伏矣轻易者自塞其耳而聦不明也陆机羇旅处羣士之上而不闻牵秀孟玖之毁其以髙亢轻易而致祸乎【易传】
　　新安朱氏曰上九过刚处旅之上离之极骄而不顺凶之道也故其象占如此【木义】














　　合订删补大易集义粹言卷六十
　　钦定四库全书
　　合订删补大易集义粹言卷六十一
　　头等侍卫纳喇性徳编
　　【巽下巽上】
　　伊川先生曰巽序卦旅而无所取容故受之以巽巽者入也羁旅亲寡非巽顺何所取容茍能巽顺虽旅困之中何往而不能入巽所以次旅也为卦一隂在二阳之下巽顺于阳所以为巽也【易传】
</div>
    <div class="pagination">
<a href="合订删补大易集义粹言_page45.html">上一页</a><span>...</span><a href="合订删补大易集义粹言_page41.html">41</a><a href="合订删补大易集义粹言_page42.html">42</a><a href="合订删补大易集义粹言_page43.html">43</a><a href="合订删补大易集义粹言_page44.html">44</a><a href="合订删补大易集义粹言_page45.html">45</a><span class="current-page">46</span><a href="合订删补大易集义粹言_page47.html">47</a><a href="合订删补大易集义粹言_page48.html">48</a><a href="合订删补大易集义粹言_page49.html">49</a><a href="合订删补大易集义粹言_page50.html">50</a><a href="合订删补大易集义粹言_page51.html">51</a><span>...</span><a href="合订删补大易集义粹言_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
