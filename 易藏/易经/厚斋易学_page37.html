<!DOCTYPE html>
<html>
<head>
    <meta charset="UTF-8">
    <title>厚斋易学 - 第 37 页/共 103 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>厚斋易学 - 第 37 页/共 103 页</h1>
    <div class="content">　　案初剥牀以足二以辨本爻当以笫四乃以肤今本爻不言笫而无象则以应上而不为剥故不言也
　　右明爻义
　　六四剥牀以肤凶
　　賛曰剥牀以肤切近灾也
　　张舜元曰艮为肤噬嗑六二噬肤互体亦艮毛伯玉曰四属上体故曰肤一阳与四同为艮体初剥及艮阳之肤也五则祸及身矣圣人不言之耳
　　右明象
　　朱子曰隂祸切身故不复言蔑贞而直言凶也朱子发曰剥阳至四而干毁其凶可知
　　张舜文曰治生于君子而小人蒙其利乱生于小人而君子被其害
　　林黄中曰譬之于牀先剥其足次剥其辨又及其肤然且熟寐而不之觉此其所以凶也所谓厝火积薪之下而寝其上火未及然因谓之安者也右明占
　　李子思曰进而伤体此君子之身受剥者也唯六五之主不以大权假之其祸仅至于肤而止比之大过诸卦自足止至顶耳者有间也
　　案以卦之序言岂无顶耳之象特圣人示天下以转祸为福之道故不言尔
　　右明爻义
　　六五贯鱼以宫人宠无不利
　　賛曰以宫人宠终无尤也
　　朱子曰五为众隂之长当率其类受制于一阳故有此象
　　程可乆曰贯鱼者众隂次序之象以顺承上而不剥上也
　　林黄中曰一阳贯鱼之象也
　　右明象
　　张舜元曰柔得尊位而众隂以次相传有后以宫人备数进御于君之象
　　冯当可曰五隂剥阳意极不善至是乃肯为宫人之宠何也以五也隂本柔顺而五得中以率其下必能不为剥灭之道夫时非自剥人事使然也干亢矣用九乃吉坤战矣用六乃吉顾在人者如何耳时则剥矣而下有为善之道上有取吉之理下可为善本爻是也上可取吉上九是也
　　此以虚象言也
　　杨中立曰先王之时六宫各帅其属以时御于王所九嫔掌之御叙于王之燕寝女御掌之而嫔御之职皆列于天官大宰涖之则燕好嬖昵之私不得干其上矣贯鱼之象也夫女子与小人之难养一也先王所以处之无二道焉以宫人宠之则无不利矣是亦顺而止之之道也若夫付之以心膂之寄借之以威福之重而遽絶之则肘腋之变不可测矣可不戒哉
　　都圣与曰天下之乱多生乎小人女子易故深探剥之所由生而为人君言之也
　　毛伯玉曰四剥肤则及于五矣五能御之则为观不能御则为剥五之受其剥也其祸已成故置而不论独原所以致剥者盖五实使之也小人而不得君何剥之有是故嬖宠之家不及以政使令之人不出房闼如是则未尝无小人而天下不知有小人也
　　右明占
　　郑舜举曰五君位也不当例以小人之进为言故告以处小人之道
　　袁氏曰上承一阳而下据四隂治剥而不为剥者也
　　赵氏曰居剥之极而不言剥者以剥及君位难于有言故但言人主所以待羣隂之道
　　此以君位言之亦或可取以为义也
　　张敬夫曰五虽君位而卦有隂为主者不取君义坤也剥也遯也明夷也归妹也旅也非人君所处故亦无君义
　　此不以君义言之
　　张子厚曰异于六三者以居尊制裁为卦之主故不云剥也隂阳近必相比本爻能上傅于阳反制羣隂不使进偪方得处剥之善下无剥之之过上得阳功之庇故曰无不利
　　刘长民曰居君位故不言剥然体未异羣隂总凑于己故称贯鱼
　　程正叔曰剥及君位其凶可知故不言剥而别设义以开小人迁善之门圣人之意深切之至也林黄中曰剥至五凶之极也圣人谓其无应而承于上九故别设义以救之五隂贯鱼以承上九以宫人之宠宠之斯为善矣非柔变刚之义也故曰无不利本爻之不言剥以居君位隠之也然为剥之主羣隂宗焉如贯鱼以进于上本爻但以宫人宠之则羣隂受蓄而上九无剥庐之患矣无不利云者施之四隂则四隂有受蓄之利施之一阳则一阳有得车之利也五有其位又有其权故作易者教之如此一君子无位而在外何自而激其变耶
　　右明爻义
　　上九硕果不食君子得车小人剥庐
　　賛曰君子得车民所载也小人剥庐终不可用也张舜元曰艮为果蓏此卦自干而变木果干也下应六三之坤不为所剥故不食
　　兰恵卿曰居无位之地不为时君所任有硕果不食之象亦犹井九三之井渫不食鼎九三之雉膏不食也然在剥之时小人亦不能尽剥君子犹有在上者亦硕果不食之象
　　李季辨曰人之食果必留其硕大者以为种子生意已存于不食之中矣
　　案凡众小人击一君子其道浸盛而君子犹得以安其身者亦必有隂为之助不深击者也在它卦五隂一阳则五隂皆归之矣在剥复夬遘则论隂阳消息盈虚之理然隂阳之情岂能泯灭剥之上九六三正应故失上下六五近而相得故无不利盖六三居羣隂之中而为之解六五握羣隂之权而为之平则硕果不食于时固硕果之不得位而硕果不食于羣隂亦硕果之得所助也阳为大故果为硕果之不食以其硕也夫有一大阳在上则天下未至于纯隂生意有望焉有一大人在上则天下未至于全乱生民有望焉此易之防也右明象
　　李去非曰君子以小人为车小人以君子为庐上所以庇下下所以载上也
　　杨廷秀曰五隂载一阳车之象一阳庇五隂庐之象也
　　兰恵卿曰自上观之譬之君子之乘车则下为庶民之所载自下观之譬之小人之剥庐则将无以自庇其身矣
　　程子曰九非小人但言剥极之时小人如是也案圣人设卦观象立象尽意原无所不通初不可以一説定也剥之时一阳在上危如累夘不能以一日安也明矣易乃取硕果不食之象又取君子得车之象正犹观之四隂而有取于门阙观瞻也然剥之终终归于剥于是乃言剥庐之象以晓之使小人知世无君子则将无以庇其身矣然九君子之象非小人之象若使六处此位则剥纯隂耳使九常居之则庐亦不可剥也车庐皆因牀生象众隂承载之义坤之为大车亦以此也
　　右明占
　　石守道曰牀足至肤独有屋庐可以庇也若更为小人上进并庐而剥去之民何所安卦存此一爻所以庇民也
　　王景孟曰君子存则小人安君子去则小人祸然则君子亦何负于小人而小人亦何利于剥君子也
　　都圣与曰五阳为夬五隂为剥夬之终犹欲进君子剥之终己欲退小人则以君子之道宜进小人之道宜退乃天下之常理人情之公愿而自然之分故也
　　李季辨曰小人极盛然后知君子为民所属望祸乱既极然后知小人之不可用也
　　李去非曰天下未有必无君子之理亦无尽絶小人之理硕果之不食蔓草之难圗此天理也李氏曰立卦之义在于柔变刚则受剥正在上九而乃言硕果不食者圣人探消息之理有剥必有复存阳也
　　胡翼之曰君子守正执节明哲保身不为小人所害至此将复其位而得行其道也
　　毛伯玉曰三隂为否四隂为观犹可及也有九五以为阳之主也故否之大人则休否观之君子则无咎至于剥则遂无君矣势穷理尽必将有一人焉徐起而妆之甚矣爻象之防且宻也天生圣人将以靖乱孰得而灭之故汤文不死于桀纣乃硕果不食之象也
　　冯当可曰观此一爻得车剥庐之异象则剥与不剥岂不在人圣人明言君子小人于一爻之中其义着矣
　　朱子曰取象既明而君子小人其占不同圣人之情益可见矣
　　右明爻义
　　都圣与曰否与剥皆主隂长成卦而六爻所言皆主君子者彖言成卦之本爻效天下之动圣人作易与民同患则欲为君子者可以预知小人之情状也小人何与焉传曰易不可占险盖谓是也袁氏曰以阳化隂其势甚易诗之雨雪瀌瀌见晛曰消此剥之诸爻以近阳有应为善也【谓三五】案六位以牀之象言则初足二辨三笫四肤五身体也而三不言笫以有应于上不剥之也五不言身者五剥之主治剥者也而笫与身之序黙藏乎其中矣
　　右明六爻
　　【震下坤上】
　　复
　　杂卦曰复反也
　　説卦曰复徳之本也　又曰复小而辨于物　又曰复以自知
　　王辅嗣曰复者反本之谓也
　　郭立之曰易以乾坤言形以天地言气以隂阳言故乾坤之理天地之运隂阳之防无不反其始而后行故干之初九复于甲子嵗功之出起于冬至之夜半七政之行复于牵牛之初以至律歴之纪四时之序无不反于此者所以黄钟为万事根本此之谓也
　　袁氏曰复以五隂乘一阳阳位乎下隂位乎上疑若处非其所然而阳体动以居内隂体顺以居外阳方升而进乎上隂方降而退乎下由是而复其所矣此卦之所以为复也
　　朱子曰剥尽则为纯坤十月之卦而阳气已生于下矣积之逾月然后一阳之体始成而来复故十一月卦为复
　　此以隂阳言之
　　程正叔曰阳君子之道阳消极而复生君子之道消极而复长故为反善之义
　　程可乆曰不极其往而还曰复春秋书公孙敖如京师不至而复公如晋至河乃复迁善欲蚤故以不极其往者言之
　　此以人道言之
　　案复有二义有往复之复有复其所之复易以内为主外为客夫阳向也往于外而今复于内此以往复为义泰之无往不复是也上者阳之所下者隂之所阳今在下自此日复于上此以复其所为义小畜之复自道牵复是也卦之彖以复其所为义而爻以复于内为义是各一道也
　　李子思曰老子万物并作吾以观其复夫物芸芸各归其根曰静静曰复命复命曰常以静为复者也老氏盖知易之体而不知易之用
　　案老氏归根复命之复天地之贞也易言一阳来复之复天地之元也意各有在不可以一説律之也
　　右明卦义
　　象賛曰雷在地中复先王以至日闭闗商旅不行后不省方
　　案此以冬至应卦气彼歴家谓六日七分以应七日来复之义冬至起中孚者傅防之説非易之防也
　　右明卦用
　　序卦曰物不可以终尽剥穷上反下故受之以复程正叔曰物无剥尽之理故剥极则复来隂极则阳生阳剥于上而复生于下复所以次剥也右明卦序
　　亨
　　賛曰刚反
　　程可乆曰阳复于内有应在外故亨
　　李子思曰阳反而复生生之气自此萌动故曰复亨
　　都圣与曰阳宜主乎内隂宜賔乎外阳宜进而上隂宜退而下此理分之常也而内外上下之不常者时也时方在午则隂主乎内而隂乃往焉隂进乎上而阳退下焉其渐至于闭塞而成冬则非所以亨也至于时运乎子则隂极而阳萌于是为主于内而渐进乎上复其理分之当然而亨矣王景孟曰剥之上九虽居五隂之上其势往而屈也此一阳之穷也复之初九虽居五隂之下其势来而信也此一阳之亨也
　　右明卦象
　　出入无疾朋来无咎反复其道七日来复利有攸往賛曰动而以顺行是以出入无疾朋来无咎
　　杨中立曰动而以顺行故出入无疾出入无疾故朋来无咎夫四时之变浸而为寒暑固非一日之积也天且不能暴为之而况于人乎
　　朱子发曰复本坤而干交之剥极成坤阳降而入坤极而动阳升而出羣隂莫能害之之谓无疾言刚反而得位也
　　李氏曰无疾者莫为之害也无咎者适当其可也李子思曰震初动而坤顺从之隂阳不相攻害故曰无疾
　　李氏曰一阳方动众阳从之以类而升何咎之有郭子和曰疾犹不疾而速之疾隂阳消长有渐此説亦通
　　賛曰反复其道七日来复天行也
　　侯氏曰七日七月也豳诗一之日二之日三之日四之日皆月也
　　袁氏曰或曰年或曰嵗或曰日或曰月盖年与嵗则有乆近之意月与日则有隂阳之殊唯其当而已
　　朱子曰七日者所占来复之期也
　　都圣与曰反以其道原其始也复以其道要其终也
　　李子思曰歴剥之六爻至复之初爻凡七爻而一阳来复隂阳之数自午至子数不过七一辰是为一日自剥至复爻亦如之一变而为七嵗月日时之运皆然而易爻象之故画六而止至七则变此古圣人作易之成説也
　　林黄中曰日阳物也月隂物也七阳数也八隂数也举日称七故于一阳言之举月称八故于二隂言之圣人因象以寓辞因辞以寓意八月有凶七日来复盖有喜惧之辞焉
　　案天地之道有反则有复阳道之来复盖歴七日此天道然也非人之所能为也复曰七日临曰八月隂阳之义也故曰隂阳之义配日月
　　賛又曰利有攸往刚长也复其见天地之心乎案刚浸长故自一阳之复以往二阳为临三阳为泰以至于大壮与夬无不利也易之诸卦占辞未有详于复者喜之也
　　右明卦占
　　初九不逺复无祗悔元吉
　　賛曰不逺之复以修身也
</div>
    <div class="pagination">
<a href="厚斋易学_page36.html">上一页</a><span>...</span><a href="厚斋易学_page32.html">32</a><a href="厚斋易学_page33.html">33</a><a href="厚斋易学_page34.html">34</a><a href="厚斋易学_page35.html">35</a><a href="厚斋易学_page36.html">36</a><span class="current-page">37</span><a href="厚斋易学_page38.html">38</a><a href="厚斋易学_page39.html">39</a><a href="厚斋易学_page40.html">40</a><a href="厚斋易学_page41.html">41</a><a href="厚斋易学_page42.html">42</a><span>...</span><a href="厚斋易学_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
