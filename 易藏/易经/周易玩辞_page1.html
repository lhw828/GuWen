<!DOCTYPE html>
<html>
<head>
    <meta charset="UTF-8">
    <title>周易玩辞 - 第 1 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞 - 第 1 页/共 23 页</h1>
    <div class="content">　　钦定四库全书　　　　经部一
　　周易玩辞　　　　　　易类
　　提要
　　【臣】等谨案周易玩辞十六卷宋项安世撰安世字平甫松阳人馆阁续録载其淳熙二年同进士出身绍熙五年除校书郎庆元元年添差通判池州陈振孙书録解题称为太府卿则所终之官也事迹具宋史本传振孙乂称安世当庆元时谪居江陵杜门不出诸经皆有论説而易为全书然据其自述葢成于嘉泰二年壬戌之秋自序谓易之道四其实则二象与辞是也变则象之进退也占则辞之吉凶也不识其象何以知其变不通其辞何以决其占又自述曰安世之所学葢伊川程子之书也今以其所得于易传者述为此书而其文无与易传合者合则无用述此书
　　矣葢伊川易传惟阐义理安世则兼象数而求之其意欲于程传之外补所不及所谓各明一义者也马端临虞集作序皆盛相推挹而近时王懋竑白田襍着中有是书跋独排斥甚力至谓端临等未观其书其殆安世自述中所谓以易传之文观我者欤安世又有项氏家説其第一卷亦解易董真卿尝称之世无传本今始以永乐大典所载裒合成编别着于録合观两书安世之经学深矣何可轻诋也乾隆四十二年二月恭校上
　　总纂官【臣】纪昀【臣】陆锡熊【臣】孙士毅总　校　官　【臣】　陆　费　墀




　　周易玩辞序
　　周易玩辞者江陵项公安世平甫之所着也其言以为大传曰君子居则观其象而玩其辞动则观其变而玩其占其道虽四而实则二变乃象之进退占乃辞之吉凶圣人因象以措辞后学因辞而测象是故学易者舍辞何以哉项公以其玩于辞而得之者笔于书使后之学者因其言皆有以玩于前圣之辞而得焉此项氏著书之意也嗟夫天不言生圣人而代之言故曰圣人之精画卦以示圣人之蕴因卦以发微卦圣人之蕴殆不可悉得而闻然卦象未有语言自非眀知何以知之中古圣人以其忧患之心因卦立言畅于周公究于孔子首尾具完皆所亲定所谓精与蕴者后世因得以推见焉今夫生乎千载之下而仰观于千载之上以凡人之资而欲窥见天与圣人之道苟得于圣人之一言即为天之命已矣况乎三圣人之言广大悉备虽歴世久逺遭时丧乱亘千万古而与所谓卦画者略不可有所磨灭岂非天乎后之立言岂有加于此者志于学者诚不可下此而他求已愚是以深叹项公之为知言汉晋以来治易之师其言犹有可见而于四圣人之意未知其何如也及乎邵子周子之生易道盖中兴焉邵子以先天心学着为成书不必丽乎经传而极天地之妙通万物之情三圣人以降未之或先而学者鲜或知之周子之图亦不必求同于易象而理则不二所谓通书者皆所以通乎易者也因卦以立辞者如干损益家人睽复无妄蒙艮之説仅见如大畜等卦当时已不得闻独赖河南程子亲得其宗以其成徳之能事附于三圣人之书而言之非直传注而已也自其学而推之以极其至则天人之际岂有间哉盖尝闻之能尽其性者则能尽人之性能尽人之性则能尽物之性故曰知其性则知天矣苟知天矣则天地之故鬼神之迹事物之杂岂待于攷索推测而后通之故程子有言不尽意者诚有望于后世学者自有得于圣人也朱子发眀象占本义多约程子之言而精之云尔故学易之士于是得其端绪而不差焉项公实与朱子同时当时则又有江西陆先生者各以其学为教又有聦眀文学过人之士兴于永嘉项公尝从而问辨咨决焉其遗文犹有可徴者朱项往来之书至六七而不止其要防直以程子涵养须用敬进学则在致知之说以告之于是项公之学上不过于髙虚下不陷于功利而所趋所逹端有定向然后研精覃思作为此书外有以采择诸家之博闻内有以及乎象数之通变竒而不凿深而不迂详而无余约而无阙庶几精微之道焉其书既成而朱子殁矣自序其学皆出于程子而其言则不必皆同也是可以见其讲眀之指归矣近时学易君子多有取于其说岂徒然哉然而为是学者自非深求于程朱之说而有所愤悱于缺塞则亦不足以知项氏之功也集之壮歳至好此书每取其说以与朋友讲习今淮西廉访佥事干君克庄好古博雅学道爱人尝以礼学贡于有司而不及奏有防俾居成均勤苦数载有人所不能堪者及文宗皇帝临御开延阁以待天下之士乃特召见得与论思之次一时谓之得人持节淮壖至于江上取是书于箧俾齐安郡学刻而广之盖叹乎学者之不多见是书也不鄙谓集退老林下庶乎困学之不敢忘俾叙其说焉呜呼内圣外王之学不眀于后世而为治者以其知力之所及而行之不无其效至若上下与天地同流者则何有哉昔邵子有言曰学于里人而尽里人之情学于乡人而尽乡人之情学于国人而尽国人之情学于古人而尽古人之情学于天地而尽天地之情如此则可以玩辞观象而得之世有斯人也哉后学虞集谨书





　　周易玩辞序
　　予幼嗜易祖程传宗本义诸儒训解中取平庵项氏玩辞熟读精思道徳性命之原开物成务之故一出于竒耦徃来不穷之变曰象与占随时取义玩辞可知先生此书不特有禆于程子七分之传当时往复问学朱子之门其于本义多所发眀惜书成于本义二十年之后朱子未及见也集贤初庵傅公以易学经世被遇殊休俾其徒黄棠剙建精庐嘉惠后学经府传窟中独缺此书予过梧翁先生马公攷学得所藏本乃咸淳乙丑礼部贡院所防校敬锓诸梓与朋友共使家藏而人诵之予之志也大徳丁未孟秋冷掾徐之祥拜手谨书





　　周易玩辞序
　　易有圣人之道四变与象居其二焉自义理之学大眀而变象之説几晦先儒欲救其则曰圣人当时自可别作一书眀言义理以诏后世何用假托卦爻为此艰深隠晦之辞乎愚尝以为变之説不一有随时之变如彖象小象文言繋辞各自一义是也有逐爻之变如六九七八隂阳老少是也有逐卦之变如刚柔往来互体飞伏是也象之説亦不一有卦画之象隂阳竒耦三连六断是也有大象之象天地风雷山泽水火是也有説卦之象干为马坤为牛干为首坤为腹之类是也至简要者随时之变也至支离者逐卦之变也至精微者卦画之象也至琐碎者説卦之象也必研究其简要精微者而不拘泥其支离琐碎者则曰象曰变固无非精义至理之所寄也岂有二哉平庵项公玩辞之书义理渊源伊洛而于象变之际防绎尤精眀畅正大无牵合附防之癖公尝谓必徧通五经而后归老于易且自言窥其门墙而未极其穾奥今将尽心焉则是书必暮年所着家有善本先公尝熟复而手挍之方塘徐君掌敎初庵以是书锓梓学舍俾赘语其编尾辄诵所闻大徳丁未菊月后学马端临谨书












　　周易玩辞序
　　序曰大传曰君子居则观其象而玩其辞动则观其变而玩其占读易之法尽于此矣易之道四其实则二象与辞是也变则象之进退也占则辞之吉凶也不识其象何以知其变不通其辞何以决其占然而圣人因象以措辞后学因辞而测象则今之读易所当反复防绎精思而深味者莫辞若也于是作周易玩辞宋庆元四年歳次戊午秋九月己未江陵项安世述
　　周易上篇六卷
　　周易下篇六卷
　　系辞两卷
　　说卦一卷
　　序卦杂卦一卷
　　嘉泰二年壬戌之秋重修周易玩辞十六卷章句粗定因自叹曰安世之所学盖伊川程子之书也程子平生所着独易传为全书安世受而读之三十年矣今以其所得于易传者述为此书而其文无与易传合者合则无用述此书矣世之友朋以易传之理观吾书本末条贯无一不本于易传者以易传之文观吾书则未免有使西河之民疑汝于夫子之怒知我者此书也罪我者此书也九月丙午安世谨书











　　钦定四库全书
　　周易玩辞卷一
　　宋　项安世　述
　　干【干下干上】
　　彖
　　彖者主释卦下之彖辞也大哉乾元万物资始乃统天以大道释元字云行雨施品物流形言自元而亨也大眀终始六位时成以易象释亨字也时乗六龙以御天言自亨而利也乾道变化各正性命以天道释利字也保合太和乃利贞言自利而贞也首出庶物万国咸宁以人事释贞字也凡彖皆以易象与天道杂言者见易之所象皆天道也以人事终之者见易以天道言人事也六十四卦之例皆然故今此书亦以天道人事易象三者合而言之
　　大哉乾元万物资始乃统天
　　易之全体具于乾卦观易者观于干足矣干者纯阳之名元者阳徳发生之始在易象则竒爻一画之始也凡物以一该众曰统万化皆始于元故元之一字足以统天之全徳万变皆起于竒故竒之一画足以统易之全象此元之所以为大也所谓善之长仁之体者如此此以天道释元字也
　　云行雨施品物流形
　　元象一动则屯而为云觧而为雨万有一千五百二十之形出焉竒画一着则偶而为夫妇索而为父子而万有一千五百二十之数出焉元之无所不通如此此亨之所自出也云雨皆生于天一之水故自元而亨者象之
　　大眀终始六位时成
　　天道大眀于元气既行之后始于子午终于已亥各以六辰而成一气而三百六十五度分焉易象大眀于竒画既生之后始于复姤终于乾坤各以六位而成一卦而三百八十四爻列焉所谓众美之防通典礼之秩叙者如此此以易象释亨字也易家以爻为位以卦为时
　　时乗六龙以御天
　　龙者物之能动者也纯阳之画能参能两能九能六故取以为象作易者因六十四卦之时用六龙之徳变化推移于三百八十四位之中以应天行之终始如善御者乗六马以御国车进退疾徐无不应法此以易象言自亨而利也
　　乾道变化各正性命
　　乾道变化即时乗六龙也各正性命即以御天也乗隂阳来徃之变以御资始流形之化使飞走动植各尽其正性稚壮老死各极其正命所谓物之大利理之大顺者如此此以天道释利字也
　　保合太和乃利贞
　　曰各者成乎万也曰合者归乎一也万者利之尽一者贞之至干之六阳阖为纯隂保神于静合气于漠以固太和之本以厚乾元之复此属贞字而曰利贞者通结上文自利而贞也所保之和即上文性命之根极也曰乃者言如此乃足以为利贞之全徳眀他卦之利贞皆不足以语此
　　首出庶物万国咸寕
　　首者形之极也天为万物之极贞乎一而万物定人君为万国之极贞乎一而万国寕不贞不足以为天下极贞者乾道之极万物之终也人之心知专静不摇则万事定矣所谓事之桢干者如此此以人事释贞字也古语谓墙中之干木为桢今谓之永久木
　　乾元乾道　大眀大和
　　推其本统言之则曰乾元极其变化言之则曰乾道阐而生万则曰大眀合而归一则曰大和皆元之异名也始乎乾元终乎大和万物出于元入于元此元之所以为大也
　　六位　六龙
　　六位者天地人之位初二三四五上是也六龙者当位之人或九或六是也不称干马而称震龙何也称马则止于干是用七也震动也干之动自震始六十四卦皆由动而生故以震言之按卦象阳爻在初在二皆成震在五在上皆为震之反惟三四两爻正反皆震故有反复上下之辞
　　君子
　　干爻谓之六龙而三四独称君子何也曰文言既释之矣九三上不在天下不在田故以君子言之九四上不在天下不在田中不在人故或之或字连上爻成文或人或龙也进脩者人事也跃渊者天时也跃可言龙进脩不可言龙故爻曰或文言曰君子示兼之也易道尚象此爻在天人之间取象不得不然其实皆君子之事也
　　利见大人
　　或谓二利见五五利见二非也熟玩文言其説自眀二曰善世而不伐徳博而化又曰见龙在田天下文眀皆言二之徳盛化神而人利见之也五曰圣人作而万物覩又曰天且不违况于人乎皆言五之位尊道行而人利见之也二居隂位其孔子文王之事乎五居阳位其二帝三王之事乎他卦利见大人虽各主一事言之不能如此之广大然亦卑者暗者利见徳位之髙眀者也
　　象
　　凡卦辞皆曰彖凡卦画皆曰象未画则其象隐已画则其象着故指画为象非谓物象也大象緫论六画之义小象各论一画之义故皆谓之象其曰天曰龙者自因有象之后推引物类以眀之尔本称易象者非此之谓也
　　徳施普也
　　九二方时舍于田未得时行之位也言徳施普者干六爻皆圣人之事也圣人以身为时与贤者不同圣人隐则天下暗圣人见则天下眀不以位为隐显也孔子何尝有位而天下化之故徳施普也徳博而化皆于九二言之此所谓君徳也徳施普也以田字言之天下文眀以见字言之时舎也以在字言之君徳也以龙字言之
　　反复道也　重刚而不中
　　自上而下为复自下而上为反三之上下皆得纯干故曰反复道也此解干干二字干干即重刚也论位则重刚故危论徳则反复合道故无咎四亦以进退皆合乾道故得无咎三以自脩故曰反复四以自试故曰进退
　　进无咎也　乾道乃革
　　彭城刘牧谓在渊为藏非经意也龙之得水犹人之得时也何谓藏乎初九之藏乃在地下非在渊也牧殆为小雅鱼潜在渊所误尔小象曰进无咎也眀跃而在渊为进而及时也文言曰乾道乃革卦至四则下革而为上时至卯则寒革而为暄皆进而得时者也
　　文言元亨利贞
　　善也嘉也义也皆善之异名也在事之初为善善之众盛为嘉众得其宜为义义所成立为事此一理而四名也故分而为四则曰元者善之长也亨者嘉之防也利者义之和也贞者事之干也比而为二则曰乾元者始而亨者也利贞者性情也混而为一则曰干始能以美利利天下不言所利大矣哉义之和和谓能顺之也事之干干谓能立之也
　　君子行此四徳者故曰乾元亨利贞
　　言惟君子然后能行此四徳惟干然后能有此四徳干阳物也惟君子足以配之
　　龙徳而隐章
　　惟其不易乎世是以遯世而无闷惟其不成乎名是以不见是而无闷乐则行之即上文两无闷也忧则违之即不易不成也此三节叠相推演成文论其大意则一言以蔽之曰龙徳而隐者也
　　龙徳而正中章
</div>
    <div class="pagination">
<span class="current-page">1</span><a href="周易玩辞_page2.html">2</a><a href="周易玩辞_page3.html">3</a><a href="周易玩辞_page4.html">4</a><a href="周易玩辞_page5.html">5</a><a href="周易玩辞_page6.html">6</a><span>...</span><a href="周易玩辞_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
