<!DOCTYPE html>
<html>
<head>
    <meta charset="UTF-8">
    <title>易原就正 - 第 5 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易原就正 - 第 5 页/共 29 页</h1>
    <div class="content">　　九四不克讼复即命渝安贞吉【之涣】
　　讼而涣涣者散也既曰不利涉大川又曰利涉大川四何以处此哉不利涉者主也利涉者客也世固有唆讼者其如我之不讼何四虽不中而欲讼刚居柔位而不克以假庙之诚为孚窒之惕理以自解正以自守矣是以无成讼之凶而获息讼之吉也
　　象曰复即命渝安贞不失也
　　天下讼端之起莫不以一朝之忿徃而不复执而不渝遂至于悖理逆情涉川终凶而后已胥失之矣以是知四之不克讼而得吉者复即命于天理为不失渝安贞于人情亦不失也四之所以吉也
　　附余
　　二以下讼上其不克者势也四以上讼下其不克者理也可见讼不可以不度势而揆理
　　九五讼元吉【之未济】
　　五卦之所谓听讼之大人也讼之兴也正如水火之不交皆由于羣狐之不知畏而敢于涉川者汔济而濡尾小惩而大诫也天下无寃民斯已耳不大善而吉乎
　　象曰讼元吉以中正也
　　两彖无元吉之辞五何以讼元吉哉既得干刚之中又居阳位之正是德中而体正也朱注所谓听不偏而断合理则中正之用也是以元吉
　　上九或锡之鞶带终朝三褫之【之困】
　　终讼而困天理人情之必然鞶带注谓命服之餙太云带其钩鞶锤以玉环干为衣为圜为玉为金有鞶带之象焉终朝卦六爻为六日亦为六时一日十二时昼夜各六上则有终朝之象焉褫夺也坎为盗盗思夺上与三应坎体也连类而夺之则又有三褫之象焉听讼者原为天下伸寃理枉也乃见上之终讼而困若寃若枉钖之鞶带容或有之而不知上之终讼而困者恃干刚之健为兊説之口强辞夺正怙恶穷奸虽有取胜之时断无不败之理终朝三褫之国法可欺人心难昧亦有言不信之义也然不系凶咎悔吝之辞者何也圣人深恶其终讼也
　　象曰以讼受服亦不足敬也
　　讼无必胜之理而况受服乎即受服亦不足敬而况终朝三褫乎圣人之恶终讼也千古而一心
　　师【坎下坤上】
　　师贞丈人吉无咎
　　讼而继之以师何也争讼兴而兵端起也自干刚不足以制坎险兹坤顺出而抚循之犹严父不能化劣子慈母出而率从也水归于地兵寓于民注所谓伏至险于大顺藏不测于至静之中又二五相应之专以一阳而统五阴皆师象也然师可以不正乎师可以不任老成之人乎贞丈人吉无咎否则不能有功而无过矣
　　彖曰师众也贞正也能以众正可以王矣
　　刚中而应行险而顺以此毒天下而民从之吉又何咎矣
　　卦名师其义何也以卦体言之也坤为众而坎又自坤来九二以一阳统五阴则师之为言众也师不可以不正二五应与而刚柔皆不得其正故戒之以贞贞之为言正也左之右之众无不正非王者之师乎则丈人吉而无咎者又可于卦体卦德知之矣二刚中而五柔应非所以任老成之人乎坎险不测坤顺以宁兵凶事也行虽似乎毒天下而天下不以为毒救民于水火之中者血流自漂杵稽首若崩角矣惟见其吉也夫何咎之有哉可以王矣以此毒天下而民从之皆推原彖辞也则孔子之易也
　　象曰地中有水师君子以容民畜众
　　天下之顺者莫顺于地犹之民也天下之险者莫险于水犹之兵也地藏水而水以润地犹之民寓兵而兵以衞民也兹坤上地也坎下水也其地中有水之象乎是明明示人以顺而且险之为师也君子观象而知所以法之矣兵可百年而不用不可一日而不畜民可有事而令其死不可无事而失其养容民畜众其究也类族辨物
　　初六师出以律否臧凶【之临】
　　初师之始也师而临非师出耶丈人而偹四德坎水而塞下流节制之师也非以律耶而又曰否臧凶者何也八月有凶之义也善其始者不可不善其终而况师乎是丈人之所当慎也
　　象曰师出以律失律凶也
　　师固不可以无律然律之善不善律之得失也否臧则失律矣是以凶也八月之戒丈人可不慎哉
　　九二在师中吉无咎王三命【之坤】
　　二卦主也之坤臣道之纯者也利牝马之贞而君子有攸徃非在师乎以九居二而得中刚而能柔恩威并济有制胜取残之吉无穷兵黩武之咎矣是丈人也而不特此也应五任专虽相隔三爻而有加无己所谓时地日逺眷注日隆者也坤为文为布有王三锡命之象焉亦后得主之义也
　　象曰在师中吉承天也王三锡命怀万邦也
　　坤之道顺承天施而已二之坤而在师虽有中德权不重不足以威逺任不专不足以成功其吉也承天之也莫于命然锡命岂为二哉坤为地为众有邑国之象焉王盖怀万邦也原为怀万邦而二在师亦以怀万邦而三锡命
　　六三师或舆尸凶【之升】
　　南征吉而曰师或舆尸凶何也以其当恤而勿恤也兵危道也凶器也必其知己知彼而后可进可退不当恤乎三不中不正以坎为防升而勿恤防木上升不下矣下则必折也是见伤也坎为舆师升而见伤不舆尸乎故当恤者不可谓勿恤也勿恤而或至于舆尸不亦凶乎
　　象曰师或舆尸大无功也
　　三之升而勿恤奋气直前岂不欲有功耶知进而不知退未有不败者也至于舆尸岂不大无功耶故将不贵勇而贵智兵不贵忿而贵义也
　　六四师左次无咎【之解】
　　卦有内外外为上亦为左用师者守则据敌之上战则趋敌之右制胜之道也四外卦而柔正师而解不战矣非左次乎次舎也亦无徃来复有徃夙吉之义也虽无胜功亦无败咎
　　象曰左次无咎未失常也
　　用师之道有常有变变不可测常不可失知不可与战而不与之战全军退舍非兵家之常乎四得之矣何咎之有
　　六五田有禽利执言无咎长子帅师弟子舆尸贞凶【之坎】禽之义己见屯三爻坤为地田也变而为坎坎为盗盗于田者非禽乎用兵非圣人意也不得已而用兵必有孚心亨行有尚禽也而执之何咎乎然将不可以不选而任不可以不专也五与二应二坎主而互三四为震震长子也三四则弟子矣丈人吉无咎可不长子帅师乎若又委之于弟子则未有不舆尸者故虽贞亦凶也
　　象曰长子帅师以中行也弟子舆尸使不当也
　　二之可以帅师固互震而为长子矣然不徒以其为震也二本坎主而得乎刚中行险之道者也帅师而中行使之当矣非中行而使之当乎不当乎舆尸之凶岂弟子任其过哉
　　上六大君有命开国承家小人勿用【之蒙】
　　师而居上有大君之象焉上则师终也坤为柄为文为布为均顺极而为艮笃实辉光非大君有论功行赏之命乎又坤有国象而坎有家象卦偹井田之意爻当封建之时非开国承家乎然而蒙也蒙昧君心者要功滥赏必自小人之再三凟也坎险为之也勿用者凟则不告之义也艮止为之也非贞吉无咎之丈人不得有开国承家之君命
　　象曰大君有命以正功也小人勿用必乱邦也
　　师所以靖乱也师之终功固不可以不正而不可又为乱之始也故大君之命爰正师功而正功之际岂无不忠不孝不仁不义之小人功虽可録罪亦可诛倘姑恤而用之未有不为乱阶者开国承家夫何异于借冦兵而赍盗粮必乱邦也
　　比【坤下坎上】
　　比吉原筮元永贞无咎不宁方来后夫凶
　　师而继之以比何也比为师之综卦也所谓反易之卦二十八此又其一也师以服天下而天下比之也卦象水不离乎地犹四海不违一人而又卦体一阳得位五阴相从皆比也比安得不吉乎然师之后而天下比服天下者以力乎以徳乎不可不自审也坎为加忧有原筮之象焉阳刚中正有元永贞之徳焉夫何咎哉虽水有不宁之象而地有方来之义即上以一阴独外于五是后夫也大顺之世岂无顽民比则吉不比则凶凶岂在元永贞者哉
　　彖曰比吉也
　　比辅也下顺从也
　　原筮元永贞无咎以刚中也不宁方来上下应也后夫凶其道穷也
　　原本白文彖曰下比吉也朱注此三字疑衍文故从来皆衍而不读愚谓止当衍也字不当衍比吉字盖比字正是卦名吉字是彖辞耳下文比辅也下顺从也是所以释卦名而以明比则吉之意也不然彖传无遗漏彖辞吉字之理而且于下文原筮云云俱不融贯再四思维似应更定若谓卦名比而彖即系之以吉者比之为义兼臣民而言之也以上卦论四为柔正之近臣五得其辅也以下卦论阴有从阳之大义坤顺在下也比之所以吉也而况九五有刚中之德当比无惭二体有感应之情来比自众虽有后夫何致于凶乃上阴自外王化而取困穷凶之道也不比则凶益以见比则吉也
　　象曰地上有水比先王以建万国亲诸侯
　　水者地之用也地者水之归也故水附于也而地统乎水可下而亦可上相资而不相间以一人而抚天下以天下而奉一人理不殊也兹坤下地也坎上水也其地上有水之象乎是明明示人以相资无间之为比也先王观象而知所以法之矣天下何为而比我我必有以比天下天下比我以万国我比天下以诸侯建国亲侯其究也遏恶善顺天休命
　　初六有孚比之无咎有孚盈缶终来有他吉【之屯】以六居初是其咎也然坤阴柔顺而无应真诚无妄非有孚耶有孚而比之原筮者无咎比之者何咎乎又之屯而偹四德变坤为震震仰盂有缶象焉上坎为水水盈科有盈缶之象焉非有孚盈缶耶虽曰勿用有攸徃又曰利建侯是终来有他吉岂特无咎而已哉
　　象曰比之初六有他吉也
　　当建国亲侯之世比九五者皆六也独初六之屯而利建侯故初虽六惟有孚而无他心于理自有他吉也有其德而遭逄时防者也
　　六二比之自内贞吉【之坎】
　　二与五正应也之坎而有孚维心亨非比之自内乎以柔正应刚正而又行有尚不贞吉乎
　　象曰比之自内不自失也
　　比不可以不正不正而比失不在人而在己盖道义自之道义名节自之名节我不自失谁使之失自内者不负所学以不负吾君断不为身外所动而易其心不自失也贞何如之安得不吉
　　六三比之匪人【之蹇】
　　蹇利西南不利东北而三乃坤以为艮则东北矣而况不中不正所比者虽非尽是后夫抑知谁为大人皆匪人也而何益于比乎不言凶咎悔吝者圣人深鄙之也
　　象曰比之匪人不亦伤乎
　　匪人羣比固可鄙也尤可悯也盖比之者其必以为无伤也试思乗承应与皆匪人匪人知有利而不知有义未有不相伤者凶咎悔吝何待言哉三胡不然自反也
　　六四外比之贞吉【之萃】
　　四虽与初应而初非正应之萃坎水而塞其下流岂内比于初乎不内比初而刚正之五可比也非外比之乎柔正而比刚正以原筮假庙之诚为方来利见之义既贞矣宁不吉乎
　　象曰外比于贤以从上也
　　四不内比初而外比五非于五之刚正而贤耶又不特于其贤也初下也五上也君臣之义不可废也以从上也
　　九五显比王用三驱失前禽邑人不诫吉【之坤】
　　五卦主也阳刚中正而之坤四德惟其至顺万物共此无私非显比乎显比之象云何坤六断而中通网开一靣者似之有三驱之象焉坎在前而变坤漏网而去者似之有失禽之象焉水自流而地自若去而不追者似之有邑人不诫之象焉亦后夫防朋之义也王者之世得失勿恤王者之民从违不知显比如此其吉也故亦如两彖之辞也
　　象曰显比之吉位正中也舎逆取顺失前禽也邑人不诫上使中也
　　五显比而得两彖之吉者以其位也以其德也位九五而有既正且中之德也然何以失前禽也之坤则顺也顺未有取逆者也舎逆取顺故失前禽然失禽而王者不诫可也邑人何以不诫顺也者中也民心罔中惟尔之中上下而顺民顺而中是上使之中也
　　上六比之无首凶【之观】
　　有孚颙若而曰比之无首凶何也众阴羣比而上独观望不来也是后夫也亦盥而不荐之义也以不宁之时而鬼神其道匪人之尤也安得不凶
　　象曰比之无首无所终也
　　朱注详矣但无首则无终要知大有分别是周公言其象孔子言其理也盖首者生人之始也即人生之终也无君之人无始矣岂有终哉
　　附余
　　乾坤之后有屯蒙需讼师比者三男代父母用事固也然震艮各一用而坎独六用何也天地间水为最多其险阻犹利欲焉治之而争夺息教之而伦理明凡食色货利一安于命则性正而践形矣
　　小畜【干下巽上】
　　小畜亨宻云不雨自我西郊
　　比而继之以小畜何也小阴也畜止也羣阴比阳以来必有得位之阴因而畜阳矣而况三男俱已用事正当长女出而用事乎然长女用事何以不先与坤毋遇而与干父遇也干生三男震自用而属之坤坤生三女防不自用而属之干属之干防当用事干父不为防女率乎兹防上干下一阴得位而上下五阳不能相通是阳为阴所畜也然阴虽畜阳阳盛于阴干健防顺二五刚中不犹有可亨之道乎且于卦象观之阳为阴所畜阳气不舒则蒸而为云以一阴畜五阳有宻云之象焉阴阳和则雨阴阳不和则不雨风行天上云虽宻安得成雨有宻云不雨之象焉云聚于干而射于防阴德已就阳功未致宻云不雨者有自我西郊之象焉阳之所以犹可亨也朱注谓文王演易于羑里正小畜之时也则此彖为文王自谓也学者不可不知
　　附余
　　凡雨阳倡则成阴倡则不成今云过西则雨云过东则不雨是其騐也谚曰云徃东括塲风方知俗语乃是至理
　　彖曰小畜柔得位而上下应之曰小畜
　　健而防刚中而志行乃亨
　　宻云不雨尚徃也自我西郊施未行也
　　卦名小畜其义何也以卦体言之也柔得位者多矣得位而上下不应阴且小安能畜阳之大乃六四防主也上二阳为其体初与四为正应下三阳连类而为其用非上下应之乎此所以为小畜也然何以亨也内外有健防之德二五得中行之体亨之道也而不特此也即其象而论之知我徃之可尚乗彼施之未行故小畜而即系之以亨也
　　象曰风行天上小畜君子以懿文德
　　懿説文专乆而羙也风行于天之下与地之上皆不足以畜物惟行于天上则刚猛之气物不可当万物皆为所畜矣兹防上风也干下天也其风行天上之象乎是明明示人以阳倡于阴之为小畜也君子观象而知所以法之矣风在上而文生焉吾自美吾文天虽下而德隆焉吾自羙吾德懿文德其究也作乐崇德荐上帝以配祖考
　　初九复自道何其咎吉【之防】
　　此即文王之事也羑里之囚西郊几不可复矣然彼畜而我防疑乎其非道而可咎也宻云不雨利徃利见畜之未极防以行权其复也自道也有何可得而咎也两彖虽无吉辞不妨直以吉加之
　　象曰复自道其义吉也
　　两彖无吉辞而直以吉加之何也圣人处常以经处变以权权者反经合道义之与比者也既自道矣揆之于义岂必显有占辞之吉而后吉之耶利徃利见其义吉也亦不可为典要之一端
　　九二牵复吉【之家人】
　　此即文王之同患难者也如范蠡之于勾践也利女贞去国君臣无异在家夫妇复则牵连而复吉不牵连而吉乎
　　象曰牵复在中亦不自失也
　　初之复刚而正也故虽与小畜之四应而不自失二之牵复则不在正而在中也中以为正亦不自失也所以吉也
　　九三舆説辐夫妻反目【之中孚】
　　此即殷之三仁也辐轮柱也老子三十辐为一毂説辐则轮破毂裂而不可行矣坤为大舆防本自坤来非舆乎三近四而为所畜将以为舆之可载而行也乃一阴下折孰知其为説辐之舆哉三刚正而四柔正有夫妻之象焉刚柔虽正而皆不中不夫妻反目乎反目者何象也互离为目之中孚象离则亦象目豚鱼吉而涉大川舆説辐则与中孚反矣非反目乎然説辐反目而何以不系凶咎悔吝之辞也亦不以成败论英雄之意也
</div>
    <div class="pagination">
<a href="易原就正_page4.html">上一页</a><a href="易原就正.html">1</a><a href="易原就正_page2.html">2</a><a href="易原就正_page3.html">3</a><a href="易原就正_page4.html">4</a><span class="current-page">5</span><a href="易原就正_page6.html">6</a><a href="易原就正_page7.html">7</a><a href="易原就正_page8.html">8</a><a href="易原就正_page9.html">9</a><a href="易原就正_page10.html">10</a><span>...</span><a href="易原就正_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
