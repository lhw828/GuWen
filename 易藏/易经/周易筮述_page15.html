<!DOCTYPE html>
<html>
 <head>
  <meta charset="utf-8"/>
  <title>
   周易筮述 - 第 15 页/共 18 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易筮述 - 第 15 页/共 18 页
  </h1>
  <div class="content">
   周易筮述卷六
　　钦定四库全书
　　周易筮述卷七
　　华隂王宏撰撰
　　左传国语占第十三
　　周史有以周易见陈侯者陈侯使筮之遇观【坤下巽上】之否【坤下干上否观六四爻变而为否】曰是谓观国之光利用宾于王【此周易观卦六四爻辞易之为书六爻皆有变象又有互体圣人随其义而论之】此其代陈有国乎不在此其在异国非此其身在其子孙光逺而自他有耀者也坤土也巽风也干天也风为天于土上山也【巽变为干故曰风为天自二至四有艮象艮为山】有山之材而照之以天光于是乎居土上【山则材之所生上有干下有坤故言居土上照之以天光】故曰观国之光利用宾于王【四为诸侯变而之干有国朝王之象】庭实旅百奉之以玉帛天地之美具焉故曰用宾于王【艮为门庭干为金玉坤为布帛诸侯朝王陈贽币之象旅陈也百言物备】犹有观焉故曰其在后乎【因观文以博占故云犹有观非在己之言故知在子孙】风行而着于土故曰其在异国乎若在异国必姜姓也姜大岳之后也【姜姓之先为尧四岳】山岳则配天物莫能两大陈衰此其昌乎【变而象艮故知当兴于大岳之后得大岳之权则有配天之大功故知陈必衰】及陈之初亡也【昭八年楚灭陈】陈桓子始大于齐【桓子敬仲五世孙陈无宇】其后亡也【哀十七年楚复灭陈】成子得政【成子陈常也敬仲八世孙陈完有礼于齐子孙世不忘徳徳协于卜故传备言其终始卜筮者圣人所以定犹豫决疑似因生义教者也尚书洪范通筮以同卿士之数南蒯卜乱而遇元吉惠伯答以忠信则可臧防卜遂其应丘明故举诸县騐于行事者以示来世而君子志其善者逺者他皆放此荘公二十二年】
　　此占取互体甚明説象无滞碍
　　毕万筮仕于晋遇屯【震下坎上屯】之比【坤下坎上比屯初九变而为比】辛廖占之曰吉【辛廖晋大夫】屯固比入吉孰大焉其必蕃昌【屯险难所以为坚固比亲宻所以得入】震为土【震变为坤】车从马【震为车坤为马】足居之【震为兄】兄长之【震为长男】母覆之【坤为母】众归之【坤为众】六体不易【初一爻变有此六义不可易也】合而能固安而能杀公侯之卦也【比合屯固坤安震杀故曰公侯之卦】公侯之子孙必复其始【毕万公髙之后传为魏之子孙众多张本闵公元年】
　　啓谓一爻变则以本卦变爻辞占此占未尝不取之卦且不特论一爻兼取贞悔卦体可见古人占法之不拘也
　　成季之将生也桓公使卜楚丘之父卜之【卜楚丘鲁掌卜大夫】曰男也其名曰友在公之右【在右言用事】间于两社为公室辅【两社周社亳社两社之间朝廷执政所在】季氏亡则鲁不昌又筮之遇大有【干下离上大有】之干【干下干上干大有六五变而为干】曰同复于父敬如君所【筮者之辞也干为君父离变为干故曰同复于父见敬与君同】及生有文在其手曰友遂以命之【闵公二年】
　　此筮而不用易辞者
　　秦伯伐晋卜徒父筮之吉【徒父秦之掌卜者卜人而用筮不能通三易之占故据其所见杂占而言之】涉河侯车败诘之【秦伯之军渉河则晋侯车败也秦伯不解谓败在己故诘之】对曰乃大吉也三败必晋君其卦遇蛊【巽下艮上蛊】曰千乘三去三去之余其雄狐夫狐蛊必其君也【于周易利渉大川往有事也亦秦胜晋之卦也今此所言盖卜筮书杂辞以狐蛊为君其义欲以喻晋惠公其象未闻】蛊之贞风也其悔山也【内卦为贞外卦为悔巽为风秦象艮为山晋象】嵗云秋矣我落其实而取其材所以克也【周九月夏之七月孟秋也艮为山山有木今嵗已秋风吹落山木之实则材为人所取】实落材亡不败何待三败及韩【晋侯车三壊】壬戌战于韩原秦晋侯以归【僖公十五年】
　　此亦不用易辞特以贞悔分彼我
　　晋献公筮嫁伯姬于秦遇归妹【兑下震上妇妹】之暌【兑下离上暌归妹上六变而为暌】史苏占之曰不吉【史苏晋卜筮之史】其繇曰士刲羊亦无也女承筐亦无贶也【周易归妹上六爻辞也血也贶赐也刲羊士之功承筐女之职上六无应所求不故下刲无血上承无实不吉之象也离为中女震为长男故称士女】西邻责言不可偿也【将嫁女于西而遇不吉之卦故知有责让之言不可报偿】归妹之暌犹无相也【归妹女嫁之卦暌乖离之象故曰无相相助也】震之离亦离之震【二卦变而气相通】为雷为火为嬴败姬【嬴秦姓姬晋姓震为雷离为火火动炽而害其母女嫁反害其家之象故曰为嬴败姬】车説其輹火焚其旗不利行师败于宗丘【輹车下防也丘犹邑也震为车离为火上六爻在震则无应故车脱輹在离则失位故火焚旗言皆失车火之用也车败旗焚故不利行师火还害母故败不出国近在宗邑】归妹暌冦张之弧【此睽上九爻辞也处暌之极故曰暌失位絶故遇冦难而有弓矢之警皆不吉之象】侄其从姑【震为木离为火火从木生离为震妹于火为姑谓我侄者我谓之姑谓子圉质秦】六年其逋逃归其国而弃其家【逋亡也家谓子圉妇懐嬴】明年其死于髙梁之虚【惠公死之明年文公入杀懐公于髙梁髙梁晋地在平阳杨氏县西南凡筮者用周易则其象可推非此而往则临时占者或取于象或取于气或取于时日旺相以成其占若尽附防以爻象则构虚而不经故畧言其归趣他皆放此】及惠公在秦曰先君若从史蘓之占吾不及此夫韩简侍曰象也筮数也物生而后有象象而后有滋滋而后有数先君之败徳及可数乎史蘓是占勿从何益【言以象示筮以数告象数相因而生然后有占占所以知吉凶不能变吉凶故先君败徳非筮数所生虽复不从史蘓不能益祸也】诗曰下民之孽匪降自天噂沓背憎职竞由人【诗小雅言民之有邪恶非天所降噂沓面语背相憎疾皆人竸所主作因以讽諌惠公有以召此祸也僖公十五年】
　　喻氏云僖公九年九月晋献公卒公子夷吾许秦穆公重赂穆公纳之【十一月】是为惠公十年不与秦赂十一年晋荐饥乞籴于秦秦输之粟十四年秦饥乞籴于晋晋闭之籴十五年九月秦伯伐晋晋侯十一月归晋侯十六年晋太子圉质秦秦妻之【质秦应占言侄其从姑妻之即懐嬴】二十二年子圉逃归晋【应占言逃归其国而弃其家】二十三年九月惠公卒子圉立是为懐公二十四年九月秦穆公纳公子重耳是为文公二月壬寅入晋师懐公奔髙梁戊申文公使杀懐公于髙梁【应占言死于髙梁之虚】史苏之占一何神也使晋侯践言报施秦师不兴占其能应乎然史苏谓嫁伯姬不吉今乃以伯姬脱身逃难惠公犹曰先君若从史苏之占吾不及此不自反而咎先君误矣夫
　　秦伯师于河上将纳王狐偃言于晋侯曰求诸侯莫如勤王【勤纳王也】诸侯信之且大义也继文之业而信宣于诸侯今为可矣【晋文侯仇为平王侯伯匡辅周室】使卜偃卜之曰吉遇黄帝战于阪泉之兆【黄帝与神农之后姜氏战于阪泉之野胜之今得其兆故以为吉】公曰吾不堪也【文公自以为己当此兆故曰不堪】对曰周礼未改今之王古之帝也【言周徳虽衰其命未改今之周王自当帝兆不谓晋】公曰筮之筮之遇大有【干下离上大有】之暌【兑下离上暌大有九三变而为暌】曰吉遇公用享于天子之卦【大有九三爻辞也三为三公而得位变而为兑兑为説得位而説故能为王所宴飨也】战克而王享吉孰大焉【言卜筮协吉】且是卦也【方更总言二卦之义不系于一爻】天为泽以当日天子降心以逆公不亦可乎【干为天兑为泽干变为兑而上当离离为日日之在天垂曜在泽天子在上説心在下是降心逆公之象】大有去暌而复亦其所也【言去暌卦还论大有亦有天子降心之象干尊离卑降尊下卑亦其义也】戊午晋侯朝王王飨醴命之宥【僖公二十五年】
　　邾文公卜迁于绎【绎邾邑】史曰利于民而不利于君邾子曰苟利于民孤之利也天生民而树之君以利之也民既利矣孤必与焉左右曰命可长也君何弗为邾子曰命在养民死之短长时也民苟利矣迁也吉莫如之【左右以一人之命为言文公以百姓之命为主一人之命吝有短长不可如何百姓之命乃传世无穷故徙之】遂迁于绎五月邾文公卒君子曰知命【文公十三年】
　　此不从占辞而言之善者虽凶亦吉
　　郑公子曼满与王子伯寥语欲为卿【二子郑大夫】伯廖告人曰无徳而贪其在周易丰【离下震上丰】之离【丰上六变而为纯离也周易论变故虽不筮必以变言其义丰上六曰丰其屋蔀其家闚其户阒其无人三嵗不觌凶义取无徳而大其屋不过三嵗必灭亡】弗过之矣【不过三年】间一嵗郑人杀之【宣公七年】
　　此不筮者
　　晋荀林父救郑先縠【彘季】佐之及河闻郑既及楚平桓子【林父】欲还彘子不可以中军佐济知庄子曰此师殆哉【庄子荀首】周易有之在师【坎下坤上师】之临【兑下坤上临师初六变而之临】曰师出以律否臧凶【此师卦初六爻辞律法否不也】执事顺成为臧逆为否【今彘子逆命不顺成故应不臧之凶】众散为弱【坎为众今变为兑兑柔弱】川壅为泽【坎为川今变为兑兑为泽是川见壅】有律以如已也【如从也法行则人从法法败则法从人坎为法象今为众则散为川则壅是失法之用从人之象】故曰律否臧且律竭也【竭败也坎变为兑是法败】盈而以竭夭且不整所以凶也【水遇夭塞不得整流则竭涸也】不行之谓临【水变为泽乃成临卦泽不行之物】有帅而不从临孰甚焉此之谓矣【譬彘子之违命亦不可行】果遇必败【遇敌】彘子尸之【主此祸】虽免而归必有大咎【为明年晋杀先縠宣公十二年】
　　此不假筮而知吉凶者
　　晋楚遇于鄢陵苖贲皇言于晋侯曰楚之良在其中军王族而已请分良以击其左右而三军萃于王卒【萃集也】必大败之公筮之史曰吉其卦遇复【震下坤上复无变】曰南国防射其元王中厥目【此卜者辞也复阳长之卦阳气起于南行推隂故曰南国防也南国势防则离受其咎离为诸侯又为目阳气激南飞矢之象故曰射其元王中厥目】国防王伤不败何待公从之【从其言而战】有淖于前【淖泥也】乃皆左右相违于淖【违避也】歩毅御晋厉公栾鍼为右【歩毅即郤毅】彭名御楚共王潘党为右石首御郑成公唐苟为右栾范以其族夹公行【二族强故在公左右】陷于淖栾书将载晋侯鍼曰书退国有大任焉得专之【在君前故子名其父大任谓元帅之职】且侵官冐也【载公为侵官】失官慢也【去将而御失官也】离局奸也【逺其部曲为离局】有三罪焉不可犯也乃掀公以出于淖【掀举也】癸巳潘尫之党与养由基蹲甲而射之彻七札焉【党潘尫之子蹲聚也一发逹七札言其能陷坚】以示王曰君有二臣如此何忧于战【二子以射夸王】王怒曰大辱国【贱其不尚知谋】诘朝尔射死艺【言女以射自多必当以艺死也诘朝犹明朝是战日】吕锜夣射月中之退入于泥【吕锜魏锜】占之曰姬姓日也【周世姬姓尊】异姓月也【异姓卑】必楚王也射而中之退入于泥亦必死矣【锜自入泥亦死象】及战射共王中目王召养由基与之两矢使射吕锜中项伏弢【弢弓衣】以一矢复命【言一发而中成公十六年】
　　此筮而不用易辞者
　　喻氏云此卦占辞与卦象絶不类注终未的确意者震坤拱巽离在中间楚正南国今有东方震西南角坤而无巽离西南共坤各得坤一半坤为国岂非南国防乎巽为白眼离为目无离无巽岂非丧目乎震为苍竹岂非矢乎若只就两体占贞悔亦可以旁通矣
　　穆姜薨于东宫【太子宫也穆姜滛侨如欲废成公故徙居东宫事在成十六年】始往而筮之遇艮之八【艮下艮上艮周礼太卜掌三易然则杂用连山归藏周易三易皆以七八为占故言遇艮之八】史曰是谓艮之随【震下兑上随史疑占易遇八为不利故更以周易占变爻得随卦而论之】随其出也【史为随非闭固之卦】君必速出姜曰亡【亡犹无也】是于周易曰随元亨利贞无咎【易筮皆以变者占遇一爻变义异则论彖故姜亦以彖为占也史据周易故指言周易以折之】元体之长也亨嘉之防也利义之和也贞事之干也体仁足以长人嘉防足以合礼利物足以和义贞固足以干事然故不可诬也是以虽随无咎【言不诬四徳乃遇随无咎明无四徳者则为滛而相随非吉事】今我妇人而与于乱固在下位【妇人卑于丈夫】而有不仁不可谓元不靖国家不可谓亨作而害身不可谓利弃位而姣【姣滛之别名】不可谓贞有四徳者随而无咎我皆无之岂随也哉我则取恶能无咎乎必死于此弗得出矣【传言穆姜辨而不徳襄公九年】
　　郑皇耳帅师侵卫孙文子卜追之献兆于定姜姜氏问繇曰兆如山陵有夫出征而丧其雄姜氏曰征者丧雄御冦之利也大夫圗之卫人追之孙蒯获皇耳于犬丘【襄公十年】
　　齐棠公之妻东郭偃之姊也【棠公齐棠邑大夫】东郭偃臣崔武子棠公死偃御武子以吊焉见棠姜而美之【美其色也】使偃取之【为己取也】偃曰男女辨姓【辨别也】今君出自丁【齐丁公崔杼之祖】臣出自桓不可【齐桓公小白东郭偃之祖同姜姓故不可昏】武子筮之遇困【坎下兑上困】之大过【巽下兑上大过困六三变为大过】史皆曰吉【阿崔子】示陈文子文子曰夫从风【坎为中男故曰夫变而为巽故曰从风】风陨妻不可娶也【风能陨落物者变而陨落故曰妻不可娶】且其繇曰困于石据于蒺藜入于其宫不见其妻凶【困六三爻辞】困于石往不济也【坎为险为水水之险者石不可以动】据于蒺藜所恃伤也【坎为险兑为泽泽之生物而险者蒺藜恃之则伤】入于其宫不见其妻凶无所归也【易曰非所困而困名必辱非所据而据身必危既辱且危死其将至妻其可得见耶今卜昏而遇此卦六三失位无应则丧其妻失其所归也】崔子曰也何害先夫当之矣【寡妇曰言棠公已当此凶】遂取之庄公通焉后庆封讨崔氏其妻缢崔子无归乃缢【终入于其宫不见其妻凶襄公二十五年】
　　此违筮而有祸者
　　蔡侯之如晋也郑伯使游吉如楚及汉楚人还之曰宋之盟君实亲辱【君谓郑伯】今吾子来寡君谓吾子姑还吾将使驲奔问诸晋而以告【问郑君应来朝否】子大叔曰宋之盟君命将利小国而亦使安定其社稷镇抚其民人以礼承天之休【休福禄也】此君之宪令而小国之望也【宪法也】寡君是故使吉奉其皮币【聘用乘皮束帛】以嵗之不易聘于下执事【言嵗有饥荒之难故郑伯不得自朝楚】今执事有命曰女何与政令之有必使而君弃而封守跋渉山川蒙犯霜露以逞君心小国将君是望敢不唯命是听无乃非盟载之言以阙君徳而执事有不利焉小国是惧不然其何劳之敢惮子大叔归复命告子展曰楚子将死矣不修其政徳而贪昧于诸侯以逞其愿欲乆得乎周易有之在复【震下坤上复】之颐【震下艮上颐复上六变得颐】曰迷复凶【复上六爻辞也复反也极隂反阳之卦上处极位迷而复反失道已逺逺而无应故凶】其楚子之谓乎欲复其愿【谓欲得郑朝以复其愿】而弃其本【不修徳】复归无所是谓迷复【失道已逺又无所归】能无凶乎君其往也送而归以快楚心【言楚子必死君往当送其】楚几十年未能恤诸侯也【几近也言失道逺者复之亦难】吾乃休吾民矣【休息也言楚不能复为害】禆灶曰今兹周王及楚子皆将死【禆灶郑大夫】嵗弃其次而旅于明年之次以害鸟帑周楚恶之【旅客处也嵗星弃星纪之次客在枵嵗星所在其国有福失次于北祸冲在南南为朱乌乌尾曰帑鹑火鹑尾周楚之分故周王楚子受其咎俱论嵗星过次梓慎则曰宋郑饥禆灶则曰周楚王死故备举以示卜占惟人所在襄公二十八年】
　　此亦不筮者
　　晋侯求医于秦秦伯使医和视之曰疾不可为也是谓近女室疾如蛊【蛊惑疾】非鬼非食惑以丧志【惑女色而失志】良臣将死天命不祐【良臣不匡救君过故将死而不为天所祐】公曰女不可近乎对曰节之先王之乐所以节百事也故有五节【五声之节】迟速本末以相及中声以降五降之后不容弹矣【此谓先王之乐得中声声成五降而息也降罢退】于是乎有烦手滛声慆堙心耳乃忘平和君子弗听也【五降而不息则杂声并奏所谓郑卫之声】物亦如之【言百事皆如乐不可失节】至于烦乃舎也已无以生疾【烦不舎则生疾】君子之近琴瑟以仪节也非以慆心也【为心之节仪使动不过度】天有六气【谓隂阳风雨晦明也】降生五味【谓金味辛木味酸水味咸火味苦土味甘皆由隂阳风雨而生】发为五色【辛色白酸色青咸色黒苦色赤甘色黄发见也】徴为五声【白声商青声角黒声羽赤声徴黄声宫徴騐也】滛生六疾【滛过也滋味声色所以养人然过则生害】六气曰隂阳风雨晦明也分为四时序为五节【六气之化分而序之则成四时得五行之节】过则为灾隂滛寒疾【寒过则为冷】阳滛热疾【热过则喘渴】风滛末疾【末四肢也风为缓急】雨滛腹疾【雨湿之气为泄注】晦滛惑疾【晦夜也为宴寝过节则心惑乱】明滛心疾【明昼也思虑烦多心劳生疾】女阳物而晦时滛则生内热惑蛊之疾【女常随男故言阳物家道常在夜故言晦时】今君不节不时能无及此乎出告赵孟赵孟曰谁当良臣对曰主是谓矣主相晋国于今八年晋国无乱诸侯无阙可谓良矣和闻之国之大臣荣其宠禄任其大节有灾祸兴而无改焉【改改行以救灾】必受其咎今君至于滛以生疾将不能圗恤社稷祸孰大焉主不能御吾是以云也【云主将死】赵孟曰何谓蛊对曰滛溺惑乱之所生也【溺沈没于嗜欲】于文皿虫为蛊【文字也皿器也器受虫害者为蛊】谷之飞亦曰蛊【谷乆积则变为飞虫名曰蛊】在周易女惑男风落山谓之蛊【巽下艮上蛊巽为长女为风艮为少男为山少男而説长女非匹故惑山木得风而落】皆同物也【物犹类也】赵孟曰良医也厚其礼而归之【赠贿之礼昭公元年】
　　此亦不筮者
　　穆子之生也庄叔以周易筮之【庄叔穆子父得臣也】遇明夷【离下坤上明夷】之谦【艮下坤上谦明夷初九变为谦】以示卜楚丘【楚丘卜人姓名】曰是将行【行出奔】而归为子祀【奉祭祀】以防人入其名曰牛卒以馁死明夷日也【离为日夷伤也日明伤】日之数十【甲至癸】故有十时亦当十位自王已下其二为公其三为卿【日中当王食时当公平旦为卿鸡鸣为士夜半为皁人定为舆黄昏为日入为僚晡时为仆日昳为台隅中日出阙不在第尊王公旷其位】日上其中【日中盛明故以当王】食日为二【公位】旦日为三【卿位】明夷之谦明而未融其当旦乎【融朗也离在坤下日在地中之象又变为谦谦道卑退故曰明而未融日明未融故曰其当旦乎】故曰为子祀【荘叔卿也卜豹为卿故知为子祀】日之谦当鸟故曰明夷于飞【离为日为鸟离变为谦日光不足故当鸟鸟飞行故曰于飞】明而未融故曰垂其翼【于日为未融于鸟为垂翼】象日之动故曰君子于行【明夷初九得位有应君子象也在明伤之世居谦下之位故将避难而行】当三在旦故曰三日不食【旦位在三又非食时故曰三日不食】离火也艮山也离为火火焚山山败【离艮合体故】于人为言【艮为言】败言为防【为离所焚故言败】故曰有攸往主人有言言必防也【离变为艮故言有所往往而见烧故主人有言言而见败故必防言】纯离为牛【易离上离下离畜牝牛吉故言纯离为牛】世乱防胜胜将适离故曰其名曰牛【离焚山则离胜譬世乱则防胜山焚则离独存故知名牛也竖牛非牝牛故不吉】谦不足飞不翔【谦道冲退故飞不逺翔】垂不峻翼不广【峻髙也翼垂下故不能广逺】故曰其为子后乎【不逺翔故知不逺去】吾子亚卿也抑少不终【旦日正卿之位荘叔父子世为亚卿位不足以终尽卦体盖引而致之昭公五年】
　　卫襄公夫人姜氏无子【姜氏宣姜】嬖人婤姶生孟絷孔成子梦康叔谓己立元【成子卫卿孔逹之孙烝鉏也元孟絷弟梦时元未生】余使羁之孙圉与史苟相之【羁烝鉏子苟史朝子】史朝亦梦康叔谓己余将命而子苟与孔烝鉏之曽孙圉相元史朝见成子告之梦梦协【协合也】晋韩宣子为政聘于诸侯之嵗【在二年】婤姶生子名之曰元孟絷之足不良弱行【跛也】孔成子以周易筮之曰元尚享卫国主其社稷【命蓍辞】遇屯【震下坎上屯】又曰余尚立絷尚克嘉之【嘉喜也】遇屯之比【坤下坎上比屯初九爻变】以示史朝史朝曰元亨又何疑焉【周易曰屯元亨】成子曰非长之谓乎【言屯之元亨谓年长非谓名元】对曰康叔名之可谓长矣【善之长也】孟非人也将不列于宗不可谓长【足跛非全人不可列为宗主】且其繇曰利建侯【繇卦辞】嗣吉何建建非嗣也【嗣子有常位故无所卜又无所建今以位不定卜嗣得吉则当从吉而建之也】二卦皆云【谓再得屯卦皆有建侯之象】子其建之康叔命之二卦告之筮袭于梦武王所用也弗从何为【外传云大誓曰朕梦协朕卜袭于休祥戎商必克此武王辞】弱足者居【跛则偏弱居其家不能行】侯主社稷临祭祀奉人民事鬼神从防朝又焉得居各以所利不亦可乎【孟跛利居元吉利建】故孔成子立灵公【灵公元也昭公七年】
　　南蒯之将叛也其乡人或知之过之而叹【乡人过蒯而叹】且言曰恤恤乎湫乎攸乎【恤恤忧患湫愁隘攸悬危之貌】深思而浅谋迩身而逺志家臣而君圗【家臣而圗人君之事故言思深而谋浅身近而志逺】有人矣哉【言今有此人微以感之】南蒯枚筮之【不指其事泛卜吉凶】遇坤【坤下坤上坤】之比【坤下坎上以坤六五爻变】曰黄裳元吉【坤六五爻变辞】以为大吉也示子服惠伯曰即欲有事何如惠伯曰吾尝学此矣忠信之事则可不然必败外强内温忠也【坎险故强坤顺故温强而能温所以为忠】和以率贞信也【水和而土安正和正信之本也】故曰黄裳元吉黄中之色也裳下之餙也元善之长也中不忠不得其色【言非黄】下不共不得其餙【不为裳】事不善不得其极【失中徳】外内倡和为忠【不相违也】率事以信为共【率犹行也】供养三徳为善【三徳谓正直刚克柔克也】非此三者弗当【非忠信善不当此卦】且夫易不可以占险将何事也且可餙乎【夫易犹此易谓黄裳元吉之卦问其何事欲令从下之饰】中美为黄上美为元下美则裳三成可筮【三美尽备吉可如筮】犹有阙也筮虽吉未也【有阙谓不三成】费人卒叛南氏南蒯奔齐【昭公十二年】秋龙见于绛郊【绛晋国都】魏献子问于蔡墨【蔡墨晋太史】曰吾闻之虫莫知于龙以其不生得也谓之知信乎对曰人实不知非龙实知【言龙无知乃人不知之耳】古者畜龙故国有豢龙氏有御龙氏【豢御养也】献子曰是二氏者吾亦闻之而不知其故是何谓也对曰昔有飂叔安【飂古国也叔安其君名】有裔子曰董父【裔逺也孙之后为裔】实甚好龙能求其嗜欲以饮食之龙多归之乃扰畜龙以服事帝舜帝赐之姓曰董【扰顺也】氏曰豢龙【豢龙官名官有世功则以官氏】封诸鬷川鬷夷氏其后也【鬷水上夷皆董姓】故帝舜氏世有畜龙及有夏孔甲扰于有帝【孔甲少康之后九世君也其徳能顺于天】帝赐之乘龙河汉各二【合为四】各有雌雄孔甲不能食而未获豢龙氏有陶唐氏既衰其后有刘累【陶唐尧所治也】学扰龙于豢龙氏以事孔甲能饮食之夏后嘉之赐氏曰御龙【夏后孔甲】以更豕韦之后【更代也以刘累代彭姓之豕韦累寻迁鲁县豕韦复国至商而灭累之后世复承其国为豕韦氏在襄公二十四年】龙一雌死潜醢以食夏后【潜藏也藏以为临明龙不知】夏后飨之既而使求之【求致龙也】惧而迁于鲁县【不能致龙故惧迁鲁县自贬退也鲁县今鲁阳】范氏其后也【晋范氏也】献子曰今何故无之对曰夫物物有其官官修其方【方法术】朝夕思之一日失职则死及之【失职有罪】失官不食【不食禄】官宿其业【宿犹安也】其物乃至【设水官修则龙至】若泯弃之物乃坻伏【泯灭也坻止也】欝湮不育【欝滞也湮塞也有生也】故有五行之官是谓五官实列受姓氏封为上公【爵上公】祀为贵神社稷五祀是尊是奉【五官之君长能修其业者死皆配食于五行之神为王者所尊奉】木正曰勾芒【正官长也取木生勾曲而有芒角也其祀重焉】火正曰祝融【祝融明貌其祀犂焉】金正曰蓐收【秋物摧蓐而可收也其祀该焉】水正曰冥【水隂而幽冥其祀修及熙焉】土正曰后土【土为羣物主故称后也其祀句龙焉在家则祀中霤在野则为社】龙水物也水官弃矣故龙不生得【弃废也】不然周易有之【言若不尔周易无縁有龙】在干【干下干上干】之姤【巽下干上姤干初九变】曰潜龙勿用【干初九爻辞】其同人【离下干上同人干九二变】曰见龙在田【干九二爻辞】其大有【干下离上大有干九五变】曰飞龙在天【干九五爻辞】其夬【干下兑上夬干上九变】曰亢龙有悔【干上九爻辞】其坤【坤下坤上坤干六爻皆变】曰见羣龙无首吉【干用九爻辞】坤之剥【坤下艮上剥坤上六变】曰龙战于野【坤上六爻辞】若不朝夕见谁能物之【物谓上六卦所称龙各不同也今説易者皆以龙喻阳气如史墨之言则为皆是真龙】献子曰社稷五祀谁氏之五官也【问五官之长皆是谁】对曰少皥氏有四叔【少皥金天氏】曰重曰该曰脩曰熙实能金木及水【能治其官】使重为句芒【木正】该为蓐收【金正】脩及熙为冥【二子相代为水正】世不失职遂济穷桑此其三祀也【穷桑少皥之号也四子能治其官使不失职济成少皥之功死皆为民所祀穷桑地在鲁北】颛顼氏有子曰犂为祝融【犂为火正】共工氏有子曰句龙为后土【共工在大皥后神农前以水名官者其子句龙能平水土故死而见祀】此其二祀也后土为社【方答社稷故明言为社】稷田正也【掌播殖也】有烈山氏之子曰柱为稷【烈山氏神农世诸侯】自夏以上祀之【祀柱】周弃亦为稷【弃周之始祖能播百谷汤既胜夏废柱而以弃代之】自商以来祀之【传言蔡墨之博物昭公二十九年】
　　此亦不筮者
　　赵简子问于史墨曰季氏出其君而民服焉诸侯与之君死于外而莫之或罪也对曰物生有两有三有五有陪贰故天有三辰【谓有三】地有五行【谓有五】体有左右【谓有两】各有妃耦【谓陪贰】王有公诸侯有卿皆有贰也天生季氏以贰鲁侯为日乆矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉【奉之无常人言唯徳也】君臣无常位自古以然【史墨迹古今以实言】故诗曰髙岸为谷深谷为陵【诗小雅言髙下有变易】三后之姓于今为庶主所知也【三后虞夏商】在易卦雷乘干曰大壮【干下震上大壮震在干上故曰雷乘干】天之道也【干为天子震为诸侯而在干上君臣易位犹臣大彊壮若天上有雷】昔成季友桓之季也文姜之爱子也始震而卜卜人谒之曰生有嘉闻【嘉名闻于世】其名曰友为公室辅及生如卜人之言有文在其手曰友遂以名之既而有大功于鲁【立僖公】受费以为上卿至于文子武子【文子行父武子宿】世増其业不废旧绩鲁文公薨而东门遂杀适立庶鲁君于是乎失国【失国权】政在季氏于此君也四公矣民不知君何以得国是以为君慎器与名不可以假人【器车服名爵号昭公三十二年】
　　此亦不筮者
　　喻氏云愚按昭公干侯之事与夏王相弑商丘周厉王崩于彘皆天地间人道非常之大变也史墨乃妄引陪贰之説而谓天生季氏以贰鲁侯又明言社稷君臣无常奉无常位且妄引诗易以对左氏从而书之其与春秋书公薨干侯如青天白日不可掩蔽以诛季氏不臣之罪者异矣呜呼春秋何等时耶功利之习壊烂人心君臣大义澌灭殆尽不惟乱臣贼子如三家者放逐其君为不知有君而惟季氏之服诸侯不知有君而惟季氏之与史墨不知有君而放言无忌赵简子不知有君而听言不辨左氏亦不知有君而载言不择夫岂知陵谷迁改乃地道之变而非常雷天大壮乃天道之常初非志变况易乃崇阳抑隂之书雷在天上夫子大象但取其成四阳壮长之卦而曰君子以非礼弗履耳未必如杜注所谓君臣易位也史墨不求其义妄引以对可谓诬天矣天但使季氏贰君何尝使季氏逐君哉如墨言一归之天道则公僭王卿僭侯乱臣贼子接迹于世矣纲常安在然则春秋夫子作也易象夫子翼也道一而已请得为易大壮一洗史墨之恶论
　　晋赵鞅卜救郑遇水适火【水火之兆】占诸史赵史墨史【皆晋史】史曰是谓沈阳【火阳得水故沈】可以兴兵【兵隂类也故可以兴兵】利以伐姜不利子商【姜齐姓子商谓宋】伐齐则可敌宋不吉史墨曰盈水名也子水位也【赵鞅姓盈宋姓子水盈坎乃行子姓又得北方水位】名位敌不可干也【二水俱盈故言不可干】炎帝为火师【神农有火瑞以火名官】姜姓其后也水胜火伐姜则可史赵曰是谓如川之满不可游也【既盈而得水位故为如川之满不可冯游言其波流盛】郑方有罪不可救也【郑以嬖宠伐人故以为有罪】救郑则不吉不知其他【救郑则当伐宋故不吉也】阳虎以周易筮之遇泰【干下坤上泰】之需【干下坎上需泰六五变】曰宋方吉不可与也【不可与战泰六五曰帝乙归妹以祉元吉帝乙纣父立为天子故称帝乙隂而得中有似王者嫁妹得如其愿受福禄而大吉】微子啓帝乙之元子也宋郑甥舅也【宋郑为昬姻甥舅之国宋为微子之后今卜得帝乙卦故以为宋吉】祉禄也若帝乙之元子归妹而有吉禄我安得吉焉乃止【吉在彼则我伐之为不吉哀公九年】以上左传
　　单襄公疾召顷公告之曰必善晋周将得晋国成公之归也吾闻晋之筮之也【成公晋文公之庶子成公黒臀也归者自周归于晋晋赵穿弑灵公赵盾逆公子黒臂于周而立之蓍曰筮筮立成公】遇干【干下干上乾】之否【坤下干上否干初九九二九三变而之否也】曰配而不终君三出焉【干天也君也故曰配配先君也不终子孙不终为君也干下变为坤坤地也臣也天地不交曰否变有臣象三爻故三世而终上有干干天子也五亦天子天体不变周天子国也三爻有三变故君三出于周】一既往矣后之不知其次必此【一谓成公已往为晋君也后之不知不知最后者在谁也其次必此次成公而往者必周子也】及厉公之乱周子立是谓悼公
　　晋公子重耳亲筮之曰尚有晋国【尚上也命筮之辞也礼曰某子尚享之】得贞屯悔豫皆八也【内曰贞外曰悔震下坎上屯坤下震上豫得此两卦震在屯为贞在豫为悔八谓震两隂爻在贞在悔皆不动故曰皆八谓爻无为也】筮史占之皆曰不吉【筮史筮人掌三易以辨九筮之名一夏连山二殷归藏三周易以连山归蔵占此两卦皆言不吉】闭而不通爻无为也【闭壅也震为动动遇坎坎为险阻闭塞不通无所为也】司空季子曰吉是在易皆利建侯【建立也以周易占之二卦皆吉也屯初九曰利建侯豫大象曰利建侯行师吉】不有晋国以辅王室安能建侯我命筮曰尚有晋国筮告我曰利建侯得国之务也吉孰大焉【务犹趋也】震车也【易坤为大车震为动为雷今云车者车亦动声象雷其为小车乎】坎水也坤土也屯厚也豫乐也车班外内顺以训之【车雷也班徧也徧外内者谓屯之内有震豫之外亦有震坤顺也豫内为坤屯二与四亦为坤】泉原以资之【资财也屯三至五豫二至四皆有艮象豫三至五有坎象艮山坎水水在山上为泉源流而不竭也】土厚而乐其实不有晋国何以当之【屯豫皆有坤象重坤故厚豫为乐当应也】震雷也车也坎劳也水也众也【易以坤为众坎为水水亦众之类故云】主雷与车【内为主也】而尚水与众【坎象皆在上故尚水与众】车有震武也【震威也车声轩隆象有威武】众而顺文也【坤为众为顺为文象有文徳为众所归】文武具厚之至也故曰屯【屯厚也】其繇曰元亨利贞勿用有攸往利建侯【繇卦辞也亨通也贞正也攸所也往之也小人勿用有所之君子则利建侯行师】主震雷长也故曰元【内为主震为长男为雷雷为诸侯故曰元元善之长也】众而顺嘉也故曰亨【嘉善也众顺服善故曰亨亨嘉之防也】内有震雷故利贞【屯内有震贾侍中云震以动之利也侯以正国贞也利义之和也贞事之干也】车上水下必霸【车震也水坎也车动而上威也水动而下顺也有威而众从故必霸也】小事不济壅也故曰勿用有攸往【济成也小事小人之事壅震动而遇坎坎为险阻故曰勿用有所往也】一夫之行也【一夫一人也易曰震一索而得男故曰一夫又曰震作足故为行也】众顺而有武威故曰利建侯【覆述上事】坤母也震长男也母老子彊故曰豫【豫乐也】其繇曰利建侯行师居乐出威之谓也【居乐母在内也出威震在外也居乐故利建侯出威故利行师】是二者得国之卦也【二者屯豫也】十月惠公卒十二月秦伯纳公子【内传鲁僖公二十三年九月晋惠公卒而此云十月贾侍中以为闰余十八闰在十二月后鲁失闰以闰月为正月晋以九月为十月而置闰也秦伯以十二月始纳公子公子以二十四年正月入晋桑泉】董因迎公子于河【因晋大夫周太史辛有之后传曰辛有之二子董之晋故晋有董史】公问焉曰吾其济乎对曰嵗在大梁将集天行元年始受实沈之星也【嵗在大梁谓鲁僖公二十三年嵗星在大梁之次也集成也行道也言公将成天道也公以辰出晋祖唐叔所以封也而以参入晋星也元年谓文公即位之年鲁僖公二十四年嵗星去大梁在实沈之次受受于大梁也自胃七度至毕十一度为大梁自毕十二度至东井十五度曰实沈】实沈之虚晋人是居所以兴也【虚次也是居居其分次所主祀也传曰髙辛氏有子季曰实沈迁于大夏主祀参唐人是因成王灭唐而封叔虞南有晋水子燮改为晋侯故参为晋星】今君当之无不济矣【当嵗星在实沈之虚故无不成】君之行也嵗在大火大火阏伯之星也是谓大辰【君之行谓鲁僖五年重耳出奔时嵗在大火大火大辰也传曰髙辛氏有子曰阏伯迁于商丘祀大火】辰以成善后稷是相唐叔以封【成善谓辰为农祥周先后稷之所经纬以成善道相视也谓祀农祥以戒农事封者唐叔封时嵗在大火】瞽史记曰嗣续其祖如谷之滋必有晋国【瞽史记云唐叔之世将如商数今言嗣续其祖明趣同也言晋子孙将继续其先祖如谷之蕃滋故必有晋国】臣筮之得泰之八【干下坤上泰遇泰无动爻筮为侯泰三至五震为侯隂爻不动其数皆八故得泰之八与贞屯悔豫皆八义同】曰是谓天地配亨小往大来【阳下隂升故曰配亨小喻子圉大喻文公隂在外为小往阳在内为大来】今及之矣何不济之有且以辰出而以参入皆晋祥也【辰大火也参伐也参在实沈之次】而天之大纪也【所以大纪天时也传曰大火为大辰伐亦为大辰辰时也】济且秉成必霸诸侯【秉执也】子孙赖之君无惧矣公子济河召令狐臼衰桑皆降【三者皆晋邑召召其长也】
　　以上国语
　　按注解皆八未详朱氏程氏之解亦皆未合唯赵氏有云左氏载筮得八者凡三穆姜遇艮之八凡五爻变三上以九变初四五以六变第二爻不变此爻在艮为八在随亦八正与此同不云贞艮悔随而云艮之八者盖主不变爻为言也此有二説其一则七八皆不变今有八无七谓不变者皆八而无七也其二则艮之八一爻不变在下卦之二泰之八一爻不变在上卦之五故但称之八此占二三上不变渉上下卦下卦不变者八上卦不变者亦八谓上下卦之不变者皆八而非七以别于上卦得八而下卦否或下卦得八而上卦否者使他占得八而渉上下卦则亦云皆八矣贞屯悔豫句絶皆八自为一句按刘云庄云辞之所该有限必如左传国语所载占卦体卦象卦变又推互体始足以济辞所不及而前知耳故备録之以为法云
　　余论第十四
　　伏羲合五纬建五气消息祸福以为之元命潜龙氏筮之乃迎日推测疑后人所为
　　孔子曰易始于一分于三盛于五终于上初为元士二为大夫三为三公四为诸侯五为天子上为宗庙凡此六者隂阳所以进退君臣所以升降万人所以为象则也疑非孔子之言
　　焦赣长于灾变分六十四卦更直日用事以风雨寒温为侯一卦直一日用周易之序京房卦气主六日七分用太之序费直作易林序引孟康之法则以一爻主一日也焦氏以一卦直一日干直甲子坤直乙丑至未济直癸亥乃尽六十日而四正卦则直二分二至之日坎直冬至离夏至震春分兑秋分不在六十卦轮直之数为方伯监司之官是二至二分用事之日又是四时各专主之气各卦主时其占法各以其日观其善恶也史氏曰上经干起甲子泰甲戌噬嗑甲申至离三十卦一百八十日而三甲尽下经咸起甲午损甲辰震甲寅至节癸亥而终亦三十卦一百八十日而年一周所以焦京用以直日节曰天地节而四时成节后继以中孚小过既济未济者所以成坎离震兑四卦应子午夘酉为春夏秋冬四时两之以为八节是为分至啓闭每爻直十五日以应七十二候京房六十卦气之法四正之卦卦有六爻爻主一气其余六十卦卦有六爻别主一日凡主三百六日余有五日四分日之一每日分为八十分五日分为四百分日之一又分为二十分是四百二十分六十卦分之六七四十二卦别各得七分故每卦得六日七分也世称东汉郎顗明六日七分之学最为精妙者此也按以卦配气候自汉儒来有其説説各异唯以卦气起于中孚则同宋咸著论谓非圣人之防而朱氏难之言嵗始于冬至厯始于牵牛日始于夜半故必始于十一月矣胡氏曰夫律厯始于十一月是矣而以中孚为十一月卦为何义不此之解而欲以折咸不可也朱子曰易卦之位震东离南兑西坎北者为一説十二辟卦分属十二辰者为一説及焦延夀为卦气直日之法乃合二説而一之既以八卦之震离兑坎二十四爻直四时又以十二辟卦直十二月且为分四十八卦为之公侯卿大夫而六日七分之説生焉若以八卦为主则十二卦之干不当为己之辟坤不当为亥之辟巽不当侯于申酉艮不当侯于戌亥若以十二卦为主则八卦之干不当在西北坤不当在西南艮不当在东北巽不当在东南彼此二説互为矛盾且其分四十八卦为公侯卿大夫之例于十二辟卦初无法象而直以意言本已无所据矣不待论其减去四卦二十四爻而后可以见其失也予尝谓焦京之学出于易而乱易之道者焦京也管辂郭璞辈皆宗之
　　胡氏曰焦氏卦变法以一卦变为六十四卦六十四卦通变四千九十六卦而卦变之次本之文王序卦其每一卦变成诗六十四首六十四卦皆变共四千九十六首以代占辞而文王周孔辞并不复用予曰此焦氏之罪也成焦氏之罪者后世之俗儒也京氏传降五行颁六位即纳甲法有浑天六位圗加十二支沈氏曰纳甲可以推见天地胎育之理干纳甲壬坤纳乙癸者上下包之也震巽坎离艮兑纳庚辛戊己丙丁者六子生乾坤包中如物之处胎中者左三刚爻干之气右三柔爻坤之气也干初爻交坤生震故震初爻纳子午【干初子午故也长子代父也】中爻交坤生坎故坎初爻纳寅申【震纳子午顺传寅申阳道顺】上爻交坤生艮故艮初爻纳辰戌【亦顺传】坤初爻交干生巽故巽初爻纳丑未【坤初丑未故也长女配长男也】中爻交干生离故离初爻纳夘酉【巽纳丑未逆传夘酉隂道逆中女配中男也】上爻交干生兑故兑初爻纳己亥【亦逆传少女配少男也女从人故其位不起于未】乾坤始于甲乙项氏曰阳卦纳阳干阳支隂卦纳隂干隂支阳六干皆进隂六干皆退惟干纳二阳坤纳二隂包括首尾则天地父母之道也
　　杨雄拟易作太方州部家皆自三数推之为之首一以生三为三方三生九为九州九生二十七为二十七部九九乘之斯为八十一家首之以八十一所以准六十四卦赞之以七百二十有九所以准三百八十四爻无非以三数推之朱子谓其零星补凑若不补却欠四分之一补得来又却多四分之三盖其起数之法既不合于天地自然之理而强求合于厯之日有气而无朔每首九赞二赞当一昼夜合八十一首之赞凡七百二十九仅足以当三百六十四日有半外増一踦赞以当半日又立一赢赞以当四分日之一则支离而无用耳
　　章氏曰焦赣京房杨雄皆精于易占其于六十四卦或以己意増损之而其占皆騐益信卦占在乎人心之诚否故云有其诚则有其神无其诚则无其神而占不足以尽易也继三子者如关氏之洞极司马氏之潜虚蔡氏之洪范皇极各本之河洛以己意列圗实于易卦无与惟于先天圎圗六十四卦出于邵康节所传而胡玉斋因邵诗冬至子之半推之以卦分配节候繇复卦冬至子之半至干交夏至午之半三十二卦为阳由姤卦夏至午之半至坤交冬至子之半为隂卦爻目然与天地之节候相脗合未尝以己意参乎其间殆出汉三子之右矣【洞极阮逸伪作】
　　临卭张氏曰扬子云太其法本于易纬卦气圗卫先生元包其法合于火珠林皆革其诬俗而归诸雅正者也伏羲始作八卦因而重之为六十四是名先天陈希夷所传先天圗是也其数有二圆圗者天也自一隂一阳各六变为三十二隂三十二阳者运行数也方圗者地也八卦纵横上下一卦为主各变七卦者生物数也卦气圗以六十卦为主一爻当一防所谓乾坤之防三百六十当期之日其于系辞则序卦之义也主于运行之用者天而地之数故为天地之大数也火珠林以八卦为主四隂对四阳所谓天地定位山泽通气雷风相薄水火不相射其于系辞则説卦之义也主于生物之用者地而物之数故为人物之小数也卦气圗之用出于孟喜章句火珠林之用祖于京房易末流之杂乱于星官厯翁其事失之诬其辞失之俗故二君以其法为书而归之雅正也太日始于寅义祖连山元包卦首于坤义祖归藏由是三易世皆有书矣







　　周易筮述卷七
&lt;经部,易类,周易筮述&gt;
　　钦定四库全书
　　周易筮述卷八
　　华隂王宏撰撰
　　推騐第十五【中有不以蓍得者亦间録之以为推断之例】
　　全寅少瞽善卜时在大同值裕陵北狩宻遣人问寅寅筮得干之复独初爻不变奏曰明秋驾还九年之后复辟后果如其言裕陵召欲官之寅辞乃范金隂阳神灵四字为筮钱十有八贮之牙盒赐之
　　元成宗崩安西王阿难答谋继大统成后为之主中外危疑季孟劝仁宗扫清宫禁以待武宗仁宗曰吾当以卜决之命召卜人有儒服持囊游于市者召之筮入筮遇干三爻变之暌立而献卦曰是谓干之暌干刚也暌外也以刚处外乃定内也君子干干行事也干而不干事乃暌也刚运善断无疑惑也时不可失仁宗喜振袖而起将首谋及同恶者送狱奉玺北迎武宗事遂定
　　有人父病托赵辅和筮遇乾卦四爻变之晋慰谕令去后告人云干之游魂干为天为父父变为魂而游于天能无死乎竟如其言
　　天寳十四年王诸将入京应举就沈七卜得纯乾卦变之观沈云公今应举卜得此卦观国之光利用宾于王本是吉兆然交动羣隂下成坤卦上变至四又不至五五是君位未得利见大人恐公此行不至京而囬果至东京遇安禄山反乃奔归
　　宋太祖徴处士王昭素召见便殿令讲乾卦至九五敛容对曰此爻政当陛下今日之事太祖因问曰九五飞龙在天利见大人常人何可占得此卦昭素曰何害若臣等占得则陛下是飞龙在天臣等利见大人是利见陛下也因示讽諌微防太祖大悦
　　胡大渊初名浚善卜有荐于成祖者召之胡将应命其中表袁杞山为卜得干之五爻袁曰五属君升阳在四子命又午也其有锡名之庆乎胡曰吾值壬午壬为水午者子之冲果锡名必不离水袁曰非徒然也四为渊又值升阳而五居渊上渊而大乎以草莽之臣践五位终非吉兆午为火丁者辰之合也遇火则危矣及见上赐名大渊袁闻之曰騐矣死不逺矣已而新作殿命胡布算讫曰某月某日当燬上怒囚之以俟后至期胡倩狱卒往觇返报曰午过矣无火胡遂服毒午时正三刻殿果焚上急召大渊则已死矣
　　齐文宣还并州令宋景业筮遇干之鼎景业曰干君也天也易曰时乘六龙以御天鼎五月卦也宜以仲夏吉辰顺天受禅或曰隂阳书五月不可入官犯之卒于其位景业曰此乃大吉王为天子无复下期岂得不终于其位王大悦
　　髙允筮论曰昔明元末起白台其髙二十余丈乐平王尝梦登其上四望无所见以问日者董道秀董筮遇乾卦对曰吉王黙然有喜色后事发王遂忧死而道秀弃市道秀若推六爻以对王曰干称亢龙有悔穷髙曰亢髙而无人不为善也夫如是则上宁于王下保于己福禄方至岂有祸哉
　　长庆之代邺中有五明道士者工卜筮时王庭凑为田正部将遣使于邺因诣五明究生平否泰道士即为卜之六位皆重曰此卦纯干变为坤坤土也地也大夫将来秉旄不逺兼有土地山河之分事将集矣宜速归乎庭凑闻其言即辞归值军民大变正为乱兵所害士大夫将校共推庭凑朝廷徴兵讨赵人拒命二年王师不能下俄而敬宗即位文皇帝嗣位有诏赦宥就加节制
　　齐神武每使入洛必止清河王岳舎岳母山氏尝夜起见神武室中无火而有光移于别室如前所见诣卜遇干九五变之大有占者曰吉易称飞龙在天大人造也贵不可言山氏归报神武神武后起兵于信都山氏谓岳曰赤光之瑞今当騐矣
　　万厯丙辰春有一孝亷筮己春榜防否得用九爻私念曰岂得无元乎榜放登第而沈同和被黜则无首之应也
　　孝亷令狐防梦立冰上与冰下人语求索紞占紞曰在坤之初爻冰上为阳冰下为隂隂阳事也士如归妻迨冰未泮防姻事也君在冰上与冰下人语媒介事也君当为人作媒冰泮而媒成
　　陈希夷曰有人得坤卦安元位政在初爻正月节气内生者值正月三阳开泰之时而在履霜坚冰之地隂凝寒冻非佳也及变后天之卦为豫九四霆声一发冰解冻消冲融和气政合正月之令设施号令振荣万物其功大矣非贵显之士而何其先后天变化之妙理岂人力所能为哉
　　李文靖公未遇时筮得坤二爻谓友人曰予生平所得咸期合于圣经文靖秉性寛大行事方直为名执政尝朝罢帝目送之曰风度端凝真贵人也
　　王春安邑人少精易占齐神武引为馆客韩陵战四面受敌从寅至午三合三离将士皆惧神武将退军春筮得坤三爻叩马諌曰坤属未土时发则克始虽无成终焉胜之比至未时必当大防遽缚其子诣军门为质若不胜请斩之贼果大败后从征讨恒令占卜其言多中
　　焦光值汉室衰筮得坤四爻遂絶口不言及魏簒尝结草为庐于河之湄河东太守杜恕迎见初不与语司马景王使安定太守董经因事就视又不语其后野火烧其庐光遂露寝冬雪大至光卧不移终不语也卒以夀终其真无咎无誉者乎
　　唐文徳长孙后既嫔于太宗尝归宁于永兴里后舅髙士亷媵张氏于后所宿舎外见大马髙二丈鞍勒皆具以告士亷命筮之遇坤五爻变之泰筮者曰龙乾象马坤象也变而为泰天地交也女处尊位居中履顺也此女贵不可言
　　苻坚末髙陵人穿井得大三尺背文象八卦坚命养之兼筮夀几何遇用六爻占者曰依数断之六六三千六百嵗命当终国亦随替未几死坚亦败
　　卫青本郑姓少时其父使牧羊兄弟皆奴畜之尝遇筮者为占得屯初爻曰官至封侯青笑曰人奴之生得免笞骂足矣后果拜大将军
　　黄山谷初谪梧州别驾谓邢郭夫曰予今年得屯之二爻将极十年之数方得归
　　王早同客清晨立门外有卒风振树因筮之遇屯二爻语客曰依卦当有千里外急使日中将两马一白一赤从西南来至即取我逼我不听与妻子别然匪冦婚媾终无他尤语讫召家人隣里辞别澡浴带书囊日中出门候使如期果有二马一白一赤从凉州至即促早上马遂诣行宫时魏世祖围凉州未拔故许彦荐之早彦师也
　　石勒微时遇一筮人为筮得屯三爻谓之曰即有大难赖鹿得脱果为游军所囚俄有羣鹿傍道军人竞逐之勒乃获免
　　慕容渉归尝以后嗣为筮遇屯五爻筮者曰震坎皆男必生二子庶小克昌福流苖裔后其媵先生吐谷浑而适生慕容廆渉归卒廆嗣位二部马闘廆怒浑曰马畜类闘其常性何怒于人乖别甚易当去汝于万里之外矣遂行廆后悔命长史那楼冯追之冯遣从者二千骑拥马东还马輙悲鸣西走浑曰我支庶也理无并大今因马而别殆天所啓乎去之西部落蕃盛雄长一方
　　清河倪太守问管辂雨期辂筮之对曰今夕当雨是日阳燥昼无形似辂曰夫造化之神不疾而速十六日壬子值满毕星中已有水气水气之发动于夘辰此必至之应也至日向暮了无云气众并嗤之辂言树上有少女微风树间有隂鸟和鸣又少男风起众鸟和翔其应至矣须臾果有艮风鸣鸟日未入东方山云起黄昏后雷声动天入夜大雨河倾后世传其卜得屯上爻葢上处屯极屯极必解涟如雨甚之象也
  </div>
  <div class="pagination">
   <a href="周易筮述_page14.html">
    上一页
   </a>
   <span>
    ...
   </span>
   <a href="周易筮述_page10.html">
    10
   </a>
   <a href="周易筮述_page11.html">
    11
   </a>
   <a href="周易筮述_page12.html">
    12
   </a>
   <a href="周易筮述_page13.html">
    13
   </a>
   <a href="周易筮述_page14.html">
    14
   </a>
   <span class="current-page">
    15
   </span>
   <a href="周易筮述_page16.html">
    16
   </a>
   <a href="周易筮述_page17.html">
    17
   </a>
   <a href="周易筮述_page18.html">
    18
   </a>
   <a href="周易筮述_page16.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
