<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 18 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 18 页/共 21 页</h1>
    <div class="content">　　【本义云此尚象之事愚按参伍以变先儒之説不同今取来氏易解其言曰揲蓍法本于河图图以中数为尊一化两由中而分一居中左右不离中而成三三居中左右不离中而成五五居中左右不离中而成九五以三为中九以五为中一分二为参三互二为伍参之伍之交互以观其变也变乃象之未定者参伍只以一变言下文通其数则三变而成一爻极其数则十八变而成一卦而总不外乎参伍之説三五为十五五乃河图中数故数之相倚者不曰参伍则曰参两三与二倚曰参伍一与二倚曰参两皆用中法也错综其数据挂揲后而言程沙随曰综如织妇之用综合众经相间而上下之也本义云错者一左一右之谓综者一低一昂之谓皆揲蓍求卦之亊变者数之未定隂阳老少隠跃而不测故曰参伍以变数者变之已成错综之时奇偶多寡秩然而可数故曰错综其数首二句止论一爻之法通其变者通六爻之变得十有八遂成初二三四五上刚柔相杂之文老少不出乎二象故曰天地极其数者极六爻之数得七八九六遂定天地水火雷风山泽之象动静实该乎万有故曰天下此二句方论成卦之法程敬承曰天地间隂阳本无定位而消息盈虚自有至理象变本此至理来所以变一通而文遂成数一极而象遂定不待凑掇安排而文始成象始定也至定是赞占之法】
　　易无思也无为也寂然不动感而遂通天下之故非天下之至神其孰能与于此
　　【黄氏日抄此章言易之神主蓍而言所云无思无为者亦言蓍无心而能应或者因以为人不可有思为者讹也愚窃谓易当专指蓍卦不必兼言上文言天下逺近幽深之理多具于蓍卦中圣人既以尽其用而蓍卦之体则无思无为象在画辞在防蓍木变占在椟本寂然而不动及揲蓍以求卦则天下之故感而遂通其寂其感皆无心也非天下之至神乎精之至变之至便是神非至精至变之外别有所谓至神也】
　　夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至
　　【愚按上文非至精至变至神不能与于此到此节重提夫易二字见得与于此者惟圣人能之也极未形之理曰深适动微之防曰几极深以义理言研几以事变言此圣人作易之本领惟其深也故以我之先知达彼后知以我之先觉逹彼后觉自一心而通天下之志惟其几也故未乱知乱易乱为治未亡知亡转亡为存自一心而成天下之务惟神也故不烦拟议之久不见有为之迹神不在深与几之外然非以圣人而极深硏几则不能至于神也上节神字赞筮卦此神字赞圣人】
　　子曰易有圣人之道四焉者此之谓也
　　【愚按四者虽云辞变象占而自君子将有为也以下则皆论占亊末句仍云易有圣人之道四焉者盖极深研几圣人全体皆易而后辞变象占自圣人用之则为圣人之道圣人之所有皆易所有圣人之神寓于辞变象占而易即因之以为神故曰易有圣人之道四焉者此之谓也】
　　右第十章
　　【上章言蓍数变化归之于神此承上章推本于作易之圣人亦归于神见蓍所谓神者乃圣人之神也】
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　【本义谓此章专言卜筮愚按承上文筮占説来前章言蓍而未及卦此则合蓍与卦而言首四句赞易当兼蓍卦説下三句言圣人因卦以用蓍如斯而已不是言易道仅止于此言必如此方才休歇也天下之物防昧未明易示以吉凶之报如梦顿觉故曰开天下之务有始者未必有终易斟酌从违之宜趋吉避凶首尾完足故曰成天下之道上自造化气数下及人心谋虑千条万绪自卦象一设都牧拾在里面不须逐项分晰自然纎悉无遗故曰冒下三个以字要重有易能开物圣人用蓍以通天下之志易能成务圣人用蓍以定天下之业易冒天下之道圣人用蓍以断天下之疑通章连称是故是以无所承接总以开物成务冒道为纲领而赞易卦之用耳】
　　是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫
　　【朱子谓此言圣人作易之本胡云峯曰此以蓍卦爻之理而言愚窃谓此言用易非作易也亦不必添出理字蓍用于卦未定之前惟变所适运而不穷故曰圆圆则不可测故曰神卦成于蓍已定之后各有其体止而有分故曰方方则可率而揆故曰知六爻具于毎卦之内具义本非奇险故曰易易则明以告人故曰贡蓍卦言徳爻独言义者义徳之制也圣人以此蓍卦之徳洗濯其心其未捰蓍也退藏于密鬼神莫窥其际即蓍卦之寂然不动也及其揲蓍也趋吉避凶物同归一体即蓍卦之感而遂通也如此则圣人之神同于蓍徳未来之吉凶已兆于布策之先圣人之知同于卦徳既往之得失俱藏于卦爻之中圣人与蓍卦直无分彼此矣非圣人其孰能与于此哉神武不杀本义谓得其理而不假其物薛敬轩谓不假卜筮而知吉凶愚窃谓蓍卦乃圣人所设圣人即聴命于蓍卦所以圣心本神本知却不自用而用蓍卦之神知与古之聪明睿知神武而不杀者相似也】
　　是以明于天之道而察于民之故是兴神物以前民用圣人以此齐戒以神明其徳夫
　　【愚按此节言圣人之用蓍承上文説来圣人之神知与蓍卦同故能明天道以察民故故犹事也明之察之非用蓍不可神物指蓍言生蓍者天地也用蓍者人也有蓍而不能用则蓍废矣圣人始兴而用之前民犹云先导以身先之使民咸用也斋戒与上洗心相应湛然纯一之谓斋肃然儆惕之谓戒圣人于蓍敬而信之又不敢防用故用之而其徳乃着然则蓍徳之圆而神由圣人之神而明之也】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　【先儒于此节有主揲蓍言者有主立卦生爻言者有主譬喻言者今并存之胡云峯曰此章本义以为专言卜筮若从卜筮説阖户谓之坤者四十九策之合也辟户谓之干者四十九策之分也一合一分是谓蓍之变分合进退之中有往来不穷之妙是谓蓍之通见而为七八九六之数谓之象形而为刚柔之爻谓之器此乃圣人制为卜筮以教人是为揲蓍之法民一出一入咸用之以为利则为用蓍之神此立卦生爻揲蓍之説也余息斋曰圣人偶有触于一物而发明乾坤之妙知户之説则知乾坤之説矣余徳新曰一户也阖即为坤辟即为干且阖且辟为变可往可来为通户之可见为象户之有形为器制而用之则曰法千万世由之而不知则曰神观天地则图书与得诸此户无异也瞿塘来氏亦将户字直贯到末谓百姓见易之神明以为深逺难知故夫子取户以譬之而易理已在目前矣此又一解也】
　　是故易有太极是生两仪两仪生四象四象生八卦八卦定吉凶吉凶生大业
　　【吴因之曰前后俱言卜筮中间突然提起画卦之事者盖卜筮全凭卦画惟八卦中原有预定之吉凶所以能形见于揲蓍求卦之际愚窃据其説而解之上言圣人用蓍此节归重在圣人画卦非蓍则卦不行非卦则蓍不立卦乃蓍之体易有太极非易外有太极也乾坤未列无象可见故谓之太极邵子所谓画前有易是已自其含蓄而言曰有自其根抵而言曰生太极静而生隂动而生阳伏羲画卦时初作一奇一偶以象隂阳于奇上再加一奇一偶于偶上再加一奇一偶两仪四象天造地设不假安排而八卦生焉八卦便相上下而为六十四卦皆递升而倍之程子所云加一倍法朱子所云作易自然之次第是已凡系传所称八卦即六十四卦也定吉凶通天下之志也生大业成天下之务也此一节总是説设卦为揲蓍之本先儒或指卜筮者两仪即第一揲分而为二以象两也再揲而有四象三揲而有八卦所谓四象者即六七八九愚窃谓揲蓍法第九章已详言之矣此处言画卦而揲蓍之序亦在其中则可専以揲蓍言则不可又按无极之説先儒聚讼纷然只为通书多了无极而太极一句此夫子所不言者也老少之説从布蓍起谓老变而少不变也在画卦之初安所见其变不变而谓之老少哉只从父母六子之説为是此夫子所己言者也】
　　是故法象莫大乎天地变通莫大乎四时县象着明莫大乎日月崇髙莫大乎富贵备物制用立【荀悦汉书引易立字下有象字】成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍龟【县音义与悬同】
　　【本义疑立字下有缺文亹亹犹勉勉也杨诚斋谓六者皆圣人之大业来矣鲜曰上文阖户一节以易之理比诸一物之小者此以天地之大者言之小而同诸一物之小大而同诸天地功用之大此易所以昌天下之道也徐进斋曰上三言以易之在造化者説下三言以易之在人事者説胡云峯曰六者之功用皆大也圣人欲借彼之大以形容蓍龟功用之大故以是终焉苏氏易传曰天地四时日月天事也天亊所不及富贵者制之富贵所不制圣人通之圣人所未通蓍龟决之愚按此节要归重在圣人及蓍龟上蓍龟是前民用事离不得圣人定吉凶成亹亹处离不得备物制用又按龟为卜防为筮前言以卜筮者尚其占故此亦兼言蓍龟其实易所用在蓍不在龟也】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　【此节承上蓍龟来神物兼蓍龟説末句图属蓍书属龟今专就河图作解朱子谓此四者圣人作易所由也胡庭芳曰神物作蓍则之而四十九之用以行变化谓隂阳效之而卦爻之动静以备象谓日月星辰循度失度而吉凶见象之而卦爻有以断吉凶图书则金木水火土生成尅制之数则之而卦画方位以定愚按注易之家自汉唐以下经数千年未有列河图于易之前者朱子以河图为作易之由故创此例今据系传攷之窃谓河图之数圣人乃因之以用蓍者也本义于第九章谓大衍之数以河图中宫天五乘地十得之则朱子固以河图为蓍数所从出矣至本节首云天生神物末云河出图明明蓍先而图后天生蓍以为易用河出图列象以示蓍之用圣人则之者因图象而立揲蓍之法耳所以下文言易有四象在易为隂阳老少在图为七八九六圣人倚图之中数用蓍衍之参伍错综以尽其变而卦爻与图遂相为用而不废若论图象五十居中一二三四为位六七八九为数止有四象何尝有八卦似难指为作易之由果若河图为作易之由夫子何不云观河图而画卦而曰仰以观于天文俯以察于地理近取诸身逺取诸物于是始画八卦乎夫因图画卦其説出于纬书春秋纬云河图龙发礼纬含文嘉云伏羲徳合上下地应以河图洛书则而象之乃作八卦晁公武读书志曰纬书伪起哀平间光武既以防立故笃信之郑何休以之通经曹褒以之定礼自符坚之后其学始絶周子通书第云圣人之精画卦以示无一语及河图者程子云无河图八卦亦湏画欧阳永叔深以龙马为不经陆象山谓河图属象非作易之防袁枢仲与朱子书亦疑河图为后人伪作陆庸成曰此言蓍法生于河图之数朱子独信纬书之説所谓先天图者与説卦传第五章方位全不相同折四方之合以为乾坤坎离补四隅之空以为兑震防艮此与纳卦家以八卦纳入洛书者何以别乎归震川有言曰河出图洛出书此大傅所有也通干通坤天苞地符之文非大傅所有也以彼之名合此之迹虽自以为无所不通然有易则无图可也余详河图説中愚又按朱儒有据尚书顾命篇天球河图在东序以辟龙马负图之説者谓天球玉也河图与天球并列当亦玉之有文者尔其説似近之吴草庐乃谓河图自一至十五防之在马背者其旋毛之图有若星象故谓之图果如所言则自伏羲至周已阅数千年马毛之脱落久矣尚堪与天球并列耶】
　　易有四象所以示也系辞焉所以告也定之以吉凶所以断也
　　【伏羲画卦由四象而生八卦此时但示人以意而已至文周始系卦爻之辞以明告之而定其吉凶断者断天下之疑也结句与首节相应】
　　【张彦陵曰此章説者纷纷多因本义专言卜筮一句把阖户一节谓详蓍龟始末太极一节为卜爻立蓍龟之体法象一节为蓍龟达卦爻之用天生神物一节为蓍之生原于造化易有四象一节为蓍龟之用利于天下又有以阖户一节为蓍龟兴图而立卦生爻者又有以法象一节天地为两仪日月四时为四象八卦定吉凶成亹亹为吉凶大业者牵强穿凿多是欲归重蓍龟上去看来未然大抵此章合蓍卦而言之赞蓍龟之大正是赞卦爻之大也故章末毕竟把卦爻结局章中三大段一段赞蓍一段赞卦首末赞圣人言卦言爻言象多是发上章言蓍之所未备】
　　右第十一章
　　【黄氏日抄云此章言易之用愚又谓此章因卜筮之功用推原画卦之由】
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　【本义云释大有上九爻辞义然在此处无所属恐是错简宜在第八章之末先儒或云此节当连前章第二章言系辞焉而明吉凶结以自天祐之吉无不利此言八卦定吉凶亦结以自天祐之吉无不利论亊之势变吉一而凶三论事之极头则无凶而有吉故曰几者动之微吉之先见者也】
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼔之舞之以尽神
　　【本义两子曰字疑衍其一愚窃谓两个子曰上似问下似答乃夫子自为问答之辞易学曰上章言圣人以神明作易此章教学者以神明读易也愚又谓以上数章详言易书中图数辞占象变蓍卦之妙至此将一言字包括之谓易书之意非言所能尽然则圣人二句振起下文五句圣人非不欲正言也言大则遗小言费则遗隠凡言所不能尽者惟象为能尽之故立乾坤二画之象以尽其意而尽情伪尽言尽变尽神都从立象中出接连五个尽字见圣人于易之精微发泄无余如此吴草庐曰有象有辞而无变通则易为凝滞之物不合于用于是作十八变之法卦爻之间隂阳彼此相通则其用愈广而可以尽利矣以变得占以定吉凶则人知趋避而行亊不倦如以鼔声作舞容自然而然所谓神也立象卦象也系辞辞也变通变也鼔舞占也愚窃谓此节重在圣人立象以尽意一句圣人之意不尽于言而尽于立象此圣人妙于以象为言也因而设卦因而系辞言未尝不尽但所言者象也象之所以然者不言也虽不言而卦之变通以尽利辞之鼔舞以尽神凡圣人所欲言者又未尝不尽乎此是则立象果足以尽圣人之意也】
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣
　　【本义于上文立象只主奇偶二画言后儒乃有概指六十四卦阳奇隂偶者愚窃按此节乾坤二字亦是就奇偶二画説承上文而言象足以尽意而立象自乾坤二画始然则乾坤其易之緼邪緼含蓄也二画中含六十四卦自一隂一阳成列则易立乎中而可见若有隂无阳或有阳无隂而乾坤不成列则易不可见立者附着之义毁者奇偶不成列也乾坤岂有成毁哉本义曰乾坤毁谓卦画不立乾坤息则变化不行杨诚斋曰乾坤二画乃六十四卦之奥府三百六十四爻之宝藏毁立二字言乾坤与易不可相无也】
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业【黄氏日抄云此言圣人用易致治愚窃谓此夫子之妙于言象也分道与器象在其中矣自道而象象而形形而器惟器有形惟道无形形而上谓之道形而下谓之器拟议于上下之间者象也言之所不能尽者形上之事也设卦系辞以尽其言形下之事也有象则道不堕于无器不滞于有二句中隠然有象字在化是以渐而移变是全体改换圣人化而裁之则名体各殊故谓之变推字有二义一者因其自然一者渐次不廹循是以行则理无有碍势无所阻故谓之通以此变通之道举而措之天下则何亊不成何业不立哉】
　　【张彦陵曰乾坤二节结上文立象尽意之案説者泥变通尽利句在蓍防上説遂把乾坤做二卦看而以易立乎其中作蓍策变化化裁推行亦多从蓍策上説不知本章以立象为主象不足然后卦卦不足然后辞与蓍揲全无干涉】
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻
　　【本义云重出以起下文颜质卿曰圣人作易之始惟立象耳象立而意斯尽故得意而后得象得象而后得爻愚按此处加是故夫象四字接上文申言象之所由立与前篇不同乃是要人体认立象尽意处上言立象可以尽意似无待于卦爻然天下之人观象而得意者少不得不借卦爻相阐发此正申言文周所以尽言之故人当由辞以得其意耳】
　　极天下之赜者存乎卦鼓天下之动者存乎辞
　　【本义卦即象也辞即爻也胡云峯曰穷天地万物之象而归诸卦故曰极发天地万物之理而见乎辞故曰鼔愚又谓卦从极赜而来故极赜者存乎卦辞从鼓动而来故鼓动者存乎辞】
　　化而裁之存乎变推而行之存乎通神而明之存乎其人黙而成之不言而信存乎徳行
　　【本义卦爻所以变通者在人人之所以能神而明之者在徳愚又谓前云谓之变通此云存乎变通前之化裁推行作易也此之化裁推行用易也六存字一层深一层存乎卦存乎辞者实指卦与辞之功用也存乎变存乎通则用易之变通而不徒聴夫易之变通也存乎人存乎徳行则用易之本领而卦辞变通之所由以神明者所谓待其人而后行也张待轩曰神明谓明不在见解黙成谓成不在知识不言而信不待抱蓍问易而信其理之不诬胡云峯曰自形而至事业由至微推出至着自极天下之赜至徳行由至着收归至微上系凡十二章末乃曰书不尽言言不尽意盖欲学易者自得于书言之外也自立象尽意至存乎辞易之书言可谓尽矣末乃曰黙而成之不言而信存乎徳行然则易果言之所能尽哉得于心为徳履于行为行易之存乎人者盖有存乎身心而不徒存乎书言者矣】
　　右第十二章
　　【此章言圣人作易之事其散在六十四卦之爻象其聚在乾坤之二卦圣人用易之道其散在天下之事业其聚在一身之徳行】













　　周易玩辞集解卷九
<经部,易类,周易玩辞集解>
　　钦定四库全书
　　周易玩辞集解卷十
　　翰林院编修查慎行撰
　　下系传
　　【此篇章数诸儒亦不同周氏庄氏并分九章注疏依之刘瓛分十二章欧阳石经亦然本义依之今遵本义】
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣
　　【李衷一曰此章虽有象爻辞变其实为系辞发端愚窃按八卦者三画之八卦重者六画之八卦刚柔相推言六十四卦系辞言六十四卦卦辞三百八卜四爻爻辞八卦成列伏羲虽未有彖而卦彖之象已在其中因而重之伏羲虽未分爻而六爻之位已在其中刚柔相推只就隂阳相错而卦爻之变已在其中系辞焉而命之只就毎卦毎爻而命以辞此时尚未动而动之象已在其中连説在中见学易者不必外求玩夫子语意如此胡云峯以八卦为先天横图因而重之为六十四卦横图夫子所未言不敢信也愚又按重卦之义不独三画之上再加三画也或以一卦为主而七卦递加于其上或八卦各自为主而上者复下下者复上总是重卦先儒言重卦者不同司马迁扬雄皇甫谧以为自文王始郑康成淳于俊以为神农王弼虞翻孔頴逹陆徳明以为伏羲窃意十二章自庖牺氏説起可见伏羲既画八卦便重为六十四卦时已易结绳为书契便有卦名淮南子云伏羲为六十四变周室增以六爻此确证也説统曰刚柔相推旧注以揲蓍所值之刚柔言故以变为卦爻之变看来此章并无揲蓍字只是指卦爻见在説为是至若本章三个动字俱属人亊本义独以为占者当动之爻破碎甚矣】
　　吉凶悔吝者生乎动者也刚柔者立本者也变通者趣时者也
　　【愚按吉凶二句承上动在其中来寂然不动非但无凶悔吝抑且无吉动则吉一而凶悔吝三皆从此生刚柔四句承上变在其中来刚柔各有定体隂多阳少则以刚为主阳多隂少则以柔为主故曰立本变通就立本中相推处见刚变而通于柔柔变而通于刚卦有卦之时爻有爻之时本立于未动之先而时趣于方动之际吉凶悔吝之辞亦各因时而系耳卢中庵曰变通或主蓍策上説不知卦爻有自然之变通而非蓍策所能与也】
　　吉凶者贞胜者也天地之道贞观者也日月之道贞明者也天下之动贞夫一者也【观去声】
　　【愚按上文言吉凶悔吝生乎动未曾説吉凶之道理故此节提出贞胜二字见得吉凶本于一理吉凶不并立若相制相克者然不曰趋避而曰贞胜犹人定胜天云尔祸福之来岂可逆料天下固有理当吉而反凶者究竟凶不胜吉非贞之求胜乎凶而邪自不能胜正也本义谓天下之亊非吉则凶非凶则吉常相胜而不已似非确解愚又窃按贞字乃一部易经之全防卦爻辞或言利贞可贞永贞或言贞吉或言贞凶惟以贞为主所谓常胜之道也此其道自有造化以来天无私覆地无私载日月无私照贞观贞明者皆是也贞者何贞夫一而已一字对动字説天下之动虽变化无穷而要归于一一者何即下文所谓易简也先儒或牵入虞廷精一孔门一贯与此似无交涉上系传于吉凶悔吝无咎言之详矣独未及贞字故于此首发之】
　　夫干确然示人易矣夫坤隤然示人简矣爻也者效此者也象也者像此者也
　　【本义此谓上文乾坤所示之理爻之奇偶卦之消息所以效而象之愚窃谓上文只説得个一不曽説一是何义此复申明之干得之为易坤得之为简乾坤两也惟得一故易简乾坤之示人何其确然隤然彰明显露乎爻者效此象者像此两此字即指一而言六爻皆出于一画万象不外乎奇偶是之谓贞夫一也】
　　爻象动乎内吉凶见乎外功业见乎变圣人之情见乎辞
　　【内外二义旧解不甚明了王介甫云内隠而外显程沙随曰爻象动于易书之内吉凶见乎易书之外愚窃按此节当依本义从蓍卦説为是爻象动于蓍卦之内吉凶便见于蓍卦之外内外二字似当专指爻凡占者有本爻有变爻本爻为内变爻为外动则变犹未知所变之何卦则吉凶不在本爻而见乎变爻故曰动乎内而见乎外下文云见乎变则功业因变而见吉凶皆所以成大业也圣人系辞不徒言吉言凶而谆谆于利贞使人玩其辞而一归于正此吉凶与民同患之情也故曰圣人之情见乎辞】
　　天地之大徳曰生圣人之大宝曰位何以守位曰人【本义今本作仁】何以聚人曰财理财正辞禁民为非曰义
　　【胡云峯曰上系首章言干始坤成説归易简之理下系首章则由干之易坤之简説出天地大生之徳得乾坤易简之理如圣人乃可以成人之位行天地大生之徳在圣人不可无大宝之位两位字不同位乎天地之中人所同也而圣人能守之大宝曰位圣人所独也而天地实赖之郑氏曰聚敛有经费出有法强豪无所肆其兼并邦国不得擅其节制此之谓理财垂法于象魏读法于乡党着之话命布之典册上言之以为命下守之以为令此之谓正辞奢不得僭上贱不得逾贵造言者有诛伪行者有罚有以率其怠倦有以耡其强梗此之谓禁民为非皆此义也李衷一曰此节系于情见乎辞之下分明见辞所系之重○愚按此六句与本章意不甚相贯养民生禁民非似以起下章之义庖牺以下皆得位之圣人罔罟耒耜以下皆圣人理财之事先儒或谓此节当连下章读今从本义】
　　右第一章
　　【本义此章言卦爻吉凶造化功业愚窃按此章似专为系辞而发】
　　古者包牺氏之王天下也仰则观象于天俯则观法于地观鸟兽之文与地之宜【王昭素谓地字上应有天字】近取诸身逺取诸物于是始作八卦以通神明之徳以类万物之情【愚按朱子谓伏羲因河图而作易故于此节但引王昭素云俯仰逺近所取不一不过以騐隂阳消息两端而已却将经文于是始作八卦一句轻轻畧过蔡虚斋有云圣人作易正经来歴全在此章河图不出易亦湏作盖以传有明文不可显背也伏羲于未画卦之先穷观极察俯仰逺近费多少拟议将天地人物之理一齐融会贯通于胸中然后形为一画递加而成八卦神明之徳于是乎通万物之情于是乎类夫子于画卦之由説得如此分明的确则因图作易之説固不待辨而知其非矣郭鹏海曰以十三卦言之其通变神化制器尚象而不滞于象则所谓通神明之徳也人情欲兴利而为之兴欲除害而为之除人情厌质而文明以贲之人情滋伪而书契以信之所谓类万物之情也】
　　作结绳而为罔罟以佃以渔盖取诸离
　　【愚按自此以下皆承上文画卦説制器尚象之亊卦未画象在卦先圣人取象以画卦卦既画则象在卦中圣人制器又若取卦以为象者自包牺至尧舜其间制器之亊多矣畧取十三卦以见易道之大精粗毕具虽竭数圣人之耳目心思制作总不越此民以食为先上古不但不知粒食且未知肉食罔罟创自包牺乃获肉食之利佃以取鸟兽渔以取鱼鼈尚书所谓鲜食也尔雅翼云太昊观蜘蛛而结网取诸离者两目相丽而虚其中也盖者夫子拟议之辞若云古人制某器合于今日某卦之理由后以推盖取此象耳或取诸卦象或取诸卦义会其大意可也】
　　包牺氏没神农氏作斵木为耜揉木为耒耒耨之利以敎天下盖取诸益
　　【此尚书所谓粒食也敎自神农始耜者耒之首斵木之鋭而为之耒者耜之柄屈木之直而为之古未用铁故皆以木上巽下动之象取诸益益以兴利也】
　　日中为市致天下之民聚夭下之货交易而退各得其所盖取诸噬嗑
　　【先儒谓为市亦始于包牺氏时愚按周礼地官三市日昃朝夕独无日中为市之文大抵上古之民嗜欲未开交易而退日一市而已后来逐末者多难拘日中之限矣盖取诸噬嗑借噬为市嗑为合也】
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤【注疏既云黄帝即云尧舜者畧举五帝之始终则少皥颛顼帝喾在其中矣陈明卿曰尧学天厯象日月星辰是也舜学地封山肇州濬川是也盖取乾坤以此愚按此节以通其变二句为主世运至五帝古今一大变局也中天之运至此而间洪荒之俗至此而变故以变通神化言之通其变者患至而为之备亊至而为之应法之所未病圣人不强易民之所未厌圣人不强去要使民不倦而已神而化之者凡民不可与虑始而可与图成化而冺其迹则人皆以为便而非惊世骇俗之举要使民宜之而已不穷则不可变穷者人情之所厌也故曰穷则变不通则不能变通者人情之所便也故曰变则通制作之便于民者虽万世不可易故曰通则久凡此者不能先天而强为不能后天而不为非一人所能为亦非一时之所可为皆天运之自然圣人后天而奉天时故曰自天祐之吉无不利自黄帝至尧舜皆无为而治者故曰垂衣裳而天下治上曰衣下曰裳取天尊地卑之义是礼教的影子焦弱侯曰制器尚象凡十三卦独乾坤合而不分上古衣裳相连乾坤相依君臣一体也秦取衣裳离而为二上下判隔失古意矣今獠川苗砦多衣统裳上下相连犹是古法愚按舜典以五采彰施于五服盖衣裳之制至是而大备君臣父子之伦升降揖逊之节礼义风俗之美皆于是乎出不独辨贵贱之等威已也故曰天下治】
　　刳木为舟剡木为楫舟楫之利以济不通致逺以利天下盖取诸涣
　　【刳者剖而虚其中剡者削而鋭其首舟楫之利所以济不通絶流横渡是也又所以致逺渉江浮河是也自是两层意本义谓致逺以利天下疑衍似不必从取诸涣者木在水上乘木舟虚此象之最显者】
　　服牛乘马引重致逺以利天下盖取诸随
　　【本义谓上动下悦程子云服牛乘马皆因其性而为之亦随之义也李氏曰舟楫因植物之性而川通牛马因动物之性而途通】
　　重门击柝以待暴客盖取诸豫
　　【司马君实曰豫怠惰之意击柝所以儆怠惰也愚又谓诗不敢暴虎注徒抟曰暴豫中爻互坎为盗所谓暴客者亦不过徒手攘物而已取诸豫有备无患之义豫之为卦二隂在前重门之象一阳在下击柝之象三隂安于内悦豫之象】
　　断木为杵掘地为臼臼杵之利万民以济盖取诸小过【耒耜稼穑之始杵臼脱粟之始本义以其象为下止上动则似颐而非小过矣不若云上震为木杵象下艮为土臼象】
　　木为弧剡木为矢弧矢之利以威天下盖取诸睽【木以丝为也古未用铁为兵器者矢镞亦以削木为之威天下因其睽乖而不服也姚承庵曰弧矢凶器也曷以利言威暴所以仁其良也】
　　上古穴居而野处后世圣人易之以宫室上栋下宇以待风雨盖取诸大壮
　　【蔡节斋曰栋屋脊木宇椽也愚按周礼栋尊宇卑则吐水疾而霤逺以隤下为宇故云上陈下宇大壮与大过同是四阳文王卦彖于大卦取栋象彼以本末弱而桡此以阳盛而壮宫室之象不取桡取壮也】
　　古之塟者厚衣之以薪塟之中野不封不树防期无数后世圣人易之以棺椁盖取诸大过
　　【张南轩曰君子不以天下俭其亲于此而过无害也都圣与曰杵臼棺椁所以养生送死宁过于厚养生不足以当大亊取小过之义而已送死足以当大亊取大过之义】
　　上古结绳而治后世圣人易之以书契百官以治万民以察盖取诸夬
　　【结绳者以绳结两头中断之各持其一以为他日对騐者也书契二字有别世本云仓颉作书谓以刀笔画简为文字所谓六书是也契者以木刻一二三四之画予者执左取者操右曲礼献粟者执右契注云两书一札同而别之是也百官以此而可治万民以此而可察盖器用利便则巧伪渐生故终之书契取诸夬者明决之义夬乃君子决小人之卦而造书契者亦所以决去小人之伪而防其欺也张彦陵曰民生之初与禽兽无异天生圣人使民别于禽兽而已网罟所以制禽兽也衣裳所以异于禽兽也饱食暖衣之后人欲横流诈伪百出则与禽兽何异书契之作不欲人相欺相诈甘与禽兽同归也】右第二章
</div>
    <div class="pagination">
<a href="周易玩辞集解_page17.html">上一页</a><span>...</span><a href="周易玩辞集解_page13.html">13</a><a href="周易玩辞集解_page14.html">14</a><a href="周易玩辞集解_page15.html">15</a><a href="周易玩辞集解_page16.html">16</a><a href="周易玩辞集解_page17.html">17</a><span class="current-page">18</span><a href="周易玩辞集解_page19.html">19</a><a href="周易玩辞集解_page20.html">20</a><a href="周易玩辞集解_page21.html">21</a><a href="周易玩辞集解_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
