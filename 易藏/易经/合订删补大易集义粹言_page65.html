<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 65 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 65 页/共 65 页</h1>
    <div class="content">　　白云郭氏曰否泰反类而相驯致之道故休否之道复反其类类谓隂阳之类如君子小人是也否反其类得君子则倾也泰反其类得小人则乱也在人道言之则曰君子小人治乱而已合三才言之故云类也【易说】
　　汉上朱氏曰君子泰则小人否小人泰则君子否故曰否泰反其类也【易传】
　　大壮则止遯则退也
　　广汉张氏曰大壮遯　四阳长而不可过故大壮则止也二隂长而驯致有害君子之理故阳当退【易说】
　　白云郭氏曰壮不知止小人之壮也君子之壮则有止遯之退大壮之正皆克己之道【易说】
　　汉上朱氏曰四阳并进六五以和易待之可以止而仕也故曰大壮则止四阳偕往二隂在内而执其柄可以退而去也故曰遯则退也【易传】
　　大有众也同人亲也
　　广汉张氏曰大有人同　大有之时时和歳丰万物盛多故为众也惟与人同故人皆归而亲之【易说】
　　白云郭氏曰其有非一故众众则大能同乎人则天下亲之易知则有亲同人之亲其得干之易乎【易说】
　　汉上朱氏曰大有六五柔得尊位而有其众有其众则众亦归之故曰大有众也同人六二得中得位而同乎人同乎人则人亦亲之故曰同人亲也【易传】
　　革去故也鼎取新也
　　广汉张氏曰革鼎　革弊所以去其故鼎亨所以取其新【易说】
　　白云郭氏曰革鼎之义相为终始是以去故取新共成一道【易说】
　　汉上朱氏曰水火相革革已废也故曰革去故也以木巽火火方兴也故曰鼎取新也功成者退方来者进一去一取天之道也【易传】
　　小过过也中孚信也
　　横渠先生曰过而未顚也【易说】
　　广汉张氏曰小过　此卦无反对之画天下失其中者故小有所过以复其中是过也乃所以救其不中者乎　又曰中孚　与小过卦相对而变者也天之生民其中有信此信由中也故为中孚【并易说】
　　汉上朱氏曰小过二阳在内动而止小者过也故曰小过过也中孚二隂在内伏而说小者信也故曰中孚信也【易传】
　　丰多故也亲寡旅也
　　广汉张氏曰丰旅　天下丰大之时其事故云多也在旅之时失上下之交故为亲寡【易说】白云郭氏曰因丰则多事无亲而后为旅旅则我之亲寡也非天下皆寡亲也【易说】
　　汉上朱氏曰丰泰二之四进退不得其所多故也多故则难处故曰丰多故也旅否三之五失位无应以其旅于外也旅外者不如在内之为安故曰亲寡旅也丰多故也故四五相错然后有庆亲寡旅也故五动二应而后有誉【易传】
　　新安朱氏曰既明且动其故多矣【本义】
　　离上而坎下也
　　广汉张氏曰离　坎　此二卦无反对之画乃相对而变者也离火炎上坎水流下其自然之性不可易也【易说】
　　白云郭氏曰上下犹水火之性也【易说】
　　汉上朱氏曰离火炎上也故阳爻多凶坎水趋下也故隂文多凶坎离相济者也【易传】
　　新安朱氏曰火炎上水润下【本义】
　　小畜寡也履不处也
　　横渠先生曰危者安其位者也故履以不处为吉【易说】广汉张氏曰小畜履　密云不雨所济者寡履行而不失其中不处也【易说】
　　白云郭氏曰寡则不能大其施履以行为义非处之道【易说】
　　汉上朱氏曰小畜五阳而畜一隂所畜者寡故曰小畜寡也履一柔而履五刚不处为善故曰履不处也【易传】
　　新安朱氏曰不处行进之义【本义】
　　需不进也讼不亲也
　　广汉张氏曰需讼　需者有所待故不进讼者险而健人谁亲也【易说】
　　白云郭氏曰需有待则不能自进讼违行相亲之道絶矣【易说】
　　汉上朱氏曰需险在前三阳需时而不进关子明曰履而不处者其周公乎需而不进者其仲尼乎险在下而阳上行相过者也故曰讼不亲也【易传】
　　大过顚也
　　横渠先生曰过至于顚故曰大【易说】
　　广汉张氏曰大过　此卦无反对之画当本末弱之时当从权以济其难盖时之顚危故也【易说】白云郭氏曰中之四刚大难之象也有大难而本末弱故顚【易说】
　　汉上朱氏曰自大过顚也而下简册错乱当曰颐养正也大过顚也遘遇也遘当作姤柔遇刚也夬决也刚决柔也君子道长小人道忧也渐女归待男行也归妹女之终也既济定也未济男之穷也颐一阳在上而养四隂正也故其卦以下养上为顚大过一隂在上四阳无所托顚也故其卦初隂承阳无失位之凶隂宜在下也姤以一柔而遇五刚故曰姤遇也柔遇刚也夬以五刚而决一柔故曰夬决也刚决柔也姤小人道长君子道忧也故系于金柅夬君子道长小人道忧也故无号之凶女以外为归干男下而迎三然后坤女行而归故曰渐女归待男行也归妹以三易四男行而女从夫妇之正也上六无应守正而终不改之义也故曰归妹女之终也既济虞翻曰六爻得位定也故曰既济定也未济伊川曰三阳失位故曰未济男之穷也【易传】
　　新安朱氏曰自大过以下卦不反对或疑其错简今以韵协之又似非误未详何义【本义】
　　姤遇也柔遇刚也
　　广汉张氏曰姤夬　一隂始生乃柔遇也作易者进阳而退隂以一隂之生为遇言出其不意也一阳之生为复言反其所也【易说】
　　白云郭氏曰柔之遇刚曰姤刚之来复不可谓之遇也【易说】
　　渐女归待男行也
　　广汉张氏曰渐妹归　渐有所待如女之待男然后行言其不躁进也【易说】
　　白云郭氏曰待男而行其行渐也是以吉【易说】
　　颐养正也
　　广汉张氏曰颐此卦无反对所养不正则是养其小者以害其大者也【易说】
　　白云郭氏曰养其正所以去其非正谓之颐【易说】
　　既济定也
　　广汉张氏曰旣济济未　既济天下之分皆得其所故定也【易说】
　　白云郭氏曰济则难定【易说】
　　归妹女之终也
　　横渠先生曰妹归【一作归妹】而长女之终也【易说】
　　广汉张氏曰归妹　女子以嫁为归此终身仰望所以为终也【易说】
　　白云郭氏曰女以归为有终【易说】
　　未济男之穷也
　　广汉张氏曰未济济既　男子有志于四方今也刚柔失位而不当故未济其已矣夫【易说】白云郭氏曰刚柔失位男道弱而穷矣柔失位则以贱居尊刚失位则以贵居贱是以穷也【易说】新安朱氏曰伊川说未济男之穷为三阳失位以为斯义得之成都隐者见张钦夫说伊川之在涪也方读易有篐桶人以此问伊川伊川不能荅其人云三阳失位火珠林上已有伊川不曾看杂书所以被他说动了【语録】
　　夬决也刚决柔也君子道长小人道忧也
　　广汉张氏曰何世无君子何世无小人欲有君子而无小人是欲有阳而无隂也使小人之道有所忧危而不安者亦为足矣杂卦乃以其类相生惟乾坤坎离小过大过中孚颐八卦无反对此圣人之深意惟穆伯长老苏明之诸家并不逹此【易说】白云郭氏曰姤遇夬决始终之道异也圣人贵于行道每致意于君子小人之际故以是终之杂卦前皆二二相耦至大过之后独各言一卦观归妹未济之辞又非简错圣人之防莫可详究岂杂卦从变而言其序有不同欤【易说】
　　东莱吕氏曰义理与客气常相胜只看消长分数多少为君子小人之别【丽泽论説】














　　合订删补大易集义粹言卷八十
</div>
    <div class="pagination">
<a href="合订删补大易集义粹言_page64.html">上一页</a><span>...</span><a href="合订删补大易集义粹言_page60.html">60</a><a href="合订删补大易集义粹言_page61.html">61</a><a href="合订删补大易集义粹言_page62.html">62</a><a href="合订删补大易集义粹言_page63.html">63</a><a href="合订删补大易集义粹言_page64.html">64</a><span class="current-page">65</span>
    </div>
    <div class="pagination"><a href="index.html">返回目录</a></div>
</body>
</html>
