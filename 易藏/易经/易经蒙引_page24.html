<!DOCTYPE html>
<html>
<head>
    <meta charset="UTF-8">
    <title>易经蒙引 - 第 24 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 24 页/共 37 页</h1>
    <div class="content">　　九二眇能视
　　眇能视承上爻而言一则女贤而非正室仅能承助正室而已一则女贤为正室矣而其配不良亦不能大成内助之功也故一则为跛能履一则为眇能视其薄命不偶亦鲁卫兄弟也○此处眇能视跛能履不必分髙下如履九三一爻两句并説又岂可分浅深乎○若论二之贤则固贤于初初仅阳刚二则刚而且中也
　　利幽人之贞
　　或説是谓当固守其贤正之徳故象传曰未变常也看来不然观爻下本义云幽人亦抱道守正而不偶者也既已能守正了又令固守其正何邪本防只是言幽人得此占则利为其所处与九二同故也但九二是既嫁之贤女而幽人是不仕之贤人所处似乎不同然其为不偶则同故爻易圣人有取焉盖幽人无贤君正犹九二无贤夫也所谓有美井无善汲有贤才无明王是已○利幽人之贞言其守正不出利也不然亦终不能有为耳
　　利幽人之贞未变常也
　　未变常也总是抱道守正而不改也未变常三字解出幽人之贞意○初曰归妹以娣以恒也此之未变常亦即初之恒也盖其为阳刚之徳一也
　　六三归妹以须反归以娣
　　须字本义初用须待之义后云或曰须是女之贱者此又一义也盖须与娣不同女之贱者为须妇之卑者为娣○易之徳莫盛于阳刚中正莫驳于隂柔不中正归妹六三曰隂柔而不中正又为説之主女之不正人莫之娶者也蒙六三曰隂柔不中正女之见金夫而不能有其身之象也此类尚多
　　九四归妹愆期迟归有时
　　迟归有时谓愆期之志如此也○迟归有时欲得佳配也孟光是其人耶○以阳居上体而无正应阳女之贤者也居上体女之贵重者也故不自轻而宁愆期○程子曰上体地之髙也地髙则亦自贵重矣○六四终必得良偶天下无无对之物时过有必行之理不至如三之为娣矣故正与六三相反
　　六五帝乙归妹其君之袂不如其娣之袂良月几望吉六五尚徳而不贵饰只在柔中正取居尊帝女象也月几望吉吉宜家之谓也○尚徳而不贵饰如何便为女徳之盛无以加此盖女子贵饰者万万皆然不贵饰则自然贵徳矣惟贵徳故能不尚饰也所谓内重外轻也尚徳之义何所不该必能敬不忽于夫子孝不衰于舅姑不略于妾媵恩尚周于姻族必能辅佐君子而不为牝鸡之晨鸣必能正位乎内而不致内顾之忧岂特不贵饰之一端遂足为女徳之盛无以加哉
　　其君之袂不如其娣之袂良
　　君主也古者诸侯之妻称小君诸侯之女或称县主赵宋封其臣之妻为县君郡君者正祖此法也○君即是主故曰主母主翁又曰家人有严君焉父母之谓也○唐朝命妇七级一淑人二硕人三令人四恭人五宜人六安人七孺人见纲目唐太宗长孙皇后亲蚕下我朝正从一品妻封夫人二品亦夫人三品淑人四品恭人五品宜人六品安人七品孺人○六五以徳礼为光华而不以衣服为容饰
　　帝乙归妹其君之袂不如其娣之袂良其位在中以贵行也
　　上二句举爻辞下二句方释之此与讼九二不克讼归逋窜也自下讼上患至掇一例○其位在中是其贵也贵者徳也以徳而行自不尚饰矣凡能把外靣许多事好歆艶的轻视了须是内面有个物事压得他底过方能如此
　　上六女承筐无实士刲羊无血无攸利
　　上六以隂柔居归妹之终而无应隂柔则非贤正之女矣居归妹之终则桃夭之时已过矣无应则莫有以为家者矣故曰【云　云】必云女者自上六言也○无攸利此句以占言自本爻言约婚不终已是不利了占而得此者亦无攸利而约婚不终也○承筐女之事也承筐无实则女之事无终矣刲羊男之事也刲羊无血则男之事无所终矣此约婚不终之象也先女而后男者辞系于丄六故也无所终犹俗云无收杀耳○一说以隂柔居归妹之终而无应隂柔女也居归妹之终过时也无应无男配也明白是女承筐无实士刲羊无血之象○或曰据隂柔居归妹之终而无应何以见其曽约婚而又不终曰世间岂有女子至年长过时而全无约婚者乎俱据其隂柔居终又无应则虽约婚而不能终其事耳○按叅义曰夫婚姻之礼成而厚其资送者女归之盛也为酒食以召乡党僚友者男婚之宜也今女之承筐是将而无币帛为之实士之宴其新婚而刲羊未见其血焉者是男女之礼皆不备也所以为约婚不终之象愚按此说比程传为长但所谓男女之礼皆不备一句不切盖正是不成婚也成婚则女子筐中自实而男家自刲羊以待賔客矣今曰女承筐无实则是不成嫁耳士刲羊无血则是不成娶耳故曰约婚而不终者也○程传曰妇所以奉祭祀筐篚之实妇职所供也诸侯之祭亲割牲卿大夫皆然妇不能奉祭祀乃夫不能承祭祀也妇不能奉祀则当离絶矣是夫妇之无终者也○按云峯云曰士曰女未成为夫妇也故本义不从而另自为説曰约婚而不终者也与程传所谓夫妇之无终者大不同○承筐之承与或承之羞承字同承奉也○看来叅义之说有理爻辞分明谓女承筐士刲羊则此二句宜就实事上説○女子若嫁便有篚筐之资男子若娶便当刲羊以宴新婚及召乡党僚友而食之如旅即次防其童仆之类虽是象然皆就旅上取象则此之女承筐无实士刲羊无血亦宜就婚姻上説象明矣○语词若云凡婚姻之礼成室家之愿谐女则承筐是资男则刲羊以宴今者以言女之承筐也则无其实士之刲羊也则无其血是约婚而不终明矣○承筐无实是未尝承筐也○刲羊无血是未尝刲羊也
　　【离下震上】
　　丰
　　以明而动盛大之势也朱子曰明以动故丰谓以眀心应事物非明则动无所之非动则明无所用惟以明心应事物则何事不立何功不成故曰盛大之势也○朱子又曰徒行不明则行无所向防行而已徒明不行则明无所用空明而已
　　丰亨
　　叅义曰诸卦言亨者或虽未亨而将有亨之时丰之言亨者丰即亨之时矣与既济之亨同
　　王假之勿忧宜日中
　　言王者至此固可忧然亦不必忧但能守常不至过盛常如日之中焉则可以保其丰矣何以忧为盖自不至于有忧也宜日中者守中之谓也○双湖曰勿忧宜日中亦康节怕处其盛之意○丰之可忧者天运也勿忧宜日中者人事也人事所以保持天运圣人之贵人谋如此故先儒曰人谋孔臧亦可保持天命
　　王假之尚大也
　　王者际此丰亨之日抚此盈成之运以民则普天率土之广生聚日繁也以物则九州四海土赋之入充斥王府也故凡所以供耳目之需者率大其规模所以耸朝野之观者率大其铺张文物则益以辉煌而下视曩时之文物矣制度则益以宏丽而狭小向日之制度矣盖其居得为之位操得为之势而又当此得为之时凡百如意所谓不期侈而自侈者故曰尚大也尚大正所谓王假之也尚大是所以有忧道也○尚大也非是王者要尚大王者至此时则志欲日广其势自是尚大耳如汉武帝席文景富庶之后狭小汉家制度旋致海内之虚耗矣○系辞圣人一见丰字眉便皱了故曰【云　云】圣人之情见乎辞○叅义曰当丰之时制作必欲其备仪文必欲其称此说失其防矣若谓仪文制作之类必欲尚大则皆是理之当然者而何为有忧道乎引下文不来了亦絶无此理据卦辞王假之亦不是句断处彖传申之曰尚大也所以明其可忧也是乃危之之辞而叅义谬以为勉之之词
　　勿忧宜日中宜照天下也
　　宜照天下自王者言只如所谓照四国之意盖日惟其中方能徧照天下若过盛则如日之昃而天下之物有遗于所照之外者矣曰宜照天下所以申宜日中之意也○宜照天下以天下为心也不然明之所及者一己之私而已矣谓之天下者对一已而言也○宜照天下言此心常在天下不敢以自有其盈盛也○叅义曰夫盛极而衰治极而乱固天道也然亦必以人感之于下然后天应之于上有圣贤者能战兢惕厉常如蹈春氷履虎尾而不敢少懈焉则无衅蘖之萌动而可以引天休于永久所谓宜日中者此道也宜照天下欲其徧照而无遗也明有所遗则衅蘖萌于其间矣○初登于天照四国也是照四国自登天而来勿忧宜日中宜照天下也自照天下自宜日中而来无复疑矣但辞之所象则各有所在耳故当得其意
　　日中则昃月盈则食
　　上言日中言当如日之中而不过此言日中则昃据日中之理数而言其既中则未有不昃者也盖日以中为盛月以盈为盛盛极而衰理必然也故日则昃月则食非惟日月天地之盈虚亦随时而消息天地亦不能常盈而不虚也天地且然而况于人与鬼神其能常盛而不衰乎鬼神是天地之变化运动者如风云雷雨露凡阳嘘隂吹之类皆是要説得与天地日月不相犯○丰者日中之象也日中则昃故有忧道焉○所以宜日中而不至过盛者正以盛极则衰日中则昃也故为发明卦辞外意而同归于言不可过中也○两个日中不同一言当如日之中而不过盖带宜字看自是一様也一言日既中矣未有不昃者是以日之中为盛之极耳分明强同不得同一夫子之言又同一卦彖传也两个日字才隔数字便两意截然读书者其可不随文以求其意○彖于宜日中是言当不至过盛彖传日中则昃一段是言其所以当不至过盛处盖以日中为盛日中则昃为盛极则衰也两个日中不同惟彖辞先之曰勿忧宜日中宜照天下也然后曰日中则昃便见得二义分明不假笺解矣设使不用宜照天下字出人或以日中为不好而不晓其义矣
　　天地盈虚与时消息
　　方其时之息也则天地变化草木蕃则天地盈矣及其时之消也万类归根羣动俱寂而天地虚矣时之所在天地不能违也时者气数也○日中则昃一分明是卦辞本义所谓盛极当衰者夫盛极当衰者天运也宜日中者人事也人事有可以保持天运者○此又发明卦辞外意言不可过中也○此所言虽卦辞所未及然却与卦辞之意同以其辞所未及也故曰卦辞外意初九过旬灾也亦然彖传勿忧宜日中只言当不至过盛而未及所以当不至过盛处此方以必然之理言之实彖辞之所未及也故曰卦辞外意谓辞外之意也虽曰辞外之意然实有此意但辞不及耳若彖辞全无此意在而孔子自出其意如此则本义不当言发明卦辞外意矣又不当继之曰言不可过中矣○彖宜日中本义曰当守常而不至过盛也传曰日中则昃一条本义曰言不可过中也所谓不可过中非即不至过盛之意乎但以本文是丰亨王假则曰不至过盛本文是日中则昃则曰不可过中义各有当○按初九象传本义云戒占者不可求胜其配亦爻辞外意与此一般爻辞言虽旬无咎此则言所以虽旬无咎者盖若过旬则灾矣故惟旬则无咎其戒占者不可求胜其配意则一耳盖谓之虽旬无咎则似有嫌于旬者故象传特中曰过旬灾也辞若相悖意实相足○又按卦辞宜日中宜字是就人事説则此上所谓宜照天下亦当主人事说矣而语録乃谓易如此看不得只是如日之中则自然照天下不可将作道理説此意愚所未晓意或者传録之误乎
　　雷电皆至丰
　　雷电皆至威照并行盛大之势
　　君子以折狱致刑
　　传曰折狱者必照其情实惟明克允致刑者以威于奸恶惟断乃成所谓威照并行也○明罚法以立法者言故曰先王折狱致刑以用法者言故曰君子○狱之已成然后致之刑
　　初九遇其配主虽旬无咎往有尚
　　初与四相应者也天下之相应者常非均敌如隂之应阳柔之从刚下之附上是也今初九与九四均是阳刚夫两贵不相事两贤或相阨此宜其不相得矣然当丰之时明动相资所谓非明则动无所之非动则明无所用者也是则初九之遇其配主也其势分才力虽不相下而徳则相成故不惟无咎而且行有尚○无咎者动矣而非明则动无所之明矣而非动则明无所用犹有咎也今明动相资则何咎哉行有尚者明动相资则明足以灼其理动足以致其用何事不立何功不成故行有尚○此爻虽旬无咎盖正是朋友丽泽之益○程传説虽旬无咎处甚得理但末云同舟则胡越一心共难则仇怨恊力以此相证则可非本爻明动相资之意也○往有尚程传谓往而相从则能成其丰按本卦明以动故丰此则明动相资其有尚非指成其丰而何曰未然也本义云当丰之时明动相资则时已丰已如何又却説因明动而后成其丰盖彖传是言成卦之由爻辞是据见成之丰而言道理○此爻象占如何分别按本义云故初九之遇九四虽皆阳刚而其占如此也则遇其配主虽旬是象无咎往有尚特是为占而设但象与占相为呌应不得截然分晓耳○一説上靣都不要露出象字于讲作之际尤宜谨之此说有理○或问当丰之时明动相资如何様曰如当汉之盛也丙吉以寛治民魏相以严总职当唐之兴也有房龄之善谋杜如晦之善断之类又如汉之方兴也有子房之运筹于内有韩信之制胜于外唐之方兴也有房杜之善谋于内有英卫之善武于外○问同一初四相应也在初则称四为配主在四则称初为夷主何也曰自下称上则曰配主自上称下则曰夷主
　　虽旬无咎过旬灾也
　　势分才力既自相敌则相下不倦可也于是或一萌求胜之心则两贵不相事两贤或相阨其灾必矣此亦天下之通患故小象特发之
　　六二丰其蔀日中见斗往得疑疾有孚发若吉
　　六二为离卦之主本至明也而为六五隂暗所蔽其明徳抑而不伸不得以达于外正如明而见伤之义故日中见斗也○夫日正明者也而反见斗何耶蔀故也六二本明者也而反暗焉何也蔽于暗故也至于上六之自蔽亦如明夷上六之自伤而坠厥命矣○六二本明而为暗主所蔽或者疑之以为如此则是有能夺其明之理曰不是夺其明只是蔽其明如明夷者明而见伤非只是受其蔽也不然明在我彼何能伤且下文折其右肱则受蔽之甚者矣然则明而受蔽之説复何疑
　　日中见斗
　　程传云斗以昏见天原发防二十八宿有斗六星注谓南斗也又民星类亦有斗只五星又诗经维北有斗则北斗七星也又东斗四星西斗五星亦皆斗也斗盖星之著者故举以该其余所谓斗以昏见至今厯家所建十二辰俱以斗柄初昏所建为凖○往得疑疾者人人而去之事事而更之格其外者也有孚发若者积其诚意以感发之格其心者也此万世人臣事暗主之妙术大法也○往得疑疾有孚发若二句戒占者辞然亦以六二之虚中有孚也故以之戒占故曰虚中有孚之象吉字须从发若上説○往得疑疾若不度其势之不可而必囘其惑开其蔽则有疑疾矣此须是有孚发若始得发若正因他暗昧而下此字○发若是形状之辞如云若发蒙耳相彷佛
　　九三丰其沛日中见沬折其右肱无咎
　　沛一作斾谓幡幔也作斾为是○沬小星也洪武正韵注子夏易沬小星也王氏注防明也三极明者也上六暗之极者也我惟明而所应者暗甚则我之明反为其暗所蔽而不能以自达故为丰沛见沬之象若是则我之明亦废置而无用矣如折其右肱也然于我何尤所遇非其主耳故曰防明扬之帝尧则大舜雷泽之渔父耳防明哲之髙宗则傅说岩野之胥靡耳蒙九二象传曰子克家刚柔接也防哉
　　丰其沛不可大事也
　　谓不能有为以济大事也○非谓可小事也盖君臣之事皆大事也正所谓大事去矣及成吾大事之大事
　　九四丰其蔀日中见斗遇其夷主吉
　　六二以离明之徳而上应六五之柔暗九四以刚明之徳而上比六五之柔暗故均为丰蔀见斗之象本义云象与六二同者此也○夷主等夷也谓初九也徐氏曰四与初皆刚同徳相应故初以四为配主四以初为夷主○等夷之义亦有旬字意东谷郑氏曰初视四为配以下偶上也四视初为夷降上就下也○防义曰初称四为配主以四在位而尊上之也四称初为夷主以初同徳而等夷之也○当丰而遇暗主下就同徳此如文王当纣之世独与太公闳散之徒共事是也次则张华裴頠之徒亦近之犹有匡辅之忠在不是下就同徳自营已事也○或说正如西伯初间与九侯鹗侯共事商纣然下就同徳与贤者恊力国家之事犹可支持也故曰吉
　　丰其蔀位不当也
　　小注载或问亦是他本身不中正所致故象曰位不当也朱子曰也是如此也之一字不尽以为然也故本义并无此意盖位不当只是说他位近六五之柔暗处非其位如所谓当位疑也之例○日中见斗幽不明也此似可于六二便言之矣
　　六五来章有庆誉吉
　　质虽柔暗若能来致天下之明谓吾虽不明而能用天下之明如是则明徳之效归于我矣故曰有庆誉吉○庆誉谓福庆集于吾身而且有誉于天下也何吉如之○庆誉二字还作两义看盖能来章其効不止得美誉而已实得用贤之利也象传只曰有庆也举其重言誉在其中矣要之亦必有庆方有誉○庆誉便是吉也所谓身安而国家可保也○六五虽暗贤明君子天下固多惟在舍己从人耳程传曰六五无虚己下贤之义圣人设此义以为教耳按六五柔中如何说无虚已下贤之义曰此卦下体为明上体为暗五只取柔暗象不复取虚中象矣本义亦曰故因其柔暗而设以此开之
　　上六丰其屋蔀其家闚其户閴其无人三嵗不觌凶上六以隂柔居丰极处动终明极而反暗者也程传曰以隂柔之质而居丰之极处动之终其满假躁动甚矣满假之甚者丰之极也躁动之甚者以动之终也又为明极而反暗者恃其明而反失之也所谓矜其善防厥善如汉武帝是何等刚明然惟有恃明之意是以至于躬亲祀灶力求神仙至于方士尚公主何暗如之所谓往往才力有过人者商辛是也又秦始皇隋炀皆是汉武帝若非赏罚严明又有轮台之悔同归于无人不觌之凶矣○尝见今世所谓十分乖巧的人方做出呆痴的事明极反暗不其然哉○上九曰丰极曰动终是已曰何以谓之明极曰居丰能动岂不是明者在丰之极动之终便是明之极者矣○丰其屋直至三嵗不觌一连意云峯曰閴静也○防义曰虽时运之使然亦骄盈之所致
　　丰其屋天际翔也
　　天际翔也即诗所谓如翚斯飞○翚许韦切飞举貌
　　闚其户閴其无人自藏也
　　閴其无人非果无人也暗不见人也故曰自藏也而下文曰三嵗不觌三嵗言其久终不见人也凶之甚也
　　【艮下离上】
　　旅小亨旅贞吉
　　旅羇旅也羇字上本从四俗作西者非也此据洪武正韵注旅寓也与羁不同羁马络首也故不羁之士用羁字言不可羁系也与覉大不同○羇者寄也身寄于外而未获归也○吴氏应囘曰旅非商贾之谓凡客于外者皆是天子有天子之旅天王出居于郑是也诸侯有诸侯之旅公在楚是也大夫有大夫之旅陈文子去他邦是也圣贤有圣贤之旅孔子之辙环孟子之歴聘是也旅岂一槩哉此言固是但首云天子有天子之旅天王之居于郑是也此言未然王者以四海为家普天之下莫非王土故巡幸所至谓之行在若天王出居于郑则变例矣为东周之君号令不及于天下无以为天下共主孔子所以作春秋也而吴氏执以证天子之有旅失春秋之防矣周公系此卦六五爻辞所以不取君象者正以天子无旅故也程传曰人君无旅旅则失位故不取君象义
　　柔得中乎外而顺乎刚
　　或説外指旅谓在羇旅间能得中而且顺乎刚也此说非涣曰柔得位乎外而上同盖亦有取耶此彖传之例耳若不曰柔得中乎外则无以别于六二矣六二亦柔得中也彖传此类尚多防看自见○一说外上体也谓柔中居上而又得阳助也然则以位言乎恐亦求之大深耳○曰柔得中乎外而顺乎刚则与刚中而应者不侔矣曰止而丽乎明则与动而明明以动者不侔矣故只可小亨睽曰说而丽乎明柔进而上行得中而应乎刚是以小事吉意正相类○一说睽本无吉之理以卦徳卦变卦体如是尚可小中吉也旅亦本无大通之理以卦体卦徳如是则尚可小亨也故中溪张氏曰凡人处旅本无大通之理羇旅而亨者虽大亦小也○艮止而离丽于明与説而丽乎明同只是内止外明也○或曰止而丽乎明固是内止外明然须得离字出谓内説外明是説丽乎明也内止外明是止丽乎明也此説未是盖如此则丽字反属艮与兑而不属离矣而可乎彖传曰止而丽乎明者言内既止而外又得明而丽之也得明而丽之便是我之明矣説而丽乎明亦然故本义曰艮止而离丽于明尽亦分晓而不可越矣○离本训丽不训明因丽乎明故明也彖传是以如此立言但曰明便是説他明矣○柔得中乎外而顺乎刚止而丽乎明就旅而言是本身既有柔中之徳又能顺附乎阳刚则所如宜皆合矣内既静专而外又能灼夫物情则不迷于所往矣故在旅虽无大亨之可言小亨则有矣
　　旅贞吉
　　旅之贞何如或曰观卦体之柔得中乎外而顺乎刚卦徳之止而丽乎明是亦正道所在也但能守乎此则吉耳故本义以为能守其旅之贞则吉然有一疑以卦体卦徳如是仅得小亨乃又以此而得吉何欤又曰此如比初六有孚无咎及孚之至于盈缶则终来他吉之类耳曰彼则露出有孚在此则只云旅小亨随曰旅贞吉其卦徳卦体乃彖传解经之辞也盖虚心以求则所谓守其旅之贞者即下文道无不在固自有其正不可须臾离之意耳不以羇旅而或离便是守也非谓只守乎柔中顺刚止而丽明而已也依此则大过之时大矣哉亦不可以刚过而中巽而悦行为大过之才明矣○旅贞吉另说不必闗上文为稳盖旅中自有旅之正道言亦必忠信行亦必笃敬必仁于僮仆义于同侣必礼以律身必智以照物道安往而不在哉○一説彖传举卦徳卦体而继之曰是以小亨旅贞吉也不另解贞吉之义似以明卦徳卦体即贞之所在耳且柔中矣而又顺刚内止矣而又外明纵使泛言旅贞亦岂有外于此哉
　　旅之时义大矣哉
　　一説承上文卦体卦徳如是乃仅得小亨而又必守正则得吉此亦可见旅之难处而其时义为大矣一説主泛言旅之所以难处者盖一于刚则招祸九三是也一于柔则取辱初六是也然惟见得其难处故必柔得中乎外而顺乎刚止而丽乎明然后可以小亨又必守正然后可以得吉也○大抵小亨贞吉意只可以旁证旅之时义之大时义之大意含在难处上如此求之自得其防矣
　　君子以明慎用刑而不留狱
　　慎刑如山慎者谨重之意故如山其要全在明上故加明字于慎字之上不留如火火势不留而往也○云峯分明言明如火慎如山此説正背本义亦不详之故
　　初六旅琐琐斯其所取灾
　　以隂柔居下位旅之志意污下而规模局促也如是则谁其予之故曰斯其所取灾盖人必自轻而后人轻之人必自侮而后人侮之不徒曰灾而曰取灾不徒曰取灾而曰斯其所取灾明其琐琐之所致而非自外来者也○象传曰志穷灾也丘氏以为穷困者非也穷只是局促猥陋之义临川中溪之说皆得其防
　　六二旅即次怀其资得童仆贞
　　六二旅中之善要不出此三事而己以此爻柔顺中正其徳全故其象占之善亦全此三句于爻初无逐句取象处只据其柔顺中正之徳而言其理之所当得者有如此凡旅中好事皆备也○此爻辞象占不分象如此占亦如此本义或恐人偏认为象又或偏认为占故曰其象占如此
　　九三旅焚其次丧其童仆贞厉
　　九三过刚则众莫之与不中则所处失当居下之上则不能下人故程传以为自髙之象以九四本义所谓用柔能下者对看见得是如此○贞厉义与大壮九三同盖过刚不中居下之上其心初亦非有邪也故曰虽正亦厉上文焚其次丧其童仆正是厉处
　　以旅与下其义丧也
　　下即童仆故继曰其义丧也不兼旅焚其次
　　九四旅于处得其资斧我心不快
　　旅于处不如即次之安即次之次是次舍也言己得所归宿正所谓就馆也旅于处只是旅其所可旅之处而不投非其所耳程传亦曰得其处止不若二之即次○得其资斧资斧只是一件物与巽上九同莫依程传分作二物亦莫依徐氏解作利斧只是资身之斧正是旅中所宜有之物○得其资斧只是有以自防又不如怀其资之裕矣盖二柔顺且中正四只用柔能下用柔则非本体自然柔顺者比能下固善但比之中正者亦少劣矣故其象之等差如此○徐氏曰按汉书王莽遣王寻屯洛阳将发亡其黄钺其士房杨曰此经所谓防其齐斧者也应邵云齐利也读如齐衰之齐资齐音同误作资有辨在下○双湖曰徐氏或曰【云　云】之义○然据正韵赍持也装也无训利者徐引应邵说非也○其心不快本义云非其正位者阳居隂位也又上无阳刚之与下惟隂柔之应旅岂能尽得意哉亦只旅于处得资斧而已矣
　　旅于处未得位也
　　未得位起下文不可以非其正位意释旅于处○据彖传看然后爻辞三句自相呌应也
　　六五射雉一矢亡终以誉命
　　本义六五柔顺文明又得中道为离之主数句总是文明之义盖六五为离主本体便是柔顺其徳便文明且又得中道也雉性亦柔得中道亦受誉命之地也○雉文明之物便是誉命之象也説者多説得无来歴得此爻者便是为射得雉明其当有誉命也得雉者未免于亡矢得功名者未免于小费也故曰射雉一矢亡终以誉命一气説下○求功名者虽未免小费然身名由是显汨没一朝伸○所丧者小所得者多也故以一矢亡喻之○此爻何以取一矢亡之象曰凡若应举得官者孰能免小费此亦理必然圣人笔下岂容一字虚○一説一矢亡言其功名之遂亦不免于羇旅之费看来亦是先儒固为五不取君象未尝谓亦不以旅言也○得此爻者为射雉之象易上下经诸爻无此例只是得此爻则为吉为凶为利何事为不利何事耳○一矢亡终以誉命是射雉之象也三句是一事
　　终以誉命上逮也
　　誉命之命名也是在下之名非在上之命也故説得上逮也大舜防时徳升闻是也六五明説不取君象○因此一命字照出命世之才之命字亦是名字义分明是名世也故读书解疑要有证佐
　　上九鸟焚其巢旅人先笑后号咷丧牛于易凶
　　本义过刚处旅之上离之极骄而不顺者正丧牛于易之义也○以鸟焚其巢起旅人先笑后号咷者正如鸟焚其巢而不得所安也
　　丧牛于易终莫之闻也
　　程子曰谓不自闻知也○骄气方盛安能自知
　　【巽下巽上】
　　巽小亨
　　本义既曰巽入也又曰能巽以入也盖入必以巽故曰巽入也二而一者也○隂为主故其占为小亨隂力量小故也○隂不利往其利往者从阳故也然所从不可不择故又戒以利见大人○大人一説泛言不指九五九五者自是彖传之意非文王本意故本义不及之耳○一説以大人为不取九五则所谓以隂从阳而利往者亦为不取卦体耶取则俱取不容以利见大人一句独为泛词矣本义不及此者岂以彖传之防自明而本义所谓不可不择者亦自含九五大人之象耶
　　重巽以申命
　　重巽二字重○此以字当为字用归妹以娣亦谓归而为娣也非谓嫁以娣也此独曰释卦义而不曰释卦名义何也且如习坎重险也兑説也本义皆曰释卦名义此独举义言者卦名曰巽不曰重巽重巽之义为申命之象故曰重巽以申命也非申命无以明重巽之义○止而巽动不穷也以无渐字本义亦只曰以卦徳言渐进之义
　　刚巽乎中正而志行柔皆顺乎刚
　　据柔皆顺乎刚则为小亨利有攸往之义然其中又有五之刚巽乎中正而志行则又为大人之象而利见大人也○柔皆顺乎刚之刚兼二三五上言
　　随风巽
　　朱子曰风是防入物事因言丘墓中棺木能翻动皆是风吹盖风在地中气聚至出地面又散了见朱子语类
　　君子以申命行事
</div>
    <div class="pagination">
<a href="易经蒙引_page23.html">上一页</a><span>...</span><a href="易经蒙引_page19.html">19</a><a href="易经蒙引_page20.html">20</a><a href="易经蒙引_page21.html">21</a><a href="易经蒙引_page22.html">22</a><a href="易经蒙引_page23.html">23</a><span class="current-page">24</span><a href="易经蒙引_page25.html">25</a><a href="易经蒙引_page26.html">26</a><a href="易经蒙引_page27.html">27</a><a href="易经蒙引_page28.html">28</a><a href="易经蒙引_page29.html">29</a><span>...</span><a href="易经蒙引_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
