<!DOCTYPE html>
<html>
<head>
    <meta charset="UTF-8">
    <title>淙山读周易 - 第 9 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>淙山读周易 - 第 9 页/共 17 页</h1>
    <div class="content">　　水流而不盈曰不盈者未出坎之象也九五陷于险中未能出坎以抵于既平之治则刚中之道犹未光大也曰未大者犹望其能光大而可以无咎也九二爻象曰未出中也曰未出者亦望其终出也坎卦九二九五皆陷于二隂之中九五言坎九二不言坎者五为出坎之主九二未易以自言也有孚维心积而至于六四纳约之时君心感悟故得九五为祗既平之主此坎之所以亨也坎卦六爻唯六四九五爻言无咎九五之所以无咎者亦六四辅之于下也
　　上六系用徽纆寘于丛三嵗不得凶【童溪曰上六在上非居险者乃用险也又曰徽纆刑威之具也丛刑威之地也系之徽纆寘之于丛之中三嵗之久犹不得其情则在人者惧其害而在上者愈增失道之愆矣】象曰上六失道凶三嵗也【伊川曰至于三嵗久之极也】
　　上六处坎之极隂险而不中过于用险者也系用徽纆寘于丛为人上者欲设刑狱以陷人于险则失道矣纣囚文王于羑里是也三嵗者天道一变之时也上六失道至于三嵗终不得变则终至于凶是警之之辞也
　　【离下离上】
　　离利贞亨【序卦曰坎者陷也陷必有所丽故受之以离离者丽也伊川曰陷于险难之中则必有所丽也理自然也离所以次坎也离丽也明也取其隂丽于上下之阳则为附丽之义取其中虚则为明义又曰万物莫不各有所丽有形则有丽矣在人则为所亲附之人所由之道所主之事皆其所丽也人之所丽利于贞正得其正则日以亨通故曰离利贞亨】畜牝牛吉【伊川曰牛之性顺而又牝焉顺之至也既附丽于正必能顺于正道如牝牛则吉也诚斋曰牝牛谓二隂皆坤坤为子母牛畜养牛也】
　　説卦谓坤为牛非谓离为牛也离卦二五皆坤爻也当离丽之时五为君位当丽于上卦而得中如日月之当丽乎天二为臣位当丽于下卦而得中如百谷草木之当丽乎土上下各有所丽唯利于贞正则吉也又曰六二以柔顺之道应于六五顺而又顺有牝牛之象为六五者虚中而明能以柔顺之道而下应于六二之大臣有畜牝牛者之象此离之所以为吉也六五爻象曰离王公也以王公而当其象或谓离卦以六五为牝牛则误矣
　　彖曰离丽也日月丽乎天百谷草木丽乎土【伊川曰离丽也谓附丽也如日月则丽于天百谷草木则丽于丄万物莫不各有所丽天地之中无无丽之物在人当审其所丽得其正则能亨也】重明以丽乎正乃化成天下柔丽乎中正故亨是以畜牝牛吉也
　　象曰明两作离大人以继明照于四方
　　初九履错然敬之无咎象曰履错之敬以辟咎也初九刚而易动其履错然几失于躁唯明而知敬安居于离下之下是知所丽而避咎者也故得无咎
　　六二黄离元吉【伊川曰二居中得正丽于中正也黄中之色文之美也文明中正美之盛也故云黄离以文明中正之德上同于文明中顺之君其明如是所丽如是大善之吉也】象曰黄离元吉得中道也
　　六二以柔居柔在离下而得中故有黄离之象应于六五柔中之君所以大善而吉也
　　九三日昃之离不鼓缶而歌则大耋之嗟凶【伊川曰缶常用之器也鼔缶而歌乐其常也不能如是则以大耋为忧乃为凶也大耋倾没也】象曰日昃之离何可久也【诚斋曰年过而耋位过而昏如日之昃也其能久乎免此者其惟衞武公乎九三下卦之极故为日昃大耋离为日九老阳三不中故昃】
　　离卦下三爻皆丽于下卦者也初九以敬而无咎六二以中而得吉唯九三刚而不中居下卦之上当日昃之时使其不顺常而自乐徒以日暮途远而为叹则无所不为矣后世如桓温因老而求九锡即九三所谓大耋之嗟凶者也
　　九四突如其来如【疏云突然而至忽然而来】焚如死如弃如【注云其明始进其炎始盛故曰焚如逼近至尊履非其位欲进其盛以炎其上命必不终故曰死如违于离义无应承众所不容故曰弃如】象曰突如其来如无所容也【伊川曰上陵其君不顺所承人恶众弃天下所不容也】
　　九四刚而不中欲离于下卦而廹于六五之君位人所不容者也曰突如者恶其也曰其来如者恶其至也曰焚如者恶其凶焰也曰死如者恶之欲其死也曰弃如者恶其未死又欲与众共弃之也可以为刚而不丽乎正者之戒
　　六五出涕沱若戚嗟若吉【伊川曰六五居尊位而中有文明之德可谓善矣然以柔居五在下无助独附丽于刚强之间危惧之势也唯其明也故能畏惧之深至于出涕忧虑之深至于戚嗟所以能保其吉也出涕戚嗟言其忧惧之深耳时当然也居尊位而文明知忧畏如此故吉若自恃其文明之德与所丽中正防然不惧则安能保其吉也】象曰六五之吉离王公也【伊川曰所丽得三公之正位也】
　　六五为柔中之君又能虚中而明不敢自恃而求应于六二之大臣故当文明之时离王公之位未尝自以为乐出涕戚嗟居安虑危所以吉也王者以天下之君而言也公者以一国之君而言也
　　上九王用出征有嘉【伊川曰九以阳居丄在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也横渠曰离道已成而不附然后可征】折首获匪其丑无咎【伊川曰明极则无微不照断极则无所寛宥不约之以中则失于严察矣但当折取其魁首所絷获者非其丑类则无残之咎也书曰歼厥渠魁胁从罔治】象曰王用出征以正邦也【伊川曰明照而明断以察除天下之恶所以治正其邦国刚明居上之道也】
　　上九当离道已成之时天下犹有未服而不丽于正者如九四突如之类则王用出征以正邦也若可嘉尚矣然折其魁首获匪其丑斯可无咎终不敢过于用刚此离之所以丽乎正也






　　淙山读周易卷八
　　钦定四库全书
　　淙山读周易卷九
　　宋　方寔孙　撰
　　上经始于乾坤终于坎离干先坤后天地之道有上下也坎离者乾坤之中气也坎为中男离为中女人位乎中所以配天地而为三才也下经言坎离中气之外有艮兑震巽之各有上下艮下兑上即咸卦也艮为少男兑为少女男女皆少相感于初未可容心故下经始于咸卦言咸而不言感是男女之道也巽下震上即恒卦也巽为长女震为长男男女皆长则有夫妇之道故咸卦之后受之以恒艮兑震巽所以为下经之用也序卦曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒呜呼易道自男女夫妇以至于父子君臣各有上下易所以有上经下经也夫妇之道欲正于男先下女之初故下经始于咸卦首言利贞取女吉也下经不终于既济而终于未济者言人道无穷坎离之交亦各有上下也离下坎上六爻竒耦皆得位则为既济坎下离上六爻竒耦皆失位则为未济善观易者可以意悟矣
　　下经
　　【艮下兑上】
　　咸亨利贞【伊川曰天地万物之本夫妇人伦之始所以上经首乾坤下经首咸继以恒也又曰男女交合而成夫妇故咸与恒皆二体合为夫妇之义咸感也以説为主恒常也以正为本而説之道自有正也正之道固有説焉又曰咸之为卦兑上艮下少女少男也男女相感之深莫如少者故二少为咸也艮体笃实止为诚慤之义男志笃实以下交女心説而上应男感之先也男先以诚感女説而应也又曰凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也又曰相感之道利在于正也不以正则入于恶矣如夫妇之以淫姣君臣之以媚説上下之以邪僻皆相感之不以正也】取女吉【伊川曰卦有柔上刚下二气感应相与正而説男下女之义以此义取女则得正而吉也】
　　咸所以亨者利乎正也咸卦六爻就人身上取象初六曰咸其拇六二曰咸其腓九三曰咸其股九五曰咸其脢上六曰咸其辅頬舌唯九四爻取象在于脢之下股之上虽有心之象而不言心亦不言咸以见咸有取女之义不可以有心而言也若夫圣人之感天下不可皆以无心而言也故彖曰圣人感人心而天下和平
　　彖曰咸感也【伊川曰咸之义则感也】柔上而刚下二气感应以相与【伊川曰兑女在上艮男居下柔上刚下也隂阳二气相感相应而和合是相与也】止而説男下女是以亨利贞取女吉也【伊川曰艮止于下笃诚相下也兑説于上和説相应也以男下女和之至也相感之道如此是以能亨通而得正取女如是则吉也】天地感而万物化生圣人感人心而天下和平观其所感而天地万物之情可见矣【伊川曰既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平者由圣人感之也观天地交感化生万物之理圣人感人心致和平之道则天地万物之情可见矣】
　　天地万物之情凡有所感者皆以正而吉又不独取女为然也
　　象曰山上有泽咸君子以虚受人【伊川曰泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人虚中则能受实则不能入矣虚中者无我也中无私主则无感不通白云曰卦无虚之象而咸有虚之义】
　　咸卦言咸而不言感感以无心是虚之义也
　　初六咸其拇【伊川曰拇足大指山曰拇系于足】象曰咸其拇志在外也【伊川曰初志之动感于四也故曰在外志虽动而感未深如拇之动不足以进也】
　　初六居下卦之下有拇之象与四为应志虽在外然属于艮体之初止而未行譬如拇虽能动上系于足犹有待而后可以行也
　　六二咸其腓凶居吉【伊川曰腓足肚行则先动足乃举之非腓之自动也二若不守道待上之求如腓自动则躁妄自失所以凶也安其居而不动以待上之求则得进退之道而吉也】象曰虽凶居吉顺不害也【潘氏曰行乃求乎上乃凶道也居以俟之不亦吉乎顺理而处何害之有】六二在初之上三之下犹腓在于拇之上股之下也腓未行而先动其象虽凶然以六居二其居则吉与五为应则得艮体之正是处顺而不害乎正者也故能反凶而为吉艮六二爻亦曰艮其腓
　　九三咸其股执其随往吝【伊川曰股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所説而随之如此而往可羞吝也】象曰咸其股亦不处也志在随人所执下也【伊川曰不处谓动也有刚阳之质而不能自主志反在下随人是其所操执者卑下之甚也潘氏曰股不能行随足以行亦不处也】
　　艮为少男一阳为主九三是也兑为少女一隂为主上六是也咸卦艮下兑上是男先下女之象九三应于上六随之而动于其下犹股随身而行亦不处也未失为咸卦取女之象若执此道以往欲一切随于他人则吝矣九三以阳刚之才处艮体之上志在随人所执愈下岂不可羞吝乎
　　九四贞吉悔亡【伊川曰感者人之动也故皆就人身取象拇取在下而动之微腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也龟山曰九四脢之下股之上心之位也不言心者心无不该不可以位言也】憧憧往来朋从尔思【伊川曰贞一则感无不通若往来憧憧然用其私心以感物则思之所及者能感而动所不及者不能感也是其朋类则从其思也以有系之私心既主于一隅一事岂能廓然无所不通乎】象曰贞吉悔亡未感害也【伊川曰四説体居隂而应于初故戒以贞感之道无所不通有所私系则害于感通乃有悔也】憧憧往来未光大也【潘氏曰憧字从心谓心思之往来不絶也】
　　兑为少女九四当兑体之初不可轻説唯以九居四贞而能静与初爻为应以正而感心无私系未害于感通之道故贞吉而悔亡又言九四介于二阳之间憧憧往来使其心迹稍有系累及思而得之然后知从其朋类以应于初爻则未足谓之光大也天下之所谓光大者唯一出于正何以多思多虑为哉故系辞赞之曰天下何思何虑以见九四之朋从尔思思得其类虽未害正亦未若不思而得者之为光大也故中庸以不思而得为诚者之事
　　九五咸其脢无咎【子夏传曰在脊曰脢伊川曰九居尊位当以至诚感天下而应二比上若系二而説上则偏私浅狭非人君之道岂能感天下乎脢背肉也与心相背而所不见也言能背其私心感非其所见而説者则得人君感天下之正而无悔也】象曰咸其脢志末也【白云曰未足以尽人君之道故曰志末也人君之道如之何感人心而天下平是也】
　　九五在兑体之中若由兑为少女而言则背去私心感于非所见者而説曰咸其脢而无悔者是少女之道也若由九五君道而言则其志在于感人心而天下和平所见者大不止于浅末也
　　上六咸其辅颊舌【伊川曰上隂柔而説体为説之主又居咸之极是其欲感物之极也故不能以至诚感物而发见于口舌之间小人女子之常态也岂能动人乎不直云口而云辅颊舌亦犹今人谓口过曰唇吻曰頬舌也辅頬舌皆所用以言者也】象曰咸其辅颊舌滕口説也【伊川曰唯至诚为能感人乃以柔説滕于口舌言説岂能感于人乎】
　　兑为少女为口舌上六居兑上之上欲滕口説曰辅曰頬曰舌如此其多也感人之道不在多言妇人女子尤当以多言为戒是咸卦之义也
　　【巽下震上】
　　恒亨无咎利贞利有攸往【序卦曰夫妇之道不可以不久也故受之以恒伊川曰咸夫妇之道终身不变者也故咸之后受之以恒咸少男在少女之下以男下女是男女交感之义恒长男在长女之上男尊女卑居室之常道也论交感之情则少为深切论尊卑之序则长当谨正故兑艮为咸而巽震为恒也男在女上男动于外女顺于内人理之常故为恒也又曰恒者常久也恒之道可以亨通恒而能亨乃无咎也恒不可以亨非可恒之道也为有咎矣故君子之恒于善可恒之道也小人之恒于恶失可恒之道也恒之所以能亨者由贞正也故云利贞夫所谓恒谓可常久之道非守一隅而不知变也故利有攸往唯其有往故能恒也】恒利有攸往非谓守常而不知变也唯以正而往则无不利也初六曰浚恒过于求者非恒也上六曰振恒凶过于动者亦非恒也均之为久也九二曰能久中也九四则曰久非其位均之为贞也初六曰贞凶九三曰贞吝六五则曰妇人贞吉均之为恒也六五曰恒其德九三曰不恒其德九二九四爻又不言恒随爻不同唯求其正而已矣
　　彖曰恒久也【伊川曰恒者常久之义潘氏曰不曰久而曰常唯常而后久也】刚上而柔下【童溪曰震长男也而在上此刚上也巽长女也而在下此柔下也】雷风相与【伊川曰雷震则风发二者相须交助其势故曰相与乃其常也】巽而动【伊川曰下巽顺上震动为以巽而动天地造化恒久不已者顺动而已巽而动常久之道也动而不顺岂能常也】刚柔皆应恒【伊川曰一卦刚柔之爻皆相应刚柔相应理之常也童溪曰以卦体言之则刚上柔下刚柔之常也以卦象言之则雷风相与雷风之常也以卦义言之则巽而动动巽之常也以卦爻言之则刚柔皆应乂六爻之常也合此四者恒久之道然也此卦之所以为恒也】恒亨无咎利贞久于其道也【伊川曰恒之道可致亨而无过咎但所恒宜得其正失正则非可亨之道也故曰久于其道可恒之正道也不恒其德与恒于不正皆不能亨而有咎也】天地之道恒久而不已也【伊川曰天地之所以不已葢有常久之道人能恒于可恒之道则合天地之理】利有攸往终则有始也【伊川曰动则终而复始所以恒而不穷又曰唯随时变易乃常道也故曰利有攸往明理之如是惧人之泥于常也】日月得天而能久照四时变化而能久成圣人久于其道而天下化成观其所恒而天地万物之情可见矣【伊川曰日月隂阳之精气耳唯其顺天之道往来盈缩故能久照而不已得天顺天理也四时隂阳之气耳往来变化生成万物亦以得天故常久不已圣人以常久之道行之有常而天下化之以成美俗也观其所恒谓观日月之久照四时之久成圣人之道所以能常久之理观此则天地万物之情理可见矣】象曰雷风恒君子以立不易方【伊川曰君子观雷风相与成恒之象以常久其德自立于大中常久之道不变易其方所也】
　　彖言日月久照是天道之常也象言雷风恒者是天道变化之中亦有常也迅雷烈风不终朝而止矣唯以巽而动此雷风之所以为常也君子观象以自立其常久之道不易其方是变化之中又有不变者在于利有攸往之时所谓利正者又未尝变也
　　初六浚恒贞凶无攸利【伊川曰初居下而四为正应柔暗之人能守常而不能度势四震体而阳性以刚居高志上而不下又为二三所隔应初之志异乎常矣而初六求望之深是知常而不知变也浚深也谓求恒之深也守常而不度势求望于上之深坚固守此凶之道也泥常如此无所往而利矣】象曰浚恒之凶始求深也【龟山曰此恒之初也故当以渐而不可以浚浚则凶矣】巽为长女初六以巽体而居恒之初柔而在下是初执妇道者之象也应于九四当以渐合若求望遽深以浚为恒虽贞亦凶无所利矣大凡与人交者贵乎中礼以渐而合不独妇道为然也
　　九二悔亡【白云曰九二无他辞恃曰悔亡见止于守常无他事也】象曰九二悔亡能久中也【伊川曰九二以中德而应于五五复居中以中而应中其处与动皆得中也是能恒久于中也又曰所以得悔亡者由其能恒久于中也】
　　以九居二贞而能静巽而得中应于六五是能久之道宜其悔亡而无他辞也恒卦下三爻同属于巽体初六不幸而应于九四之久非其位者故初女爻曰贞凶九三不幸而应于上六之振恒凶者故九三爻曰贞吝唯九二应于六五以中合中故能久而无悔也妇道以从夫为正有幸不幸岂可不择对哉
　　九三不恒其德或承之羞贞吝【伊川曰其德不恒则羞辱或承之矣或承之谓有时而至也贞吝固守不恒以为恒岂不可羞吝乎】象曰不恒其德无所容也【伊川曰不恒之人无所容处其身也】
　　九三刚不得中不恒其德则羞辱有时而继至矣将何所容其身乎此爻可以为失妇道者之戒
　　九四田无禽【伊川曰以阳居隂处非其所虽常何益人之所为得其道则久而成功不得其道则虽久何益故以田为喻言九之居四虽使恒久如田猎而无禽之获谓徒用力而无成功也】象曰久非其位安得禽也【伊川曰处非其位虽久何所得乎以田为喻故云安得禽】
　　恒卦上三爻与巽下三爻不同震为长男当动于外非若巽女之当守静于内也以九居四当动而反静久非其位泥常而不达变譬如田猎不动于外则无禽可获非卦所谓利有攸往者也其可恒乎故九四爻亦不言恒
　　六五恒其德贞妇人吉夫子凶象曰妇人贞吉从一而终也夫子制义从妇凶也【伊川曰五应于二以隂柔而应阳刚居中而所应又中隂柔之正也故恒久其德则为贞也夫以顺从为恒者妇人之道在妇人则为贞故吉若丈夫而以顺从于人为恒则失其阳刚之正则凶也立君位而不以君道言者如六五之义在丈夫犹凶况人君之道乎在他卦六居君位而应刚未为失也在恒故不可耳君道岂可以柔顺为常也如五之从二在妇人则为正而吉妇人以从为正以顺为德当终中于从一夫子则以制义者也从妇人之道则凶也】
　　恒为夫妇之道六五柔而得中以顺为正在妇人之道则吉在夫子之道则凶在人君之道又不待言而知矣六五君位尤当以从妇凶为戒后世如周幽王之于褒姒晋献公之于骊姬皆从妇凶者也恒卦九二以九居二是巽女之贞吉者也为六五者从之犹凶况妇女之未必贞者乎
　　上六振恒凶【伊川曰六居恒之极在震之终恒极则不常震终动极以隂居上非其安处又隂柔不能坚固其守皆不恒之义也故为振恒以振为恒也振者动之速也】象曰振恒在上大无功也【伊川曰在上而其动无节以此为恒宜其凶也潘氏曰震体之终动而不常凶则有之功安在哉】
　　恒卦上三爻属于震体皆言刚动之义九四曰久非其位是泥于守静者非恒也六五曰从妇凶也是专于顺从者亦非恒也上六曰振恒凶是轻于好动者亦非恒也故恒卦曰利贞利有攸往唯利乎正则利有攸往也
　　【艮下干上】
　　遯亨小利贞【序卦曰恒者久也物不可以久居其所故受之以遯遯者退也伊川曰遯退也避也去之之谓为卦天下有山阳性上进山高起之物形虽高起体乃止物有上陵之象而止不进天乃上进而去之下陵而上去是相违遯故为遯止之义又曰隂柔方长而未至于甚盛君子尚冇迟迟致力之道不可大贞而尚利小贞也】
　　遯卦上四阳爻皆美九三曰畜臣妾吉九四曰君子吉九五曰贞吉上九曰无不利当遯之时犹有四阳在上二隂虽长属于艮体犹能止于四阳之下而不得以遽进此遯之所以亨也故遯卦有小人遯止之义四阳在上二隂在下小人不得以陵君子如山之不得陵乎天是遯之卦象也然四阳皆君子之类为九四九五上九者属于干体处于上卦则其远二隂也为甚易为九三者乃与二隂同属于艮体处于下卦则其远二隂也为甚难君子以远小人不恶而严九三以阳刚之才欲畜止二隂于其下可以小利贞而不可遽正以大事九三爻象曰畜臣妾吉不可大事即卦所谓小利贞者也以君子而善处小人其道如此或谓君子处遯之时皆欲遯去以避小人则误矣向使君子皆欲遯去则遯何时而可以亨乎
　　彖曰遯亨遯而亨也刚当位而应与时行也【伊川曰虽遯之时君子处之未有必遯之义五以刚阳之德处中正之位又下与六二以中正相应虽隂长之时如卦之才尚当随时消息茍可以致其力无不至诚自尽以扶持其道未必于遯而不为故曰与时行也】小利贞浸而长也【伊川曰当隂长之时不可大贞而尚小利贞者葢隂长必以浸渐未能遽盛君子尚可小贞其道所谓小利贞者扶持使未遂亡也遯者隂之始长君子知微故当深戒而圣人之意未使遽已也故有与时行小利贞之教圣贤之于天下虽知道之将废岂肯坐视其乱而不之救哉】遯之时义大矣哉【诚斋曰言其进退之时去就之义甚大而木可躁也】
　　当遯之时君子能小利贞而有补于天下也甚大故赞之曰遯之时义大矣哉
　　象曰天下有山遯【伊川曰天下有山山下起而乃止天上进而相违是违遯之象也童溪曰自下而观之以为山之颠即天也及据山之颠以观天愈高愈远愈不可及此君子与小人辽絶之势然也】君子以远小人不恶而严【伊川曰逺小人之道若以恶声厉色适足以致其怨忿惟在乎矜庄威严使知敬畏则自然远矣诚斋曰孔子与阳货同国孟子与王驩同事故曰君子以远小人不恶而严】初六遯尾厉【伊川曰尾在后之物也遯而在后不及者也是以危也】勿用有攸往象曰遯尾之厉不往何灾也【疏云不如不往即无灾害何灾者犹言无灾也】初六以隂爻在艮下之下犹小人当止之于其初也故戒之曰遯尾厉若不止之于其初徒欲违遯之于其尾其危厉可知矣初六与九四为应九四爻曰君子吉小人否为九四者能隔远小人于其初勿使之有攸往则初六属于艮体亦能止于其下不至为后灾于其尾隂不骤盛何灾之有此遯之所以亨也
　　六二执之用黄牛之革莫之胜説【伊川曰二以中正顺应于五五以中正亲合于二其交自固黄中色牛顺物革坚固之物二五以中正顺道其固如执系之以牛革也莫之胜説谓其交之固不可胜言也】象曰执用黄牛固志也【伊川曰丄下以中顺之道相固结其心志甚坚如执之以牛革也】
　　遯卦二隂方长之时六二柔顺得中属于艮体静而知止不敢陵四阳于其上是小人亦有可止之道也以六二固志之大臣应于九五正志之君如执之用黄牛之革其固志也不可胜言故六二爻独不言遯
　　九三系遯有疾厉【伊川曰三与二切比系乎二者也】畜臣妾吉象曰系遯之厉有疾惫也畜臣妾吉不可大事也【伊川曰遯而有系累必以困惫致危其有疾乃惫也葢力亦不足矣以此昵爱之心畜养臣妾则吉岂可以当大事】
　　九三比于六二茍私有系累则力不足以止小人有疾而惫其危厉可知矣唯九三以阳刚之才属于艮体知小人之不可以任大事故但以畜止臣妾之道而畜止二隂于其下不失于诡随亦不失于太激即卦所谓小利贞者也
　　九四好遯君子吉小人否【伊川曰四与初为正应是所好爱者也君子虽有所好爱义茍当遯则去而不疑所谓克已复礼以道制欲是以吉也如小人则不能以义处昵于所好牵于所私至于陷辱其身而不能已故在小人则否也否不善也】象曰君子好遯小人否也【伊川曰君子虽有所好而能遯不失于义小人则不能胜其私意而至于不善也】
　　遯卦九三与二隂同属于艮体思所以止二隂于其下可谓难矣九四应于初六是其所好者也然九四属于干上俯视二隂已如天山之势相去而不相及君子则吉小人则否界限截然君子亦不能与小人而同所好也九四好遯处于众阳之间既与君子而同吉人能不昵于所好而欲遯去初六之小人此九四之所以为君子吉也
　　九五嘉遯贞吉象曰嘉遯贞吉以正志也【疏云小人应命不敢为邪是五能正二之志故成遯之美也潘氏曰遯虽隂长正之在君耳正心以正朝廷故曰以正志也】九五以刚中之君为众阳之主志正于上以贞而吉应于六二又欲遯去小人所以为嘉遯也五君位也或谓九五亦欲遯去君位则误矣
　　上九肥遯无不利【伊川曰肥者充大寛裕之意遯者唯飘然远逝无所系滞之为善上干体刚断在卦之外矣又下无所系是遯之远而无累耳谓寛绰有余裕也】象曰肥遯无不利无所疑也【伊川曰其遯之远无所疑滞也】
　　上九居遯之终是遯既亨之时君子功成名遂无不利矣则可以肥遯而去亦无所疑后世如张子房辞汉于帝业已成之后者是也向使君子处遯之时未能遯止小人于其下徒欲遯去以避小人而为得计则天下受其害矣安得谓之无不利哉
　　【干下震上】
　　大壮利贞【序卦曰物不可以终遯故受之以大壮伊川曰为卦震上干下干刚而震动以刚而动大壮之义也又曰大壮之道利于贞正也大壮而不得其正强猛之为耳非君子之道壮盛也】
　　大壮卦四阳壮于下而六五柔于上是臣强君弱之时也君犹天也物莫大于天矣雷在天上大壮孰有大于天者乎惟九四爻曰贞吉悔亡离于下卦而能安于六五之下譬如大舆能载六五于其上此四阳之所以为大壮利贞也
　　彖曰大壮大者壮也刚以动故壮【注云大者谓阳爻伊川曰所以名大壮者谓大者壮也隂为小阳为大阳长已盛是大者壮也下刚而上动以干之至刚而动故为大壮为大者壮与壮之大也】大壮利贞大者正也正大而天地之情可见矣【伊川曰大者既壮则利于贞正正而大者道也极正大之理则天地之情可见矣】
　　大者壮也四阳盛长以壮而为大也刚以动故壮干刚而震动干下而震上是大壮卦体也又言大壮有利贞之义大者正也以正为大不以壮为大则四阳虽刚当在于下六五虽弱当在其上君犹天也臣犹地也正大而天地之情可见矣
　　象曰雷在天上大壮【伊川曰雷震于天上大而壮也】君子以非礼弗履【注云壮而违礼则凶凶则失壮也故君子以大壮而顺礼也伊川曰君子之大壮者莫若克己复礼】雷在天上大壮天威不可犯也君子观象以非礼弗履故四阳虽刚当伏于六五之下而不敢犯其上此大壮之所以为正大也
　　初九壮于趾征凶有孚【伊川曰初阳刚干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行况在下乎故征则其凶有孚孚信也谓以壮往则得凶可必也】象曰壮于趾其孚穷也【伊川曰在最下而用壮以行可必信其穷困而凶也】
　　初九有征凶之戒壮而在下者尤不可以妄行也夬初九亦曰壮于前趾
　　九二贞吉【伊川曰二虽以阳刚居大壮之时然柔而处中是刚柔得中不过于壮得贞正而吉也】象曰九二贞吉以中也【伊川曰所以贞正而吉者以其得中道也】
　　九二刚而得中能以干体而安于下卦即卦所谓大者正也应于六五柔中之君其贞吉可知矣故九二爻不言壮
　　九三小人用壮君子用罔【伊川曰九三以刚居阳而处壮又当干体之终壮之极也极壮如此在小人则为用壮在君子则为用罔白云曰君子罔以壮为用也】贞厉羝羊触藩羸其角【疏云以壮为正其正为危故曰贞厉也以此为正状似羝羊触藩也必拘羸其角矣伊川曰羊壮于首羝为喜触故取为象羊喜触藩篱以藩篱当其前也葢所当必触喜用壮如此故必羸其角也犹人尚刚壮所当必用必至于摧困也童溪曰九四居前在二卦之间而为二体之限此藩之象也】象曰小人用壮君子罔也
　　九三以阳居刚在下卦之上若以小人处此则刚不得中欲自用以为壮譬如羝羊欲用角以触藩篱徒以自羸困其角耳唯君子则不然以九居三刚贞自守犹惧危厉况敢自用以为壮乎故曰君子用罔爻象又但言罔而不言用以见君子之不自用也
　　九四贞吉悔亡【伊川曰阳刚长盛壮已过中壮之甚也然居四为不正方君子道长之时岂可有不正也故戒以贞则吉而悔亡】藩决不羸【伊川曰藩所以限隔也藩篱决开不复羸困其角也】壮于大舆之輹【伊川曰輹轮之要处也车之败常在折輹輹壮则车强矣】象曰藩决不羸尚往也【伊川曰尚往其进不已也】
　　九三上进犹有九四当其前是藩篱之象也九四若欲进而廹于六五则前无障碍是藩决之象也为九四者刚而守静当藩决之时不肯如九三之羸其角故曰藩决不羸又能勉力以上承六五柔中之君譬如大舆有輹安于其下可以尚载而有往此九四所以贞吉而悔亡也大壮卦上四爻因羊而取义六五为丧羊于易之主九三爻言羸其角九四则不言角而言不羸九三上六爻皆言触藩九四则言藩而不言触九三上六爻皆言羝羊九四则不言羊以见九四为君子之象不触不羸亦不可以羊言也羊者狠之物所以喻小人也或谓大壮之君子亦欲刚狠与羊无异则误矣
　　六五丧羊于易无悔【伊川曰四阳方长而并进五以柔居上若以力制则难胜而有悔唯和易以待之则羣阳无所用其刚是丧其壮于和易也如此则可以无悔】象曰丧羊于易位不当也【伊川曰所以必用柔和者以隂柔居尊位故也若以阳刚中正得尊位则下无壮矣以六五位不当也故设丧羊于易之义然大率治壮不可用刚夫君臣上下之势不侔也茍君之权足以制乎下则虽有强壮跋扈之人不足谓之壮也】
　　六五以隂柔而处君位虽不当位所以无悔者頼有四阳在下以礼为大而不以壮为大故能以和易之道而消去小人狠之习是丧羊于易之象也羊所以喻小人也九三有小人用壮之象上六与九三为应故九三上六爻皆言羝羊以见狠者之非人类也
　　上六羝羊触藩不能退不能遂无攸利艰则吉【伊川曰才本隂柔故不能胜已以就义是不能退也隂柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰用必失其壮失其壮则反得柔弱之分矣是艰则得吉也用壮则不利知艰而处柔则吉也】象曰不能退不能遂不详也【伊川曰非其处而处故进退不能是其自处之不详也】艰则吉咎不长也【伊川曰过咎不长乃吉也】六五为丧羊于易之主又有四阳助之于下矣上六才本隂柔在无位之地震动已极欲乘六五而居其上譬知羝羊隂狠虽欲触藩亦无角之可以羸困徒见其不能退不能遂无所往而可利九三言角上六爻所以不言角也为上六者属于震体唯能震惧知难而止过咎不长则避凶而趋吉是易之所以教也后世有以隂狠之小人而敢图跋扈者可以戒矣




</div>
    <div class="pagination">
<a href="淙山读周易_page8.html">上一页</a><span>...</span><a href="淙山读周易_page4.html">4</a><a href="淙山读周易_page5.html">5</a><a href="淙山读周易_page6.html">6</a><a href="淙山读周易_page7.html">7</a><a href="淙山读周易_page8.html">8</a><span class="current-page">9</span><a href="淙山读周易_page10.html">10</a><a href="淙山读周易_page11.html">11</a><a href="淙山读周易_page12.html">12</a><a href="淙山读周易_page13.html">13</a><a href="淙山读周易_page14.html">14</a><span>...</span><a href="淙山读周易_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
