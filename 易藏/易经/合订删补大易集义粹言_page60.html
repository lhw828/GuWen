<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 60 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 60 页/共 65 页
  </h1>
  <div class="content">
   广汉张氏曰人之行或太过或不及或为人或为己不得其节者多矣惟履有以和其行则仁不失于姑息义不失于刻剥信不至于失己智不至于穿凿此履所以和行也谦之象曰称物平施而传谦以轻为戒故君子之谦非乐于下人者也徳言盛礼言恭谦以制礼而未尝过也有不善未尝不知知之未尝复行此岂非自知乎此非因人而知乃悟之于心觉之于性也故曰复以自知徳惟一动罔不吉徳二三动罔不凶恒之君子素富贵行乎富贵素贫贱行乎贫贱其徳如天地之贞观日月之贞明终始如一故曰恒以一徳九卦所论皆脩身行己之事损以逺害益以兴利非谓去天下之害兴天下之利也害于己者逺之如惩忿窒欲是也利于己者兴之如迁善改过是也逺害之逺如逺佞人之逺兴利之兴如兴于诗之兴在困而怨者不能乐天者也然人皆有情能寡其怨者亦可贵也欲知义观诸井则义明矣此井所以辩义九卦惟井为象之显然者所以明其义人之出处进退取舍辞受即井以明之故内能存己外不絶物乃为义也孔子谓可与共学未可与适道可与适道未可与立可与立未可与权此权不易至也至于巽以行权则人道之患莫能及矣所以终之以此【易説】
　　白云郭氏曰圣人因履之和以和行因谦之逊以制礼因复以自反于道因恒以不变其徳因损以去其害己者因益以迁善因困而亨道则无怨尤于天人因井以辩劳民徃来之有义因巽以行申命之权是皆圣人用九卦以见于有行也权者反于古而宜于今道之权也非小人之狙诈也尧舜传贤而禹传子权也夏尚忠商尚质周尚文亦权也【易説】
　　汉上朱氏曰履以和行何也和者礼之用节者礼之体节而不和礼不行矣谦以制礼何也礼自卑而尊人自后而先人不能乎谦安能行礼复以自知何也有善必自知之不善必自知之脩其善则复矣恒以一徳何也杂而不厌非徇物也乆而不变也乆则其徳无二三矣损以逺害何也自损以脩徳则物无害之者故曰恭寡过情可信俭易容也以此失之者鲜矣益以兴利何也因其所利而利之也困以寡怨何也虽困而通在穷而恱乐天者也我不尤人人复何怨井以辩义何也井自守以正与人必以正处己处人各得其宜者也巽以行权何也权者称之所以轻重也与时推移冺然无际如行权称物人见其适平而已其序则履和执谦复本恒久损己益人然后可以处困不穷能迁然后可以行权九卦履出于干谦复出于坤恒出于震损出于艮益出于巽困井出于坎独不取离何也离万物皆相见之卦包牺氏取之文王内文明外柔顺以蒙大难明在地中时也【易传】
　　新安朱氏曰寡怨谓少所怨尤辨义谓安而能虑【本义】　问井以辨义之义曰井居其所而迁又云井徳之地也盖井有定体不动然水却流行出去不穷犹人心有持守不动而应变则不穷也徳之地也地是那不动底地头【一本云是指那不动之处】又曰佛家有函盖乾坤句有随波逐流句有截断众流句圣人言语亦然如以言其逺则不御以言其迩则静而正此函盖乾坤句也如井以辩义等句只是随道理説将去此随波逐流句也如复其见天地之心神者妙万物而为言此截断众流句也　问巽以行权曰权之用便是如此见得道理精熟后于物之精微委曲处无处不入所以説巽以行权　问权是逶迤曲折以顺理否曰然巽有入之义巽为风如风之入物只为巽便能入义理之中无细不入又问巽称而隠隠亦是入物否曰隠便是不见处　隐不见也如风之动物无物不入但见其动而不见其形权之用亦犹是也　问巽以行权恐是神道曰不须如此説巽只是巽顺低心下意底气象人至行权处不少巽顺如何行得此外八卦各有所主皆是处忧患之道　巽以行权兊见而巽伏权是隐然做底物事若显然底做却不成行权【并语録】
　　右第七章【新安朱氏本义曰此章三陈九卦以明处忧患之道】
　　易之为书也不可逺为道也屡迁变动不居周流六虚上下无常刚柔相易不可为典要唯变所适
　　康节先生曰易无体也曰既有典常则是有体也恐遂以为有体故曰不可为典要既有典常常也不可为典要变也【观物外篇】
　　横渠先生曰心不存之是逺也不观其书亦是逺也盖其为道屡迁【易説】
　　广汉张氏曰易之书所以载道以其载道故不可逺如居则观其象而玩其辞动则观其变而玩其占譬之日月之于人水火之飬生人虽欲逺之有不可得者故曰不可逺故其为道也屡迁观其变动不居周流六虚此言六爻无定位也上下无常刚柔相易此言六爻无定体也惟变动不居周流于六位之间故六位为虚器惟上下无常而莫适乎刚柔之用故刚柔无定体非若册之有典而太常可考也非若体之有要而众形可防也唯变所适而已凡此者皆言其为道也屡迁者欤【易説】白云郭氏曰人之于道不可须防离也故于易不可逺可离者非道可逺者亦非易也易之为道数迁而变动未尝止周流六爻或以下而升上或由上而降下以刚易柔以柔易刚不可以常道拘也唯变所适而已此之谓易之道也【易説】
　　汉上朱氏曰龚原曰易之为书也三章当为一此章言易有变动出入易之为书明天地之用其用不过乎六爻不可逺也逺此而求之则违道逺矣其道也屡迁有变有动不居其所升降徃来循环流转于六位之中位谓之虚者虚其位以待变动也故太九位亦曰九虚或自上而降或自下而升上下无常也刚来则柔徃柔来则刚徃刚柔相易也无常则不可为典相易则不可为要流行散徙唯变所适然亦不过乎六爻不过者以不可逺也【易传】　周易论变故古人言易虽不筮必以变言其义史墨论干之初九曰在干之姤九二曰其同人九五曰其大有上九曰其夬用九曰其坤坤之上六曰其剥以史墨之言推之则干九三当曰其履九四曰其小畜伯廖举丰上六曰其在周易丰之离知庄子举师初六曰在师之临至今占亦然崔武子遇困之大过六三变也庄叔遇明夷之谦初九变也孔成子遇屯之比初九变也南蒯遇坤之比六五变也阳虎遇泰之需六五变也敬仲得观之否贾逵曰观爻在六四变而之否三国时闗侯败孙权使虞翻筮之得兊下坎上节五爻变之临凡所谓之某卦者皆变而之他卦也系辞曰变动不居周流六虚上下无常刚柔相易不可为典要唯变所适信斯言也则易之为书无非变也商瞿而下传易者多矣而论卦变者可指数也考之于经其説皆有所合説卦震曰其究为健案消息卦坤一变震二变兊三变干干健也干一变巽二变艮三变坤剥易曰柔变刚也序卦曰物不可以终尽剥穷上反下故受之以复剥之上九穷而反初乃成复卦此京房入卦相生变而成六十四卦之説也巽曰其究为躁卦干凿度曰物有始有壮有究故三画而成干究言巽之九三上九也虞翻曰动上成震巽三变成震三变成巽举巽一卦则知干三变成坤坤三变成干离三变成坎艮三变成兊説卦曰天地定位山泽通气雷风相薄水火不相射六子皆以乾坤相易而成艮兊以终相易坎离以中相易震巽以初相易终则有始徃来不穷不穷所谓通也此虞翻蔡景君伏曼容旁通之説也説卦曰干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女此陆绩所谓阳在初称初九去初之二称九二则初复七隂在初称初六去初之二称六二则初复八矣卦画七八经书九六七八为象九六为爻四者互明此左氏所记卜筮之言曰之某卦之説也杂卦曰既济定也既济六爻隂阳得位是以定也干文言曰云行雨施又曰大明终始云雨坎也大明离也乾卦而举坎离者言其变也隂阳失位则变得位则否九二九四上九阳居隂位故动而有坎离之象此虞氏所论动爻之説也讼彖曰刚来而得中随彖曰刚来而下柔蛊彖曰刚上而柔下噬嗑彖曰刚柔分动而明贲彖曰柔来而文刚分刚上而文柔无妄彖曰刚自外来而为主于内大畜彖曰刚上而尚贤咸彖曰柔上而刚下损彖曰损下益上又曰损刚益柔益彖曰损上益下又曰自上下下涣彖曰刚来而不穷柔得位乎外而上同节彖曰刚柔分而刚得中刚者阳爻也柔者隂爻也刚柔之爻或谓之来或谓之分或谓之上下所谓惟变所适也此虞氏蔡景君伏曼容蜀才李之才所谓自某卦来之説也夫质之于经而合考之于义而通则王弼折之亦可谓误矣【丛説】
　　新安朱氏曰逺犹忘也周流六虚谓隂阳流行于卦之六位【本义】　问易之所言无非天地自然之理人生日用之所不能须防离者故曰不可逺曰是易不可为典要易不是确定硬本子雄太
　　却是可为典要他排定三百五十四賛当昼三百五十四賛当夜昼底吉夜底凶吉之中又自分轻重凶之中又自分轻重易却不然有阳居阳爻而吉底又有凶底有隂居隂爻而吉底又有凶底有有应而吉底有有应而凶底是不可为典要之书也是有那许多变所以如此【并语録】
　　其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行
　　广汉张氏曰其出以度外则无外患也其入以度内则无内患也易之辞各指其所之此其所以内外使知惧也出门者固有功矣逖出者固无咎矣然不出户者在节乃为知时入于林中者固吝矣入于坎窞者固勿用矣然视履而旋者在履乃为有庆是其可惧也如此辞之所告非特使之知惧又明忧患与夫忧患之所因此书之不可逺也无有师保如临父母焉夫师者教之道而有所钦也保者辅其功而有所爱也夫有师保而后钦爱者此学而后知教而后能非天性之自然也人之于易不待师保而钦爱之心如临父母此附丽不以胶漆约束不以纒索不可逺之道出于天性之自然者乎大抵易之辞其告人也各指其所之有上有下有内有外循其辞而揆其所指之方则不迷其所向其道虽不可为典要欤其书则有典可循有常可道也凡此者皆以其书之不可逺者欤呜呼人能道非道人虽载道而不可逺道虽屡迁而未始有常神而明之存乎其人者也茍非其人则道安能虚行乎【易説】
　　白云郭氏曰人之学道能不逺易则出入行蔵必谨其度外焉知惧则惧其失于有行内焉知惧则惧其失于脩身忧患者一己之忧患也故者天下之务也明于忧患与故则自一身以及天下无或不明也人能明此以不逺易故也虽无师保教训常如父母之临岂无因而然哉知易之道须防不可逺离而己如临父母则敬易之心存焉易之言敬有二道有接物之敬需所谓敬之终吉是也有先物之敬坤所谓敬以直内是也接物之敬有作有辍直内之敬虽造次颠沛无时而非敬故常如父母之临之也初率其辞而揆其方既有典常者圣人言学易之道也学者初循其辞以探其道而后可以得其典常典常大要也茍非其人能尽学易用易之道则易道安能有行于世哉然君子之于学也有二道有率其辞者自外入也故易之为书不可逺有率其性者由中出也故中庸之道不可须防离书不可逺则道不可逺矣道不可离则书不可离矣明乎此然后善学【易説】
　　汉上朱氏曰其出入云者以一卦内外言之两体也出者自内之外徃也入者自外之内来也以是度内外之际而观消息盈虚之变出处进退之理使知戒惧当出而入与当入而出其患一也故大观在上窥观者丑三阳方壮牵羊悔亡出入内外本于相形此四从二亦曰外离五用九亦曰出唯精于义者能知之知义则知惧矣又此书明于己之所当忧患与所以致忧患之故安不忘危存不忘亡治不忘乱无有师保教训而严惮之明失得之报也如有父母亲临而爱敬之见圣人之情也初率其吉凶之辞揆其八卦之方则既有典常可守矣盖不可逺者易之体也而有用焉为道也屡迁者易之用也而有体焉能知卦象合一体用同源者乎斯可以言易之书矣书载道者也待人而后行茍非其人道不徒行【易传】
　　新安朱氏曰其出入以度外内使知惧此句未详疑有脱误　虽无师保而常若父母临之戒惧之至　方道也始由辞以度其理则见其有典常矣然神而明之则存乎其人也【并本义】　问据文势则外内使知惧合作使内外知惧始得曰是如此不知这两句是如何硬解时也解得去但不晓其意是説甚底上下文意都不相属又曰上文説不可为典要下文又説既有典常这都不可晓常犹言常理　使知惧便是使人有戒惧之意易中説如此则吉如此则凶是也既知惧则虽无师保一似临父母相似常恁地戒惧　既有典常是一定了占得这爻了吉凶自定便是有典常【并语録】
　　右第八章
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰德辨是与非则非其中爻不备噫亦要存亡吉凶则居可知矣知者观其彖辞则思过半矣
　　横渠先生曰于一卦之义原始要终究两端以求其中六爻则各指所之非卦之质也故吉凶各类其情指其所之　初上终始三四非贵要之用非内外之主中爻以要存亡吉凶如困卦正大人吉无咎盖以刚中也小过小事吉大事凶以柔得中之类【并易説】易为君子谋不为小人谋故撰德于卦虽爻有小大及系辞其爻必谕之以君子之义【正防】
　　广汉张氏曰如干之卦所以原阳之始要阳之终如坤之卦所以原隂之始要隂之终此为质也此卦之徳方以知也至于观其防通以行其典礼者时也分隂分阳迭用柔刚者物也六爻相杂唯其时物此六爻之义所以易以贡也其初难知谓凡爻之初辞隐而难知者谓初辞拟之故也凡爻之上辞显而易知者谓卒成之终故也此本末所以不同者如此若夫或以阳居隂或以隂居阳其物之交错者此杂物也或中或不中或正或不正其徳之迭作者此撰徳也辩其当于理者为是辩其悖于理者为非其唯中爻乎二三四五是也易之中爻其辩是与非者可谓备矣茍明乎此而求其要则存亡吉凶可坐而知矣　彖者言乎象者也盖言卦之不言之意具于彖者乎彖者材也盖言卦之兼该之体备于此者乎故智者观其彖辞则所得者已七八矣又何必中爻杂物撰徳而辩其是非乎【并易説】
　　白云郭氏曰前曰易之为书盖明易之道此言易之为书盖论卦爻之要皆终以学者之事且自一卦论之原始要终上下不遗为一卦之质也卦名之义名其质而已如干之为干也原始要终知干之质为健故名其卦曰干至于潜见飞跃则非质也六爻之义刚柔动静吉凶悔吝之不同各从其时与物之异而已是则潜见飞跃之谓也此卦爻之义不能一也爻之初为难知及其上则易知者本末之不同也初者事之始事之微其辞则拟之而已故为难知上者事之终事之成其辞无隐故易知也若夫杂辩天下之物论撰众人之徳明二者之是非则非其中爻不能备矣盖言初上本末不能具也説者以二五为中爻此章论六爻相杂之道既言初上本末于其上则下言中爻言二五三四皆是也盖二五三四皆为人道杂物撰徳辩是非人事也故中孚以三四为中而王辅嗣亦疑初上之无位此言杂物撰徳则兼天下之物与徳为言非止二五君臣而已故知舍初上之余皆中爻也而其辞言不备者谓非此四者不能备天下之象也学者要中爻之存亡吉凶以考其所居得失皆可以自知此所以不可逺也彖辞明一卦之义物徳是非存亡吉凶未能论辩者观乎彖辞则思已过半矣此又言学易之要在夫彖也先儒或谓彖辞为文王卦下之辞非也直今之彖耳【易説】汉上朱氏曰此章言重卦六爻之义易之为书也原始于初爻要终于上爻成六位以为体质者也八卦八物也六爻六时也六爻相杂时异而物异八卦本象也时物别象也其本甚微故难知其末已着故易知初辞拟而后言不亦难知乎卒成之其事终矣不亦易知乎上下之位以时言之初终也以道言之本末也以事言之始卒也其实一也时变则事变事变则道与之俱未有违时造事而能成者三画非无本末也圣人何为重卦曰理具乎中其事则未也若夫糅杂八卦之物撰定六爻之徳辩得失是非则非中爻不备中爻崔憬所谓二三四五京房所谓互体是也盖物无常是亦无常非施于彼者或不可施于此用于古者或不可行于今蒙以九二纳妇而六三取女则不利节以初九不出而无咎九二不出则失时得失是非不可不辩也噫重卦六爻之意亦要诸吉凶存亡之辞而已有同位而异物同物而异象同象而异辞要诸辞则四者不同居然易见可指掌而知矣六爻者变动相错而有吉凶存亡者也彖辞者合内外二体以一爻相变而有者也知者明于理则观诸彖辞而爻义已知其过半矣【易传】
　　新安朱氏曰质谓卦体卦必举其始终而后成体爻则唯其时物而已　其初难知其上易知此言初上二爻　非其中爻不备此谓卦中四爻　彖统论一卦六爻之体【并本义】　其初难知至非其中爻不备若解也硬解了但都晓他意不得这下面却説一个噫字都不成文章不知是如何后面説二与四同功三与五同功却説得好但不利逺者也晓不得　问杂物撰徳辩是与非则非其中爻不备曰这様处晓不得某常疑有阙文先儒解此多以为互体如屯卦震下坎上就中闲四爻观之自二至四则为坤自三至五则为艮故曰非其中爻不备互体説汉儒多用之左传中一处説占得观卦处亦举得分明看来此説亦不可废【并语録】
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪横渠先生曰柔之为道不利逺者柔之用近也【易説】广汉张氏曰二与四皆隂而二居内四居外三与五皆阳而三为臣五为君是谓同功而异位也二与四虽俱隂也然二多誉者以逺于君而令闻令誉归之也四多惧者以其近于君而抑权损势也然柔之为道固当有所丽而不利于逺若夫其要无咎则所贵者在其中尔此二所以逺而多誉以其得于柔中故其要无咎也三与五虽俱阳也然三多凶者以其居下卦之上而近于贱五多功者以其居上卦之中而处其贵故也然三也以柔处之则危而不安以刚处之则重刚而胜也论二与四详于二而略于四论三与五详于三而略于五此互相备即此以见彼也【易説】
　　白云郭氏曰二四隂也三五阳也隂阳之功同而位则异也二之多誉中也四之多惧近君也此其善之不同也二四宜以柔居之而柔之用近不利逺者则六二何其多誉乎然要其终所以无咎者六四不若六二之用柔中故也三之多凶五之多功其贵贱不同位有当不当也三五皆宜以刚居之而九三多凶者贱而失中也五柔则危而刚则胜者贵而得中也上言中爻而此论二四三五盖其同功而异位者皆中爻也王辅嗣不辩四者为中爻而反以初上为无位不知以六位言之则初上不得为无位以中爻言之自无初上也【易説】汉上朱氏曰龚氏合易之为书也为一章误矣今从古本此章再明中爻之义二四耦也同为隂之功内外异位有不同焉二多誉四多惧何也四近五五尊位近尊位则多惧月望日则食礼近君则屈然柔之为道不利逺者坤从干也二逺于五所以多誉者其要在于得中虽柔而无咎以其用柔中也用柔而失中其能无咎乎三五竒也同为阳之功内外异位有不同焉三多凶五多功何也五贵三贱其等不同也三处下位之极其柔居之则危不胜任矣其刚居之将以为胜邪以刚居刚有时乎过刚矣危则疾顚过则易败此三所以多凶也若五不然以刚居之得尊位大中宜处贵者也以柔居之有处谦执柔以贵下贱之美二为五用矣此五所以多功也夫二五中也二三四五皆曰中爻何也曰以三数之自一至三以二为中自四至上以五为中以五数之自二至上以四为中以四数之自二至五以三四为中复之九四曰中行独复中孚以二柔在内名卦卦言徳爻言善者积善成徳也【易传】
　　新安朱氏曰此以下论中爻同功谓皆隂位异位谓逺近不同四近君故多惧柔不利逺而二多誉者以其柔中也　三五同阳位而贵贱不同然以柔居之则危唯刚则能胜之【并本义】　问其要无咎其用柔中也近君则当柔和逺去则当有强毅刚果之象始得此二之所以不利然而居中所以无咎曰是恁地説　问上下贵贱之位何也曰四二则四贵而二贱五三则五贵而三贱上初则上贵而初贱上虽无位然本是贵重所谓贵而无位髙而无民在人君则为天子父天子师在他人则清髙而在物外不与事者此所以为贵也【并语録】右第九章
　　易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉
　　伊川先生曰惟人气最清可以辅相裁成天地设位圣人成能直行乎天地之中所以为三才天地本一物地亦天也只是人为天地心是心之动则分了天为上地为下兼三才而两之故六也【附吕与叔东见録】横渠先生曰故曰爻爻者交杂之义【易説】
　　广汉张氏曰易之为书所以载三才之道此其所以为广大悉备也立天之道曰隂与阳立地之道曰柔与刚立人之道曰仁与义此易所以六画而成卦六位而成章六者非他乃三才之道也三才之道其所变动如天之隂阳地之柔刚人之仁义有所变动也如阳气下降隂气上升柔来而文刚刚上而文柔仁济之以义义济之以仁此天地之道有所变动以趋其时者乃所以为爻也观爻之二四有逺迩之殊三五有贵贱之异或多誉而多惧或多凶而多功其等之不可移者所以为物也至于三五之阳而以柔居之纵横错综经纬无常此物之相杂故曰文也文之不当则宜凶也而并与吉言者盖不当而凶乃知其当而吉故也【易説】白云郭氏曰易之为书广大无不备者盖有三才之道焉故六画非他也兼三才而两之之道也一卦之道各有变动因其变动而别言之故为爻此言六位之辩也爻有贵贱上下之等故曰物物谓二四三五之类是也物杂九六则以刚柔相文故曰文文之当其位则吉九之于五六之于二是也文之不当其位则凶六之于三九之于四是也大致如此故曰吉凶生焉【易説】
　　汉上朱氏曰此章再明六爻杂物之义易之为书广大而无外语天地之间则无乎不备矣有天道焉隂与阳也有人道焉仁与义也有地道焉柔与刚也此三者一物而两体隂阳也而谓之天仁义也而谓之人刚柔也而谓之地故曰三才兼三才而两之故六兼之者天之道兼隂与阳也人之道兼仁与义也地之道兼柔与刚也六者非他即三才之道也是故三画而有重卦六即三也三即一也道有变易有流动爻则效之故曰爻天地相函精气所聚其等有六故曰物物相错而成文故曰文文当其位则吉文不当其位则凶故吉凶生焉【易传】
　　新安朱氏曰三画已具三才重之故六而以上二爻为天中二爻为人下二爻为地　道有变动谓卦之一体等谓逺近贵贱之差相杂谓刚柔之位相间不当谓爻不当位【并本义】　道有变动不是指那隂阳老少之变是説卦中变动如乾卦六画初潜二见三惕四跃这个便是有变动所以谓之爻爻中自有等差或髙或低或逺或近或贵或贱皆谓之等易中便可见如説逺近相取而悔吝生近而不相得则凶二与四同功而异位二多誉四多惧近也三与五同功而异位三多凶五多功贵贱之等也又曰列贵贱者存乎位皆是等也物者想见古人占卦必有个物事名为物而今亡矣这个物是那列贵贱辩尊卑底物相杂故曰文如有君又有臣便为君臣之文是两物相对待在这里故有文若相离去不相干便不成文矣卦中有隂爻又有阳爻相间错则为文若有隂无阳有阳无隂如何得有文【语録】
　　右第十章
　　易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　横渠先生曰刚柔错杂美恶混淆文王与纣当之矣百物不废巨细无不察也【并易説】　显道者危使平
　　易使倾惧以终始其要无咎之道也【正防】
　　广汉张氏曰道污则从而污此商之末世也道隆则从而隆此周之盛徳也观诸文王与纣则危者使平易者使倾盖可知矣文王囚于羑里望道未见以其小心翼翼而尊其易故危者使平也纣贵为天子以其杀戮无辜而悖于易故易者使倾也其道甚大世之百物所以不废者易所以行乎天地之中故无废坠也既惧其始使人防微杜渐又惧其终使人持盈守成其要之以无咎而补过乃易之道也【易説】
　　白云郭氏曰文王遭纣之世蒙大难而演易是故其辞危危惧也惧斯道之不闻于天下后世也后世得其言则危者可平失其言则易者可倾其道甚大天地之间无不备是以天下无废物惧人以终始则使人慎终如始安不忘危存不忘亡要其归终使无咎而已此所谓易之道也説者或以危为述忧危之事使后世危惧避患或以危为微不正之辞二者皆非圣人之道也【易説】
　　汉上朱氏曰易之兴也当殷之末世周之盛徳邪何系之辞而告其吉凶者如是乎又纣与文王之事邪何君子处小人之间而其辞危乎是故危惧者使知可平慢易者使知必倾所以长君子消小人也其道甚大君子小人无所不容不容则不足以准天地百物不废者所以形容其道所谓悉备也初辞拟之卒成之终使知善不善之积成名灭身非一朝夕之渐故原始要终而惧焉其大要归之无咎而已此之谓易之道易之道立人道以贯天地而为一者也【易传】　崔景陆震谓文王作爻辞马融陆绩谓周公所作考之爻辞马融陆绩为是韩宣子适鲁见易象春秋曰周礼尽在鲁矣吾今乃知周公之徳也孔颖达尝正此义今申其説以证崔陆之误然琴书有言曰文王在羑里演易作郁厄之辞困于石据于蒺藜盖爻辞亦有文王之辞岂周公述而成之欤【丛説】
　　新安朱氏曰危惧故得平安慢易则必倾覆易之道也【本义】　其辞危是有危惧之意故危惧者能使之安平慢易者能使之倾覆易之书于万物之理无所不具故曰百物不废其要是约要之义若作平声则是要其归之意又曰要去声是要恁地要平声是这里取那里意思又曰其要只欲无咎【语録】右第十一章
　　夫干天下之至健也徳行恒易以知险夫坤天下之至顺也徳行恒简以知阻能説诸心能研诸侯之虑定天下之吉凶成天下之亹亹者
　　横渠先生曰拟议云为非乾坤简易以立本则易不可得而见也简易故能悦诸心知险阻故能研诸虑简易然后知险阻简易理得然后一以贯天下之
　　道系辞言能研诸虑止是剰侯之二字説者就而解诸侯有为之主若是者即是随文耳　太虚之气隂阳一物也然而有两健顺而已又不可谓天无意阳之健不尔何以发散【并易説】　至健而易至顺而简故其险其阻不可阶而升不可勉而至仲尼犹天九五飞龙在天其致一也【正蒙】
　　广汉张氏曰健者疑若不知险也今干为天下之至健其徳行常易故知险而不为隂所防岂非至健乎顺者疑若不知阻也今坤为天下之至顺其徳行常简故知阻而不为阳所拒岂非至顺乎大抵易则易知简则易从故能説诸心知险知阻故能研诸虑心之説也不忤于理虑之研也不昧于事则得者为吉失者为凶吉凶既定则凡勉于事功者莫不之不息以成其功矣【易説】
　　白云郭氏曰横渠曰恒易故知险恒简故知阻又曰易简故能説诸心险阻故能研诸虑或者言亹亹勉也以意逆之则谓天下之事功也定吉凶成亹亹皆由乾坤之易简故也诸侯之虑侯之为衍字故王辅嗣曰能説诸心能研诸虑【易説】
　　汉上朱氏曰此章论六爻而归之于简易干健而为万物先莫或御之故其徳行恒易坤顺以从干无二适也故其徳行恒简以易也故知险之为难以简也故知阻之可疑简生于易阻生于险简易也故能説诸心知险阻也故能研诸虑简易者我心之所固有反而得之能无説乎以我所有虑其不然反复不舍能无研乎曰研诸侯之虑者衍侯之二字王弼略例曰能研诸虑则衍文可知天下之吉凶蔵于无形至难定也天下之亹亹来而不已至难成也定之成之者简易而已【易传】
　　新安朱氏曰至健则所行无难故易至顺则所行不烦故简然其于事皆有以知其难而不敢易以处之也是以其有忧患则健者如自髙临下而知其险顺者如自下趋上而知其阻盖虽易而能知险则不陷于险矣既简而又知阻则不困于阻矣所以能危能惧而无易者之倾也　侯之二字衍説诸心者心与理防干之事也研诸虑者理因虑审坤之事也説诸心故有以定吉凶研诸虑故有以成亹亹【并本义】　或问干是至健不息之物经歴艰险处多虽有险处皆不足为其病自然足以进之而无难否曰不然旧亦尝如此説觉得终是硬説易之书本意不如此正要人知险而不进不説是我至健顺了凡有险阻只恁冒进而无难如此大非圣人作易之意观上文云易之兴也其当殷之末世周之盛徳邪至此之谓易之道也看他此语但是恐惧危险不敢轻进之意干之道便是如此卦中皆然所以多説见险而能止如需卦之类可见易之道正是要人知进退存亡之道若是冒险前进必陷于险是知进而不知退知存而不知亡岂干之道邪惟其至健而知险故止于险而不陷于险也　又曰此叚专是以忧患之际而言且如健当忧患之际则知险之不可乗顺当忧患之际便知阻之不可越这都是处忧患之道当如此因忧患方生那知险知阻若只就健顺上看便不相似如云危者使平易者使倾能説诸心能研诸虑皆因忧患説　至顺自是畏谨宜其不越夫阻如至健却宜其不畏险然却知险而不去盖他当忧患之际故也　问简易曰若长是易时更有甚麽险他便不知险矣若长是简时更有甚麽阻他便不知阻矣只是当忧患之际方见得　干天下之至健更着思量看来圣人无冒险之事须是知险便不进向前去又曰他只是不直撞向前自别有一个路去如舜之知子不肖则以天下授禹相似又曰这只是説刚健之理如此莫硬去天地上説　问在人固是如此以天地言之则如何曰在天地自是无险阻这只是大纲説个乾坤底意思如此　乾坤知险阻非是説那定位底险阻干是至健底物自是见那物事皆低坤是至顺底物自是见那物事皆大敬子云如云能胜物之谓刚故常信于万物之上相似曰然如云胆欲大而心欲小至健恒易以知险如胆欲大至顺恒简以知阻如心欲小　干健而以易临下故知下之险险底意思在下坤顺而以简承上故知上之阻阻是自家低他却髙底意思自上面下来到那去不得处便是险自下而上上到那去不得处便是阻易只是这两个物事自东而西也是这个自西而东也是这个左而右右而左皆然　知险阻便不去了惟其简易所以知险阻而不去敬子云今行险徼幸之人虽知险阻而犹冒昧以进惟乾坤徳行本自简易所以知险阻　夫干夫坤一段也似上面知大始作成物意思説诸心只是见过了便説这个属阳研诸虑是研穷到底似那安而能虑直是子细这个属隂定吉凶是阳成亹亹是隂便是上面作成物　能説诸心干也能研诸虑坤也説诸心有自然底意思故属阳研诸虑有作为底意思故属隂定吉凶干也成亹亹坤也事之未定者属乎阳定吉凶所以为干事之已为者属乎隂成亹亹所以为坤大抵言语两端处皆有隂阳如开物成务开物是阳成务是隂如致知力行致知是阳力行是隂周子之书屡发此意推之可见　能説诸心能研诸虑方始能定天下之吉凶成天下之亹亹凡事见得通透了自然欢説既説诸心是理防得了于事上便审一审便是研诸虑研是更去研磨定天下之吉凶是剖判得这事成天下之亹亹是做得这事业【并语録】
　　是故变化云为吉事有祥象事知器占事知来天地设位圣人成能人谋鬼谋百姓与能
　　横渠先生曰言易于人事终始悉备行善事者易有祥应之理萌兆之事而易具着见之器疑虑而占则易示将来之騐有以见天地之间成能者圣人而已能畏信于易者虽百姓之愚能尽人鬼幽明之助天能为性人谋为能大人尽性不以天能为能而以人谋为能故曰天地设位圣人成能　天人不须强分易言天道则与人事一滚论之若分别则是薄乎云尔自然人谋合盖一体也人谋之所经画亦莫非天理耳【并易説】
　　广汉张氏曰圣人悟易于心而天道之变化人事之云为得之于心者如此则知几之神吉事有祥也推此以利飬生民故象事知器推此以吉凶与民同患故占事知来变者阳也化者隂也谓之变化此隂阳未辩者乎云者言也为者行也谓之云为此言行未著者乎圣人之心术虽融贯天人之道于方寸之间其见微知著观徃知来无非吉事有祥也故推之以制器则利养天下之民推之以为占则吉凶与民同患　天能天而不能地地能地而不能天所赖圣人成其能夫圣人之能成天地其能可谓大矣然又且明谋之人如询于刍荛是也幽谋之鬼神如质诸卜筮是也如是则不自以为能故百姓莫不归美以与其能矣【并易説】兼山郭氏曰易曰天地设位圣人成能与天地参之谓也【中庸解】
　　白云郭氏曰凡人道变化云为之间吉事则先见其祥象事则先知其器占事则知方来皆言人事不能先见是以定天下之吉凶成天下之亹亹也天地设位于上下而已不能自成其能也唯圣
　　人成其能以备三才之道此所以参天地而賛化育也圣人亦岂自谓其能哉人谋鬼谋百姓与其能而已所以致是者有道存焉道者易也既曰人谋又言百姓者犹洪范之言卿士庶民也【并易説】汉上朱氏曰乾坤变化有云有为云者言也为者动也吉事有祥祥者吉之先见有祥必先知之兼言动也制器者尚象知器则知成器之为天下利而可动也卜筮者尚占知来则知来物而言动审矣是以能定天下之吉凶成天下之亹亹非知险知阻者能之乎天尊地卑乾坤设位圣人配天地而立合乾坤之徳以成能事能説诸心能研诸虑者明以尽人谋也定天下之吉凶成天下之亹亹者幽以尽鬼谋也人谋鬼谋幽显合一天下乐推而不厌百姓之愚与之以能矣成能故也【易传】新安朱氏曰变化云为故象事可以知器吉事有祥故占事可以知来　天地设位而圣人作易以成其功于是人谋鬼谋虽百姓之愚皆得以与其能【并本义】　问变化云为吉事有祥象事知器占事知来曰上两句只説理如此下两句是人就理上知得在隂阳则为变化在人事则为云为吉事自有祥兆惟其理如此故于变化云为则象之而知已有之器于吉事有祥则占之而知未然之事也又问器字是凡见于有形之实事者皆为器否曰易中器字是恁地説　变化云为是明吉事有祥是幽象事知器是人事占事知来是筮象事知器是人做这事去占事知来是他方有个祯祥这便占得他如中庸言必有祯祥见乎筮之类吉事有祥凶事亦有　天地设位四句説天人合处天地设位便圣人成其功能人谋鬼谋则虽百姓亦可以与其能成能与与能虽大小不同亦是小小底造化之功用　百姓与能与字去声他无知因卜筮方防做得事便是与能人谋鬼谋犹洪范之谋及卜筮卿士庶人相似【并语録】
　　八卦以象告爻彖以情言刚柔杂居而吉凶可见矣变动以利言吉凶以情迁
　　横渠先生曰八卦有体故象在其中错综为六十四爻彖所趋各异故曰情言　能通变则尽利累于其情则陷于吉凶矣【并易説】　辞各指其所之圣人之情也指之以趋时尽利顺性命之理臻三极之道也能从之则不陷于凶悔矣所谓变动以利言者也然爻有攻取爱恶本情素动因生吉凶悔吝而不可变者乃所谓吉凶以情迁者也能深存系辞所命则二者之动见矣【正防】
　　广汉张氏曰八卦成列象在其中矣此八卦所以告人以象至于爻者变也彖者材也皆有辞者此圣人以情而言于人也刚柔杂居则交通以趋时而或失或得故吉凶见焉　干之徳有利有正变动以利言非正也人之生有性有情吉凶以情迁非性也正则无变动矣性则无吉凶矣六爻之变动将以圗利而免害也六爻之吉凶无非以情而感物也【并易説】
　　白云郭氏曰八卦有象而未有言故以象告六十四卦之后有爻彖之辞故曰以情言刚柔相杂而后有得失故吉凶可见是三者皆卦所具之情也变动以利言者圣人变而通之以尽利故变动主于利也吉凶以情迁者卦之吉凶因人善恶而迁也【易説】
　　汉上朱氏曰伏羲氏始画八卦不言而告之以象者至简易也后世圣人演之为六十四卦有爻有彖以人情变动言之于辞知险阻也且八卦成列刚柔杂居吉凶已可见矣然道有变动变则通通则其用不穷所以尽利者不可不言也故变动以利言吉凶以情而迁巧厯之所不能计也圣人唯恐迁之而失其正矣故爻彖以情言【易传】
　　新安朱氏曰象谓卦画爻彖谓卦爻辞【本义】　八卦以象告以后説得丛杂不知如何【语録】
　　是故爱恶相攻而吉凶生逺近相取而悔吝生情伪相感而利害生
　　伊川先生曰易爻应则有时而应又逺近相取而悔吝生【防定夫録】
　　横渠先生曰凡卦之所利与爻之所利皆变通之宜也如利建侯利艰贞诚则顺理而利伪则不循理而害易言情伪相感而利害生则是专以人事言故有情伪利害也屈信相感而利生此则是理也惟以利言【易説】
　　广汉张氏曰彼之所爱此或恶之此之所恶彼或爱之此爱恶出于情之不同而吉凶所以生也逺者或有求于近近者或有求于逺此逺近出于分之不等而悔吝所以生也以情感者或应之以伪以伪感者或应之以情此情伪出于心之不一而利害所以生也此圣人作易毕罗天下之事者乎【易説】
　　白云郭氏曰六爻刚柔各因其爱恶相攻而后有吉凶逺或相应近或不相得则有悔吝此皆言爻之情也亦犹在人情伪相感而生利害与爻一也【易説】
　　汉上朱氏曰变动者何情伪之所为也人之情伪难知矣以情相感则利生以伪相感则害生近不必取逺不必舍则悔吝生爱恶不一起而相攻则吉凶生吉凶生而悔吝着情伪其能掩乎是则情伪相感也逺近相取也爱恶相攻也爻有变动也有利害斯有悔吝有悔吝斯有吉凶吉凶以情迁也【易传】
　　凡易之情近而不相得则凶或害之悔且吝
　　广汉张氏曰天下之物同声相应同气相求所以相近而相得也庙堂之上闺门之中郷党之间学校之内皆贵乎近而相得也今也近而不相得其为患也异乎行道之人故大则凶小则害其微则为悔吝矣考诸易爻莫不皆然故云凡易之情【易説】白云郭氏曰凡易之情与人之情何以异哉自六爻观之相近而不相得则凶矣虽无不相得或少害之亦悔且吝也人之情盖亦犹是此章盖重释上言吉凶悔吝利害之説以先言人之情伪相感故此复言凡易之情【易説】
　　汉上朱氏曰悔吝者何凡易之情隂阳相求内外相应近而不相得则伪不可乆物或害之害之则凶将至矣悔吝者利害吉凶之界乎害之而悔则吉且利矣吝而不悔则凶圣人不得不以利言之而使之逺害也故曰圣人之情见乎辞【易传】
　　新安朱氏曰不相得谓相恶也凶害悔吝皆由此生【本义】　问易之情近而不相得则凶或害之悔且吝是如何曰此疑是指占法而言想古人占法更多今不见得盖逺而不相得则安能为害惟切近不相得则凶害便能相及如一个凶人在五湖四海之外安能害自家若与之为邻近则受害矣又问此如今人占火珠林课底若是凶神动与世不相干则不能为害惟是克世应世则能为害否曰恐是这様意思【语録】
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　广汉张氏曰叛而亲离者内负所愧故其辞慙疑而犹豫者蔓衍不根故其辞必枝吉人为善不足故言出于不得已故其辞寡躁人之急于自售故言必期于见信故其辞多人有善也诬而谤之则其辞不敢正言人之非故曰其辞游失其守则不能直己以见道故曰其辞屈圣人既有以知人之情又有以察人之辞何异踈而不漏者乎【易説】白云郭氏曰六者之辞宜无与易焉然由六者观之则易之辞盖无是也然圣人作易所以无是六者之辞者以圣人之辞出于道未尝出于胷中之私也六者之人所以有六者之辞者各因其心之私而不自知其为是言也以是知众人之所任者心而圣人之所任者道也凡心善恶皆私也惟道为天下之大公故足以洗心【易説】
　　汉上朱氏曰何以知情伪邪考其辞可矣将叛者其心慙负故其辞愧中心疑者其心惑乱故其辞枝吉人守约故其辞寡躁人欲速故其辞多诬善之人妄故其辞游失其守者穷故其辞屈吉人辞寡以简易知也五者反是以知险知阻而知也简易则吉险阻则凶其辞虽六其别则一险易而已矣上系言易简而天下之理得下系终之以易简而知险阻故殊涂而同归一致而百虑【易传】
　　新安朱氏曰卦爻之辞亦犹是也【本义】　中心疑者其辞枝中心疑故辞繁不杀其辞枝者如木之有枝开两岐去　问八卦以象告至失其守者其辞屈一段窃疑自吉凶可见矣而上只是揔説易书所载如此自变动以利言而下则专就人占时上説曰然【并语録】
　　右第十二章

　　合订删补大易集义粹言卷七十八
&lt;经部,易类,合订删补大易集义粹言&gt;
　　钦定四库全书
　　合订删补大易集义粹言卷七十九
　　头等侍衞纳喇性德编
　　説卦
　　白云郭氏曰説卦论八卦之道德与其象义情性也然则六十四卦亦有是乎盖六十四卦各具于文言彖象杂卦之中矣至万物象类如履之爲虎渐之爲鸿中孚之鸣鹤小过之飞鸟井之为井鼎之为鼎皆是也其象不可尽言故于是数卦畧明之系辞曰以言乎天地之间则备矣斯其所以难言也故曰书不尽言【易説】
　　汉上朱氏曰易之有説卦犹诗之有诂训也○説卦脱误比前诸篇特多荀氏易本干后有四象坤后有八震后有三巽后有二坎后有八而又以揉为桡离后有一艮后有三兊后有二虞氏易本以龙为駹及为陂旉爲专寡爲宣科爲折羊为羔郑本以广爲黄干爲干黔爲黚京房王廙偏傍之末蠃爲螺果蓏爲果堕其余王弼王肃姚信之説卦其字画亦或不同盖焚书之后周易虽存而传已失説卦三篇后河内女子得而上之故三篇之文容有差误今随文辨正归于至当疑则阙之【并丛説】新安朱氏曰彖传释彖辞象传释爻辞系辞传则通释卦爻之辞故统名之曰系辞传恐不可改系辞传爲説卦盖説卦之体乃分别八卦方位与其象类故得以説卦名之系辞传两篇释卦爻之义例辞意为多不得谓之説卦也【荅吴斗南书】
　　昔者圣人之作易也幽賛扵神明而生蓍参天两地而倚数观变于隂阳而立卦发挥于刚柔而生爻和顺于道德而理于义穷理尽性以至于命
　　濂溪先生曰圣人之精画卦以示圣人之蕴因卦以发卦不画圣人之精不可得而见微卦圣人之蕴殆不可悉得而闻易何止五经之源其天地鬼神之奥乎【通书】
　　康节先生曰参天两地而倚数非天地之正数也倚者拟也拟天地正数而生也○四九三十六也六六三十六也阳六而又兼隂六之半是以九也故以二卦言之隂阳各三也以六爻言之天地人各二也隂阳之中各有天地人天地人之中各有隂阳故参天两地而倚数也【并观物外篇】○易曰穷理尽性以至于命所以谓之理者物之理也所以谓之性者天之性也所以谓之命者处理性者也所以能处理性者非道而何　又曰天下之物莫不有理焉莫不有性焉莫不有命焉所以谓之理者穷之而后可知也所以谓之性者尽之而后可知也所以谓之命者至之而后可知也此三者天下之真知也虽圣人无以过之也而过之者非所以谓之圣人也【并观物内篇】
　　明道先生曰幽賛于神明而生蓍用蓍以求卦非谓有蓍而后画卦【朱公掞问学拾遗】○和顺于道德而理于义者体用也【刘绚师训】○穷理尽性以至于命三事一时并了元无次序不可将穷理作知之事若实穷得理即性命亦可了【吕与叔东见録】
　　伊川先生曰理也性也命也三者未尝有异穷理则尽性尽性则知天命矣天命犹天道也以其用而言之则谓之命命者造化之谓也【附张绎师説】○问行状云尽性至命必本于孝弟不识孝弟何以能尽性至命也曰后人便将性命别作一般事説了性命孝弟只是一统底事就孝弟中便可尽性至命至如洒扫应对与尽性至命亦是一统底事无有本末无有精麤却被后来人言性命者别作一般髙逺説故举孝弟是于人切近者言之然今时非无孝弟之人而不能尽性至命者由之而不知也○凡一物上有一理须是穷致其理穷理亦多端或读书讲明义理或论古今人物别其是非或应接事物而处其当皆穷理也【并刘元承手编】○穷理尽性矣曰以至于命则全无着力处如成于乐乐则生矣之意【刘绚所録】○穷理尽性以至于命以序言之不得不然其实只能穷理便尽性至命也【附唐棣杂録】○所务于穷理者非道须尽穷了天下万物之理又不道是穷得一理便到只是要积累多后自然见去○理则须穷性则须尽命则不可言穷与尽只是至于命也横渠昔常譬命是源穷理与尽性如穿渠寻源然则渠与源是两物后来此议必改【并吕与叔东见録】○穷理尽性至命一事也才穷理便尽性尽性便至命因指柱曰此木可以为柱理也其曲直者性也其所以曲直者命也理性命一而已【时氏拾遗】　或问格物是外物是性分内物先生曰不拘凡眼前无非是物物物皆有理如火之所以然水之所以寒至于君臣父子间皆是理又问人穷一物还便见得诸理否曰须是徧求虽顔子亦只能闻一知十若到后来逹理了虽亿万亦可通　格物穷理非是要尽穷天下之物但于一事上穷尽其他可以类推至如言孝其所以爲孝者如何穷理如一事上穷不得且别穷一事或先其易者或先其难者各随人深浅如千蹊万径皆可适国但得一道入得便可所以能穷者只爲万物皆是一理至如一物一事虽小皆有是理物理须是要穷若言天地之所以髙深鬼神之所
　　以幽显若只言天只是髙地只是深只是已辞更有甚【并入関语録】　致知在格物格至也穷理而至于物则物理尽【大全集拾遗】
　　横渠先生曰方其将有谋也将有问也命于蓍此所谓生蓍非谓在野而生蓍也事在未来之前吉凶在书策上蓍在手中卒归三处一时合岂非幽賛于神明而得尔也起其用也　地所以两分刚柔男女而效之法也天所以参一太极两仪而象之性也　一物两体气也一故神【两在故不测】两故化【推行于一】此天之所以参也两不立则一不可见一不可见则两之用息两体者虚实也动静也聚散也清浊也其究一而
　　已　有两则有一是太极也若一则有两亦在无两亦一在然无两则安用一不以太极空虚而已非天参也　理义即是天道也易言理于义一也求是即爲理义言理义不如且言求是易晓求是之心俄顷不可忘理于义此理云者犹人言语之间常所谓理者非同穷理之理凡观书不可以相类而泥其义不尔则字字相梗观其文势上下如充实之美与诗之言美轻重不同　性尽其道则命至其源【一作于原】也○致与至爲道殊逺尽性然后至于命不可谓一不穷理尽性即是戕贼不可至于命者止能保全天所禀赋本分者且不可以有加也既言穷理尽性则不容有不知　天道即性也故思知人不可不知天能知天斯知人矣知人与穷理尽性以至于命同意　释氏无天用故不取理彼以性爲无吾儒以参爲性故先穷理而后尽性　凡人刚柔缓急趋识无有同者此乾道变化各正性命也及尽性则皆忘之　穷理亦当有渐见物多穷理多从此就约尽人之性尽物之性天下之理无穷立天理乃各有区处穷尽性言性已是近人言也既穷理又尽性然后能至于命命则又就己而言之也【并易説】　二程解穷理尽性以至于命只穷理便是至于命余谓亦是失扵太快此义尽有次序须是穷理便能尽得已之性则推类又尽人之性既尽得人之性须并万物之性一齐尽得如此然后至于天道也其间煞有事岂有当下理防了学者须是穷理为先如此则方有学今言知命与至于命尽有近逺岂可以知便谓之至也【苏昞所録】　尽其性能尽人物之性至于命者亦能至人物之命莫不性诸道命诸天我体物未尝遗物体我知其不遗也至于命然后能成已成物不失其道　徳不胜气性命于气德胜其气性命于徳穷理尽性则性天徳命天理气之不可变者独死生脩天而已故论死生则曰有命以言其气也语富贵则曰在天以言其理也此大德所以必受命易简理得而成位乎天地之中也所谓天理也者能悦诸心能通天下之志之理也能使天下恱且通则天下必归焉不归焉者所乗所遇之不同如仲尼与继世之君也舜禹有天下而不与焉者正谓天理驯致非气禀当然非志意所与也必曰舜禹云者余非乗势则求焉者也○利者爲神滞者爲物是故风雷有象不速于心心御见闻不于性　不诚不庄可谓之尽性穷理乎性之德也未尝僞且慢故知不免乎僞慢者未尝知其性也　性其总合两也命其受有则也不极緫之要则不至受之分尽性穷理而不可变乃吾则也天所自不能己者谓命不能无感者谓性虽然圣人犹不以所可忧而同其无忧者有相之道存乎我也　性通乎气之外命行乎气之内气无内外假有形而言尔故思知人不可不知天尽其性然后能至于命　尽性然后知生无所得则死无所防　太虚无形气之本体其聚其散变化之客形尔至静无感性之渊源有识有知物交之客感尔客感客形与无感无形惟尽性者一之　自明诚由穷理而尽性也自诚明由尽性而穷理也　释氏妄意天性而不知范围天用反以六根之微因縁夫地明不能尽则诬天地日月爲幻妄蔽其用于一身之小溺其志于虚空之大此所以语大语小流遯失中其过于大也尘芥六合其蔽扵小也梦幻人世谓之穷理可乎不知穷理而谓之尽性可乎谓之无不知可乎尘芥六合谓天地为有穷也梦幻人世明不能究所从也【并正蒙】　须知自诚而明者先尽性以至扵穷理也谓先自其性理防来以至行理自明诚者先穷理以至于尽性也谓先从学问理以推逹于天性也【语録】
　　龟山杨氏曰问乾坤用九六荆公曰进君子退小人固非自然之理而正叔云观河图数可见何也曰此多有议论少有分明繋辞分明説云参天两地而倚数九参天六两地也【南都语録】　六经不言无心惟佛氏言之亦不言脩性惟雄言之心不可无性不假脩故易止言洗心尽性记言正心尊德性孟子言存心养性佛氏和顺于道德之意盖有之理于义则未也【荆州语録】
　　广汉张氏曰义在我也命在天也天下之人皆知义命则圣人之易不作矣惟夫不知义者甘心于自暴自弃不知命者奔竞而患得患失此圣人不得已而生蓍倚数立卦生爻以爲天下不知义命者设也是以天地能生蓍之形而不能生蓍之用惟圣人之德賛于神明故分之挂之揲之以四归竒于扐生其用而至于圎而神也一三五七九皆阳数也独以一三五参之而用九此倚其阳数也二四六八十皆隂数也独以二四两之而用六者此倚其隂数也特取九六而不用夫七八者乃参天两地而倚其数也纯阳为干纯隂为坤及夫隂阳之变则阳卦多隂隂卦多阳此卦所以立也刚柔者所以立本变通者所以趋时必待其所蕴挥其所聚此爻所以生也道者出于天徳者得于己能和顺道德自然扵义无所乱也故曰理扵义如此则人尽矣万物有自然之理一身有自然之性能穷理尽性自然于命无所负矣故曰至于命如此则天道尽矣【易説】
　　白云郭氏曰説卦论説八卦之道而此极重卦而言者明八卦六十四终始一道耳或者言圣人谓包牺也然以八卦六十四卦言之则非独包牺矣圣人以道幽賛神明故生用蓍求卦之法犹系辞言是兴神物以前民用盖是道本于神明圣人能生之是爲幽賛之道矣故有神明之道有幽賛之道有生蓍之道以道合道故能生是道也此言变化之始也自蓍道生而后数可倚数可倚而后卦可立卦可立而后爻可生作易之道终矣易成而后道德理义有所寓圣人穷易之理尽万物之性复于天道故曰以至于命此章自幽賛之始至以至于命盖明以此道始复以此道终有无循环实由一道非圣人有私意以作也微显阐幽而已天地者数所由生隂阳者变所由生刚柔者万类所从生故参两观变发挥之也易于道德无违也和顺之而已于义无作也明辨之而已盖言象辞之间其道德与义本诸自然圣人因之而作易特载以明之而已故圣人于玩易之际复用此道以穷理尽性至于命也穷理者穷天之理也尽性者尽天之性也然后不失其所谓天之命矣是知圣人由道以生易由易以复于道非圣人则无生无复谓之圣人作易可也然异乎众人之所谓作者矣【易説】　大衍之数圣人幽賛神明之道也参天之一三五而为九两地之二四而为六圣人倚数之道也尽三十六二十四二十八三十二之变以分隂阳老少圣人观变立卦之道也自九六而发挥为刚为柔圣人发挥生爻之道也系辞焉而命之所以和顺于道德而理于义也极深研几以崇德广业所以穷理尽性至于命也圣人作易之道如是而已　观九六之数盖圣人参天两地而得之至于七八则有名而无象如是则隂阳老少之辨夫何疑焉或者谓阳数极于九而其次极于七又疑老隂当十少隂当八老隂当八少隂当六者亦未之思也【并蓍卦辨疑】
　　汉上朱氏曰昔者圣人之作易也幽賛于神明而生蓍参天两地而倚数説防数也观变于隂阳而立卦説揲蓍分卦也发挥于刚柔而生爻説爻有变动也和顺道德而理于义穷理尽性以至于命说所系爻彖之辞也神明天地也圣人賛天地以立人道于是生蓍之法以起数其用起于一及其究也上下与天地同流而无迹故曰幽賛太曰昆仑天地而产蓍一者何气之始也参天者一太极两仪也两地者分隂阳刚柔也参天两地五也五小衍也天地五十有五之数具而河图洛书大衍之数实倚其中一与五爲六二与五爲七三与五为八四与五爲九九与一爲十五十者河图数也五十有五者洛书数也五十有五即五十数五十即大衍四十有九数倚言数立其中而未动也马融曰倚立也蓍四十有九緫而爲一参天也分而爲二两地也挂一者参天也揲之四者两地也归竒于扐者两地而又参天也四者六七八九七者少阳九者老阳八者少隂六者老隂三变成爻十有八变而卦立三变者参天也五变者参天而又两地也变而上者三变而两变而下者两变而三凡八卦之位六十四卦之名皆以隂阳之变定之而不离乎参伍之神王洙曰发越挥散也隂阳有变故九六七八以立卦刚柔有体故发越挥散以生爻变刚生柔变柔生刚四象迭相爲用生生而不穷故曰生隂阳气也刚柔者气聚而有体也由推行言之谓之道由得于道言之谓之德性者万物之一源命者刚柔不齐禀于有气之初者也理者通乎道德性命而一之者也义者道德所施之宜也生蓍起数立卦生爻凡以为道德而已圣人繋之以辞和之使不乖顺之使不违通天地人而贯之以一理施之各得其宜焉穷易之理则知万物一源兼体而不偏滞及其至也通极乎一气之外所不可变者惟生死寿夭尔故顺受吉凶之正不回以求福不幸以免祸此作易之本防也【易传】蓍四十九緫而为一参天也分而爲二两地也
　　挂一者参天也揲之四者两地也归竒于扐者两地而又参天也四者七九六八也七者少阳九者老阳八者少隂六者老隂三变而成爻十有八变而成卦三变者参天也十有八变者两地也故曰观变于隂阳而立卦三变者参天也五变者参天而又两地也变而上三变而两变而下两变而三上下无常变动不居故曰发挥于刚柔而生爻曰发挥曰生者言变动也隂阳天刚地柔也立卦之前象未着故曰隂阳以立天道也立卦之后象乃见故曰刚柔以立地道也隂阳用也刚柔体也用之谓道体之谓徳体用无间和防爲一顺而行之则动静语黙皆得其宜故曰和顺于道德而理于义天地万物共由一理其理顺而不妄深明其源乃能一天人合内外体用无间矣此之谓尽性尽性则通昼夜之道而知其于穷逹夀夭以正受之不贰其心矣此之谓立人道道德有义性命有理义也理也同出于一【丛説】
　　新安朱氏曰幽賛神明犹言賛化育龟防传曰天下和平王道得而蓍茎长丈其丛生满百茎　天圆地方圆者一而围三三各一竒故参天而爲三方者一而围四四合二偶故两地而爲二数皆倚此而起故揲蓍三变之末其余三竒则三三而九三偶则三二而六两二一三则爲七两三一二则爲八　和顺从容无所乖逆统言之也理谓随事得其条理析言之也穷天下之理尽人物之性而合于天道此圣人作易之极功也【并本义】　賛于神明犹言治于人相似谓爲人所治也賛于神明神明所賛也圣人用于字恁地用不然只当说幽賛神明此却是说见助于神明賛只是賛化育之賛不解便说那賛命于神明这只说道他爲神明所賛所以生出这般物事来与人做卦　生蓍便是大衍之数五十如何恰限生出百茎物事教人做筮用到那参天两地方是取数处看得来隂阳刚柔四字隂阳指二老刚柔指二少　问参天两地旧説以爲五生数中天参地两不知其説如何曰如此只是三天两地不见参两之意参天者参而三之两地者两之以二也以方员而言则七八九六之数都自此而起问以方圎而言参两如天之贠径一则以围三而参之地之方径一则以围四而两之否曰然　问参天两地而倚数曰天圎得数之三地方得数之四一画中有三画三画中参之则爲九此天之数也阳道常饶隂道常乏地之数不能爲三止于两而已三而两之爲六故六爲坤　一个天参之爲三一个地两之爲二三三爲九三二爲六两其三一其二爲八两其二一其三爲七二老爲隂阳二少爲柔刚【参不是三之数是徃参焉之参】兼三才而两之初刚而二柔【案下二爻于三极爲地】三仁而四义【案中二爻于三极爲人】五阳而上隂【案上二爻于三极爲天】阳化爲隂只恁地消缩去无痕迹故谓之化隂变爲阳其势寖长便较突兀有头靣故谓之变隂少于阳气理数皆如此用全用半所以不同　参天两地而倚数此在揲蓍上说参者元是个三数底物事自家从而参之两者元是个两数底物事自家从而两之虽然却只是说得个三在未见得成何数倚数云者似把几件物事投放这里如已有三数更把个三数倚在这里成六又把个三数物事倚在此成九两亦如之　天下之数都只始于三二谓如阳数九只是三三而九之隂数六只是三二而六之故孔子云参天两地而倚数此数之本也康节却云非天地之正数是他见得不尽康节恰以四为数　倚数倚是靠在那里且如先得个三又得个三只成六更得个三方成九若得个二却成八恁地倚得数出来有人説参作三谓一三五两谓二四一三五固是天数二四固是地数然而却是积数不是倚数　问观变是就蓍数上观否曰恐只是就隂阳上观未用説到蓍数处　观变于隂阳且统说道有几画隂几画阳成个甚卦发挥刚柔却是就七八九六上说初间做这卦时未晓得是变与不变及至发挥出刚柔了方知这是老隂少隂那是老阳少阳　问既有卦则有爻矣先言卦而后言爻何也曰自作易言之则有爻而后有卦此却似自后人观圣人作易而言方其立卦时只见是卦及细别之则有六爻问隂阳刚柔一也而别言之何也曰观变于隂阳近于造化而言发挥刚柔近于人事而言且如泰卦以卦言之只见得小徃大来隂阳消长之意爻里面便有包荒之类　易中要底只是四爻　问近见先生易诗云立卦生爻自有因两仪四象已前陈因字之义如何曰卦爻因仪象而生立即两仪生四象四象生八卦之意又问生爻指言重卦否曰然　问和顺道德而理于义是就圣人上説是就易上説曰是说易又问和顺是圣人和顺否曰是易云和顺道德而理于义如吉凶消长之道顺而无逆是和顺道德也理于义则又极其细而言随事各得其宜之谓也和顺道德如极髙明理于义如道中庸　和顺道德而理于义是统説底穷理尽性至命是分説底上一句是离合言之下一句以浅深言之凡卦中所説莫非和顺那道德不悖了他理于义是细分他逐字上各有个义理和顺字理字最好看圣人这般字改移不得　圣人作易时其中固是具得许多道理人能体之而尽则便似那易他说那吉凶悔吝处莫非和顺道德理于义穷理尽性之事这一句本是説易之书如此后人説去学问上却是借他底然这上也有意思皆是自浅至深　道理须是与自家心相契方是得他所以要穷理忠信进德之类皆穷理之事易中自具得许多道理便是教人穷理循理　穷理是穷得物尽得人性到得那天命所以説道性命之源穷理是知字上説尽性是仁字上説言能造其极也至于范围天地是至命言与造化一般　穷理尽性以至于命这物事齐整不乱其所从来一也穷理尽性至于命本是就易上説易上皆説物
　　理便是穷理尽性即此便是至命诸先生把来就人上说能穷理尽性了方至于命　问穷理尽性以至于命曰此言作易者如此后来不合将做学者事看如孟子尽心知性知天之说岂与此是一那却是学者事只于穷理上着工夫穷得理时性与命在其中矣横渠之説未当　或问程子之说如何曰理性命只是一物故知则皆知尽则皆尽不可以次序言但知与尽却有次第耳　伯丰问穷理尽性以至于命张程之说孰是曰各是一説程子皆以见言不如张子有作用穷理是见尽性是行觉得程子是说得快了如为子知所以孝爲臣知所以忠此穷理也爲子能孝爲臣能忠此尽性也能穷此理充其性之所有方谓之尽以至于命是拖脚却説得于天者尽性是我之所至也至命是说天之所以予我者耳昔尝与人论舜事舜尽事亲之道而瞽瞍底豫瞽瞍底豫而天下化瞽瞍底豫而天下之爲父子者定知此者是穷理者也能此者尽性者也【并语録】　又曰和顺于道德是黙契本原处理于义是应变合宜处物物皆有理须一一推穷性则是理之极处故云尽命则性之所自来处以此推之自不重复【荅许顺之书】
　　右第一章
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　康节先生曰太极既分两仪立矣阳下交于隂隂上交于阳四象生矣阳交于隂隂交于阳而生天之四象刚交于柔柔交于刚而生地之四象于是八卦成矣八卦相错然后万物生焉是故一分爲二二分爲四四分爲八八分爲十六十六分爲三十二三十二分爲六十四故曰分隂分阳迭用柔刚易六位而成章也十分爲百百分爲千千分爲万犹根之有干干之有枝枝之有叶愈大则愈小愈细则愈繁合之斯爲一衍之斯爲万是故干以分之坤以翕之震以长之巽以消之长则分分则消消则翕也【观物外篇】
　　明道先生曰立天之道曰隂与阳立地之道曰柔与刚立人之道曰仁与义兼三才【一之也】而两之【不两则无用刘绚师训】　孟子言尧舜性之舜由仁义行岂不是防常说话至于易只道个立人之道曰仁与义则和性字由字也不消道自己分明隂阳刚柔仁义只是此一个道理【李吁师训】
  </div>
  <div class="pagination">
   <a href="合订删补大易集义粹言_page59.html">
    上一页
   </a>
   <span>
    ...
   </span>
   <a href="合订删补大易集义粹言_page55.html">
    55
   </a>
   <a href="合订删补大易集义粹言_page56.html">
    56
   </a>
   <a href="合订删补大易集义粹言_page57.html">
    57
   </a>
   <a href="合订删补大易集义粹言_page58.html">
    58
   </a>
   <a href="合订删补大易集义粹言_page59.html">
    59
   </a>
   <span class="current-page">
    60
   </span>
   <a href="合订删补大易集义粹言_page61.html">
    61
   </a>
   <a href="合订删补大易集义粹言_page62.html">
    62
   </a>
   <a href="合订删补大易集义粹言_page63.html">
    63
   </a>
   <a href="合订删补大易集义粹言_page64.html">
    64
   </a>
   <a href="合订删补大易集义粹言_page65.html">
    65
   </a>
   <a href="合订删补大易集义粹言_page61.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
