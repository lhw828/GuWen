<!DOCTYPE html>
<html>
<head>
    <meta charset="UTF-8">
    <title>易酌 - 第 14 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易酌 - 第 14 页/共 33 页</h1>
    <div class="content">　　三四皆栋象也四在三之上故隆而不桡三在四之下故桡而不隆所处之位异也三以刚居刚过刚则折故有栋桡之象传曰以过甚之刚动则违于中和而拂众心安能当大过之任乎故不胜其重如栋之挠倾败其室是以凶也或曰三巽体而应于上岂无用柔之象乎或曰三居过刚而用刚巽既终而且变岂复有用柔之义应者谓志相从也三方过刚上能繋其志乎説至此才曲尽
　　象曰栋桡之凶不可以有辅也
　　三以刚自居而过刚既不受辅于人与上为应又以柔居柔不能辅人故曰不可以有辅也如项羽刚愎自用教人如何辅他虽匹夫才愈上亦与之同受桡败之凶矣
　　九四栋隆吉有它吝
　　四居近君之位当大过之任者也以刚居柔能胜厥任故有栋隆之象若更有他志与初六之隂相应则过于柔为可吝也传曰吝为不足之义谓可少也或曰二比于初则无不利四若应初则为吝何也曰二得中而比于初为刚柔相济之义四与初为正应志相繋者也九既居四刚柔得宜矣复牵繋于隂以害其刚则可吝也说至此才曲尽
　　象曰栋隆之吉不桡乎下也
　　传曰不桡曲以就下谓不下繋于初也或曰不桡正贴隆字隆则高立不堕故曰不桡乎下然不若传意浑全能尽一爻之意也
　　九五枯杨生华老妇得其士夫无咎无誉
　　九五当大过之时夲以中正居尊位者也然阳过之极下无应助而比过极之隂故有枯杨生华老妇得其士夫之象按订诂以枯杨为九五生华为上六冯厚斋曰依上爻则九五宜为阳而今以上六为枯杨老妇九五反为生华士夫何也易之意葢以枯象老在阳爻为夫在隂爻为妇不拘于隂阳之爻也从来解未到此无咎传云无罪咎胡氏曰隂欲阳非阳之咎也然亦非美矣只用传一句更好
　　【谨按二与五皆阳皆以枯杨取象而有得妻得夫之不同故说者遂异不知易之取象不拘一定随时取义而已如此卦以相比为义二之比初阳老而隂少何也初为生而方穉之隂二乃长而已甚之阳阳在上而隂在下故有生梯之象而为老夫得女妻也五之比上隂老而阳少何也上为极而将尽之隂五乃盈而正盛之阳阳在下而隂在上故有生华之象而为老妇得士夫也夫夫虽老而得女妻则是夫系继娶女则初婚年齿总有不齐而以男求女得婚姻之正有生育之功故无不利而过以相与也若妇已老而得士夫则是妇方衰寡士悦缟綦配合虽各适愿而以女欲男当就木之年复修容以媚悦已絶生育之望徒丧节以负后人故不乆而可丑也读者可拘文牵义以解易哉】
　　象曰枯杨生华何可乆也老妇士夫亦可丑也
　　枯杨生华朝荣夕瘁其能乆乎传曰老妇而得士夫岂能成生育之功未説可丑意出余意可丑言配合非偶也先儒谓二五两爻僃极人伦之变窃以其意推之老夫得女妻未嫁而夫则再娶也曰无不利于以见男子有再娶之义为嗣续计也老妇得士夫未娶而妇则再嫁也曰可丑于以见妇人无再嫁之理程子所谓饿死事小失节事大也则事君者亦可以此意通之矣又九二刚为主而柔辅之则利九五柔为主而刚辅之则丑于以见刚唱柔随刚先柔后之序学易者逐卦如此推去其理亦可尽也
　　上六过涉灭顶凶无咎
　　夲义以上六为杀身成仁如东汉诸贤之类其说原夲注疏注云志在救时疏云犹龙逢比干窃意上以隂柔之质而处过极之时与位如何便会杀身成仁葢以爻曰无咎象曰不可咎故有此说程传则以为小人过常越理不恤危亡履险蹈祸无所过咎又云小人狂躁以自祸葢其宜也其理似乎较胜
　　【折云此爻程传以为履险蹈祸之小人夲义以为杀身成仁之君子夲义之説固比程传为长然又有一説以为大过之极事无可为者上六柔为説主则是能从容随顺而不为刚激以益重其势故虽处过涉灭顶之凶而无咎也如东京之季范李适足以推波助澜非救时之道况上六居无位之地委蛇和顺如申屠蟠郭泰者君子弗非也此説亦可并存按此因外卦之象以取理程传因夲爻之象以取理夲义则会全卦大象及爻象之辞以取理虽各有取尔然因大象泽防木故此爻以防顶取象夫涉而灭顶其凶必矣而独立不惧遯世无闷何咎之有故当大过之世与其依违两可观望摸棱犹不如激昂慷慨奋不顾身者之为愈也总谓上六隂柔无位才弱不足以济亦当如齐防公之卧床嬖人战堦御者虽不得与于死节之土而一忠爱之心正有不可冺灭者则亦独立不惧之谓也且彖传言本末皆弱则上之过于勇与初之过于慎正自相等固有未可厚非者】
　　象曰过涉之凶不可咎也
　　言过涉之凶不可得而咎之也
　　【谨按过涉而至于灭顶虽不量其浅深以取祸然有死难之节而无苟免之羞则圣人之言或亦原心之论也与】
　　【坎下坎上】
　　习坎有孚维心亨行有尚
　　一阳防于二隂之中故曰坎坎而又坎故曰习坎传曰习谓重习他卦虽重不加其名独坎加习者见其重险险中复有险而义大也项平庵曰坎卦在离震艮兑巽之先故加习字以示五子皆当以重习起义也乾坤不加习字者六爻只一爻故也二説俱好一阳中实故曰有孚盖浑然一圑实理也维心亨即以有孚之心亨也传曰维其心诚一故能亨通至诚可以通金石水火何险难之不亨也或曰身虽陷而心不可陷故亨大凡遭际之阨恒归造物造物所以使我不能亨者身而已不能使我心不亨也心亨则造物失其权矣行有尚即以心之亨行也不行则在险中行则出险自下而上故曰行有尚传谓有可嘉尚以言乎其亨之徴也心亨而行亦亨也隆山李氏曰乾坤三画以初相易而成震巽以中相易而成坎离以三相易而成艮兑故乾坤者隂阳之祖而坎离则天地之中也坎居正北于时为子为夜之中离居正南于时为午为日之中夜之中而一阳生焉故坎之三画一阳居中日之中而一隂生焉故离之三画一隂居中天地隂阳之中此乃造化张夲之地故易上经始乾坤而终坎离贵其得天地隂阳之中而为易之用也且天一下降坎中在物为水在人为精以画观之坎之一阳居中而中实即精藏于中而水积于渊之象也地二上兆离中在物为火而在人为神以画观之离之一隂在中而中虚即神寓于心而火明于空之象也坎之中寔是为诚离之中虚是为明中寔者坎之用中虚者离之用也作易者因坎离之中寓诚明之用诚明起于中者易之妙用而古圣人之心学也此又发所未僃凡为学者皆不可不知此理
　　彖曰习坎重险也
　　一坎一险习坎者重险也谓两险相重也
　　水流而不盈行险而不失其信
　　水字断通贯下两句一阳动于中流也陷于二隂而未能出不盈也逝者如斯夫不舍昼夜行险而不失其信也上句释坎字之义下句释有孚之义也
　　维心亨乃以刚中也行有尚往有功也
　　曰坎中寔水流下皆为信义有孚也以刚中谓二五之徳刚而得中也往有功谓有出险之功也
　　天险不可升也地险山川丘陵也王公设险以守其国险之时用大矣哉
　　仰而观象于天无形之险也俯而观象于地有形之险也王公有国者建立城郭疏通沟池以安民人以固社稷法天地之险为人险也险之时有恁大作用故极言而賛之也传曰山河城池设险之大端也若夫尊卑之辨贵贱之分明等威异物采凡所以杜絶陵僣限隔上下者皆体险之用也如此始尽用险之义按春秋书城虎牢而不繋于郑胡传曰讥郑之失险也其得王公守国之义乎观文王彖辞耑言处险之道使险者失其险以二阳有中寔之象而推之也孔子彖传既明处险之道又进言用险之方使险者得其险以四隂有陷险之象而推之也
　　象曰水洊至习坎君子以常徳行习教事
　　下坎一至上坎再至故曰水洊至言相仍而至也流而不息亦渐而不骤故观其象而以常乆其徳行熟习其教事传曰人之徳行不常则伪也故当如水之有常余谓常徳行者无进鋭而退速无有初而鲜终歴毕世如一日如水之过而复续也传曰夫发政行教必使民熟于听闻然后能从故三令五申之若骤告未喻遽责其从虽严刑而驱之不能也故当如水之洊习余谓习教事者不辍其所已能不驱其所未至往复以谟训浸灌以嵗月如水之盈科而后进也夲义曰治已治人皆必重习然后熟而安之言治已则已重习使已熟而安之治人则人重习使人熟而安之也
　　初六习坎入于坎窞凶
　　初居重险之下习坎也然隂柔不能自拔又上无应援故有入于坎窞之象窞坎之险处即谚云跌坑也陷溺益深其凶可知
　　象曰习坎入坎失道凶也
　　失其所行之正道则沦于下流故凶也学者得道则吉贫贱流放却占地步失道则凶富贵荣华都是坎窞
　　九二坎有险求小得
　　二以一阳为二隂所陷是坎有险也然刚而得中所求亦足自济未至如初益深入于坎窞故曰求小得言所得无多也传曰君子处险难而能自保者刚中而已刚则才足自卫中则动不失宜也
　　象曰求小得未出中也
　　求小得以其未出险中也出险则所得也大矣
　　六三来之坎坎险且枕入于坎窞勿用
　　三处下坎之上隂邪而不中正来于下则有同体之坎陷其前也往于上则有全体之坎陷其后故曰来之坎坎进退皆险不遑宁处险且枕也枕程朱俱谓倚着不安之意窃意乗其上有覆压之象故曰枕枕于上则益陷于下故入于坎窞与初六无异勿用戒辞言无庸如此来往为也夫亦别求济险之道而静以俟之可矣
　　象曰来之坎坎终无功也
　　来之坎坎终不能出险也何功之有卦所谓往有功者岂若是
　　六四樽酒簋贰用缶纳约自牖终无咎
　　处上坎之下柔而得正上比九五之君故言处险之道樽酒簋贰用缶与汉君臣豆粥麦饭意同纳约自牖与遇主于巷意同如是则虽在险难之时终可保无咎也传曰燕享之礼不尚浮饰惟以质寔所用一樽之酒二簋之食复用瓦缶为器质之至也其说自确注疏皆与此同订诂云樽酒句簋贰句用缶句葢用缶通顶上意言樽簋之器皆瓦也诗曰陈馈八簋易损卦二簋可用享皆确有证据夲义独用晁氏之说读樽酒簋为一句贰用缶为一句谓二为副益之意言薄礼而益以诚心也夫上既云樽酒矣下簋字如何觧且缶夲瓦器而以为诚心可乎至象辞説不去又谓释文夲无贰字是改易经文也过矣毕竟伊川之説为是纳约自牖传曰纳约谓进结于君之道牖开通之意室之暗也故设牖所以通明自牖言自通明之处以况君心所明处诗云天之牖民如埙如箎毛公训牖为道亦开通之谓人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也且如君心蔽于荒乐惟其蔽也故尔虽力诋其荒乐之非如其不省何必于所不蔽之事推而及之则能悟其心矣自古能諌其君者未有不因其所明者也故讦直强劲者率多取忤而温厚明辨者其説多行且如汉祖爱戚姬将易太子是其所蔽也羣臣争之者众矣嫡庶之义长幼之序非不明也其如蔽而不察何四老者高祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之士其言之切孰与周昌叔孙通然而不从彼而从此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣諌之虽强既曰蔽矣其能听乎爱其子而欲使之长久富贵者其心之所明也故左师触詟因其明而导之以长乆之计故其听也如响非惟告于君者如此为教者亦然矣教必就人之所长所长者心之所明也从其心之所明而入然后推及其余孟子所谓成徳逹才是也此可为万世事君立教者法矣窃谓前朝刘瑾之诛借牖于宦寺严嵩之败借牖于巫蛊其亦纳约自牖之义乎
　　象曰樽酒簋贰刚柔际也
　　樽酒簋贰该全义刚谓五柔谓四君臣交际有明良气象故礼薄器朴可以献旁引曲喻可以通也传曰君臣之交能固而常者在诚寔而已语虽浅近至理存焉汉高祖唐太宗皆有愧色
　　九五坎不盈只既平无咎
　　九五处重险之中一隂在上是未能出险也故曰坎不盈不盈未平也既平则盈矣盈则可以出险而无咎传曰以九五刚中之才居尊位宜可以济于险然下无助也二陷于险中未能出余皆隂柔无济险之才人君虽才安能独济天下之险居君位而不能致天下出于险则为有咎必只既平乃得无咎也
　　象曰坎不盈中未大也
　　夲义曰有中徳而未大传曰是其刚中之道未光大也大则盈而险难可平矣又曰险难之时非夫君臣恊力其能济乎五之道未大以无臣也人君之道不能济天下之险难则为未大不称其位也
　　【谨按此爻之辞与夫象辞诸家之説俱不能畅发其义折衷以程传未能盈科出险之义与彖传异指良有然矣然而俞氏何氏之説亦未得明白晓畅也尝合一卦之彖爻传及诸家之説反覆防订窃意坎之所以不盈者以其流也彖传所谓水流而不盈是也然而有源之水不舎昼夜虽不见其盈未始不至于平也平则可以出险矣所谓行有尚而往有功者也何咎之有葢水原不可盈盈则横流泛溢又为险矣故不盈而平则无咎也中未大者以五有中徳不侈然以自大以明不盈之意也当险难之时兢业自矢翼翼小心所以卒成济险之功而有孚心亨而行有尚也如此説方与彖传之指不悖】
　　上六系用徽纆寘于丛棘三嵗不得凶
　　上六居卦之终理当出险乃以柔暗而乗五刚是有意陷阳而沈溺不反其罹于罪凶宜矣故有系用徽纆寘于丛棘之象徽纆皆索也三股曰徽两股曰纆所以拘挛罪人也丛荀九家易坎为丛又今之囹圄以棘刺围墙故曰丛寘者囚禁于其中也传曰隂柔而陷之深其不出宜矣故曰至于三嵗之乆不得免也其凶可知
　　【折云不得者不能得其道也如悔罪思愆是谓得道则其困苦幽囚止于三嵗矣圣人之教人动心忍性以习于险者虽罪罟已成而犹不忍弃絶者如此】
　　象曰上六失道凶三嵗也
　　道者济险之道也卦所谓有孚维心亨是也失其道则失其孚而心不亨无所不至矣故陷于狱至三嵗之乆而不得免焉终凶之辞也传曰言久有曰十有曰三随其事也陷于狱至于三嵗久之极也他卦以年数言者亦各以其事也如三嵗不兴十年乃字是也极为明晓
　　【离下离上】
　　离利贞亨畜牝牛吉
　　离一隂丽于二阳之中故曰离离夲别离之离卦独主丽与明二义古人用字各有取尔也凡物以有所丽而亨然非得其正不可学术不正丽之则不免于诬人名义不正丽之则不免于失身故离利贞亨传曰有形必有丽在人则为所亲附之人所由之道所主之事皆其所丽也尽之矣夫丽于正者顺于正也欲顺于正非涵有薰陶则无以成其徳故取畜牝牛为义坤为牛离一隂坤之中画也故曰牝牛夫牛之性顺而又牝焉顺之至也顺徳须养而后成故曰畜牝牛吉畜者抑其炎上之躁性也
　　彖曰离丽也日月丽乎天百谷草木丽乎土重明以丽乎正乃化成天下
　　离附丽也丘建安曰五为天位故离上有日月丽乎天之象此以气丽气者也二为地位故离下有百谷草木丽乎土之象此以形丽形者也其解最妙亦举大者以例其余也重明谓上下两体也丽乎正谓二五两爻也君臣同明而又大居正则可以化天下而成文明之治矣
　　柔丽乎中正故亨是以畜牝牛吉也
　　上曰丽乎正下曰丽乎中正言二五丽乎正者以其丽乎中故正也丽乎中正而曰柔者指两隂画言为畜牝牛张夲也此句虽释利贞却亦起下故加是以二字项氏曰柔附本非令徳以能附丽乎中正是以吉也言牝牛本柔唯畜之然后有中正之吉也传曰或曰二则中正矣五以隂居阳得为正乎曰离主于所丽五中正之位六丽于正位乃为正也学者知时义而不失轻重则可以言易矣中正二字须如此详悉
　　象曰明两作离大人以继明照于四方
　　传曰明两朱子云明两作以水洊至例之故夲义云作起也其解甚确水润下故曰至火炎上故曰作明而又明继明之象也彖传言君臣故曰重明大象言父子故曰继明后先辉映之意照四方即书所谓光被四表也易六十四卦惟离称大人传曰大人以徳言则圣人以位言则王者如尧钦明而舜又文明文丕显而武又丕承至矣周云成康斤斤其明其亦庶几乎
　　初六履错然敬之无咎
　　初居离最下之地故曰履以阳居阳恃刚妄动又明体而炎上易至躁进故有错然之象错然者纷纭交错无所纯一也敬则主一无适小心而畏慎焉故可使错然者渐次就理而无咎也易动而静易躁而恬传曰初在下无位者也明其身之进退乃所丽之道也传解敬字只是谨守其分而不敢进意余意即作主敬説亦是
　　【折衷云履错然者处应物之初也敬者养明徳之本也人心之徳敬则明不敬则昏于应物之初而知敬其即于咎者鲜矣】
　　象曰履错之敬以辟咎也
　　履错则有咎矣敬者所以避而逺之谨身寡过之道也传曰居明而刚故知难而能避不刚明则妄动矣此理亦好只是不惹事意
　　六二黄离元吉
　　二画即坤之中爻故坤六五曰黄裳元吉离六二曰黄离元吉彼居君位而顺此居臣位而明也离黄中央土之正色月令土无偏属以其统僃四时之徳也其文足润色而明能光照故曰元吉所谓柔丽乎中正故亨畜牝牛吉正谓此也
　　象曰黄离元吉得中道也
　　黄离得至中之道故元吉也不偏之谓中中者正也故言中而不及正传曰不云正者离以中为重所以成文明由中也正在其中矣
　　九三日昃之离不鼔缶而歌则大耋之嗟凶
　　离初爻日初象二爻日中象三爻日昃象传曰九三居下体之终是前明将尽后明当继之时人之始终时之革易也故日昃之离日下昃之明也昃则将没矣以理言之盛必有衰始必有终常道也逹者顺理而为乐缶常用之器也鼓缶而歌乐其常也不能如是则以大耋为嗟忧乃为凶也大耋倾没也人之终尽逹者则知其常理乐天而已遇常皆乐如鼓缶而歌不逹者则恐恒有将尽之悲乃大耋之嗟为其凶也此处死生之道也然而知命之学具此矣人亦何可为日暮途穷之悲哉昔韩持国常叹今日又暮矣程子曰此常理往来如是何叹为曰老者行去矣曰公勿去可矣曰如何能勿去曰不能则去可矣程子此言正可与此爻相
　　【折衷以梁氏之説独得爻义今按梁氏曰三居下离之终乃日昃之时也夫持满定倾非中正之君子不能三处日之夕而过刚不中其志荒矣故不鼔缶而歌则大耊之嗟其歌也乐之失常也其嗟也哀之失常也哀乐失常能无凶乎君子值此之时则思患之心与乐天之诚并行而不悖是故不暇于歌矣而亦何至于嗟乎此则不字则字皆有着落】
　　象曰日昃之离何可乆也
　　日昃之离其能乆乎宜有以自处矣愚谓以一日之日计之日何可乆也以千岁之日计之日何不可乆也知日昃之离不可乆而早为不朽地焉将天地与之同乆又岂至有大耋之嗟哉
　　九四突如其来如焚如死如弃如
　　四居上离之下后明始继之时也如人元气才属正宜悠悠温养而四以阳居隂刚猛而不中正有凌逼于五之象故曰突如其来如言卤莾灭裂而来也天下事从容详审则可以奏功轻率躁易则易于贾祸而况相继之始乎
　　【折云离明徳也继明者所谓有缉熙于光明其明不息也与继世之义全无交涉先儒有以明两为继世者故程传用説九四爻义于经意似逺今概不録窃尝以来注推之火性炎上三之旧火既然四之新火又发五得中居尊既不敢上犯于五又不能下囘于三上下皆无所容而燎原之势刚猛暴烈有不可遏者不戢自焚故必至于焚如死如成灰弃如而后已也如者助语辞水性润下坎之六三在下卦之上故曰来此来而下者也火性炎上离之九四在上卦之下故亦曰来此来而上者也来而下必至坎窞而后已来而上必至死弃而后已其説最为晓畅有理故并録之】
　　象曰突如其来如无所容也
　　焚死弃故无容身之地也
　　【愚谓言不能以顺徳养其明而猛烈燥暴上既不能见容于四下又不能见容于三故始之突如其来如者卒至于焚死弃而后已焉是皆昏暴之有以自取而欲容身无所也】
　　六五出涕沱若戚嗟若吉
　　柔居尊中而不正廹于上下之二阳故有出涕沱若戚嗟若之象出涕沱若涕泗如雨之滂沱也戚嗟若悲戚而愁叹也极状其畏惧忧虞不能为情之甚也此与大耋之嗟何以异然一凶而一吉者彼以贪生怖死为心此以忧深虑逺为意也曰居尊位而文明知忧畏如此故得吉若自恃其文明之徳与所防中正防然不惧则安能保其吉也为戒深矣
　　象曰六五之吉离王公也
　　六五居不当位而吉者以其操心危虑患深故得丽于王公之正位也蒙引以离王公在忧惧之后信然
　　上九王用出征有嘉折首获匪其丑无咎
　　按离为戈兵为甲胄故上称王用出征爻居卦上阃外之象也王谓五用出征用上九也上九恭行天罚敌王所忾故王嘉之如嘉乃丕绩之嘉也曰九以阳居上在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者葢以有嘉为句也订诂亦如之朱子独连折首为句恐未自然折首折取其魁首殱厥渠魁也执获不及丑类胁从罔治也兵以义动而刑以仁施无咎可知若株连蔓引则非王者之师矣传曰去天下之恶若尽究其渐染注误则何可胜诛所伤残亦甚矣故折首获匪其丑则无残暴之咎也尤为明晓本义云刚明及逺兵用而刑不滥精甚
　　象曰王用岀征以正邦也
　　王用岀征非穷兵黩武也以正邦耳正邦者使邦国之人共丽于正也诗云周公东征四国是皇孟子云征之为言正也皆正邦之义也所谓重明以丽乎正乃化成天下者正指此也






</div>
    <div class="pagination">
<a href="易酌_page13.html">上一页</a><span>...</span><a href="易酌_page9.html">9</a><a href="易酌_page10.html">10</a><a href="易酌_page11.html">11</a><a href="易酌_page12.html">12</a><a href="易酌_page13.html">13</a><span class="current-page">14</span><a href="易酌_page15.html">15</a><a href="易酌_page16.html">16</a><a href="易酌_page17.html">17</a><a href="易酌_page18.html">18</a><a href="易酌_page19.html">19</a><span>...</span><a href="易酌_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
