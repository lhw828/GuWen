<!DOCTYPE html>
<html>
<head>
    <meta charset="UTF-8">
    <title>易象正 - 第 3 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 3 页/共 52 页</h1>
    <div class="content">　　干之坤
　　【昭公二十九年秋龙见于绛郊魏献子问于蔡墨曰吾闻虫莫智于龙以其不生得也信乎蔡墨曰人实不知非龙实知古有豢龙氏御龙氏水官弃矣故龙不生得周易有之在干之姤曰潜龙勿用其同人曰见龙在田其大有曰飞龙在天其夬曰亢龙有悔其坤曰见羣龙无首吉坤之剥曰龙战于野若不朝夕见谁能物之此举之卦而通诸彖者也】
　　泰之需
　　【哀公九年宋伐郑晋赵鞅卜救郑未决阳虎以周易筮之遇泰之需曰宋方吉不可与也微子启帝乙之元子也宋郑甥舅也若帝乙归妹而有吉禄我何吉焉乃止此论本象而通之彖者也之彖何也曰缓也曰待也不进也故以和语解之也】
　　干之否
　　【简王十二年晋孙谈之子周事单襄公襄公有疾谓其子顷公曰必善晋周将得晋国昔成公之归也晋人筮之遇干之否曰配而不终君三出焉一既往矣晋仍无道而又鲜胄后之不知其次必此此犹之公子完之占也否皆毁近而成逺者也】
　　屯豫之坤
　　【秦伯召公子重耳于楚楚子厚币送之于秦公子亲筮之得贞屯悔豫皆八是两筮也先筮为贞后筮为悔两筮之阳爻皆动隂爻皆不动不动者多阳变而从八八卽坤也古人名坤曰八犹今之言坤八也筮史占之皆云不吉闭而不通爻无为也司空李子曰吉是在周易皆利建侯不有晋国以辅王室安能建侯利建侯得国之务也吉孰大焉又曰震龙也雷也车也坎劳也水也众也主雷与车而尚水与众车震武也众顺文也文武具厚之至也又曰主震长也故曰元众顺嘉也故曰亨内有震车故利贞车上水下必霸小事不济壅也故曰勿用有攸往众顺而威故曰利建侯司空季子之言未及于坤也然而众顺而威先迷后得则皆坤也筮史占之以为爻闭无为则犹之坤也穆姜以艮之坤为艮之随则犹讳其牝马不徒以谓不快云耳】
　　泰之坤
　　【秦伯纳公子及河董因迎于河公问焉曰吾其济乎对曰嵗在大梁将集天行实沈之墟晋人所居今君当之无不济矣臣尝筮之得泰之八是谓天地配亨小往大来今及矣何不济之有是即所谓泰之坤也易喜阳动阳动而从八言八而不言七东北不利而西南之利也】
　　夬之革【附见】
　　【自春秋诸史及汉儒而后略明象数者有河东关朗子明魏同州刺史王彦问子明以治乱损益之数子明布蓍得夬之革叹曰从今甲申二十四年戊申旤始宫掖蕃臣柄政参伐之墟有真人出焉二雄举而中原分彦曰请究其説朗曰乾坤之策不过三百八十四终则有始天之道也自魏黄初以降天下无主黄初元年庚子至今二百八十四载更八十二年丙午三百六十六矣当有逹者生焉更十八年而王者始合子明之论未为阔也然隂阳之位南北分属至于夬姤萃升上下交变隋唐之间夬革始交可不烦布蓍知其隆替子明特假蓍为説适与爻象相合此亦论之卦頉通大义不复举其辞者也以上一十九条皆举之卦或玩其辞或占其象或因其数虽未明两彖合阐以释本爻之説而皆未尝径遗之卦单证六爻也世儒但见系辞不言之卦直举象义遂以为圣人不谈变象但即辞明意而已不知圣人拟议变化存乎德行修辞立诚归于易简系辞皆説之卦而不着之卦之迹理象浑涵非儒者所窥今举文言而外系辞一十九条皆指所之以阐微义因而求之四千九十六卦二万四千五百七十六爻皆可义起也】
　　系辞说象凡例十九条
　　中孚之益
　　【易曰鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎此言中孚之益者也益以见善则迁有过则改言行者君子之风雷也风雷之动小者百里大者千里君子言行动于天地垂于百世可不慎乎】
　　同人之离
　　【同人先号咷而后笑子曰君子之道或出或处或默或语二人同心其利断金同心之言其臭如兰此言夫同人之离者也同则物不能离之矣离之而同其道益光同之而离不失其时苟明在其中天下信之出处语黙虽有不同百世而下犹可以相谅也】
　　大过之夬
　　【借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣此言夫大过之夬者也夬而慎之盖犹有孚号告邑之心焉夫是为书契之始也乎以纠以绳何言之微也】
　　谦之坤
　　【劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也是谦之坤也先迷后得非以为利也】
　　干之夬
　　【亢龙有悔子曰贵而无位高而无民贤人在下位而无辅是以动而有悔也是干之夬也禄则不施德则居于已行有夬夬之事动有夬夬之言是君子之所畏也】
　　节之坎
　　【不出戸庭无咎子曰乱之所生也则言语以为阶君不密则失臣臣不密则失君几事不密则害成是以君子慎密而不出也坎曰惟心孚行有尚以心为行以节言语谨出入又何不密之有】
　　解之恒
　　【子曰作易者其知盗乎易曰且乘致冦至负也者小人之事也乘也者君子之器也以小人而乘君子之器则盗思夺之矣上慢下暴盗思伐之矣慢藏诲盗冶容诲淫甚哉圣人之严也以为解之不可恒也恒雷恒风则万物毁败故赦过宥罪君子所不乐数试也以为解而可恒试则贪暴者多上慢其下下翫其上盗心乃生故作易者知盗是圣人之致也】
　　大有之大壮
　　【易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利此言大有之大壮也大有元亨大壮利贞元亨顺也利贞信也合之为干性情旣正贵德而尚贤故有顺信之功无用壮之失是以自天祐之吉无不利言大有大壮之合于干者也象曰非礼弗履履信思顺非贤者而能之乎】
　　【又曰神农氏歾黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利此言大有大壮之可通于变者也】
　　咸之蹇
　　【易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以往未之或知也穷神知化德之盛也此言咸之蹇者也凡人多难则多思蹇之屈信通于龙蠖往来憧憧皆为明从故其卦爻五言往来举反连硕归于反身修德而已圣人不举蹇卦而但悉言往来之义使人感归于无感思归于无思反身体虚以受天下是仲尼周公所为穷神知化崇德致用之防也】
　　困之大过
　　【易曰困于石据于蒺藜入于其宫不见其妻凶子曰非所困而困焉名必辱非所据而据焉身必危旣辱且危死期且至妻其可得见耶此言困之大过者也当困而困当失据而失据圣人亦不之非也各非其所则虽不惧无闷圣人亦哀之矣是困而大过者也】
　　解之未济
　　【公用射隼于高墉之上之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也弓矢动静明晦之义也以射隼者解狐则可谓慎于辨物者矣利与不利疑信之间而已】
　　噬嗑之晋
　　【子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此言噬嗑之晋者也刑者徳之末也德明则刑息小人用其畏君子用其明明之与畏皆本也君子有不用法而得用法之意者昼日三接是也昼日三接则亦莫蔽之矣】
　　噬嗑之震
　　【子曰善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶此言噬嗑之震者也晋则用其明震则用其威舎明而用威君子之不已也然而君子又以恐惧修省则君子之所自治也】
　　否之晋
　　【子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑此言否而晋者也晋昭明德以休其否危亡旤乱之形不蔽于上丰亨豫大之言不蔽于下则可谓大人之智矣】
　　鼎之蛊
　　【子曰德薄而位尊智小而谋大力少而任重鲜不及矣易曰鼎折足覆公餗其形渥凶言不胜其任也言鼎之蛊者也人求旧器不求旧君子之所慎也夫亦德知力三足而已矣缺一不可】
　　豫之解
　　【子曰知几其神乎君子上交不謟下交不渎其知几乎几者动之微吉凶之先见者也君子见几而作不俟终日易曰介于石不终日贞吉介如石焉宁用终日断可识矣此言豫之解者也豫之贵蚤解之贵夙也圣人所贵先觉也不然则已缓故又曰君子知微知彰知柔知刚万夫之望夫亦于上下之交不謟不渎则可谓夙知夙成者矣】
　　复之坤
　　【子曰顔氏之子其殆庶几乎有不善未尝不知知之未尝复行也易曰不逺复无祗悔元吉此言夫复之坤者也万物之所还元也知微知彰知柔知刚则顔氏子亦有焉】
　　损之大畜
　　【天地絪緼万物化醇男女媾精万物化生易曰三人行则损一人一人行则得其友言致一也此言夫损之大畜者也三隂则损两隂则畜致一以畜两是万物所从出也】
　　益之屯
　　【子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶此言夫益之屯者也益者损己以益人屯者求人以益身故益有不可聚屯有不可益君子见善而迁闻过而改然亦不以危惧而轻与民危惧而轻与民则险难杂生伤之者至矣故君子所终始慎其言行也】
　　【以上十九条皆举系辞推合之卦或指卦德或兼彖义以明精义黙成之指世儒但见圣人言意真质不滞所之遂迸弃典要以左氏为穿凿不知圣人观象立辞因动观象不动则象无可占不占则辞无繇立今合两彖以论一爻虽有杂占不离两象复举乾坤十二爻而外彖象明白最可据者一十九条皆指所之以发其蒙焉】
　　本卦说象明义凡例十九条
　　屯之节
　　屯元亨利贞勿用有攸往利建侯
　　节亨苦节不可贞
　　【其辞曰屯如邅如乘马班如匪冦婚媾女子贞不字十年乃字此即勿用攸往利建侯苦节不可贞之意也屯邅守正待时而动动而中节经纶乃见是数度德行之所从出也此条彖象明白第一】讼之困
　　讼有孚窒惕中吉终凶利见大人不利渉大川
　　困亨贞大人吉无咎有言不信
　　【其辞曰或锡之鞶带终朝三褫之锡鞶带者见大人之象终朝三褫者有言不信之象也君子当讼不讼内反诸己信则行之疑则违之是大人之义也此条彖象明白第二】
　　师之临
　　师贞丈人吉无咎
　　临元亨利贞至于八月有凶
　　【其辞曰师出以律否臧凶师出以律者丈人之义否臧凶者八月有凶之义也举日则极于七举月则极于八七者阳之始八者隂之终也律治七而去八故七八之防否臧分界阳节尽而隂节进丈人之所慎也此条彖象明白第三】
　　小畜之大畜
　　小畜亨密云不自我西郊
　　大畜利贞不家食吉利渉大川
　　【其辞曰有孚挛如富以其隣有孚挛如密云不雨之义富以其隣不家食之义也小畜而之大畜自西郊而渉大川文王之所用也周公以文考之双辞发仰思之独智福者以为福孝者以为孝皆于两畜取义焉此条彖象明白第四】
　　泰之明夷
　　泰小往大来吉亨
　　明夷利艰贞
　　【其辞曰包荒用冯河不遐遗朋亡得尚于中行此四诫者皆艰贞之义也易之具此四诫者寡矣处泰而有明夷之心犹否而有苞桑之系也此条彖象明白第五】
　　同人之革
　　同人于野亨利渉大川利君子贞
　　革已日乃孚元亨利贞悔亡
　　【其辞曰同人于郊无悔自野而郊已日之义悔亡无悔之义也同人而去故虽未得志善用柔者矣以柔去刚何悔之有是犹未至于革命也文王之事也此条彖象明白第六】
　　随之屯
　　随元亨利贞无咎
　　屯元亨利贞勿用有攸往利建侯
　　【其辞曰随有贞凶有孚在道以明何咎交而难生不谓贞凶乎再备四德不谓之明道乎勿用利建侯何咎之有随之再备四德者三焉六三之革系于丈夫上六无妄系于西山屯未有所系也系于道不系于功则犹之无系也偕时焉耳偕时而行丧其所不谓失保其所不谓得晦息以待明是经纶之始也此条彖象明白第七】
　　贲之艮
　　贲亨不利有攸往
　　艮其背不其身行其庭不见其人无咎
　　【其辞曰贲其趾舍车而徒不其身不见其人非舍车而何乎贲走也艮止也贲小利往文明以止则犹之不往也小象得贲而不利往者多矣益之以艮则是弗乗也君子之进以礼而止以义断若折狱若贲之艮是也此条彖象明白第八】
　　遯之姤
　　遯亨小利贞
　　姤女壮勿用取女
　　【其辞曰执之用黄牛之革莫之胜説甚矣君子之毅也女壮勿用必遯遯而执之执若黄牛之革是不已固乎曰是君子之贞也当遯之时虽强以利禄唱予要女而有不取也夫其所执甚平而立意甚严曰吾逺之若神焉耳此条彖象明白第九】
　　大壮之归妹
　　大壮利贞
　　归妹征凶无攸利
　　【其辞曰小人用壮君子用罔贞厉羝羊触藩羸其角小人之壮与君子之罔而皆不知敝者乎物数之有终敝一也而君子不失其正贞而有厉亦贞而已易之取义十九取象十一大壮之体羊也归妹之用羊也彊阳必败君子去其彊阳者而已壮罔之无攸利已知之矣君子又何占焉此条彖象明白第十】家人之渐
　　家人利女贞
　　渐女归吉利贞
　　【其辞曰闲有家悔亡是则质言之而已女贞而归归而利贞非闲家悔亡而何乎故不可贞者干母之义非取女之义不利君子者敛德辟难之义非居德善俗之义也此条彖象明白第十一】
　　蹇之井
　　蹇利西南不利东北利见大人贞吉
　　井改邑不改井无丧无得往来井井汔至亦未繘井羸其瓶凶
　　【其辞曰王臣蹇蹇匪躬之故是两卦者皆德也君子修德不及于命上君下民而非以为身也遇险而不止利人而毁已君子将为瓶乎亦为井而已瓶可羸也井不可羸也时位可羸德不可羸君子之视德与躬将爲二物乎为二事乎舍躬而事王不计得防天下改命是大人者犹无改于其德故相得其効而民得其养是蹇之井之义也此条彖象明白第十二】
</div>
    <div class="pagination">
<a href="易象正_page2.html">上一页</a><a href="易象正.html">1</a><a href="易象正_page2.html">2</a><span class="current-page">3</span><a href="易象正_page4.html">4</a><a href="易象正_page5.html">5</a><a href="易象正_page6.html">6</a><a href="易象正_page7.html">7</a><a href="易象正_page8.html">8</a><span>...</span><a href="易象正_page4.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
