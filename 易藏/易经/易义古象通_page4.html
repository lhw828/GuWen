<!DOCTYPE html>
<html>
<head>
    <meta charset="UTF-8">
    <title>易义古象通 - 第 4 页/共 20 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易义古象通 - 第 4 页/共 20 页</h1>
    <div class="content">　　初九需于郊利用恒无咎象曰需于郊不犯难行也利用恒无咎未失常也
　　需不是不进有待而进也能进欲进阳性之常非执定郊外之需为恒只是有坚忍之力持守得住以待事几之至不犯难行言始终要行只不肯犯难而行耳故又曰未失常
　　九二需于沙小有言终吉象曰需于沙衍在中也虽小有言以吉终也
　　衍读如羡水溢也水有余荡溢则沙出选诗潦沙衍出二阳居坎中水有余也干为言二应在五五干体不肯应二有言之象
　　需于沙巳进于郊而不及泥在出处险夷之际王辅嗣曰近不逼难逺不后时履健居守以待其防盖似逺非逺似近非近逺引者讥其濡滞急病者议其观望所处之则然非衍以待之将进退无据小言或成大噪
　　九三需于泥致寇至象曰需于泥灾在外也自我致寇敬慎不败也
　　三近坎象泥坎又为盗象寇
　　需泥如防大泽中欲进不得欲退不能御人之寇庸不生心胡为乎泥中不揣时度之故蹈水之道无私水未尝逼人冯河之勇实人之自恃致寇者我耳敬慎不败犹云若能敬慎何以致败若此责三之不早图
　　六四需于血出自穴象曰需于血顺以听也
　　四与上皆言穴犹坎之初与三皆言坎窞四入穴未深故出上入穴之深底尽处不能自振须借人之救援
　　身巳履险是刀头见血时分何容复需此处能需必其人于血光阵里作计而刃不能伤者故竟能出之自穴顺以听只是顺理为正若云顺强暴固无活路即顺刚而得其助亦借力他人非为完算
　　九五需于酒食贞吉象曰酒食贞吉以中正也
　　凡言酒皆坎凡言食多兑五坎体四以下互兑象酒食
　　舞干而苖格礼行于此顽化于彼苏氏传云敌至而不拒非有余者不能以酒食为需而去备以相待惟五能之
　　大象饮食民用之常此言酒食人主之事酒有戒惟国饮宾筵用之如酒清人渇而不敢饮殽熟人饥而不敢食有所需也饮食人之大欲存焉此而能需见节情制欲之道
　　彖言正中此言中正惟正可需惟中能需各有重而义互
　　上六入于穴有不速之客三人来敬之终吉象曰不速之客来敬之终吉虽不当位未大失也
　　未极而喜与人争旁观皆思下石困巳深而于世无竞路人犹思引手三人者自图出险值三在险之极因而加之手援亦人情也速诸父诸舅此速之而来者主之诚也患相救病相怜此不速而来者客之义也
　　不当位言初与二非相应之位宜乎不得其力而与三偕来三阳同心因三之应而共施援手初二之协力非素谋上之助非期望故曰未大失
　　【坎下干上】讼
　　讼有孚窒惕中吉终凶利见大人不利渉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　孚窒惕中皆坎义行险不失其信象孚外虚内实象窒加忧象惕中是二来居中坎又象大川干五象大人
　　险者用狡健者用强两相值不肯相下故争
　　需主养性讼主制情讼多无情之辞故贵孚窒如窒欲之窒窒之使不得流坚忍不求伸之意惕是自畏非畏法也如怀刑之怀孚窒惕而行之以中故不终亦无大川之渉
　　人心本无不真自心自咎片念便可潜断必不乐为嚣嚚以窒始以惕终始乎坚忍卒乎敬畏自能归于无讼见大人则鄙吝之情俱化是欲消此竞心还于无言靡争之境故曰尚中正若云就之剖判是非则俛首听断于上便有许多惊疑不测与渉川之险无异金匮铭云防水可脱防文不活又记云小人溺于水君子溺于口大人溺于民
　　听讼不如无讼若以健制险恃其武健鸷悍求以胜民而称愉快是推民而内诸沟中防之于渊也亦安得自处干地
　　苏氏传曰使川为渊者讼之过也难未有不起于争今又以争济之是使相激为深而巳
　　象曰天与水违行讼君子以作事谋始
　　天左旋水东流违行是实象违行亦事之常人情顺已则快违已则争谋始处于无可争之境则人有不及可以情恕非意之遭可以理遣视之真如天与水之违行自然必有之无足介介于中者何讼之有故君子自讼之为贵
　　事到手看来便成三截有首有尾有中首一节若是中终自然无错若不谋之始到事之中半虽幸而得吉巳落第二层矣况于终而有不凶
　　像抄曰乾道心也坎人心也人心才动便危谋始全体道心即事即心即心即天
　　初六不永所事小有言终吉象曰不永所事讼不可长也虽小有言其辨明也
　　初应四干体干为言初力不敌干故小有言小言可为大诫止讼之道正宜无忽于小
　　杨诚斋曰初才弱位下才弱者有惭忿而无遂心故虽讼而不永位下者敢于赴愬而不敢兴大讼故有言而小不永则易止小言则易释
　　九二不克讼归而逋其邑人三百户无眚象曰不克讼归逋窜也自下讼上患至掇也
　　二为险主本喜争者与五应两刚不能相下二刚来得中能以理自裁有归逋象三与初俱二同体邑人象下卦三爻象三百户大狱兴则株连者必众归而逋故皆得无眚
　　周礼九伐冯弱犯寡则眚之注犹人瘦也王覇记云四面削其地归逋于下则无所冯犯故无眚削之加
　　自下讼上只是论其力不敌力有余皆曰上力不足皆曰下
　　六三食旧徳贞厉终吉或从王事无成象曰食旧徳从上吉也
　　三居初四二阳之间上制下凌寜免于讼然三本是二应五进而居此似变其旧而性柔能守所食者犹旧徳也食如于食有福之食食旧犹言袭常度之不能得与力之不能胜者姑置之而守其旧所谓能为旧而不为新能为敝而不为成者也我不争物亦莫与之争虽厉而吉然讼事主退任事主进谨厚有余干理不足故从王事无成不言有终坤之代终亦非所办力量止于如此
　　九四不克讼复即命渝安贞吉象曰复即命渝安贞不失也
　　四处柔故不克讼互巽巽为命处不正渝而后正未离下体为旧巳离下体为渝
　　得之不得命也胜负屈伸亦命也讼则不但下与人争亦上与造化争矣即命故渝渝故安贞而不克讼处讼之正无过于此曲则全枉则直讼而不克是名最胜
　　二之讼以险其不克也屈于四之讼以刚其不克也反诸理屈于故曰逋反诸理故曰复
　　九五讼元吉象曰讼元吉以中正也
　　五得位处中而无应可私故讼者皆就之以取曲直中如衡之称低昂不失正如水之平须眉毕照皆听讼之善物亦化争絶讼之道
　　讼辞之多者也多言乱听非至简不足御之只一讼字而无情之态巳尽矣不须再一语谓之讼可谓之无讼亦可
　　上九或锡之鞶带终朝三褫之象曰以讼受服亦不足敬也
　　干为衣又为圜象鞶带又为言象以讼受服终朝乾之终也虎噬人而人自卸其衣曰褫
　　彼其之子不称其服以讼而受服之自觉不安故旋服而旋褫之曰三褫服者鬭心未化褫者愧念旋生不胜之患自掇也锡带之褫自侮也故曰弭怨莫如责己止谤莫如自修
　　玩不足敬一言之刺如挞市朝又甚于三褫之辱矣焉知鞶带之锡不为金钱之愧难由巳作结亦须自解故曰归曰食曰复曰辨明无一不反求诸己者
　　【坎下坤上】师
　　师贞丈人吉无咎彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　坎险坤众以众而行险道象师
　　熊过曰师以一阳统五阴古者五人为伍五伍为两五两为卒五卒为旅以至二千五百人为师皆以五起数
　　将帅者三军之司命有名之师不可御以无能之将虽以正动须得老成沈毅之丈人将之方叔元老方能克壮其猷所谓临事而惧好谋而成者
　　王辅嗣曰少者多之所宗按此卦与比皆一阳为主此阳居下体故统众而为师比阳居上体故羣附而为比以众正五阴皆节制于二有名之师有制之兵故为天下之所归往
　　桓文之节制不如汤武之仁义汤武之王以众正也行险而顺只为不违此正有欲而图大曰贪怀怨而思逞曰忿贪与忿不是顺即不是正顺者上下同欲所谓因民而虑天下为鬭使天下自为鬭何民弗从毒药攻病非坚症沈疴不轻用周礼聚毒药以供医事书云若药不瞑厥疾不瘳用兵正是瞑之药兵莫憯于志镆铘为下故曰察兵之微在心拂民心而用之终为乱本行险而顺如毒之中有补剂元气所以不斵
　　象曰地中有水师君子以容民畜众
　　地包水有容畜象兵戢而时动动则威观则玩玩则无震地中之水当如水行地而人不知
　　地中有水不是地自地水自水如挖土见泉起石得脉即在地之内地母道人皆求食于其母惜人主不能为地耳若包含徧覆如地如比闾什伍教之守望教之相扶相恤亦只要安置使之得所戈矛同仇之情时至自然踊跃而不容止
　　初六师出以律否臧凶象曰师出以律失律凶也坎为律初是出师之始誓师临戎时也师用严尤宜严之于初歩武止齐皆有常度而后可以威敌出师无律则师不用命故有能之将无制之兵适以自败不以律而胜者竒兵也竒不可为常以正为主王者之师有征无战失律则乘人而掩其不备我乘敌敌亦乘我乃互胜互败之势
　　九二在师中吉无咎王三锡命象曰在师中吉承天宠也王三锡命怀万邦也
　　二体刚居柔体刚则威居柔则顺威以震敌顺以观变用师之善道
　　师之变态只在咄嗟呼吸之间须是临机应敌最忌中制若必请命而行则谋泄而事几坐失故授钺之辞曰阃以外将军制之师之情非在师中者不能悉知其状锡命而至于三无可复命苟利社稷专之可也
　　陆敬舆曰锋镝交于原野而决防于九重之中机防变于斯须而定计于千里之外是以用舍相碍上有掣肘之讥而下无死绥之志
　　六三师或舆尸凶象曰师或舆尸大无功也
　　坤坎皆有舆象
　　程子曰舆尸众主也按左氏舆人之诵舆训众诗谁其尸之尸训主众主犹云众为政三居二上偏裨而擅主将之权又刚而躁急以柔居之将才乃其所短如邲之战街亭好水之败皆偏裨自用之失
　　六四师左次无咎象曰左次无咎未失常也
　　王辅嗣曰四得位无应无应不可以行得位则可以处
　　右为前左为后四入坤体尚未前进故曰左次行师之法欲右背髙左据髙而右向敌战尚右用右之势便也师三宿曰次
　　像抄曰凶事尚右惟左是次宛然丈人长子之心所谓杀人众多以悲哀莅之战胜以丧礼处之者兵法有以退为进者左次是宿兵重地以待敌之自降如召陵退师先零屯田之类
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　坎禽象凡言禽者皆坎师五之禽坎藏坤下恒无禽震为田所而卦中无坎井无禽有坎而去之逺也五应二是田位震象长子下体坎坎震之弟也震又为稼春田曰苖所以取禽之害稼者
　　禽暴于田执之有辞矣言者声其罪也柔不先唱中不穷黩所谓汉过不先者也利执言是因其柔而决之如楚子屦及门剑及于窒皇之外又凡此蔡功惟断乃成故无遵时飬宼之讥宼莱公云一日纵敌害遗数世防哉斯言
　　长子以下是一句长子而以小人间之必至败事黄裳劝勿用监军即此意小人不可使之为众主也
　　上六大君有命开国承家小人勿用象曰大君有命以正功也小人勿用必乱邦也
　　坤土象国坎为宫象家
　　怀邦故锡命必长子之将乱邦故功成戒小人之用王者用师终始只是为民耀徳不观兵之意宛然可想
　　兵以不用为威正功者正此者也用武之际有君子之功有小人之功至此正之故小人勿用若尚首功便不谓之正功至任用功臣使之得与国政又是师后之事
　　优功臣而开国承家圣人待天下之公御才将而小人勿用圣人虑天下之逺
　　李氏曰六爻出师驻师将将与夫奉辞伐罪旋师班赏无所不载虽后世兵书之繁举不出此
　　【坤下坎上】比
　　比吉原筮元永贞无咎不寜方来后夫凶彖曰比吉也比辅也下顺从也原筮元永贞无咎以刚中也不寜方来上下应也后夫凶其道穷也
　　子夏传曰地得水而柔水得土而流比之象凶者生乎乖争今既亲比故云比吉
　　原本也筮度也以本心自度曰原筮像抄曰原即原泉之原地上有水分散而流五其从出之原也愚按卦惟一阳与坎同体天一生水地六成之原泉之象盈科放海总由地中行水舍地无所比也五一阳阳主生故为元中则纯纯则久而正
　　考工记云惟若寜侯毋或若不寜侯古谓诸侯之不朝贡者为不寜不寜不自安之意阳为君隂为民此卦一君五民众隂不能自安求比于五王辅嗣曰上下无阳以分其民五独处尊上下应之既尊且安则不安者托焉夫无者求其有有者不求所与危者求安安者不求所保火有其焰寒者附之已苟安焉则不寜方来矣安尊和亲而独在后则诛
　　辅者心相亲心不容解从者分相附分莫可逃曰上下应得其心斯得民矣武王曰受有臣亿万惟亿万心予有臣三千惟一心故曰多助之至天下顺之寡助之至亲戚叛之
　　无所归而后来附曰道穷穷而后比其谁亲之
　　象曰地上有水比先王以建万国亲诸侯
　　民犹水也行地者水怀山襄陵者亦水壅之则决导之则通建国亲侯则上下之脉络贯通坚其归附之诚而无虞溃决四海之安澜者以此
　　朱义云此取我往比人是王者之意如此封建先王所以亲天下论封建者如陆士衡柳子厚其説互有得失皆非先王本意惟河汾云安家者所以寜天下存我者所以厚苍生为得其防五等之君为巳思治上意下情于此流通无二如进万国于堂皇之上君民上下如居一室故圣人建国亲侯于比有取
　　初六有孚比之无咎有孚盈缶终来有他吉象曰比之初六有他吉也
　　初应四四坎体为孚动成震震象缶坎水下注象缶之盈
　　初新进之士宦态未深先资成信方切其比必孚但人情渉世既久则机变渐生终不如初未有不改节者有孚盈缶则满腔无非朴忠任其悃愊真诚全无缘饰积之而格君动众皆从此得故曰有他吉勉之以盈缶广之以他吉圣人于筮仕之始丁寜如此愚尝谓由孩提之心可以事亲由始进之心可以事主孚未漓也象只以比之初六释他吉正是此意
　　六二比之自内贞吉象曰比之自内不自失也
　　一阳主卦而二与之应君臣之义既重有徳居内匡济之猷亦裕名世之生出而弼主安民必是人也天欲平治天下舍我其谁自内而出度身度君何贞之失
　　六三比之匪人象曰比之匪人不亦伤乎
　　比之匪人与否之匪人语同言不以人道比也三居人位而曰匪人利禄之徒为狐魅罔两以幻于世如门前槐列篱下犬吠岂可律以人道致身事君何地不可自立而涂面丧心至于不以为人名教之羞曷可胜叹
</div>
    <div class="pagination">
<a href="易义古象通_page3.html">上一页</a><a href="易义古象通.html">1</a><a href="易义古象通_page2.html">2</a><a href="易义古象通_page3.html">3</a><span class="current-page">4</span><a href="易义古象通_page5.html">5</a><a href="易义古象通_page6.html">6</a><a href="易义古象通_page7.html">7</a><a href="易义古象通_page8.html">8</a><a href="易义古象通_page9.html">9</a><span>...</span><a href="易义古象通_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
