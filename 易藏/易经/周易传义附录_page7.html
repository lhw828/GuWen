<!DOCTYPE html>
<html>
<head>
    <meta charset="UTF-8">
    <title>周易传义附录 - 第 7 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 7 页/共 48 页</h1>
    <div class="content">
　　周易义附録卷一
<经部,易类,周易传义附录>
　　钦定四库全书
　　周易传义附録卷二　　　　宋　董楷　撰
　　上经
　　【坤下坤上】坤元亨利牝马之贞
　　坤干之对也四德同而贞体则异干以刚固为贞坤则【一作以】柔顺而【一作为】贞牝马柔顺而健行故取其象曰牝马之贞
　　程氏附録利字不连牝马为义如云利牝马之贞则坤便只有三德
　　君子有攸往
　　君子所行柔顺而利且贞合坤德也
　　先迷后得主利
　　阴从阳者也待唱而和阴而先阳则为迷错居后乃得其常也主利利万物则主于坤生成皆地之功也臣道亦然君令臣行劳于事者臣之职也程氏附録先迷后得是一句主利是一句盖坤道惟是主利
　　西南得朋东北丧朋安贞吉【丧息浪反下同】
　　西南阴方东北阳方阴必从阳离丧其朋类乃能成化育之功而有安贞之吉得其常则安安于常则贞是以吉也
　　本义者偶也阴之数也坤者顺也阴之性也注中者三画卦之名也经中者六画卦之名也隂之成形莫大于地此卦三画皆偶故名坤而象地重之又得坤焉则是隂之纯顺之至故其名与象皆不易也牝马顺而健行者阳先阴后阳主义隂主利西南隂方东北阳方安顺之为也贞健之守也遇此卦者其占为大亨而利以顺健为正如有所往则先迷后得而主于利往西南则得朋往东北则丧朋大抵能安于正则吉也
　　朱氏附録干主义坤便主利占得这卦便主利这事不是坤道主利万物乃是此卦占得时主有利○乾卦元亨利贞便都好到坤只一半好全好故利永贞一半好故云利牝马之贞即是亦有不利者又曰利牝马之正言利于柔顺之正而不利于刚健之正利是个虚字西南得朋固是好了东北丧朋亦自不妨为有庆坤比干都是折一半用防○问牝马取其柔顺健行之象坤顺而言健何也曰守得这柔顺亦坚确故有健象柔顺而不坚确则不足以配干矣○利牝马之贞不可将利字自作一句后云主利却当如此絶句伊川只为泥四德所以如此说不通○问坤彖辞君子有攸往何也曰此是虚句意在下句伊川只见彖传辞押韵有柔顺利贞君子攸行之语遂解云君子所行柔顺而利且贞恐非也盖言君子有所往先迷后得主利也○问东北丧朋西南得朋何也曰隂不比阳隂只理会得一半不似阳兼得隂故无所不利隂半用故得于西南丧于东北先迷后得亦然自王辅嗣以下皆不知此错解了○先迷后得东北西南大槩是隂为阳一半就前后言没了前一截就四方言没了东北一截阳却是全体安贞之吉他这分段只到这里若更妄作以求全时便凶了在人亦当如此伊川说东北丧朋处但不知这处添得许多否○先生荅袁机仲书曰来谕谓冬春为阳夏秋为隂以文王八卦论之则自西北之干以至东方之震皆父与三男之位也自东南之巽以至西方之兊皆母与三女之位也故坤蹇解卦之彖辞皆以东北为阳方西南为隂方然则谓冬春为阳夏秋为隂亦是一说但说卦又以干为西北则隂有不尽乎西以巽为东南则阳有不尽乎东又与三卦彖辞小不同【此以来书之说推之而说卦之文适与彖辞相为表里亦可以见此图之出于文王也】隂体柔躁只为他柔所以躁刚便不躁躁是欲动而不得动之意刚则便动矣柔躁不能自守所以说安贞吉
　　彖曰至哉坤元万物资生乃顺承天坤厚载物德合无疆
　　资生之道可谓大矣干既称大故坤称至至义差缓不若大之盛也圣人于尊卑之辨谨严如此万物资干以始资坤以生父母之道也顺承天施以成其功坤之厚德持载万物合于干之无疆也程氏附録天地之中理必相直则四边当有空缺处空缺处如何地之下岂无天今所谓地者特于【一作为】天中一物尔如云气之聚以其久而不散也故为对凡地动者只是气动凡所指地者【一作损】缺处只是土土亦一物尔不可言地更须要知坤元承天是地之道也
　　含光大品物咸亨牝马地类行地无疆柔顺利贞君子攸行
　　传以含光大四者形容坤道犹干之刚健中正纯粹也含包容也寛裕也光昭明也大博厚也有此四者故能成承【一作顺】天之功品物【一作类】咸得亨遂取牝马为象者以其柔顺而健行地之类也行地无疆谓健也干健坤顺坤亦健乎曰非健何以配干未有干行而坤止也其动也刚不害其为柔也柔顺而利贞乃坤德也君子之所行也君子之道合坤德也
　　先迷失道后顺得常西南得朋乃与类行东北丧朋乃终有庆安贞之吉应地无疆
　　干之用阳之为也坤之用阴之为也形而上曰天地之道形而下曰阴阳之功先迷后得以下言阴道也先唱则迷失阴道后和则顺而得其常理西南阴方从其类得朋也东北阳方离其类丧朋也离其类而从阳则能成生物之功终有吉庆也与类行者本也从于阳者用也阴体柔躁故从于阳则能安贞而吉应地道之无疆也隂而不安贞岂能应地之道彖有三无疆盖不同也德合无疆天之不巳也应地无疆地之无穷也行地无疆马之健行也
　　程氏附録阴必从阳然后乃有终庆也
　　本义至哉坤元万物资生乃顺承天此以地道明坤之义而首言元也至极也比大义差缓始者气之始生者形之始顺承天施地之道也坤厚载物德合无疆含光大品物咸亨言亨也德合无疆谓配干也牝马地类行地无疆柔顺利贞君子攸行言利贞也马干之象而以为地类者牝阴物而马又行地之物也行地无疆则顺而健矣柔顺利贞坤之德也君子攸行人之所行如坤之德也所行如是则其占如下文所云也先迷失道后顺得常西南得朋乃与类行东北丧朋乃终有庆阳大阴小阳得兼阴阴不得兼阳故坤之德常减于干之半也东北虽丧朋然反之西南则终有庆矣安贞之吉应地无疆安而且贞地之德也
　　朱氏附録资干以始便资坤以生不争得霎时闲干底亨时坤底亦亨生是生物即干之所始者○利牝马之贞本无四德厎意彖中方有之彖中说四德自不分晓前数句说元亨处却说得分明后面几句无理会牝马地类行地无疆便是柔顺利贞君子攸行本连下面縁他趂押韵后故说在此这般防难十分理会○问柔顺利贞君子攸行如何曰柔顺利贞坤之德也君子而能柔顺坚正则其所行虽先迷而后得虽东北丧朋反之西南则得朋而有庆○东北丧朋乃终有庆既言终有庆则有庆不在今矣为他是个柔顺防物东北阳方非他所安之地如慢水中鱼去急水中不得自是丧朋丧朋于东北则必反于西南是终有庆也正如先迷后得为他柔顺故先迷柔顺而不失乎健故后得所以卦下言利牝马之贞丧朋先迷便是牝有庆后得便是马将牝马字分开却形容得意思又曰牝马柔顺故先迷而丧朋然马健行却后得而有庆牝马不可分为二今姑分以见其义○未有干行而坤止此说是且如干施物坤不应则不能生物既会生物便是动若不是他健后如何配干只是健得来顺
　　象曰地势坤君子以厚德载物
　　坤道之大犹干也非圣人孰能体之地厚而其势顺倾故取其顺厚之象而云地势坤也君子观坤厚之象以深厚之德容载庶物
　　本义地坤之象亦一而已故不言重而言其势之顺则见其髙下相因之无穷至顺极厚而无所不载也
　　朱氏附録地之势常有顺防道理且如这个平地前面便有坡陁处突然起防也自顺○问地势犹言髙下相因之势以其顺且厚否曰髙下相因只是顺若厚又是一个道理然惟其厚所以上下只管相因去只见得地顺若是薄防物髙下只管相因则倾陷了不能如此之无穷矣惟其髙下相因无穷所以为至顺也君子体之惟至厚为能载物天行甚健故君子法之以自强不息地势至顺故君子体之以厚德载物○问坤言地势犹干言天行天行健犹言地势顺然大象干不言干而言健坤不言顺而言坤说者虽多究竟如何曰此不必论只是当时下字时偶不同必欲求说则凿却反晦了当理会防
　　初六履霜坚冰至
　　隂爻称六隂之盛也八则阳生矣非纯盛也隂始生于下至微也圣人于隂之始生以其将长则为之戒隂之始凝而为霜履霜则当知隂渐盛而至坚冰矣犹小人始虽甚微不可使长长则至于盛也
　　本义六阴爻之名阴数六老而八少故谓隂爻为六也霜隂气所结盛则水冻而为冰此爻隂始生于下其端甚微而其势必盛故其象如履霜则知坚冰之将至也夫阴阳者造化之本不能相无而消长有常亦非人所能损益也然阳主生阴主杀则其类有淑慝之分焉故圣人作易于其不能相无者既以健顺仁义之属明之而无所偏主至其消长之际淑慝之分则未尝不致其扶阳抑阴之意焉盖所以赞化育而参天地者其旨深矣不言其占者谨微之意巳可见于象中矣
　　朱氏附録隂阳有以动静言者有以善恶言者如乾元资始坤元资生则独阳不生独隂不成造化周流须是并用如履霜坚冰至则一隂之生便如一贼这道理在人如何看直看是一般道理横看是一般道理所以谓之易○问履霜坚冰至曰阴阳者造化之本所不能无但有淑慝之分盖阳淑而隂慝阳好而隂不好也犹有昼必有夜有暑必有寒有春夏必有秋冬人有少必有老其消长有常人亦不能损益也但圣人参天地赞化育于此必有道故观履霜坚冰至之象必有谨微之意所以扶阳而抑隂也○盈天地之闲所以为造化者阴阳二气之始终盛衰而巳阳生于北长于东而盛于南阴始于南中于西而终于北故阳常居左而以生育长养为功其类则为刚为明为公为义而凡君子之道属焉阴常居右而以夷伤惨杀为事其类则为柔为暗为私为利而凡小人之道属焉圣人作易画卦系辞于其进退消长之际所以示人者深矣又曰易中说到阳处便扶助推移他说到阴处便抑遏壅絶他○又曰圣人作易常以阳为君子而引翼扶持惟恐其不盛阴为小人而排摈抑黜唯恐其不衰○问履霜坚冰何以不着占象曰此自分晓占者目前未见有害却有未萌之祸所冝戒谨
　　象曰履霜坚冰阴始凝也驯致其道至坚冰也传阴始凝而为霜渐盛则至于坚冰【一有也字】小人虽微长则渐至于盛故戒于初驯谓习习而至于盛习因循也
　　本义按魏志作初六履霜今当从之驯顺习也
　　六二直方大不习无不利
　　传二阴位在下故为坤之主统言坤道中正在下地之道也以直方大三者形容其德用尽地之道矣由直方大故不习而无所不利不习谓其自然在坤道则莫之为而为也在圣人则从容中道也直方大孟子所谓至大至刚以直也在坤体故以方易刚犹贞加牝马也言气则先大大气之体也于坤则先直方由直方而大也直方大足以尽地道在人识之耳乾坤纯体以位相应二坤之主故不取五应不以君道处五也干则二五相应程氏附録至大至刚以直此三者不可缺一缺一便不是浩然之气如坤所谓直方大是也但坤卦不可言刚言刚则害坤体然孔子于文言又曰坤至柔而动也刚方即刚也又曰浩然之气难识须要认得当行不慊于心之时自然有此气象然亦未尽须是见至大至刚以直之三德方始见浩然之气若要见时且看取地道坤六二直方大不习无不利方便是刚大便是大直便是直于坤不言刚而言方者言刚则害于地道故下【一作不】复云至柔而动也刚以其先言柔而后云刚无害大只是对小而言是大也刚只是对柔而言是刚也直只是对曲而言是直也如此自然不习无不利坤之六二只为巳是地道又是二又是六地道之精纯者至如六五便不同欲得学者且只看取地道坤虽是学者之事然亦有圣人之道【干九二是圣人之事坤六二是学者之事】圣贤之道其无二但至【一作只】有深浅大小○介甫解直方大云因物之性而生之直也成物之形而不可易方也人见似好只是不识理如此是物先有个性坤因而生之是甚义理全不识也
　　本义柔顺正固坤之直也赋形有定坤之方也德合无疆坤之大也六二柔顺而中正又得坤道之纯者故其德内直外方而又盛大不待学习而无不利占者有其德则其占如是也
　　朱氏附録坤卦中唯这一爻最纯粹盖五虽尊位却是阳爻破了体了四重隂而不中三又不正惟此爻得中正所以就这说个直方大此是说坤卦之本体然而本意却是教人知道这爻有这个德不待习学而无不利人占得这个时若能直能方能大则亦不习无不利却不是要明坤道伊川有这个病从头到尾皆然○占者有直方大之德则不习而无不利占者无此德即虽习而不利也如奢侈之人而得共俭则吉之占明不共俭者是占为不吉也他皆放此如此看自然意思活○孟子浩然之气要处只在集义是浩然之气生处大刚与直伊川须要说是三个何也或言欲配直方大三德曰坤直方自是要敬以直内义以方外大自是敬义立而德不孤也又一说或三或五岂有定例○问坤六二爻传曰由直方而大窃意六是坤之本体安得由直方而后大邪曰直方大是坤有此三德若就人事上说则是敬义立而德不孤岂非由直方而后大邪
　　象曰六二之动直以方也不习无不利地道光也传承天而动直以方耳直方则大矣直方之义其大无穷地道光显其功顺成岂习而后利哉朱氏附録问坤之六二之动直方曰方是一定不变之意坤受天之气而生物故其直止是一定
　　六三含章可贞或从王事无成有终
　　传三居下之上得位者也为臣之道当含晦其章美有善则归之于君乃可常而得正上无忌恶之心下得柔【一作恭】顺之道也可贞谓可贞固守之又可以常久而无悔咎【一作吝】也或从上之事不敢当其成功唯奉事以守其终耳守职以终其事【一有者字】臣之道也
　　本义六隂三阳内含章美可贞以守然居下之上不终含藏故或时出而从上之事则始虽无成而后必有终爻有此象故戒占者有此德则如此占也
　　朱氏附録六三之爻有阳所以言含章若无阳何由有章含章为是有阳半动半静之爻若六四则浑是柔了所以括囊
　　象曰含章可贞以时发也
　　传夫子惧人之守文而不达义也又从而明之言为臣处下之道不当有其功善必含晦其美乃正而可常然义所当为者则以时而发不有其功耳不失其冝乃以时也非含藏终不为也含而不为不尽忠者也
　　或从王事知光大也【知音智】
　　传象只举上句解义则并及下文他卦皆然或从王事而能无成有终者是其知之光大也唯其知之光大故能含晦浅暗之人有善唯恐人之不知岂能含章也
　　六四括囊无咎无誉
　　四居近五之位而无相得之义乃上下闭隔之时其自处以正危疑之地也若晦藏其知如括结囊口而不露则可得无咎不然则有害也既晦藏则无誉矣
　　程氏附録问括囊事还做得在位使否先生曰六四位是在上然坤之六四却是重隂故云贤人隐便做不得在位
　　本义括囊言结囊口而不出也誉者过实之名谨密如是则无咎而亦无誉矣六四重隂不中故其象占如此盖或事当谨密或时当隐遁也
　　朱氏附録问重隂不中何以见其有括囊之象曰隂而又隂其结塞不开则为括囊矣○坤六四爻不止言大臣事在位者便当去未仕者便当隐
　　象曰括囊无咎慎不害也
　　能慎如此则无害也
　　六五黄裳元吉
　　传坤虽臣道五实君位故为之戒云黄裳元吉黄中色裳下服守中而居下则元吉谓守其分也元大而善也爻象唯言守中居下则元吉不尽发其义也黄裳既元吉则居尊为天下大凶可知后之人未达则此义晦矣不得不辩也五尊位也在他卦六居五或为柔顺或为文明或为暗弱在坤则为居尊位隂者臣道也妇道也臣居尊位羿莽是也犹可言也妇居尊位女娲氏武氏是也非常之变【一作大】不可言也故有黄裳之戒而不尽言也或疑在革汤武之事犹尽言之独于此不言何也曰废兴理之常也以隂居尊位非常之变也
　　本义黄中色裳下饰六五以隂居尊中顺之德充诸内而见于外故其象如此而其占为大善之吉也占者德必如是则其占亦如是矣春秋传南蒯将叛筮得此爻以为大吉子服惠伯曰忠信之事则可不然必败外彊内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极且夫易不可以占险三者有阙筮虽当未也后蒯果败此可以见占法矣
　　朱氏附録六五黄裳元吉这是居中处下之道干之九五自是刚健防道理坤之六五自是柔顺防道理各随他隂阳自有一个道理其为九六不同所以在五处亦不同这个五之柔顺从六里来○问黄裳元吉伊川解作圣人示戒并举女娲氏武后之事今考本文无此象这又是象外立教之意否曰不晓这意看来伊川要立议论教人可向别处说不可硬配在易上说此爻何曾有这义都是硬入这意所以说得絮了
　　象曰黄裳元吉文在中也
　　黄中之文在中不过也内积至美而居下故为元吉
　　本义文在中而见于外也
　　上六龙战于野其血黄
　　传隂从阳者也然盛极则抗而争六既极矣复进不已则必战故云战于野野谓进至于外也既敌矣必皆伤故其血黄
　　本义隂盛之极至与阳争两败俱伤其象如此占者如是其凶可知
　　朱氏附録问干上九只言亢坤上六却言战何也曰干无对待只有干而已故不言坤则不可无干隂体不足常亏欠若无干便没上截大抵隂阳二物本别无隂只阳尽处便是隂
　　象曰龙战于野其道穷也
　　隂盛至于穷极则必争而伤也
　　用六利永贞
　　坤之用六犹干之用九用隂之道也隂道柔而难常故用六之道利在常永贞固
　　本义用六言凡得隂爻者皆用六而不用八亦通例也以此卦纯隂而居首故发之遇此卦而六爻俱变者其占如此辞盖隂柔而不能固守变而为阳则能永贞矣故戒占者以利永贞即干之利贞也自坤而变故不足于元亨云
　　朱氏附録坤利在永贞不知有何闗捩子这坤却不得见他元亨只得他永贞坤之本卦固自有元亨变卦却无
　　象曰用六永贞以大终也
　　隂既贞固不足则不能永终故用六之道利在盛大于终能大于终乃永贞也
　　本义初隂后阳故曰大终也
　　朱氏附録阳为大隂为小大过小过之类皆是以隂阳而言坤六爻皆隂其始本小到此隂皆变为阳矣所谓以大终也言始小而终大
　　文言曰坤至柔而动也刚至静而德方后得主而有常含万物而化光坤道其顺乎承天而时行
　　坤道至柔而其动则刚坤体至静而其德则方动刚故应干不违德方故生物有常隂之道不唱而和故居后为得而主利成万物坤之常也含容万类其功化光大也主字下脱利字坤道其顺乎承天而时行承天之施行不违时赞坤道之顺也本义坤至柔而动也刚至静而德方刚方释牝马之贞也方谓生物有常后得主而有常程曰主下当有利字含万物而化光复明亨义坤道其顺乎承天而时行复明顺承天之义○此以上申彖传之意
　　朱氏附録坤至柔而动也刚坤只是承天如一气之施坤则尽能发生承载非刚安能如此○问坤至柔而动也刚至静而德方程传云坤道至柔而动则刚坤体至静而德则方柔与刚相反静与方疑相似何也曰静无形方有体方谓生物有常言其德方正一定确然不易而生物有常也静言其体则不可得见方言其德则是其着也
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也
　　天下之事未有不由积而成家之所积者善则福庆及于子孙所积不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辩之于早不使顺长故天下之恶无由而成乃知霜冰之戒也霜而至于【一无于字】冰小恶而至于【一无于字】大皆事势之顺长也
　　本义古字顺慎通用按此当作慎言当辩之于微也
　　朱氏附録隂阳皆自微至着不是隂便积着阳便合下具足此处亦不说这个意履霜坚冰只是说微时便须着慎来所以说盖言慎也由辩之不早辩李光祖云不早辩他直到得郎当了却方辩刬地激成事来此说最好
　　直其正也方其义也君子敬以直内义以方外敬义立而德不孤直方大不习无不利则不疑其所行也直言其正也方言其义也君子主敬以直其内守义以方其外敬立而【一作则】内直义形而【一作则】外方义形于外非在外也敬义既立其德盛矣不期大而大矣德不孤也无所用而不周无所施而不利孰为疑乎
　　程氏附録敬以直内有主于内则虚自然无非僻之心如是则安得不虚必有事焉须把镜来做件事着此道最是简最是易又省工夫为此语虽近似常人所论然持之【一本有久字】必别又曰切要之道无如敬以直内○心敬则内自直○须是直内乃是主一之义至于不敢欺不敢慢尚不愧于屋漏皆是敬之事也但存此涵养久之自然天理明○中心斯须不和不乐则鄙诈之心入之矣此与敬以直内同理谓敬为和乐则不可然敬须和乐只是中心没事也○彦明尝言先生教人只是专令用敬以直内若用此理则百事不敢轻为不敢妄作不愧屋漏矣习之既久自然有所得也因说往年先生归自涪陵日日见之一日因读易至敬以直内处因问先生不习无不利时则更无睹当更无计校也邪先生深以为然且曰不易见得如此且更涵养不要轻说○敬以直内义以方外合内外之道也【释氏内外之道不备者也】又曰君子敬以直内义以方外为学本○坤六二文言云云坤道也诚为统体敬为用敬则内自直诚合内外之道则万物流形故义以方外○孟子曰仁也者人也合而言之道也中庸所谓率性之谓道是也仁者人此者也敬以直内义以方外仁也若以敬直内则便不直矣行仁义岂有直乎必有事焉而勿正则直也夫能敬以直内义以方外则与物同矣故曰敬义立而德不孤是以仁者无对放之东海而准放之西海而准放之南海而准放之北海而准○敬义夹持直上达天德自此○问敬义何别敬只是持己之道义便知有是非顺理而行是为义也若只守一个敬不是集义却是都无事也且如欲为孝不成只守着一个孝字须是知所以为孝之道所以侍奉当如何温凊当如何然后能尽孝道也又问义只在事上如何曰内外一理岂持事上求合义也○问人有专务敬以直内不务方外何如曰有诸中者必形诸外唯恐不直内内直则外必方○敬以直内义以方外与德不孤一也为善者以类应有朋自逺方来充之至于塞乎天地皆不孤也○德不孤与物同故不孤也学者不必逺求近取诸身只明人理敬而巳矣便是约处易之乾卦言圣人之学坤卦言贤人之学惟言敬以直内义以方外敬义立而德不孤至于圣人亦止如是更无别途
　　本义此以学言之也正谓本体义谓裁制敬则本体之守也直内方外程备矣不孤言大也疑故习而后利不疑则何假于习
　　朱氏附録坤六二直方大不习无不利文言将敬字解直字将义字解方字敬义立而德不孤即解大字也敬而无义则做事出来必错了只义而无敬则无本何以为义皆是孤也须是敬义立方不孤以之事君则忠于君以之事亲则恱于亲以之交朋友则信于朋友自然不习无不利也方外之方谓有义以处之事皆合冝移易不得如物之方截然不可动若圆物则可运而转也○直是直上直下胷中无纤毫委曲方是割截方整之意又曰义以方外是见得是处决定是恁地不是处决定不恁地截然方方正正○敬以直内是持守工夫义以方外是讲学工夫○未有事时只说敬以直内若事物之来当辨别一个是非敬譬如镜义便是能照防又曰有人专要就寂然不动上理会及其应事却颠倒又牵动他寂然防又有人专要理会事却于根本上全无工夫须是彻上彻下表里洞彻如敬以直内便义以方外义以方外便敬以直内又曰敬义工夫不可偏废彼专务集义而不知主敬者固有虚骄急迫之病而所谓义者或非其义矣然专言主敬而不知就日用闲念虑起处分别其公私义利之所在而决取舍之几焉则亦未免于昬愦杂扰而所谓敬者有非其敬矣○敬义只是一事如两脚立定是敬才行是义合目是敬开眼见物便是义○敬以养其心无一毫私念可以言直矣由此而所施各得其当是之谓义又曰须是将敬来做本领涵养得贯通时才敬以直内义以方外又曰若无敬也不知义之所在又曰敬以直内便能义以方外能义以方外便是敬以直内○或问君子敬以直内义以方外伊川谓主一之谓敬无适之谓一而不涵义之意莫须当明敬中有义义自敬出之意方好曰亦不必如此说主一之谓敬只是心专一不以他念乱之每遇事与至诚专一做去即是主一之义但既有敬之名则须着还他敬字既有义之名则须是还他义字二者相济则无失此乃理也若欲并合谓义自敬出则圣人何不只言敬字便了既又言义字则须与寻义字意始得○敬以直内义以方外八个字一生受用不穷○敬立而内自直义形而外自方若欲以敬要去直内以义要去方外则非矣○问义形而外方曰义是心头断事防心断于内而外便方正万物各得其冝○问程子曰敬以直内义以方外仁也如何这处便谓之仁曰会到私欲净尽天理流行处皆可谓之仁如博学笃志切问近思能如是则便可为仁如克己复礼亦是仁出门如见大賔使民如承大祭亦是仁居处恭执事敬与人忠亦是仁看从路入做到极处皆是仁○德不孤易中所说与论语不同德盛逢原者易之说也善以类应者论语之说也各指所之不可偏用○不疑所行不疑方可入干知处
　　隂虽有美含之以从王事弗敢成也地道也妻道也臣道也地道无成而代有终也
　　为下之道不居其功含晦其章美以从王事代上以终其事而不敢有其成功也犹地道代天终物而成功则主于天也妻道亦然
　　天地变化草木蕃天地闭贤人隐易曰括囊无咎无誉盖言谨也
　　传四居上近君而无相得之义故为隔絶之象天地交感则变化万物草木蕃盛君臣相际而道亨天地闭隔则万物不遂君臣道絶贤者隐遯四于闭隔之时括囊晦藏则虽无令誉可得无咎言当谨自守也
　　程氏附録维天之命于穆不巳不其忠乎天地变化草木蕃不其恕乎○或问明道先生如何斯可谓之恕先生曰充扩得去则为恕心如何是充扩得去防气象曰天地变化草木蕃充扩不去时如何曰天地闭贤人隐
　　朱氏附録草木蕃如说草木畅茂
　　君子黄中通理正位居体美在其中而畅于四支发于事业美之至也
　　传黄中文居中也君子文中而达于理居正位而不失为下之体五尊位在坤则惟【一作故唯】取中正之义美积于中而通畅于四体发见于事业德美之至盛也
　　本义君子黄中通理黄中言中德在内释黄字之义也正位居体虽在尊位而居下体释裳字之义也美在其中而畅于四支发于事业美之至也美在其中复释黄中畅于四支复释居体
　　朱氏附録二在下方是就工夫处说文言云不疑其所行是也五得尊位则是就他成就处说所以云美在其中而畅于四支发于事业美之至也
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄
　　阳大阴小阴必从阳阴既盛极与阳偕矣是疑于阳也不相从则必战卦虽纯阴恐疑无阳故称龙见其与阳战也于野进不巳而至于外也盛极而进不巳则战矣虽盛极不离隂类也而与阳争其伤可知故称血隂既盛极至与阳争虽阳不能无伤故其血黄黄天地之色谓皆伤也本义疑谓钧敌而无小大之差也坤虽无阳然阳未尝无也血隂属盖气阳而血隂也黄天地之正色言隂阳皆伤也○此以上申象传之意朱氏附録坤六爻虽有重轻大槩皆是持守收敛畏谨防意
</div>
    <div class="pagination">
<a href="周易传义附录_page6.html">上一页</a><span>...</span><a href="周易传义附录_page2.html">2</a><a href="周易传义附录_page3.html">3</a><a href="周易传义附录_page4.html">4</a><a href="周易传义附录_page5.html">5</a><a href="周易传义附录_page6.html">6</a><span class="current-page">7</span><a href="周易传义附录_page8.html">8</a><a href="周易传义附录_page9.html">9</a><a href="周易传义附录_page10.html">10</a><a href="周易传义附录_page11.html">11</a><a href="周易传义附录_page12.html">12</a><span>...</span><a href="周易传义附录_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
