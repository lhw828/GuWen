<!DOCTYPE html>
<html>
<head>
    <meta charset="UTF-8">
    <title>文公易说 - 第 7 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文公易说 - 第 7 页/共 30 页</h1>
    <div class="content">　　伊川易传大过云道无不中无不常圣人有小过无大过看来亦不消如此説圣人既説有大过直是有此事虽云大过亦是常理始得因举晋州蒲事云旧常不晓胡文定公意以问范伯达丈他亦不晓后在都下见其孙伯逢问之渠云此处有意思但是难説出如左氏分明有称君无道之説厉公虽有罪但合当废之可也而栾书中行偃弑之则不是然毕竟厉公有罪故难説后必有晓此意者【林赐録】
　　籍用白茅亦有过愼之意此是大过之初所以其过尚小在【防渊録】
　　【坎下坎上】坎
　　或问习坎八卦中独坎加习字説者多矣未知义果如何荅云此等不必深求其説
　　或问习坎卦义传云一始于中有生之最先者也故为水夫阳气之生必始于下复卦之象是也今曰始于中其义如何荅云气自下而上为始程説别是一义各有所主不相妨然亦不可相杂
　　问横渠谓博学于文只要得习坎心亨何也曰见得这事理透了处断了便无疑行之又果决便是习坎心亨凡事皆如此且以看文字一节论之如到那一处见这説又好见那説又是如此有碍如彼又不通便是险阻处到这里须讨一路去方透便是习坎心亨
　　博学于文者只是要得习坎心亨不特看文义且如学这一件物事未学时心里不晓既学得了心□便通晓得这一事若这一事晓不得于这一事上心便黒暗【沈僩録】
　　坎即穴也
　　问坎卦六三来之坎坎先生曰经文中叠字如兢兢业业之类是重字来之自是两字各有所指谓下来亦坎上往亦坎【之往也】进退皆险也又问六四旧读樽酒簋贰为句用为句乃古注及程氏説晁以道本樽酒簋【句】贰用【句】本义从之其説如何先生曰既曰樽酒簋贰又曰用缶亦不成文理贰益之也六四近尊位而在险之时刚柔相济故有但用薄礼益以诚心进结自牖之象问牖非所由之正乃室中受明之处岂险难之时不容由正以进邪先生曰非是不可由正葢事变不一势有不容不自牖者终无咎者始虽不甚好然于义理无害故终亦无咎无咎者善补过之谓也又问上六系用徽纆二字释文云三股曰徽两股曰纆皆索名是否曰据释文如此【董铢録】
　　问用缶纳约自牖何如曰不由户而自牖以言艰险之时不可直致也【李季札録】
　　易最难看其为书也广大悉备包涵万理无所不有其实是古者卜筮书不必只説理象数皆可説将去做道家医家等説亦可初不曽滞于一偏某近看易见得圣人本无许多劳攘自是后世一向乱説妄意増减硬要作一説以强通其义所以圣人经防愈见不明且如解易虚字去迎过意来便得今人解易廼去添他实字却是借他做已意説了又恐或者一説有以破之其势不得不支离更为一説以护吝之説千説万与易全不相干此书本是难看底物不可将小巧去説又不可将大话去説又云易难看不惟道理难寻其中或有用当时俗语亦有他事后人不知者且如樽酒簋贰今人硬説作二簋其实无二簋之实陆徳明自注断人自不曽去看如所谓贰乃是周礼大祭三二之二是副二之义此不是熹穿凿却有古本若是强为一説无来歴全不是圣贤言语矣【袭葢卿録】
　　又问其次致曲与易中纳约自牖之意亦略相类纳约自牖是因人之明而导之致曲是因已之明而推之是如此否先生曰正是如此【潘时举録】
　　纳约自牖虽有向明之意然非是路之正【防渊録】【离下离上】离
　　离便是丽附着之意易中多説做丽也有兼説明处也有单説明处明是离之体丽是丽着底意思离字古人多用做离着説然而物相离去也只是这字富贵不离其身东坡説道剰个不字便是这意古来自有这般两用底字如乱字又唤做治【防渊録】
　　离字不合单用
　　问气聚则离明得施而有形气不聚则离明不得施而无形离明何谓也荅曰此説似难晓有作日光説有作目説看来只是气聚则目得而见气不聚则不得而见易所谓离为目是也【徐防録】
　　叔重説离卦问火体隂而用阳是如何先生云此言三画卦中隂而外阳者也坎象为隂水体阳而用隂葢三画卦中阳而外隂者也惟六二一爻柔丽乎中而得其正故元吉至六五虽是柔丽乎中而不得其正特借中字而包正字耳又问日昃之离先生曰死生常理也若不能安常以自乐则不免有嗟戚曰生之有死犹昼之必夜故君子当观日昃之象以自处先生曰人固知常理如此只是临时自不能安耳又问九四突如其来如先生曰九四以刚迫柔故有突来之象焚死弃言无所用也离为火故有焚如之象或曰突如其来如与焚如自当属上句死如弃如自当做一句先生曰説时亦少通但文势恐不如此耳【潘时举録】
　　六二中正六五中而不正今言丽乎正丽乎中正次第説六二分数多此卦唯这爻较好然亦未敢便恁地説只得且説未详【本义今无未详字○防渊録】
　　焚死弃只是説九四阳爻突出来逼拶上爻焚如是弗戢自焚之意弃是死而弃之之意【同上】
　　六五介于两阳之间忧惧如此然处得其中故不失其吉【同上】
　　又问离九四突如其来如焚如死如弃如曰九四有侵淩六五之象故曰突如其来如火之象则有自焚之义故曰焚如死如弃如言其焚死而弃也【刘砥録】
　　或曰离六五出涕沱若戚嗟若吉象曰六五之吉离王公也郭冲晦以为离六五乃文明盛徳之君知天下之治莫大于得贤故忧如此如尧以不得舜为己忧舜以不得禹臯陶为己忧先生曰离六五陷于二刚之中故其忧如此只为孟子説得这两句故人便取以为説恐不是如此于上下爻不相通【金去伪録】
　　有嘉折首是句【防渊録】














　　文公易説卷四
<经部,易类,文公易说>
　　钦定四库全书
　　文公易説卷五　　　　　　宋　朱鉴　撰
　　下经
　　【艮下兊上】咸
　　问咸卦本义以为柔上刚下乃自旅来旅之六五上而为咸之上六旋之上九下而为咸之九五此谓柔上刚下与程传不同先生问所以不同何也铢曰此易中自有卦变耳先生曰湏知程子説有不通处必着如卦变説方见得下落此等处当録出看【董铢録】
　　艮咸二卦皆就人身取义皆主静如艮其趾能止其动便无咎艮其腓腓亦动物故止之不拯其随是不能拯止其随限而动也故其心不快限即腰所在咸其胟自是不合动咸其腓亦是欲随股而动动则凶不动则吉【呉必大録】
　　否泰咸恒损益既济未济此八卦首尾皆是一义如咸皆是感动之义之类问咸内卦艮艮止也何以皆説动曰艮虽是止然咸有交感之义都是要动所以都説动卦体虽是动然才动便不吉动之所以不吉者以其内卦属艮也【沈僩録】
　　问咸之九四传云有感必有应凡有动皆为感所感复有应所应复为感【云云】如何先生曰凡在天地之间无非感应之理造化与人事皆是感应且如雨旸雨不成只管雨便感得一个旸出来旸不成只管旸旸已是应处又感得雨来是所感复有应所应复为感寒暑昼夜无非此理至如人夜睡不成只管睡不起至晓湏着起来一日运动向晦亦湏当息凡一死一生一出一入一往一来一语一黙皆是感应如中人之性半善半恶有善则有恶如古今天下有一盛必有一衰圣人在上兢兢业业必曰保治及到衰废自是整顿不起然不成一向如此必有兴起时节唐贞观之治可谓甚盛矣至中间武后出来作壊一畨自恁地嗒嗒低去至五代衰微极矣如国之纪纲国之人材举无一足恃一旦圣人勃兴转动一世天地为之豁开仁宗皇帝时一时天下称太平虽眼不曽见已自分明是太平然当时灾异亦数数有之至后来之变亦是感应之常势如此又问感应之理于学者工夫有用处否曰此理无乎不在如何学者用不得如精义入神以致用也利用安身以崇徳也亦是这道理研精义理于内所以致用于外利用安身于外所以崇徳于内横渠此处説得更好精义入神事豫吾内求利吾外利用安身素利吾外致养吾内此几句甚亲切正学者用功处【徐防録】
　　憧憧往来往来是感应合当底憧憧是私感应自是当有只是不当私感应耳【防渊録】
　　或説贞吉悔亡憧憧往来朋从尔思云一往一来皆感应之常理也加憧憧焉则私矣此以私感彼以私应所谓朋从尔思非有感必通之道也先生然之问往来是心中憧憧然往来犹言往来于懐否曰非也下文分明説日往则月来月往则日来寒往则暑来暑往则寒来安得为心中之往来伊川説微倒了所以致人疑【一往一来感应之常理也自然如此】又问是憧憧于往来之间否曰亦非也这个只是对那日往则月来底説那个是自然之往来此憧憧者是加私意不好底往来憧憧只是加一个忙迫底心不能顺自然之理犹言助长正心与计相似方往时又便要来方来时又便要往只是一个忙又曰方做去时是往往后面来底是来如人耕种下种是往少间禾生是来问憧憧往来如霸者以私心感人便要人应自然往来如王者我感之也无心而感其应我也无心而应周徧公溥无所私繋是如此否曰也是如此又问此以私而感恐彼之应者非以私而应只是应之者有限量否曰也是以私而应如自家以私惠及人少间被我之惠者则以我为恩不被我之惠者则不以我为恩矣王者之感如云王用三驱失前禽去者不以为恩获者不以为怨如此方是公正无私心又问天下何思何虑人固不能无思虑只是不可加私心欲其如此否曰也不曽教人不得思虑只是道理自然如此感应之理本不消思虑空费思量空费计较空费安排都是枉了无益于事只顺其自然而已因问某人在位当日之失便是如此不能公平其心翕受敷施每广坐中见有是这边人即加敬与语其他皆不顾以至差遣之属亦有所偏重此其所以收怨而召祸也曰这事便是难説今只是以成败论人不知当日事势有难处者若论大势则九分九厘湏还时节或其人见识之浅深力量之广狭病却在此若以此而论却不是前辈有云牢笼之事吾不为也若必欲人人面分上説一般话或虑其人不好它日或为吾患遂委曲牢笼此却是憧憧往来之心【沈僩録】
　　此以心感彼以心应其效如此之速感应神速理固如此但着一以字便有欲速之意所谓憧憧往来朋从尔思者正病此也【荅江黙】
　　或问咸上六咸其辅颊舌窃意此爻宜有悔吝而不言悔吝何也荅云吉凶悔吝系乎邪正此但见其不足以感人之意耳未见有失故不得以悔吝言也
　　因説易咸感处伊川説得未备往来自还他有自然之理惟正静为主则吉而悔亡至于憧憧则私意为主而思虑之所及者朋从所不及者不从矣是以事未至则迎之事已过则将之全掉脱不下今人皆病于无公平之心万物之来少有私意杂焉则陷于所偏重【钱木之録】
　　【巽下震上】恒
　　恒非一定之谓故昼则必夜夜而复昼寒则必暑暑而复寒若一定则不能恒也其在人冬日则饮汤夏日则饮水可以仕则仕可以止则止今日道合便从明日不合则去又如孟子辞齐王之金而受薛宋之馈皆随时变易故可以为常也【杨道夫録】
　　问易传云恒非一定之谓一定则不能恒矣惟随时变易乃常道也窃谓有不一定而随时变易者有一定而不可变易者【云云】曰他政是论物理之终始变易所以为恒而不穷处然所谓不易者亦湏有变通乃能不穷如君尊臣卑分固不易然上下不交也不得父子固是亲亲然所谓命士以上父子皆异宫则又有变焉惟其如此所以为恒论其体终是常然体之常所以为用之变用之变所以为体之常【刘砥録】
　　叔重説恒卦初六浚恒贞凶恐是不安其常而深以常理求人之象程氏所谓守常而不能度势之意先生云未见其有不安之象只是欲深以常理求人耳【潘时举録】
　　问恒卦六五恒其徳贞妇人吉夫子凶徳指六谓常其柔顺之徳固贞矣然此妇人之道非夫子之义葢妇人从一而终以顺为正夫子则制义者也若从妇道则凶先生曰固是如此然湏看得象占分明六五有恒其徳贞之象占者若妇人则吉夫子则凶大底看易湏是晓得象占分明所谓吉凶者非爻之能吉凶爻有此象而占者视其徳而有吉凶耳且如此爻不是既为妇人又为夫子只是有恒其徳贞之象而以占者之徳为吉凶耳又如恒卦恒固能亨而无咎然必占者能久于其道方亨而无咎又如九三不恒其徳非是九三能不恒其徳乃九三有此象耳占者遇此虽正亦吝若占者能常其徳则无羞吝【董铢録】
　　【艮下干上】遯
　　或问遯小利贞本义谓小人也案易中小字未有以为小人者如小利有攸往与小贞吉之类皆大小之小耳未知此义如何荅云经文固无此例然以彖传推之则是指小人而言今当且依经而存传耳
　　问遯卦小利贞以彖辞小利贞浸而长也之语观之则小当为隂柔小人【如小往大来小过小畜之小】言君子能遯则亨小人则利于守正不可以浸长之故而侵迫于阳也此与程传遯者隂之始长君子知微故当深戒而圣人之意未遽已故有与时行小利贞之教之意不同先生曰若如程传所言则于刚当位而应与时行也之下当云止而徤隂进而长故小利贞今但言小利贞浸而长也而不言隂进而长则小指隂小之小可知况当遯去之时事势已有不容正之者程説虽善而有不通矣又问遯尾厉勿用有攸往者言不可有所往但当晦处静俟耳此意如何先生曰程传作不可往谓不可去也言遯已后矣不可往往则危往既危不若不往之为无灾熹切以为不然遯而在后尾也既已危矣岂可更不往乎若作占辞看尤分明先生又言执之用黄牛之革莫之胜説此言象而占在其中六二亦有此徳也説【吐活反】九四君子吉小人否【方九反○董铢録】
　　遯尾厉到这时节去不迭了所以危厉不可有所往只得看它如何贤人君子有这般底多【防渊録】
　　问遯九三畜臣妾吉传曰系吝之私恩懐小人女子之道也故以畜养臣妾则得其心为吉也小人女子近之则不逊逺之则怨若专以私恩懐之未必不有悔吝而此爻以为吉何邪荅云此爻不可大事但可畜臣妾耳御下而有以懐之未为失正但所以懐之者失其正耳
　　【干下震上】大壮
　　问大壮本好爻中取却不好睽本不好爻中取却好如六五对九二处非其位九四对上九本非相应都成好爻不知何故曰大壮便是过了才过便不好如睽卦之类却是易之取爻多为占者而言占法取变爻便是到此处变了所以困卦虽是不好然其间利用祭祀之属却都好问此正与见羣龙无首吉利永贞一般曰然却是变了故如此【杨道夫録】
　　先生云大壮利贞是利于正也所以大者以其正也既正且大则天地之情不过于正大【吕煇録】
　　此卦多説羊是兊之属季通曰这个是夹注底兊卦两画当一画【防渊録】
　　问大壮卦先生曰此卦如九二贞吉只是自守而不进九四藩决不羸壮于大舆之輹却是有可进之象此卦爻之好者葢以阳居隂不极其刚而前遇二隂有藩决之象所以为进非如九二前有三四二阳隔之不得进也又曰丧羊于易不若作疆场之易汉食货志疆场之场正作易葢后面有丧羊于易亦同此义今本义所注只是从前所説如此只且仍旧耳上六取喻甚巧葢壮终动极无可去处如羝羊之角挂于藩上不能退遂然艰则吉者毕竟有可进之理但必艰始吉耳【董铢録】
　　问大壮上六羝羊触藩不能退不能遂无攸利艰则吉传以艰字为遇艰困则失其壮而得柔弱之分故吉窃意不能退遂而无所利则是已艰困矣而又曰遇艰何也恐此艰字只作艰难其事而不敢求进不已则吉如大畜九三利艰贞之艰説如何荅云当如大畜之例
　　【坤下离上】晋
　　问晋传曰晋之盛而无徳者无用有也然大有可谓盛矣而有卦徳不知如何荅曰元亨利贞本非四徳但为大亨而利于正之占耳乾卦之彖传文言乃借为四徳在它卦尤不当以徳论也
　　康侯似説宁侯相似用锡马之用只是个虚字説它得这个物事【防渊録】
　　昼日是那上卦离也昼日为之是此意【同上】
　　问晋卦初六晋如摧如象也贞吉占辞先生曰罔孚裕无咎又是解上两句恐贞吉説不明故又晓之又问受兹介福于其王母王母指六五以为享先妣之吉占何也先生曰恐是如此葢周礼有享先妣之礼又问众允悔亡先生曰众允象也悔亡占也又问晋其角维用伐邑本义作伐其私邑程传以为自治如何先生曰便是程传多不肯説实事皆以为取喻伐邑如堕费堕郈之类是也大抵今人説易多是见易中有此一语便以为通体事当如此不知当其时节地头其人所占得者其象如何若果如今人所説则易之説有穷矣又如摧如愁如易中少有此字疑此爻必有此象但今不可晓耳【董铢録】
　　晋六三如何见得为众所信处既不中正众方不信虽云信之亦安能悔亡曰当晋之时二隂皆欲上进三处地较近故二隂皆从之以进问如何得悔亡曰居非其位本当有悔以其得众故悔可亡【杨道夫録】
　　晋六三众允悔亡传曰或曰不由中正而与众同得为善乎曰众所允者必至当也窃谓世固有不义而得众如齐之陈氏鲁之季氏者矣顾可以为善乎
　　问晋卦六五悔亡失得勿恤往吉无不利伊川以为六以柔居尊位本当有悔以大明而下皆顺附故其悔亡下既同徳顺附当推诚委任尽众人之才通天下之志勿复自任其明恤其失得如此而往则吉而无不利此説是否曰便是伊川説得太深据此爻只是占者占得此爻则不必恤其失得而自亦无所不利耳如何説道人君既得同徳之人而委任之不复恤其失得如此则荡然无复是非而天下之事乱矣假使其所任之人或有作乱者亦将不恤之乎虽以尧舜之圣臯夔益稷之贤犹云屡省乃成如何説既得同心同徳之人而任之则在上者一切不管而任其所为岂有此理且彼所为既失矣为上者如何不恤得圣人无此等説话圣人所説卦爻只是略略説过以为人当着此爻则大势已好虽有所失得亦不必虑而自无所不利也圣人説得甚浅伊川解得太深圣人所説短伊川解得长久之云失得勿恤只是自家自作教是莫管它得失如云人解做官这个却必不得只得尽其所当为者而已如仁人正其谊不谋其利明其道不计其功相似【沈僩録】
　　失得勿恤此説失也不湏问它得也不湏问它自是好犹言胜负兵家之常云尔此卦六爻无如此爻吉
　　先生看必大与庐陵问荅卷子内晋卦伐邑之説曰晋上九贞吝不在克治正以其克治之难而言其合下有此吝耳贞吝之义诸义只云贞固守此则吝不应于此独云于正道为吝也【吴必大録】
　　晋上九刚进之极以伐私邑安能吉而无咎曰以其刚故可伐邑若不刚则不能伐邑矣但易中言伐邑皆是用之于小若伐国则其用大矣【如髙宗伐鬼方三年之类】维用伐邑则不可用之于大可知维用以伐邑然亦必能自危厉乃可以吉而无咎过刚而能危厉则不至于过矣【杨道夫録】
　　【离下坤上】明夷
　　明夷初二二爻不取爻义曰初爻所伤地逺故虽伤而尚能飞问初爻比二爻却似二爻伤得浅初爻伤得深曰非也初尚能蜚但垂翼耳
　　防问商有三仁集注言三子之行不同而同出于至诚恻怛之意微子之去欲存宗祀比干之死欲纣改行可见其至诚恻怛处不知箕子至诚恻怛何以见曰箕子比干都是一様心箕子偶然不冲着纣之怒自不杀他然他见比干恁地死若更死谏无益于国徒使人君有杀谏臣之名就他处此最难防子去却易比干一向谏死又却索性箕子在半上落下最是难处被他监系在那里不免佯狂所以易中特説箕子之明夷可见其难处故曰利艰贞晦其明也内难而能正其志箕子以之他外虽狂心则定也【徐防録】
　　问明夷卦先生曰下三爻皆説明夷是明而见伤者六四爻説者却以为是奸邪之臣先蛊惑其君心而后肆行于外殊不是上六是暗主六五却不作君説六四之与上六既非正应又不相比又况下三爻皆説明夷是好底何独此爻却作不好説故某于此爻之义未详但以意观之六四居暗地尚浅犹可以得意而逺去故虽入于幽隠之处犹能获明夷之心于出门庭也故小象曰获心意也上六不明晦则是合下已是不明故初登于天可以照四国而不免后入于地则是始于伤人之明而终于自伤以坠其命矣吕原明以为唐明皇可以当之葢言始明而终暗也【董铢録】
　　明夷明而见伤者乃君子也上六是指暗主
　　明夷未是説闇之主只是説明而被伤者乃君子也上六方是説闇君于出门庭言君子去闇尚逺可以得其本心而逺去文王箕子大槩皆是晦其明然文王之外柔顺是本分自然做底箕子晦其明又云艰是它那佯狂底意思便是艰难底气象爻説贞而不言艰者葢言箕子则艰可见不必更言之【防渊録】
　　【离下巽上】家人
　　问家人卦干刚也施于家则离兊离也【兊离也字疑】施于家则乱坤静也施于家则废震动也施于家则扰坎艮非所取义惟明而顺家之道也荅云穿凿得不好【荅林学蒙】
　　先生因吃茶罢曰物之甘者吃过必酸苦者吃过却甘茶本苦物吃过却甘问此理如何曰也是一个道理如始于忧勤终于逸乐理而后和葢礼本天下之至严行之各得其分则至和又如家人嗃嗃悔厉吉妇子嘻嘻终吝都是此理
　　王假有家言到这里方只具得许多物事有妻有妾方始成个家【防渊録】
　　占法阳主贵隂主富【同上】
　　问家人卦王假有家先生曰有家之有只是如夙夜浚明有家亮采有邦之有谓三徳者则夙夜浚明于其家有六徳者则亮采于其邦有是虚字非如奄有四方之有也【董铢録】
　　【兊下离上】睽
　　睽皆言始异而终同之理【防渊録】
　　马是行底物初间行不得后来却行得大率睽之诸爻都如此多说先异而后同【防渊録】
　　明道言尝与元丰大臣其政此事胙来已尝论之然亦有未尽今详此事乃是圣贤之用义理之正非姑为权谲苟以济事于一时也葢伊川气象自与明道不同而其变化人材亦有此意【见外书胡氏所记】易传于睽之初爻亦有不絶小人之说足见此事自是正理当然非权谲之私也然亦湏有明道如此广大规模和平气象而其诚心昭著足以感人然后有以尽其用耳【荅吕伯恭论渊源録】
　　问睽见恶人其义何取曰以其当睽之时故湏见恶人乃能无咎【杨道夫録】
　　天合作而剃也文天作更而作而【防渊録】
　　宗如同人于宗之宗【同上】
　　载鬼一车等语所以差异者为它这般事是差异底事所以却把世闲差异底明之世闲自有这般差异底事【同上】
　　【艮下坎上】蹇
</div>
    <div class="pagination">
<a href="文公易说_page6.html">上一页</a><span>...</span><a href="文公易说_page2.html">2</a><a href="文公易说_page3.html">3</a><a href="文公易说_page4.html">4</a><a href="文公易说_page5.html">5</a><a href="文公易说_page6.html">6</a><span class="current-page">7</span><a href="文公易说_page8.html">8</a><a href="文公易说_page9.html">9</a><a href="文公易说_page10.html">10</a><a href="文公易说_page11.html">11</a><a href="文公易说_page12.html">12</a><span>...</span><a href="文公易说_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
