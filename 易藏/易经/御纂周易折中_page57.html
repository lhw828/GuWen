<!DOCTYPE html>
<html>
<head>
    <meta charset="UTF-8">
    <title>御纂周易折中 - 第 57 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御纂周易折中 - 第 57 页/共 81 页</h1>
    <div class="content">　　王氏申子曰：鼎，形端而正，体镇而重，君子取其端正之象，以正其所居之位，使之愈久而愈安，取其镇重之象，以凝其所受之命，使之愈久而愈固。
　　胡氏炳文曰：鼎之器正，然后可凝其所受之实，君之位正，然后可凝其所受之命。
　　鼎颠趾，未悖也。利出否，以从贵也。
　　本义 鼎而“颠趾”，悖道也。而因可“出否以从贵”，则未为悖也，“从贵”，谓应四，亦为取新之意。
　　程传 鼎，覆而趾颠，悖道也。然非必为悖者，盖有倾出否恶之时也。去故而纳新，泻恶而受美，从贵之义也，应于四，上从于贵者也。
　　集说 陆氏希声曰：趾当承鼎，颠而覆之，悖也，于是出其恶，放虽覆未悖，犹妾至贱不当贵，以其子故得贵焉，春秋之义，母以子贵是也。
　　郑氏汝谐曰：初居下，乃鼎之趾，必颠趾者乃出否也，犹之妾也，其可从上，以子也。子贵则母贵也，凡取新之义，必舍恶面取善，舍贱而取贵，期合于义，初之应乎四，颠趾也，从贵也，柔而应于上，必有此义乃可。
　　案 《传》于“得妾”之辞不释，但以“从贵”之意包之，圣言之简而尽如此。
　　鼎有实，慎所之也。我仇有疾，终无尤也。
　　本义 有实而不谨其所往，则为仇所即而陷于恶矣。
　　程传 鼎之有实，乃人之有才业也。当慎所趋向，不慎所往，则亦陷于非义，二能不昵于初，而上从六五之正应，乃是慎所之也。“我仇有疾”，举上文也，“我仇”对己者，谓初也，初比己而非正，是“有疾”也。既自守以正，则彼不能即我，所以终无过尤也。
　　集说 张子曰：以阳居中故“有实”，实而与物竞，则所丧多矣，故“所之”不可不“慎”也。
　　案 “尤”者，己之过尤也，人之怨尤也，能慎其所行，则虽“我仇有疾”害之心， 鼎而革，失其义也。
　　程传 始与鼎耳革异者，失其相求之义也，与五非应，失求合之道也。不中，非同志之象也，呈以其行塞而不通，然上明而下才，终必和合，故“方雨”而“吉”也。
　　案 《象传》凡言“义”者，谓卦义也，此失其义，非谓己之所行失义，盖谓爻象无相应之义尔。
　　覆公餗，信如何也。
　　本义 言失信也。
　　程传 大臣当天下之任，必能成天下之治安，则不误君上之所倚。下民之所望，与己毁身任道之志，不失所期，乃所谓信也，不然，则失其职，误上之委任，得为信乎，故曰“信如何也”。
　　集说 杨氏简曰：居大臣之位，是许国以大臣之事业也，而实则不称，折足覆餗，失许国之信矣。
　　鼎黄耳，中以为实也。
　　程传 六五以得中为善，足以中为实德也，五之所以聪明应刚，为鼎之主，得鼎之道，皆由得中也。
　　集说 陆氏绩曰：得中承阳，故曰“中以为实”。
　　郭氏雍曰：“中以为实”者，六五明虚，以黄中之德为实也。犹《坤》之六五“美在其中”之道也。
　　玉铉在上，刚柔节也。
　　程传 刚而温，乃有节也。上居成功致用之地，而刚柔中节，所以“大吉无不利”也。《井》、《鼎》皆以上出为成功，而《鼎》不云“元吉”何也？曰《井》之功用皆在上出，又有博施有常之德，是以“元吉”。《鼎》以烹饪为功，居上为成，德与井异，以“刚柔节”，故得“大吉”也。
　　集说 熊氏良辅曰：上以刚居柔，故曰“刚柔节”，而比德于玉也。
　　洊雷震，君子以恐惧修省。
　　程传 “洊”，重袭也，上下皆震，故为“洊雷”，雷重仍则威益盛，君子观洊雷威震之象，以恐惧自修饬循省也。君子畏天之威，则修正其身，思省其过咎而改之，不唯雷震，凡遇惊惧之事，皆当如是。
　　集说 项氏安世曰：恐惧修省，所谓“洊”也，人能恐惧，则既震矣，又修省焉，“洊”在其中矣。
　　胡氏炳文曰：恐惧作于心，修省见于事。“修”，克治之功。“省”，审察之力。
　　震来虩虩，恐致福也。笑言哑哑，后有则也。
　　程传 震来而能恐惧周顾，则无患矣，是能因恐惧而反致福也。因恐惧而自修省，不敢违于法度，是由震而后有法则，故能保其安吉，而“笑言哑哑”也。
　　集说 范氏仲淹曰：君子之惧于心也，思虑必慎其始，则百志弗违于道惧于身也。
　　进退不履于危，则百行弗罹于祸，故初九震来而致福，慎于始也。
　　震来厉，乘刚也。
　　程传 当震而乘刚，是以彼厉而己危，震刚之来，其可御乎。
　　集说 胡氏炳文曰：《屯》六二，《豫》六五，《噬嗑》六二，《困》六三，《震》六二，皆言“乘刚”，唯《困》六三乘坎之中爻，其余皆乘震之初也。
　　震苏苏，位不当也。
　　程传 其恐惧自失“苏苏”然，由其所处不当故也，不中不正，其能安乎。
　　案 震当“虩虩”，不当“苏苏”。六三当重震之间，正奋厉以有为之时也，而以阴不中正处之，至于苏苏缓散，故曰“位不当”。
　　震遂泥，未光也。
　　程传 阳者刚物，震者动义，以刚处动，本有光亨之道，乃失其刚正而陷于重阴，以致“遂泥”，岂能光也！云“未光”，见阳刚本能震也，以失德故“泥”耳。
　　案 四有刚德，非失德者，此言“未光”，盖志气未能自遂，行拂乱其所为耳！与《噬嗑》九四之“未光”同，皆谓所处者未能遂其所志，非《兑》上“未光”之比。
　　震往来厉，危行也。其事在中，大无丧也。
　　程传 往来皆厉，行则有危也。动皆有危，唯在无丧其事而已，“其事”，谓中也，能不失其中，则可自守也。“大无丧”，以无丧为大也。
　　集说 张子曰：无丧有事，犹云不失其所有也。以其乘刚故“危”，以其在中故“无丧”，祸至与不至皆惧，则无丧有事。
　　郭氏雍曰：二以“来历”而“丧贝”，则五之“往来”皆“厉”，宜其大有丧也，六五位虽不正而用中焉，其事既不失中道，虽涉危行，可以“大无丧”矣。
　　震索索，中未得也。虽凶无咎，畏邻戒也。
　　本义 “中”，谓中心。
　　程传 所以恐惧自失如此，以未得于中道也。谓过中也使之得中，则不至于“索索”矣，极而复征则凶也，若能见邻戒而知惧，变于未极之前，则“无咎”也，上六动之极，震极则有变义也。
　　。
　　龚氏焕曰：“中未得”者，处震之极，志气消索，中无所主也。
　　兼山艮，君子以思不出其位。
　　程传 上下皆山，故为“兼山”。此而并彼为兼，谓重复也，重艮之象也。君子观艮止之象，而思安所止，“不出其位”也。“位”者，所处之分也，万事各有其所，得其所，则止而安，若当行而止，当速而久，或过或不及，皆出其位也，况逾分非据乎。
　　集说 董氏曰：两雷两风两火两水两泽，皆有相往来之理，唯两山并立，不相往来，此止之象也。
　　邱氏富国曰：凡人所为、所以易至于出位者，以其不能思也，思则心有所悟，知其所当止而得所止矣。
　　案 思不出位，诸家皆作思欲不出其位，“思”字不甚重，今观《咸》卦云：“贞吉悔亡，憧憧往来，朋从尔思”。而夫子以“何思何虑”明之，则此“思”字盖不可略，杂扰之思，动于欲者也，通微之思，浚于理者也。《大学》云“安而后能虑”，盖“思不出位”之说也。
　　艮其趾，未失正也。
　　程传 当止而行，非正也，止之于初，故未至失正，事止于始则易，而未至于失也。
　　集说 虞氏翻曰：动而得正，故“未失正也”。
　　郭氏雍曰：“趾”，初象也，动莫先于趾。止于动之先则易，而止于既动之后则难，《传》言“未失正”者，止于动之先，未有失正之事也。
　　不拯其随，未退听也。
　　本义 ，三止乎上，亦不肯退而听乎二也。
　　程传 所以不拯之而唯随者，在上者未能下从也，“退听”，下从也。
　　艮其限，危薰心也。
　　程传 谓其固止不能进退，危惧之虑，常薰烁其中心也。
　　集说 郑氏汝谐曰：三虽止而不与物交，而其危则实“薰心也”。
　　何氏楷曰：以强制，故“危薰心”，艮限者，强制之谓也。
　　艮其身，止诸躬也。
　　程传 不能为天下之止，能止于其身而已，岂足称大臣之位也。
　　集说 孔氏颖达曰：“止诸躬”也者，“躬”，犹身也，明能静止其身，不为躁动也。
　　王氏应麟曰：艮六四“艮其身”，《象》以“躬”解之，伛背为“躬” ’，见背而不见面，朱文公《诗》云：“反躬艮其背。”案 “止诸躬”，便是“艮其身”，但易其字为“诸”字尔，盖易其字为“诸”字， 艮其辅，以中正也。
　　本义 “正”字羡文，叶韵可见。
　　程传 五之所善者，中也。“艮其辅”，谓止于中也，言以得中为正，止之于辅，使不失中，乃得正也。
　　集说 余氏本曰：言不妄发，发必当理，唯有中德者能之。
　　敦艮之吉，以厚终也。
　　程传 天下之事，唯终守之为难，能敦于止有终者也，上之吉，以其能厚于终也。
　　集说 王氏申子曰：德愈厚而止愈安，是止之善终者也，其吉可知。
　　案 艮者，“万物之所成终而所成始”，故于上言“厚终”，凡人之心，唯患其养之不厚，不患其发之不光。水蓄则弥盛，火宿则弥壮，厚其终，则万事皆由此始。
　　山上有木，渐。君子以居贤德善俗。
　　本义 二者皆当以渐而进，疑“贤”字衍，或“善”下有脱字。
　　程传 “山上有木”，其高有因，渐之义也，君子观《渐》之象以居贤善之德，化美于风俗，人之进于贤德，必有其渐，习而后能安，非可陵节而遽至也。在己且然，教化之于人，不以渐，其能入乎，移风移俗，非一朝一夕所能成，故善俗必以渐也。
　　集说 杨氏曰：地中生木，以时而升，山上有木，其进以渐。
　　冯氏当可曰：“居”，积也。德以渐而积，俗以渐而善，内卦艮止，居德者止诸内也。
　　外卦巽入，善俗者入于外也，体艮以居德，体巽以善俗、案 地中生木，始生之木也，山上有木，高大之木也，凡木始生，枝条骤长，旦异而夕不同，及既高大，则自拱把而合抱，自捩手而干霄，必须逾年积岁，此开与渐之义所以异也，居德善俗，皆须以渐，以居贤德然后可以善俗，亦渐之意也。
　　小子之厉，义无咎也。
　　程传 虽”小子”以为危厉，在义理实“无咎也”。
　　饮食衎衎，不素饱也。
　　本义 “素饱”，如《诗》言“素餐”，得之以道，是不为徒饱而处之安矣。
　　程传 爻辞以其进之安平，故取饮食和乐为言，夫子恐后人之未喻，又释之云中正君子，遇中正之主，渐进于上，将行其道以及天下，所谓“饮食衎衎”，谓其得志和乐，不谓空饱饮食而已。“素”，空也。
　　集说 龚氏焕曰：二以中正应五而得禄，非尸位素餐者比，故食之衎衎而乐也。
　　案 六爻以“鸿”取进象，自水涯以至山上，自远而近，自下而高也。“干”为最远，是士之将进而不苟进者，故在《诗》曰：“置之河之干兮，彼君子兮，不素餐兮。”夫征不复，离群丑也。妇孕不育，失其道也。利用御寇，顺相保也。
　　程传 “夫征不复”，则失渐之正，从欲而失正，离判其群类，为可丑也。卦之诸爻，皆无不善，若独失正，是离其群类，“妇孕”不山其道，所以“不育”也。所利在“御寇”，谓以顺道相保。君子之与小人比也，自守以正，岂唯君子自完其己而已乎，亦使小人得不陷于非义，是以顺道相保，御止其恶，故曰“御寇”。
　　集说 杨氏简曰：“夫征不复”，上九不应，“离群丑也”，“妇孕不育”，九三失其所以为妇也，三不中，有失道之象，故“凶”，非正者足以害我，故曰“寇”，虑三之失道，或亲于寇而不能御也，故教之“御寇”，则我不失于正顺，而夫妇可以相保矣。
　　熊氏良辅曰：“顺相保”，顺慎通用，只是谨慎以相保守也。
　　案 杨氏之说，爻义文意，两得之矣。君子之仕也，上虽不交，而己必尽其道，故周公曰：恩斯勤斯，育子之闵斯，不可以不遇而遂弃其殷勤也。王仲淹曰：“美哉公旦之为周也，必使我君臣相安，而祸乱不作。”其顺相保之谓乎。
　　或得其桷，顺以巽也。
　　程传 “桷”者平安之处，求安之道，唯顺与巽，若其义顺正，其处卑巽，何处而不安。如四之顺正而巽，乃得“桷”也。
　　终莫之胜吉，得所愿也。
　　程传 君臣以中正相交，其道当行，虽有间其间者，终岂能胜哉？徐必得其所愿，乃渐之吉也。
</div>
    <div class="pagination">
<a href="御纂周易折中_page56.html">上一页</a><span>...</span><a href="御纂周易折中_page52.html">52</a><a href="御纂周易折中_page53.html">53</a><a href="御纂周易折中_page54.html">54</a><a href="御纂周易折中_page55.html">55</a><a href="御纂周易折中_page56.html">56</a><span class="current-page">57</span><a href="御纂周易折中_page58.html">58</a><a href="御纂周易折中_page59.html">59</a><a href="御纂周易折中_page60.html">60</a><a href="御纂周易折中_page61.html">61</a><a href="御纂周易折中_page62.html">62</a><span>...</span><a href="御纂周易折中_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
