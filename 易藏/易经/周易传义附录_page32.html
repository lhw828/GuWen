<!DOCTYPE html>
<html>
<head>
    <meta charset="UTF-8">
    <title>周易传义附录 - 第 32 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易传义附录 - 第 32 页/共 48 页</h1>
    <div class="content">
　　周易传义附録卷七下
<经部,易类,周易传义附录>
　　钦定四库全书
　　周易传义附録卷八上　　宋　董楷　撰
　　下经
　　【巽下坤上】
　　传升序卦萃者聚也聚而上者谓之升故受之以升物之积聚而益高大聚而升也故为升所以次于萃也为卦坤上巽下木在地下为地中生木木生地中长而益高为升之象也
　　升元亨用见大人勿恤南征吉
　　传升者进而上也升进【一作进升】则有亨义而以卦才之善故元亨也用此道以见大人不假忧恤前进则吉也南征前进也
　　本义升进而上也卦自解来柔上居四内巽外顺九二刚中而五应之是以其占如此南征前进也朱氏附録巽坤二卦拱得个南如看命人虚拱防説话
　　曰柔以时升巽而顺刚中而应是以大亨
　　传以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之德应于二能巽而顺其升以时是以元亨也文误作大亨解在大有卦
　　本义柔以时升以卦变释卦名巽而顺刚中而应是以大亨以卦德卦体释卦辞
　　用见大人勿恤有庆也
　　传凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之【一作有】福庆而福庆及物也
　　南征吉志行也
　　传南人之所向南征谓前进也前进则遂其升而得行其志是以吉也
　　象曰地中生木升君子以顺德积小以高大
　　传木生地中长而上升为升之象君子观升之象以顺修其德积累微小以至高大也顺则可进逆乃退也万物之进长皆以顺道也善不积不足以成名学业之充实道德之崇高皆由积累而至积小所以成高大升之义也
　　本义王肃本顺作慎今按它书引此亦多作慎意尤明白盖古字通用也説见上篇蒙卦
　　朱氏附録木之生也无日不长一日不长则木死矣人之学也一日不可已一日而已则心必死矣○先生作许升字序曰易象有之曰地中生木升君子以顺德积小以高大盖因其固然之理而无容私焉者顺之谓也由是而之则其进德也孰御【按此説顺字与本义不同姑附于此】
　　初六允升大吉
　　传初以柔居巽体之下又巽之主上承于九二之刚巽之至者也二以刚中之德上应于君当升之任者也允者信从也初之柔巽唯信从于二信二而从之同升乃大吉也二以德言则刚中以力言则当任初之隂柔又无应援不能自升从于刚中之贤以进是由刚中之道也吉孰大焉
　　本义初以柔顺居下巽之主也当升之时巽于二阳占者如之则信能升而大吉矣
　　象曰允升大吉上合志也
　　传与在上者合志同升也上谓九二从二而升乃与二同志也能信从刚中之贤【一作道】所以大吉
　　九二孚乃利用禴无咎
　　传二阳刚而在下五隂柔而居上夫以刚而事柔以阳而从隂虽有时而然非顺道也以暗而临明以刚而事弱若黾勉于事势非诚服也上下之交不以诚其可以【一无以字】久乎其可以有为乎五虽隂柔然居尊位二虽刚阳事上者也当内存至诚不假文饰于外诚积于中则自不事外饰故曰利用禴谓尚诚敬也自古刚强之臣事柔弱之君未有不为矫饰者也禴祭之简质者也云孚乃谓既孚乃宜不用文饰专以其诚感通于上也如是则得无咎以刚强之臣而事柔弱之君又当升之时非诚意相交其能免于咎乎
　　本义义见萃卦
　　象曰九二之孚有喜也
　　传二能以孚诚事上则不唯为臣之道无咎而已可以行刚中之道泽及天下是有喜也凡象言有庆者如是则有福庆及于物也言有喜者事既善而又【一无又字】有可【一无可字】喜也如大畜童牛之牿无吉象云有喜盖牿于童则易又免强制之难是有可喜也
　　九三升虚邑
　　传二以阳刚之才正而且巽上皆顺之复有援应【一作者】以是而升如入无人之邑孰御哉
　　本义阳实隂虚而坤有国邑之象九三以阳刚当升时而进临于坤故其象占如此
　　象曰升虚邑无所疑也
　　传入无人之邑其进无疑阻也
　　六四王用亨于岐山吉无咎【亨许庚反一许两反】
　　传四柔顺之才上顺君之升下顺下之进已则止其所焉以隂居柔隂而在下止其所也昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至德如此周之王业用是而亨也四能如是则亨而吉且无咎矣四之才固自善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤己则止其分焉分虽当止而德则当升也道则当亨也尽斯道者其唯文王乎
　　本义义见随卦
　　象曰王用亨于岐山顺事也
　　传四居近君之位而当升时得吉而无咎者以其有顺德也以柔居坤顺之至也文王之亨于岐山亦以顺时顺事而已上顺于上下顺乎下巳顺处其义故云顺事也
　　本义以顺而升登祭于山之象
　　六五贞吉升阶
　　传五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也指言九二正应然在下之贤皆用升之阶也能用贤则彚升矣
　　本义以隂居阳当升而居尊位必能正固则可以得吉而升阶矣阶升之易者
　　朱氏附録六五贞吉升阶与萃有位匪孚元永贞悔亡皆谓有其位必当有其德若无其德则萃虽有位而人不信虽有升阶之象而不足以升矣
　　象曰贞吉升阶大得志也
　　传倚任贤才而能贞固如是而升可以致天下之大治其志可大得也君道之升【一作兴】患无贤才之助尔有助则由自阶而升也
　　上六冥升利于不息之贞
　　传六以隂居升之极昬冥于升知进而不知止者也其为不明甚矣然求升不已之心有时而用于贞正而当不息之事则为宜矣君子于贞正之德终日干干自强不息如【一作以】上六不已之心用之于此则利也以小人贪求无已之心移于进德则何善如之
　　本义以隂居升极昬冥不已者也占者遇此无适而利但可反其不已于外之心施之于不息之正而已
　　象曰冥升在上消不富也
　　传昬冥于升极上而不知己唯有消亡岂复有加益也不富无复增益也升既极则有退而无进也朱氏附録问升萃二卦多是言祭亨萃固取聚义不知升何取义曰人积其诚意以事神有升而上通之义
　　【坎下兊上】
　　传困序卦升而不已必困故受之以困升者自下而上自下升上以力进也不已必困矣故升之后受之以困也困者惫乏之义为卦兊上而坎下水居泽上则泽中有水也乃在泽下枯涸无水之象为困乏之义又兊以隂在上坎以阳居下与上六在二阳之上而九二陷于二隂之中皆隂柔揜于阳刚所以为困也君子为小人所掩蔽穷困之时也
　　困亨贞大人吉无咎有言不信
　　传如卦之才则困而能亨且得贞正乃大人处困之道也故能吉而无咎大人处困不唯其道自吉乐天安命【一作知命一作安义】乃不失其吉也况随时善处复有乎有言不信当困而言人谁信之
　　本义困者穷而不能自振之义坎刚为兊柔所揜九二为二隂所揜四五为上六所揜所以为困坎险兊说处险而说是身虽困而道则亨也二五刚中又有大人之象占者处困能亨则得其正矣非大人其孰能之故曰贞又曰大人者明不正之小人不能当也有言不信又戒以当务晦黙不可尚口益取穷困
　　曰困刚揜也【揜本又作掩于检反】
　　传卦所以为困以刚为柔所掩蔽也陷于下而掩于上所以困也陷亦揜也刚阳君子而为隂柔小人所掩蔽君子之道困窒之时也
　　本义以卦体释卦名
　　险以说困而不失其所亨其唯君子乎
　　传以卦才言处困之道也下险而上说为处险而能说虽在困穷艰险【一作险难】之中乐天安义自得其说乐也时虽困也处不失义则其道自亨困而不失其所亨也能如是者其唯君子乎若时当困而反亨身虽亨乃其道之困也君子大人通称
　　贞大人吉以刚中也
　　传困而能贞大人所以吉也盖其以刚中之道也五与二是也非刚中则遇困而失其正矣
　　有言不信尚口乃穷也
　　传当困而言人所不信欲以口免困乃所以致穷也以説处困故有尚口之戒
　　本义以卦德卦体释卦辞
　　朱氏附録不失其所亨这句自是説得好
　　象曰泽无水困君子以致命遂志
　　传泽无水困乏之象也君子当困穷之时既尽其防虑之道而不得免则命也当推致其命以遂其志知命之当然也则穷塞祸患不以动其心行吾义而已苟不知命则恐惧于险难陨获于穷戹所守亡矣安能遂其为善之志乎
　　程氏附録大凡利害祸福亦须致命须得致之为言直如人以力自致之谓也得之不得命固已定君子须知他命方得不知命无以为君子盖命苟不知无所不至故君子于困穷之时须致命便遂得志其得祸得福皆以自致只要申其志而已
　　本义水下漏则泽上枯故曰泽无水致命犹言授命言持以与人而不之有也能如是则虽困而亨矣
　　朱氏附録问泽无水困君子以致命遂志曰泽无水困君子道穷之时但当委致其命以遂吾之志而已致命犹送这命与他不复为我之有虽委致其命而志则自遂无所回屈伊川解作推致其命虽説得通然论语中致命字都是委致之致事君能致其身与士见危致命见危授命皆是此意授亦致字之意言将这命授与之也○困厄有重轻力量有小大若能一日十二辰防检自已念虑动作都是合宜仰不愧俯不怍如此而不幸填沟壑丧身殒命有不暇恤只得成就一个是处如此则方寸之间全是天理虽遇大困厄有致命遂志而已亦不知有人之是非向背惟其是而已
　　初六臀困于株木入于幽谷三岁不觌【臀徒敦反】
　　传六以隂柔处于至卑又居坎险之下在困不能自济者也必得在上刚明之人为援助则可以济其困矣初与四为正应九四以阳而居隂为不正失【一作夫】刚而不中又方困于隂揜是恶能济人之困犹株木之不能防覆于物株木无枝叶之木也四近君之位在它卦不为无助以居困而不能庇物故为株木臀所以居也臀困于株木谓无所庇而不得安其居居安则非困也入于幽谷隂柔之人非能安其所遇既不能免于困则益迷闇妄动入于深困幽谷深暗之所也方益入于困无自出之故至于三岁不觌终困者也不觌不遇其所亨也
　　本义臀物之底也困于株木伤而不能安也初六以隂柔处困之底居暗之甚故其象占如此朱氏附録问臀困于株木如何曰在困之下至困者也株木不可坐臀在株木上其不安可知又问伊川将株木作初之正应不能庇它説如何曰恐説臀字不去
　　象曰入于幽谷幽不明也
　　传幽者不明也谓益入昬闇自陷于深困也明则不至于陷矣
　　九二困于酒食朱绂方来利用享祀征凶无咎【绂音弗下同】传酒食人所欲而所以施惠也二以刚中之才而处困之时君子安其所遇虽穷戹险难无所动其心不恤其为困也所困者唯困于所欲耳君子之所欲者泽天下之民济天下之困也二未得遂其欲施其惠故为困于酒食也大人君子怀其道而困于下必得有道之君求而用之然后能施其所蕴二以刚中之德困于下上有九五刚中之君道同德合必来相求故云朱绂方来方且来也朱绂王者之服蔽膝也以行来为义故以蔽膝言之利用享祀享祀以至诚通神明也在困之时利用至诚如享祀然其德既诚【一作成】自能感通于上自昔贤哲困于幽远而德卒升闻道卒为用者唯自守至诚而已征凶无咎方困之时若不至诚安处以俟命往而求之则犯难得凶乃自取也将谁咎乎不度时而征乃不安其所为困所动也失刚中之德自取凶悔何所怨咎诸卦二五以隂阳相应而吉唯小畜与困乃戹于隂故同道相求小畜阳为隂所畜困阳为隂所揜也
　　本义困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之德以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎矣
　　朱氏附録问困于酒食本义作餍饫于所欲是如何曰此是困于好底事在困之时有困于好事者有困于不好事者此爻是好爻当困时则为困于好事如感时花溅泪恨别鸟惊心花鸟好娱戏底物这时却发人不好底意思是因好物困也酒食餍饫亦是如此○朱绂赤绂若如伊川説使书传中説臣下皆是赤绂则可诗中却有朱芾斯皇一句是説方叔于理又似不甚通熹之精力只推得到这里○问朱绂方来利用享祀曰以之事君则君应之以之事神则神应之○祭祀享祀想只説个祭祀无自家活人却享它人祭之说○问困二五皆利用祭祀是如何曰它得中正又似取无应而心专一底意思
　　象曰困于酒食中有庆也
　　传虽困于所欲未能施惠于人然守其刚中之德必能致亨而有福庆也虽使时未亨通守其中德亦君子之道亨乃有庆也
　　朱氏附録问中有庆也是如何曰它下靣有许多好事
　　六三困于石据于蒺蔾入于其宫不见其妻凶【蒺蔾音疾棃象同】
　　传六三以隂柔不中正之质处险极而用刚居阳用刚也不善处困之甚者也石坚重难胜之物蒺蔾刺【一无刺字】不可据之物三以刚险而上进则二阳在上力不能胜坚不可犯益自困耳困于石也以不善之德居九二刚中之上其不安犹借刺据于蒺蔾也进退既皆益困欲安其所益不能矣【一作也】宫其居所安也妻所安之主也知进退之不可而欲安其居则失其所安矣进退与处皆不可【一有则字】唯死而已其凶可知系辞曰非所困而困焉名必辱非所据而据焉身必危既辱且危死期将至妻其可得见邪二阳不可犯也而犯之以取困是非所困而困也名辱其事恶也三在二上固为据之然苟能谦柔以下之则无害矣乃用刚险以乘之则不安而取困如据蒺蔾也如是死期将至所安之主可得而【一无而字】见乎
　　本义隂柔而不中正故有此象而其占则凶石指四蒺蔾指二宫谓三而妻则六也其义则系辞备矣
　　朱氏附録六三阳之隂上六隂之隂故将六三言之则上六为妻
　　象曰据于蒺蔾乘刚也入于其宫不见其妻不祥也传据于蒺蔾谓乘九二之刚不安犹借刺也不祥者不善之征失其所安者不善之效故云不见其妻不祥也
　　九四来徐徐困于金车吝有终
　　传唯力不足故困亨困之道必由援助当困之时上下相求理当然也四与初为正应然四以不中正处困其才不足以济人之困初六比二二有刚中之才足以拯困则宜为初所从矣金刚也车载物者也二以刚在下载已故谓之金车四欲从初而阻于二故其来迟疑而徐徐是困于金车也已之所应疑其少已而之它将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已苟择而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜也
　　本义初六九四之正应九四处位不当不能济物而初六方困于下又为九二所隔故其象如此然邪不胜正故其占虽为可吝而必有终也金车为九二象未详疑坎有轮象也
　　象曰来徐徐志在下也虽不当位有与也
　　传四应于【一无于字】初而隔于二志在下求故徐徐而来虽居不当位为未善然其正应相与故有终也
　　九五劓刖困于赤绂乃徐有説利用祭祀【劓鱼器反刖音月象同】传截鼻曰劓伤于上也去足为刖伤于下也上下皆揜于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之德下有九二刚中之贤道同德合徐必相应而来共济天下之困是始困而徐有喜説也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬【一作至诚】则能致天下之贤济天下之困矣五与二同德而云上下无与何也曰隂阳相应者自然相应也如夫妇骨肉分定也五与二皆阳爻以刚中之德同而相应相求而后合者【一无者字】也如君臣朋友义合也方其始困安有上下之与有与则非困也故徐合而后有【一无有字】説也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示享人五君位言祭二在下言享各以其所当用也
　　本义劓刖者伤于上下下既伤则赤绂无所用而反为困矣九五当困之时上为隂揜下则乘刚故有此象然刚中而説体故能迟久而有説也占具象中又利祭祀久当获福
　　象曰劓刖志未得也乃徐有説以中直也利用祭祀受福也
　　传始为隂揜无上下之与方困未得志之时也徐而有説以中直之道得在下之贤共济于困也不曰中正与二合者云直乃宜也直比正意差缓尽其诚意如祭祀然以求天下之贤则能【一无能字】亨天下之困而享受其福庆也
</div>
    <div class="pagination">
<a href="周易传义附录_page31.html">上一页</a><span>...</span><a href="周易传义附录_page27.html">27</a><a href="周易传义附录_page28.html">28</a><a href="周易传义附录_page29.html">29</a><a href="周易传义附录_page30.html">30</a><a href="周易传义附录_page31.html">31</a><span class="current-page">32</span><a href="周易传义附录_page33.html">33</a><a href="周易传义附录_page34.html">34</a><a href="周易传义附录_page35.html">35</a><a href="周易传义附录_page36.html">36</a><a href="周易传义附录_page37.html">37</a><span>...</span><a href="周易传义附录_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
