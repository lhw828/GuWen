<!DOCTYPE html>
<html>
<head>
    <meta charset="UTF-8">
    <title>易象义 - 第 13 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象义 - 第 13 页/共 24 页</h1>
    <div class="content">　　刚揜谓四五之刚为三上所揜二之刚为初六所揜刚为柔揜乃刚为柔困君子不得志之时也然君子虽身可困而道则常亨虽处坎险之中而有兑説之象所以亨也贞大人吉以刚中也谓九五以刚徳居中为大人所以吉也兑口有言三坎不孚处困之时当以心亨不在滕口説也滕口説反所以致困危行言孙可也圣人之为君子虑也深矣
　　巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也巽乎水而上水以木巽入乎水取水而上者井也往来井井井养而未始穷也以刚中者二五皆刚也详见正经汲井将至井口犹未尽繘未有功矣忽羸其缾凶矣往欲有功安可垂成而败谓不敬慎也孟子谓掘井九仭不及泉犹为弃井亦此意也况将汲而羸其缾乎　或曰巽乎水当作巽乎木但巽为木而曰巽乎木未通
　　革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉兑泽地之水离日天之火水能灭火水息火也火能干水火息水也此息非生息之息乃休息之息水革火而灭之火革水而温之也二女同居离为中女兑为少女也其志不相得亦如睽之不同行也睽火炎上而泽就下上下各行其志故曰不同行革则上泽下火有与之道故但曰其志不相得以其离火在下而炎上之性则有息水之道兑泽在上而润下之性则有息火之道也革已日乃孚革而信之孚即信也文明以説离文明而兑説也以二体言也大亨以正以上下中正言也如此故能革而当也革而当其悔乃亡也天地革而四时成谓阳本于天阴本于地自一阳至六阳而变坤之阴自一阴至六阴而变干之阳所以四时成也以天地之革言也汤武革命顺乎天而应乎人以世运之革言也革之时可谓大矣或曰卦自大壮来大壮之九二变而之五大壮之六五变而之二君臣易位汤武革命之象也卦有互巽巽为命也六二应五顺乎天也九五应二应乎人也上五为天以三画卦言之二乃下卦中爻人也以卦变言离兑皆自大壮变震而来震春离夏兊为秋也离有伏坎坎为冬也天地革而四时成也
　　鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　鼎象也以卦画有鼎之象也详见正经以二体言之亦有鼎象巽木也离火也以巽木而入离火亨饪也圣人以之亨以享上帝大亨以养圣贤巽而耳目聪明离为目鼎有耳聪明之象柔进而上行自遯来则六自二而上之五也得中而应乎刚六五得中而应九二之刚也释元亨义也　或曰以象变言之自遯来则上体本干以性情谓之干以主宰谓之帝也上九一爻尊之至也上帝之象也以互体则二三四为圣贤干圣贤也干在上谓之帝干在下谓之圣贤也巽而耳目聪明谓巽之九三也九三动则成两坎两离坎为耳离为目两耳两目聪明之象也又因其鼎有耳而发此义也
　　震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也恐致福谓有震恐之心则敬天之怒无敢逸豫恐惧而致福也后有则谓先恐惧而后笑言不失其则也恐惧易至于失则恐而致福故不失则也惊逺惧迩谓逺者惊迩者惧也震惊而不防鬯谓当祭之时敬心不乱故可以为祭主也　或曰以象言之震得干初爻干天则也上震互坎坎为律亦则也艮又为宗庙之象社主土稷主稼艮主土震主稼震又为出出可以守宗庙社稷以为祭主之象也
　　艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　艮止也解艮之名义也时止则止时行则行谓静之中有动也动静而不失其时其道光明阳居上光明之象也艮其止止其所也言两象各止其所也上下敌应不相与谓上下体艮爻但刚以刚应柔以柔应无阴阳相与之理也八纯卦皆然而艮以为卦义者以其各止其所不相与也各止其所是以不获其身以阴阳不相与是以行其庭不见其人也不获其身无我也不见其人无物也此艮之所以为止也此即艮之所以无咎也　或曰艮为山两山对立不相与止其所也互震为行互坎为光明
　　渐之进也女归吉也进得位往有功也进以正可以正邦也其位刚得中也止而巽动不穷也
　　进得位谓否之六三上往而之四六四得位故曰往有功也进以正岂唯宜其家人哉家齐而后国治可以正邦者也此发明利贞之义其位刚得中也中犹中孚之中非谓五也六三往而为六四九四复下而为九三位刚而得中者也然必九先下而之三六乃上而之四乃为男下女也今但言女而不言男者以自女归吉而释其义故也止而巽动不穷也下止而上巽也如此则动而正无穷悔矣无穷非谓不已谓不至于穷如未济男之穷　或曰自否来坤为邦故曰正邦
　　归妹天地之大义也天地不交而万物不兴归妹人之终始也説以动所归妹也征凶位不当也无攸利柔乘刚也
　　长兄嫁妹故曰归妹详见下经归妹天地之大义也天地不交而万物不兴亦以自泰来言之天地交而万物通者泰也乾道成男坤道成女二气交感化生万物也归妹人之终始也女道之终而妇道之始也説以动下兊而上震释卦之凡例也而曰所归妹者盖上震为兄嫌于配偶故但专以説以动言所归妹也或疑下説上动为少女説震男动者是盖不详彖辞所归妹三字矣説以动所归妹则説以动专指少女言之矣盖因三变而成兊故四变而成震则动因説而成也征凶位不当也六居三既不当位又以柔乘刚下比乎二六五方欲以三归之九二若六三不从六五之命欲与上六相应焉则凶矣盖上六非正应妹何所归无攸利矣　或曰归妹上震下兑互离互坎备四时之正故曰天地之大义此虞翻説也固卦象中之一义但于卦名之义无取今姑存之以广异闻
　　丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰大也释丰之名义也明以动以二体言离明而震动也王假之尚大也所尚者大如所谓王请大之也宜日中宜照天下也勉之也谓宜至五而大之则可以照天下也至于五大矣中矣然日中则昃月盈则食不可不谨也天地盈虚与时消长盈者必虚息者必消卦自泰否而来上下本乾坤体故以天地言之泰者否之渐也阳至于泰阳既盈矣而否已伏阴至于否阴将盈矣而泰已藏天地之盈虚与时消息也而况于人乎盛极必衰人之盈虚与时消息也而况于鬼神乎伸者必屈鬼神之盈虚消息也九之至四本未盈也已谓之丰豫为之戒也若往而至五则成既济矣岂丰卦乎卦辞欲其至五勉之也彖辞以盈为戒就九之居四而言之也　或曰以象言之四至五则上坎而下离互体又有离坎故以日月言也四之五则五有互离日中也互有坎体月盈也五复降四则互有巽兑日至兑西日中则昃矣月阙于巽辛月盈则食也或疑此食非月有食之之食但指其亏者言之也若定指其食则有盈而不食者矣月盈于干由泰来则干中画已变而互兊则为兊口所毁食之象也虽望不必食而月食亦必以望也然月必有望何以有食有不食盖望而不食与日相望而弗当度未有盈也惟当食之望必与日敌然后为盈耳
　　旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　柔得中乎外五也顺乎刚上下二刚也止而丽乎明艮止而离丽也柔在外旅之象柔中顺刚所以小亨以止丽明亦有贞吉之义当旅之时尤为难处故曰旅之时义大矣哉
　　重巽以申命刚巽乎中正而志行柔皆顺乎刚是以小亨利有攸往利见大人
　　重巽以申命重巽上下皆巽也风者天之号令命者君之号令巽为风故为命申亦重也重巽所以申命也刚巽乎中正而志行九五之刚入乎上而中正九二之刚入乎下而得中刚中相应所以志行也柔皆顺乎刚初六顺九二六四顺九五也　或曰巽自遯来六二往四而近九五故曰利有攸往利见大人专指九五也亦通
　　兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　兑之所以亨者以上下相説而为亨也刚中而柔外九居二体之中而六居二体之上也説以利贞説而不正非利也説而得正所以为利也顺乎天而应乎人上卦六在上天也下卦六在三人也又从而推兑説之义曰説以先民则民忘其劳以佚道使民虽劳不怨也説以犯难则民忘其死以生道杀民虽死不怨杀者也説之义其大如此此民之所以劝也　以象言之卦有互离伏坎坎为劳卦离见坎伏忘其劳也又有互巽而伏震震为反生忘其死也
　　涣亨刚来而不穷柔得位乎外而上同王假有庙王乃在中也利渉大川乘木有功也
　　刚来而不穷谓否之九四来于二而未至初也柔得位乎外而上同谓否六二上往乎四柔得正位而上同九五之刚也王乃在中以九居五得中也乗木有功乘巽木于坎水之上也
　　节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　刚柔分而刚得中言自泰来也三阳本同在下三阴本同在上今分干之九三而居五分坤之六五而来三是刚柔分也然刚柔虽分而九二九五之刚皆得中中者天下之大本发而中节则时中矣若固守之其道穷也其道穷指上六而言所谓防一毛以利天下而不为者也岂不穷乎説以行险以二体言也兑説而坎险也説以行险则不苦矣当位以节谓五也九居五当位者也中正以通兼二五言之也中正者五而通者二也坎孚维心所以通乎五也天地节而四时成以下极其节之大者也天地节者如厯家之有节候是也节以制度不伤财不害民兑为金伤也而不伤坎为险害也而不害盖用财有节则不伤财取民有节则不害民也此节之大者也　或曰以象言之上坎下兑互震伏离震春离夏兑秋坎冬四时成也
　　中孚柔在内而刚得中説而巽孚乃化邦也豚鱼吉信及豚鱼也利渉大川乘木舟虚也中孚以利贞乃应乎天也
　　小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也小者过而亨谓五也五居三四之上为一卦之主故曰过而亨也过以利贞与时行谓随小过之时而用其正也柔得中六二六五也柔得中故可小事刚失位而不中谓三四也九四失位而不中九三虽不失位亦不中故不可大事也飞鸟遗之音不宜上宜下上则过下则未过上则逆下则顺也
　　既济亨小者亨也利贞刚柔正而位当也初吉柔得中也终止则乱其道穷也
　　未济亨柔得中也小狐汔济未出中也濡其尾无攸利不续终也虽不当位刚柔应也






　　易象义卷十
<经部,易类,易象义>
　　钦定四库全书
　　易象义卷十一　　　　　宋　丁易东　撰
　　象上传
　　象取形像意説见系辞象有二有卦象有爻象爻象即周公所系爻下之辞而夫子释之谓之小象卦象乃夫子自作之辞所以释卦二体之义谓之大象盖大象纯乎夫子之易而小象则止是释周公之易耳或有分大象小象各为一编者今依本义合而一之云
　　天行健君子以自强不息
　　此释乾卦画本当在彖传之前因其以象传名故与小象合于一编其象多与文王之彖不同故先儒谓此为夫子之易大抵周公爻辞已与文王卦辞不尽同矣故夫子于大象别发一义言之所谓道并行而不相悖亦以见易道之无穷也后仿此他卦之象必志卦名今此但言天行健而不以干称盖干即健也天上有天浑天象也以浑天言之半出地上半在地下重干之象运转不停非行健而何以天度言之三百六十五度四分度之一一日周天而又过一度今日周矣而明日又周此健之不息君子观天之行健而自强若此与天同其建矣君子者主用易者而言以者以此象而体之于身也自者在我而不在人也强者此心之健也不言圣人不言君而言君子者言圣人则恐人以为难能而自沮言君则失之拘言君子则通生知学知在上在下者而言之至于专主君者则以先王及后言之
　　潜龙勿用阳在下也
　　初九先儒谓之小象阳谓九下谓初阳即龙下即潜也
　　见龙在田徳施普也
　　九二徳施普者徳以龙言施普以在田言也
　　终日干干反复道也
　　九三反复道者谓三爻下卦之终而又将复始也上下反复皆干也
　　或跃在渊进无咎也
　　九四进无咎谓跃而在渊虽进亦无咎也
　　飞龙在天大人造也
　　九五大人造谓居得正而有所作为也
　　亢龙有悔盈不可久也
　　上九不可久谓上阳已亢盈极则虚也
　　用九天徳不可为首也
　　用九天徳不可为首天徳以刚徳言也谓六爻皆变而不见干故不可为首也
　　地势坤君子以厚徳载物
　　地势以髙下言二坤故也东南地下西北地髙有如二地虽有髙下然自下而上其势以渐所谓顺也或以自上而下为顺而不知易画皆自下而上且人道以下从上为顺也坤六画之名也君子以之厚徳载物地上有地不亦厚乎厚故能载载车承物之义也坤为大舆亦以此取象
　　履霜坚氷阴始凝也驯致其道至坚氷也
　　初六言阴始凝者初故取始凝之义坤顺故取驯致之义魏书作初六履霜阴始凝也　或曰驯狎顺也如禽兽之驯狎字从马马行之顺曰驯爻变震以马取象　按夫子小象传本以义言非必取象今此书以象为主凡可以象推者亦不敢违非用其凿盖先儒已然矣后皆仿此云
　　六二之动直以方也不习无不利地道光也
　　六二卦之主故以地道光言地言坤而光即所谓含光大也以动言者虽以爻动取义但月令言地气上腾则地道亦有动义地气虽腾而不失其直方之体者也
　　含章可贞以时发也或从王事知光大也
　　六三以时发者非时则含章时至则从王事尔言知光大光大亦坤象也　或曰光大固坤象亦动而成坎之象坎为光明
　　括囊无咎慎不害也
　　六四慎不害者谨宻则无害无害即无咎也
　　黄裳元吉文在中也
　　六五文在中黄者中之色故以文言也　或曰动有伏离文明也
　　龙战于野其道穷也
　　上六阴盛将穷故曰其道穷
　　用六永贞以大终也
　　用六以大终终谓六爻之终坤变干干为大也
　　云雷屯君子以经纶
　　屯者结而未解者也解丝棼者经之纶之单丝为经合丝为纶谓震坎各一阳合而为二阳之卦也坎为云震为雷雷虽动矣云畜雨而未降故曰云雷屯君子以经纶所以解屯难也云雷方兴雨欲下而未下若天之有所经纶也　或曰自观来者上体本巽为绳绳者两经之合故取此象　按夫子大象其大义固以上下本体取其间命辞则或因互体伏体变体取焉如此卦震坎而以卦变巽绳言经纶之类是也或但以夫子止论两体不当旁及互体伏体变体者虽得其大意而于命辞有所未尽故并及之非用其凿后诸卦仿此
　　虽磐桓志行正也以贵下贱大得民也
　　初九志行正者谓志欲行其正道非终不动磐桓以待时也以贵下贱初阳处三阴之下且居地位也大得民民谓众阴也　又按初九释象下谓志行正盖志者但言六爻之情易中如此甚多或以坎为志震为行恐失之泥若必以象求亦旁通曲畅也后仿此又按旧或以大小象分为二者则屯之小象乃以
　　虽字为章首文势未安故知合而为一者为当也
　　六二之难乗刚也十年乃字反常也
　　六二乗刚谓乗初九之刚也十年乃字为五而字所以反其正应之常也　或曰反常谓不变卦自临变二五相易复成临卦为反其常也
　　即鹿无虞以从禽也君子舎之往吝穷也
　　六二言从禽者白虎通谓禽者鸟兽之总名为人所禽制故鹿亦可言禽也先儒多以鹿为山麓者盖因禽字而立异説耳往而吝者以无应而穷也三上皆柔故有穷象
　　求而往明也
　　六四求而往谓求初往五或以初求四往言者非也
　　屯其膏施未光也
　　九五施未光坎本有光象当屯之时故未光也施谓坎之膏也
　　泣血涟如何可长也
　　上六不可长者穷极之地不容长处也　或曰上六自观来者上体本巽巽为长巽变为坎故曰何可长
　　山下出泉防君子以果行育徳
　　艮上而坎下为山下出泉周子所谓静而清也原泉混混放乎四海果行之象泉出于山方其未发有育徳之象育徳即防以养正也果行即孟子所谓泉之始达沛然莫御者也力行者似戅养徳者似愚故取防养或曰艮为果互震为行或问艮但为木果今取刚果之义何也曰巽为不果柔而不果艮为木果正以其刚果耳如革为更革而兼取于皮革也
　　利用刑人以正法也
　　初六以正法言以坎为律也
　　子克家刚柔接也
　　九二言刚柔接者言二五相应也
　　勿用取女行不顺也
　　六三当往上而欲下从二故其行不顺也
　　困防之吝独逺实也
　　六四逺实谓逺阳也阳实阴虚下既无应上下皆阴逺于九二上九故曰独逺实也
　　童防之吉顺以巽也
　　六五以柔居刚下从九二顺以巽者有舎已从人之义　或曰互体有坤为顺动则成巽故曰顺以巽
　　利用御冦上下顺也
</div>
    <div class="pagination">
<a href="易象义_page12.html">上一页</a><span>...</span><a href="易象义_page8.html">8</a><a href="易象义_page9.html">9</a><a href="易象义_page10.html">10</a><a href="易象义_page11.html">11</a><a href="易象义_page12.html">12</a><span class="current-page">13</span><a href="易象义_page14.html">14</a><a href="易象义_page15.html">15</a><a href="易象义_page16.html">16</a><a href="易象义_page17.html">17</a><a href="易象义_page18.html">18</a><span>...</span><a href="易象义_page14.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
