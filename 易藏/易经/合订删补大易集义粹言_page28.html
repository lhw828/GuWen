<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 28 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 28 页/共 65 页
  </h1>
  <div class="content">
   伊川先生曰九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有巽让之诚顺承之道若舜啓然今四突如其来失善继之道也又承六五隂柔之君其刚盛陵烁之势气焰如焚然故云焚如四之所行不善如此必被祸害故曰死如失继绍之义承上之道皆逆徳也众所弃絶故云弃如至于死弃祸之极矣故不假言凶也　上陵其君不顺所承人恶众弃天下所不容也【并易传】
　　横渠先生曰处多惧之地而以乗刚故其来也遽其处也危无所容安如见弃逐皆所丽之失中也三刚而不可乗五正而不见容【易説】
　　蓝田吕氏曰离之四五与坎相反坎之四五皆当位离之四五皆不当位刚柔不当位则刚必陵柔下必陵上不顺之势物所不容也离于下体其明再生故突如其来如物所不容不戢自焚故焚如死如弃如六五为四所陵不堪其逼然处尊居中不失王公之义物必助之故吉
　　山杨氏曰九四以炎上之性当继明之时而丽非其正则循防不休流金焦山势之必至也故突如其来如焚如无善继之道也古人善继者如舜避尧之子禹避舜之子是也无善继之道则天下所同疾宜无所容矣故死如弃如然不言凶者凶不足道也【易説】
　　兼山郭氏曰九四离互体之大过之象【易说】
　　白云郭氏曰火性炎上而九四近君当栗栗危惧如临深渊可也反肆其刚暴突如其来若火之焚不能自制速死之道无逾于斯矣自蹈祸机虽三尺之童亦知其非而弃之矣故虽至于死地而人无伤怛之心焉方其突然而来烈如猛火人人将望而畏之其有见容者乎故象曰无所容也古之君子于进也必有渐是以有三揖而进一辞而退之义况居近君多惧之地者乎【易説】
　　汉上朱氏曰九四重刚而不中正又处不当位不善乎继而求继者也四之五成干巽干为父巽为子子凌父突也突字古文作倒字不顺之子也凌突而往其能来乎言逆徳也巽木为火焚如也火王木死死如也退复三兊毁之其下反目而视弃如也言不容于内外者如此故曰突如其来如无所容也先儒谓古有焚刑刑人之丧不居兆域不序昭穆焚而弃之易传曰祸极矣凶不足言也【易传】新安朱氏曰后明将继之时而九四以刚廹之故其象如此无所容言焚死弃也【本义】　焚死弃只是説九四阳爻突出来逼桚上爻焚如是不戢自焚之意弃是死而弃之之意　问九四突如其来如先生曰九四以刚廹柔故有突来之象或曰突如其来如与焚如自当属上句死如弃如自当做一句先生曰説时亦少通但文势恐不如此　九四突如其来如自是一句焚如死如弃如自成一句恐不得如伊川之説【并语録】
　　东莱吕氏曰九四处近君之位圣人于此一爻严其义峻其辞正天下之大分明君臣之大闲谓九四大臣苟侵君位突然而来则受莫大之罪焚者古之极刑然六十四卦近君之位皆不明此意独于离一卦言之何哉盖离有相继之义九四以刚强之才上逼君下继下体之上大抵人臣之继君必如舜继尧禹继舜乃可无舜禹之心即是莽卓【易説】
　　六五出涕沱若戚嗟若吉象曰六五之吉离王公也伊川先生曰六五居尊位而守中有文明之徳可谓善矣然以柔居上在下无助独附丽于刚强之间危惧之势也唯其明也故能畏惧之深至于出涕忧虑【一作虞】之深至于戚嗟所以能保其吉也出涕戚嗟极言其忧惧之深耳时当然也居尊位而文明知忧畏如此故得吉若自恃其文明之徳与所丽中正泰然不惧【一作虑】则安能保其吉也　六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎【并易传】
　　横渠先生曰言王公之贵人之所附下以刚进已虽忧危终以得众而吉者柔履中正也【易説】
　　山杨氏曰四近君王公之位也位逼炎上而五乗之危难之势也故出涕沱若戚嗟若忧惧之至也然以柔顺之资离之弗违故吉唐之太宗杀建成元吉而以尉迟敬徳持兵入侍可谓突如其来如也髙祖咈而拒之则祸不可测矣能无忧惧乎惟顺而不违故卒成授受之美焉然太宗无死如弃如之祸者以其退就臣子之位而不遽进故不及也【易説】
　　白云郭氏曰五虽得中而非正焉又丽乎二刚之间未足以致六二之臣以大明徳于天下故自伤而出涕以至忧戚嗟若也夫尧以不得舜为己忧舜以不得禹臯陶为己忧方其不得而为己忧也岂六五出涕戚嗟之时欤天下之急务莫急于斯也人君之明徳莫明于斯也其为吉也亦孰大于是焉是惟离明之君乃有戚嗟之吉庸君闇主何足以知之圣人虑学者不知戚嗟之明故又曰离王公也言六五之戚嗟葢王公思欲相丽之意也孟子又言尧舜急亲贤所谓亲贤其离王公之义与【易説】
　　汉上朱氏曰离目兊泽出涕也郑康成曰自目出曰涕巽为长沱若也五失位为忧戚也兊口嗟若也六五柔居尊位九四凌突故出涕戚嗟然有吉之道九四突五离王公则吉四五相易上离王位正也下丽三公用利也据正而用利以顺讨逆何忧乎九四哉【易传】
　　新安朱氏曰以隂居尊柔丽乎中然不得其正而廹于上下之阳故忧惧如此然后得吉戒占者宜如是也【本义】　问郭冲晦以为离六五乃文明盛徳之君知天下之治莫大于得贤故忧之如此如尧以不得舜为己忧舜以不得禹臯陶为己忧是否先生曰离六五陷于二刚之中故其忧如此只为孟子説得这两句故人便取以为説恐不是如此于上下爻不相通　六五介于两阳之间忧惧如此然处得其中故不失其吉【并语録】
　　东莱吕氏曰以柔顺文明之才居君之位自可怡然燕处然位虽髙而理实危水能载舟亦能覆舟苟恃其尊则必底于败故曰抚我则后虐我则雠惟离之六五能泣涕戚嗟而不敢安若书谓予临兆民懔乎若朽索之驭六马所以致吉【易説】
　　上九王用出征有嘉折首获匪其丑无咎象曰王用出征以正邦也
　　伊川先生曰九以阳居上在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者　夫明极则无微不照防极则无所寛宥不约之以中则伤于严察矣去天下之恶若尽究其渐染诖误则何可胜诛所伤残亦甚矣故但当折取其魁首所执获者非其丑类则无残暴之咎也书曰殱厥渠魁胁従罔治　王者用此上九之徳明照而刚断以察除天下之恶所以正治其邦国刚明居上之道也【并易传】横渠先生曰有嘉折首服而舍之也获匪其丑执讯弗賔示威以正邦而已离道已成然后不附可征【易説】山杨氏曰上九处离之终刚明之极也然以刚居柔无逸徳矣王于出征用此道也故有嘉折首获匪其丑胁罔治也【易説】
　　兼山郭氏曰上九文明之极乃可有征若舜征有苗是也又曰离为甲胄为戈兵互体有兊兊为毁折王者之师有征无战故有嘉折首获匪其丑犹殱厥渠魁胁罔治如征羲和是也夫当嘉防之时而下有不丽于正者是宜有征尚且折首获匪其丑者明黩武之戒也若是则何必用师乎葢不得已而用之正邦故也故左氏曰兵犹火也弗戢将自焚也于离明用师之时是宜发也洪范八政终之以师亦圣人之深意【易説】
　　白云郭氏曰圣人以离明之徳继照四方天下无不仰其化成又岂争地争城而欲威强天下也哉葢有不得已之师出焉且征者正也各欲正己也谓之出征正己而己必不得已而至于战不过折获非其善类者耳如殱厥渠魁胁従罔治葢非玉石俱焚之师也谓之有嘉在此而已非嘉其胜敌之功也故知舜征有苗啓攻有扈成王伐淮夷皆非得已之师用以正邦而已惟出于不得已故无咎若得已而不已则过矣正邦者非利人民土地之师也【易説】
　　汉上朱氏曰上九丽极有不丽者焉上五相易六以正行王用之以出征也上有刚徳而明故王用之兊毁折干为首阳为美九五美之至嘉也言用之有功王嘉其折首书曰殱厥渠魁胁従罔治折首者殱渠魁也丑类也隂又为丑上六下应九三阳也阳非隂之类获匪其丑也丑胁従者乎王用出征非乐杀人也正其不附者所以正邦也离上三爻不正上五相易而正独九四不正四诸侯位四正成坤土则邦正矣王肃易本曰获匪其丑大有功也疑今本脱之【易传】
　　新安朱氏曰刚明及逺威振而刑不滥无咎之道也故其象占如此【本义】　有嘉折首是句【语録】
　　东莱吕氏曰上九一爻正如成汤天乃锡王勇智表正万邦然上九以刚毅奋发之才是天锡之勇也以离而居上是聦明睿智出于天锡以之出征则东征西怨南征北怨是有嘉折首获匪其丑无咎亦如成汤伐桀简贤附势实繁有徒其时罪恶非不众汤但放桀而已书曰廸简在王庭有服在大僚则其余皆无罪象曰以正邦也此亦表正万邦之义【易説】












　　合订删补大易集义粹言卷三十四
　　钦定四库全书
　　合订删补大易集义粹言卷三十五
　　头等侍卫纳喇性徳编
　　【艮下兊上】
　　伊川先生曰咸序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以説为主恒常也以正为本而説之道自有正也正之道固有説焉巽而动刚柔皆应説也咸之为卦兊上艮下少女少男也男女相感之深莫如少者故二少为咸也艮体笃实止为诚慤之义男志笃实以下交女心説而上应男感之先也男先以诚感则女説而应也【易传】　咸恒体用也体用无先后【刘绚师説】
　　横渠先生曰咸之为道以虚受为本有意于中则滞于方体而隘矣拇腓股脢辅以一卦通体高下为言【易説】
　　新安朱氏曰否泰咸恒损益既济未济此八卦首尾皆是一义如咸皆是感动之义之类　或问咸内卦艮艮止也何以皆説动曰艮虽是止然咸有交感之义都是要动所以都説动卦体虽是动妄动便不吉动之所以不吉者以其内卦属艮也咸就人身取象看来便也是有些取象説咸上一画如人口中三画有腹背之象下有人脚之象艮就人身取象便也似如此上一阳画有头之象中二隂有口之象所以艮其辅于五爻言之内卦以下亦有足象【并语録】
　　东莱吕氏曰咸恒二卦须合看咸卦説中有正恒卦正中有説何故咸兊上艮下兊説艮止故説中有正恒震上巽下震动巽顺故正中有説咸卦少女少男故为説恒卦长女长男故为正【易説】
　　咸亨利贞取女吉
　　伊川先生曰咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以淫姣君臣之以媚説上下之以邪僻皆相感之不以正也取女吉以卦才言也卦有柔上刚下二气感应相与止而説男下女之义以此义取女则得正而吉也【易传】白云郭氏曰易卦六爻皆相应者有泰否咸恒损益既济未济八卦虽名义各有所主而其为道皆大咸以感为义葢无所不感故谓之咸感而无不通是以言亨咸无不亨上也利贞以感次也夫妇之感人伦之始人道之大也是以以咸取女则无不吉然序卦言天地万物男女夫妇父子君臣上下皆有咸之道者也圣人明人道故卦辞以男女为言而彖并天地万物言之所以尽卦之象也【易説】新安朱氏曰咸交感也兊柔在上艮刚在下而交相感应又艮止则感之专兊説则应之至又艮以少男下于兊之少女男先于女得男女之正婚姻之时故其卦为咸其占亨而利贞取女则吉盖感有必通之理然不以贞则失其亨而所为皆凶矣【本义】
　　东莱吕氏曰咸亨利贞取女吉天下之理有通有塞以诚相感无所不通一或不诚则虽近而一家亦闭塞而不通故交相感乃亨然交相感三字言之甚易晓其所以交相感之理则难知也若我至诚必待彼至诚然后谓之交相感则是有待于外彼或不诚则不能相感矣此説甚未安我苟至诚则天下自然相感初无待于外也然人之交相感易不得正故必利贞然后亨【易説】
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　伊川先生曰咸之义感也在卦则柔爻上而刚爻下柔上变刚而成兊刚下变柔而成艮隂阳相交为男女交感之义又兊女在上艮男居下亦柔上刚下也隂阳二气相感相应而和合是相与也止而説止于説为坚慤之意艮止于下笃诚相下也兊説于上和説相应也以男下女和之至也相感之道如此是以能亨通而得正取女如是则吉也卦才如此大率感道利于正也　既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心致和平之道则天地万物之情可见矣感通之理知道者黙而观之可也【并易传】
　　横渠先生曰咸感也其爻虽相应而辞多不吉顾其时如何耳説者多以咸恒配天地殊不知咸自可配天地故于序卦独不言咸咸既可以配天地则恒亦可以配天地皆夫妇之道也咸之为言皆也故语咸则非事咸感也不可止以夫妇之道谓之咸此一事耳男女相配故为咸也感之道不一或以同而感圣人感人心以道此是以同也或以异而应男女是也二女同居则无感也或以相説而感或以相畏而感如虎先见犬犬自不能去犬若见虎则能避之又如磁石引针相应而感也若以爱心而来者自相亲以害心而来者相见容色自别圣人感人心而天下和平是风动之也圣人老吾老以及人之老而人欲老其老此是以事相感也感如影响无复先后有动必感咸感而应故曰咸速也【易説】　能通天下之志者为能感人心圣人同乎人而无我故和平天下莫盛于感人心　有无一内外合庸圣同此人心之所自来也若圣人则不专以闻见为心故能不专以闻见为用无所不感者虚也感即合也咸也以万物本一故一能合异以其能合异故谓之感若非有异则无合天地乾坤隂阳也二端故有感本一故能合天地生万物所受虽不同皆无须臾之不感所谓性即天道也　感者性之神性者感之体在天在人其究一也惟屈信动静终始之能一也故所以妙万物而谓之神通万物而谓之道体万物而谓之性【并正蒙】
　　山杨氏曰有天地然后有万物有万物然后有男女有男女然后有夫妇有夫妇然后有父子君臣上下而礼义有所错故上经始于乾坤乾坤万物父母也下经始于咸恒咸恒夫妇之义也艮山也兊泽也山泽通气而交感形焉卦之所以为咸也咸也者交相感之谓也与天地定位雷风相薄水火不相射异矣刚上而柔下刚柔之定位也柔上而刚下二气感应以相与也止而説以卦之才言兊三索而得女艮三索而得男兊上艮下男下女也男正位乎外女正位乎内各止其所也夫妇之道止而不説则离説而不止则乱男不下女则刚不接非夫妇之正也故止而説男下女然后亨正取女吉也夫天地万物一体也情也者感而动也观其所感而天地万物之情可见矣以其无二故也【易説】
　　兼山郭氏曰蜀才曰此本否卦六升上上九降三是柔上刚下二气交感相与也　咸感也而谓之咸有以无心感者然后尽咸之义如天地之感也以气圣人之感也以心由所感之不同故咸之所通亦异如柔上而刚下二气感应以相与言天地之感也止而説男下女亨利贞娶女吉言人道之感也故天地感而万物化生圣人感人心而天下和平其大小亦异也故曰观其所感而天地万物之情可见矣诗云鸢飞戾天鱼跃于渊其或天欲雨而柱础润铜山倾而洪钟鸣无足疑也然天人之感终有以异乎曰圣人賛天地之化育与天地参亦曰宪天之聪明而已【并易説】
　　和靖尹氏曰咸感也不言感而言咸盖咸有皆感之义感只是感得同类也其感狭也若憧憧往来朋従尔思只是感得同类者故云未光大若二气感应以相与是咸也【语録】
　　白云郭氏曰伊川曰柔上变刚而成兊刚下变柔而成艮故曰柔上而刚下雍曰咸自否来六三上而成兊是柔上也上九下而成艮是刚下也柔上而刚下谓二爻之变也变所以成艮兊二气感应相与之道止而説咸感之情也男下女内外之象也自咸感至男下女同释文王之辞自天地感而万物化生所以尽明一卦之象夫天地非感不能生万物圣人非感不能平天下则咸之为感虽天地不能外是又岂止男女夫妇而已哉故由所感以观之大而天地细而万物其情皆可得而见此咸所以通三才而无间不独以感人心为道也然文王之辞举其微而著者孔子极其大与幽逺言之然后咸之道备孔子曰文不在兹乎信不诬矣【易说】
　　汉上朱氏曰咸感也不曰感者交相感也咸自否变干天也坤地也六三之柔上上九之刚下天地之气感应而上下相与则亨矣故辞曰咸亨彖曰咸感也柔上而刚下感应以相与此以三上交感六爻相应言咸所以亨也闗子明谓咸者天地之交是也刚下柔而为艮之九三正也柔上刚而为兊之上六亦正也艮止也兊説也上下相感以正则止而説矣相感之道利于正不正则沦胥以败男女相説朋友非义君臣不以道合非止而説也故辞曰利正彖曰止而説此以上六九三合艮兊二体言感之道当以正也艮少男感而来兊少女应而往匪媒不得待礼而行其感以正止而説者也取女如是君子之道造端于夫妇矣吉孰大焉故辞曰取女吉彖曰男下女此以二体申言感之道也夫二气相感人道相説不过于正而已故緫言曰是以亨利贞取女吉也男下女者相感之一也无所不感者其唯天地乎二气交感雨泽时行动者植者自化自生兊为泽巽者万物洁齐之时有化生之象圣人感人心而天下和平者无所不感亦若天地也否上九圣人也六三中位人心也上九之三圣人下感乎人心也三之上人心感乎圣人也干变兊则刚者説天为泽则髙者平不曰以心感人者感人以无心也张载曰有意于中滞于方隅而隘其无心之谓乎且天地至大感则相与万物至众感则化生天地一气万物同体未有感而不动者也故曰观其所感而天地万物之情可见矣此以上三两爻合互体推之以尽咸感之道也在卦气四月故太准之以迎【易传】
　　新安朱氏曰咸感也释卦名义　以卦体卦徳卦象释卦辞或以卦变言柔上刚下之义曰咸自旅来柔上居六刚下居五也亦通　天地万物之情可见是极言感通之理【并本义】　或问近略考卦变以彖辞考之说卦变者凡十九卦盖言成卦之由凡彖辞不取成卦之由不言所变之爻程子专以乾坤言变卦然只是上下两体皆变者可通若只一体变者则不通两体变者凡七卦随蛊贲咸恒渐涣是也一体变者两卦讼无妄是也七卦中取刚来下柔刚上柔下之类者可通至一体变者则以来为自外来故説得有碍大凡卦变须观两体上下为变方知其所由以成之卦先生曰便是此处説得有碍且程传贲卦所云岂有乾坤重而为泰又自泰而变为贲之理若其説果然则所谓乾坤变而为六子八卦重而为六十四皆由乾坤而变者其説不得而通矣盖有则俱有自一画而二二而四四而八而八卦成八而十六十六而三十二三十二而六十四而重卦备故有八卦则有六十四矣此康节所谓先天者也若震一索而得男以下乃是己有此卦了就此卦生出此义皆所谓后天之学今所谓卦变者亦是有卦之后圣人见得有此象故发于彖辞安得谓之乾坤重而为是卦则更不可变而为他卦邪若论先天一卦亦无既画之后干一兊二离三震四至坤居末又安有乾坤变而为六子之理凡今易中所言皆是后天之易耳以此见得康节先天后天之説最为有功董铢问咸卦本义以为柔上刚下乃自旅来旅
　　之六五上而为咸之上六旅之上九下而为咸之九五此谓柔上刚下与程传不同先生问所以不同何也铢曰此易中自有卦变耳先生曰须知程子説有不通处必着如卦变説方见得下落此等处当録出看【并语録】
　　东莱吕氏曰咸感也止取女吉也君尊而臣卑夫倡而妇和上天下地理之常也然下天而上地则为泰男下女则为咸盖以位言则上下之分一定而不可易以交感之道言则必在上者先感下则在下者斯应上如君必屈己以下臣男必屈己以下女是也天地感而万物化生圣人感人心而天下和平各有所感而无不应如行不着习不察之人徒见人心感而天下和平而不知各有所感观其所感一句最要看盖圣人巍然在上百姓林然在下须是看观其所感一句【易説】
　　象曰山上有泽咸君子以虚受人
　　伊川先生曰泽性润下土性受润泽在山上而其润渐通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合【一作交】而受之非圣人有感必通之道也【易传】横渠先生曰山上有泽非交感不能也感物之善莫若以虚受人有所系慕皆非正吉故六爻皆以有应不尽卦义而有所讥也【易説】
　　蓝田吕氏曰咸以无心感也咸之所感不一故咸之义又为感天与地相感故万物化生圣人与人心相感故天下和平理义者人心之所同然感无不应应无不同好色好货亲亲长长以斯心加诸彼未有不和不平者也天地万物形气虽殊同生乎一理观于所感则其情亦未尝不一也泽居下而山居高然山能出云而致雨者山内虚而泽气通也土灰候气可以知也故君子居物之上物情交感者亦以虚受也
　　山杨氏曰山藏疾泽钟水有虚受之象焉故君子体之以虚受人【易説】
　　兼山郭氏曰山之性包以畜止万物者也泽之性浸润以説万物者也二者皆以虚受而通气者也传曰山薮藏疾又曰虚穴来风有自然矣舜自耕稼陶渔以至为帝无非取诸人以为善及其终也纳于大麓烈风雷雨弗迷盖其推而上之如此【易説】白云郭氏曰山生物也泽利物也天地之大亦相感而后万物化生况山泽乎是以交感而后生利万物也君子法之以虚受人惟虚故受受故能感不能感者以不能受故也不能受者以不能虚中故也充虚中之道故至于无所不感无所不通然后尽咸之道矣圣人寂然不动感而遂通天下之故盖本诸此言虚者本山泽有容之义盖卦无虚之象而咸有虚之义也【易説】
　　汉上朱氏曰泽在下而达之山上以兴云雨利万物者山体内虚泽气上通交感也君子以是屈己虚其中以受人之益故能受尽言能用大才能任大事【易传】
　　新安朱氏曰山上有泽以虚而通也【本义】　或问君子以虚受人伊川注云以量而容之择合而受之莫是要着意容之否曰非也以量者乃是随我量之大小以容人便是不虚了　山上有泽咸当如伊川説水润土燥有受之义又曰土若不虚如何受得又曰上兊下艮兊上缺有泽口之象兊下二阳画有泽底之象艮上一画阳有土之象下二隂画中虚便是渗水之象【并语録】
　　东莱吕氏曰山上有泽咸山髙而上有泽焉是山泽通气也君子观象然后能以虚受人谷虚则有应伊川解虚以受人最当玩味若心不虚而中有私主所主者在官职则山林之言不受所主者在山林则应世之言不受惟无所主故泛然无不受且如一江之濶只受一江之水如受两江之水则溢矣今之人只説与正人处至邪人已不能与处惟圣人无限量故不择合无邪无正皆能受之所以然者以其中心虚而无不受也大凡天下之理虚则能受实则不能受伊川云虚中者无我也中无私主则无感不通以量而容之择合而受之非圣人有感必通之道也此六句最当看【易説】
　　初六咸其拇象曰咸其拇志在外也
　　伊川先生曰初六在下卦之下与四相感以微处初其感未深岂能动于人故如人拇之动未足以进也拇足大指人之相感有深浅轻重之异识其时势则所处不失其宜矣　初志之动感于四也故曰在外志虽动而感未深如拇之动未足以进也【并易传】蓝田吕氏曰咸之六爻皆以身为之象下卦象下体上卦象上体初六最下而应九四四以心感而初以足行然后相应不曰足而曰拇者初以隂居下静而未行足虽不行不害拇之能动盖心与四应而迹未应也
　　山杨氏曰咸感也感而动者物皆然而人为之主故咸六爻之象皆取诸身而已初在下咸其拇者也在下而居艮体虽有应乎上未能进也故在外而已【易说】
　　兼山郭氏曰拇系于足无系于事功者也【易说】白云郭氏曰咸之名卦盖取六爻无不相感故合一卦论之则足以见天地万物之情自六爻观之则所遇所感不同其咸分矣不足以见其大全犹耳目手足之用不同又安足以识人之大体哉各言其手足耳目之一用可也故咸之诸爻皆不能尽充咸之义各举其一偏言之也初之感四其感未深有志于感而已故曰志在外也外四也易之六爻上为首而初为足故初言拇而上言辅颊舌也然天地男女皆以二气相感而六爻言拇言腓虽一物亦有感而后用于此见万物之情无所不感矣又非特天地男女二体而已【易説】
　　汉上朱氏曰艮为指在下体之下而动为拇拇足大指也初感而动不能自止观其拇之动则知志在外矣虞翻曰志在外谓四也咸之初所感未深而志已先动动则四不应易传曰感有浅深轻重之异识其时势则所处不失其宜矣【易传】
　　新安朱氏曰拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆宜静而不宜动也【本义】东莱吕氏曰初六虽与四相感然感之初者也感之初信未孚志未交此一爻只如此看甚分明当玩味志在外也一句今人与朋友亲戚交感但责人而不责己只説我诚意已孚而彼不应不知己之诚未孚如足指之方动安能感人此一爻不以诚已孚而责人不应但以志尚在外而不能自足又曰六处咸之下是感之浅者也故以拇言象曰志在外也者常人之感人感之不入即止初六则不然谓感其拇是在我微未足感人也故志在于外无自己之心求为感通而后已【易説】
　　六二咸其腓凶居吉象曰虽凶居吉顺不害也
　　伊川先生曰二以隂在下与五为应故设咸腓之戒腓足肚行则先动足乃举之非如腓之自动也二若不守道待上之求而如腓先动则躁妄自失所以凶也安其居而不动以待上之求则得进退之道而吉也二中正之人以其在咸而应五故为此戒复云居吉若安其分不自动则吉也　二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒其不得相感惟顺理则不害谓守道不先动也【并易传】横渠先生曰居则吉趋则凶以男下女为正咸之道也【易説】
　　蓝田吕氏曰六二柔中虽居不往不失乎顺【一作虽柔而居中不失乎顺】
　　山杨氏曰腓下体之中也二居下卦之中故有腓之象焉腓行则先动也艮以一阳止乎上而二以隂柔应于五説而不知止者也故凶然上承九三能顺而止则不害矣故虽凶居吉也【易説】
　　兼山郭氏曰腓腨肠也六二柔而中正何以有凶以其爻有艮巽是以居则得咸艮之义是以吉也伊川曰隂不可以先动腓应上而先动者也【易説】白云郭氏曰咸之道至难言故文王明之以男女夫妇之道而六爻又以人之一身取义盖因其易明而可言者也然自拇而腓腓而股股而心心而脢脢而颊舌自下而上之象也腓腨肠也在足之上股之下腓动则足举而后随之足之力本诸此为下体之要下卦六二之象实似之二居止之中腓为动之主吉凶之责在此是以吉凶之义特在夫动止之间耳虽渉妄动之凶苟能居而止之亦不害顺感之道咸之六爻虽其应皆顺然妄动求感失居正虚受之义尤非艮止之宜圣人戒其违时是以不若居吉也【易説】
　　汉上朱氏曰腓腨肠也巽为股二在下体之中腓也腓行则先动躁之象二感五不能守道自止动而遽趋之躁动凶之道也若居位不动顺理以待上之求不害也二动失位为疾有害之意坤顺也易传曰质柔上应故戒以先动求君则凶居贞自守则吉【易传】
　　新安朱氏曰腓足肚也欲行则先自动躁妄而不能固守者也二当其处又以隂柔不能固守故取其象然有中正之徳能居其所故其占动凶而静吉也【本义】
　　东莱吕氏曰大抵君臣上下贵贱之间君当求臣臣不可求君上当求下下不可先求于上贵贱之理亦如此焉二与五正应五在上二在下六二柔顺説于上有如腓之好动动不知止凶之道也若不待五求而先自动则不能安分谄谀冒进惟能居守而不好动则可以吉象复明其顺不害者言长沮桀溺之徒乃与君相忘但不可先动使君倡而臣和可也盖上下君臣之间又不可隔絶而不通要得其求则顺而従之毫厘之间不可不察【易説】
　　九三咸其股执其随往吝象曰咸其股亦不处也志在随人所执下也
　　伊川先生曰九三以阳居刚有刚阳之才而为主于内居下之上是宜自得于正道以感于物而乃应于上六阳好上而説隂上居感説之极故三感而従之股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所説而随之如此而往可羞吝也　云亦者盖象辞【一作体】本不与易相比自作一处故诸爻之象辞意有相续者此言亦者承上爻【一有象字】辞也上云咸其拇志在外也虽凶居吉顺不害也咸其股亦不处也前【一作下】二隂爻皆有感而动三虽阳爻亦然故云亦不处也不处谓动也有刚阳之质而不能自主【一作立一作处】志反在于随人是所操执者卑下之甚也【并易传】
　　横渠先生曰心寜静于此一向定叠前縦有何事亦不恤也休将闲细碎在思虑易曰何思何虑天下殊涂而同归一致而百虑天地之道惟有日月寒暑之往来屈伸动静两端而已在我精义入神以致用则细碎皆不能出其间在于术内已过未来者事着在心毕竟何益浮思游想尽去之惟图向去日新可也孔子以富不可求则曰従吾所好以思无益则曰不如学也故于咸三以见此义【易説】
　　蓝田吕氏曰九三刚而不中居下体之上力虽不任而无所自执股之象也
　　山杨氏曰股身之下腓之上也九三居下卦之上股之象也股不足以有行随下而已故曰志在随人所执下也【易説】
　　兼山郭氏曰九三股系于上下之体而非制动之主徒介于上下之间而中有巽义故曰志在随人者也【易説】
　　白云郭氏曰足之力在腓而行之用在拇股无所事随之而已所应在上所随在下以是而往能无吝乎九三居止之极亦以随人尚不能处是其所执愈下者也以其不能自动而随人故特曰吝苟自动则凶矣君子于行止之间有道存焉孔子可以止则止至公山佛肸之召欲往而不往是以无九三执随之吝有六二居中之吉也然则咸腓之动往吝之随不得不深为之戒也【易説】
　　汉上朱氏曰巽为股股防也感上而动三阳才刚为内卦之主当位宜处説于上六而动亦若二隂爻然故曰咸其股亦不处也下比于二二腓也股动则腓动三在上反随二不能自止所执在下执其随者也非为上之道艮为手有执意随人谓二虞翻谓志在二是己故曰志在随人所执下也随二则感上而往亦吝虽不处也岂能往哉是以进退皆失其宜【易説】
　　新安朱氏曰股随足而动不能自专者也执者主当持守之意下二爻皆欲动者三亦不能自守而随之往则吝矣故其象占如此　言亦者因前二爻皆欲动而云也二爻隂躁其动也宜九三阳刚居止之极宜静而动可吝之甚也【并本义】
　　东莱吕氏曰观颐之初九可见九三之义颐之初九有刚阳之才不自知其刚阳之贵反与九四为应如人自有灵智之徳反舍之而观其人之朶颐所以谓之观我朶颐咸之九三亦如此以九居三不自知其刚阳之才可贵以自处反慕上六舍阳従隂舍上従下是不能自贵反有随于人之动其吝可知故曰咸其股执其随往吝象曰咸其股亦不处也谓不能以贵自处而感于卑下也又曰志在随人所执下也谓九三以刚阳之才而不知自信不能使人従己而反従人也今之学者盖亦如此吾之性本与天地同其性吾之体本与天地同其体不知自贵乃慕爵禄不知一体之中自有广大之道所谓舍尔灵观我朶颐咸其股执其随者也【易説】
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　伊川先生曰感者人之动也故皆就人身取象拇取在下而动之微腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四説体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨无不通无不应者亦贞而已矣贞者虚中无我之谓也憧憧往来朋从尔思夫贞一则所感无不通若往来憧憧然用其私心以感物则思之所及者有能感而动所不及者不能感也是其朋类则従其思也以有系之私心既主于一隅一事岂能廓然无所不通乎系辞曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也涂虽殊而其归则同虑虽百而其致【一有极字一作极致】则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉此以往来屈信明感应之理屈则有信信则有屈所谓感应也故日月相推而明生寒暑相推而嵗成功用由是而成故曰屈信相感而利生焉感动也有感必有应凡有动皆为感感则必有应所应复为感【一有所字】感复有应所以不已也尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也前云屈信之理矣复取物以明之尺蠖之行先屈而后信盖不屈则无信信而后有屈观尺蠖则知感应之理也龙蛇蛰蔵所以存息其身而后能奋迅也不蛰则不能奋矣动息相感乃屈信也君子潜心精微之义入于神妙所以致其用也潜心精微积也致用施也积与施乃屈信也利用安身以崇徳也承上文致用而言利其施用安处其身所以崇大其徳业也所为合理则事正而身安圣人【一作贤】能事尽于此矣故云过此以往未之或知也穷神知化徳之盛也既云过此以往未之或知更以此语终之云穷极至神之妙知化育之道徳之至盛也无加于此矣　贞则吉而悔亡未为私感所害也系私应则害于感矣憧憧往来以私心相感感之道狭矣故云未光大也【并易传】　贞吉悔亡言感之不可以一心也不得只恁地看过更留心【语録】
　　横渠先生曰释氏以感为幻妄又有憧憧思以求朋者皆不足道也　感非有意咸三思以求朋此则不足道　圣人惟于屈伸有感能有屈伸所以得天下之物何用憧憧以思而求朋大抵咸卦六爻皆以有应不尽咸道故君子欲得虚受人能容以虚受人之道也苟晓屈伸心尽安泰寛裕盖为不与物校待彼伸则已屈然而屈时少伸时多假使乱亡横逆亦犹屈少伸多我尚何伤日月寒暑往来正以相屈故不相害尺蠖之屈以求伸龙蛇之蛰以存身人精义入神以致用利用安身以崇徳　夫天地之常以其心普万物而无心圣人之常以其情顺万事而无情故君子之学莫若廓然而大公物来则顺应故曰贞吉悔亡憧憧往来朋従尔思苟规规于外诱之际将见感于东而生于西也非惟日之不足顾其端无穷不可得而降也　以阳居隂非躁感于物者也然体兊性恱未免乎思以求朋之累也盖体恱之初应止之始己劳于上朋止于下故憧憧得朋未为光大不持以正则有谄凟之悔【并易説】
　　蓝田吕氏曰居上体之下当一身之中以心感者也虽独与初应未能无心周物然以阳居隂制之以静所感于初者未深未渉于害故贞吉悔亡也憧憧往来朋従尔思者有心于周物而未能无心犹自思焉天下何思何虑将无所不感斯所以光大矣
　　山杨氏曰九四脢之下股之上心之位也不言心心无不该不可以位言也夫吉凶悔吝生乎动者也寂然不动心之体也故贞吉悔亡传曰心静天地之鉴也万物之镜也而物至则无潜形焉故能感而遂通天下之故憧憧往来则动而与物交构而従尔思者朋而已匪其朋则思之不能及也故曰未光大也【易説】　易于咸卦初六言咸其拇六二言咸其腓九三言咸其股九五言咸其脢上六言咸其辅颊舌至于九四一爻由一身观之则心是也独不言心其説以谓有心以感物则其应必狭矣唯忘心而待物之感故能无所不应其繇辞曰贞吉悔亡憧憧往来朋従尔思夫思皆縁其类而已不能周也所谓朋従者以类而应故也故孔子系辞曰天下何思何虑天下同归而殊涂一致而百虑天下何思何虑夫心犹镜也居其所而物自以形来则所鉴者广矣若执镜随物以度其形其照几何或曰思造形之上极过是非思之所能及故惟天下之至神则无思也无思所以体道有思所以应世此为不知易之义也易所谓无思者以谓无所事乎思云耳故其于天下之故感而通之而已今而曰不可以有思又曰不能无思此何理哉【荆州语録】
　　兼山郭氏曰九四失位而不中故有悔贞吉悔亡初嫌于失正也介于三五之二刚皆非已应故上之而往下之而来故有憧憧之象非若无心感之为大也朋者已应也憧憧之感朋従而已以语何思何虑则未也【易説】
　　白云郭氏曰九四失位过中非吉之象而咸道利贞九四之感初出于贞又以説道感人人之所愿従故吉也吉则悔亡矣许慎以憧憧为意不定此言憧憧则其感无定也朋従尔思言其类従而感也然思之所及者能感而従之思所不及者朋未従也且天地之间往来者非一岂志意之所能尽虚己听之可也而欲皆以心思感之是以憧憧无定盖不知咸之大有在于何思何虑者也象言贞吉悔亡未感害者言九四本无贞吉悔亡之道而在咸则未为害者咸道利贞故也憧憧固不足以尽往来相感之道故未为光大往来之道系辞言之详矣【易説】
　　汉上朱氏曰九四感不以正则不诚不诚则害于感有悔也动则贞而吉其悔亡虽勉而至未为感害也何以知勉动而贞也故曰贞吉悔亡未感害也四兊感于初方来而説初艮従于四欲往而止是以九四憧憧劳思虑于往来之际而不能定也四隂初六亦隂故曰朋四居中在三之上心思之所在夫思之所至则从思之所不至则不従朋従尔思所感亦狭矣能无悔乎四动而正初九不应去其偏系之私心则诚诚则虚而无所不感动成坎离光大之象故曰憧憧往来未光大也易传曰圣人感天下之心如寒暑雨然无不通无不应者亦贞而已贞者虚中无我之谓也【易説】
　　新安朱氏曰九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣感害言不正而感则有害也【本义】　往来是感应合当有底憧憧是私感应自是当有只是不当私感应耳　问贞吉悔亡易传云贞者虚中无我之谓本义云贞者正而固不同何也曰某寻常解经只要依训诂説字如贞字作正而固仔细玩索自有滋味若晓得正而固则虚中无我亦在里面又问憧憧往来朋従尔思莫是此感彼应憧憧是添一个心否曰往来固是感应憧憧是一心方欲感他一心又欲他来应如正其义便欲谋其利明其道便欲计其功又知赤子入井之时此心方惕要去救他又欲他父母道我好这便是憧憧底病　或説贞吉悔亡憧憧往来朋従尔思云一往一来皆感应之常理也加憧憧焉则私矣此以私感彼以私应所谓朋従尔思非有感必通之道矣先生然之又问往来是心中憧憧然往来犹言往来于怀否曰非也下文分明説日往则月来月往则日来寒往则暑来暑往则寒来安得为中心之之往来伊川説微倒了所以致人疑一往一来感应之常理也自然如此又问是憧憧于往来之间否曰亦非也这个只是对那日往则月来底説那个是自然之往来此憧憧者是加私意不好底往来憧憧只是加一个忙廹底心不能顺自然之理犹言助长正心与计获相似方往时又便要来方来时又便要往只是一个忙又曰方做去时是往后面来底是来如人耕种下种是往少间禾生是来　问憧憧往来如霸者以私心感人便要人应自然往来如王者我感之也无心而感其应我也无心而应周徧公溥无所私系是如此否曰也是如此又问此以私而感恐彼之应者非以私而应只是应之者有限量否曰也是以私而应如自家以私惠及人少间被我之惠者则以我为惠不被我之惠者则不以我为惠矣王者之感如王用三驱失前禽去者不以为恩获者不以为怨如此方是公正无私心又问天下何思何虑人固不能不思虑只是不可加私心欲其如此否曰也不曾教人不得思虑只是道理自然如此感应之理本不消思虑空费思量空费计较空费安排都是枉了元无益于事只顺其自然而已　憧憧往来自不妨如暑往寒来日往月来皆是常理只着个憧憧字便閙了　或问易传説感应之理谓凡有动皆为感感则必有应所应复为感所感复有应如何曰如日往则感得那月来月往则感得那日来寒往则感得那暑来暑往则感得那寒来一感一应一往一来其理无穷感应之理是如此曰此以感应之理言之非有情者云有动皆为感似以有情者言曰父慈则感得那子愈孝子孝则感得那父愈慈其理亦只一般　器之问程子説感通之理曰如昼而夜夜则复昼循环不穷所谓一动一静互为其根皆是感通之理木之问所谓天下之理无独必有对便是这话否曰便是天下事那件无对来隂与阳对动与静对一物便与一理对君可谓尊矣却便与民对人説棊槃中间一路无对某説道便与许多路为对因举寒往则暑来暑往则寒来与屈伸消长之説邵氏击壤集云上下四方谓之宇古往今来谓之宙因説易咸感处伊川説得未备往来自还他有自然之理惟正静为主则吉而悔亡至于憧憧则私意为主而思虑之所及者朋従所不及者不朋従矣是以事未至则迎之事已过则将之全掉脱不下今人皆病于无公平之心所以事物之来少有私意杂焉则陷于所偏重矣【并语録】
　　东莱吕氏曰九四居感之中正是心虚中虚感应之大者所以咸之一卦九四之爻最大贞之一字最好看伊川云贞者虚中无我之谓虚中无我四字固是贞只认此四字但识虚中无我又不识贞字贞之一字果到虚中无我地位方见在易谓之贞在大学谓之正心此心一正则其所感者无有壅遏之患自然无往不吉而悔自亡若夫憧憧往来之人心既不正则往来不息乍形乍灭乍起乍伏本心既失己是私心则是随其朋类方始思得此思却有限量有思则有无思则无若到贞吉悔亡则穷天下之事无不感通系辞于九四一爻推广何思何虑一章指教学者何思何虑当如伊川説然前説皆是心之正体未曾説下手处至于屈伸相感止以崇徳也却是下手处象曰贞吉悔亡未感害也憧憧往来未光大也所以贞吉悔亡由其思不出位未为外物所诱故正正者其良心良知之所在固无交感之害也局于小智憧憧起伏所以未光大以其无所有之光大反逐于物而私应蔽之盖心本光大至此则光大皆不见【易説】
　　九五咸其脢无悔象曰咸其脢志末也
  </div>
  <div class="pagination">
   <a href="合订删补大易集义粹言_page27.html">
    上一页
   </a>
   <span>
    ...
   </span>
   <a href="合订删补大易集义粹言_page23.html">
    23
   </a>
   <a href="合订删补大易集义粹言_page24.html">
    24
   </a>
   <a href="合订删补大易集义粹言_page25.html">
    25
   </a>
   <a href="合订删补大易集义粹言_page26.html">
    26
   </a>
   <a href="合订删补大易集义粹言_page27.html">
    27
   </a>
   <span class="current-page">
    28
   </span>
   <a href="合订删补大易集义粹言_page29.html">
    29
   </a>
   <a href="合订删补大易集义粹言_page30.html">
    30
   </a>
   <a href="合订删补大易集义粹言_page31.html">
    31
   </a>
   <a href="合订删补大易集义粹言_page32.html">
    32
   </a>
   <a href="合订删补大易集义粹言_page33.html">
    33
   </a>
   <span>
    ...
   </span>
   <a href="合订删补大易集义粹言_page29.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
