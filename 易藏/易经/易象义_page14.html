<!DOCTYPE html>
<html>
<head>
    <meta charset="UTF-8">
    <title>易象义 - 第 14 页/共 24 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象义 - 第 14 页/共 24 页</h1>
    <div class="content">　　上九不为冦而御冦则上不为暴下去其防上下俱得其道故曰上下顺也　或曰顺亦以互坤言
　　云上于天需君子以饮食宴乐
　　云坎天干也云上于天将雨未雨需之象也需者待义饮食所以待宾爻所谓不速之客云上于天待雨也饮食宴乐待宾也或以为自饮食宴乐以待时即居易以俟命之义然居易俟命可也何必以饮食宴乐俟之哉非穷居守约之象恐流为宴安故待宾之义为长　或曰坎为水互兑为口有饮食象兑为説有乐象乐者阳之舒亦象干也
　　需于郊不犯难行也利用恒无咎未失常也
　　初九坎险之难在前惟需则不犯难惟恒则不失常也详见正经
　　需于沙衍在中也虽小有言以吉终也
　　九二衍在中以寛绰也才刚位柔寛衍之义坎虽险而兑説险者平矣故衍在中也中谓二也虽小有言而以吉终者以与五同徳也
　　需于泥灾在外也自我致冦敬慎不败也
　　九三灾在外外卦坎也谓六四也动则致防止则不致冦自我而已非敬慎其能不败乎坎为舆多眚疑有败象故以不败言
　　需于血顺以听也
　　六四需于血而出自穴者盖爻位皆柔有顺听之象或曰居正故能顺也坎耳故能听也
　　酒食贞吉以中正也
　　九五酒食贞吉以居中得正也
　　不速之客来敬之终吉虽不当位未大失也
　　上六得正本自安位然柔当居下而反在上故以不当言之然能敬不速之客故未大失　或曰上不当位盖上六之于九三正应也于初九九二则不当位也阳者阴所当敬虽不当位而亦敬之亦未为大失也亦通但于入穴之义未恊
　　天与水违行讼君子以作事谋始
　　天一生水天与水非违行者也然本乎天者亲上而水无有不下则相违矣天西转而水东流又相违矣人性其初本不逺也其情相违则至于讼此讼之所以成也君子以作事谋始善始之意可以占终与其终凶不若戒之于始也　或曰六三互巽为行事先儒以坎为谋干为始故为谋始以坎为谋者坎为心为隠伏隠伏于心谋也
　　不永所事讼不可长也虽小有言其辨明也
　　初六讼不可长谓不可终讼也其辨明言辨明已事而已非永讼也不永所事爻之才也讼不可长讼之理也　或曰初与四应互巽为长故取长言承互二之离故其辨明
　　不克讼归逋窜也自下讼上患至掇也
　　九二处下欲以讼上体之五自下讼上自掇取其患者也坎难为患　或曰九二变则互艮若不知变尚与五讼则是由艮入坎艮手为掇有掇患之象矣又卦自遯来二归于三则爻成艮而卦复成遯説文鼠在穴中为窜艮为鼠伏兑为穴又坎窞亦有穴故亦有鼠窜之象
　　食旧徳从上吉也
　　六三才柔非能讼者若能守旧而上从于五则可以吉从上谓或从王事非以从上解食旧徳也
　　复即命渝安贞不失也
　　九四复就天命而变刚为柔守四之正则未为失也
　　讼元吉以中正也
　　九五为讼之主以刚健中正听讼者也
　　以讼受服亦不足敬也
　　上九健而居终终讼者也虽以健胜然亦有禠夺之忧何足敬也
　　地中有水师君子以容民畜众
　　坤地之中有坎地中有水也坤为民又为众容畜者坤含象一説有阳爻则为容民容民言内卦也坤为众畜众言外卦也或曰地中有水井田沟洫之象古者寓兵于农行师在其中矣地中有水农外无兵民指农言众指兵言
　　师出以律失律凶也
　　初六师出之始当先以律茍为失律虽臧亦凶也
　　在师中吉承天宠也王三锡命怀万邦也
　　九二言天宠者承五之宠五天位也怀万邦者六五柔中有怀柔之象也或曰坤为众为土万邦之象
　　师或舆尸大无功也
　　六三阴耦所主不一三又多凶故大无功也
　　左次无咎未失常也
　　六四虑胜后防行师之常也
　　长子帅师以中行也弟子舆尸使不当也
　　六五以中行谓与九二应使不当谓与上六近上六虽得正亦终凶也
　　大君有命以正功也小人勿用必乱邦也
　　上六得位亦未尝无功然与六三应故以小人勿用为戒若用则乱邦也坤有乱象或问六五以上六为使不当而凶爻乃谓有功何也曰各爻取义不同如此多矣
　　地上有水比先王以建万国亲诸侯
　　地上有水相比而无间相亲而不可判者也因下比上故建万国因上比下故亲诸侯坤为众为土万国之象万国象地诸侯布其上象水　或曰自复来者坎本为震震为诸侯
　　比之初六有它吉也
　　初六有它吉谓四非正应以其同心比五虽非正应比五则同故也
　　比之自内不自失也
　　六二不自失者言阴之比阳固当率其类亦不可为人而自失其所比也
　　比之匪人不亦伤乎
　　六三与上为应所比非人所以伤也　或曰六三言伤者六三变则互坎坎为血故有伤象
　　外比于贤以从上也
　　六四从上上谓君上即五是也非上六之上九五刚中正非贤徳之君而何
　　显比之吉位正中也舎逆取顺失前禽也邑人不诫上使中也
　　九五正中舎逆取顺详见正经言上使中者谓二之得中由九五在上为主以二柔中而应刚中若九五使之也六二我之正应即自邑也
　　比之无首无所终也
　　上六以在上言之则为首以居末言之则为终上六不知比五是无君之人岂特无首亦无终也
　　风行天上小畜君子以懿文徳
　　风行天上世所谓刚风所以持天体也以小畜大也文徳徳之小者中庸所谓小徳也小徳之中畜大徳焉故君子以懿文徳也干为徳懿者美也指阴而言或曰互体有离文明亦自夬来夬为书契故曰懿
　　文徳
　　复自道其义吉也
　　初九复自道何其咎于义为当故有吉道也
　　牵复在中亦不自失也
　　九二言在中者二居下卦之中虽为阴所畜然三阳相牵亦不自失也亦字承初而言也
　　夫妻反目不能正室也
　　九三夫妻反目以不能正室耳反本言之也　或曰互兑伏艮为门艮伏有不能正室象
　　有孚惕出上合志也
　　六四与五合志故能上孚乎君下畜乎民也　或曰互离伏坎为志恐失之泥后放此
　　有孚挛如不独富也
　　九五不独富者不但九五一爻之阳为富取诸阳言之也
　　既雨既处徳积载也君子征凶有所疑也
　　上九徳积载者谓崇尚阴徳积而至于载乎阳也有所疑者巽本阴卦上本阴位今五尚之而至于此则疑于阳而与阳敌故征凶也巽为进退故有疑象
　　上天下泽履君子以辨上下定民志
　　干天兑泽为履所以辨上下而定民志也干上坤下天地定位何以反名曰否盖彼以上下不交取义此则以辨上下取义地固下矣泽又在地之下故尤可以辨上下也上下辨则民志定矣此履之所以又训礼也夫上天下泽天水相连水疑于天也辨之者辨之于天水之间也若以説卦八卦取象之序言则干居首为最尊兑居末为最卑干父为最尊兑女为最卑亦所以辨上下也　或曰互有离故明而有辨也互离伏坎为志
　　素履之往独行愿也
　　初九素履往行其素志者也故曰独行愿言其素履乃志所愿也　或曰卦自姤来成卦由此一爻之往也故曰独行愿
　　幽人贞吉中不自乱也
　　九二中不自乱九二得中不为六三所乱也盖以刚居柔本不当位兑以説体故戒之
　　眇能视不足以有明也跛能履不足以与行也咥人之凶位不当也武人为于大君志刚也
　　六三以柔居刚不中不正故不足以有明不足以与行也以六居三位不当也
　　愬愬终吉志行也
　　九四愬愬畏惧则终得其吉也盖志在于行而不处也行即履也行而不处则逺虎尾矣传发爻外之意或曰三四两爻皆言志者盖三四互离伏坎为志
　　恐失之泥
　　夬履贞厉位正当也
　　九五位正当者谓自夬来谓此爻与位与夬相当也
　　元吉在上大有庆也
　　上九纯健之体居上卦之上元吉在上也庆即祥也
　　天地交泰后以财成天地之道辅相天地之宜以左右民
　　地天为泰而不言地天泰必曰天地交泰者盖天地定位不可易也特其气相为流通耳人君观天地交泰之象故以之裁成其道而辅相賛助之裁成其道辅相其宜所以左右民也裁成辅相左右所以通之也取泰通象　或曰自二至四互体为兑自三至五互体为震以兑金制震木裁成之象一曰干金故能裁坤为成物也震东兑西左右也左右有辅相之象干为后坤为民　按大象或称先王或称后先王指人君而言之后则通天子诸侯也后放此
　　拔茅征吉志在外也
　　初九志在外外谓外卦阳欲上进也　或曰子于爻辞之象既以四为五妹而归于二则初无正应安得进于外而云志在外哉曰易随时取义不同初与二同徳相与以进于君者也　按言象者多以志为坎今本爻无坎似难强取盖有以坎取者故但言卦之情不可例拘也　或曰初之五则上体有坎为志但初五非应耳
　　包荒得尚于中行以光大也
　　九二以光大者阳为明故有光象阳为大故有大象光能烛逺大能胜私也包荒得尚于中行举首尾二句言
　　无往不复天地际也
　　九三天地际者阴阳于此界限言其不可不谨也
　　翩翩不富皆失实也不戒以孚中心愿也
　　六四皆失实者阳实则富阴虚则不富也中心愿者言其志愿下从阳也
　　以祉元吉中以行愿也
　　六五中以行愿行四之愿也四愿从阳六五居中行其愿也亦详正经
　　城复于隍其命乱也
</div>
    <div class="pagination">
<a href="易象义_page13.html">上一页</a><span>...</span><a href="易象义_page9.html">9</a><a href="易象义_page10.html">10</a><a href="易象义_page11.html">11</a><a href="易象义_page12.html">12</a><a href="易象义_page13.html">13</a><span class="current-page">14</span><a href="易象义_page15.html">15</a><a href="易象义_page16.html">16</a><a href="易象义_page17.html">17</a><a href="易象义_page18.html">18</a><a href="易象义_page19.html">19</a><span>...</span><a href="易象义_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
