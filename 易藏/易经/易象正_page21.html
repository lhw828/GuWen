<!DOCTYPE html>
<html>
<head>
    <meta charset="UTF-8">
    <title>易象正 - 第 21 页/共 52 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易象正 - 第 21 页/共 52 页</h1>
    <div class="content">　　【正曰俭徳避难而观国用賔何也曰是非荣禄者也大雅曰殷士肤敏裸将于京厥作祼将常服黼冔周颂曰振鹭于飞于彼西雝我客戾止亦有斯容言夫作賔而观国者也君子观国必黜其礼乐以就常服萋苴敦琢示以严辨多士曰予惟四方罔攸賔亦惟多士攸服奔走臣我多逊多方又曰我有周其大介赉尔廸简在王庭尚尔事有服在大僚夫亦其义也或者在是爻乎谓其柔而得位王臣之正也】
　　九五【观之剥】
　　观盥而不荐有孚颙若
　　剥不利有攸徃
　　观我生君子无咎
　　象曰观我生观民也
　　【正曰不荐不徃何观乎时已剥矣虽有至人不能违时草木反根君子自知求荣而剥则吾志也不求荣而剥则吾义也神明之祐人则亦不在荐也宋之盟子木欲袭晋军赵文子患之叔向曰忠不可暴信不可犯合诸侯而爲不信虽败我诸侯必叛之我以忠信谋诸侯而不免于死死可以固晋国之盟我何惧焉诗曰我心匪石不可转也我心匪席不可卷也威仪棣棣不可选也其观之剥之谓乎】
　　上九【观之比】
　　观盥而不荐有孚颙若
　　比吉原筮元永贞无咎不宁方来后夫凶
　　观其生君子无咎
　　象曰观其生志未平也
　　【正曰甚哉无咎之辩不可不审也否之吉在小人而否于君子否而讼者也观之无咎在小人而吝于君子观而益者也益则未爲不吉也而君子取吝剥与比未爲不吝也而君子各以无咎故君子之观生不可不审也赵文子既冠见栾武子武子进以务实见范文子文子戒以宠骄见韩献子献子曰此爲成人成人在始与善始与善善进善不善蔑繇至矣始与不善不善进不善善亦蔑繇至矣人之有冠犹宫室之有墙屋也粪除而已又何加马见知武子武子进以成子之文宣子之忠见三郤郤驹伯曰羙哉然而壮不若老者多矣苦成叔子曰年少而执官者众吾安容子温季子曰谁之不如可以求之归告张老张老曰从栾伯之言可以滋范叔之教可以大韩子之戒可以成物知子之道善矣若三却亡人之言也夫张老则可谓善观生者矣】
　　【临观二阳之卦也临爲二阳则观爲四隂五未分治从二分界之皆爲南政临自左来次于大吕观自右徃次于仲吕皆吕也然且有疑焉临之防至临也反以忧临之归妹甘临也而反以至观之渐女贞也而得进观之涣观国也而反得女贞夫作易者其亦有疑虑乎抑隣比自相取也古之君子观于数卦之义则亦必有以审慎乎此者矣序卦传曰蛊者事也有事而后可大故受之以临临者大也物大然后可观故受之以观传曰不行之谓临临之称大何也曰蛊而饬之其权在上是乃大矣然则或与或求何也曰与临物者也求观我者也自随蛊而来天下战争戸自爲政于是大临喜之之辞也喜而与之不以爲恵喜而求之不以爲市然则其有凶何也曰凶事者人之固有也贵其长物不失其正吕后之称制八年而文帝乃立文帝在位二十三年咸至知敦备有之也己卯之诏谓与单于俱弃细过偕之大道所谓甘临是耶非耶抑所谓遗诏短防非所谓训耶抑当丁亥之嵗临观半交七国并反朝廷爲诛鼂错谢诸侯尚未可得耶抑废薄后太子荣宠梁王刺杀袁盎爲明主盛徳累耶武帝立未七年輙遣方士求异方彼所谓神道设教者耶抑犹是多欲而义施之耶以文景之积天下殷庶红朽狼藉武帝用之不二十年水衡告匮司农仰屋故爲天子之道可以多与不可以多求葢自元狩甲子而后天子之求与乃戾矣然则临观求与之义亦于是并次乎曰是不然杂卦之义刚柔上下乐忧分行与求次之是在襄王子带上下与需讼值也而意象所防不以爲逺故好大而尚观则求与者必众矣然则毎卦交际隂阳絶续恒有大防而武帝甲子交于噬嗑以永年特闻何也曰九五之防或隆其主丙寅一际恵襄值焉癸酉三际定简值焉庚辰三际景敬值焉丁亥之防真定永歴以爲是自坤来则亦五际也乙未之防正爲五际安王永歴其后壬寅是爲六际慎靓嗣显己酉迁周秦主以新亦七际也丁巳之际恵吕更制至于武帝甲子而九矣五百余三而逢甲子天道更始于方外服食导引之事又何牵焉】
　　
　　噬嗑亨利用狱
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也象曰雷电噬嗑先王以明罚勑法
　　【正曰阳圉隂固也险而止于内互也电雷之无声者也雷而电见天地之章令也蹇徃而觧来噬物之情也噬物而不得其情则毒腊屡试明勑交敝矣虞书曰刑期于无刑民协于中吕刑曰非佞折狱惟良折狱罔非在中夫周穆则犹得臯陶之意也以耄期之人阅情多而守典熟矣康叔之少也而武王教之致刑曰人有小罪非乃惟终自作不典不可不杀又曰罚蔽殷彛用其义刑义杀夫义之去中则犹有间乎谓是旧染也刷涤之若噬干物也其咀嚼多矣故噬嗑者饬法之象也法可恃罚不可数雷电之威数见必渎及其究也以劳民劝相】
　　初九【噬嗑之晋】
　　噬嗑亨利用狱
　　晋康侯用锡马蕃庶昼日三接
　　屦校灭趾无咎
　　象曰屦校灭趾不行也
　　【正曰屦校之于蕃锡逺矣谓是得情之道也古之爲刑者屝蒯而民不犯三覆三反以致众辟虞书曰好生之徳洽于民心兹用不犯于有司谓是雷电亦有昼日之道昭徳焉耳康诰曰要囚服念五六日至于旬时丕蔽要囚又曰时乃大明服惟民其勑懋和夫折狱者非明徳而能之乎噬嗑之晋用是道也小惩大诫则亦谓此也】
　　六二【噬嗑之睽】
　　噬嗑亨利用狱
　　睽小事吉
　　噬肤灭鼻无咎
　　象曰噬肤灭鼻乗刚也
　　【正曰噬肤柔也灭鼻刚也噬肤同而灭鼻异以爲小事而圣人不敢轻用也吕刑曰墨辟疑赦其罚百锾阅实其罪劓辟疑赦其罚惟倍阅实其罪阅实则其同异见矣世之用法者谓不阅实也以肤易噬鼻易灭则已矣干胏以爲肤金矢以爲鼻则有未易噬灭者也吕刑曰惟貌有稽无简不聼聴简以得同异虽大事可也何小吉之云乎】
　　六三【噬嗑之离】
　　噬嗑亨利用狱
　　离利贞亨畜牝牛吉
　　噬腊肉遇毒小吝无咎
　　象曰遇毒位不当也
　　【正曰犴狴之用刚而明牝牛之畜明而柔是其冇毒乎曰未有害也君子之于明恶其易动也趾初动而灭之曰吾用闭恶坚固焉耳明而柔柔而裕以噬腊遇毒何伤乎康诰曰用康乃心顾乃徳逺乃猷裕乃以民寕用不汝瑕殄又曰劓刵人无或劓刵人噬嗑之离之谓也】
　　九四【噬嗑之頥】
　　噬嗑亨利用狱
　　頥贞吉观頥自求口实
　　噬干胏得金矢利艰贞吉
　　象曰利艰贞吉未光也
　　【正曰噬嗑之頥非爲口实也得金矢非利之也吕刑曰哀敬折狱夫折狱非哀敬而能之乎梗阳人有狱将负纳赂于魏献子阎没叔寛将入而谏值献子饭召之使佐食二子比已食三叹献子曰人惟食忘忧当食而三叹何也二子曰吾小人也贪馈之始至惧其不足故叹中食而自咎也曰岂有主之馈而不足者故又叹既饱愿以小人之腹爲君子之心属厌而已故三叹献子闻之乃辞梗阳人故献子则可谓不求口实者也钩金束矢古人甞用之然而非折狱之所贵也噬干胏得金矢利艰贞其是之谓乎】
　　六五【噬嗑之无妄】
　　噬嗑亨利用狱
　　无妄元亨利贞其匪正有不利有攸徃
　　噬干肉得黄金贞厉无咎
　　象曰贞厉无咎得当也
　　【正曰古之赎锾者则金为上币千锾之赎黄金六千是虽非古然必有始之也阅实而得情则正也不得其情则也赦爲设也不爲正也然则正得黄金不得黄金天下之货来者皆讫富无虑是厉道也然且中古皆用之曰是无咎也富而易犯贫而寡犯去富而削则庶威自夺矣曰是杀越者以愍自臧如何曰司宼诘奸大憝无赦曰是两戾也何伤乎宼攘奸宄已蔽大戞有罪非终乃惟灾夫以威富之人丽于五辟虽惩非死已极于病杀越大憝能自赎者其有几何故曰贞厉无咎非爲府辜者也谓夫无妄而讫于威富者也】
　　上九【噬嗑之震正变象】
　　噬嗑亨利用狱
　　震亨震来虩虩笑言哑哑震惊百里不防匕鬯
　　何校灭耳凶
　　象曰何校灭耳聪不明也
　　【正曰噬嗑之震已闻之矣而谓不闻何也谓是震之云耳小人以小善爲无益而不爲也以小恶爲无伤而不去也故恶积而不可掩罪大而不可觧夫君子亦冇值此者乎君子狎乱天不降格以爲是虩虩者无益也故旤至而不知避乱至而莫之御也诗曰匪我言耄尔用忧谑多将熇熇不可救药然则圣人之重爲小人谋何也初六灭趾以诫而致福上六灭耳以积而灭身则是噬嗑上下皆可不占也而犹且占之何也圣人之爲此以示世之勑法者也君子之爲此则不得已也仁义立于上劝威行于下其君子嗜善也如豢其小人弃恶也如灌桎梏桁杨委土如断虽有庆誉与天下共取之矣仁义已废劝惩已敝善否倒置罪恶狼戾弓矢旌于小人棬梮被于君子威暴之尚而彊狠之市则是凶咎与立法者分受也故噬嗑之初九与其上九皆阳也阳刚不中试其雷霆以爲明彊而先王之赏罚皆不复可用矣然则夫子不言噬嗑之晋与震之义何也曰夫子之词则亦有舍彖而象舍象而理者也震雷也火电也雷电始交惩恶于蚤君子以之昭徳小人以之悔过康侯之明赏与司败之致罚则共此道也震积而雷游笑言不施匕鬯坐防则是以凶命而已矣晋灵公不君厚敛以雕墙从台上弹人而观其避丸也宰夫胹熊蹯不熟杀之寘诸畚使妇人载以过朝见其手赵盾范防患之相继而进三进及霤而后视之曰吾知过矣将改之二子稽首曰人谁无过过而能改善莫大焉然而晋灵卒莫之改也以是不没于桃园楚子狩于州来次于干谿谓右尹子革曰昔我先王熊绎与齐晋鲁衞竝事康王四国皆有分我独无有今我使人于周求鼎以爲分周其与我乎又曰我皇祖伯父昆吾旧许是宅今郑人贪頼其田我求田于郑其与我乎又曰昔诸侯逺我而畏晋今我大城陈蔡不羮诸侯其畏我乎异日又卜曰予尚得天下不吉投诟天曰是区区者而不畀我我必自取之于是羣防軄之徒皆乱杀羣公子王闻羣公子之死也自投车下曰余杀人子多矣能无及此乎夫子所云则必谓是二灵者矣】
　　
　　贲亨小利有攸徃
　　彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下
　　象曰山下有火贲君子以明庶政无敢折狱
　　【正曰狱无有利用者也而噬嗑以之是无所徃也自藏者也贲犹之噬嗑也而谓小利有攸徃何也贲动也动而无色则犹之不利攸徃者耳明庶政无敢折狱何也狱亦庶政也而敢为大心以大心而乘庶政则殆矣周政之丁寜也五申其説曰庶狱庶慎文王罔敢知于兹夫以文王之圣而不敢与苏公争折狱苏公之知有过于文王者乎文王明于用人而苏公明于折狱使文王明于折狱则百苏公无所用之也而且以庶狱庶慎于文王宅俊之心故曰敢折狱明主之大戒也贲而敢折狱焚田之象也焚田以田兽不可得田亦不肥与其不利于人不如妨已其究也以致命遂志】
　　初九【贲之艮】
　　贲亨小利有攸徃
　　艮其背不获其身行其庭不见其人无咎
　　贲其趾舍车而徒
　　象曰舍车而徒义弗乘也
　　【正曰贲已艮矣非徒而何君子修行以文其身修言以文其人道晦与晦道明与明明晦之间非道不亲故贲趾舍车虽身与人则犹有所不事也夫岂避刑戮而徃者乎何其行之狷也斧钺缧绁生于车服舍车而徒则其去刑狱也逺矣诗曰岂其食鱼必河之鲂岂其取妻必齐之姜贲之舍车葢谓是欤舍车不徒贲趾乃灭世乃有身为大夫而陈上卿之车服于庭者】
　　六二【贲之大畜】
　　贲亨小利有攸徃
　　大畜利贞不家食吉利涉大川
　　贲其须
　　象曰贲其须与上兴也
　　【正曰贲而大畜上兴与兴王人欲求多闻稽古之彦则舍贲须奚徃乎兑命曰惟学逊志务时敏厥修乃来君子之从上不为禄也曰与之同体相须而动兑命又曰惟后非贤不乂惟贤非后不食闵马甫适周闻周之不悦学也曰周其衰乎大人患得而惑苟焉而可必先为是説以播于上而后上从之上以畜徳为无益下以干禄为代食则文武之道尽矣诗曰稼穑维寳代食维好稼穑则犹近于本务也不本而食故秕説兴而贼民滋起也】
　　九三【贲之頥】
　　贲亨小利有攸徃
　　頥贞吉观頥自求口实
　　贲如濡如永贞吉
　　象曰永贞之吉终莫之陵也
　　【正曰頥之贲须大畜之濡如是两义者相为起乎爻象错而后彖义晦彖义晦而圣人之意不复可见矣濡頥则犹之干禄者也濡頥之永贞其为听狱者发乎吕刑曰民之乱罔不中听狱之两辞无或私家于狱之两辞私家于狱之两辞则是口实自求也故曰上下比罪无僭乱辞勿用不行惟察惟法又曰察辞于差非从惟从若此则庶乎永贞者矣】
　　六四【贲之离】
　　贲亨小利有攸往
　　离利贞亨畜牝牛吉
　　贲如皤如白马翰如匪寇婚媾
　　象曰六四当位疑也匪寇婚媾终无尤也
　　【正曰山下有火皤贲白马疑之则以为寇不疑之则以为媾君子之于庶政致明而已不饰以辞吕刑曰五刑之疑有赦五罚之疑有赦其审克之臯陶曰罪疑惟轻功疑惟重与其杀不辜宁失不经故轻之降差非法也轻而赦犹未逺于古也夫见皤贲以为白马见白马以为宼媾疑则众辞竞兴明则释然平也又何疑罪降差之有乎荡之诗曰不明尔徳时无背无侧尔徳不明以无陪无卿贲之用离致明而已矣】
　　六五【贲之家人】
　　贲亨小利有攸往
　　家人利女贞
　　贲于丘园束帛戋戋吝终吉
　　象曰六五之吉有喜也
　　【正曰家人不饰君子之言信于壸阈行信于僮仆故庶令不悬而辞色可废也公甫文伯之母如季氏康子在其朝与之言弗应从之及寝门弗应而入康子请过敬姜曰子弗闻乎天子诸侯合民事于外朝合神事于内朝自卿而下合官职于外朝合家事于内朝寝门之内妇人庀业上下同之吾又何言焉故贲之家人犹之无色也无色而戋戋何吝之有】
　　上九【贲之明夷】
　　贲亨小利有攸往
　　明夷利艰贞
　　白贲无咎
　　象曰白贲无咎上得志也
　　【正曰质者丈所为救也贲则文矣然且无色君子多文非以为辨修言非以传也曰吾治吾索云耳故言説兴而谗顽作记曰荣华之言后有矛君子观于庶政有明夷之虑焉曰是文胜者寇贼奸宄之所从始也故为干胏腊肉以治文章亦未为过毖也诗曰皎皎白驹食我藿絷之维之以永今夕非为文胜而致此恳恳者乎故以系辞丽于五疵君子之所不听也】
　　【噬嗑贲三阳之卦也三阳则皆可以南北而是从北政者从随蛊也自临观而噬贲爻象多疑贲之二三则又互取也谓不可以为典要则慎而勿动焉耳必以是爻次正应而求其説则犹之问景也然则如之何曰致疑者明晳仍旧者无失焉耳矣序卦传曰可观而后有所合故受之噬嗑嗑者合也物不可以苟合而已故受之以贲贲者饰也曰是饬宪之防也元朔甲子以后汉始南并尉佗西通酒泉武威西南置牂牁五郡东南并余善北登单于之台又将东击卫满取朝鲜西击滇置益部选絶域之使丞相青翟赵周公孙贺刘屈大司农顔异之流皆坐法死而自张汤杜周而后人习刻深治文法一入告讦无免者江充之旤至使卫后自杀太子野死不敢自白故谓噬干胏而得金矢噬干肉而得黄金之难也甲午帝崩昭宣继立法网未宏博陆酿祸自灭厥宗上不采张敝徐福之言而徒深骖乘芒刺之创四凶既诛霍氏无后葢赵韩杨亦罹旤辟而恭显之辈以少习法令动制尚书路温舒曰秦有十失其一尚存治狱之吏是也葢寛饶曰方今圣道浸微儒术不行刑余以为周召法律以为诗书岂独人事使然亦天道密驱之呜呼当是时丙魏相继为相剂以寛和而见知连坐诸法终不可除又况于张杜毛鸷为治者乎噬嗑曰明罚勅法贲曰明庶政无敢折狱且夫听讼者春秋之所难也事莫大于弑君父与贼杀人者也赵穿弑其君而赵盾受其名楚弃疾弑其君而公子比受其实郑归生陈乞则亦非身操刃者也谓其首事者首旤而许世子止以不尝药膺辟郑子驷恶郑伯髠之无礼也弑之于鄵告诸侯曰瘾公谷为之辞曰诸大夫恶其朝晋也故讳弑而书卒朝晋正也正则宜讨贼而讳之逸子驷何也密州公虐既立展舆又废展舆也展舆因国人之乱遂自立则是展舆与乎弑也与乎弑而讳之曰莒人弑其君密州翼东门之事栾书实使程滑弑厉公殡以车一乘而讳之曰晋弑其君州蒲夫使笔钺而能灵则盾止与郑驷栾书共相难也圣人道其实贤者识其疑爰书既成中人唯唯而已以是折狱孰敢乎哉是噬嗑与贲之所致慎也】
　　
　　剥不利有攸往
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　象曰山附于地剥上以厚下安宅
</div>
    <div class="pagination">
<a href="易象正_page20.html">上一页</a><span>...</span><a href="易象正_page16.html">16</a><a href="易象正_page17.html">17</a><a href="易象正_page18.html">18</a><a href="易象正_page19.html">19</a><a href="易象正_page20.html">20</a><span class="current-page">21</span><a href="易象正_page22.html">22</a><a href="易象正_page23.html">23</a><a href="易象正_page24.html">24</a><a href="易象正_page25.html">25</a><a href="易象正_page26.html">26</a><span>...</span><a href="易象正_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
