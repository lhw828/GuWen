<!DOCTYPE html>
<html>
 <head>
  <meta charset="utf-8"/>
  <title>
   周易注疏 - 第 11 页/共 16 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易注疏 - 第 11 页/共 16 页
  </h1>
  <div class="content">
   象曰木上有水井君子以劳民劝相注木上有水井之象也上水以养养而不穷者也相犹助也可以劳民劝助莫若养而不穷也音义【上如字师又时掌反劳力报反注同相息亮反注同王肃如字】疏【正义曰木上有水则是上水之象所以为井君子以劳民劝相者劳谓劳赉相犹助也井之为义汲养而不穷君子以劳来之恩勤恤民隐劝助百姓使有成功则此养而不穷也】
　　初六井泥不食旧井无禽注最在井底上又无应沈滞滓秽故曰井泥不食也井泥而不可食则是久井不见渫治者也久井不见渫治禽所不向而况人乎一时所共弃舍也井者不变之物居德之地恒德至贱物无取也象曰井泥不食下也旧井无禽时舍也音义【泥乃计反注及下同滓侧里反向许亮反舍音舍下文同】疏【正义曰井泥不食旧井无禽者初六最处井底上又无应沈滞滓秽即是井之下泥汚不堪食也故曰井泥不食也井泥而不可食即是久井不见渫治禽所不向而况人乎故曰旧井无禽也象曰下也者以其最在井下故为井泥也时舎也者人既不食禽又不向即是一时共弃舍也注正义曰井者不变之物居德之地者繇辞称改邑不改井故曰井者不变之物居德者系辞又云井德之地故曰居德之地也注言此者眀井既有不变即是有恒既居德地即是用德也今居穷下即是恒德至贱故物无取也禽之与人皆共弃舎也】
　　九二井谷射鲋瓮敝漏注谿谷出水从上注下水常射焉井之为道以下给上者也而无应于上反下与初故曰井谷射鲋鲋谓初也失井之道水不上出而反下注故曰瓮敝漏也夫处上宜下处下宜上井已下矣而复下注其道不交则莫之与也象曰井谷射鲋无与也音义【谷古木反又音浴射食亦反注同徐食夜反郑王肃皆音亦云厌也荀作耶鲋音附鱼名也子夏传谓虾蟇瓮屋送反李于钟反郑作瓮云停水器也説文作罋汲缾也敝婢世反王肃徐扶灭反谿口啼反注章喻反下同复扶又反】疏【正义曰井谷射鲋者井之为徳以下汲上九二上无其应反下比初施之于事正似谷中之水下注彻鲋井而似谷故曰井谷射鲋也鲋谓初也子夏传云井中虾蟇呼为鲋鱼也瓮敝漏者井而下注失井之道有似瓮敝漏水水漏下流故曰瓮敝漏也象曰无与也者井既处下宜应汲上今反养下则不与上交物莫之与故曰无与也】
　　九三井渫不食为我心恻可用汲王眀竝受其福注渫不停污之谓也处下卦之上履得其位而应于上得井之义也当井之义而不见食修已全洁而不见用故为我心恻也为犹使也不下注而应上故可用汲也王眀则见昭眀既嘉其行又钦其用故曰王眀竝受其福也象曰井渫不食行恻也注行感于诚故曰恻也求王眀受福也音义【渫息列反徐又食列反黄云治也恻初力反説文云痛也汲咅急污音乌行下孟反象并注皆同】疏【正义曰井渫不食者渫治去秽污之名也井被渫治则清洁可食九三处下卦之上异初六井泥之时得位而冇应于上非射鲋之象但井以上出为用犹在下体未有成功功既未成井虽渫治未食也故曰井渫不食也为我心恻者为犹使也井渫而不见食犹人修已全洁而不见用使我心中恻怆故曰为我心恻也可用汲王眀竝受其福者不同九二下注而不可汲也有应于上是可汲也井之可汲犹人可用若不遇眀王则滞其才用若遭遇贤主则申其行能贤主既嘉其行又钦其用故曰可用汲王眀竝受其福也】六四井甃无咎注得位而无应自守而不能给上可以修井之壊补过而已象曰井甃无咎修井也音义【甃侧旧反马云为瓦里下达上也子夏传云修冶也干云以甎垒井曰甃字林云井壁也】疏【正义曰六四井甃无咎者案子夏传云甃亦治也以甎垒井修井之壊谓之为甃六四得位而无应自守而已不能给上可以修井崩壊施之于人可以修德补过故曰井甃无咎也象曰修井者但可修井之壊未可上汲养人也】
　　九五井洌寒泉食注洌洁也居中得正体刚不挠不食不义中正高洁故井洌寒泉然后乃食也象曰寒泉之食中正也音义【洌音列絜也説文云水清也王肃音例挠乃孝反不食之食如字又音嗣】疏【正义曰井洌寒泉食者余爻不当贵位但修德以待用九五为卦之主择人而用之洌洁也九五居中得正而体刚直既体刚直则不食污秽必须井洁而寒泉然后乃食以言刚正之主不纳非贤必湏行防才髙而后乃用故曰井洌寒泉食也象曰以中正者若非居中得王则任用非贤不能要待寒泉然后乃食也必言寒泉者清而冷者水之本性遇物然后浊而温故言寒泉以表洁也】
　　上六井收勿幕有孚元吉注处井上极水已出井井功大成在此爻矣故曰井收也羣下仰之以济渊泉由之以通者也幕犹覆也不擅其有不私其利则物归之往无穷矣故曰勿幕有孚元吉也象曰元吉在上大成也音义【收徐诗救反又如字马云汲也陆云井干也荀作甃幕音莫覆也干本勿作网】疏【正义曰收式胄反凡物可收成者则谓之收如五谷之有收也上六处井之极水已出井井功大成者也故曰井收也勿幕有孚元吉者幕覆也井功已成若能不擅其美不専其利不自掩覆与众共之则为物所归信能致其大功而元吉故曰勿幕有孚元吉也象曰元吉在上大成者上六所以能元吉者只为居井之上井功大成者也】【离下兑上】
　　革已日乃孚元亨利贞悔亡注夫民可与习常难与适变可与乐成难与虑始故革之为道即日不孚已日乃孚也孚然后乃得元亨利贞悔亡也已日而不孚革不当也悔吝之所生生乎变动者也革而当其悔乃亡也音义【革马郑云改也坎宫四世卦乐音洛上六注同】疏【正义曰革者改变之名也此卦眀改制革命故名革也已日乃孚者夫民情可与习常难与适变可与乐成难与虑始故革命之初人未信服所以即日不子已日乃孚也元亨利贞悔亡者为革而民信之然后乃得大通而利正也悔吝之所生生乎变动革之为义变动者也革若不当则悔吝交及如能大通利贞则革道当矣为革而当乃得亡其悔吝故曰元亨利贞悔亡】彖曰革水火相息二女同居其志不相得曰革注凡不合而后乃变生变之所生生于不合者也故取不合之象以为革也息者生变之谓也火欲上而泽欲下水火相战而后生变者也二女同居而有水火之性近而不相得也已日乃孚革而信之文眀以説大亨以正革而当其悔乃亡注夫所以得革而信者文眀以説也文眀以説履正而行以斯为革应天顺民大亨以正者也革而大亨以正非当如何天地革而四时成汤武革命顺乎天而应乎人革之时大矣哉音义【息如字马云灭也李斐注汉书同説文作熄上时掌反革而信之一本无之字説音悦注同】疏【正义曰革水火相息二女同居其志不相得曰革者此就二体释卦名也水火相息先就二象眀革息生也火本干燥泽本润湿燥湿殊性不可共处若其共处必相侵克既相侵克其变乃生变生则本性改矣水热而成汤火灭而气冷是谓革也二女同居者此就人事眀革也中少二女而成一卦比虽形同而志革也一男一女乃相感应二女虽复同居其志终不相得志不相得则变必生矣所以为革己日乃孚革而信者释革之为义革初未孚已日乃信也文眀以説者此举二体上释革而信下释四德也能用文眀之德以説于人所以革命而为民所信也大亨以正者民既説文眀之德而从之所以大通而利正也革而当其悔乃亡者为革若合于大通而利正可谓当矣革而当理其悔乃亡消也天地革而四时成者以下广眀革义此先眀天地革者天地之道隂阳升降温暑凉寒迭相变革然后四时之序皆有成也汤武革命顺乎天而应乎人者次眀人革也夏桀殷纣凶狂无度天既震怒人亦叛亡殷汤周武聪眀睿智上顺天命下应人心放桀呜条诛纣牧野革其王命改其恶俗故曰汤武革命顺乎天而应乎人计王者相承改正易服皆有变革而独举汤武者盖舜禹襌让犹或因循汤武干戈极其损益故取相变甚者以眀人革也革之时大矣哉者备论革道之广讫总结叹其大故曰大矣哉也】
　　象曰泽中有火革君子以治厯眀时注厯数时防存乎变也疏【正义曰泽中有火革者火在泽中二性相违必相改变故为革象也君子以治厯眀时者天时变改故须厯数所以君子观兹革象修治厯数以眀天时也】
　　初九巩用黄牛之革注在革之始革道未成固夫常中未能应变者也此可以守成不可以有为也巩固也黄中也牛之革坚韧不可变也固之所用常中坚韧不肯变也象曰巩用黄牛不可以有为也音义【巩九勇反固也马同韧仁震反】疏【正义曰巩固也黄中也牛革牛皮也革之为义变改之名而名皮为革者以禽兽之皮皆可从革故以喻焉皮虽从革之物然牛皮坚韧难变初九在革之始革道未成守夫常中未能应变施之于事有似用牛皮以自固未肻造次以从变者也故曰巩用黄牛之革也象曰不可以有为者有为谓适时之变有所云为也既坚韧自固可以守常不可以有为也】
　　六二已日乃革之征吉无咎注隂之为物不能先唱顺从者也不能自革革已乃能从之故曰己日乃革之也二与五虽有水火殊体之异同处厥中隂阳相应往必合志不忧咎也是以征吉而无咎象曰已日革之行有嘉也音义【行如字又下孟反】疏【正义曰已日乃革之者隂道柔弱每事顺从不能自革革已日乃能从之故曰已日乃革之征吉无咎者与五相应同处厥中隂阳相应往必合志不忧咎也故曰征吉无咎二五虽是相应而水火殊体嫌有相克之过故曰无咎象曰行有嘉者往应见纳故行有嘉庆也】九三征凶贞厉革言三就有孚注已处火极上卦三爻虽体水性皆从革者也自四至上从命而变不敢有违故曰革言三就其言实诚故曰有孚革言三就有孚而犹征之凶其宜也象曰革言三就又何之矣疏【正义曰征凶贞厉革言三就有孚者九三阳爻刚壮又居火极火性炎上处革之时欲征之使革征之非道则正之危也故曰征凶贞厉所以征凶致危者正以水火相息之物既处于火极上之三爻水在火上皆从革者也自四至上从命而变不敢有违则从革之言三爻竝成就不虚故曰革言三就其言实诚故曰有孚也既革言三就有孚从革已矣而犹征之则凶所以征凶而贞厉象曰又何之矣者征之本为不从既革言三就更又何往征伐矣】九四悔亡有孚改命吉注初九处下卦之下九四处上卦之下故能变也无应悔也与水火相比能变者也是以悔亡处水火之际居防变之始能不固吝不疑于下信志改命不失时愿是以吉也有孚则见信矣见信以改命则物安而无违故曰悔亡有孚改命吉也处上体之下始宣命也象曰改命之吉信志也注信志而行音义【比毗志反】疏【正义曰悔亡有孚改命吉者九四与初同处卦下初九处下卦之下革道未成故未能变九四处上卦之下所以能变也无应悔也能变故悔亡也处水火之际居防变之始能不固吝不疑于下信彼改命之志而能从之合于时愿所以得吉故曰有孚改命吉也象曰信志者信下之志而行其命也】九五大人虎变未占有孚注未占而孚合时心也象曰大人虎变其文炳也音义【炳兵领反】疏【正义曰大人虎变未占有孚者九五居中处尊以大人之德为革之主损益前王创制立法有文章之美焕然可观有似虎变其文彪炳则是汤武革命顺天应人不劳占决信德自着故曰大人虎变未占有孚也象曰其文炳者义取文章炳着也】
　　上六君子豹变小人革面注居变之终变道已成君子处之能成其文小人乐成则变面以顺上也征凶居贞吉注改命创制变道已成功成则事损事损则无为故居则得正而吉征则躁扰而凶也象曰君子豹变其文蔚也小人革面顺以从君也音义【蔚音尉又纡弗反广雅云茂也敷也説文作斐】疏【正义曰君子豹变小人革面者上六居革之终变道已成君子处之虽不能同九五革命创制如虎文之彪炳然亦润色鸿业如豹文之蔚缛故曰君子豹变也小人革面者小人处之但能变其顔面容色顺上而已故曰小人革面也征凶居贞吉者革道已成宜安静守正更有所征则凶居而守正则吉故曰征凶居贞吉也象曰其文蔚者眀其不能大变故文细而相暎蔚也顺以从君者眀其不能润色立制但顺面从君也】【巽下离上】
　　鼎元吉亨注革去故而鼎取新取新而当其人易故而法制齐眀吉然后乃亨故先元吉而后亨也鼎者成变之卦也革既变矣则制器立法以成之焉变而无制乱可待也法制应时然后乃吉贤愚有别尊卑有序然后乃亨故先元吉而后乃亨音义【鼎丁冷反法象也即鼎器也离宫二世卦去羌吕反下皆同别彼列反】疏【正义曰鼎者器之名也自火化之后铸金而为此器以供亨饪之用谓之为鼎亨饪成新能成新法然则鼎之为噐具有二义一有亨饪之用二有物象之法故彖曰鼎象也眀其有法象也杂卦曰革去故而鼎取新眀其亨饪有成新之用此卦眀圣人革命示物法象惟新其制有鼎之义以木巽火有鼎之象故名为鼎焉变故成新必须当理故先元吉而后乃亨故曰鼎元吉亨也】
　　彖曰鼎象也注法象也以木巽火亨饪也注亨饪鼎之用也圣人亨以享上帝而大亨以养圣贤注亨者鼎之所为也革去故而鼎成新故为亨饪调和之器也去故取新圣贤不可失也饪熟也天下莫不用之而圣人用之乃上以享上帝而下以大亨养圣贤也巽而耳目聪眀注圣贤养则已不为而成矣故巽而耳目聪眀也柔进而上行得中而应乎刚是以元亨注谓五也有斯二德故能成新而大亨也音义【亨饪之亨本又作亯同普庚反煮也下及注圣人亨大亨亨饪亨者竝同饪入甚反熟也徐而鸩反享香两反注享上帝同上行之上时掌反】疏【正义曰鼎象也者眀鼎有亨饪成新之法象也以木巽火亨饪也者此眀上下二象有亨饪之用此就用释卦名也圣人亨以享上帝而大亨以养圣贤者此眀鼎用之美亨饪所须不出二种一供祭祀二当賔客若祭祀则天神为大賔客则圣贤为重故举其重大则轻小可知享帝直言亨养人则言大亨者享帝尚质特牲而已故言亨圣贤既多养须饱饫故亨上加大字也巽而耳目聪眀者此眀鼎用之益言圣人既能谦巽大养圣贤圣贤养则忧其事而助于已眀目达聪不劳己之聪眀则不为而成矣柔进而上行得中而应乎刚是以元亨者此就六五释元吉亨以柔进上行体已通得中应刚所通者大故能制法成新而大亨也】象曰木上有火鼎君子以正位凝命注凝者严整之貌也鼎者取新成变者也革去故而鼎成新正位者眀尊卑之序也凝命者以成教命之严也音义【凝鱼承反严貌郑云成也翟作拟云度也】疏【正义曰木上有火即是以木巽火有亨饪之象所以为鼎也君子以正位凝命者凝者严整之貌也鼎既成新即须制法制法之美莫若上下有序正尊卑之位轻而难犯布严凝之命故君子象此以正位凝命也】
　　初六鼎顚趾利出否得妾以其子无咎注凡阳为实而隂为虚鼎之为物下实而上虚而今隂在下则是为覆鼎也鼎覆则趾倒矣否谓不善之物也取妾以为室主亦顚趾之义也处鼎之初将在纳新施顚以出秽得妾以为子故无咎也象曰鼎顚趾未悖也注倒以写否故未悖也利出否以从贵也注弃秽以纳新也音义【顚丁田反倒也趾音止出徐尺遂反或如字注及下同否悲已反恶也注及下同覆芳目反下皆同倒了老反下同以为之为于伪反下体为同悖必内反逆也】疏【正义曰鼎顚趾趾足也凡阳为实而隂为虚鼎之为物下实而上虚初六居鼎之始以隂处下则是下虚下虚而鼎足倒矣故曰鼎顚趾也利出否者否者不善之物鼎之倒趾失其所利鼎覆而不失其利在于写出否秽之物也故曰利出否也得妾以其子无咎者妾者侧媵非正室也施之于人正室虽亡妾犹不得为室主妾为室主亦犹鼎之顚趾而有咎过妾若有贤子则母以子贵以之继室则得无咎故曰得妾以其子无咎也象曰未悖也者倒趾以出否未为悖逆也以从贵者旧秽也新贵也弃秽纳新所以从贵也然则去妾之贱名而为室主亦从子贵也】
　　九二鼎有实我仇有疾不我能即吉注以阳之质处鼎之中有实者也有实之物不可复加益之则溢反伤其实我仇谓五也困于乘刚之疾不能就我则我不溢得全其吉也象曰鼎有实愼所之也注有实之鼎不可复有所取才任已极不可复有所加我仇有疾终无尤也音义【仇音求匹也郑云怨耦曰仇复扶又反下同】疏【正义曰鼎有实我仇有疾不我能即吉者实谓阳也仇是匹也即就也九二以阳之质居鼎之中有实者也故曰鼎有实也有实之物不可复加也加之则溢而伤其实矣六五我之仇匹欲来应我困于乘刚之疾不能就我刚我不溢而全其吉也故曰我仇有疾不我能即吉也象曰愼所之者之往也自此已往所宜愼之也终无尤也者五既有乘刚之疾不能加我则我终无尤也】
　　九三鼎耳革其行塞雉膏不食方雨亏悔终吉注鼎之为义虚中以待物者也而三处下体之上以阳居阳守实无应无所纳受耳宜空以待铉而反全其实塞故曰鼎耳革其行塞虽有雉膏而终不能食也雨者隂阳交和不偏亢者也虽体阳爻而统属隂卦若不全任刚亢务在和通方雨则悔亏终则吉也象曰鼎耳革失其义也音义【行下孟反注同塞悉则反雉膏如字郑云雉膏食之美者】疏【正义曰鼎耳革其行塞者鼎之为义下实上虚是空以待物者也鼎耳之用亦宜空以待铉今九三处下体之上当此鼎之耳宜居空之地而以阳居阳是以实处实者也既实而不虚则变革鼎耳之常义也常所纳物受铉之处今则塞矣故曰鼎耳革其行塞也雉膏不食者非直体实不受又上九不应于已亦无所纳虽有其器而无所用虽有雉膏而不能见食也故曰雉膏不食方雨亏悔终吉者雨者隂阳交和不偏亢者也虽体阳爻而统属隂卦若不全任刚亢务在和通方欲为此和通则悔亏而终吉故曰方雨亏悔终吉也象曰失其义也者失其虚中纳受之义也】九四鼎折足覆公餗其形渥凶注处上体之下而又应初既承且施非已所堪故曰鼎折足也初已出否至四所盛则已洁矣故曰覆公餗也渥沾濡之貌也既覆公餗体为渥沾知小谋大不堪其任受其至辱灾及其身故曰其形渥凶也象曰覆公餗信如何也注不量其力果致凶灾信如之何音义【折之舌反注同餗送鹿反虞云八珍之具也马云防也防音之然反郑云菜也渥于角反沾也郑作剭音屋施始豉反盛音成知音智】疏【正义曰鼎折足覆公餗者餗糁也八珍之膳鼎之实也初以出否至四所盛故当馨洁矣故以餗言之初处下体之下九四处上体之下上有所承而又应初下有所施既承且施非已所堪故曰鼎折足鼎足既折则覆公餗也渥霑濡之貎也既覆公餗体则渥霑也施之于人知小而谋大力薄而任重如此必受其至辱灾及其身也故曰其形渥凶象曰信如何也者言不能治之于未乱既败之后乃责之云不量其力果致凶灾灾既及矣信如之何也言信有此不可如何之事也】
　　六五鼎黄耳金利贞注居中以柔能以通理纳乎刚正故曰黄耳金利贞也耳黄则能纳刚正以自举也象曰鼎黄耳中以为实也注以中为实所受不妄也音义【典反徐又古反又胡宴反一音古萤反马云铉扛鼎而举之也】疏【正义曰鼎黄耳金利贞者黄中也金刚也铉所以贯鼎而举之也五为中位故曰黄耳应在九二以柔纳刚故曰金所纳刚正故曰利贞也象曰中为实也者言六五以中为实所受不妄也】
　　上九鼎玉大吉无不利注处鼎之终鼎道之成也居鼎之成体刚履柔用劲施以斯处上髙不诫亢得夫刚柔之节能举其任者也应不在一则靡所不举故曰大吉无不利也象曰玉铉在上刚柔节也音义【劲古政反】疏【正义曰鼎玉者玉者坚刚而有润者也上九居鼎之终鼎道之成体刚处柔则是用玉以自举者也故曰鼎玉也大吉无不利者应不在一即靡所不举故得吉而无不利象曰刚柔节者以刚履柔虽复在上不为干之亢龙故曰刚柔节也】











　　周易注疏卷八
　　周易注疏卷八考证
　　姤女壮勿用取女彖曰姤遇也柔遇刚也勿用取女不可与长也○郭京曰爻辞取字下误増女字彖辞勿用取上脱女壮字勿用取下误增女字【臣良裘】按京言脱女壮字葢拘于彖释爻辞皆无遗漏之例不知柔遇刚也已具女壮之义不须再释非脱文也至谓勿用取下误増女字尤为无当故仲氏易直斥其谬注正乃功成也音义正乃之正亦作匹○【臣清植】按此注系释天地相遇品物咸章二句作匹字于义为切
　　九五以杞包瓜注杞之为物生于肥地者包瓜为物系而不食者也○郭京曰似字误作以字审详注义自见【臣良裘】按举正葢以王注释包瓜取论语匏瓜系而不食之文则以字无着故谓以当作似然包鱼包瓜实皆包里之义以字为正
　　萃亨王假有庙音义亨王肃本同马郑陆虞等竝无此字○【臣良裘】按程传本义皆以亨字为衍文项安世曰彖辞初不及此字
　　彖利见大人亨聚以正也○举正本亨字下有利贞二字集解本聚以正也句下有利贞二字【臣清植】按利见大人者聚也而可以得亨者惟其以正而聚故也若不正则不亨矣此所以利于贞也文义具足不必更举利贞之辞非脱文也
　　六三注履非其位以比于四四亦失位不正相聚相聚不正患所生也○郭京曰四亦失位不正不正相聚患所生也具録定本今本误可见矣
　　困彖困而不失其所亨○仲氏易曰所字絶句后汉书朗顗传引易曰困而不失其所其唯君子乎不连亨字为句【臣照】按君子所亨在道义所为孔顔乐处也不能无困命之穷也困即失所顾其所亨者与困不相交渉非谓君子处困必能自免于困而不失其所也所亨连读为是
　　井音义周书曰黄帝穿井○【臣清植】按朱子门人问六十四卦名是伏羲元有抑文王所立朱子曰此不可考问据十三卦所言恐伏羲已有曰十三卦所谓葢取诸离者言纲罟有离之象非观离而始有此也今据此卦名井而周书谓黄帝始穿井则以六十四卦名为立自文王者近是故系辞传其称名也杂而不越于稽其类其衰世之意耶九家易曰名为卦名是以名卦为文王事矣
　　彖井养而不穷也改邑不改井乃以刚中也○【臣良裘】按举正本改邑不改井下有无丧无得往来井井八字集解本八字又在乃以刚中也句之下易古今文全书又云井养而不穷也句乃错简当在乃以刚中也句之下上脱无丧无得往来井七字五经蠡测曰彖释卦辞详眀不畧闲有一二句不言当作脱误非是省文然脱在何处诸家各自为説未必是当也朱子本义云无丧无得往来井井句意与不改井同故不复出葢井唯有常故其体则无丧无得其用则往来井井不改井句义足相兼
　　革彖水火相息○【臣良裘】按革无水而言水火虞翻曰四革之正坎见故于此称水谓九四变而之坎也熊朋来读易答问曰二隂夹干阳则坎水生焉谓自二以上为大坎也窃意义取相息则不言泽火而言水火于文为顺此不必凿【臣照】按坎为水兑为泽泽虽有水顾不得谓泽即水也消息二字消者灭息者生水能克火而火生于水火亦能克水而水生于火彖传之意葢言水火转有相息之义若二女同居则其志必不相得故曰革也必指泽为水则义多扞格且泽中必水而今火是革也
　　鼎彖圣人亨以享上帝而大亨以养圣贤○郭京曰帝字下误増而大亨三字注末亦误増大亨二字
　　九四鼎折足覆公餗其形渥○孔平仲杂説曰王弼注形渥为沾濡之形唐书元载传赞以为则剭广韵剭音屋问礼司烜若屋刑郑注曰谓所杀不于市而以适甸师者也【臣良裘】按班固汉书叙传云底剭鼎臣服防引司烜文及此爻辞为注顔师古曰剭者厚刑谓重诛也释文云郑作剭九家易曰既覆公餗信有大罪刑罸当加是汉世易本多有作刑剭者故晁説之云诸本皆作刑剭也【臣清植】按诗言渥赭言渥丹皆以愧生于中而形于外则面发赤而沾渥所谓汗顔也王注似本此为説本义则从晁氏作刑剭







　　周易注疏卷八考证
&lt;经部,易类,周易注疏&gt;
　　钦定四库全书
　　周易注疏卷九
　　魏王弼注　唐陆德明音义　孔颖达疏
　　下经【震　艮　渐　归妹　丰　旅　巽】
　　【震下震上】
　　震亨注惧以成则是以亨震来虩虩笑言哑哑注震之爲义威至而后乃惧也故曰震来虩虩恐惧之貎也震者惊骇怠惰以肃解慢者也故震来虩虩恐致福也笑言哑哑后有则也震惊百里不丧匕鬯注威震惊乎百里则是可以不丧匕鬯矣匕所以载鼎实鬯香酒奉宗庙之盛也音义【震止愼反动也八纯卦象雷成亦作威虩许逆反虩虩马云恐惧貌郑同荀作愬愬言亦作语下同哑乌客反哑哑马云笑声郑云乐也怠本又作殆惰徒卧反下同解佳卖反下同恐曲勇反下文注皆同丧息浪反卦内并同匕必以反鬯勑亮反香酒】疏【正义曰震亨者震动也此象雷之卦天之威动故以震爲名震旣威动莫不惊惧惊惧以威则物皆整齐由惧而获通所以震有亨德故曰震亨也震来虩虩笑言哑哑者虩虩恐惧之貎也哑哑笑语之声也震之爲用天之威怒所以肃整怠慢故迅雷风烈君子爲之变容施之于人事则是威严之敎行于天下也故震之来也莫不恐惧故曰震来虩虩也物旣恐惧不敢爲非保安其福遂至笑语之盛故曰笑言哑哑也震惊百里不丧匕鬯者匕所以载鼎实鬯香酒也奉宗庙之盛者也震卦施之于人又爲长子长子则正体于上将所传重出则抚军守则监国威震惊于百里可以奉承宗庙彝器粢盛守而不失也故曰震惊百里不丧匕鬯注正义曰先儒皆云雷之发声闻乎百里故古帝王制国公侯地方百里故以象焉窃谓天之震雷不应止闻百里盖以古之啓土百里爲极文王作繇在殷时明长子威震于一国故以百里言之也匕所以载鼎实鬯香酒者陆绩云匕者棘匕桡鼎之器先儒皆云匕形似毕但不两岐耳以棘木为之长二尺刋柄与末诗云有捄棘匕是也用棘者取其赤心之义祭祀之礼先烹牢于镬既纳诸鼎而加幂焉将荐乃举幂而以匕出之升于俎上故曰匕所以载鼎实也鬯者郑之义则爲秬黍之酒其气调畅故谓之鬯诗传则爲鬯是香草案王度记云天子鬯诸侯薰大夫兰以例而言之则鬯是草明矣今特言匕鬯者郑云人君于祭祀之礼尚牲荐鬯而已其余不足观也】
　　彖曰震亨震来虩虩恐致福也笑言哑哑后有则也震惊百里惊逺而惧迩也注威震惊乎百里则惰者惧于近也出可以守宗庙社稷以爲祭主也注明所以堪长子之义也不丧匕鬯则已出可以守宗庙音义【长之丈反已音纪】疏【正义曰震亨者卦之名徳但举经而不释名德所由者正明由惧得通故曰震亨更无他义或夲无此二字震来虩虩恐致福也者威震之来初虽恐惧能因惧自脩所以致福也笑言哑哑后有则也者因前恐惧自脩未敢寛逸致福之后方有笑言以曽经戒惧不敢失则必时然后言乐然后笑故曰笑言哑哑后有则也震惊百里惊逺而惧迩者言威震惊于百里之逺则惰者恐惧于近也出可以守宗庙社稷以为祭主也者释不丧匕鬯之义也出谓君出廵狩等事也君出则长子留守宗庙社稷摄祭主之礼事也注正义曰已出谓君也】
　　象曰洊雷震君子以恐惧脩省音义【洊在荐反徐又在闷反】疏【正义曰洊雷震者洊者重也因仍也雷相因仍乃为威震也此是重震之卦故曰洊雷震也君子以恐惧脩省者君子恒自战战兢兢不敢懈惰今见天之怒畏雷之威弥自修身省察已过故曰君子以恐惧脩省也】初九震来虩虩后笑言哑哑吉注体夫刚德爲卦之先能以恐惧脩其德也象曰震来虩虩恐致福也笑言哑哑后有则也疏【正义曰初九刚阳之徳为一卦之先刚则不闇于几先则能有前识故处震惊之始能以恐惧自脩而其吉故曰震来虩虩后笑言哑哑吉此爻辞两句旣与卦同象辞释之又与彖不异者盖卦举威震之功令物恐惧致福爻论遇震而惧脩省致福之人卦则自震言人爻则防人威震所説虽殊其事一也所以爻卦二辞夲末俱等其犹屯卦初九与卦俱称利建侯然卦则泛举屯时宜其有所封建爻则以贵下贱则是堪建之人此震之初九亦其也】
　　六二震来厉亿丧贝跻于九陵勿逐七日得注震之为义威骇怠解肃整惰慢者也初干其任而二乘之震来则危丧其资货亡其所处矣故曰震来厉亿丧贝亿辞也贝资货粮用之属也犯逆受戮无应而行行无所舎威严大行物莫之纳无粮而走虽复超越陵险必困于穷匮不过七日故曰勿逐七日得也象曰震来厉乗刚也音义【亿夲又作噫同于其反辞也六五同郑于力反云十万曰亿丧息浪反注同荀如字贝如字荀音败跻本又作隮子西反升也复扶又反上六注同】疏【正义曰震来厉亿丧贝者亿辞也贝资货粮用之属震之为用夲威惰慢者也初九以刚处下闻震而惧恐而致福即是有徳之人六二以隂贱之体不能敬于刚阳尊其有徳而反乗之是傲尊陵贵为天所诛震来则有危亡丧其资货故曰震来厉亿丧贝也跻于九陵勿逐七日得者跻升也犯逆受戮无应而行行无所舎威严大行物莫之纳既丧资货无粮而走虽复超越陵险必困于穷匮不过七日为有司所矣故曰跻于九陵勿逐七日得象曰乘刚也者只为乘于刚阳所以犯逆受戮也】
　　六三震苏苏震行无眚注不当其位位非所处故惧苏苏也而无乗刚之逆故可以惧行而无眚也象曰震苏苏位不当也音义【苏苏疑惧貌王肃云躁动貌郑云不安也马云尸禄素餐貌眚生领反】疏【正义曰苏苏畏惧不安之貌六三居不当位故震惧而苏苏然也虽不当位而无乘刚之逆故可以惧行而无灾眚也故曰震苏苏震行无眚也象曰位不当者其犹窃位者遇威严之世不能自安也注正义曰验注似训震为惧盖惧不自为惧由震故惧也自下爻辞皆以震言惧也】
　　九四震遂泥注处四隂之中居恐惧之时为众隂之主宜勇其身以安于众若其震也遂困难矣履夫不正不能除恐使物安已德未光也象曰震遂泥未光也音义【泥乃计反下同荀夲遂作队泥音乃低反难乃旦反】疏【正义曰九四处四隂之中为众隂之主当恐惧之时宜勇其身以安于众若其自懐震惧则遂滞溺而困难矣故曰震遂泥也然四失位违中则是有罪自惧遂沈泥者也象曰未光也者身既不正不能除恐使物安已是道徳未能光大也】
　　六五震徃来厉亿无丧有事注徃则无应来则乘刚恐而徃来不免于危夫处震之时而得尊位斯乃有事之机也而惧徃来将丧其事故曰亿无丧有事也象曰震徃来厉危行也其事在中大无丧也注大则无丧徃来乃危也疏【正义曰震徃来厉者六五徃则无应来则乘刚恐而徃来不免于咎故曰震徃来厉也亿无丧有事者夫处震之时而得尊位斯乃有事之机而惧以徃来将丧其事故戒之曰亿无丧有事也象曰危行也者懐惧徃来是致危之行其事在中大无丧也者六五居尊当有其事在于中位得建大功若守中建大则无丧有事若恐惧徃来则致危无功也】
　　上六震索索视矍矍征凶震不于其躬于其邻无咎防媾有言注处震之极极震者也居震之极求中未得故惧而索索视而矍矍无所安亲也已处动极而复征焉凶其宜也若恐非已造彼动故惧惧邻而戒合于备豫故无咎也极惧相疑故虽防媾而有言也象曰震索索中未得也虽凶无咎畏邻戒也音义【索桑洛反注及下同索索惧也马云内不安貌郑云犹缩缩足不正也视如字徐市至反矍俱缚反徐许缚反矍矍马云中未得之貌郑云目不正媾古豆反彼动故惧故或作而】疏【正义曰震索索视矍矍者索索心不安之貌矍矍视不専之容上六处震之极极震者也既居震位欲求中理以自安而未能得故惧而索索视而矍矍无所安亲征凶者夫处动惧之极而复征焉凶其宜也故曰征凶也震不于其躬于其邻无咎者若恐非已造彼动故惧惧邻而戒合于备豫则得无咎故曰震不于其躬于其邻无咎也防媾有言者居极惧之地虽复防媾相结亦不能无相疑之言故曰防媾有言也象曰中未得也者犹言未得中也畏邻戒也者畏邻之动惧而自戒乃得无咎】
　　【艮下艮上】
　　艮其背注目无患也不获其身注所止在后故不得其身也行其庭不见其人注相背故也无咎注凡物对面而不相通否之道也艮者止而不相交通之卦也各止而不相与何得无咎唯不相见乃可也施止于背不隔物欲得其所止也背者无见之物无见则自然静止静止而无见则不其身矣相背者虽近而不相见故行其庭不见其人也夫施止不于无见令物自然而止而强止之则奸邪并兴近而不相得则凶其得无咎艮其背不其身行其庭不见其人故也音义【艮根恨反止也郑云艮之言很也八纯卦象山背必内反徐甫载反相背之背音佩下相背同否备鄙反令力呈反强其两反邪似嗟反】疏【正义曰艮其背不其身行其庭不见其人无咎者艮止也静止之义此是象山之卦故以艮为名施之于人则是止物之情防其动欲故谓之止艮其背者此明施止之所也施止得所则其道易成施止不得其所则其功难成故老子曰不见可欲使心不乱也背者无见之物也夫无见则自然静止夫欲防止之法宜防其未兆既兆而止则伤物情故施止于无见之所则不隔物欲得其所止也若施止于面则对面而不相通强止其情则奸邪并兴而有凶咎止而无见则所止在后不与面相对言有物对面而来则情欲有私于已既止在后则是施止无见所止无见何及其身故不其身既不其身则相背矣相背者虽近而不相见故行其庭不见其人如此乃得无咎故曰艮其背不其身行其庭不见其人无咎也又若能止于未兆则是治之于未萌若对面不相交通则是否之道也但止其背可得无咎也注正义曰目无患也者目者能见之物施止于面则抑割所见强隔其欲是目见之所患今施止于背则目无患也】
　　彖曰艮止也时止则止时行则行动静不失其时其道光明注止道不可常用必施于不可以行适于其时道乃光明也艮其止止其所也注易背曰止以明背即止也施止不可于面施背乃可也施止于止不施止于行得其所矣故曰艮其止止其所也上下敌应不相与也是以不其身行其庭不见其人无咎也音义【应应对之应又音膺】疏【正义曰艮止也者训其名也时止则止时行则行动静不失其时其道光明者将释施止有所先明施止有时凡物之动息自各有时运用止之法不可为常必须应时行止然后其道乃得光明也艮其止止其所者此释施止之所也艮其止者叠经文艮其背也易背曰止以明背者无见之物即是可止之所也既时止即宜止时行则行所以施止须得所艮既训止今言艮其止是止其所止也故曰艮其止止其所也上下敌应不相与也者此就六爻皆不相应释艮卦之名又释不其身以下之义凡应者一阴一阳二体不敌今上下之位虽复相当而爻皆峙敌不相交与故曰上下敌应不相与也然八纯之卦皆六爻不应何独于此言之者谓此卦既止而不交爻又峙而不应与止义相协故兼取以明之也是以不其身行其庭不见其人无咎也者此举经文以结之明相与而止之则有咎也】
　　象曰兼山艮君子以思不出其位注各止其所不侵害也疏【正义曰兼山艮者两山兼重谓之兼山也直置一山已能镇止今两山重叠止义弥大故曰兼山艮也君子以思不出其位者止之为义各止其所故君子于此之时思虑所及不出其已位也】
　　初六艮其趾无咎利永贞注处止之初行无所之故止其趾乃得无咎至静而定故利永贞象曰艮其趾未失正也音义【趾如字荀作止】疏【正义曰艮其趾无咎者趾足也初处体下故谓之足居止之初行无所适止其足而不行乃得无咎故曰艮其趾无咎也利永贞者静止之初不可以躁动故利在永贞也象曰未失正也者行则有咎止则不失其正释所以利永贞】
　　六二艮其腓不拯其随其心不快注随谓趾也止其腓故其趾不拯也腓体躁而处止既不得拯其随又不能退聴安静故其心不快也象曰不拯其随未退聴也音义【腓符非反本又作肥义与咸卦同快苦夬反】疏【正义曰艮其腓不极其随者腓肠也在足之上腓体或屈或伸躁动之物腓动则足随之故谓足为随拯举也今既施止于腓腓不得动则足无由举故曰艮其腓不拯其随也其心不快者腓是躁动之物而强止之贪进而不得动则情与质乖也故曰其心不快此爻明施止不得其所也象曰不拯其随未退聴也者聴从也既不能拯动又不能静退聴从其见止之命所以其心不快矣】
　　九三艮其限列其夤厉薰心注限身之中也三当两象之中故曰艮其限夤当中脊之肉也止加其身中体而分故列其夤而忧危薰心也艮之为义各止于其所上下不相与至中则列矣列加其夤危莫甚焉危亡之忧乃薰灼其心也施止体中其体分焉体分两主大器丧矣象曰艮其限危薰心也音义【限马云限要也郑荀虞同夤引真反马云夹脊肉也郑夲作徐又音荀作肾云互体有坎坎为肾薰许云反荀作动云互体有震震为动丧息浪反】疏【正义曰艮其限列其夤厉薰心者限身之中人系带之处言三当两象之中故谓之限施止于限故曰艮其限也夤当中脊之肉也薰浇灼也既止加其身之中则上下不通之义也是分列其夤夤既分列身将丧亡故忧危之切薰灼其心矣然则君臣共治大体若身大体不通则君臣不接君臣不接则上下离心列夤则身亡离心则国丧故曰列其夤厉薰心注正义曰体分两主大器丧矣者大器谓国与身也此爻亦明施止不得其所也】
　　六四艮其身无咎注中上称身履得其位止求诸身得其所处故不陷于咎也象曰艮其身止诸躬也注自止其躬不分全体疏【正义曰艮其身无咎者中上称身六四居止之时已入上体履得其位止求诸身不防于咎故曰艮其身无咎也求责也诸之也象曰止诸躬也者躬犹身也明能静止其身不为躁动也注正义曰自止其躬不分全体者艮卦总其两体以为一身两体不分乃谓之全全乃谓之身以九三居两体之际在于身中未入上体则是止于下体不与上交所以体分夤列六四已入上体则非上下不接故能总止其身不分全体然则身是总名而言中上称身者何也盖至中则体分而身丧入上体则不分而身全九三施止于分体故谓之限六四施止于全体故谓之身非中上独是其身而中下非身也】
　　六五艮其辅言有序悔亡注施止于辅以处于中故口无择言能亡其悔也象曰艮其辅以中正也注能用中正故言有序也疏【正义曰艮其辅言有序悔亡者辅颊车也能止于辅颊也以处其中故口无择言也言有伦序能亡其悔故曰艮其辅言有序悔亡也象曰以中正者位虽不正以居得其中故不失其正故言有序也】
　　上九敦艮吉注居止之极极止者也敦重在上不防非妄宜其吉也象曰敦艮之吉以厚终也疏【正义曰敦艮吉者敦厚也上九居艮之极极止者也在上能用敦厚以自止不防非妄宜其吉也故曰敦艮吉也象曰以厚终者言上九能以敦厚自终所以吉也】
　　【艮下巽上】
　　渐女归吉利贞注渐者渐进之卦也止而巽以斯适进渐进者也以止巽为进故女归吉也进而用正故利贞也音义【渐防检反以之前为义即阶渐之道艮宫归魂卦】疏【正义曰渐者不速之名也凡物有变移徐而不速谓之渐也女归吉者归嫁也女人生有外成之义以夫为家故谓嫁曰归也妇人之嫁备礼乃动故渐之所施吉在女嫁故曰女归吉也利贞者女归有渐得礼之正故曰利贞也】
　　彖曰渐之进也注之于进也女归吉也进得位徃有功也进以正可以正也其位刚得中也注以渐进得位也止而巽动不穷也音义【女归吉也王肃夲还作女归吉利贞】疏【正义曰渐之进也者释卦名也渐是徐动之名不当进退但卦所名渐是之于进也女归吉也者渐渐而进之施于人事是女归之吉也进得位徃有功也进以正可以正邦也者此就九五得位刚中释利贞也言进而得于贵位是徃而有功也以六二适九五是进而以正身既得正可以正也其位刚得中者此卦爻皆得位上言进得位嫌是兼二三四等故特言刚得中以明得位之言唯是九五也止而巽动不穷者此就二体广明渐进之羙也止不为暴巽能用谦以斯适进物无违拒故能渐而动进不有困穷也】
　　象曰山上有木渐君子以居贤德善俗注贤徳以止巽则居风俗以止巽乃善音义【善俗王肃本作善风俗】疏【正义曰山上有木渐者木生山上因山而髙非是从下忽髙故是渐义也君子以居贤徳善俗者夫止而巽者渐之羙也君子求贤德使居位化风俗使清善皆须文徳谦下渐以进之若以卒暴威刑物不从矣】
　　初六鸿渐于干小子厉有言无咎注鸿水鸟也适进之义始于下而升者也故以鸿为喻六爻皆以进而履之为义焉始进而位乎穷下又无其应若履于干危不可以安也始进而未得其位则困于小子穷于谤言故曰小子厉有言也困于小子防谀之言未伤君子之义故曰无咎也象曰小子之厉义无咎也音义【干如字郑云干水傍故停水处陆云水畔称干毛诗传曰涯也又云涧也荀王肃云山间涧水也翟云涯也困于小子夲又作困防于小子谤博浪反谀音叟】疏【正义曰鸿渐于干者鸿水鸟也干水涯也渐进之道自下升髙故取譬鸿飞自下而上也初之始进未得禄位上无应援体又穷下若鸿之进于河之干不得安寜也故曰鸿渐于干也小子厉有言无咎者始进未得显位易致陵辱则是危于小子而被毁于谤言故曰小子厉有言小人之言未伤君子之义故曰无咎也象曰义无咎者备如经释】
　　六二鸿渐于磐饮食衎衎吉注磐山石之安者也进而得位居中而应本无禄养进而得之其为欢乐愿莫先焉象曰饮食衎衎不素饱也音义【磐畔干反山石之安也马云山中磐纡衎苦旦反马云饶衍养羊尚反乐音洛】疏【正义曰鸿渐于磐饮食衎衎吉者磐山石之安者也衎衎乐也六二进而得位居中而应得可安之地故曰鸿渐于磐既得可安之地所以饮食衎衎然乐而吉福也故曰鸿渐于磐饮食衎衎吉也象曰不素饱者素故也故无禄飬今日得之故愿莫先焉注正义曰磐山石之安者马季长云山中石磐纡故称磐也鸿是水鸟非是集于山石陵陆之禽而爻辞以此言鸿渐者盖渐之为义渐渐之于髙故取山石陵陆以应渐髙之义不复系水鸟也】
　　九三鸿渐于陆夫征不复妇孕不育凶利御寇注陆髙之顶也进而之陆与四相得不能复反者也夫征不复乐于邪配则妇亦不能执贞矣非夫而孕故不育也三夲艮体而弃乎羣丑与四相得遂乃不反至使妇孕不育见利忘义贪进忘旧凶之道也异体合好顺而相保物莫能间故利御寇也象曰夫征不复离羣丑也妇孕不育失其道也利用御寇顺相保也音义【陆髙之顶也马云山上高平曰陆孕以证反説文云懐子曰孕弋甑反郑云犹娠也荀作乗能复之复扶又反邪似嗟反好呼报反闲闲厠之间离力智反郑云犹去也】疏【正义曰鸿渐于陆夫征不复妇孕不育凶者陆高之顶也九三居下体之上是进而得高之象故曰鸿渐于陆也进而之陆无应于上与四相比四亦无应近而相得三本是艮体与初二相同一家弃其羣而与四合好即是夫征而不反复也夫既乐于邪配妻亦不能保其贞非夫而孕故不育也见利忘义贪进忘旧凶之道也故曰夫征不复妇孕不育凶也利御寇者异体合好恐有寇难离间之者然和比相顺共相保安物莫能间故曰利用御寇也象曰离羣丑者丑也言三与初二虽有隂阳之殊同体艮卦故谓之羣丑也失其道也者非夫而孕孕而不育失道故也顺相保也者谓四以隂乗阳嫌其非顺然好合相得和比相安故曰顺相保也注正义曰陆高之顶也者尔雅云高平曰陆故曰高之顶也】
　　六四鸿渐于木或得其桷无咎注鸟而之木得其宜也或得其桷遇安栖也虽乘于刚志相得也象曰或得其桷顺以巽也音义【桷音角翟云方曰桷桷椽也马陆云桷榱也説文云秦曰榱周谓之椽齐鲁谓之桷栖音西字亦作栖】疏【正义曰鸿渐于木者鸟而之木得其宜也六四进而得位故曰鸿渐于木也或得其桷无咎者桷榱也之木而遇堪为桷之枝取其易直可安也六四与三相得顺而相保故曰或得其桷既与相得无乗刚之咎故曰无咎象曰顺以巽也者言四虽乗三体巽而附下三虽被乗上顺而相保所以六四得其安栖由顺以巽也】
　　九五鸿渐于陵妇三嵗不孕终莫之胜吉注陵次陆者也进得中位而隔乎三四不得与其应合故妇三嵗不孕也各履正而居中三四不能久塞其涂者也不过三嵗必得所愿矣进以正邦三年有成成则道济故不过三嵗也象曰终莫之胜吉得所愿也疏【正义曰鸿渐于陵者陵次陆者也九五进乎中位处于尊高故曰鸿渐于陵妇三嵗不孕者有应在二而隔乎三四不得与其应合是二五情意徒相感説而隔碍不交故曰妇三嵗不孕也终莫之胜吉者然二与五合各履正而居中三四不能久塞其路终得遂其所懐故曰终莫之胜吉也象曰得所愿也者所愿在于与二合好既备履中正无能胜之故终得其所愿也注正义曰进以正邦三年有成者九五居尊得位故曰进以正也三嵗有成则三四不敢塞其路故曰不过三嵗也】
　　上九鸿渐于陆其羽可用为仪吉注进处高洁不累于位无物可以屈其心而乱其志峩峩清逺仪可贵也故曰其羽可用为仪吉象曰其羽可用为仪吉不可乱也音义【累劣伪反峩五何反】疏【正义曰鸿渐于陆者上九与三皆处卦上故并称陆上九最居上极是进处高洁故曰鸿渐于陆也其羽可用为仪吉者然居无位之地是不累于位者也处高而能不以位自累则其羽可用为物之仪表可贵可法也故曰其羽可用为仪吉也必言羽者既以鸿明渐故用羽表仪也象曰不可乱也者进处高洁不累于位无物可以乱其志也】
　　【兑下震上】
　　归妹征凶无攸利注妹者少女之称也兑为少隂震为长阳少隂而承长阳説以动嫁妹之象也音义【妇人谓嫁曰归妹者少女之称兑宫归魂卦少诗照反下皆同称尺证反下同长之丈反下皆同説音悦后竝同】疏【正义曰归妹者卦名也妇人谓嫁曰归归妹犹言嫁妹也然易论归妹得名不同泰卦六五云帝乙归妹彼防兄嫁妹谓之归妹此卦名归妹以妹从娣而嫁谓之归妹故初九爻辞云归妹以娣是也上咸卦明二少相感恒卦明二长相承今此卦以少承长非是匹敌明是妹从娣嫁故谓之归妹焉古者诸侯一取九女嫡夫人及左右媵皆以侄娣从故以此卦当之矣不言归侄者女娣是兄弟之行亦举尊以包之也征凶无攸利者归妹之戒也征谓进有所徃也妹从娣嫁本非正匹惟须自守卑退以事元妃若妾进求宠则有竝后凶咎之败故曰征凶元攸利】
　　彖曰归妹天地之大义也天地不交而万物不兴归妹人之终始也注隂阳既合长少又交天地之大义人伦之终始説以动所归妹也注少女而与长男交少女所不乐也而今説以动所归必妹也虽与长男交嫁而系娣是以説也征凶位不当也注履于不正説动以进妖邪之道也无攸利柔乗刚也注以征则有不正之凶以处则有乗刚之逆音义【所归妹也本或作所以归妹乐音洛邪似嗟反】疏【正义曰归妹天地之大义也天地不交而万物不兴者此举天地交合然后万物蕃兴证羙归妹之义所以未及释卦名先引证者以归妹之义非人情所欲且违于匹对之理盖以圣人制礼令侄娣从其姑姊而充妾媵者所以广其继嗣以象天地以少隂少阳长隂长阳之气共相交接所以蕃兴万物也归妹人之终始也者上既引天地交合为证此又举人事归妹结合其义也天地以隂阳相合而得生物不已人伦以长少相交而得继嗣不絶归妹岂非天地之大义人伦之终始也説以动所归妹也者此就二体释归妹之义少女而与长男交少女所不乐也而今説以动所归必妹也虽与长男交嫁而系于娣是以説也系娣所以説者既系娣为媵不得别适若其不以备数更有动望之忧故系娣而行合礼説以动也征凶位不当也者此因二三四五皆不当位释征凶之义位既不当明非正嫡因説动而更求进妖邪之道也故戒其征凶也无攸利柔乗刚也者此因六三六五乗刚释无攸利之义夫阳贵而隂贱以妾媵之贱进求殊宠即是以贱陵贵故无施而利也注正义曰以征则有不正之凶以处则有乗刚之逆者彖以失位释征凶乗刚释无攸利而注连引言之者畧例云去初上而论位分则三五各在一卦之上何得不谓之阳二四各在一卦之下何得不谓之隂然则二四隂位也三五阳位也阳应在上隂应在下今二三四五竝皆失位其自然柔皆乗刚其犹妾媵求宠其势自然以贱陵贵以明柔之乗刚缘于失正而进也】
　　象曰泽上有雷归妹君子以永终知敝注归妹相终始之道也故以永终知敝疏【正义曰泽上有雷説以动也故曰归妹君子以永终知敝者归妹相终始之道也故君子象此以永长其终知应有不终之敝故也】
　　初九归妹以娣跛能履征吉注少女而与长男为耦非敌之谓是娣从之义也娣少女之称也少女之行善莫若娣夫承嗣以君之子虽糿而不妄行少女以娣虽跛能履斯乃恒久之义吉而相承之道也以斯而进吉其宜也象曰归妹以娣以恒也跛能履吉相承也音义【娣大计反跛波我反从才用反又如字】疏【正义曰归妹以娣者少女谓之妹从娣而行谓之归初九以兑适震非夫妇匹敌是从娣之义也故曰归妹以娣也跛能履者妹而继姊为娣虽非正配不失常道譬犹跛人之足然虽不正不废能履故曰跛能履也征吉者少长非偶为妻而行则凶焉为娣而行则吉故曰征吉也象曰以恒也者妹而为娣恒久之道也吉相承也者行得其宜是相承之吉也注正义曰夫承嗣以君之子虽幼而不妄行者此为少女作比例也言君之子宜为嗣承以妃之妹应为娣也立嗣宜取长然君之子虽糿而立之不为妄也以言行嫁宜匹敌然妃之妹虽至少而为娣则可行也】
　　九二眇能视利幽人之贞注虽失其位而居内处中眇犹能视足以保常也在内履中而能守其常故利幽人之贞也象曰利幽人之贞未变常也音义【眇弥小反】疏【正义曰九二不云归妹者既在归妹之卦归妹可知故畧不言也然九二虽失其位不废居内处中以言归妹虽非正配不失交合之道犹如眇目之人视虽不正不废能视耳故曰眇能视也利幽人之贞者居内处中能守其常施之于人是处幽而不失其贞正也故曰利幽人之贞也象曰未变常也者贞正者人之常也九二失位嫌其变常不贞也能以履中不偏故云未变常也】
　　六三归妹以须反归以娣注室主犹存而求进焉进未值时故有须也不可以进故反归待时以娣乃行也象曰归妹以须未当也音义【须如字待也郑云有才智之称荀陆作嬬陆云妾也】疏【正义曰归妹以须者六三在归妹之时处下体之上有欲求为室主之象而居不当位则是室主犹存室主既存而欲求进为未值其时也未当其时则宜有待故曰归妹以须也反归以娣者既曰有须不可以进宜反归待时以娣乃行故曰反归以娣象曰未当也者未当其时故宜有待也】
　　九四归妹愆期迟归有时注夫以不正无应而适人也必须彼道穷尽无所与交然后乃可以徃故愆期迟归以待时也象曰愆期之志有待而行也音义【愆起防反马云过也迟雉夷反晚也缓也陆云待也一音直冀反有待而行一本待作时】疏【正义曰归妹愆期迟归有时者九四居不得位又无其应以斯适人必待彼道穷尽无所与交然后乃可以徃故曰愆期迟归有时也象曰愆期之志有待而行者嫁宜及时今乃过期而迟归者此嫁者之志正欲有所待而后乃行也】
　　六五帝乙归妹其君之袂不如其娣之袂良月几望吉注归妹之中独处贵位故谓之帝乙归妹也袂衣袖所以为礼容者也其君之袂谓帝乙所宠也即五也为帝乙所崇餙故谓之其君之袂也配在九二兑少震长以长从少不若以少从长之为羙也故曰不若其娣之袂良也位在乎中以贵而行极隂之盛以斯适配虽不若少徃亦必合故曰月几望吉也象曰帝乙归妹不如其娣之袂良也其位在中以贵行也音义【袂弥世反几音机又音祈荀作既】疏【正义曰帝乙归妹者六五居归妹之中独处贵位是帝王之所嫁妹也故曰帝乙归妹其君之袂不如其娣之袂良者六五虽处贵位卦是长阳之卦若以爻为人即是妇人之道故为帝乙之妹既居长卦乃是长女之象其君即五也袂衣袖也所举敛以为礼容帝王嫁妹为之崇餙故曰其君之袂也配在九二兑少震长以长从少者可以从少虽有其君崇餙之袂犹不若以少从长之为羙故曰不如其娣之袂良也月几望吉者隂而贵盛如月之近望以斯适配虽不如以少从长然以贵而行徃必合志故得吉也故曰月几望吉也象曰帝乙归妹不如其姊之袂良者释其六五虽所居贵位然长不如少也言不如少女而从于长男也其位在中以贵行也者释月几望吉也既以长适少非归妹之羙而得吉者其位在五之中以贵盛而行所徃必得合而获吉也】
　　上六女承筐无实士刲羊无血无攸利注羊谓三也处卦之穷仰无所承下又无应为女而承命则筐虚而莫之与为士而下命则刲羊而无血刲羊而无血不应所命也进退莫与故曰无攸利也象曰上六无实承虚筐也音义【刲苦圭反马云刺也一音工恵反】疏【正义曰女承筐无实士刲羊无血无攸利者女之为行以上有承顺为羙士之为功以下有应命为贵上六处卦之穷仰则无所承受故为女承筐则虚而无实又下无其应下命则无应之者故为士刲羊则干而无血故曰女承筐无实士刲羊无血则进退莫与故无所利象曰承虚筐者筐本盛币以币为实今之无实正是承捧虚筐空无所有也】
　　【离下震上】
　　丰亨王假之注大而亨者王之所至勿忧宜日中注丰之为义阐微细通夫隠滞者也为天下之主而令微隠者不亨忧未已也故至丰亨乃得勿忧也用夫丰亨不忧之徳宜处天中以徧照者也故曰宜日中也音义【丰芳忠反字林匹忠反依字作丰今竝三画犹是变体若曲下作豆礼字耳非也世人乱之久矣彖及序卦皆云大也案丰是腆厚光大之义郑云丰之言倎充满意也坎宫五世卦假庚白反至也下同马古雅反大也阐昌善反令力呈反徧音遍】疏【正义曰丰亨者丰卦名也彖及序卦皆以大训丰也然则丰者多大之名盈足之义财多徳大故谓之为丰徳大则无所不容财多则无所不济无所壅碍谓之为亨故曰丰亨王假之者假至也丰亨之道王之所尚非有王者之徳不能至之故曰王假之也勿忧宜日中者勿无也王能至于丰亨乃得无复忧虑故曰勿忧也用夫丰亨无忧之徳然后可以居临万国徧照四方如日中之时徧照天下故曰宜日中也】
　　彖曰丰大也注音阐大之大也明以动故丰王假之尚大也注大者王之所尚故至之也勿忧宜日中宜照天下也注以勿忧之徳故宜照天下也日中则昃月盈则食天地盈虚与时消息而况于人乎况于鬼神乎注丰之为用困于昃食者也施于未足则尚丰施于已盈则方溢不可以为常故具陈消息之道者也音义【昃如字孟作稷食如字或作蚀非】疏【正义曰丰大也者释卦名正是大之义也明以动故丰者此就二体释卦得名为丰之意动而不明未能光大资明以动乃能致丰故曰明以动故丰也王假之尚大也者丰大之道王所崇尚所以王能至之以能尚大故也勿忧宜日中宜照天下者日中之时徧照天下王无忧虑徳乃光被同于日中之盛故曰勿忧宜日中宜照天下也日中则昃月盈则食者此孔子因丰设戒以上言王者以丰大之徳照临天下同于日中然盛必有衰自然常理日中至盛过中则昃月满则盈过盈则食天之寒暑徃来地之陵谷迁贸盈则与时而息虚则与时而消天地日月尚不能久况于人与鬼神而能长保其盈盛乎勉令及时修徳仍戒居存虑亡也此辞先陈天地后言人神者欲以轻譬重亦先尊后卑也而日月先天地者承上宜日中之文遂言其昃食因举日月以对之然后并陈天地作文之体也注正义曰音阐大之大者阐者广之言凡物之大共有二种一者自然之大一者由人之阐使大丰之为义既阐微细则丰之称大乃阐大之大非自然之大故音之也】
　　象曰雷电皆至丰君子以折狱致刑注文明以动不失情理也音义【折之舌反防也下及注同】疏【正义曰雷电皆至丰者雷者天之威动电者天之光耀雷电俱至则威明备足以为丰也君子以折狱致刑者君子法象天威而用刑罚亦当文明以动折狱防决也防决狱讼须得虚实之情致用刑罚必得轻重之中若动而不明则滛灆斯及故君子象于此卦而折狱致刑】
　　初九遇其配主虽旬无咎徃有尚注处丰之初其配在四以阳适阳以明之动能相光大者也旬均也虽均无咎徃有尚也初四俱阳爻故曰均也象曰虽旬无咎过旬灾也注过均则争交斯叛也音义【配如字郑作妃云嘉耦曰妃旬如字均也王肃尚纯反或音唇茍作均刘昞作钧争争鬬之争下皆同】疏【正义曰遇其配主者丰者文明以动尚乎光大者也初配在四俱是阳爻以阳适阳以明之动能相光大者也故曰遇其配主也虽旬无咎徃有尚者旬均也俱是阳爻谓之为均非是隂阳相应嫌其有咎以其能相光大故虽均可以无咎而徃有嘉尚也故曰虽均无咎徃有尚也象曰过旬灾也者言势若不均则相倾夺既相倾夺则争竞乃兴而相违背灾咎至焉故曰过旬灾也注正义曰过均则争交斯叛者初四应配谓之为交若不均则初四之相交于斯乖叛矣】六二丰其蔀日中见斗徃得疑疾有孚若吉注蔀覆暧鄣光明之物也处明动之时不能自丰以光大之徳既处乎内而又以隂居隂所丰在蔀幽而无覩者也故曰丰其蔀日中见斗也日中者明之盛也斗见者闇之极也处盛明而丰其蔀故曰日中见斗不能自故徃得疑疾然履中当位处闇不邪有孚者也若辞也有孚可以其志不困于闇故获吉也象曰有孚若信以志也音义【蔀音部王廙同蒲户反王肃晋苟反畧例云大暗之谓蔀马云蔀小也郑薛作菩云小席见斗孟作见主暧音爱鄣音章又止尚反字又作障同斗见之见贤遍反下不见同邪似嗟反】疏【正义曰丰其蔀者二以隂居隂又处于内幽闇无所覩见所丰在于覆蔽故曰丰其蔀也蔀者覆暧障光明之物也日中见斗者二居离卦之中如日正中则至极盛者也处日中盛明之时而斗星显见是二之至闇使斗星见明者也处光大之世而为极闇之行譬日中而斗星见故曰日中见斗也二五俱隂二已见斗之闇不能自以自求于五徃则得见疑之疾故曰徃得疑疾也然居中履正处闇不邪是有信者也有信以自其志不困于闇故吉也故曰有孚若吉也象曰信以志者虽处幽阇而不为邪是有信以其丰大之志故得吉也】
　　九三丰其沛日中见沬折其右肱无咎注沛幡幔所以御盛光也沬微昧之明也应在上六志在乎隂虽愈乎以隂处隂亦未足以免于闇也所丰在沛日中则见沬之谓也施明则见沬而已施用则折其右肱故可以自守而已未足用也象曰丰其沛不可大事也注明不足也折其右肱终不可用也注虽有左在不足用也音义【沛夲或作旆谓幡幔也又普贝反姚云滂沛也王廙丰盖反又补赖反徐普盖反子夏作芾传云小也郑干作韦云祭祀之蔽膝沬徐武盖反又亡对反微昧之光也字林作昧亡太反云斗杓后星王肃云音妹郑作昧服防云日中而昏也子夏传云昧星之小者马同薛云辅星也肱古反姚作股幡芳袁反幔末半反御鱼吕反昧音妹】疏【正义曰丰其沛日中见沬者沛幡幔所以御盛光也沬微昧之明也以九三应在上六志在乎隂虽愈于六二以隂处隂亦未见免于闇也是所以丰在沛日中见沬也处光大之时而丰沛见沬虽愈于丰蔀见斗然施于大事终不可用假如折其右肱自守而已乃得无咎故曰折其右肱无咎象曰不可大事者当光大之时可为大事而明不足故不可为大事也终不可用者凡用事在右肱右肱既折虽有左在终不可用也】
  </div>
  <div class="pagination">
   <a href="周易注疏_page10.html">
    上一页
   </a>
   <span>
    ...
   </span>
   <a href="周易注疏_page6.html">
    6
   </a>
   <a href="周易注疏_page7.html">
    7
   </a>
   <a href="周易注疏_page8.html">
    8
   </a>
   <a href="周易注疏_page9.html">
    9
   </a>
   <a href="周易注疏_page10.html">
    10
   </a>
   <span class="current-page">
    11
   </span>
   <a href="周易注疏_page12.html">
    12
   </a>
   <a href="周易注疏_page13.html">
    13
   </a>
   <a href="周易注疏_page14.html">
    14
   </a>
   <a href="周易注疏_page15.html">
    15
   </a>
   <a href="周易注疏_page16.html">
    16
   </a>
   <a href="周易注疏_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
