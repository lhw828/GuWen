<!DOCTYPE html>
<html>
<head>
    <meta charset="UTF-8">
    <title>易翼宗 - 第 5 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 5 页/共 21 页</h1>
    <div class="content">　　传有命无咎志行也
　　否九四泰之九三也而所处之地尤善以阳居四刚而承五刚中之君相与共济亨否何疑命以四承五出纳王命柔不茹刚不吐何咎之有泰三勿恤有孚而后有福否四有命自无咎而同类且受祉语曰大旱之后易为泽所处之地然也畴也离丽也祉福也项氏安世曰泰虽极治以命乱而成否否虽极乱以有命而成泰命者天之所令君之所造道之兴废岂非天邪世之治乱岂非君邪防哉斯言
　　明王文成公答朱侍御书曰畴祉盈朝志行于众

　　九五【句】休否【句】大人吉【句】其亡其亡系于苞桑
　　传大人之吉位正当也系辞子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑
　　否至于五噫甚矣将息矣九五刚中故足济否非大人孰能与于斯乎然否之在休犹未尽也未亡者一线耳苞桑之系微矣桑非樟楠松柏之大不固磐石而系苞桑其危何如否休之际有此象也汉唐中兴不其然乎系辞传于危亡乱丁宁再三圣人之情见乎辞皆休之义也否泰之分也
　　唐陆贽收复河北后请罢兵状云国之杌绵绵连连若苞桑缀旒幸而不疎者缕矣此语可以观象

　　上九【句】倾否【句】先否后喜
　　传否终则倾何可长也
　　否极矣乱极生治否之上九泰之上六时必然泰上曰复否上曰倾倾与复正相对倾尽则泰矣故先否后喜传曰何可长言不终否也阳长而阴消也天之元为之主也
　　
　　同人于野【句】亨【句】利涉大川【句】利君子贞
　　传同人柔得位得中而应乎干曰同人同人曰同人于野亨利涉大川干行也文明以健中正而应君子正也惟君子为能通天下之志大象天与火同人君子以类族辨物序卦物不可以终否故受之以同人杂卦同人亲也
　　泰否小乾坤也以下一阴五阳一阳五阴者四而同人则其间接续者也师一阳居二而统羣阴同人一阴居二而合羣阳师众也同人亲也名卦相因同人大有干离相加覆推而成柔以二为正为中柔正居中足系两阳而外又应乎干以柔中而合健徳大同之象也故曰同人其于野涉川皆谓干也于野象其旷逺涉川象其健行旷逺者无私交健行者无沉溺故亨且利又离文明而干健九五中正而应乎二惟其中正故羣阳俱应也非君子孰能与于斯贞正也

　　初九【句】同人于门【句】无咎
　　传出门同人又谁咎也
　　刚正居下同人之初无所偏系又位在最近之地故曰门于门者于野之初也传曰出门则无门内之私二之柔中在前同之而不徇也故曰谁咎

　　六二【句】同人于宗【句】吝
　　传同人于宗吝道也
　　宗主也六二为同人主爻其在大象本以柔中而同乎羣阳大公之道也至于本爻则二与五为正应其情専一于初三四上若相离者然失同人之道矣与大象之应乎纯干者异故吝

　　九三【句】伏戎于莽【句】升其髙陵【句】三嵗不兴
　　传伏戎于莽敌刚也三嵗不兴安行也
　　卦以同为义不同则争干来同于离而三以偏暗居离之间欲败其同然干尊离明不得肆也又九三刚而不中欲与二同而二与五为应不能为同欲谋间五而刚正不敌同而不同是有戎心矣且三居下卦之上隔四望五故有升其髙陵之象然干敌刚正终不能动故三嵗不兴三嵗爻居三也不兴即伏也静而不动也故传曰安行安行犹曰潜行

　　九四【句】乘其墉【句】弗克攻【句】吉
　　传乗其墉义弗克也其吉则困而反则也
　　四亦欲同乎二而恶其専于五也墉谓三离中虚有垣象故三为其墉四乗而攻之然刚在干下尚知自反以五在上而不能逞也以五为正而不可肆也不能逞故乗墉而攻不克也不可肆故终守分逊五而吉也传曰义弗克非但势不克五尊与二为正应实有不可攻之义困而反则则知义矣

　　九五【句】同人先号咷而后笑【句】大师克【句】相遇
　　传同人之先以中直也大师相遇言相克也系辞同人先号咷而后笑子曰君子之道或出或处或黙或语二人同心其利断金同心之言其臭如兰
　　不同则忧同则喜同人之情所必至也号咷忧之切笑喜之诚先号咷者三四间之也后笑者五与二中正而应也人之不同者即争象三伏莽四乗墉阳刚设险必大师乃克既克则同而相遇矣传同人之先句连号咷后笑在内如包荒得尚乎中行拔茅征吉等句皆省文也

　　上九【句】同人于郊【句】无悔
　　传同人于郊志未得也
　　初曰门二曰宗三曰陵四曰墉五能同矣上居其外离其俦侣故曰郊又干有郊野大象国外谓之郊郊外谓之牧牧外谓之野皆旷逺之地于郊去野不逺宜同占义矣而仅曰无悔者本爻廓落无与耳未若大象之应无私也于野者文明以健刚中而应能通天下之志于郊则于野有间矣明健不足刚而不中九三不应虽无所悔而实未能通天下之志也故传曰志未得象传志字正对彖传志字

　　大有【句】元【句】亨
　　传大有柔得尊位大中而上下应之曰大有其徳刚健而文明应乎天而时行是以元亨大象火在天上大有君子以遏恶扬善顺天休命序卦与人同者物必归焉故受之以大有杂卦大有众也
　　同人之覆也阳大阴小大谓阳六五柔尊得中上下交应五阳皆其所有故曰大有也干刚健离文明干三阳应离六五与天相应时中而行所以元善而亨通也干曰元亨利贞大有曰元亨离明天上与天同体矣
　　程子曰卦之才可以元亨也凡卦徳有卦名自有其义者如比吉谦亨是也有因其卦义便为训戒者如师贞丈人吉同人于野亨是也有以其卦才而言者大有元亨是也由刚健文明应天时行故能元亨也

　　初九【句】无交害【句】匪咎【句】艰则无咎
　　传大有初九无交害也
　　五阳皆为六五之有初去五尚逺不能相与故无交然阳刚在初不涉物累故亦无害不求不忮非有咎也其所以无交害者刚以守之也艰也斯无咎之道六五曰厥孚交如威如羣阳皆孚也此曰无交害逺于五也

　　九二【句】大车以载【句】有攸住【句】无咎【车蜀才本作舆】
　　传大车以载积中不败也
　　阳刚得中正应六五能成其有若大车之载物中广能积满而不溢足以任重致逺故往而无咎

　　九三【句】公用亨于天子【句】小人弗克【亨虞氏作享与春秋传合】传公用亨于天子小人害也
　　本义亨春秋传作享谓朝献也古者亨通之亨享献之享烹餁之烹皆作亨确不可易先儒作亨通之亨者泥于字也当大有之时居上下之交二有大车之载往四有匪彭之无咎则三以干下之上而上交离明宜其为公也为亨于天子也虽地处偏隘刚柔之际不无小人之害然健以明继不能胜也亦不可不慎也亨之成不成重有闗于大有之时也象传分明程传谓小人处之则専其富有以为私本义谓小人无刚正之徳虽得此爻不能当俱不协来瞿塘知四之阻为小人而又以离为兵戈之象亦凿

　　九四【句】匪其彭【句】无咎
　　传匪其彭无咎明辨晳也
　　程传曰彭盛多之貌诗载驱云行人彭彭行人盛多之状雅大明云驷騵彭彭言武王戎马之盛也沈氏该曰谦少自居而惧以戒其盛得明哲保身之义故无咎按四连三阳而进彭彭然盛之貌也四多惧以刚下柔戒惧谦退不有其有彭彭然者匪其有也明于义理之至也故无咎沈氏深得象传意

　　六五【句】厥孚交如【句】威如吉
　　传厥孚交如信以发志也威如之吉易而无备也六五虚中九二诚应五虚中而信于下二志实而应乎上上下交孚之象也书曰元首明哉股肱良哉大有之交也二应而五阳俱应矣故曰厥孚交如斯时也恭己南面礼明乐备坦易明白不大声色离当文明故曰威如先儒威如句作戒辞未详圣传

　　上九【句】自天祐之【句】吉无不利
　　传大有上吉自天祐也系辞易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也六五有乎大者也羣阳大之有乎五者也上吉大之极而六五柔中实与亲信上刚从柔思顺乎五当有之极不自有其有而为六五有心知六五之贤而尚而信且顺之相得之深有之成也故曰自天祐之吉无不利而传曰大有上吉自天祐也言上之所以吉也系辞传所谓履信思乎顺又以尚贤者正相发明本义曰大有之世以刚居上而能下从六五是能履信思顺而尚贤也经传聮贯无复疑义而郭氏雍郑氏汝谐俱谓履信思顺为六五之事而特于上九发之以见其有失爻义矣
　　
　　谦【句】亨【句】君子有终
　　传谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也大象地中有山谦君子以裒多益寡称物平施系辞谦徳之柄也谦尊而光谦以制礼序卦有大者不可以盈故受之以谦杂卦谦轻
　　同人大有皆一阴五阳见于泰否之后谦豫则皆一阳五阴坤艮反覆相推而成者自然相因之序也为卦上坤下艮地卑居上山髙居下坤顺艮止艮九三一阳止于坤顺之下皆不自尊亢之象故名曰谦天地之体用人鬼之性情皆以谦为贵其徳足为众之所归故有亨道是谦之所以亨由艮之一阳止于众阴之间尊而终见其光卑而终不可逾故曰君子有终

　　初六【句】谦谦君子【句】用涉大川【句】吉
　　传谦谦君子卑以自牧也
　　六在谦初以谦自治者谦而又谦敬谨之至用涉危险必克有济故吉止而顺以柔处初涉险不陷即涉川之义不必互体震坎隔爻取象

　　六二【句】鸣谦【句】贞吉
　　传鸣谦贞吉中心得也
　　鸣和于外也柔顺中正与三相得三为谦之主鸣谦鸣三之谦也同声相应同气相求声气不孤得心应响有不啻若自其口出者矣故为鸣谦惟其中正故贞且吉苏氏轼曰雄鸣则雌应故易以阴阳唱和寄之于鸣谦之所以为谦者三六二其邻也上六其配也故皆和之而鸣于谦来氏取小过飞鸟之象为鸣不若此条得卦之主

　　九三【句】劳谦【句】君子有终【句】吉
　　传劳谦君子万民服也系辞劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　三刚徳艮体居下之上为羣阴之所归有功于民者也而止于坤顺之际不傲上不凌下所谓谦尊而光卑而不可逾者此君子也其有终也万民之所以服也故吉系辞传有功谓已成之功即劳也故下云语以其功下人者也来氏取象互坎分别功先劳后失传意

　　六四【句】无不利【句】防谦
　　传无不利防谦不违则也
　　上有柔中之君四下之而不亢故无不利然三者谦之主爻以刚下柔谦之所以为谦也诸爻之谦视之为则四之所以无不利者当发挥乎三之谦也二承三上应三皆得鸣三之谦四乗三当发挥乎三之谦观传所谓不违则者爻义甚明本义于防谦另作戒辞来氏解为防者裂也避阳而去之俱非圣传意

　　六五【句】不富以其邻【句】利用侵伐【句】无不利
　　传利用侵伐征不服也
　　柔中居尊虚其中不有其富也羣阴同类邻也能左右之曰以不有其富而急其邻众可用矣六五之谦众人所服有不服者不成谦也用众征之自无不利不必如来氏以中爻之变离为兵戈也其不服者与万民之服异志不得已而伐之耳然以六五之不有其富则亦谦之亨者也他事俱无不利

　　上六【句】鸣谦【句】利用行师征邑国
　　传鸣谦志未得也可用行师征邑国也
　　三谦之主也二既鸣谦矣中而比近故心相得上与三应亦从而鸣之无如位髙不中恭俭岂以声音笑貌为哉过谦之则而鸣之是为不善鸣矣位髙也不中也志未得也以之行师征邑国则【阙】　顺极故可用也邑国私属正内也

　　易翼宗卷二
<经部,易类,易翼宗>
　　钦定四库全书
　　易翼宗卷三
　　湖北巡抚晏斯盛撰
</div>
    <div class="pagination">
<a href="易翼宗_page4.html">上一页</a><a href="易翼宗.html">1</a><a href="易翼宗_page2.html">2</a><a href="易翼宗_page3.html">3</a><a href="易翼宗_page4.html">4</a><span class="current-page">5</span><a href="易翼宗_page6.html">6</a><a href="易翼宗_page7.html">7</a><a href="易翼宗_page8.html">8</a><a href="易翼宗_page9.html">9</a><a href="易翼宗_page10.html">10</a><span>...</span><a href="易翼宗_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
