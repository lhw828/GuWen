<!DOCTYPE html>
<html>
<head>
    <meta charset="UTF-8">
    <title>周易象辞 - 第 7 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易象辞 - 第 7 页/共 38 页</h1>
    <div class="content">　　阳气外固隂气内敛阳包乎隂之外隂之敛束在内者渐渐解散则为风风行天上隂阳之气涣然离析其所畜积者小矣故云小畜君子观于此象恐巧言令色表襮于外则中之蕴畜或寡故凡容貎辞气发为彬彬彧彧之文采无不本诸心性之至徳抑且久而不息壹而不襍专其懿美也诗好是懿徳书徽柔懿恭是也懿文徳其所蕴畜莫测其涯涘矣
　　懿专久而美也从壹从久从心人心能专壹而不
　　贰悠久而不息其为美也蕴于中心而征于词色岂色庄者乎小篆从欠者久之譌俗楷从次则纵恣矣乌能专而美
　　初九复自道何其咎吉
　　天本上者也髙而无际今在下卦之初亦云卑而下矣盖以其气或升或降降必复升升必复降往来反复而不已此天之常道也不以在下而为卑不以在上而为髙君子之于时也不以穷约而自困不以通达而自侈其道自若也上有四之正应从此复升有何躁进之咎但见其吉而已
　　道路也从人从行道在于地不行则地已茅塞之
　　矣行则为道用之而成路也大哉圣人之道非虚位也非虚理也待其人而后行行则始可谓之道或作从辵从首言首之所向足之所履者是也分隶用
　　之与馗同意复见复卦
　　象曰复自道其义吉也
　　初阳既下复将由此道而上升其义如是固应得吉道路也义人路也大道正路天下共由惟君子知
　　之义者宜也随时得冝以合乎道
　　九二牵复吉
　　三阳同体进则俱进初应四将复上矣二亦牵连而复盖初四正应上与小心忠荩之大臣遇二五同徳上与阳刚中正之君遇牵连往复致君泽民自能得吉　陇陌之往来与途路不同途路之行一过而已畦塍町畔日事耕耔一日之内倐来倐去其行如织故两爻皆言复复重复往来之意
　　牵引前也象以縻引牛　指軶从　索之省与畜
　　同事
　　象曰牵复在中亦不自失也
　　九二有刚中之徳进以礼退以义非漫然随人者岂虞其因人之牵引而自失其守也
　　九三舆説辐夫妻反目
　　下卦三阳一体为舆甚壮防木善入委积过多重不能行二三并位牵者反在于后三五同功挛如者系之于前有不进之象故云舆説辐三老夫四长女隂阳宻比有夫妻之象然以柔乘刚夫制于妻又非正应而异体睽隔有反目之象反目者目上视而作怒容也　卦之六爻惟舆説辐有不进之义天云西起防风东作云却于风而不能成雨者以其不能逆风而升也上下相介故有此象不可以此总括他文辐轮轑也从车从畐老子三十辐共一毂辐乃轮
　　中四出之木中宻外疎本附于毂末缀于轮　反覆也从厂从又厂有倾侧之义以手反之使归于正也通为背畔之用古作　一又即寸之意　目主视之官也象形小篆省作目便于附文之结搆
　　象曰夫妻反目不能正室也
　　柔能制刚隂能制阳妻能制夫天下之常事也原其始不过一念溺爱之私耳爱之至则惟恐拂其意而生畏至于畏则行止之权专于妇人矣虽怒目反视岂能变其积渐哉所谓身不行道不行于妻子其身不正不能正其室家者也
　　室堂之内曰室从宀从至言屋之幽深者于此而
　　至矣古作　象四面皆壁前有牖以通明以人所栖息之处故借为妻之称
　　六四有孚血去惕出无咎【血当作洫】
　　以一隂得位居上下五阳之间而阳皆应之五阳刚中正四柔顺辅弼得君甚专苟非诚信之相孚何能有是士君子处畎畮而乐道独善其身其济世利民之志固未尝少离于怀也今既得君民之交孚则已不亲乎沟洫而去之矣去则出而有为矣夫隠居躬耕穷约自修其事易出而兼善天下任大责重其事难必危惧以图之兢业以行之不以出为喜而以出为惕乃得无咎　血为人身之至宝与气并行断无可弃去之理去则死矣不得已而曲为之説曰去其伤害伤害何可言血总皆洫字之假借不加偏旁遂有此譌与屯上需四涣上同也畜有以牛治田之象故彖言宻云不雨自我西郊其为沟洫无疑雨之所阻在风四本风主至此则孚于上下而无害于稼穑矣惕者人心之戒慎恐惧终身不可忘者何云可出从来注传含糊影响俱未为得
　　厺人相违也从大【即人也】从乙【柳匡也】言人将有他往
　　必备糇粮实于乙以随行也庄生云三月聚粮皆此意也
　　象曰有孚惕出上合志也
　　士君子之出处既度于已必审于君已有其才与徳君不能用虽出何为四之有孚惕出与上志同道合无不济矣
　　九五有孚挛如富以其邻
　　小畜之君畜养天下人民者也是岂一手一足之力所能胜乎必有亲信之大臣与之相孚彼此之诚意两相维系而不可解有孚挛如之象也君以臣为邻书臣哉邻哉邻哉臣哉是也人君而知稼穑之艰难急农事而贵五谷民可使富也民富则君富矣君富非为逸乐之资而独安侈泰亦将推及臣邻臣邻复及于庶则民可长畜而我之富亦可长守矣挛系也象三丝交结之形聮恋二字通借用之小
　　篆作　从言者中糸之譌加手者赘也　富备也厚也从宀居室之意从畐饮食之意古者有徳而后有爵有爵而后有禄有禄者为富始可不畜牛羊不事耕耘居室而享饮食也　邻五家为邻从邑从防言邑人比户而居灯火烟炊相接续也借为相近之称臣近君故为臣邻古作吅从二围象防邦城□比屋垣墙之形
　　象曰有孚挛如不独富也
　　民富而后君富君富则臣邻俱富矣岂一人之独乐乎独富者庶民所不忍为而人君忍为之乎财聚民散独夫之事也
　　上九既雨既处尚徳载妇【句】贞厉月几望君子征凶【雨句处句妇句】
　　风过则雨来向所谓宻云者至此而既雨矣向所谓尚往者至此而处矣昔之勤劳幸而逢年可以安享凡为民者无不沐君上畜养之徳衣食已足婚姻以时向所谓説辐之牛车至此而修之以载妇矣家之不造恒起于妇人有室有家男女之正然不可不知所危厉也向所谓反目之妻至此载妇者当以为鉴戒也妇之于夫臣之于君有日与月之象月望则食而至于晦几望者言将及于望也持满守盈惟恐其过盛君子于此尚欲有所往其凶必矣　或问贞厉以下继之月几望君子征凶二语似与上文不相连贯亦与全卦不甚闗切何也曰君子爱养生民饱食暖衣云既富矣恐其不能持满守盈至有越分之事则近于禽兽将思所以教之申孝弟而兴礼义也月望则食征何为乎
　　既小食也从□从旡【反欠也】人食后谷气克盛元气
　　未舒转之时谓之小食者言少食则不至于逆气矣以释文寓戒也借为凡事已成之用　处止也从夊老人持丈之形从儿人所凭倚之器指老人凭儿而安居之意转去声为所止之地加虍作　为虑事处置之用　载乘也车任物也从车愚按车之制也本为军旅之用所以天子曰万乘诸侯曰千乘大夫曰百乘籀文　车以两轮而建双戈戈本车中所有之物是载但谐才声不当从也凡属军中需用者悉以兵车载之若斧斤釡甑米粟材木等类总指为才也借为记载载言行也转上声殷人以岁为载记年重叠如车之载也　望月正与日相对而灮周徧也从月从亡从壬【挺】王者日之将沉月之初升两相举于地端也亡者月盈则食从此而至于消亡也以其东西对面故借为瞻望之用转平声义同
　　象曰既雨既处徳积载也君子征凶有所疑也
　　既雨既处者食畜养之徳家有蕴积可以载妇也君子征凶者物忌盈满往则有疑之者矣疑不可居也君臣疑则畔夫妇疑则睽
　　【泽下天上】履
　　比有庶象小畜有富象履有教象衣食足而知礼义富而后可教也诗曰既富方谷是矣履之所以次小畜也人之践履各有章程无过不及此礼之贵乎中庸也子臣弟友当然之则愚夫愚妇可勉强孝忠敬信及其至虽圣人亦不能无憾当其制度则刚正而不可逾越至于持循则悦乐而无所痛苦履虎尾者如临深渊如履薄冰之谓也不咥人亨者礼之用和为贵之谓也和也者天下之达道也达道者何君子所履也割礼传之大学中庸两篇而孤行之盖由视礼为麤迹而别求性与天道不可闻之微防以为上达至使慎独未发纷纷聚讼岂知一日克已复礼天下归仁恐非麤迹所能臻者大学之修齐治平中庸直至参赞位育无声无臭亦只形容礼之至极尔今欲割去本原别寻妙几何其不入于释氏也其卦上天下泽天至髙泽至卑乃位置之本然絶非安排凑集之事泽气通乎天则为云为雾上输于无际天气通乎泽秋季而水泉涸春孟而水泉动夏泽反寒冬泽反燠下亦入于无际其分虽县其情实通位连西北同为金体从革以变其习锻鋉以坚其性以之型范则不易以之利用则不阿金磨水止灮明焕发文采可观或曰水泽一也天水则违而为讼天泽则和而为履其故何也曰行者为水行则形相背而气相隔止者为泽止则形相并而气相贯天与水违行指其行也上天下泽言其定也西北正北虽并立而从此分也正西西北既并列而永不移也人之饱食暖衣逸居无教则近于禽兽圣人忧之故制为仪文度数登降揖逊之法父子始能亲长防始能序男女始能别使动静食息尽有常经须臾不可离不睹不闻不敢怠如天行之健无时而或息如兑悦之和无往而弗宜上为践迹徳之基也下为承借温恭之至也以悦承刚衣冠可以化强暴以刚制悦不流所以节和行上之化下惟礼可以巳之下之格上尽礼不以为谄庄生云料虎头几不免虎口又曰虎媚养己者顺也虎至不仁避其凶锋而顺之亦有御之之术忧患九徳以履为首文王之小心羑里自释孔子之歌匡围自解有礼者死地可生无礼者胡不遄死圣人处忧患惟礼而已礼欲让不欲僭礼欲平易不欲崎岖初二得之礼欲敬慎不欲恣肆三畔之四得之礼欲回顾不欲果决上得之五失之　二体六爻合而观之有两履始终之象初素履履之新成者未曽践地尚洁白而不受汚也二履道着而行路者也三眇视跛履不审燥湿不择夷险蹂躙其履者也四履愬愬爱惜其履择地而蹈者也五夬履践踏既久破坏缺损者也上视履履已敝而脱去之回顾残败之形计其所着之年月与其所行之道路而追惜之者也圣人以动容周旋之盛徳寓意于一履之微使人观玩而然神矣哉
　　履虎尾不咥人亨
　　人生有身即有动止有动止斯有容仪动容周旋中礼即为盛徳非因待人接物而始生非因不睹不闻而可忽发于身则为喜怒哀乐征诸事则为三百三千然非临时所能卒办必私居独处常若见大宾承大祭庄敬严肃养之有素而后泛应曲当举错合宜卦不言礼而言履言礼恐人有违之之时言履则动静食息莫非履也履者足之所蹈也在上之事也履者承借于人者也在下之事也守身絜矩前后左右无不在其中其所操持岂有他道惟戒慎恐惧而已常人之情肆多而敬寡一暴十寒礼不足以胜已故以戒慎恐惧为难君子立身有敬而无肆纯一不杂已尽克而礼尽复故以戒慎恐惧为乐履虎尾危之至也不咥人和之至也从戒慎恐惧而来然后能动容周旋中礼庄生所云入水不濡入火不热兽不乱羣鸟不乱行至人无死地者也蛮貊可行九夷何陋礼之谓也礼有不亨者乎
　　履足所依也从尸従彳从夂从舟履物为践履于
　　物为借尸者人坐也彳者人行也指在上之践履夊者缓以随人也指在下之借履舟者上乘之下承之有以将敬庶无径行直遂之嫌然取义繁琐古文从页从足从舟作　页指乘足指承舟指载义亦相类虎猛兽也象形禀西方金气而生其性刚暴夜行
　　以一目放灮一目视物　尾鸟兽尻后垂毛从尸从【毛之倒也】人之生也直以首足定上下鸟兽之生也横
　　以头尾定先后　咥大笑也从口从至人大笑则口开之至诗咥其笑矣读许既切转入声借为噬啮之用
　　彖曰履柔履刚也説而应乎干是以履虎尾不咥人亨刚中正履帝位而不疚灮明也
　　履者干刚兑柔兑以一隂当干之介柔为之借履而刚践履之是柔履于刚也刚柔相得人情和乐非勉强矫柔之所能为自然而然合乎天则下以説而上应乎干是以履虎尾而能不咥人故亨也天下之制度文章无不定于人君以之化民而成俗靡然听从奉为一代之典则莫敢非议如不善而莫之违也如礼何有徳无位不敢制礼作乐人所共知有其位而无其徳自以为徳侔天地功冠古今无道行之贵极无位厉民自养以昧昧之心胸行狂乱之政事而皆指之曰礼曰礼是礼也夫谁得而正之乎九五以刚居中而得正有其徳矣履乎帝位有其位矣不偏不倚无邪无曲施于近者不媿心加于逺者不病民可以祖述可以宪章圣人而为天子始能不疚夫富贵之习染最足以愚人耳目淫于声色心志汨于骄侈自以为是不悟其昏迷岂知圣王之心金镕水止内藏灮明先洞烛夫髙卑之理民物之情故能举而错之以成彬彬郁郁之盛小大由之尽善尽美也礼岂易言哉
　　帝王天下之号也从二【上】从凵从□上者指始祖
　　也凵者指所生之系有长有次也□者反出也古者三皇五帝之子孙列于天下尽为诸侯视其徳之盛大则朝觐讼狱归之即践天子之位皆此三皇五帝之枝庶也自后之天子遥奉其始祖之号曰帝言由上之苗裔迭出而君临天下也与皇之义大畧相同皇从白从王言今日之王其所自出也观禘祭推
　　始祖所自出之帝而配享以始祖其义恍然可见矣皆后人追崇之称与考祢同例降及暴秦西戎鄙人不知礼义惟以纵恣骄矜夸示得意见七国已僭为王遂轻薄其名号事不师古合皇帝为一而称之欲以度越生人为盛典岂知僭拟死者之不祥乎借为天之主宰以王者称天子故天如帝也又为果鼻之称以华咢附于枝干枝干发于根本如人出于祖考祖考出于始祖也杨桓以谓象端拱垂裳之形迂疏无义魏子才辈宗之可发知音之一哂者或曰尧舜称帝见于生前唐虞子孙俱未尝有天下追崇之説疑未尽然曰是不可以臆説定也子未学书乎书云粤若稽古帝尧则称帝尧帝舜亦后日之史臣追述之也夫言稽古应非望见顔色得闻声音者矣唐虞至徳极治其子孙自宜迭有天下故史臣称之如昔之皇昔之帝也禹之传子亦是开辟一大变故愚夫愚妇惊骇耳目有徳衰之谤宇宙之事日趋日新尧舜之不为始祖自出之帝时为之也史臣岂能预定而逆料乎　疚病也从疒从久人病不愈久于牀席也
　　象曰上天下泽履君子以辩上下定民志
　　上者莫上于天不可攀援而及下者莫下于泽不可践踏而至气则往来相连贯分则斩截而无容假借干兑皆金为正秋之令天气严肃日月星辰之象俱灮采而焕发泽体澄清涟漪纹縠之形俱明彻而溶净干之三刚临涖兑之一柔承之为上下之介其下两阳不敢僭越髙卑贵贱之位始县絶而不淆所以为履君子体其象爵于天下视徳之厚薄而分等级禄于国中视功之大小而为隆杀农工商贾与庶人在官各当其职无才弱而尸位者无勤劳而艰食者徳称夫位功称夫禄上无陵下之意下无僭上之心豪强不得事兼并贪顽无从兴怨望上下既辩终身安之民无出位之思而志定矣夫势驱威逼未尝不辩上下也然而下之功徳或优于上上之才能或逊于下则民不服不服则生觊觎觊觎则图侥幸其志飜覆胡能有定惟九徳六徳之无愆卿大夫士之各当则人人不愿乎其外矣
　　辩别也从五从十匀上下之规模齐八方之风气
　　南北东西无思不服以斯释履真觉斩然不乱截然无过不及而定民志之义亦可想见小篆飜作辩辩狱辞也其义晦矣　定安也从宀从正营宫室而先辨方位也二十八经星曰营室曰东壁十月昏中正当午位古人视之为营造时候定其方向诗定之方中是也借凡寜静不动之称
　　初九素履往无咎
　　居泽之下其体最洁在卦之初其行不染君子素位而行率性而履不加文饰粲然可观以之往也天真不襍于物欲习尚不累其神明何咎之有　有素质然后可施文采有素心然后可加礼让言绘事后素即知礼后素在履先奢寜俭易寜戚正素履之谓礼之本也　素履往如孺子之爱亲敬兄絶无仪文度数而至性真情种种合礼圣人制礼不过因是而品节之尔
　　素白致缯也丝之本色从【垂】从糸丝之初出未
　　经洗练垂挂于架上之时借为凡淡雅质朴之用
　　象曰素履之往独行愿也
　　五色采章必有所借而显惟素者无借于外而自呈其质色已烂然而不可揜矣初之素履率其天真独行所愿虽制度仪文之未足从此踵事増华无乎不宜
　　愿人头也从页从原人以头为本有所期望则頫
　　首而思及乎既得则喜説见于顔□
　　九二履道坦坦幽人贞吉
　　大道在天地间本荡平正直小大共由者乌得有竒衺回遹之事二居下卦之中薮泽与庙廊相隔修身秉礼草野之君子胸藏今古动有羽仪从容率履道路寛衍如砥如矢无险巇以动其心无隠怪以干其学坦坦而行闲居独处得幽人之正云胡不吉　人生天地之中无论在朝在野持已与人须臾不可违礼动静语黙皆所阅歴即皆有礼大而孝弟忠信小而登降揖逊事事合宜即为圣道峻极于天小人惟谨于明庭广众而怠忽于闲居独处坦坦幽人即慎独君子也养其未发之中以待中节之用修其达道坦坦无碍与避世傲物者异矣
　　坦安也从土从旦地以山水土为质山水俱有险
　　阻惟土平易隂雨昏夜道路艰难惟旭旦之时明彻而无蔽　幽隠也从【即幽字】从山古但作　从两幺【么】言么者微眇之至又加一么则微而更微矣与幽僻通用后人以幽僻之处无如山因加山以别之而微眇之反借用此其字遂废
　　象曰幽人贞吉中不自乱也
　　世之理乱不可知其所遭逢虽圣人亦无如之何惟幽人之贞吉怀藏中徳世治固先自治以待出而有为即世乱而施于一身一家天秩天序自有仪文不随运数所推移者此之谓不自乱　处当路而动心为富贵所淫也居穷约而失守为贫贱所移也遇蛮貊而不行遭患难而不振皆不能自治者也不能自治则先自乱矣乌能治人
　　六三眇能视破能履履虎尾咥人凶武人为于大君卦五刚而一柔当上下之介为悦之主侵上攘下自谓明于内外之故达于髙卑之道欲臆度情文以创制典礼如眇者而谓能视眇虽不瞽然眇之所视其见几何如破者而谓能履跛虽不痿痹然跛之所履其行几何无敬畏之心有恣肆之意其科条制度罔民厉民无所不至乃号于天下后世曰此典章法则也必欲奉而行之莫敢救正是履虎尾而咥人犹孟子云率兽而食人也不凶何待彼徒知虎虐在首项短而搏不及尾竟不虞虎之能跃身向后乎徒知梃刃之能杀人礼法所以安民者也何能为害竟不识苛政之猛于虎乎其故何也三五同功五为大君三为説主凡五之所施设三为之也三实武人代大君而有所作为眇视跛履自以为是履虎咥人方以为快武人残暴荡灭彛偷败坏礼节反以为礼难矣三当兑口在泽之上与天相接不得志则甘言善语以求説人得志则言莫予违以求自説泽欲升天其气悍猛滔滔漭漭其象隂晦于最有辨别之际现混襍纷纭之象三非大君之位虽易道变化不可拘泥就履而言有五之夬履当位已是为帝不容一卦有二天子盖履之成卦在三三有专制之象为于大君乃盗窃神器而作威作福者也故又知咥人之凶非虎咥武人是武人为虎以咥人也终必自咥不必言矣　眇一目少也从目从少借为忽畧之用谓见不详审而忽畧之也　视瞻也从示从见示者昭著而易见一举而即得之古作　眡从目从氐有细察端详之意周礼皆用之古又省作眎　跛行不正也从足从皮人患足疾其肉损削惟皮裹足而已其行惟任一足而倾畸也　武除暴禁乱之称从戈从止用干戈以止暴乱三代鼎彛多从戈从亾【无】谐声言不用干戈而自能戢众有神武不杀之义观此二字悍猛之夫欲盗其名未可也
　　象曰眇能视不足以有明也跛能履不足以与行也咥人之凶位不当也武人为于大君志刚也
　　眇而能视虽亦有所见不足以尽其审察之量岂得谓之有其明跛而能履虽亦可举趾不足以同于步趋之事岂得因此与其行小人处非其据遗祸于天下至有咥人之凶位逾于分不相当也武人而大君信任之得以有为志虽强悍无有温和之气流行于情文事物之中格格不入太刚则折岂可云履当田相值也从田从尚尚配也古者上田每季一
　　耕中田二季一耕下田三季一耕则地力有休息其所获始足以相值孟子易其田畴言变易而迭耕之与当同义
　　九四履虎尾愬愬终吉
　　越兑而干四刚正履三柔宜其平易而无险难然泽深莫测金刚难犯履虎尾之危也操持以敬惧之心有不得其当则逆于已而求之取于人而得之愬愬之谓也久而不忘终必得吉　四当上下之交正损益情文之际几微之或失其见逺加民害将有不胜言者矣阳为君子质刚而志柔质刚则磨折不能变志柔则委曲而详尽以戒慎恐惧行之自无偾败隂为小人质柔而志刚质柔则随时迁徙而无定向志刚则卤莽灭裂而无忌惮以麤疎暴慢行之未有不颠覆者也三四当人位仰观俯察俱其所事又当天泽之介上下由此而辩民志由此而定任大责重故皆以彖辞之履虎尾归之四才称其位犹小心谨畏而愬愬三位逾于才犹自为能视能履而咥人欲知君子小人之分无他敬肆而已矣　愬逆于心而求通也从心从朔朔者月逆于日自此而明渐生人心恐惧如月暗之借灮于日也説文即诉字诉告也声义俱同孟子赴诉于王用之今转声谐朔读若塞者非是诉从言从省逆而告之也然以字义推之一从心一从言自有不同
　　象曰愬愬终吉志行也
　　履不处以和行能敬畏则所适皆宜凡其经纬弛张平生畜积之志俱可实见之行事矣则愬愬者岂徒为此不能之状哉
　　九五夬履贞厉
　　刚中正而履帝位且有光明之用欲行则行欲止则止独断于心无所疑惑施之政事无敢阻碍若是乎履之果决也五本天位原为至髙而所履者又为泽临深以为髙孰有亢之者乎履当敬畏详审决然而行危莫甚焉虽以五之正犹可厉也　非天子不议礼不制度不考文是其权必归之上焉者上焉者而惟言莫违其议礼制度考文岂能尽当周公之大圣其制礼也思兼三王仰而思之夜以继日可谓其难其慎矣夫子犹曰行夏时乘殷辂服周冕舞韶乐佀于此尚有所损益也夫子能言夏殷之礼而曰今用从周周礼尽在鲁而入庙毎问不欲观禘若有微辞焉况下于此者乎罔谓一代之兴改止朔易服色以愚庸夫之耳目遂欲天下后世奉而行之称圣称明比之典谟示为必不可易之经常谁得起而正之不亦渎乱也乎此九五之夬履而危厉也　履之天泽交故可履交则天将下泽将上易位而为夬故言夬履夬义详夬卦
　　象曰夬履贞厉位正当也
　　三位不当而妄作妾为其祸乱固如彼矣五位正当惟恐出之轻忽行之果决匡救者鲜奉行者多则天地之大寳适所以成人君之危殆或曰五位正当履帝位而不疚者也何为其然曰履者礼也制礼作乐圣人犹病诸惟宜慎重无所用其果决故周公孔子各以相戒
　　上九视履考祥其旋元吉
　　处位既髙所见甚逺在卦之终为时又久必择之精审之确视而后履当其方履之时则施无臲卼行无颠踬及其既履之后而考核其已往尽能自慊一一皆祯祥之善迹昔之兢业持循者至此而从心不逾周旋中礼前后左右动静语黙无非至化之流天地位万物育又何加焉吉孰有大于此者　履之于人其刚方不可越如虎尾之危其克已归仁和説之至极于其旋元吉旋者游行自在东西南北任其所之触处皆礼所在皆和君子从戒慎恐惧阅歴而来始能乐以忘忧不知老之将至小人闲居纵恣践履陵轹及其衰老回顾所言所行汗顔自媿嗟何及矣考老也从老省从丂【攷】言人自少至老其言行俱
　　可考核称述也父死称考正命而死曰考终命小篆作　古文老象形小篆会意借为考核考迹当用攷祥福也从示从羊祯祥灾祥通谓之祥古者人君
　　遇祯祥谦让不遑不敢遽当皇天之宠眷遇灾祥则罪已修省以畏天心之震怒从羊者以特羊告于宗庙社稷也　旋周旋旗之指麾也从防【偃】从足人之进退在足足之举动随旌旗而盘旋也
　　象曰元吉在上大有庆也
　　元吉在履之上者非一事之美一行之善也考其平生之所践履皆中礼而中节其为庆也不止于福履绥之而已曰大有者非常之庆也
　　庆行贺人也从鹿嘉礼以鹿为贽从心恭敬在中
　　从夊安行而踵门也借凡可喜之用转平声读若腔易传叶韵皆当如此读
　　小畜履俱一隂居上下之介为成卦主畜四惕出惧有事也履三能视履喜有事也惧则无咎喜则凶初上两爻君子征凶在上不可进素履无咎在下宜往也复自道循道而行之始其旋履之终也畜二之牵五之挛至履二坦坦五之夬恩私系恋俱于此而扫除决断矣克已复礼拨开宻云就于灮明之象也







</div>
    <div class="pagination">
<a href="周易象辞_page6.html">上一页</a><span>...</span><a href="周易象辞_page2.html">2</a><a href="周易象辞_page3.html">3</a><a href="周易象辞_page4.html">4</a><a href="周易象辞_page5.html">5</a><a href="周易象辞_page6.html">6</a><span class="current-page">7</span><a href="周易象辞_page8.html">8</a><a href="周易象辞_page9.html">9</a><a href="周易象辞_page10.html">10</a><a href="周易象辞_page11.html">11</a><a href="周易象辞_page12.html">12</a><span>...</span><a href="周易象辞_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
