<!DOCTYPE html>
<html>
<head>
    <meta charset="UTF-8">
    <title>田间易学 - 第 32 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>田间易学 - 第 32 页/共 36 页</h1>
    <div class="content">

　　日间易学卷七
<经部,易类,田间易学>
　　钦定四库全书
　　田间易学卷八
　　桐城　钱澄之　撰
　　系辞下传
　　孔疏　此篇章数诸儒不同刘谳为十二章以对上系十二章也周氏庄氏并为九章【第一起八卦成列至禁民为非曰义第二起古者庖羲至葢取诸夬第三起易者象也至徳之盛也第四起困于石至勿恒凶第五起乾坤其易之门至失得之报第六起易之兴也至巽以行权第七起易之为书至思过半矣第八起二与四至易之道也第九起夫干天下之至健也至其辞屈】
　　八卦成列象在其中矣因而重之爻在其中矣
　　孔疏　象亦有爻爻亦有象所以象独在卦爻独在重者卦则爻少而象多重则爻多而象少故在卦举象在重论爻也　本义　成列谓干一兑二离三震四巽五坎六艮七坤八之类象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也【王景孟曰圣人因象以设卦则象在卦先设卦以立象则象在卦中　订诂曰八卦成列指三画卦而言上篇所言两仪生四象四象生八卦是也八卦象未备也而六十四卦之象皆以八卦分合取之故曰在其中因此八卦每一卦各以八卦加于其上以成六画之卦每卦六爻而三百八十四爻之义尽在此因重中矣】
　　刚柔相推变在其中矣系辞焉而命之动在其中矣孔疏　上篇言刚柔相推而生变化是变化之道在刚柔相推之中论其气谓之隂阳语其体谓之刚柔本义　刚柔相推而卦爻之变往来交错无不可
　　见圣人因其如此而皆系之辞以命其吉凶则占者所值当动之爻象亦不出乎此矣【蔡虚斋曰自一画倍而为三则象已具自三画重而为六则爻以备即是以观刚柔二者迭相推荡而卦爻之变往来交错无不可见此据六十四卦而言总是一每生二一隂一阳只管相挨出来而变即在是矣变字指隂阳相错説未説到卜筮之变处卜筮之变则下文所谓动者也　刚柔相推以横言不以直言若以直言便是卦变柔上刚下之义非作易之本防矣　变就卦言动以蓍言　系辞焉而命之命告也此时只谓之辞未谓之占动后方见占系辞命之非动也然动已在其中矣时论曰变在其中未即变也动在其中未即动也见易曰刚柔相推如干推一画与坤而成三女坤推一画与干而成三男以至六十四卦无非相推而成刚往则柔来柔往则刚来往来不穷变化之道也伏羲未尝言变而变在其中矣文周因其变乃逐卦逐爻而系之辞命以吉凶悔吝未尝动也而动在其中矣不动不占虽有变者必占其动葢变之中又有动者矣　爻象不变则占者无以见其动矣占非其动则爻象无所用其变矣故有变以待动此爻象之体有动以用变此爻象之用】
　　【今按卦有六画而名爻爻者六位隂阳相间之谓也三画之卦则无以相间故祗谓象而不谓爻大传云爻有等故曰物物相杂故曰文而谓加九六始名爻者谬也　爻有变有动有动即其变者然变者众而动止一爻蔡虚斋谓五爻变者以不变之一爻为动夫既不变矣反谓之动乎朱子曰凡变须就其变之极者当指最后变之一爻而言也説详图象卷中】
　　吉凶悔吝者生乎动者也
　　本义　吉凶悔吝皆辞之所命也然必因卦爻之动而后见【胡仲虎曰变统指卦爻而言动则専指所值之变爻而言也　蔡虚斋曰吉凶悔吝虽已备于系辞之时然事未至而蓍未揲则卦爻亦无由动卦爻未动则吉凶悔吝虽已定于卦爻而亦无由见其孰吉孰凶孰为悔吝与不悔吝也】
　　刚柔者立本者也变通者趣时者也
　　本义　一刚一柔各有定位自此而彼变以从时【胡仲虎曰上篇刚柔者昼夜之象即此所谓立本变化者进退之象即此所谓趋时】
　　【见易曰此节申言刚柔相推之义所谓刚柔者即乾坤两卦也六十四卦皆木诸乾坤故曰立本乾坤以三画之刚柔相推而成六子以六画之刚柔相推而成六十四卦刚柔无定者变也此往彼来者通也葢冇不得不变不得不通者时为之也故曰趋时】
　　吉凶者贞胜者也
　　本义　贞正也常也物以其所正为常者也【朱子曰吉凶贞胜一吉便有一凶各以其所正为常正是説他当然之理　顔质曰天下有常胜之道贞是也吉之能胜夫凶非吉之能胜也以正胜也不正即吉亦凶也凶之能胜夫吉非凶之能胜也以不正胜也若正即凶亦吉也吉凶无常而贞有常此天下趋避之凖也】
　　【见易曰吉凶悔吝生乎动则本吉也或动而得凶悔吝或本凶悔吝也动而得吉是吉凶莫可定也然于无定之中而有一定之理非吉则凶所谓贞胜也下文贞夫一乃言贞胜之故　吉凶虽因乎时而贞胜之理则与时偕行也本义谓贞正也常也惟正故常虽至变之中而此理终不可变吉凶因之以定故曰一也圣人论吉凶不论祸福故有吉福亦有凶福有凶祸亦有吉祸吉凶之别贞与不贞之别也火传曰易辞有贞吉贞凶贞者尽其当然之理虽凶亦吉故曰贞胜】
　　天地之道贞观者也日月之道贞明者也天下之动贞夫一者也
　　本义　观示也天下之动其变无穷然顺理则吉逆理则凶则其所正而常者亦一理而已矣【朱子云天下之动虽有不齐常有一个是的只把此理作个定则在那里惟随其顺逆以为吉凶耳】
　　【见易曰天地万古此观虽度数有迁移而观不移日月万古此明虽晦蚀有不常而明如常人心万古此理虽吉凶有万变而此理不变此理唯一更无二也顺之则吉逆之则凶天下之动未有能离此一者故曰贞夫一　干得此一以为易坤得此一以为简爻也者效此一也象也者像此一也此字皆指一言】
　　夫干确然示人易矣夫坤隤然示人简矣
　　孔疏　此明天地得一之道　本义　确然健貌隤然顺貌所谓贞观者也【蔡虚斋曰此节非申贞观之义特以起下文原卦爻之所由作也继之曰效此像此与贞观全不相属上文为吉凶説此又是为爻象説也】
　　【见易曰一神两化一在两中无两则一不立无一则两不行乾坤两也干之易坤之简乃其所以为两也易简不可以名一而一在是焉爻象吉凶皆生于两本于一也　惟得一故易简】
　　爻也者效此者也象也者像此者也
　　本义　此谓上文乾坤所示之理爻之竒偶卦之消息所以效而象之【朱子曰效乾坤之变化而分六爻象乾坤之虚实而为竒偶见易曰天下之动贞夫一一不可名也爻者效此象者像此即此是一也天下万变而一不变惟其不变是以能变干得一以易坤得一以简六十四卦三百八十四爻不过发挥此一而已】
　　【火传曰干易以知险坤简以知阻爻象备极险阻之情实以曲尽易简之理】
　　爻象动乎内吉凶见乎外功业见乎变圣人之情见乎辞
　　本义　内谓蓍卦之中外谓蓍卦之外变即动乎内之变辞即见乎外之辞【蔡虚斋曰变在其中之变据卦爻之见成者言变通之变以占者所值当动之爻象言功业见孚变之变则以蓍卦之方动者言方动之后乃为所值当动之爻象矣　订诂曰爻象动而吉凶见惟恐不与吉防者圣人之仁惟恐不与正合者圣人之义也不论吉凶惟以贞胜而归于一者则繋辞觉民之本指也故曰情见乎辞不则瞽史耳】
　　【见易曰动者变之将形变者动之已成爻动则变犹未知所变之卦则吉凶不在本爻而在变卦之爻本爻内也变爻外也内者贞外者悔也功业因变而见吉凶皆所以成大业也使人占其辞而从贞以趋吉黜邪以避凶则圣人同患之情也】
　　【火传曰功业指爻象之功业不主人事言】
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　本义　曰人之人今本作仁吕氏从古葢所谓非众罔与守邦也【黄元公曰乾坤示人以象圣人示人以辞然圣人觉世之情正体天地好生之徳也葢斯民以财为命随财习非以贼其生圣人以义制利而正辞以禁之然后民明于趋避而免于不教而杀之虐矣春秋为圣人之刑书大易亦圣人之禁书也圣人好生之徳必得位而得行故以位为大寳包羲诸帝皆得位圣人也罔罟耒耜皆圣人理财也此节连下章读亦可】
　　【见易曰三圣人制为象变辞占示民以吉凶其大义一言以蔽之曰禁民为非而已禁其非而守其是所谓贞夫一也圣人之情岂仅见之于蓍卦哉凡圣人所以体天地之好生而守位聚人理财正辞皆此道也葢一以贯之也】
　　【火传曰下章十三卦皆理财之事民之为非皆从财起圣人禁民为非惟以卦爻之辞示之吉凶而已无事刑罚也圣人之情见乎辞者此也】
　　右第一章
　　本义　此章言卦爻吉凶造化功业
　　【今按伏羲画卦文周系辞制为蓍变之法以利民用吉凶不过两端趋避只此一理六十四卦三百八十四爻所重一贞圣人之情可见矣要之圣人之治天下曰仁曰义亦不过使天下共贞于一而已岂独作易然哉】
　　古者庖牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　韩注　圣人之作易无大不极无微不究大则取象天地细则观鸟兽之文与地之宜也　孔疏　地之宜者若周礼五土动物植物各有所宜是也　本义王昭素曰与地之间诸本多有天字俯仰逺近所
　　取不一然不过以騐隂阳消息两端而已神明之徳如健顺动止之类万物之情如雷风山泽之象【朱子曰仰观俯察想得圣人心细虽鸟兽羽毛之微尽察得有隂阳　蔡伯静曰神明之徳不可见者也故曰通万物之情可见者也故曰类　蔡虚斋曰圣人作易正经来歴全在此章河图特其中所谓取神物之最着河图不出易亦须作　倪鸿寳曰圣人穷观极察忽形一画此一画即可以包诸画杂诸画中后圣人必能辨认得之明其物始儿初堕地得其气母能囬殊死匠之为魅木斧初谋传以符禁则能祸福蚢出蛰乍噬寄物为毒元鶤防乗春相月不能先声先声者气决立絶凡物之怪皆聚于始理之始立者岂得不着异乎故易有太极画有太祖也】
　　【见易曰八卦未作象在卦先圣人画卦取象以为卦八卦既作象在卦中圣人制噐又取卦以为象也】
　　作结绳而为网罟以佃以渔葢取诸离
　　孔疏　案诸儒象卦制噐者尚其象则取象不取名也韩氏注多取名为义于义未善　本义　两目相承而物丽焉【胡仲虎曰民以食为先自古未有耕种则鲜食乃其先也网罟两目相承而物丽冇似于离之象葢之言疑辞也下仿此　蔡虚斋曰两目相承不但两目而已百千万目皆相承以两也　单言禽则该鸟兽并言禽兽则禽独为鸟单言罟则该取禽鱼并言网罟则罟止以取鱼】
　　庖牺氏没神农氏作斵木为耜揉木为耒耒耨之利以教天下葢取诸益
　　本义　二体皆木上入下动天下之益莫大于此【胡仲虎曰自古未有牛耕神农教民耒耜其动也在下之耜而所以入之土者在上之耒于益之卦徳上入下动葢有合焉　蔡虚斋曰耒耜二体皆木葢制作之始未知以铁为耜也臼犹掘地为之则其时可知时论曰此粒食也立教之大无若耒耜故申之曰教】
　　日中为市致天下之民聚天下之货交易而退各得其所葢取诸噬嗑
　　本义　日中为市上明而下动又借噬为市嗑为合也【蔡伯静曰天下之民不同业天下之货不同用致而聚之噬而嗑之之义　订诂曰周官三市或初剏日中耳五十里市各致其民是也】
　　【见易曰五十里市必日中则五十里内之民物方能辏集日中所以为期防也】
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治葢取诸乾坤韩注　通物之变故乐其噐用不觧倦也　孔疏既云黄帝即云尧舜者畧举五帝之终始则少皥颛顼帝喾在其间也　此已下凡有九事此九事之第一也黄帝制其初尧舜成其末事相连接共有九事之功故连云黄帝尧舜　本义　乾坤变化而无为【程子曰圣人主化如禹之治水当顺治之古之伏羲岂不能垂衣裳必待尧舜据如此事只是一圣人都做得了然必须数世后成亦因时而已　杨诚斋曰所谓衣裳即舜所谓古人之象五色作服者是也葢始于黄帝备于尧舜　朱子发曰十三卦分而乾坤合乾坤无为六子自用　上古衣裳相连乾坤象衣裳君臣一体也秦取衣裳离之尊君卑臣上下判隔服之妖也　胡仲虎曰自天祐之吉无不利谓圣人之制噐不能先天而强为不能后天而不为非一时之所可为也非一人之所能为也皆天理之自然故曰自天祐之　郑氏曰患至而为之备事来而为之应法之所未病圣人不强易民之所未厌圣人不强去凡此皆所为通其变也】
　　【见易曰变而无迹曰化故变而使民觉其变者则必有宜有不宜者矣民不可与虑始而可与图成凡变之有迹者非神而化之之道也化则变而不知其变也不穷则不可变穷者人情之所厌也不通则不能变通者人情之所便也凡制作之便于民者虽万世不可易也故曰通则久　干以易知坤以简能易简者顺其自然而已本义谓乾坤变化而无为凡变化则无为有为非变化也　问易曰尧舜垂衣裳而治天下皆衣裳矣茹毛饮血之世去禽兽无几不知衣裳然亦无用衣裳记称毛女秦时宫人匿山中啮草根木实久不得火食遍体生毛足御霜雪试取归饮食之即毛脱尽需衣以覆形卫寒矣子遇巴蜀人言贼乱后有见毛人于嵓穴间状类猿猱扳陟如飞者自言避兵栖山久无火食化为此类然则佃渔废而耒耜兴以粒代鲜之后化生食为熟食已衣裳之制其能已乎】
　　刳木为舟剡木为楫舟楫之利以济不通致逺以利天下葢取诸涣
　　本义　木在水上也【张南轩曰衣裳之垂固欲逺近之民下观而化然川途之险有所不通舟楫之利既兴则化所及者逺矣】
　　【见易曰坎水防木中互震体木动水上舟楫之象风水相乗舟楫之利也】
　　服牛乗马引重致逺以利天下葢取诸随
　　本义　下动上説【程子曰服牛乗马皆因其性而为之】
　　【见易曰前此牛马自生自育于天地间不为人用人于所谓重者负戴焉耳于所谓逺者奔走焉耳至此服之乗之则牛马随人为所用矣】
　　重门击柝以待暴客葢取诸豫
　　本义　豫备之意【朱子曰今人就卦推岀制噐之象必须穿凿附防不知卦中但有此理而已故孔子各以取诸某卦言之亦曰其大意云尔汉书谓一角兽葢麟云皆疑辞也　朱子发曰上古外户不闭御风气而已至是始有暴客之防】
　　【见易曰上震下坤坤为阖户重门之象震为有声之木而在坤外有击柝之象】
　　断木为杵掘地为臼臼杵之利万民以济葢取诸小过本义　下止上动【杨诚斋曰耒耜耕稼之始杵臼脱粟之始】
　　【见易曰上震为木下艮为土震动于上艮止于下有杵臼之象】
　　木为弧剡木为矢弧矢之利以威天下葢取诸睽本义　睽乖然后威以治之
　　【见易曰离为戈兵兑为毁折有弧矢伤人之象耒耜舟楫弧矢皆以木为之是时未知用金也弧矢因有暴客而作诗云暴虎凭河徒手抟虎为暴则古称暴客未有兵噐可知】
　　上古穴居而野处后世圣人易之以宫室上栋下宇以待风雨葢取诸大壮
　　孔疏　已前不言上古已下三事或言上古或言古者葢已前未造此噐之前更无别物之用非以后物替前物故不云上古也已下三事是未造此物之前已更别有所用今将后用而代前用欲明前用所有故本之云上古及古者　本义　壮固之意【徐子与曰冬穴居无以待风夏野处无以待雨故宫室不得不兴震风凌雨然后知厦屋之为帡幪故栋宇不可不固大壮之意也　黄元公曰周礼栋尊宇卑则吐水疾而霤逺以隤下为宇是也】
　　古之葬者厚衣之以薪葬之中野不封不树防期无数后世圣人易之以棺椁葢取诸大过
　　孔疏　不云上古直云古之葬者犹在穴居结绳之后故直云古也　案书称尧崩百姓如防考妣三载四海遏宻八音则防期无数在尧已前礼记云有虞氏瓦棺又云夏堲周殷人以棺椁则夏以前棺椁未具也此举其大畧明前后相代之义不必确在一时本义　送死大事而过于厚【郝圣与曰杵臼棺椁所以使民飬生送死】
　　【无憾寜过于厚也养生不足以当大事取小过之义而已送死足以当大事故取大过之义焉】
　　上古结绳而治后世圣人易之以书契百官以治万民以察葢取诸夬
　　韩注　夬决也书契所以决防万事也　本义　明决之义【全书曰书以刀笔画于竹简木册为文字即六书也契以木刻一二三四五六之画计数而中分之各执其一合之以为信也自一画至五画则为爻数至五而穷穷则变矣夬五竒象契之五画上画偶者竒之变也】
　　【见易曰案书序注云民之于木刻其侧为契各持其一后以相考合书契以为言也　本义谓明决者谓十三卦以离始以夬终也作结绳为网罟所以养民也易结绳以书契所以治民也养民之具自作结绳始治民之具自易结绳兴二字首尾相应】
　　右第二章
　　本义　此章言圣人制噐尚象之事
　　【见易曰时至而事起圣人因时以制噐寜有象一卦以成一噐者乎噐成之后而于卦象皆有取焉此见易之无所不包也】
　　是故易者象也象也者像也
　　本义　易卦之形理之似也【邵子曰神无方而易无体滞于方则不能变化有定体则不能变通非易也易虽有体体者象也假象以见体而本无体也　苏子瞻曰像之言似也其实有不容言者故惟以其似者告也逹者因似以识真不逹则止见其似者而日逺矣】
　　【见易曰象指画言一竒一偶是也易不可见而假象以像之庄子谓以有象者象无象者而定矣不惟伏羲以象示也文王系彖所以像一卦之象周公系爻所以像一爻之象皆象也易者象也此句是一章纲领】
　　彖者材也
　　本义　彖言一卦之材【蔡虚斋曰彖者一卦之材也如卦体卦徳卦变卦象卦义皆其材也】
　　爻也者效天下之动者也
　　本义　效仿也【蔡虚斋曰道冇变动故曰爻爻有交变之义故为动卦非无动也爻非无材也但以彖统论一卦六爻之体故言材爻乃逐节之变故言动耳】
　　是故吉凶生而悔吝着也
　　本义　悔吝本微因此而着【订诂曰吉凶在事本显故曰生悔吝在心尚微故曰着悔有改过之意至于吉则悔之着也吝有文过之意至于凶则吝之着也】
　　【见易曰彖亦是象爻亦是象彖不惟坤之牝马是象干之元亨利贞亦是象也爻不惟潜龙履霜是象干之干惕坤之括囊亦是象也辞因象繋而吉凶以生悔吝以着言不惟吉凶之可见者存乎象即悔吝之至微者象已无不示矣】
　　右第三章
　　【胡庭芳曰此章言卦爻辞无非明失得之报欲人观象玩辞知有悔心而不吝于改过庻几有吉而无凶耳】
　　阳卦多隂隂卦多阳
　　韩注　夫少者多之所宗一者众之所归阳卦二隂故竒为之君隂卦二阳故偶为之主【木辅嗣畧例又云隂卦虽贱而为一卦之主者处其至少之地也】　本义　震坎艮为阳卦皆一阳二隂巽离兑为隂卦皆一隂二阳
　　其故何也阳卦竒隂卦偶
　　本义　凡阳卦皆五画凡隂卦皆四画【按几卦主独阳独则竒为令偶为气隂独则偶为令竒为气冬春之水木阳生隂成故卦阳而气隂而阳月多寒月令冬之数六春之数亦六皆从偶也夏秋之火金隂生阳成故卦隂而气阳而隂月多热月令夏之数七秋之数九皆从竒也故筦三男之气皆隂筦三女之气皆阳卦分二气爻分三候是为二十四气七十二候一嵗之徳摄矣】
　　其徳行何也阳一君而二民君子之道也隂二君而一民小人之道也
　　韩注　阳君道也隂臣道也君以无为统众无为则一也臣以有事代终有事则二也故阳爻画竒以明君道必一隂爻画偶以明臣体必二斯则隂阳之数君臣之辨也　本义　君谓阳民谓隂【邵子曰万物皆以阳来则生阳去则死故阳为贵】
　　【见易曰一者竒之画也二者偶之画也阳卦以竒为君偶为民是一君而二民也隂卦以偶为君竒为民是二君而一民也君者言成卦之主也】
　　右第四章
　　【胡庭芳曰此章専以八卦隂阳画数分君子小人之多寡】
</div>
    <div class="pagination">
<a href="田间易学_page31.html">上一页</a><span>...</span><a href="田间易学_page27.html">27</a><a href="田间易学_page28.html">28</a><a href="田间易学_page29.html">29</a><a href="田间易学_page30.html">30</a><a href="田间易学_page31.html">31</a><span class="current-page">32</span><a href="田间易学_page33.html">33</a><a href="田间易学_page34.html">34</a><a href="田间易学_page35.html">35</a><a href="田间易学_page36.html">36</a><a href="田间易学_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
