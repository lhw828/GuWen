<!DOCTYPE html>
<html>
<head>
    <meta charset="UTF-8">
    <title>易翼说 - 第 5 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼说 - 第 5 页/共 27 页</h1>
    <div class="content">　　蒙方小之时需俟养之候水在天上万物所需
　　
　　饮食必有讼故受之以讼【僧一行易纂引孟喜序卦曰隂阳养万物必讼而成之君臣养万民亦必讼而成之】
　　饮食生人之大欲需之急者两需必争干糇以愆豕酒生祸故讼
　　
　　讼必有众起故受之以师师者众也
　　事起于争因而动众阳刚为主险于内而众附于外
　　
　　众必有所比故受之以比比者比【郭京本比下有亲字】也
　　人何以众众何以不离以其有所附也一阳中正居尊而羣隂归之是为比
　　
　　比必有所畜故受之以小畜
　　畜止而留之也众得所归则必有以留之一隂得正近君而羣阳皆留故曰畜
　　
　　物畜然后有礼故受之以履【呉氏澄曰此下当有履也者礼也五字今韩注有之而王弼略例引此五字当是后人误以正文作注者】
　　礼义生于富足畜积既富则礼行焉礼也者人之所履也上天下泽名分秩然礼也故为履
　　胡氏一桂曰乾坤至履十变隂阳之气一周矣
　　
　　履而泰【本义引晁氏云郑无而泰二字】然后安故受之以泰泰者通也安上治民莫善于礼有礼然后泰泰然后安地天交隂阳和泰也
　　
　　物不可以终通故受之以否
　　盛之极也入于衰泰之极也反而为否隂阳之交者不交矣
　　
　　物不可以终否故受之以同人
　　上下不交所以成否同人则柔得位得中而应干畴昔俭徳辟难之君子相与出而济之所谓于野利涉者也
　　
　　与人同者物必归焉故受之以大有
　　能同乎人人亦与之所有者大大谓阳以柔得尊位而羣阳应也
　　
　　有大者不可以盈故受之以谦
　　所有者大易至于盈谦者持盈可大之道也山下于地止而顺卑而不可逾也
　　
　　有大而能谦必豫故受之以豫
　　以谦有大则絶盈满之累不犯人神之所恶大斯久矣当斯时也得不快然于心乎顺以动豫也
　　
　　豫必有随故受之以随
　　阳随隂隂亦随阳随也和乐之际人喜随
　　
　　以喜随人者必有事故受之以蛊蛊者事也
　　蛊随之反也有事之秋也平日之以喜随人者必以蛊而事其事也
　　
　　有事而后可大故受之以临临者大也
　　可大之业因事而生蛊坏也非事也事因坏而起事其事而以大临小之业见二阳进而逼四隂骎骎乎大矣
　　
　　物大然后可观【説文引地可观者莫可观于木】故受之以观
　　临非大义大者阳也以阳进而临隂故曰大徳大则光辉着业大则勲猷烂人之所瞻仰也二阳在上四隂仰而观之
　　
　　可观而后有所合故受之以噬嗑嗑者合也
　　大观在上则翕然向往吾知其必有合也观其徳者信之观其业者从之也三阳合三隂若噬之而嗑
　　
　　物不可以苟合而已故受之以贲贲者饰也
　　君臣父子夫妇昆弟朋友之际合也径情直行苟矣有情则有文束帛委贽教胄承欢亲迎倡随徐行雁行献纻赠缟文之所必至也柔来文刚刚上文柔贲也
　　
　　致饰然【李作而】后亨则尽矣【淮南子引云剥之不可遂尽也与此不同】故受之以剥剥者剥也
　　文胜矣将灭质一阳在上而羣隂胜之几几乎尽矣故曰剥
　　
　　物不可以终尽剥穷上反下故受之以复
　　元气无或息之理剥之阳穷于上七日来复则反于下矣硕果不食物固有然人亦如之
　　
　　复则不妄矣故受之以无妄
　　周子曰不善之动妄也无妄则诚矣故无妄次复元者善之长一阳来复元善之存自见其天天理浑然不杂伪妄理欲之不并立也其几如此
　　
　　有无妄然后可畜故受之以大畜
　　无妄者诚也诚以天徳以固大畜之能止健畜天徳也是以刚健笃实辉光日新其徳
　　
　　物畜然后可养故受之以頥頥者养也
　　物之生也必固而畜之然后可致培养之功使其滋息盛大人之修徳亦然
　　
　　不养则不可【李此下有以字】动故受之以大过
　　动者措诸事业也不専一则不能直遂不翕聚则不能散是故精义入神以致用人有不为而后可以有为志大则才大才大则事业亦大
　　
　　物不可以终过故受之以坎坎者陷也
　　才过人者人忌之功过人者人危之动必以中为贵大过者又当知也不然得无坎坷乎一阳在二隂之中故陷
　　
　　陷必有所丽故受之以离离者丽也【王昭素下增丽必有所感故受之以咸咸者感也晁以正古本取之毛西河曰上下分篇本文王旧文故夫子于上传至此而止不必增】陷而无所附则陷必深欲出坎之险必丽离之明一阳一隂相附丽也
　　右上经凡三十卦
　　
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【荀爽传引易云礼义备则人知所厝】
　　三隂三阳一乾坤也男下于女两少相配一隂一阳两两相应则夫妇之义尤切父子以隂阳之相感而生君臣上下以九五六二之相应而见一隂一阳彼此相交以交错之成文言为礼以交错之得宜言为义皆隂阳相感之用此夫妇之道闺门之中所以为万化之始也呉氏澄曰乾坤咸不出卦名者以其为上下经之首也
　　
　　夫妇之道不可以不久也故受之以恒恒者久也天地之道悠久而无疆礼曰一与之齐终身不改久之谓也惟恒故久感而能久则化成
　　
　　物不可以久居其所故受之以遯遯者退也
　　居其所胶于一而不迁不可以久也恒常也知常而不知变暗于物矣恒者天地之常经遯者物情之变态隂浸而长能无遯乎
　　
　　物不可以终遯故受之以大壮
　　遯退也消也消则必长故壮遯阳退而壮阳长也
　　
　　物不可以终壮故受之以晋晋者进也
　　晋者壮之势也不可以终壮言不止于壮也明出地上阳将四达岂仅壮乎
　　
　　进必有所伤故受之以明夷夷者伤也
　　进而不已过矣日中则昃势也
　　
　　伤于外者必反其家故受之以家人
　　于飞垂翼思其故乡舍家无复之矣阎氏彦升曰以利合者迫穷祸患害相弃也以天属者迫穷祸患害相收也明夷之伤岂得不反于家人乎
　　
　　家道穷必乖故受之以暌暌者乖也
　　周子曰家人离必起于妇人故暌次家人以二女同居而志不相得也
　　
</div>
    <div class="pagination">
<a href="易翼说_page4.html">上一页</a><a href="易翼说.html">1</a><a href="易翼说_page2.html">2</a><a href="易翼说_page3.html">3</a><a href="易翼说_page4.html">4</a><span class="current-page">5</span><a href="易翼说_page6.html">6</a><a href="易翼说_page7.html">7</a><a href="易翼说_page8.html">8</a><a href="易翼说_page9.html">9</a><a href="易翼说_page10.html">10</a><span>...</span><a href="易翼说_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
