<!DOCTYPE html>
<html>
 <head>
  <meta charset="utf-8"/>
  <title>
   易纂言 - 第 11 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   易纂言 - 第 11 页/共 14 页
  </h1>
  <div class="content">
   易纂言卷五
　　元　吴澄　撰
　　象上传【象者文王所立六十四重卦之名象传者夫子为释文王之卦名而作也象兽名象其形而为字因假借其字为物形肖似之称凡虎咒虎兎马牛羊犬等字皆象其形也而肖似之义独于象字取之者象为极南之兽中土所无惟观图画而想见其形由是图写物形之肖似谓之象羲皇八卦之画象天地八物则谓八卦之画为象文王重卦之名象上下二体则谓重卦之名为象凡传释重卦之名故曰象传卦名之下言卦之用夫子所以推广卦画卦名之象也既释文王所名各卦二体之象而并释周公所系各卦六爻之辞焉或乃指爻辞为象误矣其以释卦名者为大象释爻辞者为小象亦非也】
　　天行【此释干下干上也干之画象天上下二干者二天也天一而已安得有二故曰天行天之行一日绕地一匝一天自西而下降一天又自东而上升是二干为天行之象朱子曰昨日行一天也今日行又一天也其实一天而行不已也】健【此仍羲皇八卦之名而为重卦之名当曰干而曰健健即干也阳之性健而成象之大者天也故羲皇以三画纯阳之卦为干其徳为健而象天因而重之下上皆干则象天之行一日一周健而又健者也故文王亦名之为干以卦徳易卦名者以其居六十四卦之首故特异其辞以别于他卦如春秋首年不曰一年而曰元年首月不曰一月而曰正月也】君子以自彊不息【君子者以徳言生知学知在上在下之通称其以位言则于古曰先王于今曰后曰上曰大人而先王大人则兼以徳言也以者用也言人观此卦之象而用之以治身治世也自强能如重干之健则能不息也自强谓内有所主中立不倚不息谓终始如一不须臾离也】潜龙勿用阳在下也【阳释龙在下释龙之如大人之隠于卑下未出用世故得此占者亦不可用事也】见龙在田徳施普也【龙见而在田如大人之已出见于世虽未为君而其徳之所施己普矣】终日干干反复道也【反复道释干干以学言之也行道己竟又还反以复于己行之道而再行如初一干既终一干又始之象也】或跃在渊进无咎也【未可跃则在渊既可跃则自渊跃出以上于天如是而进是能审其可故其进无咎】飞龙在天大人造也【造犹作也作谓起也大人起而居天子之位也】亢龙有悔盈不可久也【五为君位不可更过也过乎君位则为盈水盈则必溢而不可以久大人能知进退则不至于盈也】用九天徳不可为首也【干之徳刚健中正中则不过于刚正则不偏于刚用九者纯刚俱变为柔葢以柔济刚而不过不偏也是为天徳不可以纯刚居上故曰不可为首传三之一凡六十八字施申志切注别必列切称昌证切离力至切竟音敝】
　　地势【此释坤下坤上也坤之画象地上下二坤者二地也地一而已安得有二故曰地势地之势有下有髙下一级一地也髙一级又一地也是二坤为地势之象】坤【此仍羲皇八卦之名而为重卦之名坤者顺也隂之牲顺而成形之大者地也故羲皇以三画纯隂之卦为坤其徳为顺而象地因而重之上下皆坤则象地之势有下有髙顺而又顺者也故文王亦名之为坤】君子以厚徳载物【厚徳能如重坤之厚则能载物也厚谓不薄徳之敦厖无一物而不容受承借之也】初六履霜隂始凝也驯致其道至坚冰也【驯如马之驯其行徐徐而至驯致释至谓其至以渐也】六二之动直以方也不习无不利地道光也【六二爻义施于人事之动则如坤道之直以方其大不重习其占无所不利者地道之光显也】含章可贞以时发也或从王事知光大也【程子曰义所当为则以时而发非含藏终不为也或从王事而能无成有终者是其知之光大也澄谓柔变为刚故云大】括囊无咎慎不害也【慎释括囊不害释无咎】黄裳元吉文在中也【朱子曰文在中而见于外也】龙战于野其道穷也【柔居下为宜至于上则其道己穷极也】用六永贞以大终也【坤六画皆柔小也用六者纯柔俱变为刚是始小而终则大故曰以大终】
　　【传三之二凡九十一字初六履霜旧本作履霜坚冰今依魏志所引知音智注借齐夜切见贤遍切】
　　云雷【此释震下坎上也震之画象雷坎之画在天象云雨在地象水泉水气自地而上升于天则为云故象云者坎在上卦也水气自天下降于地则为雨故象雨者坎在下卦也】屯【此重卦之名屯者鬰结未解之时云升于上而雷动于下未能成雨则郁结而屯及雷动于上雨降于下则屯之郁结解矣故上雷下雨之卦名为解而上云下雷之卦名为屯也】君子以经纶【经纶皆治丝之事治世亦曰经纶者治世犹治丝也君子治世犹治丝而欲解其纷乱亦犹屯之时必欲解其郁结也经者先总其绪为一而后分之象云之自一而分纶者先理其绪为二而后合之象雷之自二而合也】虽磐桓志行正也以贵下贱大得民也【志行正因爻辞居贞而广其义居则不行行则不居初以阳刚之才虽磐桓未可进其志固在于得行而贞也居而贞非其志也大得民释爻辞建侯大谓阳也民谓二隂屯自艮而变初刚自三来初以阳之贵下于二隂之贱大者为君而得二民之归向也】六二之难乘刚也十年乃字反常也【刚谓初也反复也程子曰六二乘刚为刚阳所逼是其患难也至于十年则难久必通矣乃得反其常与正应合也】即鹿无虞以从禽也君子舍之往吝穷也【程子曰无虞而即鹿以有从禽之心也君子则舍之若往则吝而穷困也】求而往明也【初九能求六四而自内往外以就之初乃刚正贤明之人也】屯其膏施未光也【程子曰膏泽不下是其徳施未能光也】泣血涟如何可长也【程子曰屯难穷极如此其能长久乎
　　传三之三凡七十三字难乃旦切舍音舍施申志切注解音蟹欲解如字】
　　山下出泉【此释坎下艮上也艮之画象山两山之间流而为川者人所可见之水一山之下出而为泉者人所不见之水山下谓山腹之下非山麓之侧也后凡言山下者皆同】蒙【此重卦之名蒙犹人之童穉也泉之初出伏山下未达于外不汚不滑亦犹人之童穉良知良能蕴蓄于内未为外诱所汚滑者故山下出泉之卦名为蒙也】君子以果行育徳【果行象出泉育徳象山下行谓身之所行徳谓心之所得君子之动也勇于义以果毅其行象内泉之涓滴而决其流于外也君子之静也主于敬以养育其徳象外山之包藏而渟涵其源于内也徐氏防曰蒙未有所适体坎之刚中以果其行而达之蒙未有所害体山之静止以育其徳而成之】利用刑人以正法也【刑人者正其法以示惩戒也】子克家刚柔接也【接谓交际五之柔与二之刚接故能有助而使二为克家之子】勿用取女行不慎也【行不谨慎谓不有其躬也】困蒙之吝独逺实也【阳实隂虚独逺实者言独逺于阳也项氏曰初三近九二五近上九三五皆与阳应唯六四所比所应无非隂在六爻中独为无阳之人】童蒙之吉顺以巽也【顺以巽谓六五柔顺以卑巽入从九二之阳也五坤顺也变刚成巽巽也】利用御宼上下顺也【因其为宼御而止之上之顺也因御而止遂不为宼下之顺也互坤之下画为下顺上九变为柔得坤之上画为上顺】
　　【传三之四凡五十九字行不慎旧本慎作顺朱子曰顺慎古字通用荀子顺墨作慎墨作慎于经意尤切今从之行下孟切下同逺于愿切注汚音乌滑音骨亭音亭逺于阳如字】
　　云上于天【此释干下坎上也坎在上卦象云而干在下卦云上于天之上也】需【此重卦之名需者待也云上于天虽未成雨而雨可待矣故卦名为需】君子以饮食宴乐【君子之需待安分乐天以俟时而已潘时举问屯需皆隂阳未成雨之象然屯言经纶需言饮食宴乐者何也朱子曰屯之时龃龉艰难故曰经纶需是缓意他无所致力其义不同又曰事之当需者但饮食宴乐以俟其自至一有所为则非需也程子曰云方上于天而未成雨犹君子蓄其才徳而未施于用也观需雨之象懐其道以待时饮食宴乐所谓居易俟命也澄谓饮食者非谓醉醲饱鲜以奉己各因其自养之素如夫子之饮水疏食顔子之一箪一瓢皆饮食也宴者身安而他无所营作乐者心愉而他无所谋虑也饮食则素其位而宴乐则不愿乎外也饮食于上坎取象宴乐于下干取象坎为酒饮也坎下一画连干上中二画成兊食也干阳之性上进而来居于内有宴以安其身之象干纯阳阳舒为乐乐天不忧有乐以愉其心之象】需于郊不犯难行也利用恒无咎未失常也【程子曰不冒犯险难而行复宜安处不失其常虽不进而志动者不能常也安静自守志虽有须而恬然若将终身焉乃用常也】需于沙衍在中也虽小有言以吉终也【衍者下平之地虽水所可及然犹在内卦之中则未至于水也小者得此占始虽有言语之伤而终于吉若大者得之则始亦无言始终皆吉也】需于泥灾在外也自我致宼敬慎不败也【朱子曰外谓外卦占得此虽若不吉然能敬慎处之得其道亦可不凶或失其刚正之德又无坚忍之志则不能不败矣】需于血顺以听也【谓六四柔顺以听从于九五也听取坎耳之羲】酒食贞吉以中正也【程子曰需于酒食而贞吉者以五得中正也】不速之客来敬之终吉虽不当位未大失也【需上卦三爻皆当位下卦三阳初三皆当位虽有九二一爻不当位然刚而得中不以居阴位而失阳刚之道也天谓阳刚也未大失者于阳刚之道未为失也故下之三阳皆上六之所当敬】
　　【传三之五凡九十二字乐音洛难乃旦切注居易以豉切疏食音似复宜扶豆切】
　　天与水违行【此释坎下干上也水行而下天行而上其行两相背戾是违行也】讼【此重卦之名讼者争辩也人情相顺向则无事相背戾则有争人情背戾若天水之相违争讼所由起也故卦名为讼】君子以作事谋始【人情有始顺向而终背戾者当顺向之时始谋不能深逺轻信苟交及终而背戾必生讼矣君子知其然凡所作事谋于其始不轻信不苟交事事谨审絶讼端于始则他日讼无由兴作事坎象谋始乾象坎水流行如有事作为干知大始能説诸心如始谋之髙不可及】不求所事讼不可长也虽小有言其辩明也【讼不可长犹彖传言讼不可成小者柔弱始虽受人诬毁其终也辩析既明则其言息矣所以吉也】不克讼归逋窜也自下讼上患至掇也【项氏曰上两句皆是爻辞下两句方是象传如需之上六象传句法朱子曰掇自取也程子曰自下而讼其上义乖势屈祸患之至犹掇拾而取之也】食旧徳从上吉也【食上之徳者从乎上也项氏曰此从字与从王事从字不同】复即命渝安贞不失也【程子曰能如是则为无失矣】讼元吉以中正也【元之吉者以其中正也】以讼受服亦不足敬也【程氏曰谓其受服为可鄙】
　　【传三之六凡七十七字窜于防切掇端夺切注背音佩】
　　地中有水【此释坎下坤上也地犹人之肌肉水犹人之血脉地中有水犹人肌肉中有血脉灌注之也】师【此重卦之名师者众也以地之至广而水之灌注无不周徧犹人之至众而将之统御无不管摄也故卦名为师】君子以容民畜众【水之周徧能容王质故所畜者广君之寛能容其民故所畜者众众者民之多言非止一民也能容民所以能畜众也项氏曰地之能固以其中有水也水所以畜地君子之于民也浸润之道深入乎其中所以能涵蓄万众而不分也容畜属坎民众属坤或谓有阳画则隂为民民盖坎之二柔容民言内卦坤为众畜众言外卦也澄案临之容保民观之观民民皆指坤而言】师出以律失律凶也【当聴律声不吉则止违律而行必取丧败】在师中吉承天宠也王三锡命懐万邦也【方伯为诸侯之长得専征伐有功而受三锡之宠万邦诸侯见之知有功必赏则无不懐徳者矣】师或舆尸大无功也【大谓阳指九二也舆尸之败虽在六三然九二为主帅偏禆之丧师即主帅之无功故曰大无功也城濮之战楚左师右师败唯子玉之中军不败然子玉帅也故败师之罪子玉当之】左次无咎未失常也【程子曰见可而进知难而退师之常也如四退次乃得其宜故未为失也】长子帅师以中行也弟子舆尸使不当也【程子曰二以中徳受任以行若复使其余是任使之不当也其凶宜矣】大君有命以正功也小人勿用必乱邦也【大君有开国承家之命者以此恩赏正军旅之功也受此赏者必有位之君子或大夫有功而命之为诸侯或士有功而命之为大夫皆非小人无位者所得与故小人得此占则勿用盖诸侯为一邦之君大夫为一邦之臣使之治其邦也若以小人为之则上之所命非其人下之所处非其据不能治其邦必至乱其邦矣】
　　【传三之七凡八十四字长知两切往丧息浪切复使符后切得与音预】
　　地上有水【此释坤下坎上也】比【此重卦之名相比而无间者莫如地上之有水故卦名为比】先王以建万国亲诸侯【太古之时凡是立法定制世守不变之事则称先王坤为众为土万国象地诸侯布其上象水震为诸侯坎之一君统二民与震同也先王知民之不可无所比也故分土分民建为万国各以君治之故有诸侯诸侯为父母而子其民则万国之民各亲其君如父母君民之情一体无间如水地之相亲比也国分为万者以民之多也侯曰诸侯者非止一君也】比之初六有他吉也【有他者无所不比也】比之自内不自失也【自谓己也六二不自失中正之道故人之比之者自内而始未有内不相亲比而能使外人相亲比者也】比之匪人不亦伤乎【虽有中正者比之然己不中正非人也必自取凶祸不亦可伤矣乎】外比于贤以从上也【五贤而在四之上比于贤谓贤者比之也从上四顺从九五也】显比之吉位正中也舍逆取顺失前禽也邑人不诫上使中也【九五之位得正得中禽之逆我而去者舍之顺我而来者取之不诫者上之使民合于中道聴其自顺不强其必从也】比之无首无所终也【下四隂五之所比而上独居后九五无上六犹人之无首下画皆顺从惟上画在卦终而逆命卦之无所终也】
　　【传三之八凡七十八字舍音舍注间居限切】
　　风行天上【此释干下巽上也巽之画在天象风在地象木天无处不在无所谓上下也天上者逺非人目力所及者而风上行焉】小畜【此重卦之名风者阳包隂在内隂少乎阳又行乎天上则既有包隂之阳在其外又有天之阳在其内内外之阳甚多所包畜之隂甚少故卦名小畜】君子以懿文徳【懿美也如仲山甫之懿徳柔嘉维则今仪令色小心翼翼也文如柔来文刚刚上文柔之文懿象巽之一隂徳象干之三阳风行天上其所以畜者风中之一隂甚少也然中一隂而内外阳有离卦文明之体以一柔而文五刚君子之以懿而文其徳者象之项氏曰懿者小徳之名君子以小徳而文大徳虽不若前言往行啓发培灌之多然而和气愉色婉容令辞所以辅成其徳者不可废也】复自道其义吉也【能舍己所独应之隂则不徇人欲之私而合天理之宜所以吉也】牵复在中亦不自失也【五阳共畜一隂私于隂则为自失初居刚既能不自失矣二为初所牵连而复者以其在下卦之中故虽居柔而亦不自失也】夫妻反目不能正室也【非正应而欲以四为妻不能正室家之道也其反目也宜哉】有孚惕出上合志也【出外而上与九五合志也】有孚挛如不独富也【五之能挛四也不独有其富而与四共之也】既雨既处得积载也君子征凶有所疑也【上九之刚为柔孚六四之柔得载矣此柔能胜刚之时也有所疑者疑君子之不可有行也既雨既处得积载也如讼卦九二象例上举爻辞下文有所疑也四字乃并释其义
　　传三之九凡六十九字得积载旧本得作徳因经文误而误也往舍音舍】
　　上天下泽【此释兑下干上也兑之画象泽卑下之处水潴而不流者曰泽其大者海也】履【此重卦之名履谓足之所践也地之上有天下有泽人在其中履也故卦名为履】君子以辨上下定民志【辨谓分别也天不可以为泽泽不可以为天人之有上下之分亦犹是也分别上下之分以示民则民之志有定而无僭逾上象干天下象兑泽辨象互离在中民象互离中之一柔定象一柔处二刚介乎上下履二承四上不至九五上九之天下不至初九地下之泽也程子曰古之时公卿大夫位各称徳士修其学学至而君求之农工商贾勤其事而所享有限故皆有定志后世自庶士至公卿日志于尊荣农工商贾日志于富侈亿兆之心交骛于利天下纷然如之何其可一君子观履之象而分辨上下使各当其分以定民之志也】素履之往独行愿也【以独行其志为愿非他有所愿也】幽人贞吉中不自乱也【范氏大性曰刚中故不以乘刚之柔乱其意】眇能视不足以有明也跛能履不足以与行也咥人之凶位不当也武人为于大君志刚也【目之眇者虽犹能视岂能如不眇者之明乎足之跛者虽犹能履岂能如不跛者之行乎项氏曰眇跛六之柔也能视能履三之刚也程子曰隂柔之人其才不足视不能明行不能逺以柔居三履非其正其能免于害乎所以被咥而凶也澄案刚谓上九六三欲为大君效力志在从上九之刚也志刚如咸卦象传言志末】愬愬终吉志行也【畏惧祸害而终获其吉者其志之得行也】夬履贞厉位正当也【位正而当所处必得其宜不至于贞夬履之事而厉爻辞示戒焉尔彖传所谓不疚光明足以见九五之善矣又安有贞厉之事哉】元吉在上大有庆也【大谓阳刚元徳之人终丧尽礼所以吉也大释元有庆释吉】
　　【传三之十凡八十八字注别彼列切分扶问切称充证切贾音古骛荣暮切】
　　天地交【此释干下坤上也天在上而其气下降以交乎地地在下而其气上腾以交乎天】泰【此重卦之名泰者流通无滞也天地之气交而上下流通故卦名为泰】后以财成天地之道辅相天地之宜以左右民【后君也天子诸侯之通称此后谓天子也财裁通干阳不可以无隂坤隂不可以无阳必二气交通于上下而后为泰人君参赞于其中亦必有以交通之而后能纳民于泰也浑然而全者天地之道则自其全者裁制而成之以品分大徳之一本截然而分者天地之宜则因其分者辅助而相之以曲全小徳之万殊全者分之分者全之亦交而通之之意民者坤也左右之者干也坤上者民之情达于上干下者左之右之之徳至于下也此君民之交通也】拔茅征吉志在外也【在外谓应四蔡氏曰应隂隂为民君子在内则思泽乎民】包荒得尚于中行以光大也【项氏曰泰之所以成泰者以九二六五上下相交也程子曰言如此则其道光明显大也】无往不复天地际也【徐氏防曰乾坤相遇之际泰否反复之机在此可不戒哉】翩翩不富皆失实也不戒以孚中心愿也【失谓不得四翩翩向下虽不富而其邻肯従之者盖三隂皆不得阳而欲下求也不待期约而以其相孚之人同下盖二隂亦下求阳各出于其中心之所愿】以祉元吉中以行愿也【谓柔得中而行归以应刚者乃其心之所愿欲也】城复于隍其命乱也【泰极而否治极而乱矣程子曰虽其命之乱不可止也】
　　【传三之十一凡八十二字相息亮切左右去声】
　　天地不交【此释坤下干上也地不交天而气不上腾天不交地而气不下降也】否【此重卦之名否者闭塞不通也天地之气不交而上下隔絶故卦名为否】君子以俭徳辟难不可荣以禄【上下隔絶之时君子惟当在下以俭约为徳而避免祸难在上虽欲荣之以禄而不可俭徳避难者安处下坤而此不交乎上不可荣以禄者逺絶上干使复不能以交乎下盖法天地不交之象也俭徳者守坤之俭啬避难者就坤之平顺禄者天禄不可荣者不居干之崇髙俭与奢对隂虚而贫则俭阳实而富则奢荣与辱对天尊而贵则荣地卑而贱则辱否之时宁贫母富宁贱母贵故居俭而辞荣也项氏曰俭徳避难不与害交也不可荣以禄不与利交也不可荣者言不可得而荣非戒其不可也】拔茅贞吉志在君也【泰初九应六四六四隂也民也初之阳志在泽民不独善其身而兼济天下故曰志在外否初六应九四九四阳也君也初之隂志在承君不自植私党而同仕公朝故曰志在君】大人否亨不乱羣也【程子曰大人于否之时守其正节不杂乱于小人之羣类】包羞位不当也【位不当者不得其正也】有命无咎志行也【谓其济否之志得以行也】大人之吉位正当也【程子曰有大人之徳而得至尊之正位故能休天下之否是以吉也无其位则虽有其道将何为乎故圣人之位谓之大寳】否终则倾何可长也【程子曰否终则必倾岂有长否之理
　　传三之十二凡六十二字辟皮二切难乃旦切注逺于院切】
　　天与火【此释离下干上也离之画在地象火而在天象电象曰天在上而火之性亦炎上天与之同故曰天与火】同人【此重卦之名在上之天与炎上之火同人之相同者亦如天与火之相同故卦名同人】君子以类族辨物【天之所生各族殊分法干覆之无私者于殊分之族而类聚其所同异中之同也火之所及凡物均照法离明之有别者于均照之物而辨析其所异同中之异也族言人物言动植之属】出门同人又谁咎也【又谁咎者又谁得而咎之也】同人于宗吝道也【所同者私狭而不公广其道为可吝也】伏戎于莽敌刚也三嵗不兴安行也【项氏曰言敌刚恐人误以为攻二也程子曰所敌者五既刚且正其可夺乎故畏惮伏藏至于三嵗不兴终安能行乎】乘其墉义弗克也其吉则困而反则也【项氏曰恐人以弗克攻为力之弱故释之曰义弗克也又曰困而反则也澄谓九四之力敌五则不足攻二则有余其弗克攻者知义之不可而止故云义弗克非力弗克也困谓于义不通也程子曰以其义之弗克困穷而反于法则也二者众阳所同欲独三四有争夺者二爻居二五之间也三以刚居刚故终其强而不能反四以刚居柔故有困而能反之义能反则吉矣】同人之先以中直也大师相遇言相克也【直即正也六二于先而号咷者以中正逺同中正之九五不昔近同强暴之九三故也及九五用大师而后二与五得相遇者言九三欲克五夺二不能敌九五之大师而始受克于五也九三先欲克五九五后乃克三故言相克】同人于郊志未得也【天可同之人故志未得】
　　【传三之十三凡八十字注别彼列切】
　　火在天上【此释干下离上也火之体隐而不见丽于物以为体者昔燧人氏之世有火丽空而明盖火见其体于空中也火在天上者火见其体于天之上也】大有【此重卦之名文王名卦凡曰大者皆谓阳刚大子大象则取大小之义唯天为火在天成象者不一火在天上则皆能照及是火之所照者大而多有也与在地之火所照不逺于寡少者不同故卦名大有】君子以遏恶善顺天休命【火之所照能分别善恶而天道福善故于善人则必福之以休美之命君子既能如离火之分别善恶矣而恶者则抑遏之善者则举之所以顺上天福善之休命也分善恶属离休命属干遏又属干顺必属离火之别淑慝盖以顺天之所休天之有祸福盖以遏火之所照命言休而不言咎者遏恶亦以善也】大有初九无交害也【言因无交而有害也】大车以载积中不败也【车大则能胜重载故载虽多积于中而车行不至于败占之所以往无咎也】公用亨于天子小人害也【小人得此占则不利也】匪其彭无咎明辨晳也【以离明辨别事理而能照晰故知盈满之戒而不处其盛也朱子曰晢明貌】厥孚交如信以发志也威如之吉易而无备也【孚信于九二赖其刚以啓发已之志故不过于柔而威严可畏也威如而后吉者盖居尊不可太柔太柔则人将易之而无畏备之心也】大有上吉自天祐也【天锡之祐谓君至大有之上其占所以吉者盖居上应天是自天而祐之也】
　　【传三之十四几七十九字晳先的切处敞吕切易以豉切】
　　地中有山【此释艮下坤上也阙】
　　谦【此重卦之名刘表曰谦之道降已升】
　　【人者也澄谓山之髙而降之以居卑地之下地之卑而升之以居髙山之上有如降已升人之谦故卦名为谦】君子以裒多益寡称物平施【山在地中则髙者降而下卑者升而上一降一升而髙卑适平矣物之多者裒取而使之寡犹降山之髙而使之卑也物之寡者増益而使之多犹升地之卑而使之髙也一裒一益而多寡适平矣称物乎施谓称量物之多寡而损益之然后所施均平而多者不偏多寡者不偏寡也】谦谦君子卑以自牧也【牧如牧牛之牧常常看顾不令亡失也程子曰自牧自处也】鸣谦贞吉中心得也【中心有得于谦而外发为声也】劳谦君子万民服也【功劳及于天下之万民而退让不居冝其民之心服也万民服谓有终而吉也万民以卦之五隂言隂为民万者极言其数之多也以一卦则五数为至多以天下则万数为至多】无不利防谦不违则也【既无不利矣而又防示其谦于下不违于谦之则也则谓理之当然可以为法者】利用侵伐征不服也【不服谓上六上六应九三而居六五之上有恃三陵五之象然体顺质柔非强抗跋扈也但谦之时无有不附虽九三之大功亦止于下小大帖然独上六自尊髙而不屈下斯为不服之人耳如此则上六之罪不可以不侵伐而往正之盖以五柔顺得中之君人之视之易失之慢易若不略振威武则不及而非中矣然其侵伐也非进兵求胜也彼能服罪则已矣往正其罪有征无战故曰征不服也】鸣谦志未得也可用行师征邑国也【上六之志常欲自伸而不肯下人其鸣谦于九三也畏其勲劳之大权势之重不得已而然故曰志未得也其于六五之君也盖如邑国之臣自为尊髙而不入王朝故用师征之而可曰一不朝则贬其爵再不朝则削其地三不朝则六师移之此先王行师征邑国之制也】
　　【传三之十五凡八十八字裒蒲侯切称尺证切施申志切注称量并平声慢易以豉切】
　　雷出地奋【此释坤下震上也雷者地之阳气薄于险而有声方阳气之消而始生也则此气在于地中伏藏而无声雷在地中是也及阳气之长而既盛也则此气出于地上奋发而有声雷出地奋是也】豫【此重卦之名豫者和缓悦乐之意阳气伏藏于地久矣一旦发声不急遽不惨戚故卦名为豫】先王以作乐崇徳殷荐之上帝以配祖考【凡作乐者以象其徳也周之世徳卑顺抑畏不务表显既得天下之后作乐以象之然后昔之遵晦自卑者今见其崇项氏曰崇徳犹章徳也澄谓乐声之发象雷周徳之卑顺象地殷盛大也上帝即天也飨燕朝会祭祀皆用乐而其最盛者则以荐之上帝而又以祖考配也谓冬至祀天于南郊而以祖后稷配季秋祀帝于明堂而以考文王配也上帝象上卦之震祖考象下卦之坤乐指九四一阳而言五上皆天也上者郊外所祀之天五者庙中所祀之天三祖也二考也初者武王之徳也初与四为正应初六之徳章于九四之乐声则卑者升而崇二三与五上为敌应二三之祖考以荐九四之乐而升配五上之天也】初六鸣豫志穷凶也【小人之志穷极于其所喜乐也朱子曰穷谓满极】不终日贞吉以中正也【以其中正故能见防而作也】盱豫有悔位不当也【六三与六二枉反者六二中正而六三不中正也】由豫大有得志大行也【谓大者之志得行也即彖传所谓刚应而志行】六五贞疾乘刚也恒不死中未亡也【乘刚而有衰弱之疾则不能制强臣矣处上卦之中则天子之名位犹未亡也】防豫在上何可长也【豫既终极何可以长处此乐也故必改变其所已成者
　　传三之十六凡七十七字注长而知两切悦乐喜乐此乐音洛】
　　泽中有雷【此释震下兑上也雷者阳气出地薄于隂而成声泽中安得有雷哉易之六十四大象皆实有非虚言也或求此卦实有之象而不得则以为虚试以人问所尝有之事得于耳目闻见之实者言之尝一人家白昼霹雳一声自台柱中出视之则有一龙飞去又一人家白昼霹雳一声自鼔中出视之亦然盖神龙所养已熟形质查滓销尽俱无惟有一纯阳之气庄子所谓聚则成体散则成胎者故能出入有无静则于柱间鼓间而人不见动作冲破隂气而成霹雳之声也雷者阳气所为此龙乃阳气之聚其于泽中之时龙之所在即雷之所在也雷之与龙一也故震为雷亦为龙但地中之雷则地之阳气所成而此泽中之雷则龙之阳气所成均是阳气所成之雷然惟神龙能如此若凡龙则水兽尔不能为雷也神龙所居之灵湫其水清澈不容秽浊每喧汚辄兴云雨所谓泽中有雷者此也】随【此重卦之名水动而常流者也泽中之水则止而不流雷动而有声者也泽中之雷则静而无声以雷之动随泽而静故卦名为随】君子以向晦入宴息【向如夜向晨之向昼为明夜为晦入谓居于内雷行天而动者也然亦有居泽而静之时是以人之动亦当有时而静也君子昼则动以勤其事夜则静以安其身故向晦之时入居于内而宴安休息谓夜而寐也人之寐犹雷之蛰也向晦象日在兑方而将晦入象震之在内卦宴息象震之动极而静初二三震之动也二三　四互艮动而止也】官有渝从正吉也出门交有功不失也【近舍私系上从正应所以吉也不失谓初以九四为交则不失所可随之人也异于六二之失丈夫六三之失小子者矣】系小子弗兼与也【二之中正非必果背五向初也但以其近比易于牵系傥若系此则必失彼二者弗能兼与也故爻辞示戒云尔程子曰戒人从正当専一也】系丈夫志舍下也【下谓初取四则舍初也】随有获其义凶也有孚在道明功也【天理之宜为义其义凶谓凶者固其宜也明功谓贤明之功即初九爻辞所谓有功也】孚于嘉吉位正中也【二之位正而中故曰嘉也】拘系之上穷也【穷极也在上为随之极故其固结不解如此也】
　　【传三之十七凡七十字舍音舍注近舍同背音佩易以防切】
　　山下有风【此释巽下艮上也地之理山为牡川为牝牝者水之所归牡者气之所行气之行在山腹之内故曰山下然有养物之气有贼物之气养物之气温暖和缓烘烘如烝者谓之火贼物之气冷凊劲急拂拂如吹者谓之风山下有风者谓山腹之内有此贼物之风也】蛊【此重卦之名蛊败壊也山下有风其气贼物内气冷凊则外壤枯朽其山崩圯童秃草木之生不遂故卦名为蛊】君子以振民育徳【蛊之象非美也君子以之则取其美风在内而能振动外物则象之以振动其民山在外而能涵育内气则象之以涵育其徳振者作兴彼之善新民之事也育者培养已之善明徳之事也育徳以山下取象与蒙卦同】干父之蛊意承考也【隂柔岂能干父之蛊哉然其意亦欲承父之志焉尔才虽不足意则可嘉也】干母之蛊得中道也【长女暂当家则少女専奉母得时中之道也】干父之蛊终无咎也【以阳刚干父之蛊终不变为隂柔则终无咎】裕父之蛊往未得也【往未得者穉弱故也】干父用誉承以徳也【有柔刚适中之徳故能干父而用誉盖以徳而承父之志也初六六五皆才不足故初六之意承考其承之也有其意而已非有其才也六五之承以徳其承之也以其徳而已非以其才也夫承者固子道之宜然隂柔事亲之道尔阳刚事亲之道则异乎是啓贤能敬承继禹之道此以贤嗣圣隂柔之道也善继人之志善述人之事周公成文武之徳此以圣嗣圣阳刚之道也】不事王侯志可则也【言其志之髙尚可为法则也】
　　【传三之十八凡六十字注凊七正切圮部鄙切长女知两切少女诗诏切夫承音扶】
　　泽上有地【此释兑下坤上也若西海北海之濵大泽之上而有髙地也】临【此重卦之名大泽之上而有高地下临深海故卦名为临】君子以教思无穷容保民无疆【教谓教之以义其教也思之所及深逺长久无有穷已之时容保谓容保之以仁其容保也尺地一民皆被其恵泽无有疆界之限教者兑泽之所渐民者坤地之所有思如泽之渐入于地中容保如泽之四周于地外无穷者如泽水之不涸无疆者如坤土之至广师卦以地水容畜坤地为容民临卦以兑泽容保坤地为容保民】咸临贞吉志行正也【阳在四而下感以临初其贞吉者以君之志下行于民而得其正也】咸临吉无不利未顺命也【阳在五而下感以临二必如此而后吉且无不利者盖以二阳虽长四隂犹盛民未顺君之命必自降下以感其民此盘庚之斆于民而命众悉至于庭者也】甘临位不当也既忧之咎不长也【以不正故为媚説之态先虽媚説而后能忧则始虽有咎而其咎不长故可无咎也】至临无咎位当也【四刚下初为至临故初柔得以升四而当其位】大君之宜行中之谓也【以五之中而下行于二也】敦临之吉志在内也【内二刚也志在顺乎内之二刚以俟其进故吉】
　　【传三之十九凡七十二字思息嗣切注渐兹佥切涸曷各切虽长知两切媚説音曰】
　　风行地上【此释坤下巽上也】观【此重卦之名风之徧行地上如人之徧行地上而游观故卦名为观】先王以省方观民设敎【巡省四方象风之行于地观民俗之如何而设教以示之观民象风之吹万不同设教象风之因万窍而成声方民坤之象教巽之象省之观之者由上观下也设之者使下观上也】初六童观小人道也【程子曰所观不明如童穉乃小人之分故曰小人道也】闚观女贞亦可丑也【项氏曰妇人之目所闚者狭妇无公事所知者蚕织女无是非所闚者酒食此在女徳为不失男子而寡见谀闻则可丑矣】观我生进退未失道也【释临九二曰未顺命谓二刚浸长而犹必俯就其民盖以四隂犹盛而民或未顺君命也释观六三曰未失道谓六三从六四同进消阳然观六四而为进退四犹臣顺而三亦未失臣道也未顺命虑之之辞未失道幸之之辞未顺言终不能以不顺也未失言终不保其不失也临进为泰则未顺者顺矣观进为剥则未失者失矣】观国之光尚賔也【言上进以朝贡于王而为賔也】观我生观民也【五为四之君四为五之民五观四之所为者观民之向背逆顺何如也】观其生志未平也【小人长盛君子孤危上九自观其身图以免祸其志未得帖然安平而无忧患也】
　　【传三之二十凡五十九字注之分扶问切謏音小浸长长盛知两切朝贡音朝背音佩】
　　电雷【此释震下离上也电在前而雷继其后也卦画以下为先而上为后时之先后也卦象以上为前而下为后位之先后也】噬嗑【此重卦之名既开为电而有光矣又合为雷而有声既开又合犹噬之而使开者合也故卦名噬嗑】先王以明罚勅法【明者辨别精审之意勅者整饬严儆之意明象电光勅象雷威罚者一时所用之法法者平日所定之罚一时所用之允当者示平日所定之信必也故明其罚所以勅其法】屦校灭趾不行也【于初而屦校灭趾者未经鞫问之人以此拘留之令其不得行去终获释免也】噬肤灭鼻乘刚也【以至柔乘至近之刚故噬之易而肤灭其鼻也项氏曰他卦以乘刚为厄噬恶者以乘刚为利二最易噬又乘刚焉如肤在齿上】遇毒位不当也【位之不当在肉为不正之臭味所谓毒也】利艰贞吉未光也【初九以六二之易噬有易心焉遂至灭鼻若九四之难噬则非可易者故戒以艰贞而后得吉是其道之未光也】贞厉无咎得当也【干肉之坚难噬也故贞厉黄金之得为得其所当故无咎】何校灭耳聪不明也【由其耳之不聪不闻善言故怙终极恶以致受罪也】
　　【传三之二十一凡五十三字电雷旧本作雷电程子曰象无倒置者疑文互也朱子曰当作电雷今从之注别彼列切易以豉切】
　　山下有火【此释离下艮上也丽于物而其焰炎热者有体之火未丽于物而其气温暖者无体之火山下有火者山腹之内有此无体之火也医书六气论火分为二有君火有相火而以温暖之气为君火炎热之气为相火邵子谓火半隠半见盖隐而无体者君火见而有体者相火也易之以火为象凡十卦惟贲卦之火是以君火言】贲【此重卦之名草木畅茂而光华为贲古文书曰贲若草木火者温暖之气能养万物山下有此火气蕴藏于内则山上之草木畅茂贲然有光华故卦名为贲】君子以明庶政无敢折狱【朱子曰庶政事之小者折狱事之大者项氏曰贲之用可以明庶政而不可以折狱澄谓明者离之明无敢者艮之止庶政又艮象犹山中之多庶物也折狱又离象犹火光之能照见也交互取象其明但可用于艮之庶政止而不敢用于离之折狱也】舍车而徒义弗乘也【义弗乘六二之车者盖以就贲于所比之隂柔为非义也】贲其须与上兴也【程子曰须随颐而动者系于所附与上同兴也】永贞之吉终莫之陵也【陵谓渐卑迤也九三与上九同位山之髙也若降在六二则与六五同位陵之卑也】六四当位疑也匪宼防媾终无尤也【六四当居其位非有可疑者也其始也初九疑之而不亲其终也知其匪宼乃防媾也则无尤之之意而与之为应矣】六五之吉有喜也【聘币之至可喜之事也】白贲无咎上得志也【上复反为泰之九二故得志】
　　【传三之二十二凡六十八字折之舌切注相火悉亮切半见火见贤遍切】
　　山附于地【此释坤下艮上也山高耸于地者也山之下址朽蚀销圯则山之上顶頽塌陷下而附着于地也】剥【此重卦之名程子曰山高起于地而反附着于地圯剥之象故卦名为剥】上以厚下安宅【下谓民也宅谓君之所居也民在下为君之基犹地在下为山之基也地基厚于下则山安于上民基厚于下则君安于上故居上者厚其下所以安己之宅也下者坤象宅者艮象厚者欲其如地安者欲其如山也】剥牀以足以灭下也【灭与爻辞蔑字同义非灭没灭息灭絶之灭剥其足者谓削蔑其下也】剥牀以辨未有与也【丘氏富国曰与应也凡隂阳相应为有与困九四应初六言有与是也阴阳不应为无与井初六不应六四言无与是也咸六爻皆应则谓之感应以相与艮六爻皆不应则谓之敌应不相与剥之未有与者言当剥之时在上未有以应阴无以止阴之进也大凡小人为害使其间有一君子与之为应以遏止之则犹有所顾忌而不敢肆惟其未有与此剥道所以进长而不可救也圣人于此不谓之无与而谓之未有与葢不忍阴柔之害正而犹冀有以止之也澄案丘説是也初六之剥足惟无与也故剥遂至于四使六二之剥辨而有与则剥不及五矣惟其未有与故剥遂至于五若六三之剥之唯其有与也上九之所以不剥也未有云者言六二之所未有至六三而后有也葢伤有与之不蚤而仅能存一阳也】剥之无咎失上下也【程子曰其所处与上下诸阴不同是与其同类相失于处剥之道为无咎如东汉之吕强是也】剥牀以肤切近灾也【程子曰剥及其肤切近于灾祸也】以宫人宠终无尤也【程子曰羣阴剥阳以至于极六五若能长率羣阴骈首顺序获宠爱于阳则终无过尤也】君子得舆民所载也小人剥庐终不可用也【民谓五阴小人得之有剥庐之象虽卦已至终其占不可用也项氏曰协韵盖用有以音】
　　【传三之二十三凡六十八字注圯部鄙切塌托合切着直略切进长长率知两切】
　　雷在地中【凡释震下坤上也一阳初生于地中未能为雷也而曰雷者春时之雷即此初生之阳所为也】复【此重卦之名复者还反也十月纯坤阳气消尽则无能为雷者矣为雷之阳初生于地中犹既去而来还也故卦名为复】先王以至日闭闗商旅不行后不省方【闗者四郊之门至日一阳初生故闭闗不开商旅不通行则外者不入内人君不巡狩则内者不出外盖欲地上安静以养地下初动之阳也至日震一阳之象闭闗坤阖户之象商旅者坤为众之象行者震为大涂之象后者震为君之象方者坤为国土之象项氏曰外之人未可行内之君未可出皆象雷之在地也】不逺之复以修身也【程子曰不逺之复者君子所以修其身也学问之道无他也唯其知不善则速改以从善而已】休复之吉以下仁也【六二阴变而复于阳犹未善者变而复于善处已中正芘荫及人仁者之事也能使初九初复之阳依附以休息占之吉者以六二之仁而初九下之也下谓初九处六二之下尊之使在上也旧注皆以初九为仁而六二下之案他处凡言下者皆谓在其下也彖传随卦刚来而下柔初刚在二柔之下也咸卦男下女艮男在兑女之下也象传屯初九以贵下贱初九贵六二贱而初九在六二之下也未有在其上而曰下者复之六二处初九之上而曰下仁与他处所言之例不合注家之意欲尊初九一阳之复不知中正之六二变刚为二阳之复尤可尊也】频复之厉义无咎也【频虽有厉复则能补过矣故于义为无咎也】中行独复以从道也【道者所行之路也遵其故道而还曰复独复者以其在五阴之中独能从初九所行之道而上也】敦复无悔中以自考也【考成也程子曰五处中而体顺能敦笃其志以中道自成可以无悔自成谓成其中顺之徳】迷复之凶反君道也【反字与彖传刚反同人象传困而反则序卦传穷上反下古文尚书乃反商政之反同上六之迷其失君道久矣其复者欲复反于君道也然为君之道甚难既失岂易复哉迷而后复虽欲反于君道其凶莫可救也】
　　【传三之二十四凡六十九字注岂易以豉切】
　　天下雷行【此释震下干上也言普天之下雷之行无不徧而六合之内物之众无不闻也案卦之有雷者凡十五二雷及与云雨电风并者共七卦皆言其名而不言其处泽中地中虽言其处然无声之雷也山下天上虽是有声之雷然一则幽潜而未及一则亢极而已过至若泽上之雷间或有之而不常有皆非可以人间常闻之雷一槩论有其声有其处人间所常闻者惟山上之雷出地之雷天下之雷三象而已山上出地之雷此处所闻他处不徧闻也虽二雷之洊其声不过百里之逺唯天下雷行则是雷徧行于天下而无一处之不闭与风行地上之象同彼谓风徧行于地之上而无一处之不被也故唯二象以行字言】物与无妄【此重卦之名而加以物与二字者无二字则辞义不达也物兼人及动植而言普天之下雷皆徧行无一物不闻其声闻之者虽庸愚之人莫不恐惧而心无妄思身无妄为有知无知之物一同惊骇振动而无有所私皆无妄也是物物而与之以无妄矣故卦名无妄】先王以茂对时育万物【茂懋通勤勉之意上奉天时以行政令使无一民不得其所无一物不遂其生也天有四时万物出乎震故时属干万物属震上之时而对之以在下之震下之物而育之以在上之干】无妄之往得志也【得志释吉字程子曰诚之于物无不能动以之修身则身正以之治事则事得其理以之临人则人感而化以无妄而往无不得其志也】不耕获未富也【富谓阳实也二阳未实往资于五以实之圣人虑其有妄求之心故以不耕示戒虽不耕而终必有获者盖以其未能如阳实之富必至有获而后可以为富也项氏曰小畜九五富以其隣泰六四谦六四不富以其隣升上六消不富也皆以阳为富阴为不富无妄之六二进于阳矣但未纯耳故曰未富也】行人得牛邑人灾也【其得者无妄之福其失者无妄之祸以无妄之人居无妄之时灾福非可以妄而致也】可贞无咎固有之也【六三之为无妄者已无一善可称赖上下夹持之益而不至于妄若九四之可贞无咎则其刚实无私之善乃已固有之而非资于人者也】无妄之药不可试也【试犹用也不可试者深戒其用药治疗也】无妄之行穷之灾也【朱子曰上九非有妄也但以其穷极而不可行尔】
　　【传三之二十五凡六十二字】
　　天在山中【此释干下艮上也天无处不有凡虚空处皆天也高山之下嵓洞之中隔絶人世而其中空旷可见日月有昼有夜方外之人谓之洞天者是为天在山中也】大畜【此重卦之名天至大之物而藏畜于一山之中是其所藏畜者大也故卦名大畜】君子以多识前言往行以畜其徳【识谓记之于心徳大于前言往行犹天之大于山也以外之所闻所见而涵养其中至大之徳犹山在外而藏畜至大之天于中也前言往行象山中寳藏之多徳象天之大】有厉利己不犯灾也【程子曰有厉则宜已不犯灾危而进也】舆説輹中无尤也【程子曰舆説輹而不行者葢处得中道动不失宜故无过尤也善莫善于刚中柔中者不过柔尔刚中中而才也初九处不得中故戒以有危宜已二得中进止自无过差故言舆説輹谓不能下行也】利有攸往上合志也【程子曰上九与三合志上进也】六四元吉有喜也【元徳之人能以隂柔逊其功有可喜者也】六五之吉有庆也【刚在外而主夫柔柔在下而逊夫刚刚柔俱有福庆也】何天之衢道大行也【天谓阳刚言汤刚之道得行也】
　　【传三之二十六凡六十二字识音志又如字往行下孟切】
　　山下有雷【此释震下艮上也山内为阳气所包故多雷每遇天隂雨时山下悬崖絶深之处阳气轰隠而出俗谓之雷是为山下有雷也】颐【此重卦之名山下嵓洞天隂雨之时雷声殷殷在其中山侧有穴如人颐口象而雷自中出腾腾以上于天是山下有口如人之颐为雷所出入之处故卦名为颐】君子以慎言语节饮食【人之言语自口出饮食自口入观象于颐而慎节之者朱子曰谚云祸从口出病从口入项氏曰慎言语象雷之藏声节饮食象山之生物澄谓卦体中虚象口而义则为养雷者气也震在内而口向外故慎其自内出外之言语以养气山者形也艮在外而口向内故节其自外入内之饮食以养形】观我朶颐亦不足贵也【程子曰自我为可贱也项氏曰亦不足贵者示其本贵也】六二征凶行失类也【类谓初九同体比近乃其类也近舍初九而行求上九则失其类矣所求者非其类所以凶也】十年勿用道大悖也【大谓上九之阳六三小人不足以当君子之养与上九养贤之道相悖戾也】颠颐之吉上施光也【程子曰颠倒求养而吉者盖得刚阳之应以济其事致已居上之徳施光被于天下吉孰大焉】居贞之吉顺以从上也【六五之但能居贞而吉者葢柔顺以从上九而求养者尔非阳刚之才能自养且养人者也故不可以动而有为】由颐厉吉大有庆也【阳刚之大能养已以养天下已与人俱有福庆也】
　　【传三之二十七凡六十四字施申志切注殷倚谨切舍音舍】
　　泽灭木【此释巽下兑上也木生在泽木高泽卑泽水涨溢浸过木杪灭没其木则泽高出于木上而木低入于泽下矣】大过【此重卦之名泽之水灭没其木是水之大过于常时也故卦名大过】君子以独立不惧遯世无闷【君子大过人之事其独立不移也如木在水中挺特而不倾歌其遯世不见也如水过木杪淹没而不呈露不惧于内而无闷乎外犹木不动摇而任水之淹浸也蔡氏曰独立不惧巽木象遯世无闷兑説象】借用白茅柔在下也【柔而又在下故畏谨过甚】老夫女妻过以相与也【相与相应也二五皆阳本不相应因二变柔遂相应而为夫妻其相与之情过于常也】栋桡之凶不可以有辅也【车辐之弱则缚木于两旁以为辅九三之有九二如车辐之有辅也可以培补桡处而三不受益辅九所施故云不可以有辅】栋隆之吉不桡乎下也【下谓初也不桡乎下谓不因下之弱而至于桡也葢九三之桡以在上正应之弱九四之不桡以在下正应之弱然三不得二之辅则遂以上之弱而桡四能得五之辅则不以上之弱而桡也象传于三不言桡乎上于四不言有五之辅互相备也】枯杨生华何可久也老妇士夫亦可丑也【程子曰枯杨而生华安能乆乎老妇而得士夫亦为可丑也】过涉之凶不可咎也【与初皆为卑下以事阳者上六不幸而遇凶其无咎则与初一也】
　　【传三之二十八凡六十八字注下见贤遍切】
　　水洊至【此释坎下坎上也洊再也洊至者一水至又一水至也】习坎【此仍羲皇八卦之名而为重卦之坎上加习字以别于八卦之坎举此一卦为例而离震艮巽兑五卦不复加者可类推也】君子以常徳行习教事【始终如一之谓常一再不已之谓习常习以象二坎之重徳行者徳之行教事者教之事徳行者一君之所进修九二如此九五又如此常其徳行也教事者二民之所视效初三如此四上又如此习其教事也】习坎入坎失道凶也【程子曰柔弱无愋而处不得当由习坎而更入坎窞失道也】求小得未出中也【一阳未能出于中而脱险陷变为小阴则成坤顺故得所求】来之坎坎终无功也【用事则终必无功故勿宜用】樽酒簋贰刚柔际也【五刚四柔相交际而结好也】坎不盈中未大也【二五皆取刚变为柔之义盖刚中而不能出险亦与柔隂同也九二之经曰求小得谓其求得而不免为隂柔之小也九五之传曰中未大谓其居中而未能为阳刚之大也】上六失道凶三嵗也【失道谓民而敢乘君也传三之二十九凡六十字樽酒簋下旧本有贰字案陆氏释文无之今世所行张□陆希声皆同】
　　明两作【此释离下离上也明谓大明日也作犹起也两作者一明起又一明起也古人言十日并出自甲至癸为十日甲之旦一日出乙之旦又一日出为并出此言明两作犹彼言日并出也】离【此仍羲皇八卦之名而为重卦之名】大人以继明照于四方【大人者有大徳居大位之人继者先后相续象二离之重明指中虚之二画而言六二之明于下地六五之明又上于天二明相继也四方者指四阳画而言初为东三为南四为西上为北项氏曰继明如言圣继圣程子曰凡以明相继皆继明也举其大者故以世袭继照言之】履错之敬以辟咎也【项氏曰邪正错然并陈于前欲其敬者未论求福且欲辟咎也】黄离元吉得中道也【程子曰无吉者以得中道也不云正者离以中为重所以成文明由中也正在其中矣】日昃之离何可久也【程子曰日既倾昃明能久乎明者知其然故求人以继其事退处以休其身安常处顺何足以为凶也】突如其来如无所容也【乱臣贼子人人得而诛之无所容于天地之间必无幸也】六五之吉离王公也【继明而照四方上则丽于一王之位下则丽于羣公之固】王用出征以正邦也【邦谓侯国征者所以正不臣顺之邦也】
　　【传三之三十凡六十二字辟皮二切】














　　易纂言卷五
　　钦定四库全书
　　易纂言卷六
　　元　呉澄　撰
　　象下传
　　山上有泽【此释艮下兑上也山顶之上而有容水之泽也】咸【此重卦之名泽在上而水下润于山山在下而气上蒸于泽此二气之交感也故卦名为咸】君子以虚受人【泽虚容水于上以虚而能受在下山气之蒸山虚含气于下以虚而能受在上泽水之润故君子象之而以虚心受人之谏敎也上六之耦泽之虚也四五之实所受山气之蒸也初二之耦山之虚也九三之实所受泽水之闰也】咸其拇志在外也【外谓四四之志不在初而初之志则在四初善矣】虽凶居吉顺不害也【顺谓顺理静守以俟正应为顺理】咸其股亦不处也志在随人所执下也【随人谓随已之人范氏大性曰处止也艮之徳止而今不能然二欲从三三亦志于得二三居二之上故云所执下也艮体在他卦近爻亦不相取而此不然者居感之时故也】贞吉悔亡未感害也憧憧往来未光大也【凡相感以情者利相感以伪者害四感初正应是相感以情而未感于害者也若变其刚憧憧然与五相感则非公正无私之感未可以为充实有光辉之大也】咸其晦志末也【李氏鼎祚曰末犹上也志末者谓五志感于上也】咸其辅颊舌滕口説也【滕腾通滕犹播也国风曰士也罔极二三其徳离骚曰初既与子成言兮后悔适而有他所滕之口説盖如此也】
　　【传四之一凡七十一字】
　　雷风【此释巽下震上也】恒【此重卦之名雷发声于卯中收声于酉中一年之间唯半年有雷风则盛治之世五日一风或风多之时恒风者有矣雷不恒有而风恒有雷不兼风不能恒也雷而以风济之则恒矣故卦名为恒】君子以立不易方【雷之起每嵗各有方风之起八节各有方周则复始常然而不易故君子之自立而不易其方者象之曰雷风所起之方雷则毎歳不同风则每节不同非一方矣岂所谓不易者哉君子所立之方如此其可乎曰正如此也项氏曰立不易方方之所在则立焉非一方也程子亦曰恒非一定之谓一定则不能恒矣唯随时乃常道也澄谓立不易象二五之居中方象初三四上之分布于内外】浚恒之凶始求深也【始谓卦之初画犹妇归夫象之始也始归而即求深入不出以相夫而克家者】九二悔亡能久中也【有悔而悔亡者以能常久于中而不过刚也】不恒其徳无所容也【不得以恒久其饮食之徳者以悍戾被出而无所容其身也】久非其位安得禽也【非其位谓居柔丈夫以刚为有才居柔则是无才也安能得禽哉】妇人贞吉从一而终也夫子制义从妇凶也【以柔中顺从一夫终身主馈者此妇人正主事之吉也为夫子则当以刚裁制事理之宜不主故常乃为男子之正主事若亦如妇人之从一而终则凶矣】振恒在上大无功也【隂柔而振奋于上虽变为阳刚之大而亦无能强之功也】
　　【传四之二凡六十字注相悉亮切】
　　天下有山【此释艮下干上也】遯【此重卦之名山髙有侵天之势天行不息有似逃避而去之故卦名为遯】君子以逺小人不恶而严【天行在上非有意于逺山而山止于下自不能近此逺小人不恶而严之象艮二隂之浸长小人也干三阳上进而逺去逺之也干三阳之刚健严也下与艮之一阳合而为同类不恶也项氏曰艮为少男故小干为君父故严】遯尾之厉不往何灾也【以初长之隂往应上盛之阳岂能久应知其危厉止而不往则何有于灾也】执用黄牛固志也【坚固其志使之留止而不肯进也】系遯之厉有疾惫也畜臣妾吉不可大事也【系于隂而不能去犹不去其疾而至于惫所以为厉系恋阴柔所以为疾畜臣妄之私恩不可为之大事也】君子好遯小人否也【君子虽与之和好而亦遯所以吉小人则不能然所以否】嘉遯贞吉以正志也【以正主事为志而无私情也】肥遯无不利无所疑也【疑谓滞儗于隂而为所惑也】
　　【传四之三凡七十三字逺于愿切惫步拜切】
　　雷在天上【此释干下震上也天无上下以人所不覩处为上雷声在天之上极其髙也】大壮【此重卦之名雷声卑下者阳气犹弱也雷声髙亢者阳气盛壮也故卦名大壮】君子以非礼弗履【君子之非礼弗履唯刚健以动者能之礼者天之理而其用卑下干在下之象也履者足之所践如雷行所过震在上之象也】壮于趾其孚穷也【穷谓征凶也以初之恃其壮而猛于进虽有九四之孚牵引于前征行则必穷而凶也盖曰虽其有孚亦必困穷】九二贞吉以中也【中则无过不恃其壮而猛进也】小人用壮君子罔也【三之用壮非能如君子之罔也两开其端一则以戒一则以教也】藩决不羸尚往也【尚上也前行无所碍故得上进而往也】丧羊于易位不当也【六居五为位不当变为刚则位当矣故丧羊而无悔也】不能退不能遂不详也艰则吉咎不长也【不详谓不详审藩篱之碍其前而乃很进也知其艰难不可以进则吉矣是其殃咎不至于长也】
　　【传四之四凡六十五字注很休恳切】
　　明出地上【此释坤下离上也日西入于地下则暮日东出于地上则旦】晋【此重卦之名日出地上进进而上故卦名为晋】君子以自昭明徳【明徳者离日之象自昭者出地上之象】晋如摧如独行正也裕无咎未受命也【独行谓四不援而进之也正释贞也裕者不急于求四之孚故未进而受命于四也】受兹介福以中正也【以六二中正故能顺事六五而受其福也】众允之志上行也【众志同进故三与二隂进而上行也】鼫鼠贞厉位不当也【以居柔故如鼠之伏于昼也】失得勿恤往有庆也【有庆谓阴阳相遇合】维用伐邑道未光也【道未光释贞吝】
　　【传四之五凡六十六字】
　　明入地中【此释离下坤上也】明夷【此重卦之名日入地下而暗若明之遭伤然故卦名明夷】君子以涖众用晦而明【项氏曰明出地上君子以之自治明入地中君子以之治人明而遭伤本非善事君子观之皆为有用用之以居人上聪明睿知守之以愚使小人有所容君子得以自尽岂非君子之善道哉蔡氏曰涖离象众坤象用晦坤象明离象澄谓涖众者以离照坤也用晦而明者以坤养离也】君子于行义不食也【明伤之时君子在路虽有可食然以义不当食而不食之也】六二之吉顺以则也【六二以柔居中为顺而有则故能得强壮之马以拯己之伤而有吉也】南狩之志乃大得也【以阳明猎隂暗而有所得也】入于左腹获心意也【五入于四之腹者四能得五之心意也】箕子之贞明不可息也【明虽遭伤而其明不以伤而遂息故亦利于正主事也】初登于天照四国也后入于地失则也【下之明登用于上则可以照四国不用而使之入于地故在上者失其所法则也
　　传四之六凡七十一字注睿知音智】
　　风自火出【此释离下巽上也邵子谓火为风盖风者火气之所化火能生风风自火而出也火盛则其气上冲其猛急飘者即风也】家人【此重卦之名屋下有火炊爨则屋上有风自突而出凡有外风自内火而出者是其家有人居之也故卦名家人】君子以言有物而行有恒【人之家必灶有火而后突有风君子以家之本在身修身者必言有物而后行有恒言有物者言皆有实而顾其行也言有实则行自有恒而顾其言矣洪范五事一曰言属火言有物如火之丽于物而传故言之有物象火身所行之行如行地之风雷得风而其卦为恒故行之有常象风】闲有家志未变也【程子曰闲之于志意未变动之前也志变而后治则所伤多矣】六二之吉顺以巽也【六二自上来得坤顺之中尽上九自二往成上卦之巽体能柔顺而卑巽者也】家人嗃嗃未失也妇子嘻嘻失家节也【嗃嗃而改悔则于治家之道未为失否则伤思而失治家之节矣嗃嗃下不举悔字而有其意象举爻辞之例如此者多矣】富家大吉顺在位也【顺谓得坤顺下画在位谓以柔居柔得其正位故能作配正家而致王之吉也】王假有家交相爱也【程子曰夫爱其内助妇爱其刑家交相爱也】威如之吉反身之谓也【言反求诸身自治严肃故下皆畏之非以威刑为威也】
　　【传四之七凡七十一字行下孟切注其行行自之行故行并同】
　　上火下泽【此释兑下离上也】睽【此重卦之名火气炎上泽水润下两相睽异故卦名为睽】君子以同而异【项氏曰睽非善事然有当睽者同而异是也二女同居同也其志不同行异也此人道之当然其在君子则周而不比和而不同羣而不党皆同而异也同人于异之中见其同睽于同之中见其异同兑説之象也异离明之象也】见恶人以辟咎也【项氏曰初以四为恶人其见之也辟其为咎尔非望其有所行也】遇主于巷未失道也【里巷之相遇虽非其所然所遇者正应未为失道也】见舆曳位不当也无初有终遇刚也【三阳位六以柔居之才弱不能进故与曳刚谓上九也】交孚无咎志行也【敌应本不相与交既孚而初之志得行于四所以无咎也】厥宗噬肤往有庆也【二刚噬五之柔则隂阳相合而有庆矣】遇雨之吉羣疑亡也【六三者上九之正应也因九四之梗于前故上九之见六三疑其如负涂之豕疑其如载鬼之车又疑其遭张弧之射其疑不一故曰羣疑心疑则情不亲矣故虽防媾也而速逺之反若宼然及九四之先张后説柔弱之三与强梗之四既和则上九之羣疑俱亡而正应相求六三上九之睽合矣】
　　【传四之八凡六十三字辟皮二切】
　　山上有水【此释艮下坎上也山上有泽者山上有水渟之泽也山上有水者山上有川流之水也】蹇【此重卦之名山之峻已不可跻攀至山之上而水之险又不可超越则不可行而进也故卦名为蹇】君子以反身修徳【行有不得者皆反求诸已前遇险而外不可行唯当静止于内反求诸身以自修其德也反身自艮取象阳止于外而回顾其内象反身修徳自坎取象阳在于中而坎水常流象中心修为之不息】往蹇来誉宜待也【宜止于初而待不宜往也】王臣蹇蹇终无尤也【安于义命终无所怨尤于人也】往蹇来反内喜之也【内谓六二九三反于下以亲六二而六二亦喜之也】往蹇来连当位实也【六四虽当位然柔而虚九三之当位则刚而实下连九三是得当位而实者为己之援也】大蹇朋来以中节也【中节者谓九五居中之节九五往外而居外卦之中故九三得以来内而居内卦之上九三之所以能来内者其由盖以九五之得中也】往蹇来硕志在内也利见大人以从贵也【内谓六四贵谓九五传四之九凡五十九字案郑本宜待下有时字盖以叶韵故然离骚径待与为期叶则不添时字亦叶韵】
　　雷雨作【此释坎下震上也】解【此重卦之名雷动乎上雨降乎下则郁结之气解矣故卦名为解】君子以赦过宥罪【雷雨作而解散郁结之气则物被发生之仁君子以之解散囚系之人则人蒙寛大之恩过者震动之愆赦则纵之使去象雷之怱有遂无罪者坎险之恶宥则减之使轻象雨之润渐而不骤】刚柔之际义无咎也【以柔承刚与之交际而顺从之合时之冝矣故曰义】九二贞吉得中道也【不过刚而隂之难解得中道者能之】负且乘亦可丑也自我致冦又谁咎也【负担小人而乗君子之器非能为君子之害也彼自可丑尔为九四之民所宼夺者彼所自取非人之咎也】解而拇未当位也【九四以刚居柔未当其位是未能纯乎君而得中则能获三而解其难脱然无所累也】君子有解小人退也【近比之初三既有解则正应之五自退聪而三隂之难俱解也】公用射隼以解悖也【隂不顺阳悖也初三五之三隂九二解之于前既顺乎阳矣唯上六一阴悖而未顺也至于终为九四所射而后得以解其悖也】
  </div>
  <div class="pagination">
   <a href="易纂言_page10.html">
    上一页
   </a>
   <span>
    ...
   </span>
   <a href="易纂言_page6.html">
    6
   </a>
   <a href="易纂言_page7.html">
    7
   </a>
   <a href="易纂言_page8.html">
    8
   </a>
   <a href="易纂言_page9.html">
    9
   </a>
   <a href="易纂言_page10.html">
    10
   </a>
   <span class="current-page">
    11
   </span>
   <a href="易纂言_page12.html">
    12
   </a>
   <a href="易纂言_page13.html">
    13
   </a>
   <a href="易纂言_page14.html">
    14
   </a>
   <a href="易纂言_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
