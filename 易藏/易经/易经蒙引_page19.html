<!DOCTYPE html>
<html>
<head>
    <meta charset="UTF-8">
    <title>易经蒙引 - 第 19 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 19 页/共 37 页</h1>
    <div class="content">




　　或谓利涉利徃皆益之事非也损卦辞専以理言当承损字説益卦辞取诸卦体卦象则不必牵制于益字易不可为典要知大畜利贞不家食吉利涉大川亦不必承大畜言也
　　益损上益下民説无疆自上下下其道大光
　　下二句申上二句皆卦体之义也葢上能自损以益下则下之受其益者感其惠而説无疆矣且上之所以益下者实自上而究于下故又曰自上下下也自上

　　下下则所谓膏泽下于民矣不亦大光乎富贵之资当使在下俭薄之用当使在上损上益下亦理之宜也故圣人以为训○夫莫尊于上不以尊而自奉莫卑于下必于下而加厚于已虽小贬于道则大光矣○一説当如大学所谓财散而身尊散财以得民者乃为道之大光
　　益动而巽日进无疆
　　益字指益卦言益卦之徳为动而巽夫动而卑巽以入之则书所谓惟学逊志务时敏厥修乃来易所谓礼卑而业广者也其进容可量乎○巽入也一训顺谓顺以入之也与坤之顺不同说卦传序八卦之徳云巽入也不曰顺也可见入为正义入则无不顺者不顺亦不能入矣或以卑言亦如之○此两句以人事之益言分明是説徳业葢就卦徳上説益安得不以为徳业更看日进字可见○无疆莫为之限也○顺字解巽字不尽依理而做又做得潜心恳到方为巽也程传只説顺然孔子不曰顺而每仍卦名曰巽是必巽字与顺字有辨矣详之大传曰巽入也又曰巽徳之制也又曰巽称而隠未尝只以顺字当他○动而巽顺以处之必上合天理下当人心而后已如是徳之日进也可量哉众善以之而集全徳以之而备矣人道之益信未有过于此者○益动而巽虽词有轻重然不可全轻了动字若止而巽则不成益矣可见动字亦要明白
　　天施地生其益无方
　　上卦本干下卦本坤今损上卦初画之阳益下卦初画之隂阳自上而下天之施也交下卦初画之隂以易上卦初画之阳隂自下而上地之生也故曰亦上文卦体之义○天施以气言地生以形言○天施地生举万物而并育之其益无方也
　　凡益之道与时偕行
　　旧説只摠上二句意以为本义云又以此极言賛益之大此字是指上二句谓动而巽日进无疆人事之益也然其所谓动而巽者动不妄动时乎动而动也天施地生其益无方者天地之益也然天之施者时乎施而施也地之生者时乎生而生也天地人事俱説尽子故下文只申賛之此説未当○又一説时者行而不已者也益动而巽其益也无时而已故曰无疆天施地生其益也亦无时而已故曰无方可见是与时偕行此説于时字尤为牵强与他处时字絶不同矣安可从也○且其谓动而巽天施地生皆与时行犹可也谓凡益之道止于动而巽天施地生则终不可葢本义此字是通指此一条言而非専指凡益之道与时偕行之一句言也为益动而巽天施地生二句犹未足以尽益之道故更用末句以尽其余正如咸卦天地感而万物化生圣人感人心而天下和平之下又更用观其所感而天地万物之情可见矣之例彼动而巽只是人事之益天施地生只是天地之益天地间更有许多物事在此卦卦徳卦体所不能该者则犹有未及也故继之曰凡益之道与时偕行○今学者只泥本义文势而悮以此字为指上二句亦犹大学诚意章富润屋一条章句云故又言此以结之学者亦徃徃误泥章句文势以为是専指故君子必诚其意一句不知皆是通指本文全条而言也其所以误者为是将又以此极言賛益之大与故又言此以结之两句皆粘连上文看也不知此二句俱不当以粘连上文看且此处凡字当泥而又不泥何也葢只从注脚上生意不知于经文上体认○凡益之道与时偕行本意葢谓凡其时之当益无有不益者也如动而能巽时当得益也则日进无疆矣天施地生时亦当益也则其益无方矣以此推之凡一切益道莫不与时偕行也时者理之宜而已矣如此説则于其余皆通且与其他与时偕行之义无不全矣益以见此説之长于他説今且用此説当更以问人
　　风雷益君子以见善则迁有过则改
　　其实天下之益莫有大于迁善改过者且速于迁善则过当益寡决于改过则善当益纯二者之相益亦犹风雷之相益也风雷之相益交助其势也○朱子小注曰迁善字轻改过字重迁善如渗淡之物要使之白改过如黑之物要使之白用力亦是不同迁善者但是见人做得一事强似我心有所未安即便迁之若改过须是大段勇猛始得
　　初九利用为大作元吉无咎
　　此爻辞只据理而言谓其居下而受上之益不可徒然无所报効其报効于上也须用大有作为若寻常作为则亦末耳其大作也又必大善而吉若未能大善而吉则犹为有负于上未免有咎也以此见臣子之职无有界限故曰事亲若曾子者可也程传释其意曰事君若周公者可也
　　下不厚事也
　　大作便是任厚事此是自家讨做的○胡氏曰凡在下者以分言之本不当为重大之事岂能无咎故必大善而吉庶可塞责
　　六二或益之十朋之弗克违永贞吉王用享于帝吉此与损六五词同而所指异损之六五以上受下之益也益之六二以下受上之益也而又曰王用享于帝吉者葢言此爻以下受上之益王者无上宜于此爻无所用矣然以王对上帝则王又为下也是亦有用处圣人立言之周如此○隂柔不能固守故以永贞为戒令固守其虚中处下之徳也○王用享于帝吉是亦居下而受上之益也然皆必有所以受益者帝无常享享于克诚虚中处下亦诚徳也故得享帝吉非可虚得此益也若非以虚中之处则此卦六爻皆可以受莫大之益在王者皆得用以享帝也
　　或益之自外来也
　　自外来者不求而自至之辞也二虚中处下所谓谦受益者也故曰或益之要之只是受上之益○本义云或者众无定主之辞葢带十朋之而取象之义耳然忽于此处着此一句终未可深晓
　　六三益之用凶事无咎有孚中行告公用圭
　　如益六二之虚中处下损六五之虚中处尊皆当得益今六三隂柔不中不正不当得益者也然当益之时槩当得益而居下之上乃危地也故独为益之以凶事之象虽益之而以凶事虽凶事实亦益之也所谓苦其心志劳其筋骨行拂乱其所为所以动心忍性増益其所不能者也益之用凶事六三象也占者如此然后可以无咎何也庶几其隂柔不中正之病由是而有瘳也然其工夫又在有孚中行上○有孚中行告公用圭不必谓有孚指心言中行指事言据下爻本义云三四皆不得中故皆以中行为戒况下爻之中行是谓以益下为心未尝以中行为施之事者而与心为对也大抵中行犹言中道中徳道徳固非心外物也此中有孚中行葢谓其制行处事有诚心而得其中耳有孚只在中行上见中行字更重又如未济六五君子之光有孚吉恐有孚亦只在君子之光上见○有孚中行告公用圭或曰上言无咎此二句是言其所以无咎然据本义云又戒以有孚中行而告公用圭也又之一字非申无咎之意也葢无咎字只承益用凶事説言此等人须得上人有以警戒震动之乃得无咎而有孚中行乃为之计也○益用凶事者上之责望我者有在也我之有孚中行者所以应其责望之意也我之告公用圭者所以慰其责望之意也此二句于爻无所取只据理言受上人凶事之益者便当如此○用圭所以通信不可谓信即是爻辞之有孚而以通上也用圭是取象之辞○六三隂柔不中不正正是不能有孚中行也上之人益之用凶事者正欲其有孚中行也故必告公用圭言有所执持以见于上也○损九二弗损益之下之所以益上者非妇寺之忠也益六三益之用凶事上之所以益下者非禽犊之爱也
　　益用凶事固有之也
　　主益之者言夫秉懿徳乃吾所自有者而或不能不因物而迁则未能固有之也益用凶事则其所自有者为其所固有矣
　　六四中行告公从利用为依迁国
　　爻辞纯是占言能以益下为心而合于中行则以告于公无不见从矣虽为依以迁国亦利也何也葢国者宗庙社稷之所在百官万姓之所居宜乎不可迁矣而至于迁者要在于益下耳如太王迁岐曰君子不以其所养者害人盘庚迁亳曰视民利用迁可见天下事如果有益虽国亦可迁今六四以益下为心则可为依以迁国矣古者迁国以益下必有所依然后能立六四大臣之位葢主张欲迁者此句乍读似于爻义无所闗细味之乃知其有深意在迁国若有益则实益下之至大者如盘庚之迁亳则有以免万民荡柝之患而跻之康宁之域太王之迁岐则有以全其民于狄人锋镝之下而再造其有生之乐又如汉髙帝之徙都长安也用娄敬及留侯议以其地阻三面而固守独以一面东制诸侯是省了多少兵财葢终西汉之利也是固未尝无益下之心也又如宋太祖亦欲迁都长安曰吾欲据山河之胜以去冗兵循周汉故事以安天下也及晋王固諌而止乃叹曰不出百年天下民力殚矣以此观之则迁国益下之説益信矣
　　九五有孚惠心勿问元吉有孚惠我徳
　　九五当益之时居尊位而有阳刚中正之徳是上有信以惠于下也勿问元吉是占有孚惠我徳是申其所以勿问元吉○惠心上惠下之心也惠我徳下恵我之徳也而其所恵者皆有孚也上感而下应也○出于我而归于彼之谓恵○有孚之施于下者在我只为心自下之受此施者目之则为徳矣实非有二也
　　上九莫益之或击之立心勿恒凶
　　上九以阳居益之极阳性务进况居益极求益不已贪而无厌自当有莫益或击之象矣○莫益之无益也○愚谓或击之此或字是众无定主之辞与或承之羞之或字同説见朱子小注○立心勿恒勿字只作不字看求益不已便是立心勿恒也见朱子小注○凶即莫益之或击之也但上莫益之或击之是説上九有此象立心不恒凶是戒占者○程传曰利者众人所同欲也専欲益已其害大矣欲之甚则昏蔽而忘义理求之极则侵夺而致仇怨故孔子曰放于利而行多怨
　　莫益之偏辞也
　　偏辞对究言之看非上九之偏辞也是説圣人系此句且是偏就其求益一端而云未及究言其也若究而言之岂但莫益更有击之者矣所谓求利未得而反有害也尽心力而为之后必有灾也本义若究而言之则又有击之矣此句亦是解偏辞也非解下句也葢偏辞二字须用究言以发之
　　或击之自外来也
　　亦不期而至也









　　易经蒙引卷六上
<经部,易类,易经蒙引>
　　钦定四库全书
　　易经蒙引卷六下
　　明　蔡清　撰
　　下经
　　【干下兊上】
　　夬扬于王庭孚号有厉告自邑不利即戎利有攸往以五阳之盛而去一隂之微其去之也必矣故曰决之而已如摧枯拉朽不劳余力也○一説决者无回势也言其去之再无留滞也如决水然无有不惟其所决而流者矣○君子之决小人也必声其罪于王庭之上使其罪暴白于众人独力难克又必尽诚以呼号其众相与协力然君子之防小人者常疎而小人之窥伺抵拒夫君子者常宻故彼之罪虽着吾之力虽齐尚有危厉在不可安肆也且无诸已而后非诸人以力服人者非心服也故又当告命自邑以自治而不可専尚威武以取快也夫如是则所以去之者有其辞所以制之者无其隙小人可得而决而所往自利矣○扬于王庭声彼之罪也孚号集已之力也有厉彼罪虽着吾力虽齐犹未可便以为必能决之也扬庭孚号治小人也告自邑先自治也不利即戎疾之已甚则取反噬之虞也此卦辞正谓其辞危者诚以危者使平易者使倾告自邑不利即戎一贯意説谓先自治其私则自有正人之本而非只専尚势力者若専尚势力必不若自治其私也○一分项説谓先要自治其私而后可以攻小人然其攻之也又不可为已甚恐以致乱二説皆通但据彖传云告自邑不利即戎所尚乃穷也是并合二句为一段意宜从前説也利有攸往方许其决之也○一説非谓利于决也谓君子之决小人能如上文所云则小人尽去而无往不利矣或疑彖传何以释云刚长乃终曰刚长乃终犹是利有攸往前一段话此所以利有攸往也如复卦一阳始生其卦辞亦云利有攸往而传释之曰刚长也谓刚长所以利往也知复之利往由于刚长则知决之利往由于刚长乃终而不可専认刚长乃终为利往矣此説援引有据而理自胜当从
　　孚号有厉
　　春秋僖公二年书秋九月齐侯宋公江人黄人盟于贯胡氏传曰按左氏盟于贯服江黄也荆楚天下莫强焉江黄者其东方之与国也二国来定盟则楚人失其右臂矣乐毅破齐先结韩赵孔明伐魏申好江东武王牧野之师亦誓友邦逺及庸蜀彭濮八国之人共为猗角之势也桓公此盟其服荆楚之虑周矣其攘夷狄免民于左袵之义着矣盟虽春秋所恶然诸侯皆在独言逺国者许是盟也愚谓桓公亦得孚号有厉之道
　　夬决也刚决柔也
　　其实是以卦体释卦名义与履柔履刚也一般下卦姤遇也柔遇刚也本义亦只曰释卦名都不言以卦体又不言名义盖朱子以为此例拟之已频学者计不至复有所疑故或时省文耳不然此卦原与履等何异履耶曰以二体释卦名义如升曰柔以时升本义亦曰以卦变释卦名又省了义字如此等处必求其説以实之则凿矣况此处下云而賛其徳葢所重在徳故从而省之云又説见姤卦刚遇中正天下大行也本义指九五条下尤为明切
　　健而説决而和
　　健而説以徳言决而和以事言惟健而説则决而和矣
　　扬于王庭柔乗五刚也
　　柔乗五刚所谓晋如鼫防隼在髙墉之上也非其罪而何
　　孚号有厉其危乃光也
　　不然易者使倾矣
　　告自邑不利即戎所尚乃穷也
　　穷谓我穷也所以不利所尚谓威武也
　　利有攸往刚长乃终也
　　谓刚复一长则纯干矣隂无遗类矣快之之词也详见卦辞下
　　泽上于天夬君子以施禄及下居徳则忌
　　泽上于天其势必溃决而散漫于下是夬之象也邵子云水之性能随而不能迎洪范曰水润下上于天非其性也故溃于下则亦有灌溉之泽矣○施禄及下其泽四布而周徧亦溃决之意也○居徳则忌朱子所谓未详者葢大象传例无反辞都是以已能者言如不可荣以禄亦云人不得以禄位荣之非戒之也若云居其徳而不决于下则忌是戒之也○大象并无此例葢大象之例如干之自强不息是以在人之干言坤之厚徳载物是以在人之坤言推之诸卦大抵皆然如此卦施禄及下亦是在人之夬也焉用戒冡宰王公尝问清以此句之义清以是对曰吾尝私为之解曰君子既施禄以及下矣然不可以是为我之徳而自居也若以是为我之徳而自居则忌矣是亦一説也但终是戒辞然犹自胜程传约立防禁而不使溃决之説○补注曰居徳者惠不施也
　　初九壮于前趾往不胜为咎
　　程頥传曰决之时而往往决也故以胜负言隂虽将尽而已之躁动自宜有不胜之咎不计彼也○当决之时居下任壮则所谓扬庭孚号而告自邑者或不暇顾而所谓即戎者或有之矣宜其往不胜也正与利有攸往相反其不胜者自为不胜也故曰为咎明非时势之不利也否之九四不极其刚是以有命旡咎而畴离祉此理诚不可易矣○壮固非所任者况居下而任壮乎
　　不胜而往咎也
　　云峰曰胜在往前可必其往往不胜故戒其往
　　九二惕号莫夜有戎勿恤
　　二以刚而居柔性体不纯乎刚也又得中道凡事能酌其宜也故能忧惕呼号以自戒备有备斯无患矣故暮夜有戎勿恤○观本义以惕号为由于得中而后能则知凡人之小心者皆可敬也凡人之睨傲而气出于上者适以见其卑耳
　　得中道也
　　本义云刚而居柔又得中道而象传只曰得中道也葢象传特举其一隅然以此推之则刚而能柔亦得中之义类矣○危者使平易之道也故九二始于惕号终于勿恤干九三曰君子终日干干夕惕若厉旡咎离六五曰出涕沱若吉皆此理也
　　九三壮于頄有凶君子夬夬独行遇雨若濡有愠无咎大意谓君子之去小人不必怒气勃勃顾其本心何如耳本心果是要决小人则虽暂与之合而为善类之愠终必能决之而无咎不愈于壮于頄而有凶乎此所以贵于决而和也○三在众阳之中独与上六为应故曰独行遇雨也如此则未免为之凂矣故曰若濡也既合于小人必见贰于君子矣故曰有愠也○一本义云温峤之于王敦其事类此见通鉴纲目晋明帝二年时王敦有异志以帝亲任中书令温峤忌之请为左司马峤乃缪为勤敬综其府事时进宻谋以附其欲深结其所幸钱凤为之声誉每曰钱世仪精神满腹峤素有鉴之明凤甚悦深欲结好防丹阳尹缺峤言于敦曰京尹咽防之地公宜自选敦然之问谁可者峤荐钱凤凤亦推峤峤伪辞敦不聼遂表用之使觇视朝廷峤恐既去而凤于后间之因敦饯别起行酒至凤凤未及饮峤伪醉以手版击凤帻坠至作色曰钱凤何人温太真酒而敢不饮敦以为醉两释之峤与敦别涕泗横流出阁复入者再三行后凤谓敦曰峤于朝廷甚宻而与庾亮深交未可信也敦曰太真昨醉小加声色何得便尔相防峤至建康尽以敦逆谋告帝与庾亮画计讨之敦闻之大怒曰吾乃为小物所欺与王书曰太真别来几日作如此事当募人生致之自防其舌峤卒与王卞敦应詹郄鍳等分督诸军讨平之葢峤之必为晋室去敦此其夬夬之志可知也方且为敦司马深结钱凤时进宻谋若诚心为之宣力者自君子之不察者观之能无疑乎是其独行遇雨若濡有愠也然终得成其志功在晋室不可磨灭其无咎又不足言矣○朱子小注又曰如王允之于董卓按通鉴纲目董卓以何进召入朝诛宦官遂废弑农王立献帝益刑以逞又奏免琬太尉杨彪司徒而以王允为司徒卓且刼帝迁都长安时卓未至朝政大小皆委之王允允外相弥缝内谋王室甚有大臣之度自天子及朝中皆倚允允屈意承卓卓亦推信焉既而与司校尉黄琬仆射士孙瑞宻谋诛卓中郎将吕布便弓马膂力过人卓信爱之誓为父子然卓性刚褊尝小失卓意卓拔手防掷布布拳捷避之卓意亦解允素善待布布见允言状允因以诛卓之谋告之使为内应布曰如父子何允乃曰君自姓吕本非骨肉掷防之时岂有父子情耶布遂许之因帝疾新愈大防卓朝服乗车入屯卫周匝令布等捍卫前后王允使士孙瑞自书诏以授布布令勇士十余人伪着卫士服守北掖门卓入以防刺之卓甲不入伤臂坠车大呼吕布布曰有诏诛贼臣应声持矛刺卓趣兵斩之即出怀中诏板以令吏士百姓歌舞于道士女卖衣装市酒肉相庆暴卓尸于市守吏为大炷置脐中然之光明逹曙如是积日观允之曲意承卓之时是亦独行遇雨若濡而有愠也终能用吕布以诛之无咎矣向非始者有曲意之承则亦无以行其后日诏板之诛此所以不贵于壮于頄也孙武子论兵曰防乎防乎至于无形又曰藏于九地之下动于九天之上故能自保而全胜也温峤王允以之矣然王允为卓所擢用始者夬夬之志或未如夬之力后以卓萃天下之怨竟谋诛之是已然灭纪废典马日防既知其不终刚棱自傲卓党李傕郭汜又得以戕之则于夬夬之道有未尽焉故本义只载温峤一人○小注又曰如顔杲卿使安禄山受其衣服至道间与其徒曰吾辈何为服此而借兵伐之正此类也其详见于纲目宗乙未年禄山之反起自范阳至藁城杲卿时为常山太守力不能拒与长史袁履谦往迎之禄山輙赐杲卿金紫质其子弟使仍守常山又使其将李钦凑数千人守井陉口以备西军杲卿归途中指其衣谓履谦曰何为着此履谦悟其意乃隂与杲卿谋起兵讨禄山至是将起兵冯防贾深崔安石翟万徳张通幽等皆预其谋又遣人诣太原尹王承业谋与相应防从弟真卿自平原遣甥卢逖潜告杲卿欲连兵断禄山归路以缓其西入之谋时禄山遣髙邈诣幽州徴兵未还杲卿以禄山命召李钦凑使帅众受犒醉而斩之悉散井陉之众贼将高邈何千年适至皆擒之千年谓杲卿曰此郡应募乌合难以临敌宜深沟高垒勿与争锋俟朔方军至并力齐进传檄魏赵断燕蓟要膂彼则成禽矣今且宜声云李光弼兵出井陉因使人説张献诚云足下所将多练之兵难以当山西劲兵献诚必解围遁去此亦一竒也杲卿悦用其防献诚果遁去兵皆溃杲卿乃使人入饶阳城慰劳将士于是河北诸郡响应凡十七郡皆归朝廷兵合二十余万其附録山者惟范阳卢龙宻云渔阳汲邺六郡而已向使杲卿不伪降禄山独以常山一郡与贼抗虽得无恙终不能合十七郡之众以断其要膂以缓其西入之谋也此亦得夬夬之意也然本非禄山正应又受伪赐伪官此皆非温峤所有者不得尽与之同也故本义亦不载
　　九四臀旡肤其行次且牵羊悔亡闻言不信
　　九四曰臀旡肤其行次且者危之之辞为其不知牵羊之术也曰牵羊悔亡者教之之辞转危为安之道也意亦至矣而又曰闻言不信者策其不能信乃所以激厉之使必信也圣人作易教人之意何如哉○以阳居隂刚决不足也不中不正智徳俱劣也故居则不安必与众阳竞进也行则不进终以居柔失刚也然已既不足于刚理惟让众刚前行而已随之庶乎得进矣然其不中不正恐其见不及此也○程传曰九四以阳居隂刚决不足欲止则众阳并进于下势不得安犹臀伤而不能安也欲行则居柔失其刚壮不能强进故其行次且也○按象传云其行次且位不当也其行次且实兼臀无肤意而皆归之于位不当则此两句依愚前説为可程传云欲止则众阳并进于下势不得安者义为小异当细详之
　　九五苋陆夬夬中行无咎
　　程子传曰苋陆今所谓马齿苋是也暴之难干感隂气之多者也本义之解盖实本之○九五当夬之时为夬之主而切近上六之隂既与之比则不免为其所入有苋陆之象焉然五阳而上隂其类则不同矣终须在所决决之固不可以不力也但力于决者又恐失于暴若能决而决之而又不为过暴合于中行则无咎矣此所谓无咎与九三同即卦辞利有攸往之意○苋陆本义云今马齿苋则是以为一物及语録所记云苋是马齿苋陆是商陆一名章陆皆感隂气多之物则又以为二物今固当从本义矣然按证类本草则分明为二物马齿苋在菜部商陆在草部○其载马齿苋云至难燥节叶间有水银每十斤水银八两主目盲翳利大小便煎为膏涂疮良则其性冷为感隂气之多可知初不曰一名苋陆也○其载商陆云除痈肿消疮毒只可贴肿外不可服服则伤人致死葢亦性冷也语録亦载其难干又其如人形者有神俗名章栁根闻今邪术章栁神者用之则其感隂气之多又可知又云广雅谓之马尾易谓之苋陆皆谓此商陆也是则有以苋陆只为啇陆一物然未尝以苋陆为马齿苋也○今程传直以苋陆为马齿苋而本义从之不知其何所考耳岂朱子亦只述前闻而未暇更考邪抑尝亲得之辨騐而知其止为马齿苋一物邪抑易例一象不取两物此不当分邪
　　上六无号终有凶
　　占者有君子之徳则其敌当之不然自当之矣○厚斋冯氏曰易于剥见剥一阳之易于夬见决一隂之难葢君子明白洞达难进易退而小人绸缪固结麾之不去也
　　【巽下干上】
　　姤女壮勿用取女
　　邵子曰复次剥明治生于乱乎姤次夬明乱生于治乎时乎时乎未有剥而不复夬而不姤者防乎防乎邦家其长子孙其昌是以圣人贵未然之防是谓易之大纲○姤遇也向也自复而干纯是阳刚世界矣而今也乃有一隂生焉夫此一隂之生殊出人意外乃人所不愿者也惟其不愿是以于期之而至者则曰复不期而至者则曰遇○且姤一隂之复也而圣人乃别生意名之曰姤此非独扶阳抑隂之意亦可见圣人全是天地生物之心为主故其名卦之义如此也○本义云如不期而遇者故为遇发明姤字之意透彻真得圣人之心矣愚尝谓惟其不愿是以不期谓之姤骇之也若复则以为当然矣若固有之矣何也期之故也意圣人自剥而坤之时便有期阳复之心呜呼此固天地生物之心所寄托也夫不能有阳而无隂者势也圣人其奈何哉其致抑扬于其间者亦其间情之不能已而其终亦有参賛之机存焉耳○本义云遇已非正此句是就姤字上生义以入于勿用取女意便见得是偶合不是六礼所聘如咸之男下女渐之女归则非遇矣○又一隂而遇五阳防又字上句重在遇字此句重在一与五字然都在卦名姤字内取出此遇字即是上句遇已非正之遇妇人之义从一而终今以一隂而遇五阳况本非以正合但以隂阳相悦而相聚是女之壮也女壮只是以其遇五阳而言其不贞耳故曰女徳不贞而壮之甚也不必如程传隂长则阳消女壮则男弱之説如此则五阳盛乎一隂盛乎○本义云女徳不贞而壮之甚分明只以不贞为壮又云取以自配必害乎阳一则害身二则害名也谓之取以自配者此一隂本遇五阳今独以自配其身也然彼是遇五阳之隂所谓墙花路栁者必不能改其旧为阳之害惨矣○故其象占如此女壮是象勿用取女是占○或曰女徳不贞贴遇已非正壮之甚也贴又一隂而遇五阳非也既云女壮又该不得不正乎且如此説本文为缺不贞字矣○或説女壮亦该有气体甚之义防来固有气体甚壮而贞守不移者亦有气体未为壮而人尽夫者一隂而遇五阳隂尚防也所以谓之女壮者正以其一隂而当乎五阳也如此防则不是説他气体之壮也明矣
　　姤遇也柔遇刚也
　　本义云释卦名程传云姤之义遇也卦之为姤柔遇刚也前本义如不期而遇者遇字主阳遇隂此云柔遇刚则主隂遇阳大抵自阳言则曰遇隂自隂言则曰遇阳搃是隂阳相遇二而一也阳遇隂则隂亦为遇阳矣故下文云天地相遇女壮则全主隂遇阳説○柔遇刚本是卦体本义只言释卦名説在夬卦刚决柔也下
　　勿用取女不可与长也
　　凡娶以配身非为一朝一夕之故也故曰夫妇之道不可不久也今云勿用取女者正以其壮而难与久也言必不能改其旧也○只举勿用取女解之原头便是女壮了○按卦辞及彖传女壮勿用取女全只就取女一事言人事之占也初无戒五阳以勿轻一隂之防而亲昵之之意诚斋之説太深
　　天地相遇品物咸章也
　　女壮勿用取女以一隂遇五阳言天地相遇以隂阳相遇言一与五字在所畧矣是又别作一様防不可为典要○天地相遇天以阳气下交于地地以隂气上交于天也此以隂阳之不相无者言若女壮是以淑慝之分言也○本义云以本体言葢天地相遇卦体之义近晦故特着之若柔遇刚也则其义自明矣故不云
　　刚遇中正天下大行也
　　刚柔是徳中正是位以是徳而遇是位则其道大行于天下矣不必言刚徳大行孟子曰武王周公继之然后大行注亦添云教化大行未尝抝上徳字来谓是其徳大行也可见先儒读书讲义其心自平其气自易不捩揑抝折不穿凿附防所以不取以天下大行为刚徳大行者何也葢刚与徳字是就其身所具言道与教化则自其行于天下者言也此亦惟平心易气以读之则觉如此防为是不然鲜不喜为彼之説矣○本义云指九五盖指九五便是卦体此亦承上文以卦体言数字而来不可谓非卦体也履卦刚中正履帝位而不疚光明也本义云以卦体明之指九五也既言卦体又指九五可见其义之同无他説矣以此又益见刚决柔也之为卦体其不敢以为卦体者直无见耳
　　姤之时义大矣哉
　　按小注或问本义云几防之际圣人所谨与伊川之説不同何也朱子曰上面説天地相遇至天下大行也正是好时节而不好之渐已生于防矣故当谨于此愚谓不用伊川旧説而以几防起义固无容议矣然谓天地相遇至天下大行也正是好时节而不好之渐已生于防则尚在所疑何则此卦本是以一隂遇五阳得名其所谓遇不好之遇也至云天地相遇刚遇中正此又是圣人偶然又防得有此一段好处而因发之云峯所谓别取一义乃遇之义好者也义本不相蒙至此曰姤之时义大矣哉姤字则依原是一隂遇五阳之姤故以为几防之际也几防之际者谓一隂始生于下其端甚防而其势必盛也孔子未必谓天地相遇刚遇中正内却已有不好之渐在也葢谓天地相遇刚遇中正内有不好之渐则是泰极而否之意非一隂始生之义也上文两遇字既分明与卦名之义不同如何却又承之以言姤之时义之大恐是记者之悮也况本义另提头是与大过之时大矣哉者同例断不以承上文二条而云可也且一隂遇五阳一以为女壮又一以为天地相遇如何可相蒙○云峯曰姤之时义大矣哉非賛遇之大也一隂之生虽防可虑者大也此説甚好○本义几防之际坤初六本义亦云谨防之意姤之初六即坤初六也○圣人所谨此圣人指孔子曰姤之时义大矣哉便是圣人谨之矣○肤见云姤之时义大矣哉此以消息盈虚之几而言不必依语録承上两条説葢天地相遇刚遇中正之遇与一隂遇五阳之遇不同葢此卦本是不好卦圣人于上条是就其中防出有好处来説如归妹所谓天地之大义人之终始也亦未有不好此见圣人心胸之活而不拘滞处至于此句则直为君子吃也正指原本姤字而言也
</div>
    <div class="pagination">
<a href="易经蒙引_page18.html">上一页</a><span>...</span><a href="易经蒙引_page14.html">14</a><a href="易经蒙引_page15.html">15</a><a href="易经蒙引_page16.html">16</a><a href="易经蒙引_page17.html">17</a><a href="易经蒙引_page18.html">18</a><span class="current-page">19</span><a href="易经蒙引_page20.html">20</a><a href="易经蒙引_page21.html">21</a><a href="易经蒙引_page22.html">22</a><a href="易经蒙引_page23.html">23</a><a href="易经蒙引_page24.html">24</a><span>...</span><a href="易经蒙引_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
