<!DOCTYPE html>
<html>
<head>
    <meta charset="UTF-8">
    <title>周易要义 - 第 5 页/共 16 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易要义 - 第 5 页/共 16 页</h1>
    <div class="content">　　六二介于石不终日贞吉处豫之时得位履中安夫贞正不茍求豫者也顺不茍从豫不违中是以上交不谄下交不渎明祸福之所生故不茍辨必然之理故不改其操介如石焉不终日明矣介音界纎介古文作砎郑故八反云谓磨砎也马作扴云触小石声荀音恱正义象曰不终日贞吉以中正者释贞吉之义所以见其恶事即能离去不待终日守正吉者以此六二居中守正顺不茍从豫不违中故不须待其一日终守贞吉也【五】盱豫谓睢盱而豫姚引诗旴日始旦
　　六三盱豫悔迟有悔居下体之极处两卦之际履非其位承动豫之主若其睢盱而豫悔亦生焉迟而不从豫之所疾位非所据而以从豫进退离悔宜其然矣盱香于反睢盱也向云睢盱小人喜悦之貌王肃云盱大也郑云夸也説文云张目也字林火反又火于反子夏作纡京作污姚作旴云日始出引诗旴日始旦睢香维反説文云仰日也字林火佳反
　　【六】众隂由一阳以豫故勿疑则朋合疾
　　九四由豫大有得勿疑朋盍簮处豫之时居动之始独体阳爻众隂所从莫不由之以得其豫故曰由豫大有得也夫不信于物物亦疑焉故勿疑则朋合疾也盍合也簮疾也由豫由从也郑云用也马作犹云犹豫疑也盍胡猎反合也簮徐侧林反子夏传同疾也郑云速也埤苍同王肃又祖感反古文作贷京作橬马作臧荀作宗虞作戠戠丛合也蜀才本依京义从郑若能不疑于物以信待之则众隂羣朋合聚而疾来也正义象曰由豫大有得志大行者释由豫大有得之意众隂既由之而豫大有所得是志意大行也
　　【七】凡随有元亨利贞乃无咎
　　【震下兑上】随元亨利贞无咎正义曰元亨者于相随之世必大得亨通若其不大亨通则元以相随逆于时也利贞者相随之体须利在得正随而不正则邪僻之道必须利贞也无咎者有此四徳乃无咎以茍相从涉于朋党故必须四徳乃无咎也凡卦有四徳者或其卦当时之义即有四徳如乾坤屯临无妄此五卦之时即能四徳备具其随卦以恶相随则不可也有此四徳乃无咎无此四徳则有咎也与前五卦其义稍别随从也震宫归魂卦
　　【八】六二系初九小子则失九五丈夫
　　六二系小子失丈夫隂之为物以处随世不能独立必有系也居随之时体分柔弱而以乘夫刚动岂能秉志违于所近随此失彼弗能兼与五处已上初处已下故曰系小子失丈夫也正义曰小子谓初九也丈夫谓九五也初九处卑故称小子五居尊位故称丈夫六二既是隂柔不能独立所处必近系属初九故云系小子既属初九则不得往应于五故云失丈夫也象曰系小子弗兼与者释系小子之意既随此初九则失彼九五丈夫是不能两处兼有
　　【九】六三舎初系四非正应故利居贞
　　六三系丈夫失小子随有求得利居贞隂之为物以处随世不能独立必有系也虽体下卦二已据初将何所附故舎初系四志在丈夫四俱无应亦欲于已随之则得其所求矣故曰随有求得也应非其正以系于人何可以妄故利居贞也初处已下四处已上故曰系丈夫失小子也象曰系丈夫志舎下也下谓初也
　　【十】辅嗣甲创制庚申命诸儒用辛丁
　　【巽下艮上】蛊元亨利涉大川先甲三日后甲三日正义曰蛊者事也有事营为则大得亨通有为之时利在拯难故利涉大川也先甲三日后甲三日者甲者创制之令既在有为之时不可因仍旧令今用创制之令以治于人人若犯者未可即加刑罚以民未习故先此宣令之前三日殷勤而语之又于此宣令之后三日更丁宁而语之其人不从乃加刑罚也其褚氏何氏周氏等并同郑义以为甲者造作新令之日甲前三日取改过自新故用辛也甲后三日取丁宁之义故用丁也今案辅嗣注甲曰创制之令不云创制之日又巽卦九五先庚三日后庚三日辅嗣注申命令为之庚辅嗣又云甲庚皆申命之谓则辅嗣不以甲为创制之日而诸儒不顾辅嗣注防妄作异端非也蛊音古事也惑也乱也左传云于文皿虫为蛊又云女惑男风落山谓之蛊徐又姬祖反一音故巽宫归魂卦先息荐反彖并注同后胡豆反
　　【十一】物蛊必有事非训蛊为事
　　彖曰蛊刚至天行也正义曰刚上而柔下巽而止蛊者此释蛊卦之名并明称蛊之义也以上刚能断制下柔能施令巽顺止静故可以有为也褚氏云蛊者惑也物既惑乱终致损壊当须有事也有为治理也故序卦云蛊者事也谓物蛊必有事非谓训蛊为事义当然也蛊元亨而天下治者释元亨之义以有为而得元亨是天下治理也利涉大川往有事也者释利涉大川也蛊者有为之时拔拯危难往当有事故利涉大川此则假外象以喻危难也先甲三日后甲三日终则有始天行者释先甲三日后甲三日之义也民之犯令告之已终更复从始告之殷勤不已若天之行四时既终更复从春为始象天之行故云天行也释注蛊者至四时也正义曰蛊者有事待能之时者物既蛊壊须有事营为所作之事非贤能不可故经云干父之蛊干则能也
　　【十二】甲为日首故汉令重者曰甲令
　　甲者创制之令者甲为十日之首创造之令为在后诸令之首故以创造之令谓之为甲故汉时谓令之重者谓之甲令则此义也
　　【十三】使民晓新令然后诛兼通责让
　　创制不可责之以旧者以人有犯令而致罪者不可责之旧法有犯则刑故须先后三日殷勤语之使晓知新令而后乃诛诛谓兼通责让之罪非专谓诛杀也说音悦创初亮反此俗字也依字作剏
　　【十四】振民象山下有风育徳象山在上
　　象曰山下至育徳正义曰必云山下有风者风能摇动散布润泽今山下有风取君子能以恩泽下振于民育养已徳振民象山下有风育徳象山在上也振旧之慎反济也师读音真振振仁厚也育王肃作毓古育字
　　【十五】有子考无咎散文父在亦称考
　　初六干父之蛊有子考无咎厉终吉处事之首始见任者也以柔巽之质干父之事能承先轨堪其任者也故曰有子也任为事首能堪其事考乃无咎也故曰有子考无咎也当事之首是以危也能堪其事故终吉也有子考无咎絶句周依马王肃以考絶句正义象曰干父之蛊意承考者释干父之蛊义凡堪干父事不可小大损益一依父命当量事制宜以意承考而已对文父没称考若散而言之生亦称考若康诰云大伤厥考心是父在称考此避干父之文故变云考也
　　【十六】干母不可贞犹不失中道
　　九二干母至中道也正义曰居内处中是干母事也不可贞者妇人之性难可全正宜屈已刚不可固守贞正故云不可贞也象曰得中道者释干母之蛊义虽不能全正犹不失在中之道故云得中道也
　　【十七】临八月凶谓丑至申三隂盛
　　【兊下坤上】临元亨利贞至于八月有凶正义曰案序卦云临大也以阳之浸长其徳壮大可以监临于下故曰临也刚既浸长而且顺又以刚居中有应于外大得亨通而利正也故曰元亨利贞也至于八月有凶者以物盛必衰隂长阳退临为建丑之月从建丑至于八月建申之时三隂既盛三阳方退小人道长君子道消故八月有凶也以盛不可终保圣人作易以戒之也临如字序卦云大也坤宫二世卦
　　【十八】临元亨利贞谓大亨以正
　　彖曰临刚至不乆也正义曰临刚浸而长而顺者此释临义也据诸卦之例而顺之下应以临字结之此无临字者以其刚中而应亦是临义故不得于刚中之上而加临也刚中而应大亨以正天之道者天道以刚居中而下与地相应使物大得亨通而利正故乾卦元亨利贞今此临卦其义亦然故云天之道也
　　【十九】八月子至未寅至酉五至申凡三说
　　八月者何氏云从建子阳生至建未为八月褚氏云自建寅至建酉为八月今案此注云小人道长君子道消宜据否卦之时故以临卦建丑而至否卦建申为八月也
　　【二十】宗庙可观莫盛于盥注引禘灌
　　【坤下巽上】观盥而不荐有孚颙若王道之可观者莫盛乎宗庙宗庙之可观者莫盛于盥也至荐简畧不足复观故观盥而不观荐也孔子曰禘自既灌而往者吾不欲观之矣尽夫观盛则下观而化矣故观至盥则有孚颙若也观官唤反示也干宫四世卦盥音管
　　【二十一】神道谓不以刑制使物如天使四时
　　圣人以神道设教而天下服矣统说观之为道不以刑制使物而以观感化物者也神则无形者也不见天之使四时而四时不忒不见圣人使百姓而百姓自服也
　　【二十二】大观之时而为童观小人之道
　　初六童观小人无咎君子吝处于观时而最逺朝美体于隂柔不能自进无所鍳见故曰童观趣顺而已无所能为小人之道也故曰小人无咎君子处大观之时而为童观不亦鄙乎童观马云童犹独也郑云稚也逺万反朝直遥反
　　【二十三】观卦中或音官或去声读
　　童观闚观皆读为去声也观国如字或音官唤反尽夫观盛故观至大观在上王肃音官以观天下徐唯此一字作官音观盥而不荐观之为道而以观感风行地上观处于观时君子处大观之时大观广鍳亦音官居观之时为观之主观之盛也从尽夫观以下并官唤反余不出者并音官
　　【二十四】观我生君子谓观民以察已
　　九五观我生君子无咎居于尊位为观之主宣大化光于四表观之极者也上之化下犹风之靡草故观民之俗以察已道百姓有罪在予一人君子风着已乃无咎上为化主将欲自观乃观民也象曰观我生观民也正义曰九五居尊为观之主四海之内由我而化我教化善则天下有君子之风教化不善则天下着小人之俗故观民以察我道有君子之风着则无咎也














　　周易要义卷二下
　　钦定四库全书
　　周易要义卷三上　　　　宋　魏了翁　辑噬嗑至无妄
　　【一】噬嗑亨利用狱言用刑除间乃通
　　【震下离上】噬嗑亨利用狱噬齧也嗑合也凡物之不亲由有间也物之不齐由有过也间与过齧而合之所以通也刑克以通狱之利也噬嗑亨利用狱正义曰噬嗑亨者噬齧也嗑合也物在于口则隔其上下若齧去其物上下乃合而得亨也此卦之名假借口象以为义以喻刑法也凡上下之间有物间隔当须用刑法去之乃得亨通故云噬嗑亨也利用狱者以刑除间之物故利用狱也噬市制反嗑胡腊反巽宫五世卦
　　【二】诸彖先标卦名唯噬嗑不同
　　正义曰頥中有物曰噬嗑者此释噬嗑名也案诸卦之彖先标卦名乃复言曰某卦曰同人曰大有曰小畜之类是也此发首不叠卦名者若义幽者先出卦名后更以卦名结之若其义显露则不先出卦名则此頥中有物曰噬嗑之类其事可知故不先出卦名此乃夫子因义理文随义而发不为例也
　　【三】易取象非一故噬嗑取分取合
　　刚柔分动而明雷电合而章者释利用狱之义刚柔既分不相溷杂故动而显明也雷电既合而不错乱故事得彰著明而且着可以断狱刚柔分谓震刚在下离柔在上刚柔云分雷电云合者欲见明之与动各是一事故刚柔云分也明动虽各一事相须而用故雷电云合但易之为体取象既多若取分义则云震下离上若取合义则云离震合体共成一卦也此释二象利用狱之义
　　【四】明罚敕法只取雷电不取口象
　　象曰雷电噬嗑先王以明罚勅法正义曰雷电噬嗑者但噬嗑之象其象在口雷电非噬嗑之体但噬嗑象外物既有雷电之体则雷电欲取明罚勅法可畏之义故连云雷电也
　　【五】勅俗字字林作敕
　　勅耻力反此俗字也字林作敇郑云勅犹理也一云整
　　【六】屦校灭趾谓过轻戮薄
　　初九屦校灭趾无咎居无位之地以处刑初受刑而非治刑者也凡过之所始必始于防而后至于着罚之所始必始于薄而后至于诛过轻戮薄故屦校灭趾桎其行也足惩而已故不重也过而不改乃谓之过小惩大诫乃得其福故无咎也校者以木绞校者也即械也校者取其通名也
　　【七】何校灭耳谓刑及其首非诫非惩
　　上九何校灭耳凶处罚之极恶积不改者也罪非所惩故刑及其首至于灭耳及首非诫灭耳非惩凶莫甚焉象曰何校灭耳聪不明也聪不明故不虑恶积至于不可解也正义曰马云耳无所闻郑云目不明耳不聪王肃云言其聪之不眀
　　【八】贲以刚上文柔不得中位故小利
　　【离下艮上】贲亨小利有攸往正义曰贲饰也以刚柔二象交相文饰也贲亨者以柔来文刚而得亨通故曰贲亨也小利有攸往者以刚上文柔不得中位故不能大有所往故云小利有攸往也贲彼伪反徐甫反李轨府麄反傅氏云贲古斑字文章貌郑云变也文饰之貌王肃符文反云有文饰黄白色艮宫一世卦
　　【九】贲柔来文刚谓坤上六来居二
　　彖曰贲亨柔来而文刚故亨分刚上而文柔故小利有攸往刚柔不分文何由生故坤之上六来居二位柔来文刚之义也柔来文刚居位得中是以亨干之九二分居上位分刚上而文柔之义也刚上文柔不得中位不若柔来文刚故小利有攸往上时掌反
　　【十】天文刚柔交错人文诗书礼乐
　　正义曰天文也者天之为体二象刚柔刚柔交错成文是天文也文明以止人文者文明离也以止艮也用此文明之道裁止于人是人之文徳之教此贲卦之象既有天文人文欲广美天文人文之义圣人用之以治于物也观乎天文以察时变者言圣人当观视天文刚柔交错相饰成文以察四时变化若四月纯阳用事隂在其中靡草死也十月纯隂用事阳在其中荠麦生也是观刚柔而察时变也观乎人文以化成天下者言圣人观察人文则诗书礼乐之谓当法此教而化成天下也
　　【十一】坤柔居二干刚居上此本泰卦
　　正义曰坤之上六何以来居二位不居于初三干之九二何以分居上位不居于五者干性刚亢故以已九二上居坤极坤性柔顺不为物首故以已上六下居干之二位也且若柔不分居干二刚不分居坤极则不得文明以止故也又阳本在上隂本在下应分刚而下分柔而上何因分刚向上柔向下者今谓此本泰卦故也若天地交泰则刚柔得交若干上坤下则是否闭刚柔不得交故分刚而上分柔而下也
　　【十二】车字汉以来始有居音
　　初九贲其趾舎车而徒车音居郑张本作舆从汉时始有居音
　　【十三】四应初而三防故鲜洁其马以待
　　六四贲如皤如白马翰如匪防婚媾有应在初而阂于三为已防虽二志相感不获通亨欲静则疑初之应欲进则惧三之难故或饰或素内懐疑惧也鲜絜其马翰如以待虽履正位未敢果其志也三为刚猛未可轻犯匪防乃婚终无尤也皤白波反说文老人貌董音槃云马作足横行曰皤郑陆作燔音烦荀作波翰户旦反董黄云马举头髙仰也马荀云髙也郑云白也亦作寒案反
　　【十四】注以俭约释贲于丘园无聘贤意
　　六五贲于丘园束帛戋戋吝终吉处得尊位为饰之主饰之盛者也施饰于物其道害也施饰丘园盛莫大焉故贲于束帛丘园乃落贲于丘园帛乃戋戋用莫过俭泰而能约故必吝焉乃得终吉也贲于黄本贲作世束帛子夏传云五匹为束三二纁象隂阳戋在千反马云委积貌薛虞云礼之多也又音牋黄云猥积貌一云显貌子夏传作残残象曰六五之吉有喜也正义曰为饰之主饰之盛者若宫室舆服之属五为饰主若施设华饰在于舆服宫馆之物则大道损害也施饰丘园盛莫大焉者丘谓丘墟园谓园圃唯草木所生是质素之处非华美之所若能施饰每事质素与丘园相似盛莫大焉故贲于束帛丘园乃落者束帛财物也举束帛言之则金银珠玉之等皆是也若贲饰于此束帛珍寳则质素之道乃损落故云丘园乃落也贲于丘园帛乃戋戋者设饰在于丘园质素之所则不靡费财物束帛乃戋戋众多也诸儒以为若贲饰束帛不用聘士则丘园之士乃落也若贲饰丘园之士与之故束帛乃戋戋也诸家注易多为此解但今案辅嗣之注全无聘贤之意且爻之与象亦无待士之文辅嗣云用莫过俭泰而能约故必吝焉乃得终吉此则普论为国之道不尚华侈而贵俭约也
　　【十五】汉聘士用羔鴈纁蒲轮驷马
　　若从先师唯用束帛招聘丘园以俭约待贤岂其义也所以汉聘士或乃用羔鴈纁蒲轮驷马岂止束帛之间而云俭约之事今观注意故为此解耳
　　【十六】隂长阳刚剥落故不利往
　　【坤下艮上】剥不利有攸往正义曰剥者剥落也今隂长变刚刚阳剥落故称剥也小人既长故不利有攸往剥角反彖云剥剥也马云落也说文云裂也干宫五世卦
　　【十七】顺止观象不欲强亢以陨身
　　彖曰顺而止之观象也君子尚消息盈虚天行也坤顺而艮止也所以顺而止之不敢以刚止者以观其形象也强亢激拂触忤以陨身身既倾焉功又不就非君子之所尚也
　　【十八】剥从下起故取厚下安宅
　　象曰山附至安宅正义曰山附于地剥者山本髙峻今附于地即是剥落之象故云山附于地剥也上以厚下安宅者剥之为义从下而起故在上之人当须丰厚于下安物之居以防于剥也
　　【十九】剥牀以辨牀身下牀足上
　　初六剥牀以足蔑贞凶牀者人之所以安也剥牀以足犹云剥牀之足也蔑犹削也剥牀之足灭下之道也下道始灭刚陨柔长则正削而凶来也蔑莫结反犹削也楚俗有削灭之言马云无也郑云轻慢荀作灭六二剥牀以辨蔑贞凶蔑犹甚极之辞也辨者足之上也剥道浸长故剥其辨也稍近于牀转欲灭物之所处长柔而削正以斯为徳物所弃也辨徐音办具之办足上也马郑同黄云牀箦也薛虞膝下也郑符勉反王肃否勉反正义曰剥牀以辨者辨谓牀身之下牀足之上足与牀身分辨之处也今剥落侵上乃至于辨是渐近人身初既称蔑二又称蔑蔑上复蔑此为蔑甚极故云蔑犹甚极之辞也蔑谓防蔑物之见削则防蔑也故以蔑为削
　　【二十】羣隂剥阳而三独应故失上下
　　六三剥之无咎与上为应羣隂剥阳我独恊焉虽处于剥可以无咎象曰剥之无咎失上下也三上下各有二隂而三独应于阳则失上下也
　　【二十一】处剥之时若施宠于宫人而已
　　六五贯鱼以宫人宠无不利处剥之时居得尊位为剥之主者也剥之为害小人得宠以消君子者也若能施宠小人似宫人而已不害于正则所宠虽众终无尤也贯鱼谓此众隂也骈头相次似鱼贯也
　　【二十二】在君子为硕果得舆小人为剥庐
</div>
    <div class="pagination">
<a href="周易要义_page4.html">上一页</a><a href="周易要义.html">1</a><a href="周易要义_page2.html">2</a><a href="周易要义_page3.html">3</a><a href="周易要义_page4.html">4</a><span class="current-page">5</span><a href="周易要义_page6.html">6</a><a href="周易要义_page7.html">7</a><a href="周易要义_page8.html">8</a><a href="周易要义_page9.html">9</a><a href="周易要义_page10.html">10</a><span>...</span><a href="周易要义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
