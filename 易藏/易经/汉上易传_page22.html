<!DOCTYPE html>
<html>
<head>
    <meta charset="UTF-8">
    <title>汉上易传 - 第 22 页/共 23 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>汉上易传 - 第 22 页/共 23 页</h1>
    <div class="content">　　渐卦虞氏之象以否坤之三上之四干之四下之三而初上二爻不正故所变之爻止于初三上三爻而已余二四五爻不动六四否坤之三也故卦以为妇孕不育以为宼小人之爻也九三干之四也故戒以夫征不复顺以相保不中之爻也
　　中孚王洙曰柔在内而巽説合和之性也刚得中而上下信化育之道也中孚天理之端叶于教化之义若鸟之孚卵柔浑于内而刚鷇于外妪伏化羽不违其期自然之信也此与小过旁通自中孚而变故小过有飞鸟之象焉
　　小过虞曰离为飞鸟震为音艮为止晋上之三晋变小过离去震在若飞鸣而音止故飞鸟遗之音上隂乗阳故不宜上下隂顺阳故宜下大吉俗説或以卦象二阳在内四隂在外有似飞鸟舒翼之象妄矣
　　先儒论重卦者六家王弼虞翻曰伏羲郑康成曰神农孙盛曰夏禹司马迁扬雄曰文王而孔頴达陆徳明陆希声则以弼论为是臣曰皆是也系辞曰古者庖羲氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以万物之情则伏羲氏所画者八卦而已然结绳而为以佃以渔则已取重离之象何则离丽也离为目巽为绳以巽变离结绳而为之象也罟纲目也离为雉巽为鱼以佃以渔之象也下系曰八卦成列在其中矣因而重之爻在其中矣谓之在其中者盖既画八卦因而重之虽未为六十四卦而三百八十四爻之变固已具然存乎其中矣是以神农氏黄帝氏尧舜氏因其所重八卦触而长取于益取于噬嗑取于乾坤取于涣取于随取于豫取于小过取于睽不特四圣人然也自伏羲氏没其间圣人取重卦以利天下者多矣是以取大壮取大过取夬谓之后世圣人则夏后氏商人亦在其中矣伏羲氏画卦因而重之者袭其气之母也羣圣人重之者用其子孙也庄生曰伏羲得之以袭气母是也考之归蔵之书其初经者庖羲氏之本防也卦有初干初□【坤也】初艮初兑初□【坎也】初离初厘【震也】初巽八卦其卦皆六画周礼大卜掌三易之法一曰连山二曰归藏三曰周易其经卦皆八其别皆六十四所谓经卦则初经之卦也又山海经伏羲氏得河圗夏后氏因之曰连山黄帝氏得河圗商人因之曰归藏列山氏得河圗周人因之曰周易列山氏世谱所谓神农氏也以此观之则弼翻所论举其大要康成孙盛迁雄之言各举其一而迁雄又指周易言之也然三易之卦其次各异首艮者连山也首坤者归藏也首干者周易也即周礼所谓其别各六十四者也故説卦之文叙天地山泽雷风水火健顺动入陷丽止决之性八卦之象则先经卦而以文王八卦震巽离坤兑干坎艮次之而序卦所次皆文王所重之卦也圣人犹虑后世未知三易之变故于杂卦一篇杂糅众卦错综其义以示变易之无穷虞氏曰圣人之兴因时而作随其事宜不必因袭当有损益之意其知三易之説欤
　　汉书艺文志易经十二篇论大象小象文言班固以文王作上下篇孔氏为之象系辞文言序卦之属十篇先儒自郑康成王弼孔頴达尊是説其后诸儒疑之正义补阙曰夫子因文王而有王昭素胡且亦云范谔昌着易证坠简曰诸卦象爻辞小象乾坤文言并周公作自文言以下孔子述也臣以经传考之明夷之曰内文明而外柔顺以蒙大难文王以之利艰贞晦其明也内难而能正其志箕子以之则非文王作断可知矣案司马迁曰孔子晚喜易序系象説卦文言信斯言也则象説卦文言古有之矣孔子序之系之説之文之而已所谓述而不作也昔者子贡问于孔子曰夫子圣矣乎孔子曰圣则吾不能夫圣孔子不居而系辞之言及于卦象爻必抑扬其辞以圣人称之曰圣人设卦观象系辞焉而明吉凶此所谓系辞者指卦下之辞而言之也又曰彖也者言乎其象也爻也者言乎其变也夫爻辞言一爻之变彖辞言一卦之象则文王卦下之辞又谓之彖矣孔子序述其之意而已故名其篇曰使文王卦下之辞不谓之孔子何为言知者观其辞则思过半矣夫子自谓如此非逊以出之之义也盖者孔子賛易十篇之一先儒附其辞于卦辞之下故加以明之谔昌以干释元亨利贞文言又从而释之疑其重复谓非孔子之言且引穆姜之言证之此又不然文言者文其言也犹序彖説卦之类古有是言或文王或周公之辞孔子因其言而文之以垂后世曰言之不文行之不逺故以文言名其篇左氏成公十六年穆姜往东宫筮之襄公二十二年孔子生上距穆姜二十四年穆姜之时虽已诵随繇之辞因就乾卦文言然其言与今易稍异穆姜之言曰元体之长也亨嘉之会也利义之和也贞事之干也体仁足以长人嘉徳足以合礼利物足以和义贞固足以干事以今易考之删改者二增益者六则古有是言孔子文之为信然矣谔昌遂以六十四卦之皆出于周公则误也或曰彖非周公则孔子系干何谓举其全文而释之如曰时乗六龙以御天也云行雨施天下平也曰臣固曰古有是言也古有是言又举而释之与乾坤六爻屡称而明之其意一也谔昌又谓乾卦荅问以下为孔子賛易之辞非文言也此亦误也孔子作十篇以賛易也大象也小象也系辞上下也干文言也坤文言也説卦也序卦也杂卦也若以荅问以下为非文言则先儒未以文言附于乾坤之下其辞当列于何篇耶盖文言之后又有此言賛乾坤六爻之义故通谓之文言如系辞之中广述困解否豫复五卦之爻是也圣人以易之蕴尽在乾坤而六十二卦由此而出故详言爻义以例诸卦耳谔昌又谓大象小象皆出于周公亦误也且八卦成列象在其中矣因而重之爻在其中矣圣人有以见天下之赜拟诸其形容象其物宜是故谓之象有卦之象焉有爻之象焉也者言乎其象者也言卦之象也爻象动乎内言爻之象也方设卦变爻之时其象已具乎卦爻之中故史墨对赵简子曰在易卦雷乗干曰大壮观此则雷在天上大壮之有卦则有此象矣如曰君子以非礼勿履则孔子所系之大象也何以明之且以复卦大象言之曰雷在地中复先王以至日闭闗商旅不行后不省方考之夏小正十一月万物不通则至日闭闗后不省方夏之制也周制以十一月北巡狩至于北岳矣是以知系大象之辞非周公作也崔杼欲娶东郭偃之姊筮之遇困之大过陈文子曰不可娶也且其繇曰困于石据于蒺藜入于其宫不见其妻凶其繇与今困卦六三爻辞正同是特小象之作故文子曰困于石往不济也据于蒺藜所恃伤也入于其宫不见其妻凶无所归也使小象亦周公作则文子必稽之矣故曰谔昌误也由是论之迁之言盖不诬矣先儒数十篇之次其説不一独胡旦为不失其指故今从之
　　崔憬陆震谓文王作爻辞马融陆绩谓周公所作考之爻辞马融陆绩为是明夷九三明夷于南狩得其大首六五箕子之明夷随上六王用亨于西山升六四王用享于岐山盖南狩伐商之事西岐王业所兴武王数纣曰囚奴正士而追王西伯在翦商之后则爻辞为周公作审矣韩宣子适鲁见易象春秋曰周礼尽在鲁矣吾乃今知周公之徳也孔頴达尝正此义今申其説以证崔陆之误然琴书有言曰文王在羑里演易作郁厄之辞困于石据于蒺藜盖爻辞亦有文王之辞岂周公述而成之欤
　　文王作卦辞周公作爻辞通谓之系辞仲尼賛二圣人系辞之意成上下篇名曰系辞犹序文王之而名其篇曰彖也凡系辞所称系辞焉者或指卦辞或指爻辞而言如圣人设卦观象系辞焉而明吉凶指卦辞为系辞也如圣人有以见天下之动而观其会通以行其典礼系辞焉以断其吉凶是故谓之爻指爻辞为系辞也古文周易上下二篇上篇三十卦下篇三十四卦孔子作象系辞文言説卦序卦杂卦别为十篇以賛易道与周易异卷如诗书之序不与诗书同卷前汉费直古文周易以象系辞文言十篇解説上下经是也费氏之易至马融始作融郑康成康成始以彖象连经文所谓经文者卦辞爻辞通言之也即费所谓上下经也魏王弼又以文言附于乾坤二卦故自康成而后其本加曰象曰自王弼而后加文言曰至于文辞连属不可取以附六十四卦之爻则仍其旧篇今系辞上下説卦序卦杂卦是也魏髙贵乡公问博士淳于俊曰今象不连经文而注连之何也俊对曰郑康成合彖象于经者欲便学者寻省易了孔子恐其与文王相乱是以不合则郑未注易经之前象不连经文矣扬子云作太九卷准易首一卷賛三卷测一卷冲错攡莹一卷数一卷文棿一卷圗告一卷范望注解合賛于首散测于九賛之下而学者自賛为经辞此亦凖文王卦辞周公爻辞通谓之经也隋书经籍志汉费直注周易四卷郑康成注周易九卷魏王弼注周易六卷韩康伯注系辞三卷郑王二家之易本于费氏康伯之学卒于辅嗣则费氏之后易经上下离为六卷系辞而下五篇合为三卷矣是以二家所注皆九卷也今易乾卦自干至用九见羣龙无首吉即古易之本文坤卦而下郑王之所附也范谔昌不知卦爻之辞同谓之经文同谓之系辞故谓周公作爻辞象文言别次两卷目曰系辞孔子于卷末賛成其义上卷明彖下卷明爻后儒附经留系辞之目以冠孔子之述何其误耶胡且又谓经有上下理合自分卦有象必非别出其误与谔昌何异
　　説卦脱误比于诸篇特多荀氏易本干后有四象坤后有八震后有三巽后有二坎后有八而又一揉为挠离后有一艮后有三兑后有二虞氏易本以龙为駹及为陂専为旉寡为宣科为折羊为羔郑本以广为黄干为干黔为黚京氏本以为未蠃为螺果蓏为果堕其余陆绩王肃姚信王廙偏傍防画亦或不同盖焚书之后周易虽存至汉已失説卦三篇后河内女子得而上之故三篇之文容有差误今随文辨正归于至当疑则阙之
　　陆氏易传削去爻象自谓弥缝其阙是乎曰仲尼系三百八十四爻之象文皆中律是谓少而法多而世罕知者故陆氏作传谐音以发其辞体正如子云作太俾学者为进易之梯阶至于陆氏言义则自有中否
　　周易论变故古人言易虽不筮必以变言其义史墨论干之初九曰在干之姤九二曰其同人九五曰其大有上九曰其夬用九曰其坤坤之上六曰其剥以史墨之言推之则干九三当曰其履九四曰其小畜伯廖举丰上六曰其在周易丰之离知庄子举师初六曰在师之临至今占亦然崔武子遇困之大过六三变也庄叔遇明夷之谦初九变也孔成子遇屯之比初九变也南蒯遇坤之比六五变也阳虎遇泰之需六五变也敬叔得观之否贾逵曰观爻在六四变而之否三国时闗公败孙权使虞翻筮之得兑下坎上节五爻变之临凡所谓之某卦者皆变而之他卦也系辞曰变动不居周流六虚上下无常刚柔相易不可为典要唯变所适信斯言也则易之为书无非变也商瞿而下传易者多矣而论卦变者可指数也考之于经其説皆有所合説卦震曰其究为健案消息卦坤一变震二变兑三变干干健也干一变巽二变艮三变坤剥易曰柔变刚也序卦曰物不可以终尽剥穷上反下故受之以复剥之上九穷而反初乃成复卦此京房八卦相生变而成六十四卦之説也巽曰其究为躁卦干凿度曰物有始有壮有究故三画而成干究言巽之九三上九也虞翻曰动上成震巽三变成震震三变成巽举巽一卦则知干三变成坤坤三变成干离三变成坎艮三变成兑説卦曰天地定位山泽通气雷风相薄水火不相射六子皆以乾坤相易而成艮兑以终相易坎离以中相易震巽以初相易终则有始往来不穷不穷所谓通也此虞翻蔡景君伏曼容旁通之説也説卦曰干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女此陆绩所谓阳在初称初九去之二称九二则初复七隂在初称初六去初之二称六二则初复八矣卦画七八经书九六七八为象九六为爻四者明此左氏所记卜筮之言曰之某卦之説也离卦曰既济定也既济六爻隂阳得位是以定也干文言曰云行雨施又曰大明终始云雨坎也大明离也乾卦而举坎离者言其变也隂阳失位则变得位则否九二九四上九阳居隂位故动而有坎离之象此虞氏所论动爻之説也讼曰刚柔而得中随曰刚来而下柔蛊曰刚上而柔下噬嗑曰刚柔分动而明贲曰柔来而文刚分刚上而文柔无妄曰刚自外来而为主于内大畜曰刚上而尚贤咸曰柔上而刚下损曰损下益上又曰损刚益柔益曰损上益下又曰自上下下涣曰刚来而不穷柔得位乎外而上同节曰刚柔分而刚得中刚者阳爻也柔者隂爻也刚柔之爻或谓之来或谓之分或谓之上下所谓惟变所适也此虞氏蔡景君伏曼容蜀才李之才所谓自某卦来之説也夫质之于经而合考之义而通则王弼折之亦可谓误矣
　　先儒以鱼为巽其多白眼乎巽为风蛊之大者唯鱼与蛇故鱼有吞舟蛇或吞象如蠡鱼亦云厉蛇所化
　　北方层磎鼠在冰下西域火鼠毛可为布坎离之相易也运斗枢曰玉衡散而为鼠玉衡斗星亦言乎坎也
　　易无非象也象着而形乃谓之器如坎有弓象非木非绳则其器不备巽变为坎然后木为弧乃有器之名矣
　　自离至夬十三卦序圣人备物致用立成器以为天下利者皆取重卦之象故其制器取法皆有内外之象其用亦然罟耒耜市货衣裳舟楫牛马门柝杵臼弧矢栋宇棺椁书契两象也佃渔耒耨交易垂衣裳济不通引重致逺待暴客济万民威天下待风雨治百官察万民封木丧期亦两象也
　　防举纲纪通言之止言其纪而已言断罟又言罟目是也巽为绳变为离离为目结绳为目罟也重目为纲自二爻至四爻有巽体巽为鱼多白眼也自三至五有兑体兑为泽罟入泽而鱼丽之以渔也离为雉以佃也观乎此庖羲氏既重六爻矣
　　天地能变化成万物者必水火雷风山泽合一焉所谓隂阳合徳刚柔有体也隂阳者在天成象也刚柔者在地成形也万物既成各得其一故健顺动入陷丽止説其性各不同能备万物而兼有之者人也故下举八畜八体而终之以男女
　　帝乗万物出入终始所可见者万物之迹而其用盖妙乎万物不可得而见焉故曰神也者妙万物而为言易之乾坤分隂分阳迭用柔刚上下不居周流六虚盖象乎帝也故曰阴阳不测之谓神圣人用易立法制器变通不倦故曰利用出入民咸用之谓之神
　　水雷山干也火风泽坤也雷风相薄山泽通气水火不相射乾坤不相离也天地之撰物者如此而万物皆有乾坤六子之象观乎物则神明之徳见矣故易之六爻变化必阴阳合徳而刚柔有体其立法制器亦然
　　王弼曰爻苟合顺何必坤乃为牛义苛应健何必干乃为马不知凡健顺者皆乾坤之象爻有变化杂而成文如不以健顺论乾坤之性则説卦为赘矣辅嗣自系辞而下不释其义盖于象数穷矣
　　周以子为正而孔子象皆用建寅故以复为十一月姤为五月故曰行夏之时虞氏已有此论
　　乌其干巽乎四月纯干也黑者干也占风者巽也巽变则离故其目赤又为日中之乌史言流火为乌又有赤乌白乌亦离干巽之变乎
　　贵贱刚柔吉凶变化四者皆天地之固有首言乾坤者六子皆本于乾坤也
　　乾坤之道观乎天地万物之变化其道较然着见矣然反观吾身乾坤安在哉盖善端初起者干也身行之而作成其事者坤也人皆有善端不亦易知乎行其所知不亦简能乎饥而食渇而饮昼作而夜止岂不简且易哉盖以此推天下未有不知而不从者也我知之人亦知之故有亲我行之人皆行之故有功有亲则俟百世而不惑有功则放诸四海而准可久者谓之徳可大者谓之业贤人之徳业至于配天地成位乎两间可谓久且大矣然不过健顺而已而健顺者在乎反求诸身而已岂不至易至简哉知此则天尊地卑八卦相荡在乎其中矣古之此者唯曾子子思孟子则然
　　易之为道天地之道耶人之道耶易兼明之矣系辞焉而明吉凶明人道也刚柔相推而生变化明天地之道也象非见天下之赜者不足以明之故圣人设卦观象所谓吉凶刚柔变化无非象也得失之初微于毫发及其有吉有凶则得失之象见矣忧虑虞度踌躇而不决者得失未判之时也及其有悔有吝而忧虞之象见矣凡此者明乎人之道也阴阳进退于子午孰知其然哉万物蕃鲜而摇落则进退之象见矣所谓变化者不尽于是也此特其凡耳纠错相纷死生相纒无非其变化也故曰变化者进退之象也日之升降于大空之中本无昼夜犹地而上观之则出乎地为昼入乎地为夜然南极大暑北极大寒东西出入之际昼夜长短与中国自不同故刚柔之象亦然自六位观之初为刚二为柔三为刚四为柔五为刚六为柔自阴阳之数观之七九为刚六八为柔老阳之刚变为阴柔老阴之柔变为阳刚故曰刚柔者昼夜之象也凡此者明乎天地之道也吉凶也悔吝也变化也刚柔也四象之见动于六爻之中而六爻之动不过乎三三者极之道也盖有天地斯有万物是以卦之变不过乎三六位者重三也九数者三三也邵康节曰易有贞数三是也为是故君子所居而安者易之序也其安于髙卑贵贱之位乎所乐而玩者爻之辞也其玩于吉凶悔吝之辞乎若夫有为有行动而之焉则观乎刚柔变化而吉凶悔吝之来可以前知矣夫髙卑贵贱吉凶悔吝刚柔变化无非天地也吾之动静不离乎此则福自已求命自我作天地其不祐乎
　　屯卦本坎二之初九二阳也初六阴也阳贵阴贱故曰以贵下贱大得民也动乎险中者非善下不能得众非刚强不能济弱故屯卦之用在此一爻
　　坤虽臣道五实君位故为之戒云黄裳元吉黄中色裳下服言守中居下则元吉盖伊尹周公之事也或曰安知非妻道也曰妻道之美尽于六三爻
　　贲自泰来泰上之干二干二之坤上刚柔相文故曰贲天地黄黄者天地之杂也夫子筮贲愀然其色不平曰以其离乎所谓离者即干上坤下相文之爻也
　　王弼云卦变不足推致五行然释中孚六三曰三四居阴金木异性木金云者五行也
　　五行干兑为金坤艮为土震巽为木唯坎水离火不二中不可以有二故也天积气而为金者以位言也兑位西干位西北自东言之震木生离火离火生坤上坤土生兑干金兑干金生坎水艮止也土也万物之终始也
　　苏氏以复卦为始兴之象故于彖论违天不祥于六四言自托于六五言阴之方盛而自度不足以抗初九于上六言乗极盛之末而用之不已不知初九又已复又曰盛必骤胜故败在其终也
　　伊川训拂经为违常其説本于王肃
　　颐虞氏谓晋四之初李挺之谓临九二之上虞以颐初九为晋离离为龟案颐肖离颐通大过大过肖坎坎离交故亦有龟郭璞得大壮之颐曰柔内刚外则畜缁
　　易象难知者当以卜筮决之如郭璞以颐为龟是也既济虞曰泰五之二李曰泰二之五其实一也二升而之五然后五降而之二当从李圗
　　伊川解既济九五曰中实孚也与虞氏孚实之象同又曰中虚诚也与郭璞筮得中孚之需曰虚中象道若虚舟同以此见伊川其于象盖讲之矣
　　既济之九三以刚处刚而用济者故用二五爻象以发此爻用刚济物之义干君也坤为国为昏乱为鬼二之五成坎互成离有兵戈之象故髙宗伐鬼方克之三年者三爻也坎为劳卦故曰惫也必于九三言之者苏子曰三之为五用也
　　九三刚正处诸侯之位古者诸侯入为六卿出总六师未济虞曰否二之五圗亦然
　　未济九四动而正故吉悔亡象曰贞吉悔亡志行也九四之刚其大臣沈勇而能断大事者乎
　　言不能尽意须观象乃黙然而自喻伏羲画卦无文字文王作易乃有周公作爻辞至仲尼作象文言系辞説卦观其所遭之时考其言之详畧则可知矣
　　同人蜀才曰夬九二升上上六降二圗姤初六升二九二降初当从圗
　　郭璞曰鱼者震之废气也巽王则震废故虞以巽为鱼坎虞曰干二五之坤圗作临初九升五六五降初今从圗
　　坎五虞曰干为嵗五从干来案三男之卦无不自干来者又坎自临初之五盖上六一爻动不以正而体重险动则陷于险中不得出矣失道然也故圣人取象専以失道言之动不以正失道也上六动则成巽巽绳也干为嵗首亦以观巽言之也
　　易传谓十为数极又十年不克征为终不可行而坎之上六三嵗为终不得出若以始终言之上六终也若以三嵗言之三非极数
　　内外者卦之位进退者爻之时
　　震巽皆为木者何巽之初草之根也震之初木之根也巽之二三木之在上也震之二三草之在上者也木有柔者木之草也草有刚者草之木也説卦举一隅尔
　　皇甫谧谓互体不可取而论明夷曰明久伤则坎体复而师象立矣得非武王以之乎不知明夷九三互有坎体师象已见乃成南狩
　　易曰刚柔相摩八卦相荡先儒谓阴阳之气旋转摩薄干以二五摩坤成震坎艮坤以二五摩干成巽离兑故刚柔相摩则乾坤成坎离所谓卦变也八卦相荡则坎离卦中互有震艮巽兑之象所谓互体也
　　王弼讥互体卦变然注睽六二曰始虽受困终刚助睽自初至五成困此用互体也注损九二曰柔不可全益刚不可全削下不可以无正初九已损刚以顺柔九二履中而复损已以益柔则剥道成焉此卦变也故王昭素难弼曰若九二损已便成剥道则初九损刚九二弗损合成蒙卦
　　三者易之极数也小成之卦三大成之卦六六即三也故杂卦反对阳生者六隂生者六而卦变本于隂阳所生十二卦他卦之变本于十二卦往来升降而成所谓旁行而不流或者复以八卦所生变六十四卦解之不知其变具于十二卦中师道不立有不知而作者也
　　刘曰干爻辞易睽爻辞怪坎爻辞僻所谓辞易辞怪辞僻所谓辞有险易也
　　渐虞曰否三之四圗亦然
　　渐之成卦在六四一爻渐者否三之四柔进得位往承五而有功虞以四为妇渐巽上艮下有男下女之象故其卦以夫妇明相交之义
　　虞谓三动离毁上之三成既济误也九五妇三嵗不孕者天地不交之时六四柔进得位往有功则既交矣六四妇贞九五之所愿得也如明夷上六初登于天离明出地上以明后入于地此之谓曲而当
　　九五言陵亦借否象言之艮为山巽为髙大阜之象上九极矣而言陆者明进退也
　　虞氏论象太密则失之于牵合而牵合之弊或至于无説此可删也
　　説卦不论进退往来上下内外则不足以明周流六虚矣
　　渐有进退之象故诸爻以鸿明之
　　丰虞曰从泰二之四又曰从噬嗑上来之三今圗从泰丰不取二之四为义而以两体明之曰明以动故丰星月之光皆离之阳也故坎离以中相易而贲分刚上而文柔
　　辅嗣以初九配在四初四俱阳爻故曰均
　　辅嗣以九三应在上六志在于阴亦未足免于闇也横渠云欲絶去上六亦此意也
　　辅嗣以九四阳居阴得初以发夷主吉诸儒皆不以得初发夷主苏氏用之
　　辅嗣以六五以阴之质来适尊阳之位能自光大辅嗣以上六以阴处极而最在外不履于位深自幽絶迹深藏者也
　　苏氏曰六五上六处上而闇者也初九六二九三九四处下而明者也案丰本泰卦二之四成丰所谓九四即干之九二往而成离者也故皆有明象五六本坤阴故皆有闇象
　　初九配四与上同然以初因适五五亦求阳为均则不同苏氏言五求阳然一阴纳二阳不得为均
　　四适五五为夷主谓九四当位则明照天下似通乎象矣
　　六五来章为虚已以来二阳谓之来者我来彼也胜于辅嗣
　　肱辅上体者也此象越诸儒之表
　　苏氏曰来二阳则阴阳交错而成章亦论象矣
　　横渠凡言往者皆进而上知此象者也
　　涑水以六二蔀覆幽塞不见知于人张弼以巽为蔀案震巽为草莽上与坤交亦有蔀之象然则丰其蔀其斾其蔀其屋皆就本爻言之
　　辅嗣曰蔀覆暧鄣光明之物又略例曰大闇之谓蔀郑康成作菩云小席也陆希声曰茂盛周匝之义也案坤为冥闇震巽为草莽丰之离在震巽之下而交于坤是明为草莽周匝蔽蔀之象
　　天文东方三十星为苍龙南方六十一星为朱鸟西方五十星为白虎北方二十三星为武苍龙白虎朱鸟武相望而跱勾陈六星在紫宫中螣蛇二十二星在营室北营室天子之宫皆中宫经星也二十八舍星随天右行一嵗三百六十五度北斗魁杓随月而建左行以正月言之苍龙在寅白虎在申朱鸟在已武在亥勾陈在丑螣蛇在辰斗杓随月是以苍龙在寅二在夘三在辰其余五位随天而改
　　孟喜京房之学其书槩见于一行所集大要皆自子夏而出
　　郑氏马融之学多论互体
　　陆绩之学始论动爻
　　胡旦论丰上六曰干极则悔泰极则隍豫极则冥萃极则叹履考祥而元吉贲白色而无咎井勿幕而有孚艮敦艮而厚终人道之美可不念哉
　　如明夷之飞为小过之鸟井之干为初九之禽丰之干为上六之翔皆取离卦一爻为象
　　仪礼少牢馈食资黍注云今文咨作赍今易文赍注作咨解则赍咨古通用也
　　説文卦筮也徐曰从挂省章詧曰挂之墙壁以观其兆案筮宅仪主人北面命筮者在主人之右筮者东面抽韇执之南面受命既命筮人许诺北面而筮卦者在左画爻卒筮执卦以示命筮者命筮者受主人视反之东面旅占卒进告于命筮者与主人则画爻挂之旅占其从否当从挂省矣
　　巽为绳汲水为繘九二汔至此未及泉也自二至四有反巽之象故又为亦未繘井言未收繘而至井也荀爽解中孚曰两巽对合外实中虚则古人取象有用反卦为象者于此可见
　　井初六井泥不食旧井无禽者干之初九去而坤之六五来也九二井谷射鲋瓮敝漏者动而求则乖也九三井渫不食者正可任也为我心恻可用汲者上六病也王明并受其福者九三进也九四井甃无咎者阴守正也九五井冽寒泉食者干之初九位中正也上六井收勿幕者上六安位可戒也有孚元吉者上六下而汲九三引而上则功乃大也
　　干为美又为嘉嘉美之至也乾坤合徳乃有是象坎北方也其色者赤黒也赤者干阳也黑者坤隂也其在藏为肾肾有二左肾藏精阳也右肾藏血隂也其在卦为坎兑坎阳也兑隂也
　　干金也兑又为金坎水也兑又为泽艮土也坤又为土震木也巽又为木离火也火藏于水以此见无一物不具隂阳者
　　爻有一爻而取两象者丁宁重复而非繁也鼎之初六取颠趾出否又取得妾以其子皆喻得人
　　亨有就卦体言之不论应与者震亨兑亨是也
　　虞曰阳爻三十六阴爻二十四三爻一百二十曰三百者举大槩也
　　易曰乾坤之变为巽艮巽艮重而为渐在渐体而言中二爻交也由二爻之交然后男女各得正位观此则伊川亦用卦变矣
　　刚柔相推推移也刚柔之爻相推移则变化生
　　或曰坤为民者谓全坤也曰不然也阳卦一君而二民阴卦二君而一民君干也民坤也岂谓全坤全干哉
　　一元之气变为四时人自婴儿少壮老耄死亡亦止于四变
　　荀爽九家集解坎为狐子夏曰坎称小狐孟素曰坎六也狐穴居王肃曰坎为水为险为伏物之在狐穴居伏往来水间者狐也
　　干为马坤阴变之为牝马此通一卦之象言也干六龙而于卦象不言者干散为三百八十四爻之象也
　　乾卦取象自坤变积坎成干又逐爻变初变防二变离三变兑四变防五变离上变兑坤卦取象自干变姤积而成坤又逐爻变初震积而成干言乾坤无首尾也
　　正字足以尽贞乎曰不足以尽之贞有坚固守正之意有以守柔为正者有以守刚为正者有虽柔也当坚守乎其刚所谓用六也元亨利贞四者皆周流圆转以尽易之用故非知变不足以尽之或厉或悔或吝不善用之者也
　　圣人既画卦如画阳三爻也命之曰干干健也健一字足以尽三画之义而干之中又包元亨利贞四徳此四字亦圣人圆融会合以形容其用如明道要忠恕合为一字终不能也圣人以仁字合而言之
　　王肃曰西南阴故得朋东北阳类故丧朋荀曰隂起午至申得坤之一体阳起子至寅丧坤之一体京曰女既嫁降父之服臣既仕先公后私
　　斗六星二十六度天庙也危二星十度冢宰之官主邑居庙堂祭祀之事又曰北方入冥而天形也为祠为庙北方鬼神之府幽暗之方
　　乾坤之变同生于震何也干自震变坤亦自震变此迎之莫见其首随之莫见其尾也先天坤生震震生离离生兑兑生干干生巽巽生坎坎生艮艮生坤坤复生震此大易之祖也故于乾坤象之
　　干一变复坤一变姤独干又一变巽再变离三变兑与坤不同何也三五之变八卦皆同而始于干故于干尽之尊卑等也
　　明夷伤也伤者必有所过故明夷变小过讼者不信也信则无讼故讼变中孚
　　干贞于子而左行今占家自子至戌顺行六位坤贞于未而右行今占家自未至已逆行六位
</div>
    <div class="pagination">
<a href="汉上易传_page21.html">上一页</a><span>...</span><a href="汉上易传_page17.html">17</a><a href="汉上易传_page18.html">18</a><a href="汉上易传_page19.html">19</a><a href="汉上易传_page20.html">20</a><a href="汉上易传_page21.html">21</a><span class="current-page">22</span><a href="汉上易传_page23.html">23</a><a href="汉上易传_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
