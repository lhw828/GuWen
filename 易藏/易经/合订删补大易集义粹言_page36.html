<!DOCTYPE html>
<html>
<head>
    <meta charset="UTF-8">
    <title>合订删补大易集义粹言 - 第 36 页/共 65 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>合订删补大易集义粹言 - 第 36 页/共 65 页</h1>
    <div class="content">











　　合订删补大易集义粹言卷四十四
　　钦定四库全书
　　合订删补大易集义粹言卷四十五
　　头等侍卫纳喇性徳编
　　【兊下艮上】
　　康节先生曰经有因革损益尽之矣【观物篇详见泰卦】伊川先生曰损序卦解者缓也缓必有所失故受之以损纵缓则必有所失失则损也损所以继解也为卦艮上兊下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兊説三爻皆上应是説以奉上亦损下益上之义又下兊之成兊由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以増上之髙则危坠至矣岂非损乎故损者损下益上之义益则反是【易传】
　　东莱吕氏曰损之卦损下益上故为损盖上虽受其益殊不知既损其下则上亦损矣然其下为兊兊説也又下三爻皆应于上是下乐输以奉上人君固可以安受之何名为损乎盖损下益上人君之失也乐输于上人臣之义也两者自不相妨又艮止兊説凡上有取于民皆谓之损合上下二体而观之下当乐输而不怨上当取于民有制不可无所止也【易説】
　　损有孚元吉无咎可贞利有攸往曷之用二簋可用享伊川先生曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及【一有或常字】或不常【一作当】皆不合正理非有孚也非有孚则无吉而有咎非可贞之道不可行也　损者损过而就中损浮末而就本实也圣人以宁俭为礼之本故于损明其义以享祀言之享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而已诚为本也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已【并易传】
　　白云郭氏曰名卦之义以一损无复谓之损损而复益谓之益故二卦皆有损义而其名则难同也世以损有损下厚己之意故以损为非美然损善损恶损下损上损其过与不及或损而为君子或损而为小人一治一乱莫不为之损也文王取损恶益善为言孔子因之至益则彖言民説无疆然后知损亦有损下厚己之意也圣人之防深矣损恶之至至于有孚是以元吉无咎有可贞之道亦利于有行也曷之用二簋可用享犹言何必用多仪所以损其过也且礼者中也过则为伪不可谓之礼是以可损也【易説】
　　新安朱氏曰损减省也为卦损下卦上画之阳益上卦上画之隂损兊泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣曷之用二簋可用享言当损时则至薄无害【本义】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　伊川先生曰损之所以为损者以损于下而益于上也取下以益上故云其道上行夫损上而益下则为益损下而益上则为损损基本以为髙者岂可谓之益乎　元吉者谓损而以至诚则有此元吉以下四者损道之尽善也　夫子特释曷之用二簋可用享卦辞简直谓当损去浮饰曰何所用哉二簋可以享也厚本损未之谓也夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则【一作而】无别文之与实相须而不可阙也及夫文之胜末之流逺本防实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也　或损或益或盈或虚唯随时而已过者损之不足【一作及】者益之亏者盈之实者虚之与时偕行也【并易传】
　　横渠先生曰损下益上损刚益柔非可常行必有孚元吉无咎可贞然后利有所进故下云有时【易説】蓝田吕氏曰省约以为善也损下益上曰损损上益下曰益盖隂从阳以益之阳资隂以自益艮止于上兊説于下以从艮损下益上也雷动于下巽居于上以入之损上益下也説之道上行巽之动入于下也凡物之情则恶损而好益天之道则恶盈而好谦知损之为益则物情有孚天道合矣故可以元吉无咎时损时益则损之道不可以为正惟损而有孚故乃以元吉无咎当损之时故曰可贞时损则损时益则益茍当其时无往而不可故损益皆利有攸往当损之时将何所用乎然君子不以微薄废礼茍有明信虽涧溪沼沚之毛可荐于神故二簋可用享隂阳消长往反无常惟其时而已损益之气在上下则以柔益刚然刚阳有余隂柔不足则损刚益柔亦有时矣由是观之天地隂阳屈伸消长与时偕行惟变所适君子取之以损益者也
　　广平游氏曰损之三阳皆损己者也三隂皆受益者也损己者或资诸物或取诸身资诸物者损上益下如初九是也取诸身者损刚益柔若九二上九是也【易説】
　　山杨氏曰损而刚柔皆应故者孚损之不以其道则民不应不应则不孚不孚则凶咎随之矣尚可以为正乎不可正则无徃而可也损之以其道而民弗厉虽不盈礼神其享之矣故二簋可用享【易説】
　　白云郭氏曰损自泰来干之九三损而成兊坤之上六益而为艮在卦之象以刚变柔谓之损以柔变刚谓之益故曰损下益上以义言之则下流恶也上善善也损恶益善则道日进故卦言利有攸徃而彖言其道上行也或不知居尊之义损天下以奉一人则善日消而恶日长矣迂儒方究多仪备物之享不知损过复礼之义则天下不胜其伪矣伊川曰享祀之礼以诚敬为本仪物所以饰其诚敬之心饰过其诚则为伪矣斯言尽之也祀事在所损则其他可知二簋应有时者当末俗繁文之世二簋可享也时方得礼之中则二簋为不及矣所谓可用享者盖欲着诚去伪其末节宁俭之意也可仅辞也非中礼之享也损刚者损干之三也益柔者益坤之上也损刚益柔有时者亦犹二簋之享刚亦有时而不可损也故损益盈虚之道又有时焉遇其时则道与偕行矣以此见圣人非固为损益皆因其时而已【易説】
　　汉上朱氏曰泰变也损九三以益上六也益上矣而谓之损上以下为基譬之筑墉损其基以増上之髙则危矣非益也故曰损损下益上者以其下事上之道行乎上也故曰损下益上其道上行此以三上二爻言损也损六爻皆应有孚也凡损之道损抑其过以就礼义则诚也诚则上下内外无不信乃可损以人情莫不欲损也泰九三正也其始损之以天下之正理非私心有所好恶而损之也故元吉元吉则于理义为无咎始出于正也上九宜有咎然而无咎者损之以正是以无咎自古有损之太过而人情不安或损之不及不足以为损暂行复止人不与之其始不正其终安得无咎故曰元吉无咎损之本出于正虽抑损其过而正理不动则可坚守其正勿失之矣上九不正动则正正则何所徃而不利故曰可贞利有攸往此再以泰九三往上言处损之道也损之为用不可常也往而不已将何之乎之往也故曰曷之用此因上九之徃以设问也兊为口有问之意损益相为用也损益二卦皆有簋象坤为腹为方震为足艮为鼻震巽为木木为方噐有腹有足有鼻簋也以损益二簋论之四时之享春祠夏禴品物少时也其簋不可不损秋尝冬烝品物多时也其簋不可不益或损之或益之所应之时有不同可用之以享神则一也上为宗庙艮为门阙为手震为长子升自门阙而荐之享也然则二簋可用享者特未定也时焉而已矣则损焉可往而不反哉故曰损刚益柔有时泰者阳息而盈否者隂消而虚盈则损之虚则益之一损一益循环无穷则二簋可用享岂不信乎三代之王所损益可知矣可损而损不为不足可益而益不为有余因时而行当理而止故曰消息盈虚与时偕行此反复二卦以明损益之用也在卦气为处暑故太准之以减【易传】新安朱氏曰损下益上以卦体释卦名义损而有孚此释卦辞时谓当损之时【本义】　二簋与簋贰字不同可见其义亦不同　郭徳元问我不欲人之如诸我吾亦欲无加诸人与絜矩同否曰然但子贡所问是对彼我説只是两人絜矩则是三人尔后世不复知絜矩之义惟务竭民财以自丰利自一孔以上官皆取之故上愈富而下愈贫夫以四海而奉一人不为不厚矣使在上者常有厚民之心而推与共之犹虑有不获者况皆不恤而惟自丰殖则民安得不困极乎易损上益下曰益损下益上曰损所以然者盖邦本厚则邦宁而君安乃所以为益也否则反是【并语録】
　　象曰山下有泽损君子以惩忿窒欲
　　濓溪先生曰君子干干不息于诚【详见乾卦自强不息下】伊川先生曰山下有泽气通上润与深下以増髙皆损下之象君子观损之象以损于己在修已之道所当损者唯忿与欲故以惩戒其忿怒窒塞其意欲也【易传】
　　蓝田吕氏曰山下有泽则损泽之润以益于山山之物盛矣损情之忿欲以益其徳则徳益进矣山杨氏曰君子之修徳可损者莫过乎忿欲忿之不惩必至于迁怒欲之不窒必至于贰过【易説】五事以思为主故思曰睿睿作圣则徳以思而后成也易曰损徳之修也而损之象曰君子以惩忿窒欲则徳之修也所当损者惟忿欲而已故徳以思而成以忿欲而败而九思始于视听貌言而终于忿思难见得思义者以此【语解】
　　和靖尹氏曰圣人象损卦只説个惩忿窒欲且不説无忿无欲盖能惩窒便是损也损之又损以至于无为则是成功处系辞曰损徳之修也尤更分明寛曰只是克己也须知得克个甚如有欲即窒之此是克欲唯忿亦然人病未有不自知者先生曰推此以徃无所不克然圣人説仁者先难而后获今人便说作利心非是且如惩忿窒欲了后获得个甚只是无也圣人此语政为今人先获故言之也如今人事凡执持是定如今已千难万难不知执持老后又做个甚使须是到自然不执持处乃成功也若忿欲只管惩窒将去几时是尽期惩窒时只为克己克到尽处更有甚可执老氏所谓损之又损以至于无为此也
　　白云郭氏曰山泽言二卦之体损之所以为损彖言损下益上而已忿欲小人之道也恶之所积伪之所生也必先惩忿窒欲以去小人之道然后君子此损所以为一损不复而系辞曰损徳之修也然欲者平居无时不生故直欲窒之忿有时而作也遇作之时则惩之而已【□説】
　　汉上朱氏曰山下有泽则山日以削泽日以壅有抑损之意君子观山之削也则惩忿观泽之壅也则窒欲艮止也震雷怒也惩忿也兊説也坤为土震为足土窒塞之窒欲也忿不惩则凌物欲不窒则溺人惩之然后平窒之然后清君子之所可损唯此二者【易传】
　　新安朱氏曰君子修身所当损者莫切于此【本义】问山下有泽损君子以惩忿窒欲风雷益君子以见善则迁有过则改曰伊川将来相牵合説某不晓看来人自有迁善时节自有改过时节不必只是一件事某看来只是惩忿如摧山窒欲如填壑迁善如风之速改过如雷之烈又曰圣人取象亦只是个大约彷佛意思如此若才着言语穷他便有説不去时如后面小象若更教孔子添几句也添不去　惩忿如救火窒欲如防水　问通书干损益动章前面惩忿窒欲迁善改过皆是自修底事后面忽説动者何故曰所谓惩忿窒欲迁善改过皆自动上有这般过失须于方动之时审之方无凶悔吝所以再説个动【并语録】
　　广汉张氏曰损卦惩忿窒欲惩之为言须思其所以然而惩艾之先觉谓惟思为公窒欲某谓惩忿亦然若谓正当时最好看吾本心此却有病本心须是平日涵泳庶几私意渐可销磨若当其时如明道先生所谓遽忘其怒而观理之是非则可若直待此时看吾本心则天理人欲不相参恐无力也【南轩集荅戚如玉书】
　　东莱吕氏曰山下有泽为损以泽之气上升滋于山也虽山在髙无假于泽之滋润然而泽既通上气脉自损此损下益上所以为损也风与雷相相益者也风烈所以助雷之威雷震所以助风之更相激之义所以为益也推山下有泽之象若以论之则山泽本不相资山髙泽深固自为损以气论之则山泽通气本自有相资之理譬如上之于下若征敛裒取基本固自有损若以在下论之自当悦而奉上如泽之滋山并行而不相悖至于风雷之为益则当知更相激如风助雷之威雷助风之方能有益天下万事皆然羣居相与黙黙循循安得有益故君子之观象观损则惩忿窒欲观益则见善则迁有过则改此二事在学者分上最切大抵圣人言近而防逺最明白亲切天下最损无如忿与欲最益则无如迁善改过此二象若甚易知然推到精宻虽为圣为贤亦不外此然于此两句又自有工夫惩窒是也惩者攻治刻削之义窒者闭塞止遏之义盖忿欲方兴其力甚壮用力稍慢便为所移所以惩之与窒正是着力处如敌人相攻必有坚甲利兵髙城深池方能御敌否则见困于敌必矣若见善则迁有过则改工夫虽在迁改上尤在则字上见善便迁更无停待有过便改更无执吝若虽知善迟滞而不能迁虽知过盖覆而不能改便为小人学者须要看则字若总而论之在损所谓惩与窒在益所谓迁善改过皆用力勇猛之义【易説】
　　初九己事遄往无咎酌损之象曰己事遄徃尚合志也伊川先生曰损之义损刚益柔损下益上也初以阳刚应于四四以隂柔居上位頼初之益者也下之益上当损己而不自以为功所益于上者事既已则速去之不居其功乃无咎也若享其成功之美非损己益上也于为下之道为有咎矣四之隂柔頼初者也故听于初初当酌度其宜而损己以益之过与不及皆不可也　尚上也时之所崇用为尚初之所尚者与上合志也四頼于初初益于四与上合志也【并易传】横渠先生曰损刚益柔有时损不可过抑而居下有为而然故事已则当速反于上与四合志损不以中未免于咎也【易説】
　　蓝田吕氏曰初九当损之始而位乎下时损则损不可缓也故以己之事遄徃以益上庶几合上之志而已虽损下益上亦不为己甚以失已故其损也酌之而后行所以酌者其刚也
　　广平防氏曰损之初九曰已事遄往所谓事者损之事也言损初之实以益四之虚也未事而往则恭敬无实而人未孚后事而缓往则于疾无损而事不济四之志欲损其疾而初遄往使遄有喜焉故曰尚合志也然损下以益上者或失其节则后难继故必酌损之【易説】
　　白云郭氏曰系辞曰损先难而后易已事谓毕先难之事也遄往后易也以其道先难故言之于初也已事遄往则无咎以明难事未已往则咎矣以彖观之损下为先难之事也以象观之惩忿窒欲为先难之事也酌损之者酌其宜而损之过与不及皆非酌损也象言己事遄往尚合志者盖损下益上则其道上行是以上合六四之志顔渊问克己复礼孔子告以非礼勿视非礼勿听非礼勿言非礼勿动顔渊请事斯语所谓已事酌损也所谓惩忿窒欲也所谓先难也修徳也损之道如是而已【易説】
　　汉上朱氏曰四体艮止也己事者止其事也初九兊决往四成离飞鸟决起之象遄疾之意九居四宜有咎己事遄往故无咎四坎水艮手酌损之也志者动于中也事有当损于其初以刚正决断止之遄往乃无咎如救焚拯溺可也踌躇不徃则事已成而不可损于损为有咎损宜斟酌可损损之过则非四所堪不及则损之无益尚合乎六四之志而已盖事有当损彼或不损而至于败败岂其志哉已事遄往如鲁人欲以璠璵葬夫子厯阶而止之是已【易传】
　　新安朱氏曰初九当损下益上之时上应六四之隂辍所为之事而速往以益之无咎之道也故其象占如此然居下而益上亦当斟酌其深浅也尚上通【本义】　酌损之在损之初下犹可以斟酌也问损卦三阳皆能益隂而二与上二爻则曰弗损益之初则曰酌损之何邪先生曰这一爻难解只得用伊川説又曰易解得处少难解处多今且恁地説去到那占时又自别消详有应处难立为定説也【并语録】
　　九二利贞征凶弗损益之象曰九二利贞中以为志也伊川先生曰二以刚中当损刚之时居柔而説体上应六五隂柔之君以柔説应上则失其刚中之徳故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔説适足以损之而已【一无而已字】非损己而【一有以字】益上也世之愚者有虽无邪心而唯知竭力顺上为忠者盖不知弗损益之之义也　九居二非正也处説非刚也而得中为善若守其中徳何有不善岂有中而不正者岂有中而有过者二所谓利贞谓以中为志也志存乎中则自正矣大率中重于正中则正矣正不必中也能守中则有益于上矣【并易传】
　　横渠先生曰以阳居隂刚徳已损故以征则凶能志于正则虽损非损其实受益【易説】
　　蓝田吕氏曰九二以刚居中虽当损下以益上能守中以为正不委己以利彼故曰利贞征凶盖以利中为正征则凶也损不失中虽损弗损有益之之道焉上九损终反益故亦弗损益之
　　广平防氏曰兊之情説而阳之性好动故损之九二有利贞征凶之戒盖二既得中矣恐其鋭于有为而失中或至于畔道也　由中出者既已与人已愈多故曰弗损益之而其益无方也【并易説】山杨氏曰损不可过也故初则酌损之二得中故利正征则凶矣满招损谦受益中以为志则有受益之道也故弗损益之【易説】
　　白云郭氏曰初能己事遄往故二有可贞之道可贞而言征凶者三损于上足以致益二复损之则过矣故以征为凶而弗损也弗损所以益得也九二得中故曰中以为志【易説】
　　汉上朱氏曰九二刚中而説动则损刚为柔六五柔也二动以柔説应之枉道干时徒自失已不能益也无益则容悦致凶曰征凶者动而上行以柔为正也若五来下二二往应之弗损己之刚而五自益矣能益其上故曰弗损益之然则九二利贞者非谓动而以柔为正也以中为志守之用刚待上之求者也故曰中以为志也易传曰失其刚正而用柔説适足损之矣世之人愚者虽无邪心唯知竭力顺上为忠不知弗损益之之义也【易传】新安朱氏曰九二刚中志在自守不肯妄进故占者利贞而征则凶也弗损益之言不变其所守乃所以益上也【本义】
　　六三三人行则损一人一人行则得其友象曰一人行三则疑也
　　明道先生曰道二仁与不仁而已自然理如此道无无对有隂则有阳有善则有恶有是则有非无一亦无三故曰三人行则损一人一人行则得其友只是二也【入闗语録】
　　伊川先生曰损者损所余也益者益不足也三人谓下三阳上三隂三阳同行则损九三以益上三隂同行则损上六以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同徳相比三与上应皆两相与则其志専皆为得其友也三虽与四相比乃异体而应上非同行者也三人则损一人一人则得其友盖天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪緼万物化醇男女构精万物化生易曰三人行则损一人一人行则得其友言致一也絪緼交宻之状天地之气相交而宻则生万物之化醇醇谓醲厚醲厚犹精一也男女精气交构则化生万物唯精醇専一所以能生也一隂一阳岂可二也故三则当损言専致乎一也天地之间当损益之明且大者莫过此也　一人行而得一人乃得友也若三人行则疑所与矣理当损去其一人损其余也【并易传】
　　横渠先生曰六三本为上六与坤同体若连茹彚征三人并行则反非益上之道也【易説】
　　蓝田吕氏曰六三与初九九二皆在下卦以相比三人行者也二爻皆阳已独隂一人行者也隂阳相耦其体虽两其致一也二阳与一隂并行则三疑而不一必损一阳然后隂阳各一而可合故曰损一人三虽独隂自与上九应初二不与焉故曰得其友
　　广平防氏曰上之所任者在道故三得于上为得友友者以道言也下之所任者在事故上得于三为得臣臣者以事上言也三人行三隂之象也三隂虽同而志不一于上则于三反为累也故曰损一人盖徳二三故也一人行则三与上为正应故曰得其友盖徳惟一故也已之徳二三能无疑乎庄子所谓汝何与人偕来之众者亦言用志之不一也【易説】
　　山杨氏曰隂虚而阳实故阳施而隂受受则益施则损盖天地之义也艮三索而得男兊三索而得女乾坤交索而男女成焉故三之与上所以有构精絪緼之义也夫天地之絪緼男女之构精其致一至矣是理也可以意致而言之所不能喻也以干之三而索于坤则是三人行而损一人也索之而男女成焉是得其友也乾坤合而损益之义着非致一其孰能与此哉【易説】
　　白云郭氏曰三人三阳也三阳彚征而损一人谓六三之损也一人行者上九之行也上九行而下得六三为应故云得其友也以泰之乾坤论之则三干也上坤也乾坤交变故系辞言天地絪緼也以三人一人言之则六三兊女也上九艮男也故系辞言男女构精也三则疑者损之成卦由六三上九之变得其友也三爻虽皆应而非艮兊成卦之主不可言得其友故一人行则可三则疑也三阳盛极必损之道故于六三言此【易説】
　　汉上朱氏曰损自泰变三阳并进三人行也九三一爻损而之上三人行则损一人也九三上行则上六下居三刚柔偶合一人行则得其友也三爻即上爻也故谓之友太曰二与七共朋三与八成友二七均火也三八均木也犹三即上也万物之理无有独立而无友者有一则有两得配也有两则有一致一也有两者益也有一者损也两则变一则化是谓天地生生之本非致一其能生乎三阳并进成巽巽为不果疑也故曰一人行三则疑也【易传】　又曰伊川易传损六三曰三阳同行则损九三以益上三隂同行则损上六以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同徳相比三与上应皆两相与则其志専皆为得其友也言损三益上损上为三以柔易刚二爻升降此正论卦变也【丛説】
　　新安朱氏曰下卦本干而损上爻以益坤三人行而损一人也一阳上而一隂下一人行而得其友也两相与则専三则杂而乱卦有此象故戒占者当致一也【本义】　三人行损一人三阳损一一人行得其友一阳上去换得一隂来伊川説六爻説得好【语録】
　　六四损其疾使遄有喜无咎象曰损其疾亦可喜也伊川先生曰四以隂柔居上与初之刚阳相应在损时而应刚能自损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善也损于不善唯使之遄速则有喜而无咎人之损过唯患不速速则不至于深过为可喜也　损其所疾固可喜也云亦语辞【并易传】横渠先生曰六三志应于上近不相得不固其路使速应于上则初九之应无所问阻故曰损其疾使彼有喜故已亦可喜而无咎也【易説】
　　蓝田吕氏曰六四当损之时以盈为疾者也六四以隂居隂谦柔之至损其疾也有所损者必有所益过损则无益无益则有咎故必遄有喜然后无咎
　　广平防氏曰物之出有限故必酌损之而所益不过亦可喜而已己则有疾初无可喜也因人以去之故曰亦可喜也六五自上祐六四得其友而为上九忘家之臣岂徒损其疾而已哉【易説】
　　山杨氏曰损之为卦用下益上则上皆获益者也六四承乗皆隂偏于隂者也隂阳失其平则为疾初与己应得阳而损其疾也为损而至于损其疾亦可喜也【易説】
　　白云郭氏曰疾害己者也先损其害己者然后遄有喜犹己事遄往皆先难后易之义也先损其疾至于遄有喜是以无咎初九六四之辞畧相者上下皆为损之初也亦可喜者能损其疾虽未至于道之大成已可喜矣意必固我人之疾也孔子絶之迁怒贰过人之疾也顔子去之谓之损其疾者如此故曰损以逺害【易説】
　　汉上朱氏曰六四下从初九初九以刚益柔九六离位而六四之疾见矣及其既益各复其所在六四为损其疾在初九为遄有喜遄者离为飞鸟疾之象也盖君子见人之善若在己也初九以刚益柔六四亟损其柔以受初之益初九岂不遄有喜乎使初九遄有喜者六四也然六四亟损其不善过咎未深而害己去亦安得不自喜乎子路闻过则喜是也或曰九二损刚故戒以征凶初九益四非损刚乎曰六四下初九初九往益以刚非损初九之刚也益人而不失己故不戒也【易传】
　　新安朱氏曰以初九之阳刚益己而损其隂柔之疾惟速则善戒占者如是则无咎矣【本义】
　　六五或益之十朋之弗克违元吉象曰六五元吉自上祐也
　　伊川先生曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心　所以得元吉者以其能尽众人之见合天地之理故自上天降之福祐也【并易传】
　　横渠先生曰弗能违言受福之可必信然不疑也或益之上九自外来而比之况其下者乎【易説】
　　蓝田吕氏曰六五当损下益上之时以柔中居上二当损上益下之时以柔中居下天下之益皆归焉古者以贝为货十朋之利益多也天下之益莫之致而至至斯受之故弗克违凡损所以为益居损获益为得其元故曰元吉居获益则欲长保故曰永贞之吉损之六五元吉吉者以柔中在上而获祐故曰自上祐也
　　山杨氏曰居损之时柔得尊位虚已而下人则谦受益时乃天道天且不违况于人乎况于神乎宜其益之者至矣故或益之十朋之弗克违元吉【易説】
　　白云郭氏曰当损之时下损上益故君尊之位无不益也十朋之元也益之至岂独人事而已虽元之灵弗能违此其所以元吉也洪范曰汝则从从筮从卿士从庻民从是之谓大同六五之元吉犹洪范之大同也自上祐者所谓天且弗违而况于人乎况于神乎之弗违神从之也先言或益之者由人益之而言也先儒皆以十朋为十神灵之属非也大贝十朋之谓元也六五之辞与益之六二同者损至六五疑于益矣又其反对之义同也或益之谓来益之不一以见人从之多也【易説】
　　汉上朱氏曰六五得尊位而虚中上九以刚自上益五五忘其尊虚中而纳之受益者也五受益则天下之善皆愿益之或益之言益之者不一也天地神人道以谦为贵五受益自天祐之获元吉复何疑哉上九益五正也故吉元者吉之至善始终吉也上九自泰九三变始吉也上九变五终吉也故曰元吉五有伏兊兊为右自上祐也泰一变归妹二变节皆有坎离象三变损坤数十四隂为朋十朋也崔憬曰元直二十大贝双贝曰朋盖古者三人占则从二人之言未有用至于十朋者崔説是也三应上四应初五应二十朋之弗克违也【易传】
　　新安朱氏曰柔顺虚中以居尊位当损之时受天下之益者也两为朋十朋之大寳也或以此益之而不能辞其吉可知占者有是徳则获其应也【本义】　或益之十朋之为句【语録】
　　东莱吕氏曰损六五益六二损下益上为损损之为卦上受其益六五居上体之中受益之主也损上益下为益益之为卦下受其益六二居下体之中受益之主也故爻辞多同然损之六五弗克违之下止曰元吉益之六二弗克违之下曰永贞吉王用享于帝吉其辞烦简不同者君臣之地不同也损君也以人君而受天下之益可也益臣也以人臣而受天下之益其地至难居故须长守正而归功于君不可私其善于己故难受众人之善合众善而守之确然不移然众善本非我有又当听人君所用以治天职岂可认为已有哉此所谓王用享于帝吉也【易説】
　　上九弗损益之无咎贞吉利有攸往得臣无家象曰弗损益之大得志也
　　伊川先生曰凡损之义有三损己从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损己从人下体三爻取自损以益人损时之用行损道以损天下之当损者也上九则取不行其损为义九居损之终损极而当变者【一无者字】也以刚阳居上若用【一有其字】刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则宜有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也　大得志也者居上不损下而反益之是君子大得行其志也君子之志唯在益于人而已【并易传】
　　横渠先生曰上九本为九三虽为损下其实上行故云弗损益之损终反益反如益卦损上而益下则可大得志至于得臣无家言所有之多也以刚在上受下之益多矣故无所施损当反益于下故曰弗损益之【易説】
　　广平防氏曰得臣无家谓三之致一也【易説】
　　山杨氏曰居损之上损之极矣损下益上至于极而不知止则终必亡而已矣能止而有节岂惟足以补过犹可正而有为得臣而无家也故曰弗损益之无咎贞吉利有攸往得臣无家上九阳止乎上能止而有节者也徳宗之播迁卒有忠智之臣为之谋遂至复国非得臣无家之効欤【易説】白云郭氏曰一人行而得其友者上九也故无咎贞吉利有攸徃是由损下益上其道上行之所致也得臣无家者天地男女君臣皆一象也得臣即得友之义无家者致一之臣象言大得志者修徳而至于无咎贞吉居上而得臣无家在损之时大得志者无逾于此矣上九为损道之成益且至矣无家之臣谓六三也【易説】
　　汉上朱氏曰上九损之极乃有弗损弗损于下反以益三故曰弗损益之上九如此何咎于损故无咎九在上宜有咎也夫益下必以正理正理者天理也益之以天理则取之愈有用之不竭人各自得于分量之内故正吉利有攸往者六三往也坤为臣二大夫位为家上九反三则六不比于二故得臣无家其益岂有穷哉又易外以内为家四以初五以二上以三外本于内也故虞仲翔解九二曰二据四家言四以初为家也言上九益下则得人心之服从者无有逺近内外之限非适一家以六三之上则内外皆应五之所得不止于二也弗损益之其効至于得臣无家则上九之志大有得也无求于人益我也而人自益之上九益人之志岂不大有得乎【易传】
　　新安朱氏曰上九当损下益上之时居卦之上受益之极而欲自损以益人也然居上而益下有所谓恵而不费者不待损己然后可以益人也能如是则无咎然亦必以正则吉而利有所往惠而不费其恵广矣故又曰得臣无家【本义】




　　合订删补大易集义粹言卷四十五
<经部,易类,合订删补大易集义粹言>
　　钦定四库全书
　　合订删补大易集义粹言卷四十六
　　头等侍卫纳喇性徳编
　　【震下巽上】
　　康节先生曰经有因革损益尽之矣【详见泰卦】
　　伊川先生曰益序卦损而不己必益故受之以益盛衰损益如循环损极必益理之自然益所以继损也为卦巽上震下雷风二物相益者也风烈则雷迅雷激则风怒两相助益所以为益此以象言也巽震二卦皆由下变而成阳变而为隂者损也隂变而为阳者益也上卦损而下卦益损上益下所以为益此以义言也下厚则上安故益下为益【易传】
　　益利有攸往利涉大川
　　伊川先生曰益者益于天下之道也故利有攸往益之道可以济险难利涉大川也【易传】
　　白云郭氏曰损益实一道相须以成徳有损而后有益故圣人先求损修徳之序也损而致益损之得也损而无益损之失也得则为善为君子失则为恶为小人此损之道有二也益一而已然损主止益主动止故有孚元吉无咎而后利有攸往益继止以动故利有攸往而利涉大川也益象虚中而上下二卦皆木所以利涉大川损益之道相为终始故二卦之辞其义相继【易説】
　　新安朱氏曰益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有攸往而利涉大川也【本义】
　　彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
</div>
    <div class="pagination">
<a href="合订删补大易集义粹言_page35.html">上一页</a><span>...</span><a href="合订删补大易集义粹言_page31.html">31</a><a href="合订删补大易集义粹言_page32.html">32</a><a href="合订删补大易集义粹言_page33.html">33</a><a href="合订删补大易集义粹言_page34.html">34</a><a href="合订删补大易集义粹言_page35.html">35</a><span class="current-page">36</span><a href="合订删补大易集义粹言_page37.html">37</a><a href="合订删补大易集义粹言_page38.html">38</a><a href="合订删补大易集义粹言_page39.html">39</a><a href="合订删补大易集义粹言_page40.html">40</a><a href="合订删补大易集义粹言_page41.html">41</a><span>...</span><a href="合订删补大易集义粹言_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
