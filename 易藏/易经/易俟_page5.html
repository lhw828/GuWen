<!DOCTYPE html>
<html>
<head>
    <meta charset="UTF-8">
    <title>易俟 - 第 5 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易俟 - 第 5 页/共 29 页</h1>
    <div class="content">　　莱按阳大阴小以大终者阴变阳也邵子曰坤无一干无十坤无一者有干以首之干无十者有坤以成之也
　　文言曰坤至柔而动也刚至静而德方后得主而有常含万物而化光坤道其顺乎承天而时行【叶杭】
　　莱按坤至柔也而万物资生之时勾芒毕达孰得而御之曰动也刚至静也而品物咸亨之日赋形有定孰得而易之曰徳方凡此皆后乎天以成物也后则得所主而合坤道之常也万物之气蕴而未发者曰含万物之形成而已著者曰光光无不含含无不光化者变之成将所含者化而光之也此坤之道也坤之道顺也承天而时行也时行不先天不后天也【按彖传后顺得常原未及主利二字郑氏曰后而得所主则利是后得主三字当一读不联利字文言后得主而有常利字亦添不入】
　　积善之家必有余庆【叶腔】积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚氷至盖言顺也
　　莱按履霜之始何便説到臣弑君子弑父地位盖极言小之不可不慎微之不可不防也然亦非过计也王莽之簒安禄山之叛岂一朝一夕之故耶圣人道理只有辩之早一着则销患于未萌矣顺不当作慎观驯致其道至坚氷也其义可见
　　直其正也方其义也君子敬以直内义以方外敬义立而徳不孤直方大不习无不利则不疑其所行也程直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其徳盛矣不期大而大矣徳不孤也无所用而不周无所施而不利孰为疑乎　隆山李氏曰干九二言诚坤六二言敬先儒诚敬之学起于此干九二言仁坤六二言义先儒论仁义之用取诸此
　　莱按干二三两爻主学问言坤二爻亦主学问言易理学之祖也发于乾坤者圣人之道建诸天地也
　　阴虽有美含之以从王事弗敢成也地道也妻道也臣道也地道无成而代有终也
　　莱按五曰美三曰美居阳位也阳位在诸卦不言美在坤言美者纯阴也纯阴则阳贵矣六居三六居五美而弗其美也故三曰含章五曰黄裳
　　天地变化草木蕃天地闭贤人隐易曰括囊无咎无誉盖言谨也
　　莱按天地闭之象曷为于四见之曰下三爻阴也重之又皆阴焉是一卦之中有阴而无阳也见于四者重卦之始也
　　君子黄中通理正位居体美在其中而畅于四支发于事业美之至也
　　莱按干之五称大人重以位也坤之五称君子重以徳也黄地之色也中土之位也通洞达也无不暨也理条贯也无不晰也正位五也居体六居五也乃人君有文明之徳而谦让自下者圣人恐疑其存而不发也又申畅于四支发于事业之义以极赞其美
　　阴疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄莱按阴疑于阳阴似阳也犹臣盛之极疑于君也必战之势也阴曷为称龙也为其嫌于无阳也阴不知有阳犹臣不知有君也曰称龙非真龙也曰血阴类也犹未离其类也疑于阳而实阴也犹疑于君而实臣也血曰黄阴阳皆伤也曰天地之杂阴似阳臣似君昧尊卑之义也曰天而地黄阴终不可为阳臣终不可为君严上下之防也平甫项氏曰圣人恶阴道之盛故陈其祸败列其名分以深戒小人曰疑于阳曰嫌于无阳曰未离其类曰天地之杂皆指阴而言无与阳事也程沙随曰称龙伪号也
　　【震下坎上】
　　程屯序卦有天地然后万物生焉盈天地之间者惟万物故受之以屯屯者盈也盈者物之始生也莱按易者执一卦论一卦执一爻论一爻此易之防晦而难明窒而鲜通也曷言乎不可执一卦论一卦也以屯而论承上两卦乾坤而来盖天地初辟草昧未开借君子之经纶者屯之后不可不教也继以蒙不可不养也继以需不能不争不能不战也继以讼继以师武功克奏比所以大一统也天下甫定王业初成小人弄权者有之小畜一阴是也小人弄兵者有之履一阴是也皆天运世道自然之消息也厯阳爻三十阴爻三十天地交而泰不交而否推之六十四卦各有微防奥义错综条贯其中非循其脉络得其防通乌能窥易之蕴耶曷言乎不可执一爻论一爻也以屯而论初九成卦之主人所知也以初九为成卦之主而诸爻不从初九发义字释句解失之千里矣何则初创业垂统之人也五衰微陵替之主也二之不字五正应也守正之臣也四之求往初正应也开国之佐也三不应五亦不应初窃发割据之雄也迨初之帝业既成五至上而有泣血之凶三有无虞之吝虽不字之二亦来反常之讥矣推之他卦莫不皆然文言曰六爻发挥旁通情也虽各自取义未有不联贯者　诚斋杨氏曰气始交未畅曰屯物勾萌未舒曰屯世多难未泰曰屯
　　屯元亨利贞勿用有攸往利建侯【屯张伦反】
　　莱按屯何以具四徳也曰卦之屯洪荒初辟之义也爻之屯乗龙逐鹿之时也以卦而言天待人而成地待人而平以爻而言乱待人而定治待人而开经之纶之亨所以大也利也贞也勿用有攸往不遽往也待时也利建侯有主则治也
　　彖曰屯刚柔始交而难生【难乃旦反六二象同】
　　莱按刚柔始交者乾坤初辟也难生者屯也孔頴达曰此一句释屯之名动乎险中方指二体言
　　动乎险中大亨贞
　　莱按以二体言震动也坎险也震在坎下有动乎险中之义也动即经纶也天地平成其亨大矣然则可妄动乎故又曰贞
　　雷雨之动满盈天造草昧宜建侯而不宁
　　莱按雷震象雨坎象雷雨之动满盈则屯之难在水也其洪水横流之义与曷为洪水横流也曰天一生水也当是时天未成地未平天造草昧也不可无人以治之建侯即使禹治之之义也过门不入讵有宁时耶彖言勿用有攸往彖传畧之何哉盖文王以待时为先孔子以亨屯为急初之磐桓不遽往也孔子曰志行正明其非无故而磐桓者圣人之情见乎辞矣朱子曰天造犹言天运草杂乱昧晦防也
　　象曰云雷屯君子以经纶
　　莱按坎在震下雨既沛也曰解坎在震上云方升也曰屯屯之难事比乱丝非经以引之纶以理之益之乱也山泽先焚水土继治稼穑既教礼乐嗣兴皆经纶之事也迨于后世若封建若井田若学校又三代之经纶矣
　　初九磐桓利居贞利建侯
　　莱按乾坤既立之后震一索而得男即此爻已乃天地间第一男子开国之君是也磐桓难进之貎曷为乎难进也曰天下大器王者大统非可诈力取也故有居贞之戒行一不义杀一不辜而得天下非贞也志在行正可妄进耶彖曰利建侯若初者利建之以为侯也又按居贞者处于正也有得天下之道无利天下之心汤武是也平甫项氏比之汉髙虽不足当此而货财无所取妇女无所幸约法三章亦有行正之义焉胜广梁借失磐桓居贞之道宜其败也
　　象曰虽磐桓志行正也
　　莱按孔子恐人误认磐桓二字怠于有为指出行正之志以明磐桓之故武王十三年养晦岂无故而磐桓者若隗嚣刘表怠而自止失斯义矣
　　以贵下贱大得民也
　　莱按初阳也贵也应四而处其下贵下贱也汤之于尹文王之于望先主之于亮是也此其大得民也六十四卦之初惟屯与复最贵屯之初帝王也复之初圣贤也
　　六二屯如邅如乗马班如匪寇防媾女子贞不字十年乃字【邅张连反】
　　莱按二柔顺中正上应于五而乗初刚屯邅不进有乗马班如之象盖不肯从初不能从五也初顺天应人之人也自二视之则寇也此女子之贞也然初岂为寇者防媾也贞而不字迨至十年数已穷理已极不字者亦字矣或曰字初乎字五乎曰字初何以知其字初也曰初之大业既成五不得保其尊位矣可得而臣事之耶故曰字初何以女子贞不字也曰中正也又何以十年乃字也曰阴柔不能固守也何以不言吉凶也曰二字初初阳徳方亨不凶也若吉则不可为训故周公不言吉凶孔子终以反常讥之唐之屈突通类此【此説莱闻之少詹崔先生讳蔚林者】平甫项氏曰天下归汉两生四皓欲不从得乎此十年乃字之义也又曰六二称女子者见贤而不从世难而不救女子之贞非丈夫之事也初康屯之主以寇视之岂明识之士哉
　　象曰六二之难乗刚也十年乃字反常也
　　六三即鹿无虞惟入于林中君子几不如舍往吝【几音机舍音舍象同】
　　莱按上有九五屯膏之主下有初九应运之人其间窃发割据者岂少人乎六三应此象已以柔居刚不中不正又动之极能妄动也有即鹿之象初既天命有归三则智勇并困有无虞入林之象曰惟入无可出之路也圣人画一防以开导之曰君子几不如舍虽然未有能舍而不往者也不舍而往亦可羞已曰君子几惟君子能之他不能也此爻在汉则陈涉田横之流在唐则李宻萧铣之类在明则张士诚陈友谅之徒也
　　象曰即鹿无虞以从禽【叶穷】也君子舍之往吝穷也莱按周公曰吝孔子曰穷穷者智穷力竭衔璧舆榇束手就缚之象也
　　六四垂马班如求防媾往吉无不利
　　莱按求防媾往四求初乎初求四乎曰初求四也何以初求四也曰防媾之道阳先于阴也四方乗马班如岂不待求而往者初象曰以贵下贱初求四明矣四与初正应也初开国之君四佐命之臣吉无不利周公勉之以往也
　　象曰求而往明【叶芒】也
　　莱按求而往不求不往也审之己度之君能济屯也故孔子以明美之
　　九五屯其膏小贞吉大贞凶
　　莱按初九得民于下众皆归之五将不得保其尊位矣五阳刚中正者也阳刚既非暗弱之主中正又无荒亡之行何以遂至亡国朱子曰九五坎体陷于险中有膏润而不得施之象孔子曰施未光咎五也非五之屯膏初九何以得民于下四海困穷天禄永终矣小贞吉不过衬出大贞凶来帝王之事大耶小耶安得不凶【明庄烈帝英主也恭俭至于亡国者屯其膏也时秦晋嵗饥盗起廷臣请发帑金帝有难色侍郎周延儒出班奏曰帑藏非不竭之源发帑非善后之计诸臣还该寻个长防帝大悦尽疑廷臣之忠直者寻相延儒引用温体仁而国事日非正与此爻义合】
　　象曰屯其膏施未光也【施式防反】
　　上六乗马班如泣血涟如
　　莱按卦三言乗马班如二不欲进也四不遽进也上不能进也诚斋杨氏曰进无必为之才退有无益之泣唐之僖昭是也
　　象曰泣血涟如何可长也
　　【坎下艮上】
　　程蒙序卦屯者盈也屯者物之始生也物生必蒙故受之以蒙蒙者蒙也物之穉也为卦艮上坎下山下有险遇险而止莫知所之蒙之象也
　　莱按天地既辟险难渐平逸居而无教则近于禽兽蒙之所以次屯也屯之主在初九震一索而得男是也蒙之主在九二坎再索而得男是也双湖胡氏曰有长子代父长弟次兄之象焉屯建侯君道也蒙求我师道也天地既位君师立矣
　　蒙亨匪我求童蒙童蒙求我初筮告再三渎渎则不告利贞【告古毒反】
　　莱按物穉有必亨之理发蒙有致亨之道蒙之所以亨也曷言乎匪我求童蒙童蒙求我也盖教者无求于学者圣人之教始尊学者有求于教者教者之言始入譬之卜筮则初筮告再三渎渎则不告师道当如是也如是则利如是则贞二成卦之主我指二也
　　彖曰蒙山下有险险而止蒙
　　莱按成卦之义在彖传第一句屯之刚柔始交而难生承上两卦乾坤初辟来非二体也蒙之山下有险乃二体也险而动屯之所以亨也险而止蒙之所以不可不发也
　　蒙亨以亨行时中也匪我求童蒙童蒙求我志应【叶雍】也莱按蒙之所以亨者二有中徳当发蒙之任行时中之道以发其蒙也应五应二也志应中心悦而诚服也彖辞发五求二非二求五之义者尊徳乐道不如是不足以有为也
　　初筮告以刚中也再三渎渎则不告渎蒙也
　　莱按取象于初筮者诚也诚而后告以九二刚中者也中则当告而告刚则必如是而后告也再三则意不诚渎也不当告也若犹告焉在学者既蹈烦亵之愆而教者之道不尊在教者复腾纷纭之説而学者之蒙益固是渎蒙也
　　蒙以养正圣功也
　　莱按正道徳仁义也养涵育薫陶也当蒙穉之时以道德仁义涵育而薰陶之作圣之功基于此矣蒙彖辞指帝王言二五之应是也文王惧君臣分定尊卑濶踈不知师道之尊遂失养正之义曰求我曰不告俾学者忘其势而尊其师教者竭其忠而重其道未有尊师之君而不圣贤者未有重道之臣而不忠良者太甲于伊尹成王于周公当之矣
　　象曰山下出泉蒙君子以果行育德
　　本义泉水之始出者必行而有渐也
　　体坎之刚中以果决其行体艮之静止以养育其德【节进斋徐氏】
　　初六发蒙利用刑人用説桎梏以往吝【説吐活反】
　　莱按诸儒之释此爻也主设教説乃发一人之蒙者程子曰初阴柔居下民之蒙也发之之道刑罚立而后教化行当明刑禁以示之所谓齐之以刑也用説桎梏不専尚夫刑也若専尚夫刑民免无耻为政者之羞也平甫项氏曰艮为守御故言于卦之终坎为法律故言于卦之始【按程传释蒙初上两爻最妙李蒙斋学易记每卦每爻皆宗程独不取此二爻曲髙寡和不其然乎】
　　象曰利用刑人以正法也
　　程治蒙之始立其防维明其罪罚正法也使之由之渐至于化　平甫项氏曰教之于初者正法以示之而有余止之于后者干戈御之而不足
　　九二包蒙吉纳妇吉子克家
　　莱按二以刚中之徳上应于五当发蒙之任蒙之主也以一卦而言天下之蒙皆在并包之内先知觉后知先觉觉后觉包蒙吉也以一爻而言五阴也志应于二以阳受阴而成养正之功纳妇吉也汴水赵氏曰一爻再言吉他卦鲜有如此者此圣人深喜之而曰子克家也子克家之説不一朱子曰居下位而能任上事也诚斋杨氏曰臣事君如子事父致君如伊周亦臣子分内事如子之克家非功也平甫项氏曰二在内为子上在外其严君与莱参隆山李氏之説子对乾坤言也屯之初长男也建侯而成经纶之功蒙之二中男也求我而当师保之任有子如此非克家者与屯不言家者化家为国也以文王而言武王屯之初周公蒙之二也
　　象曰子克家刚柔接也
　　本义指二五之应
　　莱按爻词美二也小象美五也五不接二二何能成克家之功哉
　　六三勿用取女见金夫不有躬无攸利【取七具反】
　　隆山李氏曰屯之六二近初九之阳而正应在五然震之性动而趋上舍初而归五故曰女子贞不字此女子之屯者也蒙之六三近九二之阳而正应在上然坎之性陷而趋下舍上而从二故曰见金夫不有躬此女子之蒙者也
　　莱按以卦言水易流也以爻言不中不正也女见金夫不有其身蒙之至也无所利矣故有勿用取女之戒士君子进退取与不可不慎栁子厚曰立身一败万事瓦裂不当作如是观与
　　象曰勿用取女行不顺也
　　平甫项氏曰妇以从夫为顺茍非其夫皆谓之不顺
　　六四困蒙吝
　　隆山李氏曰六四以阴居阴而上下皆阴蒙暗之甚者也从九二则隔六三从上九则隔六五独逺于阳无以发蒙而困矣
　　莱按初蒙之始也百姓之不识不知者故利用发上蒙之极也苗蛮之为梗为寇者故利用击五童蒙之主君道也二发蒙之臣师道也三妇人之蒙也尚何利乎四士大夫之蒙也良可羞耳汴水赵氏曰此困而不学者
　　象曰困蒙之吝独逺实也【逺于万反】
　　本义实叶韵去声　平庵项氏曰初三近九二五近上九三五皆与阳应惟六四所比所应皆阴故曰独逺实也【鄱阳董氏曰自坤以后六十三卦小象散入爻词之下遂不可韵读本义复古本易故论叶韵莱按世人争言遵朱矣今之易非朱子所复古本也试官合爻象为题此古本之不可复也推而论之朱子之不合于程子者専主卜筮也卦变也不宜言义理也今制举之家有言卜筮者乎有言卦变者乎有不言义理者乎曰无之也是未尝遵朱也遵朱者遵一二庸儒之讲义而已守讲义之説俾义文周孔之易晦而不明甚且至于叛孔而亦不敢为同异之论其亦可慨也已】
　　六五童蒙吉
　　龟山杨氏曰五居尊位而下求九二之臣不挟贵也以童蒙自居不挟长不挟贤也茍有求焉而有所挟皆在所不告自天子至于庶人一也故惟童蒙乃吉夫汤之于伊尹髙宗之于傅説皆学焉而后臣之由斯道也
　　象曰童蒙之吉顺以巽也
　　程舍己从人顺也降志下求巽也
　　上九击蒙不利为寇利御寇
　　程九居蒙之终是当蒙极之时人之愚蒙既极如苗民之不率为寇为乱者当击伐之然九居上刚极而不中故戒不利为寇治人之蒙乃御寇也肆为贪暴乃为寇也若舜之征有苗周公之诛三监御寇也秦皇汉武穷兵诛伐为寇也　莆阳张氏曰诸爻皆蒙其不蒙者惟二上二以刚居中包蒙以开其善上以刚过中击蒙以惩其恶
　　象曰利用御寇上下顺也
　　云峯胡氏曰上之刚不为寇而止寇上之顺也下之人随其所止而止之下之顺也










</div>
    <div class="pagination">
<a href="易俟_page4.html">上一页</a><a href="易俟.html">1</a><a href="易俟_page2.html">2</a><a href="易俟_page3.html">3</a><a href="易俟_page4.html">4</a><span class="current-page">5</span><a href="易俟_page6.html">6</a><a href="易俟_page7.html">7</a><a href="易俟_page8.html">8</a><a href="易俟_page9.html">9</a><a href="易俟_page10.html">10</a><span>...</span><a href="易俟_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
