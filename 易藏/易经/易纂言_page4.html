<!DOCTYPE html>
<html>
 <head>
  <meta charset="utf-8"/>
  <title>
   易纂言 - 第 4 页/共 14 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   易纂言 - 第 4 页/共 14 页
  </h1>
  <div class="content">
   上九【上之画得九为讼之困】或锡之鞶带终朝三褫之【象也锡与也鞶带革带也所以系鞸系佩凡命服先束革带乃加大带三四五互巽为股上九一画连亘当股之上鞶带之象也自旦至食时为终朝五之位为日之正中上之位在五之外偏而不中故为日之朝褫郑本作拕徒可切晁氏曰如拕绅之拕澄案若只依今本作褫与搋通用训拽亦拕之义讼胜受服矜喜之极故终朝之间三拕拽而加诸身也上九与坎之上画为应二坎数也项氏曰凡讼皆起于刚而止于柔九二九四皆刚者也是以起讼终以居柔而不克讼故一逋一渝皆变而止初六六三虽居刚位而其徳皆柔故能终吉一为不永所事一为从事无成独九五一爻有全刚之资有尊大之势可以讼矣而居中履正非好讼者也故为元吉上九以刚居柔可以不克讼矣而在讼之终居髙用刚不胜不已此终讼之凶人也】
　　【六画俱六九为讼之明夷】
　　【经彖辞凡十八字爻辞凡七十一字褫敕纸切注食于食人音嗣长人知两切好讼虚到切】
　　【坎下坤上】○【六之八上之五纬一阳复变主九二】
　　师【此羲皇坎下坤上之卦而文王名之曰师师众也一阳在下卦之中众阴从之有将帅统众之象焉】贞大人吉【占也正主用师之事者必大人乃吉大人九二也阳为大二人位旧本作丈人崔氏憬曰子夏传作大人今案子夏传虽后人附托之书然此彖作贞大人吉与困卦彖辞同皆以内卦坎中画九二为大人其义为得丈字盖大字之讹又案太众首拟师卦其赞辞曰丈人防孥盖用易语则大之讹为丈在先汉已然矣王弼解丈人为严庄之称陆绩则云丈人者圣人也澄案论语庄子等书称丈人者谓老人无力以老而扶杖故曰丈人解为严庄固未当若绩之意则是而无此训义今定从崔説作大】无咎【占也程子曰吉而无咎也盖有吉而有咎者有无咎而不吉者吉且无咎乃尽善也吉谓必克无咎谓合义】
　　初六【初之画得六为师之临】师出【象也在一卦之内由内而外为出】以律否臧【象之教戒辞也谓师出之初冝以律而否臧之春秋左氏传曰执事顺成为臧逆为否有律以如已也故曰律否臧此盖谓聴吹律之声以占师之或否或臧也案周官春官大师之职执同律以聴军声而诏吉凶郑注引兵书云王者行师出军之日授将弓矢大师吹律合音宫则军和士卒同心商则战胜军士强角则军扰多变失士心微则将急数怒军士劳羽则兵弱少威明又案春秋传晋人闻有楚师师旷曰吾骤歌北风又歌南风南风不竞多死声楚必无功杜注云歌者吹律以咏八风又案史记律书曰六律为万事根本其于兵械尤所重故望敌知吉凶闻声效胜负武王伐纣吹律聴声推孟春以至于季冬杀气相并而音尚宫司马氏索隠云古者师出以律凡出军皆聴律声澄谓律自坎取象荀九家逸象坎为律上下空而阳气实其中也】凶【占也初柔弱在下而不正不正非出师之义柔弱非出师之才故凶然圣人先教戒之俾师出之初定其否藏于律囚律声之不吉而师不出则不至于凶也】
　　九二【九居第二画为师之坤】在师【象也在师在军中也古者制军之法二千五百人为师五师为一军军将皆命卿九二以一阳在五阴之中犹一军将在五师之中也】中吉【占也中者以二居下卦之中也其占为中主之时则吉亦以戒其老师黩武也】无咎【占也与彖辞同】王三锡命【申明中吉无咎之义将之在师者中之时吉且无咎当膺王三锡命之宠锡命如王使宰周公锡齐侯命王使内史过锡晋侯命也至于三者天宠之优渥也二应在五五为王三坎之数也】
　　六三【六居第三画为师之升】师或舆尸【象也坎为舆人死曰尸卢氏曰坤为尸坤尸在坎舆之上故象舆尸范氏大性曰二为卦主三以失位之柔而乗之此师之所甚忌者故有偾军之象古者兵虽败犹不忍弃死者故载尸以归舆户犹以车载棺而谓之舆榇也或者有时而然之辞】凶【占也】
　　六四【六居第四画为师之解】师左次【象也春秋师次于郎师退次于召陵左氏传曰凡师三宿为次虞氏曰震为左澄案兵事尚右右为前左为后故八陈图天前冲地前冲在右天后冲地后冲在左左次犹言退舍谓不进前而退后也】无咎【占也程子曰师之进以强勇也四以柔居阴非能进而克捷者度不能胜而完师以退愈于覆败逺矣】
　　六五【六居第五画为师之坎】田有禽【象也田谓二下卦坎有禽象田有禽则可以猎获】利执言【象也执言谓奉辞以伐罪】无咎【占也程子曰师之兴必以蛮夷猾夏冦贼奸宄为生民之害不可懐来然后奉辞以诛之如此而动乃得无咎若轻动以毒天下咎矣】长子帅师弟子舆尸【象也凡次子以下为长子之弟者皆曰弟子震为长男坎为中男九二震之下画长子也六三坎之上画弟子也帅师当专任长子若又兼任弟子则事权不专威令不一必至丧败而舆尸以归六三居刚而乗九二之丄如先谷不顺荀林父之命马谡固违孔明节制以取败者故有此象】贞凶【占也正主其事而如此则凶程子曰自古任将不专而致覆败者如晋荀林父邲之战唐郭子仪相州之败是也】
　　上六【上之画得六为师之蒙】大君有命开国承家【象也六上变为刚居一卦之上大君之象巽风震雷皆命令之象互震在下大君之命自上而达于下也三四五互坤为国震为诸侯开国也上变则二三四五上成离象家震为长子承家也此以师之终言之用师成功大君有命命之或开国为诸侯或承家为大夫也】小人勿用【占也小人谓细民农工商贾也庶人在官者亦是若小人得此爻之占则勿用盖开国承家之赏非小人之所可当也】
　　【六画俱六九为师之同人】
　　【经彖辞凡七字爻辞凡六卜九字大人旧本作丈人今依崔憬所定否音鄙长子知两切注天师之职大音泰传直恋　后同内史过君和切债音奋榇初觐切度待洛切覆败孚卜切丧败丧去声谷胡谷切谡所六切贾音古】
　　【坤下坎上】○【八之六上之五纬五阴剥变主九五】
　　比【此羲皇坤下坎上之卦而文王名之曰比二人反面相从谓之比一阳居尊而五阴从之如五家为比而比长统之也】吉【占也人相附从则无乖争故吉】原筮元永贞无咎【占也原再也再熟之蚕谓之原蚕初筮而得此比卦者其占吉再筮而得此比卦者其占为元徳之人永久正主其事则可无咎盖不能如初筮所占之吉也】不寜方来【占也考工记曰唯若寜侯毋或若女不寜侯不寜盖诸侯之不朝贡者也王者再筮而得此卦具占为前时不寜之国继今以后方且来朝贡也】后夫凶【占也昬姻之家再筮而得此卦者占为女子所嫁之后夫则凶盖夫不可再也比卦众阴所从一阳而已如民之戴一君女之事一夫不可以二因再筮而此不可再之义】
　　初六【初之画得六为比之屯】有孚【占也初变为刚以实感人而二孚于初】比之【象也初与二相比近故二来比之】无咎【占也比自近始二有孚而比初所以无咎】有孚【占也此有孚谓三四】盈缶终来【象也初变为刚则初二三四有缶象言有孚者不止于二若三若四皆在缶之中其有孚者盈满于缶之中而终来孚于初也】有他吉【占也初不止比二而又有他并往比三四在下之阴同一心而顺从九五则吉也】
　　六二【六居第二画为比之坎】比之自内【象也比之者初比二也故曰自内】贞吉【占也】六三【六居第三画为比之蹇】比之匪人【象也三近于二二比三者也然三居人位而不中正是人而无人道也故曰匪人二虽比之三岂可比者哉】凶【占也】
　　六四【六居第四画为比之萃】外比之【象也外谓五也四近于五故五比之】贞吉【占也已得正而阳刚中正之贤比之故正主事而吉也】
　　九五【九居第五画为比之坤】显比【象也五以阳刚当天之中众所共覩与上冥下幽者不同故曰显显比显明其道以比天下也】王用三驱失前禽邑人不诫吉【占也谓王者筮得此爻而用之以田猎也三驱者因田以教战凡驰骤进趋皆以三为节周官大司马仲冬大阅立三表是其法也驱即所谓驱逆之车驱出禽兽使趋田也三坎数坤马驾坤舆以行象驱禽被驱而前去者不追唯顺而来者取之失谓任其去失前指上六禽坎象坤为邑二三四皆人也诫期约也田猎之时其民竭作不期约之是聴其自至也九五比之主以一阳统众阴然上六之在前者纵其去四阴之在下者不必其皆从王者大公无我之心不计人之从已而人自无不从此爻为田猎之吉占而占之中又有此二象也】
　　上六【上之画得六为比之观】比之无首【象也比之谓九五比之圣人一视同仁不以上六在外而不亲比之也然上六居一卦之上如人首在一身之上也独外王化不内向九五是比之下体具足而独上体不完犹人之无首也盖比卦五阴下四阴皆顺从一阳唯上六一阴在一阳之外非向化者故有此象】凶【占也苗之于舜葛之于汤崇之于文王自取其凶也】
　　【六画俱六九为比之大有】
　　【经彖辞凡十六字爻辞凡六十二字比之匪人下旧本无凶字今从王肃本比皮二切后不音者并同注比长知两切若女音汝朝贡音潮】
　　【干下巽上】○【一之五上之六纬五阳夬变主六四】
　　小畜【此羲皇干下巽上之卦而文王名之曰小畜小谓阴畜藏也一阴藏畜于五阳之间小者藏畜也】亨【占也虽小者畜藏而亦可亨也】宻云不雨自我西郊【象也坎之水其气上升为云其液下降为雨二三四互兊兊有坎之上半体变坎之下半体上有云而下无雨也坎之下画窒塞不通窒塞象云之宻不通象雨之不降我谓六四为卦主故称我西四之位又互兊之上画也内卦象国中四象郊西郊阴方也阳倡阴和则雨阴倡阳和则不雨自西郊阴倡也小畜一阴为主未能成济物之功故其象如此】初九【初之画得九为小畜之巽】复自道【象也小畜一阴为主而初九独与之应宜有咎也若外不系于阴柔内自守其阳刚是为能复复一阳五阴小畜一阴五阳卦之相反者小畜五画俱变唯初九不变则为小畜之震九以一阳居初与复之初九同故以复为象道正路也震为大涂故以道为象初之能复也不系正应之四而比同徳刚中之二复而由正道者故曰复自道】何其咎【占也舍柔应从同徳何咎哉】吉【占也】
　　九二【九居第二画为小畜之家人】牵复【象也刚而得中初九舍六四正应而牵连九一以复于初初之复也二有力焉故曰牵复】吉【占也】
　　九三【九居第三画为小畜之中孚】舆説輹【象也輹伏兎也在轴之上承舆者车不行则説之二若是耦画则二三四互坎为舆九二竒画是坎之下画不存也舆下说去其輹之象九二为舆之輹九三为在舆中之人人在舆中而舆下之輹説则不能行也輹旧作辐晁氏曰案説文作輹澄案辐因音近而误也辐者轮轑非可説者作輹字乃与大畜九二同】夫妻反目【象也三夫也四妻也反目反其目而不相视也互离为目离目视上不视下反目之象初四为正应四乃初之妻也初能自复而逺絶之三与之比欲与为妻然四上合五而不下视三故反其目三欲妻四而四不夫三也】
　　六四【六居第四画为小畜之干】有孚【占也有五之孚】血【象也坎为血卦三四有坎之半体血阴之伤也四与三不和故有伤】去惕出【象也去如微子去之纪侯大去其国之去惕出谓惕惧以出也杜诗云惕乆木出避三之见伤故去其所而出外以　　上合于九五一阴介二阳之间变为刚实故能惕惧也】无咎【占也不从近比强昬之夫而归寜归宗以依于君亲其补过亦可善也】
　　九五【九居第五画为小畜之大畜】有孚【占也有四之孚】挛如【申占之意言四孚五五亦挛四其交固结】富以其邻【象也阳实为富阴虚为不富邻谓四言九五富实而能提挈带挟其邻也】上九【上之画得九为小畜之需】既雨既处【象也阴畜藏于阳之内阳旋绕不已则为风巽上画变为柔则成坎而为雨故曰既雨雨作　而风息处者外阳不复动也故曰既处】尚得载【象也尚犹配也与己配而在己上者也臣下取帝女曰尚公主汉书卓王孙自以得使其女尚司马长卿尚谓六四小畜以六四为主爻而九三以之为妻四在三上故曰尚得旧作徳晁氏曰京房虞翻子夏传皆作得今从之载者车中所载之物也故为舆上九坎之上画而实其中象车之有载故曰尚得载上九与九三为敌应之爻上九爻辞自此以下皆取应爻九三及主爻六四而言亦于卦终总言一卦之义故不专取上九一爻之义也】妇贞厉【占也妇亦谓六四六四既与九三反目九三为夫不自正主事而俾六四贞之则危矣】月防望【象也防孟荀一行作既今案防亦有既音左氏传庸可几乎防既古字盖通用纳甲巽卦象既望之月参同契曰十六转受统巽辛见平明月防望者阴之盛谓六四为卦主也易以月防望为象者三皆阴为主之卦也筮日得此爻则以此象为占】君子征凶【占也君子谓九三也征行也行军往正其罪曰征凡行役在路者皆曰征受制于妻失为夫之道矣其能行乎故征则凶也】
　　【六画俱九六为小畜之豫】
　　【经彖辞凡十一字爻辞凡六十二字輹旧本作辐得旧本作徳说土活切挛力专切载才再切防音既注和胡卧切轑音老逺絶于愿切强昬起两切取帝女音娶长卿知两切所载如字】
　　【兊下干上】○【二之一上之六纬一阴姤变主六三】
　　履虎尾不咥人【此羲皇兊下干上之卦而文王名之曰履履足践地也卦之初二为地卦自垢而变初柔升三履二之地故曰履卦名连彖辞象也二三四互离为虎离于飞类象雉于走类象虎外文明而中阴质也二与初在后虎之尾也以三履二为履虎之尾上干为虎之首所履之尾在后而虎首趋前上口不开为不咥人之象三为人】亨【占也】
　　初九【初之画得九为履之讼】素履【象也丝帛未加采色曰素言不改其旧也初九阳刚安于在下不变所守素其位而行者也舜饭糗茹革若将终身顔子居于陋巷不改具乐其斯之谓与】往无咎【占也其往也安行其素耳岂有慕乎外而往哉故无咎】
　　九二【九居第二画为履之无妄】履道坦坦【象也二为地上九二刚变为柔得坤中画成震大涂所履者地上之正路坦坦然平夷者也】幽人贞吉【占也初在地之下为幽二为人二比初而居中故曰幽人二比初亦比三然能内取刚正之初而不外昵柔邪之三所以为幽人之正主事而吉也】六三【六居第三画为履之乾】眇能视【象也眇一目少也二三四互离为目目眇者所视偏离之中虚在三不中不正视之偏也视虽偏而离目无所伤目虽而犹能视之象】跛能履【象也跛足偏废也震为足兊变震之中画足跛也震下画之阳犹存足虽跛而犹能履之象】履虎尾咥人【象也象与彖辞同彖通指一卦而言则上九虎之首也虎口实而合有不咥之象此专据一爻而言则三为人之位兊之上画也兊口虚而开如人在虎口中故有咥人之象】凶【占也居不正非能驯暴养贪者其被咥而凶也冝哉】武人为于大君【象也柔而居刚内刚也外比九四外刚也质柔而内外俱刚血气之勇非义理之勇故为武人之象为犹虞书汝为之为谓以膂力之刚而效使令也大君上九也大谓阳干为君六三应上九以力而效用于大君之象咥人之象其占固凶矣乂有此象则不皆凶也易之前民用其变不常者如此】
　　九四【九居第四画为履之中孚】履虎尾愬愬【象也初为虎之尾四应初下履虎之尾也愬愬畏惧之貌刚而居柔故能畏惧】终吉【占也临祸害而能畏惧终获其吉也】
　　九五【九居第五画为履之睽】夬履【象也夬决也五刚决去一柔为夬他爻所言履字各爻之自履也此爻所言履字则卦名之履专指六三而言盖六三成卦之主也夬与履皆一柔五刚之卦上下二体互易耳六三以不中不正之柔下履九二之刚小人之凌君子也九五与九二徳同位应欲为九二决去六三故曰夬履】贞厉【占也阳之不能无阴天地之常道君子之不能无小人亦古今之常理小人值当去之时有可去之势固在所必去茍时势或有未然则姑且容之而已夬之一柔乗五刚此当去之时可去之势也故决而去之为冝履之六三虽乗九二之刚然和説以应上出力以奉上彼自不中不正耳非能敌阳者也共鲧驩兜与稷契臯夔同处尧朝何损于尧之冶必欲正主决而去之之事则反危矣危谓于时未冝于势未易也】上九【上之画得九为履之兊】视履【象也居履之终人皆视其所履之何如六三离目为应自下视上故曰视履】考祥其旋【占之事也人之行莫大于孝养生之孝未为大丧死之孝最为大上爻当干父之终父死称考祥者父丧既终之时也旋反还也居丧在外旋者祥后复寝之时也视其所履于亲之终者当视其所履于丧之终】元吉【占也三年之丧尽礼可谓能慎终矣上九阳刚健极故能强有力以终丧此大善之人所履之吉也】
　　【六画俱九六为履之谦】
　　【经彖辞凡七字爻辞凡六十二字咥徒结切妙小切跛波我切愬山革切注饭糗上孚晚切下其乆切其乐音洛使令来丁切当去可去去之并起吕切共音恭朝音潮未易以豉切之行下孟切养生于尚切】
　　【干下坤上】○【一之八上之七经三阳辟主九三】
　　泰【此羲皇干下坤上之卦而文王名之曰泰三阳长出地上六阴已消其半夏正正月之卦也泰者流通无滞之谓天气下降地气上腾二气交而相通也】小往大来【象也小谓阴大谓阳三阴皆往居外三阳皆来居内】吉亨【占也吉而文亨占辞之极善者】
　　初九【初之画得九为泰之升】拔茅茹以其彚【象也初九变为柔成巽象茅茹茅根也彚类也三阳为类茅虽不共本拔之则其根相连而起初之以其类同进似之】征吉【占也三阳同行而进故吉也】
　　九二【九居第二画为泰之明夷】包巟【象也包者古人盖以茅苇之属包裹鱼肉也凡易中言包者皆谓阳画巟与□通血也九二变为柔互坎之阳画为血九三阳画在外包之郊祭天神燔柴之后最先进血礼记曰郊血至敬不飨味而贵气臭也包□谓包裹牲血以进而达诚于天也二五正应五天之位也而阴上升以交乎天二地之位也而阳下降以交乎地此礼所谓升中于天飨帝于郊者阳象天神阴象下地主祭之人二之交五必包裹祭天之血以达诚于上也巟诸本作荒今依许慎説文及虞翻本作巟考象义当作□谐声字从省故云血其后传冩讹巟下去血而上加草则失其义矣】用冯河不遐遗朋亡【占也冯徒涉也河者流水之名遐逺也遗谓物有遗失亡云也九二刚变为柔二三四互坎为水之流三四五互震为足之动初二三成离虽有舟象然震足动于前而舟在其后为舍舟而徒涉之象九二实变而虚为失物之象不离本位不遐之象不遐而遗犹曰不逺而复也初阳在水之内不与同渉朋亡之象阳猛于进故其占为用之以徙涉河水则不逺而已有所遗失朋类亦皆亡去此戒其进之鋭也】得尚于中行【占也尚配之在己上者谓六五也中行中路也五居上卦之中故曰中行其占虽朋亡于下而得配于上也】九三【九居第三画为泰之临】无平不陂无往不复【象也泰至半矣虑其将变也泰三四相易则变归妹九三比六四故以二画之相易取象泰之上体坤也若三四相易则三四五互坎而平夷之坤变为险陂之坎矣故曰无平不陂阴往在外若四易三则往外之阴来复于内矣故曰无往不复程子曰三居泰之中泰之盛也物理如循环在下者必升居上者必降泰久必否故为之戒曰无常安平而不险陂者谓无常泰也无常往而不反者谓阴当复也】艰贞无咎【占也泰将变之时以艰难之心正主事则无咎也】勿恤【占也又戒以勿忧恤盖徒忧无益必有处之之道】其孚于食有福【占也其者期之之辞阳者阴所食六四食于九三九三若能孚于食已之实者而得其心则必无来复易位之祸是有福也互兊象食】
　　六四【六居第四画为泰之大壮】翩翩【象也翩翩飞而向下也小过有飞鸟之象者阳象鸟身阴象鸟翼翼在两旁而身在中也泰六四变为刚三四五上得小过全体之半阳在下阴在上如鸟身投下翼飞于上而随身以下也】不富以其邻【象也其占为虽不富而能以其邻阴虚为不富邻谓五盖三阴皆欲求阳故四趋下而邻皆肯从之也】不戒以孚【象也四孚于其邻邻亦应四之孚故不待期约而能以其所孚之邻同下】
　　六五【六居第五画为泰之需】帝乙归妹以祉【象也帝乙商王也六五以柔中应在下之刚中帝乙下嫁从夫之象泰卦互体及卦变皆成归妹卦故以归妹为辞祉福也以祉言将其宠禄以归夫家也祉指四上二阴而言六五下嫁九二而二阴从之也朱子曰帝乙归妹之时常占得此爻凡经以古人为言如髙宗箕子之类皆放此澄案他书载汤嫁妹之辞云云其辞虽善要是后世好事者假托为之或乃因是遂指帝乙为汤而谓非受辛之父者惑矣】元吉【占也】
　　上六【上之画得六为泰之大畜】城复于隍【象也掘隍取土以筑城隍陷入地中隔絶不通耦画似之城髙出地上连亘不断竒画似之上城也三隍也泰之上其画耦而为坤体是城之髙者平矣泰之三其画竒是隍之虚者实矣故为城土頺圯复还旧处填塞其隍之象】勿用师【占也上六变为刚则坤体不完众散邑削故勿冝用师】自邑告命贞吝【占也邑既削矣兊口在四不比不应威令不行乃自邑而告之以命欲川其众如是正主事则吝也】
　　【六画俱九六为泰之否】
　　【经彖辞凡七字爻辞凡八十七字巟旧本作荒彚音胃注风黄切去血起吕切放封广切好事虚到切】
　　【坤下干上】○【八之一上之七经三阴辟主六三】
　　否【此羲皇坤下干上之卦而文王名之曰否三阴长出地上六阳已消其半夏正七月之卦也否隔塞也与病痞之痞同义天气上而不下地气下而不上二气不交而隔塞也】不利君子贞【占也君子道消故不利正主事】大往小来【象也二阳皆往居外三阴皆来居内也】
　　初六【初之画得六为否之无妄】拔茅茹以其彚【象也三四五互巽为茅初二柔画皆茅之茹也泰之三阳以其类同进否之三阴亦以其类同进故象与泰之初同】贞吉亨【占也正主事者吉而亨也或曰泰之三阳并进君子之类也其占贞吉冝矣否之三阴并进小人之类也其占正主事亦吉亨何也曰君子之有小人犹夫之有妇阳之有阴岂能絶其类哉唯艰其进遏其盛不使之胜善类而害治道斯可矣小人者治世之能臣乱世之奸雄也自占治世为君子分忧任劳者固亦有乱世之奸雄特世治党衰则不能为恶耳方否之初阴以类进圣人不遽絶之也初与九四正应奉承君子固可以吉且亨也诱之趋善俾天下无弃人圣人之仁也贞者以正主事也不能改心易虑以从君子乌能以正主事哉而何吉亨之有】六二【六居第二画为否之讼】包承【象也承当作脀牲之正体也古字通用故作承六二坤体为牛牲居中为正体与九五应以九五之阳包之也小人当否而求通岂能守道俟命唯以包苴馈遗为事而已曲礼曰以包苴箪笥问人庄子曰小夫之知不离乎包苴竿牍】小人吉【占也如象所云小人之事也故吉】大人否亨【占也大人谓九五九当五之时则能休否而吉在二之时虽未出乎否然守道俟命岂肯妄为以求通故身虽否而道则亨也】
　　六三【六居第三画为否之遯】包羞【象也羞者胾脍炙醢酱之属食之加品非食之正品也六三亦牛牲然位不居中又不得正非牲之正体也故象羞九四之阳在外包之以包苴遗人而其遗非正馔又非中正之二可比矣】
　　九四【九居第四画为否之观】有命【占也有命与师上六大君有命同三四五互巽为命以刚健之才居近宻之位受君命之宠委任以济否者也】无咎【占也居不当位冝有咎也有君之命得展其才以济时故无咎】畴离祉【占也畴类也离附丽也畴谓阳之类指三阳也祉谓阴之福指三阴言四受命于君行其济时之志故三阳皆将出乎否三阴皆将顺乎阳是阳类同受阴祉之附丽也】
　　九五【九居第五画为否之晋】休否【象也人依木旁以息曰休三四五互巽为木人情厌乱思治冀得休息九五阳刚中正之大人如木有芘荫可依故在下者依其芘荫以休息于否将变之时也】大人吉【占也否将变而得以休息唯大人为可依故吉】其亡其亡系于苞桑【象之教戒辞也其者虑其将然之辞亡去失也与马匹亡及庄子俱亡其羊之亡同苞丛生也大人者安不忘危故于否既可休之时其逺虑深戒如有一动物在此未至于亡也而恐其亡曰其亡矣其亡矣其系之于苞桑乎诸木之中桑之根最深固而又丛生则固之甚也盖唯恐系之不固而或至走逸慎之至也程子曰否将反泰不可便为安肆当常虞否之复来圣人之戒深矣汉王允唐李徳裕不知此戒所以致祸败也】
　　上九【上之画得九为否之萃】倾否【象也倾犹倒也否者泰之反体坤下干上为否反而倒之则干在下坤在上而为泰矣故曰倾否泰过半则泰将变至终则泰反为否否过半则否将变至终则否反为泰四之时否可祉而未能休也五之时否已休而未能倾也上九否之终则反而倾否既倾则转而泰也程子曰极而必反理之常也然反危为安易乱为治必有阳刚之才而后能故否之上九能倾否屯之上六则不能变屯也】先否后喜【占也占者先之时犹否后之时则喜也】
　　【六画俱六九为否之泰】
　　【经彖辞凡十字爻辞凡五十八字旧本卦名下有之匪人三字朱子曰疑衍文由比六三而误也今从其説注为君子为云伪切脀诸仍切馈遗云伪切知音智离力智切黒各切胾则四切炙之夜切可比补履切复扶豆切】
　　【离下干上】○【三之一上之八纬一阴姤变主六二】
　　同人于野【此羲皇离下干上之卦而文王名之曰同人同人者同心同徳之人也六二九五俱以中正居人位而相应六二为九五所同之人故曰同人卦名连彖辞象也人目所望地连天际处为野六二在下居乎地也上应干五应乎天也故曰同人于野】亨【占也六二卦主而干五为应故能致亨】利涉大川【占也初二三有舟象干健前行而舟随其后故以涉大川则利也】利君子贞【占也二五中正相应其相同者皆君子之正道故利于君子之正主事也】
　　初九【初之画得九为同人之遯】同人于门【象也同人谓六二乃九五所同之人也初九变为柔成艮门阙之象初者时之初同人自姤而变六二自初往二犹自门而出外也】无咎【占也于初而出门以就同己者非有咎也】
　　六二【六居第二画为同人之乾】同人于宗【象也宗如宗子之宗六二为一卦之主犹宗子为一族之主也凡宗者各有所宗非天下为公之同也六二以中正应九五同乎九五而已他无与同者是六二之为同人不过于其同宗之人而同也】吝【占也程子曰同于所系应是有所偏与在同人之道为私狭故可吝】九三【九居第三画为同人之无妄】伏戎于莽升其髙陵三嵗不兴【象也离之戈兵为戎九三变为柔互震上画互巽下画为有草茅竹木之处故曰莽又互艮中画山之半也故为陵义与丘同下卦之上故为髙伏者伏于四之下升者升于二之上三震数项氏曰伏戎于莽处下卦也升其髙陵望上卦也程子曰卦唯一阴诸阳皆欲同之二中正与五相应三与之比欲夺而同之然理不直义不胜故不敢显伏藏兵戈于林莽之中负不直又畏惧时升髙陵以顾望至三嵗之久终不敢兴既不敢故不至凶也】
　　九四【九居第四画为同人之家人】乗其墉弗克攻【象也墉城垣也离中虚外周象墉九三为六二之墉四在三上乗其墉也九四亦欲得六二乗二之墉将攻而取之然二之应五正也四之于二非应非比其攻之为无名而逆理甚矣二虽弱而直四虽强而不直始有攻之之意终以义之不可故弗克攻而止项氏曰凡爻言不克者皆阳居阴位讼之九二九四同人之九四是也唯其阳故有讼有攻唯居阴故不克讼弗克攻】吉【占也程子曰知不直而不攻畏义而能改其吉冝矣澄案三之伏戎四之乗墉或并以为抗五或并以为侵二或谓三欲侵二四欲抗五以爻义考之皆非也夫阳之得阴阴之从阳者以其应也以其比也姤之初六正应九四而九二与比者得之同人六二若非以中正与九五同则不保其不为姤之初六矣九三不虑六二之不从己唯忿九五之能得二故不急圗二而专以敌五为心晋文公一战胜楚诸侯之从楚者自不能不从晋九三非能如此也而谬计妄想盖欲如此九三与九五度徳虽殊度力犹颇相等均之为以刚居刚故也若九四之以刚居柔则力非能抗九五者矣故不敢咎五而径以攻二为事晋悼公与楚争郑不伐楚但伐郑郑不能支而楚自不能与争九四非能如此也而轻举妄动盖欲如此然三之于五卒不能兴者以势之不敌而不敢也故仅可以免凶四之于二卒不攻者以义之不克而不为也故犹可以获吉】
　　九五【九居第五画为同人之离】同人先号咷而后笑【象也同人亦指六二号大呼也咷哭也号咷者离火之声笑者兊口之説也六二往应九五而厄于九三之强邻其先六二在离火炎焚之中而号咷其后与九五相遇九五变为柔则成兊口而笑矣】大师克相遇【象也同人六画俱变则成师师以坤为众坤众自干惕而变故为大师九三之强必时事俱变以大师克胜之然后二与五得相遇也】上九【上之画得九为同人之革】同人于郊【象也初九六二九五所称同人皆谓六二盖六二者一卦之主为九五所同之人此爻所称同人谓九五盖九五者与六二相同之人也郊谓国门之外凡卦初上二爻有拟之以人者有但言其时者此卦之初上是也二五为心徳相同之人三四为争夺六二之人此四爻各拟之以人者也初九但言时之初同人于门以六二在初之时而言也上九但言时之终同人于郊以九五在终之时而言也此二爻不拟之以人者也九五与六二以中正相同然可与同者止有六二而已虞有八元八凯周有乱臣十人下至中林兎之夫犹可以为公侯之腹心何其同者之多也汉昭烈仅得一孔明犹鱼之有水何其同者之寡也干九中而居五则六二为应终而在上则下无应与如出在国门之外环视四顾无一可与同者矣】无悔【占也非自处不善时则然也虽无众贤共事措天下于大同之治而亦可无悔也
　　六画俱六九为同人之师】
　　【经彖辞凡十三字爻辞凡六十一字葬莫党切号户髙切咷道刀切注夫阳音扶胜楚升正切度待洛切颇匹可切】
　　【干下离上】○【一之三上之八纬五阳史变主六二】
　　大有【此羲皇干下离上之卦而文王名之曰大有大谓阳有者盛多之义系辞传云富有诗小雅云防且有释者谓有犹多也卦以大名者四大有言大者多有也大畜言大者藏畜也大过言大者太过也大壮言大者盛壮也此卦一阴居尊为主而五阳具备故曰大有旧説谓阳为阴所有非也】元亨【占也】初九【初之画得九为大有之鼎】无交害【象也交如朋友之交无交如文言传所谓无交而求孟子所谓无上下之交者初九无应而逺于　　所主故曰无交害者利之反也谓所求不利】匪咎艰则无咎【占也其害也匪己之过咎所处之地然尔能艰难则可无咎上无交契前有刚间不可慢易也】
　　九二【九居第二画为大有之离】大车以载【象也坤为大舆其画耦而虚大有之下体干也其画竒而实犹坤之火车而以载实其中也】有攸往无咎【占也刚健胜重故有所往则无咎言无覆败之忧也】
　　九三【九居第三画为大有之睽】公用亨于天子【占也言诸俟筮得此爻而用之以享于天子也享备物以献也凡诸侯朝觐天子先朝而后享朝者礼之重享者礼之盛案觐礼先执圭以觐后乃备物三享也蔡氏曰公三也天子五也居下之上故称公进近乎五故有享于天子之象】小人弗克【占也小人筮得此爻则弗克承当不冝用也】
　　九四【九居第四画为大有之大畜】匪其彭【象也彭者作乐声容之盛也大有者阳之盛多唯初九处下无交不言其盛九二大车重载则盛矣九三备物亨上则又盛矣九四在三阳之上以阳息之卦言之则为四阳之大壮盛之至也物忌满盛九四离体能明此理居柔不过于刚不自处以盛者也故曰匪其彭】无咎【占也当盛之时不处其盛故无咎】
　　六五【六居第五画为大有之乾】厥孚交如威如【象也六五以柔中下应刚中之九二其孚信于九二如物之交合固而不可解又得九二之刚以济已之柔故有威如之象】吉【占也】
　　上九【上之画得九为大有之大壮】自天祐之【象也六五者一卦之主也上居卦之终故于卦终言卦主之盛四阳在六五之下者皆应之矣上九一阳在六五之上而亦应之上天之位也上一阳之应五是天之祐五也】吉【占也】无不利【占也】
　　【六画俱六九为大有之比】
　　【经彖辞凡四字爻辞凡六十字载才再切亨香两切彭陆氏步郎切又如字注刚间居限切易以豉切胜重音升朝音潮】
　　【艮下坤上】○【七之八上之九纬一阳复变主九三】
　　谦【此羲皇艮下坤上之卦而文王名之曰谦谦者屈己下物也艮山之髙而在地下是贬抑其尊廿处物下也坤地之卑而在山上是推逊卑者使居己上也内止则退己而不进外顺则让人而不争所以为谦也】亨【占也】君子有终【占也其占既能致亨矣若君子筮得此卦则其占又能有终也凡单言有终者有初而有终也九三为一卦之主君子盖指九三言之】
　　初六【初之画得六为谦之明夷】谦谦【象也阴柔处至下谦而谦者也】君子用涉大川吉【象也君子筮得此爻而用之以涉大川则吉也初六变为刚初二三成离有舟象坤顺在上前无阻隔故吉柔变而刚故曰君子】
　　六二【六居第二画为谦之升】鸣谦【象也三四五互震为雷雷有声韩文曰天以雷鸣夏六二外比互震之下画谦在中而鸣声于外也】贞吉【占也中正故正主事则吉】
　　九三【九居第三画为谦之坤】劳谦【象也震动者劳之象有功劳而能谦如周公是也顔子之愿无施劳抑其次与】君子有终吉【占也与彖同九三一卦之主彖辞之占以九三言之也筮得此爻者其占如彖又加一吉字以明其占之极善也】
　　六四【六居第四画为谦之小过】无不利【占也顺而得正上而能下故其占如此】防谦【象也防如手之防下有艮手为防示其谦于下之象六四固能谦矣然以无功而处九三有功者之上故施布其谦以示下盖居三之上而不敢自安也】
　　六五【六居第五画为谦之蹇】不富以其邻【象也象与泰六四同邻谓六四】利用侵伐【占也不名其罪而加兵曰侵声其罪而致讨曰伐六五变为刚三四五成离有戈兵象故其占利用之以侵伐所侵伐者盖上六也能下为谦上六居一卦之上而乗君位非能谦者故侵伐之朱子曰自初九积到六五谦亦极矣自冝人人服之犹有未服者则利侵伐也或问谦不与人争如何言侵伐朱子曰老子言抗兵相加哀者胜矣孙子言始如处女敌人开戸后如脱兎敌不及距大抵谦自是用兵之道】无不利【占也朱子曰于他事亦无不利也项氏曰三为独阳为万民所服己下人人亦下己故止于谦无所复为五以阴柔居尊位己虽隆谦人未免有不谦者必用侵伐以一之帅众谦以攻少不谦不谦者去则天下皆谦故无不利不富以其邻不待赏而服同谦者也利用侵伐待刑而后服不同谦者也二者皆服则无不谦矣】上六【上之画得六为谦之艮】鸣谦【象也鸣者以震之一阳也六二外比震之一阳由中而鸣其谦于外上六下应震之一阳自上而鸣其谦于下由中乎外而鸣者情也自上达乎外而鸣者不情也上六以柔居柔顺体之极冝能谦矣然志欲自伸于一阳四阴之上非能屈己下人者也其鸣谦也特畏九三而为是声音以媚之尔】利用行师征邑国【占也谦之二三四五上师之初二三四五也行师谓师行在道震为大涂行之象坤邑国之象邑谓天子畿内诗曰商邑翼翼四方之极邑国畿内之国也畿内大国皆王之三公出封封于疆地爵以上公上画于一卦为最逺外于六位为最髙上故象王畿大都所封上公之国也上六应九三乗六五能谦于刚强之臣而不能谦于柔顺之主当谦之时亏谦之道故冝用师以正其罪邑国者上六之国也征者王命帅师之臣征之也如春秋时王师伐虢之类旧説以为上六自征其邑国非矣所征之邑国即六五之所侵伐者据六五出命而言则曰侵伐据上六在国而言则以行师至其国而正其罪为义故曰行师征邑国也】
　　【六画俱六九为谦之履】
　　【经彖辞凡六字爻辞凡五十八字防毁皮切注次与音余复为扶豆切去起吕切】
　　【坤下震上】○【八之四上之九纬五阴剥变主九四】
　　豫【此羲皇坤下震上之卦而文王名之曰豫豫者暇而乐也以卦徳则内顺外动凡人从容和缓顺序以动则先事详审故事成而乐若非先事蚤圗匆遽纷扰而为之则事未必如意何乐之有以卦象则雷出地上阳气伏藏地中非一日矣一阳二阳至三阳上达于地之后雷始声故其声和乐诸儒皆曰豫者乐也而不曰先时而暇毛氏璞谓豫当训先释为安逸者非范氏大性因此遂专以前定释之二説均之为偏中庸云事豫则立以前定则不跲不困不疚不穷也前定者先时而暇矣不跲不困不疚不穷则如意而乐矣象传于既济言豫防固取先暇之义序卦传言以喜随人亦取喜乐之义合二説为一其义始备】利建侯行师【占也郑氏谓建侯震象行师坤象然坤为震侯之国震为坤众之师】
　　初六【初之画得六为豫之震】鸣豫【象也应震之一阳而鸣其喜乐以上达于九四九四以一阳为卦主五爻之豫皆由之初六阴柔不正喜其独为九四之应故其于声音者如此朱子谓小人有强援是也】凶【占也】
　　六二【六居第二画为豫之解】介于石不终日【象也介如介乎大国之间之介加田为田之畔其义同石谓九四刚而在坤地之中也艮为小石石之在山上者也坎为石石之在地中者也三四五互坎石也二与三接界介于石也六二变为刚则成离日三为人之位下履乎地离日在三日将至地之时也故三为终日不终日不至于三也九四豫之主人皆趋附独六二不与之比应退而以中正自守不待至三而能早疏逺之盖圣三则己与之比矣此君子见防之早不以进附权势为乐而以退守中正为乐也】贞吉【占也】
　　六三【六居第三画为豫之小过】盱豫【象也盱上视也六三不中不正上视九四而预以趋时附势为乐者也】悔迟有悔【占也上悔字改悔之悔教戒辞也下悔字悔吝之悔占辞也如六三之不能自守速宜改悔若改悔之迟则有悔矣】
　　九四【九居第四画为豫之坤】由豫【象也由如路之可由震为大涂二三四互艮为径路可由者也豫自剥而变上来易四卦之所以为豫者由九四也】大有得【占也徐氏防曰大刚也一刚而得五柔故曰大有得】勿疑【占也教戒辞阴多疑居阴故戒之以勿疑】朋盍簪【占之象也朋谓众柔盍合也簪笄也所以收发九四一刚贯众柔之中一簪贯众发之象也大有得者言一刚之得彼众柔也朋盍簪者言众柔之合此一刚也九四固能合众柔矣又勿疑则众柔皆归心焉】
　　六五【六居第五画为豫之萃】贞疾【占也与贞凶贞吝贞厉之例同豫皆由九四权之所在众之所归也六五以柔弱处其上正主事则如有疾之人厌厌不振无能为也巳】恒不死【象也恒常乆也得恒卦上体之中画受震东方生气故不死五受制于四虽知疾人然能固守其恒则是不失其中也其疾可以不死如周衰之时权归霸国周虽微弱而亦乆存也】
　　上六【上之画得六为豫之晋】冥豫【象也上居天之上杳冥之间冥迷而豫悦乐过极者也】成有渝【象也成谓以和好相结约也如春秋传求成之成渝谓改变如渝盟之渝成有渝者既成矣而又有改变也五柔同豫如诸侯之结成上六变为刚则同者巽矣渝其成也楚辞曰初既与予成言兮后悔遯而有他成有渝之谓也】无咎【占也处豫之极当改变之时也既极而变则无咎矣】
　　【六画俱六九为豫之小畜】
　　【经彖辞凡六字爻辞凡五十一字盱香于切盍胡阁切簪侧森切注乐音洛从千容切匆初崇切跲其劫切疚见旧切帅所类切援于愿切畔皮半切疏新鉏切笄音鸡厌因兼切和好虚到切】
　　【震下兊上】○【四之二上之十纬三阴否变主初九】
　　随【此羲皇震下兊上之卦而文王名之曰随随谓从于人也卦自否而变三阳三阴否隔不交今一阳来初而下卦二阴随之一阴往上而随上卦之二阳以阴从阳故曰随】元亨【占也元者九五初九二刚之徳】利贞【占也初九为卦主而得正九五居尊位而中正是徳之元能致亨而利于贞】无咎【占也有无徳能致亨利于正主事者则有人随之所以无咎】
　　初九【初之画得九为随之萃】官有渝【象也官统治人者初成卦之主以震之一君统二民为二之官故二以近比而随之私系尔非正应之随也初虽无应渝则变为坤以柔顺应四而为正应之随矣】贞吉【占也去系就应正主事则吉也】出门交有功【象也二三四互艮象门交谓四初出门往应四四得其助是于所交之友有功也】
　　六二【六居第二画为随之兊】系小子失丈夫【象也程子曰二应五而比初初阳在下小子也五正应在上丈夫也二若志系于初则失九五之正应随先于近柔不能固守故为之戒云若系小子则失丈夫也】
　　六三【六居第三画为随之革】系丈夫失小子【象也丈夫谓九四阳之在己上者也小子亦谓初九二之以五为丈夫者正其夫也三之以四为丈夫者非其夫也三无应无夫之妇也四亦无应无妇之夫也无夫之妇近于无妇之夫而随之遂以为夫此三之系四所以谓之系丈夫也初者三之君也否上一阳降处于初震之二民皆随之者六三系四失初是随不正之夫而不随其君也故曰系丈夫失小子系谓不当随者乃牵于私情而随之失谓所当随者乃违于正理而不随之也】随有求得【象也随之为言犹三从人也三为四之随两皆无应四之与三者其情专故三之有求于四者无不得也】利居贞【占也占辞盖因象辞之有善而示教也能知静处以正主事之为利则必不系四而有所求矣】
　　九四【九居第四画为随之屯】随有获【象也随谓六三三为四之从人四与之专凡三有求于四则必得盖不可矣又倚势贪利不待求四而自有获尤不可也获谓攫取财物如猎取禽兽然】贞凶【占也初九舍私系之阴则贞吉九四昵私系之阴则贞凶】有孚【占也谓有初九之孚】在道以明【象也在道谓行而在路震为大涂道也以如以其邻以其彚之以明谓贤明之人即初九也九四初九其位相应虽皆阳刚有相求相与之理初上孚于四四履震涂之上而与震下一阳同位如在路以贤明之人随行也】何咎【占也四刚而不正资初之匡救禆益以初之正正其不正则何咎之有九四以六三随从则贞凶以初九随从则何咎人可不慎其所与哉四居阴故或与六三九体阳故能交初九】
　　九五【九居第五画为随之震】孚于嘉【象也有孚者彼孚于此单言孚者此孚于彼嘉美也谓六二昬曰嘉礼妃曰嘉耦六二为五之正应配耦之嘉者故曰嘉五之孚于嘉谓应二也】吉【占也中正相应故吉】
　　上六【上之画得六为随之无妄】拘系之乃从维之【象也拘谓挛絷其手系谓聨缀之维谓四旁罗络之凡维系之象取诸坎皆阴画维系于阳也随之三四五上肖坎卦变上六一阴自初往上而随上卦之阳上居随之极其随于五也固结而不可解如既拘絷又系缚之矣又从而四维之也】王用亨于西山【占也王筮得此爻而用之以祭享于西山也王谓九五西山岍陇诸山其尊者吴岳在正西兊方又地祸阴神也故兊之阴画为西山拘系维之象阴之固结其志于阳也享西山之占阳之升达其诚于阴也】
  </div>
  <div class="pagination">
   <a href="易纂言_page3.html">
    上一页
   </a>
   <a href="易纂言.html">
    1
   </a>
   <a href="易纂言_page2.html">
    2
   </a>
   <a href="易纂言_page3.html">
    3
   </a>
   <span class="current-page">
    4
   </span>
   <a href="易纂言_page5.html">
    5
   </a>
   <a href="易纂言_page6.html">
    6
   </a>
   <a href="易纂言_page7.html">
    7
   </a>
   <a href="易纂言_page8.html">
    8
   </a>
   <a href="易纂言_page9.html">
    9
   </a>
   <span>
    ...
   </span>
   <a href="易纂言_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
