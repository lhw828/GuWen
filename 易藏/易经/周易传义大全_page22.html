<!DOCTYPE html>
<html>
 <head>
  <meta charset="utf-8"/>
  <title>
   周易传义大全 - 第 22 页/共 41 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易传义大全 - 第 22 页/共 41 页
  </h1>
  <div class="content">
   传受兹介福以中正之道也人能守中正之道乆而必亨况大明在上而同德必受大福也【中溪张氏曰二之所以受福者以能居中而得正也】
　　六三众允悔亡
　　传以六居三不得中正宜有悔咎【一作吝】而三在顺体之上顺之极者也三阴皆顺上者也是三之顺上与众同志众所允从其悔所以亡也有顺上向明之志而众允从之何所不利或曰不由中正而与众同得为善乎曰众所允者必至当也况顺上之大明岂有不善也是以悔亡葢亡其不中正之失矣古人曰谋从众则合天心本义三不中正宜有悔者以其与下二阴皆欲上进是以为众所信而悔亡也【朱子曰众允象也悔亡占也○问晋六三如何见得为众所信处曰晋之时二阴皆欲上进三处地较近故二隂皆从之以进问如何得悔亡曰居非其位本当有悔以其得众故悔可亡○中溪张氏曰六三位不中正有悔宜也然三能率初二以顺上而众皆允信而从之故其悔可亡○云峰胡氏曰众坤象坤顺之极故有允象三居下卦之上为众阴之长正康矦之谓也初罔孚众未允也二愁如犹有悔也三居顺之极而众皆相信可以进而受三接之宠矣未信而进其悔在后众允而进其悔乃亡】
　　象曰众允之志上行也
　　传上行上顺丽于大明也上从大明之君众志之所同也【中溪张氏曰六三顺极而明近顺而丽乎大明此众所同允故皆有上行之志也】
　　九四晋如鼫防贞厉【鼫音石】
　　传以九居四非其位也非其位而居之贪据其位者也贪处髙位既非所安而又与上同德顺丽于上三阴皆在已下势必上进故其心畏忌之贪而畏人者鼫防也故云晋如鼫防贪于非据而存畏忌之心贞固守此其危可知言贞厉者开有改之道也本义不中不正以窃髙位贪而畏人葢危道也故为鼫防之象占者如是虽正亦危【厚斋冯氏曰鼫诗作硕疑此传注从防郭景纯云形大如防好在田中食粟豆葢田防也○中溪张氏曰诗以硕防刺贪此之硕防象其贪于进也○云峰胡氏曰鼫防贪而畏人九四爻刚位柔之象解以阴居阳者象狐晋以阳居隂者象防九家易坎为狐解以初至五互重坎上下三阴故称三狐艮为防晋互体艮艮上一阳故称鼫防狐性疑解当去其疑防性贪晋当去其贪取象各有攸当况晋昼也防亦昼伏非能以昼进者九四不中不正以窃髙位又畏大明之君而不敢进故有此象其占曰贞厉虽正亦危况不中正乎】
　　象曰鼫防贞厉位不当也
　　传贤者以正德宜在髙位不正而处髙位则为非据贪而惧失则畏人固处其地危可知也【童溪王氏曰当柔进之时九四独以刚进故进之义于贞为厉于位为不当也】
　　六五悔亡失得勿恤往吉无不利
　　传六以柔居尊位本当有悔以大明而下皆顺附故其悔得亡也下既同德顺附当推诚委任尽众人之才通天下之志勿复自任其明恤其失德如此而往则吉而无不利也六五大明之主不患其不能明照患其用明之过至于察察失委任之道故戒以失得勿恤也夫私意偏任不察则有蔽葢天下之公岂当【一作得】复用【一有其字】私察也本义以阴居阳宜有悔矣以大明在上而下皆顺从故占者得之则其悔亡又一切去其计功谋利之心则往吉而无不利也然亦必有其德乃应其占耳【朱子曰失得勿恤此説失也不须问他得也不须问他自是好犹言胜负兵家之常云尔此卦六爻无如此爻吉○问六五悔亡失得勿恤之説曰便是伊川説得大深据此爻只是占者占得此爻则不必恤其失得而自亦无所不利耳如何説道人君既得同德之人而委任之不复恤其失得如此则荡然无复是非而天下之事乱矣假使其所任之人或有作乱者亦将不恤之乎虽以尧舜之圣臯夔益稷之贤犹云屡省乃成如何説既得同心同德之人而任之则在上者一切不管而任其所为岂有此理且彼所为既失矣为上者如何不恤得圣人无此等説话圣人所説卦爻只是畧畧説过以为人当着此爻则大势已好虽有所失得亦不必虑而自无所不利也圣人説得甚浅伊川解得太深圣人所説短伊川解得长失得勿恤只是自家自作教是莫管他得失如云人发解做官这个却必不得只得尽其所当为者而已如仁人正其谊不谋其利明其道不计其功相似○建安丘氏曰五以柔居尊位为离明之主彖所谓柔进而上行者也在下三阴皆欲附已而九四阻之本当有悔以同德相孚其势必合故得亡也失得主三阴言为四所间失也终与已合得也勿恤不必忧也言五但当往而上进三柔志在上行终必从已而或得或失皆当置而勿问则自然吉无不利矣五爻柔疑于进故勉之○中溪张氏曰待众允而悔亡者六三是已不待众允而悔亡者六五是已六五为自昭明徳之主天下臣民莫不顺而丽之何悔不亡苟能失得不累于心勿劳忧恤持此以往吉无不利也○云峰胡氏曰大明在上下皆顺从非特悔亡其往也宜吉无不利矣复戒之以失得勿恤何也彖惟升言勿恤丰言勿忧爻则泰九三家人九四萃初六皆言勿恤事有不必忧者勿恤寛之辞也有不当忧者勿恤戒之之辞也晋六五曰失得勿恤戒辞明矣葢当晋之时易有患得患失之心六五处大明之中而才柔又易有失得之累本义以为一切去其计功谋利之心者大明在上用其明于当为而不当用其明于计功谋利之私也不然则明反为累矣】
　　象曰失得勿恤往有庆也
　　传以大明之德得下之附推诚委任则可以成天下之大功是往而有福庆也
　　上九晋其角维用伐邑厉吉无咎贞吝
　　传角刚而居上之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可维独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进虽自治有功然非中和之德故于贞正之道为可吝也不失中正为贞【朱子曰贞吝之义诸义只云贞同守此则吝不应于此独云于正道为吝也○进斋徐氏曰此爻刚而在上有角之象进而至于角穷而无所往独可用其刚而伐邑以治其内必常怀惕厉自危之心则吉而无咎矣○李氏闻曰晋而至于角前无余地矣伐其邑自治也春秋之堕三都其策虽穷不犹愈于不堕乎虽危而吉此公至自围郕所以善之也】
　　本义角刚而居上上九刚进之极有其象矣占者得之而以伐其私邑则虽危而吉且无咎然以极刚治小邑虽得其正亦可吝矣【或问上九刚进之极以伐私邑安能吉而无咎朱子曰以其刚故可伐邑若不刚则不能伐邑矣但易中言伐邑皆是用之于小若伐国则其用大矣如髙宗伐鬼方三年之类维用伐邑则不可用之于大可知虽用以伐邑然亦必能自危厉乃可以吉而无咎过刚而能危厉则不至于过矣○问本义作伐其私邑程传以为自治如何曰便是程传多不肯説实事皆以为取喻伐邑如堕费堕郈之类是也大抵今人説易多是见易中有此一语便以为通体事当如此不知当其时节地头其人所占得者其象如何若果如今人所説则易之説有穷矣○云峰胡氏曰上九刚进之极而以伐私邑虽危而吉且无咎许之也然以刚进之极仅能伐其小邑虽正亦可吝鄙之也本义曰私邑又曰小邑谦六五伐不言邑其伐也公晋上九伐其内地之邑则为私矣既济九三伐鬼方其伐也大晋上九仅能伐其私邑则为小矣○双湖胡氏曰晋其角与姤其角同义皆刚上之象上九与九四皆不正一云贞厉一云贞吝者葢云虽正犹厉犹吝况不贞乎其警戒之意抑又深切矣】
　　象曰维用伐邑道未光也
　　传维用伐邑既得吉而无咎复云贞吝者其道未光大也以正理言之尤可吝也夫道既光大则无不中正安有过也今以过刚自治虽有功矣然其道未光大故亦可吝圣人言尽善之道【山杨氏曰非日中之时刚上穷而不足以照天下道未光也故维用伐邑而已若夫道足以照天下则无思不服矣尚何伐邑之有○进斋徐氏曰上九之维用伐邑所用者小而于晋进之道未为光大也○建安丘氏曰上阳体本光以四据其应阳不得用故道本光如屯隂为初九所据萃阴为九四所据故九五皆以未光言之又曰晋进也柔进而上行也故卦专主柔进为义六爻四柔二刚六五一柔自四而升已进者也故往吉无不利下坤三柔皆欲进者而九四以刚间之故有晋如鼫防之象三与五近下接二柔志在上行四莫能间故曰众允悔亡二在下卦之中去五渐逺则忧其不得进故晋如愁如初最逺于五当进之始上与四应反为所抑故晋如摧如也上以刚居一卦之穷无可进之地故有晋其角之象○赵氏曰下三爻皆柔顺而坤体故初二吉三悔亡四上以阳不当位故厉且吝唯五以柔明居尊位故往吉无不利也】
　　【离下坤上】
　　传明夷序卦晋者进也进必有所伤故受之以明夷夷者伤也夫进之【一作而】不已必有所伤理自然也明夷所以次晋也为卦坤上离下明入地中也反晋成明夷故义与晋正相反晋者明盛之卦明君在上羣贤竝进之时也明夷昏暗之卦暗君在上明者见伤之时也日入于地中明伤而昏暗也故为明夷
　　明夷利艰贞
　　传君子当明夷之时利在知艰难而不失其贞正也在昏暗艰难之时而能不失其正所以为明【一有为字】君子也本义夷伤也为卦下离上坤日入地中明而见伤之象故为明夷又其上六为暗之主六五近之故占者利于艰难以守正而自晦其明也【中溪张氏曰离下坤上为明夷离日为坤地所掩有伤其明之象斯时也宜克艰其心而不失乎贞正此则处明夷之道也○孔氏曰暗主在上明臣在下不敢显其明智亦明夷之义时虽至暗不可随世倾邪政宜艰难坚固守其贞正之德故利在艰贞○云峰胡氏曰以二体则离明也伤之者坤以六爻则初至五皆明也伤之者上上为暗主而五近之故本义从彖传以利艰贞为五彖辞多言利贞惟坤利牝马之贞同人利君子贞家人利女贞明夷则曰利艰贞在诸爻中惟噬嗑九四大畜九三言之未有一卦全体以为利义者葢明夷之时艰难之时也贞一也与处平常之时异矣彼方欲晦我之明艰难守贞而自昭其明可也○双湖胡氏曰艰则患难之时也处此时者利在遭患难而守其贞故曰利艰贞明伤于坤地之下居中而不失其正其六二当之乎彖辞文王所作也于坤曰安贞吉于明夷曰利艰贞终守臣节而不失其不可见于此乎】
　　彖曰明入地中明夷
　　本义以卦象释卦名【进斋徐氏曰离日在坤地之下故曰明入地中日出地则明入地则晦故以晦为夷】
　　内文明而外柔顺以蒙大难文王以之【难乃旦反下同】
　　传明入于地其明灭也故为明夷内卦离离者文明之象外卦坤坤者柔顺之象为人内有文明之德而外能柔顺也昔者文王如是故曰文王以之当纣之昏暗乃明夷之时而文王内有文明之德外柔顺以事纣蒙犯大难而内不失其明圣而外足以逺祸患【一作害】此文王所用之道也故曰文王以之本义以卦德释卦义蒙大难谓遭纣之乱而见囚也【临川吴氏曰文王为纣所囚内文明而不失己外柔顺以免祸是文王所用合于明夷全卦之义】
　　利艰贞晦其明也内难而能正其志箕子以之
　　传明夷之时利于处艰戹而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能【一无能字】藏晦其明而自守其正志箕子所用之道也故曰箕子以之本义以六五一爻之义释卦辞内难谓爲纣近亲在其国内如六五之近于上六也【朱子曰文王箕子大槩皆是晦其明然文王外柔顺是本分自然做底箕子晦其明又云艰是他那佯狂底意思便是艰难底气象○建安丘氏曰文王得明夷二体之义内有文明之德而外以柔顺掩之故虽蒙被大难而卒能脱身于羑里者用此道也箕子得明夷六五一爻之义故处难处之世而知以艰贞为利晦其明而不耀其明屈其身而能正其志况以暗君在上事之不可諌之不行不忍其宗国之颠亡罹此内难而能卒免于祸者用此道也○中溪张氏曰以全卦言离明文王象坤晦纣象以坤乘离是文王之明为纣所蔽也以一爻言五箕子象五体本阳以六居之为阴中藏阳是箕子自晦其明也○云峰胡氏曰彖曰明夷利艰贞周公于六五爻辞曰箕子之明夷利贞释彖兼文王发之葢羑里演易处之甚从容可见文王之徳佯狂受辱处之极艰难可见箕子之志然此一时也文王因而发伏羲河图之易箕子因而发大禹洛书之畴圣贤之于患难自系斯文之防葢有天意存焉此非彖传本意姑及之】
　　象曰明入地中明夷君子以莅众用晦而明
　　传明所以照君子无所不照然用明之过则伤于察太察则尽事而无含之度故君子观明入地中之象于莅众也不极其明察而用晦然后能容物和众众亲而安是用晦乃所以为明也若自任其明无所不察则己不胜其忿疾而无寛厚含容【一作】之德人情睽疑而不安失莅众之道适所以为不明也古之圣人设前旒屏树者不欲明之尽乎隐也【朱子曰君子用晦而明晦地象明日象晦则是不察察若晦而不明则晦得没理防了故外晦而内必明乃好○白云郭氏曰明入地中而后为明夷夷之为伤非毁其明也晦其明而已晦其明则有终明之道是知艰贞之君子所以能用晦而明也○建安丘氏曰明入地中外晦内明故君子以之莅众不用明而用晦此其所以明也○东莱吕氏曰用晦而明者君子养明之道不有虞渊之入焉有旸谷之明○云峰胡氏曰晋明盛之象君子敛而用以自治明夷晦其明之象君子推而用以治人皆善用易者也】
　　初九明夷于飞垂其翼君子于行三日不食有攸往主人有言
　　传初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之微虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤己及而不能去矣此薛方所以为明而扬雄所以不获其去也或曰伤至于垂翼伤己明矣何得众人犹未识也曰初伤之始也云垂其翼谓伤其所以飞尔其事则未显也君子见几故亟去之世俗之人未能见也故异而非之如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名德之士方锋起而独濳身土室故人以为狂生卒免党锢之祸所往而人有言胡足怪也本义飞而垂翼见伤之象占者行而不食所如不合时义当然不得而避也【建安丘氏曰明夷暗主在上初体离明去上最远见伤即避有飞而垂翼之象垂翼不敢上进戢身避祸也君子知几义当速去葢可以不食而不可以不去去重于食故也主人主我者也谓初与四为应也有言谓讶其去之早也○云峰胡氏曰飞离鸟象象为飞占为行为往象为垂其翼占为不食有言飞而垂翼物之伤也行而不食所如不合君子之伤也君子此时惟有安于义命而已蔡氏谓初二爻三仁象愚意于行不食伯夷避纣之象○节斋蔡氏曰曰飞曰行曰往皆进之谓也曰垂翼曰不食曰有言皆伤之谓也言当明夷之初进而有伤也取上独远故伤者浅】
　　象曰君子于行义不食也
　　传君子遯藏而困穷义当然也唯义之当然故安处而无闷虽不食可也本义唯义所在不食可也【童溪王氏曰君子于行谓去其禄位也三日不食谓义不食其禄也○云峰胡氏曰君子去就之义皆于其初占之贲之初不可乘而不乘义也明夷之初不当食而不食亦义也卦皆下离决去就之义于早者非明不能也】
　　六二明夷夷于左股用拯马壮吉
　　传六二以至明之才得中正而体顺顺时自处处之至善也虽君子自处之善然当阴闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左葢右立为本也夷于左股谓伤害其行而不甚切也虽然亦必自免有道拯用【一作其字】壮健之马则获免之速而吉也君子为阴闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居阴闇之下所谓吉者得免伤害而已非谓可以有为于斯时也本义伤而未切救之速则免矣故其象占如此【或问明夷初二二爻不取爻义朱子曰初爻所伤地远故虽伤而尚能飞问初爻比二爻却似二爻伤得浅初爻伤得深曰非也初尚能飞但垂翼耳○进斋徐氏曰初伤其翼初伤犹浅二伤其股则伤于行矣二在下故曰左兵法前为右后为左今人以下移为左迁夷于左股伤于下也马壮则行速言救之道速则获免于难而吉也○云峰胡氏曰明夷取手足心腹为象初二为股三四为腹五上为首初三右也故二四为左左弱而右强右阳而左阴也丰与明夷下体离皆以上六二爻为闇主丰九三与上为应故折其右股伤之切而不可用也明夷六二去上逺故夷于左股伤之未切犹可用也用拯马壮吉涣初六亦言之本义以初柔非济涣之才取九二之刚为马明夷六二亦柔也诸家多取九三之刚为马而本义但曰救之速则免何也葢涣下坎主九二初欲救涣之速非假二之刚健中正不可明夷下离主六二六二文明中正救伤之速有不必假于三者○郑氏刚中曰大抵救伤拯涣非健速不可故皆以马壮言】
　　象曰六二之吉顺以则也
　　传六二之得吉者以其顺处而有法则也则谓中正之道能顺而得中正所以处明伤之时而能保其吉也【临川吴氏曰六二以柔居中为顺而有则故能得强壮之马以拯己之伤而有吉也】
　　九三明夷于南狩得其大首不可疾贞
　　传九三离之上明之极也又处刚而进上六坤之上暗之极也至明居下而为下之上至暗在上而处穷极之地正相敌应将以明去暗者也斯义也其汤武之事乎南在前而明方也狩畋而去害之事也南狩谓前进而除害也当克获其大首大首谓暗之魁首上六也三与上正相应为至明克至暗之象不可疾贞谓诛其元恶旧染汚俗未能遽革必有其渐革之遽则骇惧而不安故酒诰云惟殷之廸诸臣惟工乃湎于酒勿庸杀之姑惟教之至于既乆尚曰余风未殄是渐渍之俗不可以遽革也故曰不可疾贞正之不可急也上六虽非君位以其居上而暗之极故为暗之主谓之大首本义以刚居刚又在明体之上而屈于至暗之下正与上六闇主为应故有向明除害得其首恶之象然不可以亟也故有不可疾贞之戒成汤起于夏台文王兴于羑里正合此爻之义而小事亦有然者【建安丘氏曰他卦三与上为正应在明夷则为以至明伐至暗之象也故曰明夷于南狩南者进而在前之方狩者畋而去之之事大首指上六得其大首者歼厥渠魁也九三出而专南狩之权以应上六柔暗之敌为民除害一举而获其首恶之大者然九三以刚居刚又有不可疾贞之戒不可疾贞者犹冀其改过迁善则伐可不举矣○云峰胡氏曰初无位可去则去之宜速二在位可救则救之宜速若九三至明之极与上至暗之极者为应不可复救矣故有向明除害得其首恶之象然二之救难可速也三之除害不可速也故又有不可疾贞之戒武王须假五年其得此欤○西溪李氏曰武王处明夷则以不可疾为贞箕子处明夷则以利艰为贞各当其事也○隆山李氏曰杂卦云晋昼则明夷为夜又曰明夷诛则晋为赏锡马三接赏也南狩得大首诛也○白云郭氏曰不可疾者离之性失之过则暴故戒】
　　象曰南狩之志乃大得也
　　传夫以下之明除上之暗其志在去害而已如商周之汤武岂有意于利天下乎得其大首是能去害而大得其志矣志苟不然乃悖乱之事也【建安丘氏曰三在明体之上以昭去昏以顺取逆持此以往则南狩可以大得志矣○中溪张氏曰是狩也必有汤武之志然后可以行汤武之事也】
　　六四入于左腹获明夷之心于出门庭
　　传六四以阴居阴而在阴柔之体处近君之位是阴邪小人居髙位以柔邪顺于君者也六五明夷之君位伤明之主也四以柔邪顺从之以固其交夫小人之事君未有由显明以道合者也必以隐僻之道自结于上右当用故为明显之所左不当用故为隐僻之所人之手足皆以右为用世谓僻所为僻左是左者隐僻之所也四由【一有是字】隐僻之道深入其君故云入于左腹入腹谓其交深也其交之深故得其心凡奸邪之见信于其君皆由夺其心也不夺其心能无悟乎于出【一作出于】门庭既信之于心【一作既夺其心】而后行之于外也邪臣之事暗君必先蛊其心而后能行于外本义此爻之义未详窃疑左腹者幽隐之处获明夷之心于出门庭者得意于逺去之义言筮而得此者其自处当如是也葢离体为至明之德坤体为至闇之地下三爻明在闇外故随其逺近髙下而处之不同六四以柔正居闇地而尚浅故犹可以得意于远去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明葢下五爻皆为君子独上一爻为闇君也【朱子曰明夷下三爻皆説明夷是明而见伤者六四爻説者却以为是奸邪之臣先蛊惑其君心而后肆行于外殊不知上六是暗主六五却不作君説六四之与上六既非正应又不相比又况下三爻皆説明夷是好底何独此爻却作不好説以意观之六四居闇地尚浅犹可以得意而逺去故虽入于幽隐之处犹能获明夷之心于出门庭也故小象曰获心意也上六不明晦则是合下已是不明故初登于天可以照四国而不免后入于地则是始于伤人之明而终于自伤以坠其命矣吕原明以为唐明皇可以当之葢言始明而终暗也○于出门庭言君子去暗尚逺可以得其本心而逺去○云峰胡氏曰腹坤象故坤体之下有左腹象自明之暗有入于幽隐之象左僻为幽腹在内为隐诸家皆以入于左腹为小人左道惑君本义谓上为暗主伤人之明者下五爻皆君子之明为其所伤者初二三明在暗外至四则明将入于暗中然比之六五则暗尚浅犹可得意于远去坤有腹象入于左腹自离而入于坤也坤偶有门象于出门庭犹可去而出乎坤也获明夷之心者微子之自靖出门庭者微子之行遯也○建安丘氏曰坤为腹左者隐僻之所也六四进居坤体之下故曰入于左腹伤人之明者上也六四深入其腹而得其伤明之心故曰获明夷之心幸而四与上同体于此而得其密意知上之闇主不可辅舍而去之以就九三之明故有于出门庭之象此微子于纣为同姓肺腑之亲知其意之不可諌舍商纣而归武王书云吾家耄遯于荒我不顾行遯正得此爻之义矣○双湖胡氏曰节初九戸庭指九二九二门庭指六三阳为戸阴为门今六四称门庭葢指本爻之象也】
　　象曰入于左腹获心意也
　　传入于左腹谓以邪僻之道入于君而得其心意也得其心所以终不悟也
　　六五箕子之明夷利贞
　　传五为君位乃常也然易之取义变动随时上六处坤之上而明夷之极隂暗伤明之极者也五切近之圣人因以五为切近至暗之人以见处之之义故不专以君位【一作义】言上六隂暗伤明之极故以为明夷之主五切近伤明之主若显其明则见伤害必矣故当如箕子之自晦藏则可以【一无以字】免于难箕子商之旧臣而同姓之亲可谓切近于纣矣若不自晦其明被祸可必也故佯狂为奴以免于害虽晦藏其明而内守其正所谓内难而能正其志所以谓之仁与明也若箕子可谓贞矣以五阴柔故为之戒云利贞谓宜如箕子之贞固也若以君道言义亦如是人君有当含晦之时亦外晦其明而内正其志也本义居至闇之地近至闇之君而能正其志箕子之象也贞之至也利贞以戒占者【或问商之三仁其行不同而同于至诚恻怛之意微子之去欲存宗祀比干之死欲纣改行可见其至诚恻怛处不知箕子至诚恻怛何以见朱子曰箕子比干都是一样心箕子偶然不冲着纣之怒自不杀他然他见比干恁地死若更死谏无益于国徒使人君有杀谏臣之名在他处此最难微子去却易比干一向谏死又却索性箕子在半上落下最是难处被他监系在那里不免佯狂所以易中特説箕子之明夷可见其难处故彖曰利艰贞晦其明也内难而能正其志箕子以之他外虽狂而心则定也○爻説贞而不言艰者葢言箕子则艰可见不必更言之○进斋徐氏曰上六为明夷之主则闇君也而六五近之虽当明夷之时然居位得中守其明而不息此箕子之贞也○王氏湘卿曰微子去之利而不贞比干谏而死贞而不利惟箕子囚奴利且正也以六居五乃能利贞○中溪张氏曰爻言利贞即彖所谓利艰贞也○云峰胡氏曰士大夫处平时易处明夷之时难处明夷之时为微子比干犹易为箕子难微子已去不可复去比干已死不必复死内难而能正其志箕子以之此殷有三仁而爻独以箕子言之也易以意为主此卦之意主于上六故以象暗君则君位不在五诸卦意有类此者唯学者识之】
　　象曰箕子之贞明不可息也
　　传箕子晦藏不失其贞固虽遭患难其明自存不可灭息也若逼祸患遂失其所守则是亡其明乃灭息也古之人如扬雄者是也【中溪张氏曰箕子之明可晦而不可息者葢其明在内故也】
　　上六不明晦初登于天后入于地
　　传上居卦之终为明夷【一作夷明】之主又为明夷之极上至髙之地明在至髙本当远照明既夷伤故不明而反昏晦也本居于髙明当及远初登于天也乃夷伤其明而昏暗后入于地也上明夷之终又坤阴之终明伤之极者也本义以阴居坤之极不明其德以至于晦始则处髙位以伤人之明终必至于自伤而坠厥命故其象如此而占亦在其中矣【朱子曰明夷未是説暗之主只是説明而被伤者乃君子也上六方是説暗君○王氏湘卿曰前五爻言明夷犹有明可夷也上居明夷之极无明可夷直不明而晦矣○云峰胡氏曰下三爻以明夷为句首四则明夷之辞在句中上六不曰明夷而曰不明晦葢惟上六不明而晦所以五爻之明皆为所夷矣始则居髙位而伤人之明终则必至于自伤而坠厥命爻设为此象以为后世人主之大戒人之明未必伤也卒乃自伤而遂陨絶厥命则亦何益之有哉如纣者亦可鍳矣○双湖胡氏曰下五爻皆设明夷是有明而见伤者也上一爻説不明晦是实晦而不明者也以卦言则伤离之明者在坤坤为晦以爻言则伤下五爻之明者在上上独为晦各有不同也五上为天有登天之象坤地至上方成又有入地之象尝观朱子赞易曰理定既实事来尚虗用应始有体该本无此文王周公为垂世立教而作易岂欲故以明夷一卦纪商周之事哉卦爻自有此象则系此辞自后世观之非特箕子一爻纣君臣当时事体无一不与明夷卦爻相似耳若谓先因此事而后为此辞则六十四卦只载六十四事文王周公之志荒矣】
　　象曰初登于天照四国也后入于地失则也
　　传初登于天居髙而明则当照及四方也乃被伤而昏暗是后入于地失明之道也失则失其道也本义照四国以位言【建安丘氏曰明夷六二受人之伤者以其顺则故卒能自全其明而免祸上六伤人之明者以其失则故至于自坠厥命而丧邦则者君道之正也其可失乎○云峰胡氏曰离之照四国以德言此之照四国以位言尔则者不可逾之理失则所以为纣顺则所以为文王○进斋徐氏曰下三爻离体明也上三爻坤体暗也上六暗极所以为明夷之主也故不言明夷下五爻皆所以处明夷之道而有逺近浅深之殊者也故皆言明夷初明虽伤去上最远垂翼而已二则伤股而害已深矣以其在下居中去上犹远有可拯之道也三则与上为正应可以南狩而获其大首矣四入坤晦之门庭其暗尚浅有可去之道五则廹近于难义不可去亦惟艰贞自晦其明而已此纣之时圣贤所处之道不同有如此○建安丘氏曰明夷以二体言则离明为坤暗所伤以六爻言则上一爻为暗君自五而下皆为所伤所以下五爻皆曰明夷此受伤者也上一爻曰不明晦而独不言明夷此伤人之明者也今以商周之事槩论则上一爻极暗为纣之昏弃五近晦为箕子之囚奴四与上同体避暗就明为微子之遯去三与上应以明尅时为武王之伐纣二在大臣之位藏明于暗为文王之羑里初去暗稍远见伤即避其伯夷太公居海滨之事乎明夷六爻之义于此可见矣】
　　【离下巽上】
　　传家人序卦夷者伤也伤于外者必反于家故受之以家人夫伤困于外则必反于内家人所以次明夷也家人者家内之道父子之亲夫妇之义尊卑长幼之序正伦理笃恩义家人之道也卦外巽内离为风自火出火炽则风生风生自火自内而出也自内而出由家而【一无而字】及于外之象二与五正男女之位于内外为家人之道明于内而巽于外处家之道也夫人有诸身者则能施于家行于家者则能施于国至于天下治治天下之道葢治家之道也推而行之于外耳故取自内而出之象为家人之义也文中子书以明内齐外为义古今善之非取象之意也所谓齐乎巽言万物洁齐于巽方非巽有齐义也如战乎干干非有战义也【或问易传云正家之道在于正伦理笃恩义今欲正伦理则有伤恩义欲笃恩义又有乖于伦理如何朱子曰须是于正伦理处笃恩义笃恩义而不失伦理方可○合沙郑氏曰家人之卦由人事而名也天理在焉学者不旁通其情而拘于家人一事则六十四卦皆拘也】
　　家人利女贞
　　传家人之道利在女正女正则家道正矣夫夫妇妇而家道正独云利女贞者夫正者身正也女正者家正也女正则男正可知矣本义家人者一家之人卦之九五六二外内各得其正故为家人利女贞者欲先正乎内也内正则外无不正矣【中溪张氏曰家人之义以内为主六二居内而位正故曰利女贞女正则家道成矣或谓男女莫非家人而独曰利女贞者何邪葢家人合巽离而成卦巽长女而位四离中女而位二以柔居柔各得其正此亦利女贞之义昔舜刑于二女正合家人巽离之象○诚斋杨氏曰正莫易于天下而莫难于一家莫易于一家之父子兄弟而莫难于一妇一妇正一家正一家正天下定矣故家人之卦辞曰利女贞○云峰胡氏曰家人九五居外六二居内男女正位之象也长女居上中女居下尊卑有序之象也四阳二阴阳强而阴弱夫唱妇随之象也二柔皆居阴位执柔而不敢抗之象也内明而外巽处家之象也自初至五皆贞尊卑各安其分之象也而卦独曰利女贞先正乎内也天下以国为内国以家为内家以女为内在咸之时二女尚少此中女与长女则家道既成之象也巽长女一阴在下而顺今居上卦之下而得其正离中女一阴在中而明今居下卦之中而得其正此所以为女之正而其家无不正者要之家人内也当以离内为主】
　　彖曰家人女正位乎内男正位乎外男女正天地之大义也
　　传彖以卦才而言阳居五在外也阴居二处内也男女各得其正位也尊卑内外之道正合天地阴阳之大义也本义以卦体九五六二释利女贞之义【云峰胡氏曰家人离多由女之不正故言男之正必先以女正言之○中溪张氏曰卦辞但言利女贞而彖辞则曰男女正葢离下巽上则为家人在内卦以六居二阴得阴位则女正位乎内也在外卦以九居五阳得阳位则男正位乎外也男女之位各得其正乃天地阴阳之大义也○冯氏去非曰经止言女正而孔子推明一家之人皆利于正有补世教为多又曰兼三才而两之五天二地也】
　　家人有严君焉父母之谓也
　　传家人【一无人字】之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也本义亦谓二五【或问传曰家人之道必有所尊严而君长者谓父母也如此则严君作两字説然自旧诸家只作一字説未知如何朱子曰所尊严之君长也○问家人彖辞不尽取象曰注中所以但取二五不及他象者但因彖传而言耳大扺彖传取象最精象中所取却恐有假合处○涑水司马氏曰家者治之至小者也然亦有严君之道焉严恭也知事亲则知事君矣○建安丘氏曰既言男女之正至此又推本于父母之严曰家人人有严君焉君谓父母即一家之君长也君长严则臣下肃父母严则家道齐必父母之严于其子如君之严于其臣则伦理一定尊卑截然无干名犯分之事而家道正家道既正则天下莫不一于正矣○赵氏曰父义母慈母何以亦称严葢母之不严家之蠧也渎上下之分庇子弟之过乱内外之别嫚帷薄之仪父虽严有不能尽察者必父母尊严内外齐肃然后父尊子卑兄友弟恭夫制妇听各尽其道而后家道正正家而天下定矣○云峰胡氏曰本义指二五言在男女则九五六二皆正在父母则九五之刚可谓之严六二之柔未必能严故夫子发彖辞言外之意曰家人有严君焉父母之谓也其旨深哉】
　　父父子子兄兄弟弟夫夫妇妇而家道正正家而天下定矣
　　传父子兄弟夫妇各得其道则家道正矣推一家之道可以及天下故家正则天下定矣本义上父初子五三夫四二妇五兄三弟以卦画推之又有此象【云峰胡氏曰齐家之道在笃恩义然以正伦理为本上父初子上下分而父子之伦正矣五夫二妇五上四下也三夫二妇三上二下也五兄三弟五上三下也夫妇之上下分而夫妇正兄弟之上下分而兄弟正矣特父子之上下相去甚远而其分严兄弟之相去甚近而其情亲夫妇虽相比而亦未尝无上下之分也卦惟以女正为利夫子发言外之意则谓男女皆当正又谓父子兄弟夫妇皆当正本义又即卦画以推其象明且备矣】
　　象曰风自火出家人君子以言有物而行有【行下孟反】传正家之本在正其身正身之道一言一动不可易也君子观风自火出之象知事之由内而出故所言必有物所行必有也物谓事实谓常度法则也德业之着于外由言行之谨于内也言慎行脩则身正而家治矣本义身脩则家治矣【朱子曰风自火出家人自火中有风如一堆火光此气自熏蒸上出是也○问风自火出曰谓如一火火必有气冲上去便是风自火出然此只是言自内及外之意○勉斋黄氏曰风自火出明内齐外之义今曰身脩家治则于风自火出之象有所未明火在内卦为明内明身脩也风在外卦为齐外齐家治也上九一爻是其义也○中溪张氏曰巽为风离为火葢火炽则风生而火者风之母也君子知风自火出之象则知风化之本自家而出而家之本又自身而出也夫身之所出惟言与行物犹不诚无物之物谓事实也常度也言有物则非虚言行有则非伪行言行相顾则其身脩身脩则家齐国治天下平矣此知风之自也○云峰胡氏曰风自火出一家之化自吾言行出皆由内及外自然熏蒸而成者也○西溪李氏曰风自火出槖籥之火也大凡鼓铸须是鼔得许多风从火里出故风自火出槖籥自有一个戸庭阃奥家之象也就中必有模范风也火也金也器也皆有模范君子体之言有物行有正家以身言行身之模范也物其则也一身之模范一家之模范也一家之模范天下之模范也】
　　初九闲有家悔亡
　　传初家道之始也闲谓防闲法度也治其有家之始能以法度为之防闲则不至于悔矣治家者治乎众人也苟不闲之以法度则人情流放必至于有悔失长幼之序乱男女之别伤恩义害伦理无所不至能以法度闲之于始则无是矣故悔亡也九刚明之才能闲其家者也不云无悔者羣居必有悔以能闲故亡耳本义初九以刚阳处有家之始能防闲之其悔亡矣戒占者当如是也【山杨氏曰礼始于谨夫妇为宫室辨内外男位乎外女位乎内男不入女不出所以闲有家也所以谨始也始不闲终必乱矣○中溪张氏曰离外实中虚有家之象二为家人之主初以刚明之才居其下得防闲之道于其始而羣居纷争之悔自亡矣○云峰胡氏曰初之时当闲九之刚能闲三五以刚居刚而吉初以刚居刚而能防闲其家者也仅曰悔亡何哉家难而天下易能闲于初仅可免悔初之不闲悔将若何】
　　象曰闲有家志未变也
　　传闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也本义志未变而豫防之【庸斋赵氏曰闲于始则人心未变无伤恩害义之事故悔亡教妇初来教子婴孩是也○中溪张氏曰防闲之道当谨其初也若待家渎而后严之志变而后治之则敬戒之意失而有悔矣○云峰胡氏曰家人志已变而防之者难未变而防之者易】
　　六二无攸遂在中馈贞吉
　　传人之处家在骨肉父子之间大率以情胜礼以恩夺义唯刚立之人则能不以私爱失其正理故家人卦大要以刚为善初三上是也六二以阴柔之才而居柔不能治于家者也故无攸遂无所为而可也夫以英雄之才尚有溺情爱而不能自守者况柔弱之人其能胜妻子之情乎如二之才若为妇人之道则其正也以柔顺处中【它本无此五字】正妇人之道也故在中馈则得其正而吉也妇人居中而主馈者也故云中馈本义六二柔顺中正女之正位乎内者也故其象占如此【进斋徐氏曰六二以柔居中巽顺应五妇之道也遂专成也妇人无所专成惟在主中馈而已所谓惟酒食是议者也贞吉者居中得正固守顺道故吉也○汉上朱氏曰孟母曰妇人之礼精五饭羃酒浆养舅姑缝衣裳而已故有闺门之脩无境外之志是也○云峰胡氏曰妇人无遂事从人而已六二正应九五从之者也故曰无攸遂居下卦之中故曰在中互坎故有饮食之象○双湖胡氏曰采蘩采苹之诗以公夫人奉祭祀为不失职大夫妻共祭祀为循法度祭祀葢馈事之大者妇无遂事惟在中馈可见矣故六二贞吉惟以在中馈言彖辞所谓利女贞者其六二当之欤】
　　象曰六二之吉顺以巽也
　　传二以阴柔居中正能顺从而卑巽者也故为妇人之贞吉也【中溪张氏曰六二得正而吉者以其能顺从九五之正应而卑巽之也】
　　九三家人嗃嗃悔厉吉妇子嘻嘻终吝【嗃呼落反嘻喜悲反象同】传嗃嗃未详字义然以文义及音意观之与嗷嗷相类又若【一作人苦】急束【一作速】之意九三在内卦之上主治乎内者也以阳居刚而不中虽得正而过乎刚者也治内过刚则伤于严急故家人嗃嗃然治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣在卦非有嘻嘻之象葢对嗃嗃而言谓与其失于放肆宁过于严也嘻嘻笑乐无节也自恣无节则终至败家可羞吝也葢严谨之过虽于人情不能无伤然苟法度立伦理正乃恩义之所存也若嘻嘻无度乃法度之所由废伦理之所由乱安能保其家乎嘻嘻之甚则致败家之凶但云吝者可吝之甚则至于凶故未遽言凶也本义以刚居刚而不中过乎刚者也故有嗃嗃严厉之象如是则虽有悔厉而吉也嘻嘻者嗃嗃之反吝之道也占者各以其德为应故两言之【朱子曰礼本天下之至严行之各得其分则至和如家人嗃嗃悔厉吉妇子嘻嘻终吝都是此理○进斋徐氏曰九三以刚居刚而不中故有嗃嗃之象比乎二四两柔之间故又有嘻嘻之象治家之道易以情胜义苟刚而不中虽过于严而有悔厉然而家道齐肃人心祗畏犹为家之吉而未失道也若笑乐无节而情爱昵比之私胜则败度丧礼失节乱伦家道所由以坏也岂不终可吝乎○云峰胡氏曰嗃嗃以义胜情虽悔厉而吉嘻嘻以情胜义终吝悔自凶而吉吝自吉而凶九三以刚居刚若能严于家人者比乎二柔又若易昵于妇子者三其在吉凶之间乎故悔吝之占两言之○东莱吕氏曰此爻如对两家而言且如入一家见其父子夫妇济济有礼可以知其必兴见其嘻嘻然日以歌舞为乐可以知其必败○双湖胡氏曰六爻独于九三称家人以其当一卦之中介乎二阴之间有夫妇焉为一家之主者也】
　　象曰家人嗃嗃未失也妇子嘻嘻失家节也
　　传虽嗃嗃于治家之道未为甚失若妇子嘻嘻是无礼法失家之节家必乱矣【中溪张氏曰治家严急宁无伤恩之悔然犹未失治家之道也若夫妇子嘻嘻笑乐无度岂不失治家之节乎】
　　六四富家大吉
　　传六以巽顺之体而居四得其正位居得其正为安处之义巽顺于事而由正道能保有【一无有字】其富者也居家之道能保有【一无有字】其富则为大吉也四髙位而独云富者于家而言髙位家之尊也能有其富是能保其家也吉孰大焉本义阳主义阴主利以阴居阴而在上位能富其家者也【朱子曰占法阳主贵阴主富○中溪张氏曰六四与初九为正应又介乎九三九五之间以柔得刚以虚受实故能富盛其家而有大吉之占六四以巽顺之道而在髙位其一家之母欤记曰父子笃兄弟睦夫妇和家之肥也家之肥即家之富也○云峰胡氏曰小畜九五称富泰六五称不富阳实而阴虚也家人六四阴也而称富阳主义阴主利也卦二阴爻皆得正二之贞吉顺以巽也四之大吉顺在位也玩两顺字妇道尽矣二在下之妇也四之位其在上而主家之妇乎主家如此是冝其家之富而大吉也○李氏开曰初闲之二馈之三治之四则享其富此治家之序也】
　　象曰富家大吉顺在位也
　　传以巽顺而居正位正而巽顺能保有【一无有字】其富者也富家之大吉也【建安丘氏曰女子之道以顺为正圣人于二之象曰顺以巽于四之象曰顺在位以言女子未有不顺其夫而家道得其正者故二象皆以顺言之○进斋徐氏曰富家者非必金帛寳玉而后为富但父父子子兄兄弟弟夫夫妇妇各安其位顺而无逆能保有其家而不败即所谓富也吉莫大焉若父子兄弟夫妇之间各失其道则家败无日富可保乎】
　　九五王假有家勿恤吉【假更白反象同】
　　传九五男而在外刚而处阳居尊而中正又其应顺正于内治家之至正至善者也王假有家五君位故以王言假至也极乎有家之道也夫王者之道脩身以齐家家正而天下治矣自古圣王未有不以恭己正家为本故有家之道既至则不忧劳而天下治矣勿恤而吉也五恭己于外二正家于内内外同德可谓至矣【兰氏廷瑞曰刚中正为家人之主而初二三四各当其位亦如人君正身齐家使父子兄弟夫妇各正位乎内外而不相紊故不待忧恤而吉○建安丘氏曰三五阳刚皆主治家者也三刚而不中失之过严未免有悔厉之失五刚而得中威而能爱尽乎治家之道者故人无不化可以勿忧恤而吉也或曰治家之道尚严在彖以严正为吉五以相爱为义何也曰严以分言正家之义也爱以情言假家之义也假有感格之义故象以相爱言之○双湖胡氏曰常人处家之道九三爻己尽之此又自王者事所谓刑于寡妻至于兄弟以御于家邦者是也然王者自可用初三上爻常人得五爻亦有有家之道也】本义假至也如假于太庙之假有家犹言有国也九五刚健中正下应六二之柔顺中正王者以是至于其家则勿用忧恤而吉可必矣葢聘纳后妃之吉占而凡有是德者遇之皆吉也【朱子曰王假有家言到这里方具得许多物事有妻有妾方始成个家○有家之有只是如夙夜浚明有家亮采有邦之有谓三德者则夙夜浚明于其家有六德者则亮采于其邦有是虚字非如奄有四海之有也○云峰胡氏曰不曰有国有天下而曰有家卦名家人主卦而言也初九闲有家家道之始九五王假有家家道之成王者之有天下至此不必忧而吉可必矣】
　　象曰王假有家交相爱也
　　传王假有家之道者非止能使之顺从而已必致其心化诚合夫爱其内助妇爱其刑家交相爱也能如是者文王之妃乎若身脩法立而家未化未得为假有家之道也本义程子曰夫爱其内助妇爱其刑家【童溪王氏曰以二五言之则二爻居相应之地二有内助之德而五爱之五有刑家之道而二爱之此谓交相爱也○云峰胡氏曰二五皆中正其爱也非情欲之爱五爱二之柔顺中正足以助乎五二爱五之刚健中正足以刑于二也○诚斋杨氏曰以文王为君以太姒为妃以王季为父以太任为母以武王为子以邑姜为妇其不交相爱乎诗人歌之曰刑于寡妻至于兄弟以御于家邦此之谓矣】
　　上九有孚威如终吉
　　传上卦之终家道之成也故极言治家之本治家之道非至诚不能也故必中有孚信则能常乆而众人自化为善不由至诚己且不能常守也况欲使【一作使众】人乎故治家以有孚为本治家者在妻孥情爱之间慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之本义上九以刚居上在卦之终故言正家乆逺之道占者必有诚信严威则终吉也【进斋徐氏曰上九以阳刚居卦之终家道大成人信之矣故曰有孚然不以人信而或弛律身益严故曰威如身愈脩则家愈齐保家之道也故曰终吉○涑水司马氏曰上九以阳居上家之至尊者也家人望之以为仪表苟具身正不令而行是以内尽至诚为下所信然后有威如可畏而获终吉也○缙云冯氏曰为人父者躬行之有素则家人无不孚之者矣其所谓躬行者岂饬厉以为威哉正其衣冠尊其瞻视俨然人望而畏之非心罔念己潜消而黙化矣此威如之吉而象以为反身之谓也○云峰胡氏曰九三嗃嗃处家之过严上九威如律身之自严大有六五厥孚交如威如六阴柔以其不足于严而勉之家人有孚威如九阳刚以其能自律之严而许之也卦未有如家人皆吉者然始之吉易终之吉难故必有诚信威严则终吉矣卦以家人名一家之人也本义以卦推之上父初子五三夫二四妇五兄三弟或又以内外卦推之正位乎内则初女二妇三母母严妇顺女当自闲故初三刚而二柔正位乎外则四子五夫上父父严夫义子顺乎亲故上与五刚而四柔易之曲畅旁通也如此】
　　象曰威如之吉反身之谓也
　　传治家之道以正身为本故云反身之谓爻辞谓治家当有威严而夫子又复戒云当先严其身也威严不先行于己则人怨而不服故云威如而吉者能自反于身也孟子所谓身不行道不行于妻子也本义谓非作威也反身自治则人畏服之也【南轩张氏曰居家人之上家人所瞻仰而视效者也身不脩则家不可齐此家人六爻卒归于反身也反身谓何言有物而行有而已○云峰胡氏曰未有不严于身而能严于家者九三嗃嗃之严有悔而吉上九反身之严终吉无悔○节斋蔡氏曰初与四二与五皆以柔应刚故有顺德三与上以刚遇刚故三嗃嗃而上威如也○西溪李氏曰卦中六爻不惟男女之定位刚柔之位亦不可易上父道三母道贵严五夫道贵义故以九居之四子道二妇道贵顺故以六居之初女之道安得用刚葢女子之未从人也当以礼自防不然则为不有躬之女故亦以九居之刚柔皆当所以为家道之善○建安丘氏曰家人一卦先儒谓内卦三爻女子之事也外卦三爻男子之事也女子之道始也为人女故初闲有家中也为人妇故二在中馈终也为人母故三家人嗃嗃即彖辞女正位乎内也男子之道始也为人子故四富家吉中也为人夫故王假有家终也为人父故上威如吉即彖辞男正位乎外也】










　　周易传义大全卷十三
&lt;经部,易类,周易传义大全&gt;
  </div>
  <div class="pagination">
   <a href="周易传义大全_page21.html">
    上一页
   </a>
   <span>
    ...
   </span>
   <a href="周易传义大全_page17.html">
    17
   </a>
   <a href="周易传义大全_page18.html">
    18
   </a>
   <a href="周易传义大全_page19.html">
    19
   </a>
   <a href="周易传义大全_page20.html">
    20
   </a>
   <a href="周易传义大全_page21.html">
    21
   </a>
   <span class="current-page">
    22
   </span>
   <a href="周易传义大全_page23.html">
    23
   </a>
   <a href="周易传义大全_page24.html">
    24
   </a>
   <a href="周易传义大全_page25.html">
    25
   </a>
   <a href="周易传义大全_page26.html">
    26
   </a>
   <a href="周易传义大全_page27.html">
    27
   </a>
   <span>
    ...
   </span>
   <a href="周易传义大全_page23.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
