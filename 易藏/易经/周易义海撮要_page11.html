<!DOCTYPE html>
<html>
<head>
    <meta charset="UTF-8">
    <title>周易义海撮要 - 第 11 页/共 18 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易义海撮要 - 第 11 页/共 18 页</h1>
    <div class="content">　　九五鸿渐于陵妇三岁不孕终莫之胜吉象曰终莫之胜吉得所愿也
　　陵次陆者也进得中位而隔乎三四不得与其应合故妇三岁不孕也各履正而居中三四不能久塞其涂者也不过三岁必得所愿矣进以正邦三年有成成则道济【注】二本应五三近止之而五而三故曰三岁不孕【子】少男下长女虽交而应然长女志乎外少男止乎内两志不相感与是其交而不感也所以妇三岁而不孕五刚而得中渐升尊位美之至也然渐本隆礼礼尚谦恭不务胜也好胜则失渐之义故保其终莫之好胜则吉【牧】
　　上九鸿渐于陆其羽可用为仪吉象曰其羽可用为仪吉不可乱也
　　进处髙洁不累于位无物可以屈其心而乱其志峨峨清远仪可贵也【注】髙过则反下故上复为陆进道已极志在夷易故曰鸿渐于陆羽毛所以辅鸿之飞礼义所以辅上之德羽毛可取以为仪礼义可用以为治也礼义为治则众不可乱斯所以为夷易之道故吉【陆】上虽髙于五所以降云陆者以上是臣位君臣之定分也诸家改为陵非也上九在卦外如贤明之人清远之志不累于位可以表仪于天下【石】陆当作逵逵云路也犹贤人君子在下而登公辅之列不为外物所动情欲所感故积累至于德业髙大而不可乱也【胡】复曰陆者戒使退而反于艮巽性乐上进而不止则躁渉之累至焉羽者或翔或戢借而为仪者也今自陵反陆得却之之正累焉浼哉出处语黙介于道而适于分是亦仪民者矣【坦】
　　【兑下震上】归妹征凶无攸利
　　泰卦据兄嫁妹此卦以妹从娣而嫁咸卦明二少相感恒卦明二长相承此卦以少承长非是匹敌明是妹从姉嫁故谓之归妹妹从姉嫁本非正匹惟须自守卑退以事元妃若妄进求宠则有并后凶咎之败故曰征凶无攸利【正】易以咸恒为夫妇之道渐归妹为夫妇之义渐四爻得正故渐女归吉归妹四爻失正故归妹征凶妹者从娣而嫁本非其正用以继室则可欲专内政则凶【陆】
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　天地交合然后万物蕃兴圣人制礼令娣侄从其姑姉而充妾媵者所以广继嗣以象天地少隂少阳长隂长阳之气共相交接所以蕃兴万物也天地以隂阳相交而生物不已人伦以长少相交而继嗣不絶归妹岂非天地之大义人伦之终始也少女而与长男交少女所不乐也今说以动所归必妹也虽与长男交嫁而系于姉是以说也系姊为媵不得别适若不以备数更有动望之忧故系姊而行合礼说以动也二三四五并皆失位其势自然柔皆乗刚其犹妾媵求宠其势自然以贱陵贵以明柔之乗刚縁于失正而进也【正】不孝有三无后为大侄娣之从广其嗣息是人伦之终始也人非正匹岂乐从哉说而动是妹从姉之象【石】人有生则有死有盛则有衰诸侯一娶九女正室死则右媵继之以至左媵及侄娣继之所以广嗣息而承祖先之业是归妹者人之终始也【胡】少女归长男得其常不失其时故曰说以动所归妹也【介】女少而男长如用事而男下之之谓也夫所以下之者岂一日之故哉将相与终始故也【坡】男女交然后有生生之道故前者有终而后者有始相续不穷矣【伊】父命子而醮之代父之道终之也婿受女于主人人道之始始之也终始相续生化无穷故曰归妹人之终始也【朱】
　　象曰泽上有雷归妹君子以永终知敝
　　归妹相终始之道故以永终知敝【注】夫妇之道有时而敝弃衰逐盛人之常情君子所以归侄娣者所以永长终知其必有敝且以广其嗣也【石】夫人之所说者泽也所畏者雷也说中必知所畏君子终身之防也是以君子于说动相感之时必思永久之敝则无中敝之患矣【陈】震长阳兊少隂老夫女妻过以相与又非其正茍不知永终之敝而预防之不讳之后小者家大者国少母稚男妻妾之位不明嫡庶之分不辨或不修于帷薄或干预于刑政其敝非可一二陈汉武之于勾弋夫人其知此乎【绘】雷震于上泽随而动少女之恱而动情之感也动则失正非夫妇久长之道天下之反目者皆不能永终者也【伊】
　　初九归妹以娣跛能履征吉象曰归妹以娣以恒也跛能履吉相承也
　　初九以兊适震非夫妇匹敌是从姉之义也妹而继姉为娣虽非正嫓不失常道譬犹跛人之足然虽不正不废于能履少长非耦为妻而行则凶为娣而行则吉妹而为娣常久之道行得其宜相承之吉【正】妹从姉归而复以娣从即又季也明矣当归妹而用其娣明有让也初以阳德而处卦下惟保其所恒故可以久也跛者行之不安者也妹者嫓之不正者也归妹而以娣犹不正而能行也位虽不当行未失道上下相承故得征吉妹从姉娣从嫡相承之谓也【陆】初承二娣承嫡之象二承五嫡承夫之象故曰跛能履相承也【介】履之六三跛能履不足以与行何也履礼也礼以中正为得六三以位不当故凶归妹则以不居其正为得宜故行之以不正为吉何则尊正室也若行之以正则是专正室矣所以能守其娣之礼为常也不取居正而又处下以尊正室行之奉上故得上下顺而吉相承【牧】居下而无正应娣之象以刚居正处说而顺娣之有贤贞之德者也归妹之义以说而动非夫妇能常之道初有贤贞之德乃能以恒者也虽在下不能有所为知跛者之能履然征而吉者能相承助其君娣之吉也【伊】
　　九二眇能视利幽人之贞象曰利幽人之贞未变常也九二虽失位不废居中处内以言归妹虽非正配不失交合之道犹如眇目之人视虽不正不废能视居内处中能守其常施之于人是处幽而不失贞正也贞正者人之常履中不偏未变常也【正】履之六三以其位不当故凶归妹九二虽居中而云眇能视者以阳居隂为不正也履之九二幽人贞吉同此爻辞者以其履道尚谦不贵处盈务致至诚恶夫外饰者也二以阳居隂履于谦也况乎幽人之志专静而卑退无所侵越犹娣之礼务卑退也但专一奉正室而不敢越且妇人以隂处隂又居内为得位故家人六二在中馈贞吉今九二虽以刚处柔然位不当正合娣之义利幽人之贞不亦宜乎【牧】以阳居隂履非其正能尽卑下之节以承于上犹目之偏亦不废于视也然上有六五之应不可以越其位分而上进上进则夺女兄之权故当退处其位分守其幽静之道而不废故获利也虽有其应不妄求进是未变常也【胡】以阳居隂上应六五刚下而柔上是妇制其夫故爻辞不言归妹嫓之不正刚柔相反未足为明犹如眇目之人不废能视但居内守常同乎幽隠之人亦不失其贞正也谦正自得而无邪竞之心是见利而未变常性也【勾】刚而得中女之贤贞者也五以隂柔之质与之正应动于说者也乃女贤而嫓不良也二虽贤不能自遂以成内助之功适可善其身而小施之如眇者之视言不能及远也男女之际当以正礼五虽不正二自守其幽贞乃所利也二有刚贞之德幽人也其才如是而言利贞者谓宜于如是非不足而为之戒也【伊】
　　六三归妹以须反归以娣象曰归妹以须未当也室主犹存而求进焉进未值时故有须也不可以进故反归待时以娣乃行也【注】六三在归妹之时处下体之上有欲求为室主之象【正】在天文织女为贵须女为贱归妹以贱女归不当者也归之不当而反归以娣顺以正也以柔乗刚是不敬也四爻皆失位而此言不当者以独失归妹之义【陆】六三以隂柔之质居刚阳之位是履非其正者也犹侄娣之从女兄其年尚幼未可适人必待年于父母之国待其长大然后归君子之家以为侄娣故春秋隠二年书伯姬归于纪至七年书叔姬归于纪是也未当者是言侄娣幼小未当归人必待年于父母之国也【胡】六三居不当位德不正也柔而上刚行不顺也为说之主以说而归动非礼也上无应无受之者也如是而贱矣故曰未当也易传曰未当者言其处其德其求归之理皆未当故无取之者反归以娣何也女谓嫁曰归自内之外也三本泰之四爻三无所适反归于四则得正其应在初初正也娣之位也诸娣从妇同行者也故应初乃有以娣之义鲁春姜之女三往三逐春姜召其女留之三年乃复嫁之率知为人妇之道春姜知反归以娣之义也【朱】
　　九四归妹愆期迟归有时象曰愆期之志有待而行也夫以不正无应而适人必须彼道穷尽无所与交然后可以往故愆期迟归以待时【注】妹当归而愆期者待年也愆期以待年当年以待时迟待也愆期之志待年而往是未亏也待时之义得礼而行是所宜也时谓仲春六五以隂柔在上是姉之象凡女子十五而嫁笄而字今五正当嫁则四之年未及其时但随姉而行故曰愆期迟待也待姉而行姉行有时也【石】说以动谓少女说从于长男今四居下体之上位过乎少女是归妹之愆期者也女过盛年则兴摽梅之叹然四以阳处隂不居其正合归妹之象虽有勤望之志而不为淫奔之行兹待礼而行者故象曰愆期之志有待而行也【牧】四上体地之髙也阳刚居之女子之有正德而贤者也无正应未得其归也愆期非不售有待而行者也愆期之志以明在己而不在人也【伊】
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　六五居归妹之中独处贵位是帝王所嫁之妹也袂衣袖也所举敛以为容帝王嫁妹为之崇饰故曰其君之袂配在九二兊少震长以长从少者也以长从少虽有其君崇饰之袂犹不若以少从长之为美也月几望者隂而贵盛如月之近望以斯适配虽不如以少从长然以贵而行往必合志故得吉也【正】六五以隂柔之质居上卦之中是犹帝乙之王所归之妹也帝乙商之贤王于时最能尽防姻之礼故圣人特取以为言君者诸侯正室之小君也言侄娣本卑贱之位今六五居极贵之地是正室已死而娣侄继为正室有柔顺之德能尽妇道以配于君子虽其正室之德亦不如娣之容礼最全备而良善也但如月几望不至盈满则获其吉也其位在中以贵行也者是侄娣至此得继其姉而为正室以配于上是以贱从贵也【胡】六五在上归妹之为女君者也九二在下归妹之为娣者也二以阳处隂娣之盛也五以隂处阳女君之谦者也应乎九二能逮下者也能逮下而谦故帝乙归妹其君之袂不如其娣之袂良也【介】臣之事君如女之事夫不可盛满以敌其上六五以隂居盛位可谓帝乙之归妹于人也言六五若作小君夫人之崇饰不若谦以自牧作侄娣之容仪则虽隂盛如月之望亦保终吉【陈】当位下应乎二君礼于臣尊下乎卑帝乙归妹也天子归妹于臣下以贵行也虽王姬下嫁诸侯夫妇之礼不可废也故小君降心而不凌其夫则其礼容不如娣之盛焉善之善者也【逄】下应于二下嫁之象易中隂尊而谦降者则曰帝乙归妹泰之六五是也尊髙之德同娣媵娣媵则以容饰为事几望未至于盈不亢其夫之象【伊】
　　上六女承筐无实士刲羊无血无攸利象曰上六无实承虚筐也
　　羊谓三也处卦之穷仰无所承下又无应为女而承命则筐虚而莫之与为士而下命则刲羊而无血不应所命也进退莫与故无攸利【注】六三隂虚象筐体兊为羊不应于上故无实与血也实以象义血以象诚女承筐而无实则助奠之礼不成士刲羊无血则祭庙之诚不至以柔乗刚下无其应士女子之行病于斯矣无实无血故无攸利夫归妹人伦之终始君子以永终知敝故于卦之终而着道之敝焉【陆】六三以隂居阳失夫之道上六以隂在上失女之道六三为士刲羊无血羊之为物很者也血者隂之伤也刲羊而无血隂很而不可胜之象也此士之不得其所御者也上六失为妇之道而不得其所承六三失为夫之道而不得其所御是以无攸利也【介】上六女归之终而无应女归之无终者也筐篚无实则无以奉祭祀夫妇共承宗庙妇不能奉祭祀乃夫之不能承祭祀也故刲羊而无血亦无以祭也妇不能奉祭祀则当离絶矣何所往而利哉【伊】












　　周易义海撮要卷五
<经部,易类,周易义海撮要>
　　钦定四库全书
　　周易义海撮要卷六　　　宋　李衡　撰
　　【离下震上】丰亨王假之勿忧宜日中
　　大而亨者王之所至为天下之主而令微隐者不亨忧未已也故丰亨乃得勿忧用丰亨不忧之徳宜处天中以徧照故曰宜日中也【注】王假之者圣人必假此丰盛之时发号令行赏罚以至制礼作乐可以大行于天下也
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰阐大之大也大者王之所尚故至之勿忧之徳宜照天下丰之为用困于昃食施于未足则尚丰施于己盈则方溢不可以为常故具陈消息之理【注】丰大王之本也今言假之者不敢以丰大自处故言假之尚大者冝于庶事守谦卑惟在照临天下之际冝尚此光大之徳也勿忧者丰卦用宏大之徳光被四表若守其忧惧则其志龌龊失丰之体也【牧】居天位之尊有四海之富兆民之众言极天下之盛大惟王者能至也保有之道非小才小知之所能故所尚亦宜大也丰盛之时民物之繁庶治之岂易周乎宜如日中明无不照然后可勿忧日中盛极昃食之戒欲守中而勿过处中之道岂易也哉【伊】
　　象曰雷电皆至丰君子以折狱致刑
　　雷者天之威动电者天之光耀雷电俱至则威明备足以为丰也君子法象天威而用刑罚亦当文明以动断决狱讼须得虚实之情致用刑罚必得轻重之中若动而不明则滥斯及【注】象其威明之义取不失其情又有断也【石】电明照也所以折狱雷威怒也所以致刑【朱】
　　初九遇其配主虽旬无咎往有尚象曰虽旬无咎过旬灾也
　　旬均也以阳适阳以明之动能相光大者也【注】无咎而往有嘉尚也势若不均则相倾夺争竞乃兴相违背而灾咎生【正】明于动进而速有功也迟而过旬失其动也灾之道矣【子】旬数之极也犹日之中也言无咎者谓初未至中犹可进也若进而过中则灾故象称过旬灾也爻辞不言丰者谓初未至丰往有尚言其进至于丰也【牧】初明之初四动之初位则相应用则相资故初谓四为配主旬均也势均则不能相下常理也故天下之相应者常非均敌如隂之应阳柔之从刚下之附上惟丰之初四其用则相资以相成故虽均是阳刚相従而无咎也盖非明则动无所之非动则明无所用同舟则胡越一心共难则怨仇协力势使然也往而相从则能成其丰故云有尚若势均而懐先己之私有加上之意则咎当至矣故曰过旬灾也【伊】
　　六二丰其蔀日中见斗往得疑疾有孚发若吉象曰有孚发若信以发志也
　　蔀覆暧鄣光明之物处明动之时不能自丰以明大之徳既处乎内又以隂居隂所丰在蔀幽而无覩者也日中者明之盛斗见者闇之极不能自发故往得疑疾然履中当位处闇不邪有孚者也【注】不能自发以自求于五故往则得见疑之疾然居中履正有信以自发其丰大之志不困于闇故得吉也【正】蔀蔽也谓君之明臣下障蔽之故曰丰其蔀日君之象斗臣之象今日中之时而见斗是臣之威明侵于君也且五不当位而二当位是僭也五不显明而四显明是专也二与四互有僭专之咎故爻辞同也往得疑疾者更往则益疑阳之嫌必掇所患若能以信发明其志使不疑于时则吉矣【牧】斗隂也而主运平五以隂柔当君位之象日中明盛之时乃见斗犹丰大之时遇闇弱之主二有至明中正之才而遇闇弱不正之君既不能下求于己若往而求之则反得疑疾此暗主之常也然则如之何而可君子之事上不得其心则尽其至诚以感发其志意而已苟诚意能动则虽昬蒙可开也虽柔弱可辅也虽不正可正也管仲孔明是也【伊】
　　九三丰其沛日中见沬折其右肱无咎象曰丰其沛不可大事也折其右肱终不可用也
　　沛幡幔所以御盛光也沬微昧之明也应在上六志在乎隂虽愈乎隂以处隂亦未足以免于闇也所丰在沛日中见沬之谓也施明则见沬施用则折其右肱可以自守未足用也明不足不可大事【注】日在云下于沛沬小星也【虞】沛者枝叶偏垂之貎偏盛也沬者斗槩谓斗之辅星三以阳得正而上应于上下比于二日中见沬之象斗以象大臣槩以象家臣家臣秉政志在偏私故不可兴大事折右肱使不得终竟用事者则固无咎矣【陆】九三以阳居阳又过其中亦是大臣刚亢者沛如水之沛然不可御亦过盛之义沬微昧之象臣既过盛是微沬其君者右隂也今是隂盛若能折去其右肱亦可无咎盖极盛之臣终不可用也肱亦股肱大臣之义【石】九三遇丰之时有大事之材可以丰其泽者也上六以幽闇为之主不可与有为故曰折其右肱无咎【介】沛者骤明之谓沬者幽闇之谓右者位之隂肱者身之辅九三以阳处阳丰之骤也应在上六明而闇也应在幽昧故若折其肱焉【侁】丰而过盛不能自明灾及其身又谁咎焉【简】沛古本作斾沬星之微而无名数者居丰之时而遇上六日中而见沬者也无可赖之主不能有为如人之折其右肱人之为有所失则有归咎欲为而上无所赖尚何咎乎【伊】
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　九四以阳居隂闇同六二夷平也四应在初同是阳爻能相显发而得其吉初适四则以四为主故曰遇其配主四之初则以初为主故曰遇其夷主以阳居隂位不当所以丰蔀而闇幽不明日中盛明而反见斗应明而幽闇不明也处于隂位更应于隂无由获吉以与阳相遇故得吉行【正】四虽不当位然而僭过上体明揜扵君亦有疑君之象故与二同爻辞初炎上四又动应之故得发其光明斯为一卦等夷之主【牧】四承六五之柔遇其夷易之主虽幽晦而遇夷主是以志行而吉也【石】初四皆阳又居相应之地居大臣之位而得在下之贤同徳相辅故为夷主然致天下之丰有君而后能也以不中正而遇五隂柔闇弱之主故为丰其蔀也【伊】
　　六五来章有庆誉吉象曰六五之吉有庆也
　　以隂之质来适尊阳之位能自光大章显其徳获吉誉也【注】来章谓乘四之明四来章明扵已也处丰柔谦不自光大吉其宜矣【牧】二以文明中正之徳而在下章美之才也五能致之在位则可以致丰大之庆名誉之美故吉初与三四皆阳刚之才五能用贤则彚征矣五无虚已下贤之象圣人设此义以为教【伊】五屈体下四四之明上行之五相错成离坤离为文章者文成也九四上行则初应四二应五三应上六爻并用成丰大之庆五屈己下贤四志行乎上人自誉之兊为口誉之者也五得正吉也【朱】
　　上六丰其屋蔀其家闚其户閴其无人三嵗不觌凶象曰丰其屋天际翔也闚其戸閴其无人自蔵也
　　以隂处极而最在外深自幽隐絶迹深蔵者也三年丰道之成治道未济隐犹可也既济而隐以治为乱也【注】鸟飞翔扵天际言隐翳之深也非有为而蔵可以出而不出无事而自为隐蔵也【正】屋于室为外家于国为私上六穷扵极大行失其中但丰扵其外蔀其所私穷大者必失其居削国以益家天人所不祐本欲丰屋蔀家反闚户无人天人之际详矣【陆】飞鸟遗之音谓宜下而反上丰之志皆欲显其居今空其内而无所托故愧于时而反自蔵也【牧】始显大如飞鸟之扵天际而飞翔终自然必蔵退皆圣人戒其过盛子云曰炎炎者灭隆隆者絶观雷观火为盈为实天収其声地蔵其热髙明之家鬼瞰其室正合此义【石】上六翔扵天际自以为明之主也而其闇足以自蔽其身故曰丰其屋蔀其家九三自折其右肱而莫为之用岂真无人哉畏我而自蔵也三嵗不觌其自为明者穷矣故凶【坡】
　　【艮下离上】旅小亨旅贞吉
　　旅寄他方苟求仅存虽得自通非甚光大不足以全正吉之道故特重者旅贞吉也【注正】身寄它国亲戚辅已者少故其道不得盛行其志不得大通但不失为旅之正则吉【胡】
　　彖曰旅小亨柔得中乎外而顺乎刚止而丽乎明是以小享旅贞吉也旅之时义大矣哉
　　夫物失其主则散柔乘扵刚则乖既乖且散物皆羇旅何由得小亨而贞吉乎夫阳为物长而隂皆顺阳惟六五乘刚而复得中乎外以承于上隂各顺阳不为乖逆止而丽明动不履妄虽不及刚得尊位恢大通足以小亨令附旅者不失其正得其所安也旅者大散之时物失其居咸愿有附岂非知者有为之时乎【注】寄旅而不失其中常人之所难故仲尼至圣栖栖扵旅人至是邦也必闻其政是能以温良恭俭让而得也【石】艮止乎下也离丽乎外也止而丽乎外旅也柔得中而外顺乎刚止而丽乎明不足以有为非所以大亨也【逢】
　　象曰山上有火旅君子以明慎用刑而不留狱
　　火在山上逐草而行势不久留故为旅象又上下二体艮止离明故君子象此以静止明察审慎用刑而不稽留狱讼【注】山上有火则明无不照明而止慎之象也火行而不处不留之象也明不可恃故戒以慎【伊】
　　初六旅琐琐斯其所取灾象曰旅琐琐志穷灾也琐琐细小卑贱之貎当旅之时最处下极是寄旅而不得所安志意穷困自取此灾也【正】初以隂柔在旅之时志穷而处卑其才如此上虽有援无能为也况四体离而阳性非就下者又在旅则与他卦为大臣者异矣【伊】柔顺太过为卑贱动其心苟容苟合其道不通其志困穷是以取灾【胡】
　　六二旅即次懐其资得童仆贞象曰得童仆贞终无尤也
　　得位居中体柔奉上以此寄旅必获次舎懐来资货得童仆之所正也旅不可以处盛故其美尽扵童仆之正【注】惟正扵童仆则终保无尤【正】以隂居二即就其舎承阳有实故懐其资初者卑贱二得履之故得童仆处和得位故正也【九】资谓才也上承于三得安其位不敢自显其才用惟以卑顺为心是得童仆之正固非君子之正也羇旅而卑顺故终无尤【陆】六二居得其位犹旅而即其次舎者资材也得位居中是内懐资材之人为旅之道不能归伏他人虽居中正但如得其所舎得其童仆以为使是其吉也【石】履柔得位止滞无应懐恋资货以附不正故曰旅即次懐其资不能任中以求自奋在童仆则得正无尤非君子有为之道【薛】次舎旅所安也货财旅所资也童仆旅所頼也柔弱而在下者童也强壮而处外者仆也二有柔顺中正之徳得内外之心故曰得童仆贞也【伊】
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　居下体之上与二相得以寄旅之身而为施下之道与萌侵权主之所疑故次焚仆丧而身危也【注】亦以伤矣者言失其所安亦可悲伤其义丧者以旅与下理是丧亡与得政事之萌【正】与二相得不能守正而反通扵下斯失旅之义故次焚也童仆主人之所使也失扵主矣次其亡矣何保扵童仆故丧其所亲而危及之【子】九三刚而不中又居下体之上艮体而居上自髙之象也自髙则不顺扵上故上不与而焚其次失所安也过刚则暴下故下离而丧童仆之贞失其心也如是则危之道也【伊】
　　九四旅于处得其资斧我心不快象曰旅于处未得位也得其资斧心未快也
　　处上体之下不同九三之自尊然不得其位犹寄旅之人求其次舎不获平坦之所而得用斧之地言用斧除荆棘然后乃处故曰旅于处得其资斧也求安处而得资斧之地所以其心不快也【正】以阳居隂志在谦下得旅之宜故旅于处也有应在初而上比扵五上下未决必资扵斧以断也体性炎上卒承扵五断得所取初为正应而惧不敢与以阳下隂亦非本志故其心不快也【陆】四体阳明有才也任刚直有断也非正位而不获其次未为亨也且旅而虽有才断志不得行故曰我心不快也明寄旅之道纯任卑巽今四虽能谦下然而体性犹刚未得安于童仆之贞矣是于旅之宜未尽善也【牧】居隂不得行而处者也有刚动能断之志焉故能安其不可为之时而乐之者也故心不快此知者之旅也【介】二三止而得位为次舎四巽为入未得位行者处而已入对出言之为处得其资以为利得其斧以为断上得乎五下得乎三之助也九刚明之才而处四履谦能下善处乎旅故得上下之利然未得位上不足以发五之志下不足以致六二之贤虽得资斧未免为旅人故我心不快四进于上道行乎五而二应则快矣孟子曰久于齐非我志也【朱】
　　六五射雉一矢亡终以誉命象曰终以誉命上逮也羇旅不可以处盛位譬之射雉惟有一矢射之而复亡矢其雉终不可得然处文明之内能照祸福之防不乘下以侵权而承上以自保故得终以美誉而见爵命逮及也承及扵上也【正】雉文明离象矢专直之象射者司中之谓处羇旅之时皆失所欲以专直之道期中文明之位此必不可得者故曰射雉一矢亡言亡雉也不下据四而仰承扵上上下交归故终以誉命命犹名也言虽不得正位之实而终名誉之美也尼父之旅近之【陆】上能逮及扵已盖已能承顺扵人也【石】六五所谓柔得中乎外而顺乎刚者也虽有柔顺中正之徳知其亲比者寡未尝固必其所求若但以一矢射雉其得失未可知虽一射至扵亡矢亦终有嘉美之誉然为上九所信尊显之命及之也【胡】五在旅卦不取君象君不可旅也五虽有文明之徳未可以动上九屈体逮之则令誉升间而爵命之矣【朱】五有文明柔顺之徳而上下与之如射雉一矢而亡之发无不中也雉取文明动而必中文明之道也逮与也能承顺扵上而上与之在上得乎下而下与之誉令闻命福禄【伊】
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　居髙危以为宅巢之谓也客而得上位先笑也以旅处上众之所嫉必凶故后号咷牛者稼穑之资以旅处上丧牛于易不在扵难物莫之与危而不扶故莫之闻莫之闻则伤之者至矣【注】牛顺物也旅之为道全扵顺也刚而亢居丧其顺也旅者人之所容刚而无顺人何容哉故丧扵无难凶其宜矣【子】
　　【巽下巽上】巽小亨利有攸徃利见大人
　　巽之为义以卑巽为体以容入为用上下皆巽不为违逆君唱臣和命令乃行然全用卑巽则所通非大故曰小亨巽悌以行物无违拒故利有攸往但能用巽无往不利大人用巽其道愈隆明上下皆须用巽也【正】六四得位为羣阳之主全以柔巽之徳非君子之道故小亨而已柔巽则无所不往唯见大人不陷于邪得所巽之道也【陆】
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　上巽能接下下巽能奉上上下皆巽命乃得行虽上下皆巽若命不可从则物所不与故又因二五之爻刚而能巽不失其中所以志意得行申其命令也柔皆顺乎刚者刚虽巽为中正柔若不顺乎刚何以申其命令乎故又就初四各处卦下柔皆顺刚无有违逆所以敎命得申成小亨以下之义【正】巽为命令重命令者欲丁宁也二得中五得正体两巽故曰刚巽乎中正皆据隂故志行隂为卦主故小亨【绩】蛊所以得元亨者以其巽而能止也巽所以惟小亨者以其巽而无所止也且夫巽过而欲齐之必至于用刑故蛊言先甲三日巽言先庚三日甲主仁庚主刑也夫齐之以刑不若导之以徳故蛊为元亨巽为小亨【牧】柔在下而承二刚巽也内巽者命之始外巽者巽而逹乎外申前之命也九二之刚巽乎中九五之刚巽乎中正巽乎中正则其刚不过而所施当乎人心是以志行乎上下九二之刚巽乎中则初六之柔顺之九五之刚巽乎中正则六四之柔顺之上下之柔皆顺乎刚则物无违者而九二九五之志行九五巽乎中正而柔顺之则柔者亦得其正而小者亨矣岂非小者之利乎故六四利有攸往利见大人而其道上行故曰是以小亨利有攸往利见大人【朱】巽之所以为巽者初与四也二五虽据用事之地而权不在焉故曰刚巽乎中正而志行焉言必用初与四而后得志也权虽在初与四而非用事之地故曰柔皆顺乎刚是以小亨言必顺二五而后亨也利有攸往为二五用也利见大人见九五也有其权而无其位非九五之大人孰能容之【坡】
　　象曰随风巽君子以申命行事
　　两风相随非是令初故君子则之以申命行事【正】法敎百端令行为上贵其必从故曰行事也【荀】古之为命也必反复申明之然后事必行【坡】
　　初六进退利武人之贞象曰进退志疑也利武人之贞志治也
　　处令之初未能服命故进退疑惧成命齐邪莫善武人【注】风性动进进欲承五为二所据故志以疑也【荀】巽在下不能果决进退申命行事之初利扵勇而行之则正也非暴也志行其治者也【子】初六以隂居阳是不能卑巽者进无所应退穷在下心无所定如此惟利刚武之人能用其正者【石】初六有其权而无其位九二九三之所病故疑而进退也小人而权在焉则易谓之武人武人贞其力而不正扵君志乱也及其志治则以贞扵君为利【坡】
　　九二巽在牀下用史巫纷若吉无咎象曰纷若之吉得中也
　　处巽之中既在下位而复以阳居隂卑巽之甚卑甚失正则入于过咎能以居中施至卑扵神祗而不用之于威势则乃至于纷若之吉而亡其过矣【注】以阳居隂巽之太过入于牀下失安身之所而非所处之正行未违中可以求福故能用史巫纷若以享则鬼神降福吉而无咎【陆】处巽太过不能申命行事止可用之史巫史巫荐人之诚磬折俯仰纷纭以巽谢于神明故巽甚而不为之咎葢守中存实谦卑可荐神获吉【牧】
　　九三频巽吝象曰频巽之吝志穷也
　　频蹙不乐穷不得已之谓刚正而为四所乘志穷而巽是以吝【注】乘阳无据为隂所乘号令不行故志穷也【荀】以阳处阳在巽而不为巽者也四为巽主不得不承情有不顺故频蹙而后巽志意穷故自恨而已【陆】权始扵微物情之未然道而之善使乐以易非逆而止之也三用刚而必使由之频数之令人所不与故曰吝也【逢】刚不得中又在下体之上非能巽也苟勉而为之故屡失也居巽之时而上临之承乘皆重刚则势不得行其志矣志穷而频巽是以吝【伊】
　　六四悔亡田获三品象曰田获三品有功也
　　乘刚悔也得位承五卑得所奉虽以柔御刚而依尊履正以斯行命必能获强暴逺不仁田而有获莫善三品一曰干豆二曰賔客三曰充君之庖【注】田获三品喻行命有功【正】乘刚有悔然居正是亡也寡者众之所宗以一隂为四阳所従如田猎之有功所获可以备三品也【石】田者兴事之大者也三品有功之盛者也柔而可以大有功者巽乎正而得所附也【介】隂柔无应而乘承皆刚宜有悔也而四以隂居隂得巽之正在上体之下居上而能下者也居上之下巽扵上也以巽临下巽扵下也其自处如此所以悔亡如田之获天下之事苟善处则悔或可以为功矣【伊】
　　九五贞吉悔亡无不利无初有终先庚三日后庚三日吉象曰九五之吉位正中也
　　以阳居阳损扵谦巽然秉乎中正以宣其令物莫之违故曰贞吉悔亡无不利也化不以渐卒以刚直用加扵物故初皆不説终扵中正邪道以消故有终也申命令谓之庚夫以正齐物不可卒也民迷固久直不可肆也故先申三日令着之后复申三日然后诛而无咎怨矣甲庚皆申命之谓【注】甲庚者皆申命令之谓甲者徳政也蛊以四徳创制彖言其正曰先甲后甲所以原始要终也庚者刑政也巽以小亨申命故爻言其变曰先庚后庚所以信而审之也甲出也庚更也以庚变甲天之道也先后三日使知其意审其令也【陆】五居尊位为巽之主命所出也处得中正尽巽之善故吉然巽者柔顺之道所利在贞非五之不足在巽所当戒也故贞吉而后悔亡无不利命令之出有所变更始未善也故无初更之使善故有终十日戊己为中过中则变故谓之庚甲者事之始庚者变更之始【伊】
　　上九巽在牀下丧其资斧贞凶象曰巽在牀下上穷也丧其资斧正乎凶也
　　过巽失正丧其所断【注】处上穷巽故过在牀下正理须当威断而丧之是正乎凶也【正】二巽过乎谦上巽过乎中俱失所安【牧】处上以此虽正亦凶况不贞乎【介】居上过巽至扵自失则扵正道为凶也【伊】
　　【兑下兑上】兊亨利贞
　　泽以润生万物所以万物皆说施扵人事犹人君以恩惠养民民无不说也惠施民说所以为亨以说说物恐陷谄邪其利在扵贞正【正】不谓之说而谓之兊者圣贤感天下之心必以仁义恩惠之道不可以言语口实故去其言而为兊【胡】
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　说而违刚则谄刚而违说则暴刚中故利贞柔外故说亨天刚而不失说者也【注】先以说豫抚民然后使之从事则民竭力而忘劳先以说豫劳民然后使之犯难则民皆授命而忘死岂非说义之大能使民劝勉矣哉【正】天之所助者顺也人之所助者信也柔外为顺刚中为信故得顺乎天而应乎人【牧】
　　象曰丽泽兊君子以朋友讲习
　　丽犹连也【注】讲习道义相说之盛莫过扵此【正】两説而合莫过讲习【子】説扵声色极必有害说扵道义久而弥益【牧】讲习固说之大当取相益之义【伊】取其乐而不流也【坡】
　　初九和兊吉象曰和兊之吉行未疑也
　　居兊之初应不在一无所党系和兊之谓说不在谄履斯而行未见有疑之者吉其宜矣【注】以刚正之说首出门而和人也何往不吉行岂疑哉【子】九二刚中而说君子也初九说君子而与之和是以吉【介】刚而处説无偏系之私能可否相济者也九四疾恶六三小人然体巽不果不果疑也初九动而上行以济其决初九逺扵六三无嫌扵说小人九四未疑也是以能济其决否则疑矣晋訾祐实直而愽范宣子朝夕顾之以问国事不正其身未有能决人之疑者故曰和兊之吉未疑也【朱】
　　九二孚兊吉悔亡象曰孚兊之吉信志也
　　说不失中有孚者也失位而说孚吉乃悔亡也【注】失位而得吉是其志信也【正】失位与三岂无悔也志在利人欲其说信中不失正故吉也夫何悔焉【子】二不违中有信者也说不爽信吉其宜矣然比于三而狎小人有悔也以其能退而不固守其正故得悔亡二不当其位是不守其正也【牧】信道笃而自知明説之不以道不説也【简】和而不同谓之和信扵其类谓之孚六三小人也初以逺之而无嫌至九二则初疑之外与而内不与所以信扵初九也【坡】
　　六三来兊凶象曰来兊之凶位不当也
　　三为阳位隂来居之是进来求説以不正求説邪佞之道故凶【正】三为一卦之主而不以正用说欲以邪谄招来刚直诱掖众阳使之説已者也冶容诲滛邪行来兊凶其宜也【陆】三隂柔不正下亲于二二避之而不纳故称来兊凶也兊体趋下是来亲于下也二以不处其正是以避之【牧】一隂为四阳之主来者己皆説之如一小人居四君子之间谄佞之人不当其位所以凶【石】比在下之阳枉已以求说是以凶之内为来上下俱阳而独之内者以同体而隂性下故也【伊】
　　九四商兊未宁介疾有喜象曰九四之喜有庆也三为佞説将近至尊四以刚徳商量裁制而介隔之匡内制外是以未寜处扵防近闲邪介疾宜有喜也【注】至尊所善天下蒙赖故言有庆【正】四以阳居隂是说而能和者又体刚而不为迁谄也比于三而不与之同体是能专介而疾乎小人也下同初而説扵贤宜其喜而有庆阳为贤隂为小人也【牧】商取西方金刚断之义介者言刚介之徳嫉恶佞人也【石】三柔而己乘之上柔而君近之兊之时不幸为邪柔小人之所介欲施説而不能故商度而未安然五刚而正中终莫得而説之小人不得其志则病矣小人病则君子喜是以四间扵二柔之间可喜也【逢】三有来兊之凶五有孚剥之厉四处其位岂得安乎若能耿介疾恶喜必来应也【侁】从五正也比三邪也拟议所从介然自守而疾邪则将得君以行道而庆斯及物故有喜也两间谓之介介分限也故人之守节者谓之介【伊】
</div>
    <div class="pagination">
<a href="周易义海撮要_page10.html">上一页</a><span>...</span><a href="周易义海撮要_page6.html">6</a><a href="周易义海撮要_page7.html">7</a><a href="周易义海撮要_page8.html">8</a><a href="周易义海撮要_page9.html">9</a><a href="周易义海撮要_page10.html">10</a><span class="current-page">11</span><a href="周易义海撮要_page12.html">12</a><a href="周易义海撮要_page13.html">13</a><a href="周易义海撮要_page14.html">14</a><a href="周易义海撮要_page15.html">15</a><a href="周易义海撮要_page16.html">16</a><span>...</span><a href="周易义海撮要_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
