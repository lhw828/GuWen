<!DOCTYPE html>
<html>
<head>
    <meta charset="UTF-8">
    <title>周易玩辞集解 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易玩辞集解 - 第 6 页/共 21 页</h1>
    <div class="content">　　【初与四正应而不相得由无交故逺害三居内卦之上而与四比近交离体离为戈兵故疑于相克公似指三天子似指五小人似指四用亨之义先儒或云亨字当作享春秋传晋文公将纳王使卜偃筮之得此爻曰吉战克而王享此其证也愚按本义六五虚中下贤则三之用享乃以刚正之德输之于五所谓嘉谋入告是也小象害字从初九来睽卦离在上曰见恶人此曰小人害彼兑水受火制此则干金畏火克小人意在害君子而弗能克由三之刚正也】
　　九四匪其彭无咎象曰匪其彭无咎明辨晳也
　　【六五柔中诸阳本为所有而四为之领防则疑为四之彭彭者盛多之貎其者四自谓匪者不然之辞四不以诸阳为其彭可谓善逺权势矣由其离体见事明晳当局不逺故无震主之嫌晳音制与诗明星晰晰同】
　　六五厥孚交如威如吉象曰厥孚交如信以发志也威如之吉易而无备也
　　【五柔中二刚中君臣相应上孚于下下孚于上不啻如朋友之交而君臣之等威仍不失故曰厥孚交如威如吉后世君尊臣卑中不相信乃致饰于外以威严临之文明柔顺之主不然其位弥尊其体弥降马文渊一见光武袒帻坐迎服其豁逹是之谓信以发志易而无备也】
　　上九自天祐之吉无不利象曰大有上吉自天祐也【六五言大有之德上九言大有之福以爻位言五为君位上则天位也先儒谓大有上吉事闗全卦非止一爻陆庸成曰大有之世保终之道慎于履始必有克艰之初而后有天祐之上故初曰大有初九上曰大有上吉独本末见大有焉】
　　【艮下坤上】
　　谦亨君子有终
　　【朱啓庄曰大有之后继之以谦明乎非有之难有而不居其有之难也愚按本卦与豫反对一阳互易在三四之际圣人取其自上而退处于下者为谦自下而奋出乎上者为豫此观画立象之本防也谦以处世无不亨之理君子专指九三以言其尊则在下卦之上以言其卑则居上卦之下自其行无不得言则曰亨自其行之不已言则曰有终谦之一言君子固终身行者也有终不是説效验若谓先屈而后伸母乃疑于前恭后倨乎虞翻曰艮终万物故君子有终潘雪松曰功逾高心逾下硕肤有几几之安德弥盛礼弥恭既耄有抑抑之戒此君子之有终也】
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　【艮阳在坤之下天道下济也济与际同刚画在上阳气发见光明之象坤隂居艮上地道卑而上行也此就卦体释亨义天地之谦只在气机上説天与地对举则山在其中盈者谦之反天道亏盈三句起下人道一句语虽平而意侧重谦一边亏盈以气言变流以形言害福以理言好恶以情言欧阳永叔曰此圣人极论天人之际也春秋虽书日食星变孔子未尝道具所以然曰天地鬼神不可知为其可知者人而已日中必昃月盈必缺天吾不知吾见其盈亏于物者矣草木之盛者变而衰落之水之下者进而流行之地吾不知吾见其变流于物者矣人之贪满者多祸守约者多福鬼神吾不知吾见其人之祸福者矣此据其迹之可见者尔若人则可知者故直言其情曰好恶其知与不知异辞也叅而防之与人无以异也愚又按谦之为道统造化人事之全而本于一心自治之学此君子进德无穷之境故曰德之柄又按谦者以尊下卑之义惟居尊而不自尊所以为谦若居卑者其谦何待言如此则夫子但云谦尊而光可矣又云卑不可逾何也义在豫之六二所谓上交不谄下交不凟也上下各有剂量君子因物付物不亢不卑小人则为胁肩谄笑矣岂惟傲为凶德谦固有道也尊而光以德言卑不可逾以理言人情一时勉强未必能久于其道故曰君子之终】
　　【一阳统五阴之卦凡六师比谦豫剥复是也彖传于师比等五卦皆指出一刚字惟谦则否谦不贵刚也谦之反为傲不曰傲而曰盈者傲是骄人盈是自满自满而后骄人圣人恶其盈也若不自满假则傲何由生】
　　象曰地中有山谦君子以裒多益寡称物平施【称去声卦体地下有山不曰地下而曰地中者临川邹氏云是实象如深谷为陵是地中有山而深者可以获益黄氏日抄则云岂必实有其事特取象耳愚窃谓万仭之山其巅高出地上其趾则深入地中知地中之有山则知山下于地乃自上下下之象而谦之义得矣君子于此得襃多益寡之道就心源理欲上酌剂谦是天理用事盈是人欲用事去一分人欲便增一分天理益寡无工夫工夫在裒多上裒之所以为益也称物乎施其权操之自我如以秤秤物物有轻重持其平者则在人要归于称物而已矣汉书律厯志云权者所以称物平施知轻重也此其义凡上人之心多而施不得其平只为见有我不见有物耳张彦陵曰须先认物字明白夫子不言人已而言物者置吾身于万物之中作一例看既无彼此对待之形种种不平之念从此化矣愚又谓平施亦从自己心上酌剂不从物上起见也】
　　初六谦谦君子用涉大川吉象曰谦谦君子卑以自牧也
　　【卦以谦名初居最下谦而又谦者也中爻互坎坎在前有涉川象用涉与利涉不同谓用此谦德以涉川居后而不与人争先也一説人知谦者之能退而不知谦者之能进故必取涉川之象何用不臧故曰吉自牧者反身之谓如牧牛牧马有降服驯养之功卑者牧之于初也学问事功原无底止君子之卑以自牧从始至终只见自家之不足虽欲多上人得乎】
　　六二鸣谦贞吉象曰鸣谦贞吉中心得也
　　【二柔顺中正与九三相比故以隂阳唱和寄之于鸣苏子瞻曰谦之所以为谦者三也其谦也以劳故闲其风者莫不相从以谦六二其隣也上六其配也皆和之而鸣于谦二处内卦之中故贞而吉愚谓鸣谦者言辞之谦也圣人恐人疑于外饰故云中心得六二居中翕受其辞和禹拜臯陶之谟曰师汝昌言诸葛孔明发教府属令勤攻已过皆发于此心之诚小象所以云中心得上六誓众出征其辞危汤放桀而曰惟恐来世以台为口实武王伐纣而曰余小子夙夜祗惧皆不得已而有言小象所以云志未得中心字与志字相应鸣者心之声也若依注疏作以谦有闻解则间人誉已嚣嚣自得窃恐于圣人语意不合】
　　九三劳谦君子有终吉象曰劳谦君子万民服也【三为成卦之主一阳在五隂之中以刚居刚而止体凝然不动艮劳卦也履得其位羣隂所宗承上接下劳之象君子有终与彖辞同周公于爻辞亦苐推其劳而要其吉劳而能谦则不施劳舜之赞禹曰汝惟不矜天下莫与汝争能汝惟不伐天下莫与汝争功非劳谦而民服乎万民服即人道好谦之公心所谓有终之吉者以此】
　　六四无不利防谦象曰无不利防谦不违则也
　　【四爻坤顺之体以柔居柔在上卦之下何不利之有防与指麾之麾同程传所谓施布之象动容周旋无不中礼乃无不利本义云居九三之上更当发防其谦其义难晓愚窃谓鸣谦者宣之于口防谦者措之于躬六四位尊于三以柔乘刚无功而在功臣之上危地也必也卑躬折节尊贤而尚功人或疑其足恭故象以不违则表之则者卑而不可逾之义】
　　六五不富以其隣利用侵伐无不利象曰利用侵伐征不服也
　　【六爻惟五不言谦葢人主之谦不在屈体而在虚受富有四每守之以谦不富者其中虚也隣与不富皆指羣隂凡阳称富故小畜九五曰富以其隣隂称不富故泰六四曰不富以其隣与此同五居尊无应有征伐之象何闽儒曰治天下者苟非好大喜功即四征九伐不碍其为谦也愚谓征伐者义在求胜本非谦象爻辞乃推极言之以见谦道之合人心五为坤主众隂皆其隣惟不恃其众乃能用众书曰臣哉隣哉称臣为隣亦谦辞也不服服字从九三小象来谦者民无不服其或不服即用以侵伐而亦无不利夫子补周公所未言往往如此】
　　上六鸣谦利用行师征邑国象曰鸣谦志未得也可用行师征邑国也
　　【先儒多谓上六处顺之极位高而得众发号施令可以无徃不利而惟用行师以征已之邑国即此便见其谦鸣谦者声罪致讨之中有引慝责躬之意象曰志未得谓其志本非高亢而位居卦之上似与志违前云得此云未得一中一不中也愚按五上两爻皆取征伐之象者葢谦与豫反对豫彖云利建侯行师谦之二三四五即师之二三四五也中爻互震为大涂行之象坤在外卦邑国之象行师者多在外也旧注以为上六自征其邑国者非也上所征之邑国即五所侵伐者上奉五命以往故不曰侵伐而曰征先儒又云人主之谦合天下以为量而有人焉谦德所不能服不得不用师以征之故汤武之征诛同尧舜之揖让愚又谓满招损谦受益二语禹征有苗自伯益发之因人之未服退而修德此出征用谦之证小象不曰利用而曰可用深许之也】
　　【王辅嗣云六爻虽有失位无应乘刚而无凶咎悔吝以谦为主也愚按下三爻皆言吉从艮上来上三爻皆言利从坤彖来】
　　【坤下震上】
　　豫利建侯行师
　　【卦名取和乐为义九四一阳上下应之和乐之象外卦震长于主器侯象内卦坤为众师象屯有震言建侯师兼坤坎言师豫震与坤合又互坎故兼二者言又卦体震动于坤之上故利建侯坤顺于震之下故利行师愚按国语晋文公将归国筮得贞屯悔豫筮史皆曰不吉司空季子曰吉是皆利建侯坤母也震长男也母老子强故曰豫其辞曰利建侯行师居乐出威之谓也得国之卦也韦昭注居乐谓坤在内出威谓震在外】
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉【本义九四一阳上下应之与大有柔得位而上下应义同此不云得位者刚居柔位故也愚按彖传无上下应之文刚应只据初四两爻说志行则从应字生来顺以动明所以应之之故皆据卦体赞卦德天地如之者言天地不过如此顺动而已建侯行师虽国家大事较之天地则小矣天地以顺动顺其自然之气日月四时非两事惟日月不过所以四时不忒如夏至昼六十刻夜四十刻其时则署冬至昼四十刻夜六十刻其时则寒是也圣人以顺动顺其当然之理民莫不恶死而贪生清者非废刑罚而不用也当其罪则刑清而民服所谓以生道杀民虽死不怨也谦礼也豫乐也大礼与天地同节大乐与天地同和故两卦皆推极言之】
　　【愚按易有时有用有义彖传赞大矣哉者豫随頥大过坎遯暌蹇解姤革旅凡卜二卦言时义者豫遯姤而已夫子于六十四卦中偶举十二卦欲人于每卦卦辞涵泳于意言之外非谓此外诸卦无时无用无义也亦犹十九卦之言上下徃来岂卦变止于十九卦乎】
　　象曰雷出地奋豫先王以作乐崇德殷荐之上帝以配祖考
　　【不曰雷在地上而曰雷出地奋者自复之后厯临泰二卦潜闭既久奋迅而出鼔动和气发扬生机通畅和乐豫之义也先王因之以作乐自三代以上皆然乐由天作天作以震苏明允云雷以神用用莫神于声故圣人因声以为乐是已愚又按乐以象功舞以昭德古乐未有不用舞者作乐崇德举大畧言之崇者阐扬光大之谓殷盛也礼有殷荐殷奠乐亦以殷荐为极盛荐上帝配祖考一是仁人享帝一是孝子享亲总畅吾心之和以洽天地神人之和不必援郊祀后稷以配天为冬至祀天而配祖宗祀文王于明堂以配上帝为季秋祀上帝而配考之旧説只慿周制抺却上古帝王之乐也】
　　初六鸣豫凶象曰初六鸣豫志穷凶也
　　【隂柔居初而与四应恃上有强援而荒于逸豫志满乐极开口骄人鸣豫便是凶象荀九家云隂阳相应故鸣愚谓凡鸣者又必心与口相应故谦之六二中孚之九二一曰中心得一曰中心愿豫之初六反对即谦之上六鸣谦者有不乐居上之意鸣豫者有自满于初之意在初即鸣无逺大之志可知志穷者谓其器量已尽于此也善处豫者其惟中正之六二乎】
　　六二介于石不终日贞吉象曰不终日贞吉以中正也【説文介分疆也愚按几物两间为介中爻自二至四互艮有石象二居初三两隂之间初与四应以鸣豫致凶三与四比以盱豫有悔惟二于义利之介见得分明不为豫境所溺无应无比介于石之象不终日者无迟回瞻顾之意与下盱字迟字相应见几明决贞吉可知小象推本于中正此卦此爻所独也苏子瞻云以隂居隂晦之极静之至也以晦观明以静观动凡吉凶祸福之微如黒白之判于前是以动静如此之果介于石果于静也不终日果于动也故孔子以为知几愚又按比卦诸爻内外皆以比五为义上以无首得凶恶其后时也豫卦诸爻凡与四应者比者非悔则凶二以介石得吉嘉其先几也】
　　六三盱豫悔【句】迟有悔象曰旴豫有悔位不当也【本义以盱豫二字为句悔字连下为句今从程传】
　　【程传谓盱上视也三不中正上视四不为所取故有悔然四为卦主迟而不前亦有悔愚按人之处顺境者一入其中不觉因循系恋君子审于事先其决几也早众人迷于当局其见事也迟二居中得正三不中不正旴豫迟与不终日彼此相反圣人提出一悔字以动其良心又就悔处转出一迟字以策其速改三与四比有伺门墙承色笑之象故曰旴豫盱者张目企望也小象以为位不当要见乘时得势之徒与其近而相取不如逺而不相得凡易中言位不当者皆须从所处之地防通之】
　　九四由豫大有得勿疑朋盍簪象曰由豫大有得志大行也
　　【一阳为卦主爻五隂皆由之以得豫刚应而志行由豫之象大有得者一刚得五柔之象初与四应三五与四比上与四同震体惟六二以中正自守四若以为异已而疑之朋党之嫌生矣惟勿疑而化异为同则二亦吾朋其志不大行乎合爻辞小象观之其义甚明旧注以大有得为占辞与经文似不合朋盍簪从大有得来朋者五柔合一刚之象晁以道云古冠服无簪桯可久辟之谓簪即弁服之笄也所以括髪四以一阳括众隂犹以一簪括诸髪盍义与合通】
　　六五贞疾恒不死象曰六五贞疾乘刚也恒不死中未亡也
　　【愚按六五一爻得恒卦上体之中画受本卦震东之生气虽受制于四而不失其中者也疾与豫反五居君位而有疾犹云弗豫也贞者久也以柔乘刚理当有疾尸居余气奄奄一息孱主也中爻自三至五互坎为加忧为心病贞疾之象疾则隣于死矣而恒不死者以中也外常愦愦内常惺惺中者人之命脉一日未亡一日不死四刚而五柔臣强则主弱周既东迁犹传二十余世非贞疾恒不死之象乎】
　　上六防豫成有渝无咎象曰防豫在上何可长也【朱与三曰上以隂柔处豫极沉防汩没疾已成矣似不可改矣然物极则变上又震体故发有渝之象可见重隂晦昧中一隙之明未尝个蔽才一动念觉人世悦豫之境本无久长之理本无足躭何不可变之有成而有渝则不终于豫而无咎矣爻辞于三之悔犹惧其迟于上之防深冀其改鸣豫言凶遏其端于始防豫言无咎开其善于终愚按小象曰何可长谓急宜改图也即有渝无咎之义】
　　【又一説成如春秋求成之成渝如渝盟之渝渝者变也变则为晋明出地上故无防暗之咎凡言渝者当以变卦观之渝安贞官有渝成有渝皆是也】
　　【胡云峯曰卦辞只一豫字而爻之言豫者不同初六上六逸豫也六二几先之豫也六三之迟犹豫也九四和豫也六五之疾弗豫也卦辞主九四刚应志行以德言爻辞则诸爻于九四以势位言李宏甫曰彖辞彖传极言致豫之盛而爻与象极言享豫之祸葢亡国败家相寻不絶者咸以豫也愚按杂卦传所云豫怠正是此义可见世道不可无豫人心不可有豫】
　　【震下兑上】
　　随元亨利贞无咎
　　【随从也六爻不论应否只论近比初随二二随三三随四五随六多取以下从上之义先儒云随之为卦小卦也于世则为随俗于已则为随意世道若此不成世道士生斯世须得尽美尽善之道方有安身立命处故以元亨利贞归之谓必如此乃得无咎也】
　　彖曰随刚来而下柔动而説随大亨贞无咎而天下随时随时之义大矣哉
　　【本卦与蛊反对蛊下卦是巽今为震而来居于兑之下所谓刚来下柔也本义释卦变者凡千九据卦变图云凡三隂三阳之卦皆自否泰来随乃三隂之卦则当云自否来矣今云自困九来居初又自噬嗑九来居五而自未济来者兼此二变皆刚来随柔之义窃所未详胡云峯通释置之不论不议愚又按卦变之説汉儒只取两卦中隂阳互易未有合三卦而言变者今就本卦推之若论卦变自乾坤来则坤之初居上而为兑干之上居初而为震是谓刚来下柔此一解也　　　若论三隂之卦皆自否来则应云否外卦上九之刚来居下卦之初而刚柔易位此又一解也本义皆不然而杂引诸卦各言一爻之变然则内卦亦可云自咸九来居初外卦亦可云自益九来居四矣不识朱子何説处此他如无妄之刚自外来亦从反对卦得象谓大畜外卦之艮来居无妄内卦而为震也本义则云为卦自讼而变九自二来而居于初初二两爻同在内卦可谓自外来乎似与彖传不合象数论曰朱子所谓卦变皆舍主变之卦两爻互换者而随意为诠释就十九卦中主变者凡二十七爻或取诸一卦或取诸两卦三卦或同在内卦而谓之往或同在外卦而谓之来或同在上卦而曰下或同在下卦而曰上义例不一今举随与无妄余可类推矣愚又按程子辟否泰卦变之説谓卦变皆自乾坤来苏氏易传亦然今观随卦干之上九来居坤初坤之初六往居干上蛊卦干之初九进居于上坤之上六下居于初随自否来上九与初六五换故曰刚来下柔蛊自防来初九与上六互换故曰刚上柔下一卦之中自有乾坤二体非即否防乎卦以随名圣人恐人误认为诡随之随故彖传以随时二字赞卦德之动而悦以释名卦之义而一部易经与时偕行之道不外乎此李子思曰时出于圣人天下随圣人时成于天下圣人随天下治乱之原人品邪正之闗俱系于此其义岂不大哉第二个随时又承上文而推广言之程传只作随时之义解本义从王肃本改云随之时义大矣哉愚按大象向晦入宴息自有随时之义朱子注亦云随时休息此处似不当改】
　　象曰泽中有雷随君子以向晦入宴息
　　【程传君子观象以随时而动则以动息言本义雷藏泽中随时休息则以藏息言其説似异矣顾泽以震而动雷以时而藏所谓随时之义也两先生岂有异乎临川邹氏云凙中有雷此收声于兑之时荀九家云八月之时雷藏于泽震东方卦日出之地曰谷兑西方卦日入之地曰昧谷今震自东趋兑西向晦之象愚谓雷在泽中雷之蛰时也向晦入宴息君子之随时也宴息中有洗心藏密之义入者自动而之静也彖传以动言大象以静言静所以养动之根雷惟收声乃能发声豫之雷出地奋动也随之泽中有雷自动而反静也复之雷在地中动而未离乎静也人身之夜气培于息君子以向晦入宴息一已独体其静也天地之元气培于闭先王以至日闭闗与天下共养其静也】
　　初九官有渝贞吉出门交有功象曰官有渝从正吉也出门交有功不失也
　　【本义谓初九有所偏主而变其常以贞吉为戒辞焦弱侯曰以干之上九与坤之初六相变而成随上九初六本皆不正因变而得正故曰官有渝贞吉此一句论卦之始变随之本也困学记曰随之义通人情达世变不主故常者也初为成卦之主与四应者乃其常今与四无应而与二相随虽若变常而隂阳相比所随不失其正官者常也渝者时之当变也故贞吉愚又按一阳在下动则变渝之义一隂在前门之象人情于门内多私初出门则无私主故不曰随而曰交居中得正因不失其亲故有功不失者不失随之正道也与二三爻失丈夫失小子两失字相应王伯厚曰同人之初曰出门随之初六曰出门谨于出门之初则不苟同不诡随】
　　【愚又按卦取物来随我爻取以我随物但有刚柔之分故三阳爻言交言孚言随三隂爻皆言系与孟子从大从小之义同】
　　六二系小子失丈夫象曰系小子弗兼与也
　　【吴草庐曰二非必背五向初也但以其近比易于牵系若系此则必失彼矣故爻辞示成云尔愚窃谓二本与五正应当随之世舍逺应而就近比隂柔居中不能自立有系象初以刚随人谓之交二以柔随人谓之系初不失其所交而二之所系者则三也既系三矣岂能兼与乎初非不欲与势固弗能兼也本义以初九为小子愚窃谓系小子指六三失丈夫指初九隂小阳大易之定分渐卦初爻以隂故称小子此小子若指初九则以阳为小矣似可商】
　　六三系大夫失小子随有求得利居贞象曰系丈夫志舍下也【舍上声】
　　【三与二同体而外比于四小子六二也丈夫九四也卦义以随上为贵随阳为得三四近而相取其情易合故随有求而皆得但以六居三以九居四位皆不当恐其为妄求为苟得故戒以利居贞贞字从求字来欲其守正而弗求也三既系四则与二渐疎意向之间不觉有所取舍象申之曰志舍下谓随在上之四而舍在下之二犹二既随三则不能兼与乎初也张待轩曰人生止此精神意趣一有所系必有所失连自家也主张不得所以不可不慎】
　　九四随有获贞凶有孚在道以明何咎象曰随有获其义凶也有孚在道明功也
　　【四与五比初其所应也三其所系也我随人而人随我随有获之象张待轩曰获者取非其有之词以义论必当得凶愚窃谓四之有获与三之有得同爻辞乃以为贞凶者患在不能自尽其诚也故提出孚字而引之以当道可见大臣之随与小臣异既尽其诚又合于道则虽身处功名之地而心可大白于天下何咎之有若霍子孟废昌邑而立宣帝功在王室可谓随有获而贞矣而灭族之祸萌乎骖乘于义则凶史讥其不学无术只为此心未孚于上不能在道以明功耳小象于明字下补出功字要见当此地位不能有字在道则在我以为功者在人即以为罪明功非表白之谓乃此心光明洞违正其道不计具功也豫随之九四皆近君大臣也豫五乃柔主又为四之所逼故成在君而为贞疾随五乃刚主四有震主之嫌故戒在臣而为贞凶】
　　九五孚于嘉吉象曰孚于嘉吉位正中也
　　【自初至四或随或系得失不同其为比周均也九五阳刚中正以居君位与二正应而二为三所系五既不嫌二之比人且不疑四之逼已而惟善是从一片至诚相感故不言随而言孚孚于嘉不但指二兼指四故两爻皆曰孚亦同体同德之相孚者】
　　上六拘系之乃从维之王用亨于西山象曰拘系之上穷也【亨如字】
　　【中爻巽为绳维系之象王指九五亨者通也卦体兑位居西中爻互艮西山之象上居卦末不随人进退有白驹空谷之风而五以随为义有絷之维之之意通西山以求之是五欲随上而上不为五所拘系故曰上穷言随之道至上爻而穷也此説本瞿塘来氏合爻象辞防其诠释较明朱子谓亨当作享自周言之岐山在西遂以文王有享西山之事郭相奎曰程朱云居随之极固结而不可解于上穷字难説临川邹氏以为文王居羑里之象上之困穷可知郑申甫曰文王身防大难恪守侯度惟修享祀于西山此臣之随君而不可解者以上诸説皆因本义以王为文王而为之辞耳説详升卦六四爻下】
　　【刘石闾曰系者己私也随者天德也学无小无大皆不可以有系以系为随而欲执所系之大小为得失是外袭之学也故卦之三阳为随三隂为系四体阳而位隂故告以先难后获之道而戒以讣功谋利之凶所以辨系之介杜系之源其随之九四乎】
　　【巽下艮上】
　　蛊元亨利涉大川先甲三日后甲三日
　　【蛊字象形虫之伤皿积久而壊卦体艮上巽下风所以发舒万物在山下则为所止木气不能宣畅而生蠧蛊之象也蛊则何以元亨葢卦之取名本以治蛊为义蛊之为蛊只是元气萎敝积渐不通所致善治蛊者使元气享通而已利涉大川是元亨之作用中爻互卦震在泽上涉川之象不避艰险必求有济利涉之义先甲后甲先儒诠释不同王嗣辅以甲为事之始程传依之郑康成以甲为日之始先三日辛也义取更新后三日丁也义取丁宁本义依之今据八卦方位推之艮巽夹震木于东甲于五行属木先甲言巽先于甲后甲言艮后于甲也先后三日指本卦六爻先三日者下三爻巽也后三日者上三爻艮也下三爻积巽之柔懦而成蛊上三爻积艮之止息而成蛊由来非一日矣文王虽未有爻辞而六爻之义隠然已具矣本义于复卦谓自五月一隂生至此七爻而一阳来复此一日当一爻之证程沙随曰巽之九五变蛊乃与蛊卦彖相通先甲先庚是也説详巽九五爻下】
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　【本卦与随反对随之外卦本柔今变艮而居上故曰刚上随之内卦本刚今变巽而居下故曰柔下刚柔指初上两爻刚上者艮之上九柔下者巽之初六义木昭然朱子谓卦变自贲来者初上二下自并来者五上上下自既济来者兼之亦合三卦以言变辨详随卦彖传巽而止释致蛊之由元亨而天下冶归重在治蛊之人张待轩曰元亨天下治不是坐啸画诺中来要合下二句説如涉大川驾舟之具无不整饬操舟之人无不强健量其广狭度其浅深冲风破浪无踌躇顾盻之意故不曰有功而曰有事也朱罍庵曰惟不事事乃以生事故还以有事治之愚按杂卦传云蛊则饬也饬者修治振刷百度维新之义圣人治天下每厪丰之盈不怕蛊之壊曰往有事矫巽之柔懦则有事于刚果矫艮之止息则有事于奋发事字是全卦本领因内卦艮是止体故劝其往吴因之曰先甲后甲虽云人事然终则有始即是天意故曰天行愚又谓蛊由前人积而成非一世之事所以五爻皆取象于父子以继世言莫非有事于冶蛊者也文王言先后孔子言始终乱之终治之始也犹之天道循环有先甲必有后甲当庸人束手之时圣人防成絶好机防正要尽人事以应天行岂委诸气运而已乎】
　　【胡云峯曰凡卦德当分内外先后如随则先动而后悦归妹则先悦而后动归妹之凶与随反蛊则内巽而外止渐则内止而外巽渐之吉与蛊反】
　　象曰山下有风蛊君子以振民育德
　　【张献翼曰小畜风行天上观风行地上涣风行水上无所阻故曰行今在山下则障蔽迥旋不能条畅蛊者风之族也蛊以风化故字从蛊振民育德譬诸良医治病振者驱其外邪育者养其元气本义以二者乃治己治人之道愚窃谓振育似当俱从治人一边振民取象于风所以奋兴之也育德取象于艮所以涵养之也】
　　初六干父之蛊有子考无咎厉终吉象曰干父之蛊意承考也
　　【干文言贞者事之干也干字从此卦爻辞中出干通作榦木之本也内卦巽为木中爻又互震木干象父之蛊谓父养成此疾至子而发也父蛊岂能无咎子能干则考无咎使天下称之曰幸哉有子如此可谓孝矣厉是干蛊之苦心所谓操心危虑患深者故始厉而终吉初爻柔而志刚干事最早父在子不得自专而志则可知小象中之以意承考有潜移黙改之妙葢不以事干而以意干也意若承顺而事实由以干全考之无咎以此或云合初二两爻观之是无父有母之孤子説近穿凿康诰云大伤厥考心父在何嫌称考乎】
　　九二干母之蛊不可贞象曰干母之蛊得中道也【前革或以母后垂帘之事已兆其端愚意只就本卦看艮巽二体隂长而阳少二与五应隂居上母象以国家言凡大事阳事则为父蛊凡小事隂事则为母蛊积阳之为暴横为危乱父蛊也积隂之为因循为哀弱母蛊也九二刚而不正恐其一往恃才过于直遂故义设不可贞之戒易之为道无不要之于贞独此曰不可贞者非理不可贞时不可也时不可贞则以不可贞为中道二刚中所干者纯是一片至诚至情委曲周旋以图有济干母蛊者必如此方得中道也系传所谓巽以行权于此爻见之】
　　九三干父之蛊小有悔无大咎象曰干父之蛊终无咎也
　　【三以刚居刚干蛊之事不免以子改父为嫌或者更张措置之间先后缓急稍失其序所以小有悔然巽体得正不陷父于不义何大咎之有小有悔以心言无大咎以理言爻因其过刚不中犹摘其微庛象要其终而断以无咎并畧其小过使之任事不惑为克家之子也程敬承曰圣人于蹇二言终无尤所以作天下之忠于蛊三言终无咎所以作天下之孝】
　　六四裕父之蛊往见吝象曰裕父之蛊往未得也【四居外卦之下与初同是柔爻初蛊未深柔者犹可干四则深矣复以柔居柔裕蛊之象三之失在过中四之失在不及裕与干正相反强以立事曰干怠以委事曰裕葢干蛊之事当如拯溺救焚庶克有济今乃无才无志优游过日不肯上紧去做由斯道以往则立见其吝彼其父子嘻嘻方且自以为得夫子正之曰往未得父陷于不义相视而笑可谓得亲乎彖传本取往有事而四入艮体乃是止象故爻曰往见吝象曰往未得】
　　六五干父之蛊用誉象曰干父用誉承以德也
　　【在九二以五为母在六五则仍居子道继体之令主也柔得中而居尊位其干蛊也过则归己善则归亲用誉言父用子之干而得誉也初小象但云承考不言所以承之者五小象曰承以德可见事虽出于干全心一主乎承顺若谓今日改图之事吾以承先人之德云耳非独不恃干蛊之才以杨亲之过并欲泯干蛊之迹以成亲之名者也来氏谓因用人而得誉九二承以刚中之德只是赞应父与本爻无涉】
　　上九不事王侯高尚其事象曰不事王侯志可则也【自初至五凡事之蛊壊者已无不整饬干之能事毕矣上居卦终身在事外以君臣言不事王侯之象在艮体之上髙尚之象两事字有别言虽不出身事主而自以高尚为其事亦非不事事可知李子思曰君子当蛊之世方事之典也尽力以干操巽之权而行所当行及事之终也洁身以退体艮之义而止其所当止愚窃谓自初至五皆言父子上独言君臣者父子以情亲不敢置身事外君臣以义合王侯之事君子有不事者矣象中之曰志可则要见世运之蛊皆由上大夫溺志于功名所致蛊为食心之螟诸爻所治者世事之壊上爻所治者士大夫心术之壊也闻伯夷之风者顽夫廉懦夫有立志孰谓高尚非所以治蛊乎】
　　【田间易学曰易以三隂三阳为中故泰否为纲领而随蛊寓咸恒损益之消息焉随者否初终之反也蛊者泰初终之反也否泰反具类于换爻而益明】
　　【兑下坤上】
　　临元亨利贞至于八月有凶
　　【本义云临进而凌逼于物愚窃据程传作君临解以大临小以上临下皆是也初二大临小以德言三四五上上临下以位言归重在二阳爻二阳渐进泰运方来光明正大之气照临天下故以天德之元亨利贞归之张润甫云临者大也圣人明以大字作注脚解此卦必须体贴大字不可漫言凌逼使君子小人相仇陷也】
　　【临为十二月之卦至于八月当自正月数起薛敬轩云于十二月阳刚漫长之时而以来年八月阳消隂长为戒其义甚明本义谓自复卦一阳之月至遯卦二隂之月为隂长阳遯之时又云八月谓夏正八月又云前説是周正八月文王作卦辞时只用周正纪之三説初无定论愚按文王演易在殷之末世正朔未改似未便遽用周正今以十二支凖之临当丑月自此而防而大壮而夬而干而姤而遯而否至于八月建酉为观临与观反对此时临之二阳变为观之四隂矣故曰有凶朱子之注观卦谓四隂长而二阳消为八月之卦与此彖辞正合可证本注之非李子思口卦体已是二阳则当自观数起不当自复数起本卦与观反对则当数至观而止不当数至遯而止朱子依程传从一阳初生起所以不能尽合也张待轩曰古人説到临字便有凛凛戒惧之意诗云如临深渊如临于谷书云子临兆民若朽索之御六马故于刚长之际而厪八月之戒此临之时义也】
　　【愚按京氏十二辟卦之説从此卦辞推出】
　　彖曰临刚浸而长説而顺刚中而应大亨以正天之道也至于八月有凶消不久也
　　【愚按彖传不曰刚长而曰刚浸而长兑为泽在地之下浸之象列子云一气不顿进董子云长日加益而人不知皆防而长之义复惟一阳临已二阳圣人幸其长更幸其方长骎骎乎有莫御之势也困学记曰内兑为悦阳之进也不偪外坤为顺隂之从也不违二刚得中则阳德方亨而不过二与五应则刚柔合德而有为説顺二句紧承浸长来此所谓大亨以正天之道也愚按天道只在隂阳消长上见二阳渐长则四隂渐消人方以隂消为快圣人预忧之曰至于八月有凶然则隂之消岂久消哉其虑深其辞危所以示儆者切矣本义无明文王辅嗣作君子道消解以消不久指阳似失经文语气阳消不久何以云凶】
　　象曰泽上有地临君子以教思无穷容保民无疆【本义二者皆临下之事愚按大象于观曰设教于师曰容民于临则言教义言思言容又言保思者教民之心至诚恳到也保者容民之事多方调防也无疆乃地之体泽之行地亦与之为无穷君子之临民以之教思如兑泽之深容保如坤德之厚无穷无疆亦从刚长得义】
　　初九咸临贞吉象曰咸临贞吉志行正也
　　【卦体四隂虽居上位实为下二阳之所临初刚正四柔正两爻相应故贞吉咸字有三义感也皆也和也以德服人非势相偪感之义也二阳同德相继而进皆之义也皆感则和矣象曰志行正与屯初九同皆以刚居刚而行其正也】
　　九二咸临吉无不利象曰咸临吉无不利未顺命也【二为卦主与初同德初刚正二刚中初与四应而二与五应所谓刚中而应者此爻也其于诸隂亦不以非应而外之无所不临之象故与初并称咸临但爻曰吉无不利象何以曰未顺命程传云至诚相感非由顺上之命本义云未详注疏则云二未尽顺五之命临川邹氏云二之应五非专以顺命为感其间或有未顺者无害其为咸也愚窃谓未顺命当指四隂而言二阳在下四隂在上其势尚壮未必皆顺以从阳夫子于阳长之时致防微之虑所以补爻辞未言也】
　　【李隆山曰山泽通气其卦为咸而泽上有地初二爻亦谓之咸乃隂阳之气相感也】
　　六三甘临无攸利既忧之无咎象曰甘临位不当也既忧之咎不长也
　　【三以柔居刚兑口在内卦之上与二阳同体先为所临与三隂同类其性悦甘言取容之象张彦陵曰二阳乃难悦之君子也六三以悦取容既不为君子所许上三隂以其求媚于阳也亦不以同类见收进退失据故无攸利而有忧圣人就其忧之一念拨转之若曰既知所忧则自有无咎之道正不必以甘为临耳象曰位不当谅其所处之艰也曰咎不长广其自新之途也一説三为悦主不嫌阳之偪已而甘为所临但于下文接不去耳】
　　六四至临无咎象曰至临无咎位当也
　　【至临本义只就下应初九説苏氏易传则云阳至而遂顺之愚窃谓四在坤下近与兑比地之临泽无如此爻之至亲至切兼与初应非貎亲而情疎者与三之甘临不同三以柔居刚故位不当此以柔居柔故位当所以同为无咎而三独多忧两爻相反当合看】
　　六五知临大君之宜吉象曰大君之宜行中之谓也【知去声】
</div>
    <div class="pagination">
<a href="周易玩辞集解_page5.html">上一页</a><a href="周易玩辞集解.html">1</a><a href="周易玩辞集解_page2.html">2</a><a href="周易玩辞集解_page3.html">3</a><a href="周易玩辞集解_page4.html">4</a><a href="周易玩辞集解_page5.html">5</a><span class="current-page">6</span><a href="周易玩辞集解_page7.html">7</a><a href="周易玩辞集解_page8.html">8</a><a href="周易玩辞集解_page9.html">9</a><a href="周易玩辞集解_page10.html">10</a><a href="周易玩辞集解_page11.html">11</a><span>...</span><a href="周易玩辞集解_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
