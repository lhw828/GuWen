<!DOCTYPE html>
<html>
<head>
    <meta charset="UTF-8">
    <title>田间易学 - 第 19 页/共 36 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>田间易学 - 第 19 页/共 36 页</h1>
    <div class="content">　　本义　二者养德养身之切务
　　【见易曰山下有雷雷犹蛰也故圆图颐卦次于复收声养气有慎节之象焉祸从口出病从口入养德养身玩一颐卦尽之】
　　初九舍尔灵观我朶颐凶　象曰观我朶颐亦不足贵也
　　本义　灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也【徐子与曰能咽气不食以气自养可以不求养于外者也尔者初也我者四也舍尔观我若四语初之辞也】
　　【见易曰上志在养人初志在自养所尚不同各得其志而初以动体有应目击上之由颐忽生羡心羡心一动灵丧矣尔我之辞自上谓之也】
　　【火传曰阳实隂虚初有阳刚之德本能养人者也以其居下有养人之德而无养人之位虽不养人亦不受人养本服气不食之灵也视世之求养于人者洵足贵矣与四正应既不能养四而反羡四之受养之隆所谓灵者安在毋恠乎彼求养于上者之贱之而尔我之也其东汉之华歆唐之卢藏用一流乎】
　　六二颠颐拂经于丘颐征凶　象曰六二征凶行失类也
　　程传　女不能自处必从男隂不能独主必从阳二隂柔不能自养待养于人者也　本义　求养于初则颠倒而违于常理求养于上则往而得凶丘土之高者上之象也　初上皆非其类也【订诂曰二与四同为颠颐二与上卦五应反从乎初颠而下也四与下卦初应反从乎上颠而上也然初之德动二与之俱动故失其所养而凶上之德止四与之俱止故得其所养而吉】
　　【见易曰二五俱为拂经然二凶而五吉者五犹寄生之君事权有归不得已也二既屈体于初矣复见大势在上人皆就养思舍而从之此犹战国时食客惟利是视耳观颐者固如是乎】
　　【火传曰凡求养于人者非其应则其比也六二之应既与上比而赖其养岂复能养二乎二与初比颠而求养于初虽曰拂经亦时为之也若以初不能养人而更动丘颐之思是再拂也初虽不能养二然与二同体犹其类也同类未有相弃者舍初而行失其类也　丘颐指上九自上言之天下皆由于已养曰由颐自下视之所养皆出乎上曰丘颐丘以言其所积之多也】
　　六三拂颐贞凶十年勿用无攸利　象曰十年勿用道大悖也
　　本义　隂柔不中正以处动极拂于颐矣既拂于颐虽正亦凶
　　【见易曰三与上应本上之所欲养者也然三既不中正又居动极恃其有应于上贪利徇私而大拂乎上所以养之之意夫三受上之养本正也而行拂如此自取凶焉十年勿用葢终不用矣武侯之于李严廖立是也】
　　六四颠颐吉虎视眈眈其欲逐逐无咎　象曰颠颐之吉上施光也
　　本义　柔居上而得正所应又正而赖其养以施于下故虽颠而吉虎视眈眈下而专也其欲逐逐求而继也
　　【见易曰颐以上九为主诸爻皆养于上者也三与上应五与上比为上所养宜矣若四应初者也舍其所应而求养于上故谓之颠颐葢以顺而从初为正逆而从上为颠也　诸爻中惟四为观颐者知其正应之不足以养人也不得已而受上九之养而且眈眈逐逐求之无厌四葢以无厌之求而观上之所以养之者何如迨既厌其求而知上真能养贤者也乃食其食而事其事于是天下皆受其养焉于上之施不有光乎四所求口实如此吉则吉矣而非正也故爻辞许以吉而靳其贞】
　　【火传曰陈宫谓吕布曰吾谓曹公养将军当如养虎必饱而后可若汉高之于淮隂曲逆孙权之于公瑾皆以养虎之术驭之养虎者惟恐虎之不贪我养也是故四之眈眈逐逐上之所深利也】
　　六五拂经居贞吉不可涉大川　象曰居贞之吉顺以从上也
　　本义　隂柔不正居尊位而不能养人反赖上九之养【胡仲虎曰五独不言顺者由豫在九四故五独不言豫由颐在上九故五独不曰颐然彼贞疾而此居贞吉彼在豫之时以柔乘刚此在颐之时以柔承刚也】
　　【见易曰颐道恶动而喜止二曰征凶以动而凶也五曰居贞吉以止而吉也涉大川则用动矣东周之天子凡有艰难变故之事告之霸主已则坐享共主之奉可也】
　　上九由颐厉吉利涉大川　象曰由颐厉吉大有庆也本义　六五赖上九之养以养人是物由上九以养也位高任重故厉而吉阳刚在上故利涉川【订诂曰以象言人得食则颐动所以为颐者震也然震不自动系于艮而后动艮不正于上震虽动不能食也则所以为颐者艮也以理言动以象养静而知止养道之善者也不止则妄动而失所以养矣上九为艮主爻故曰由颐】
　　【见易曰上九有刚阳之才志在养人及君之见任权之在己凡天下之艰危由之以济后世之祸难由之以弭不可以当吾世而贻子孙忧此所谓利涉大川也羊祜欲及其身而平吴裴度欲乘其时而灭蔡方为不负由颐之任】
　　【巽下兑上】
　　大过栋挠利有攸往亨
　　本义　大阳也四阳居中过盛故为大过上下二隂不胜其重故有栋挠之象又以四阳虽过而二五得中内巽外説有可行之道故利有所往而得亨也【李子思曰大壮亦四阳而在下者亦壮故上栋下宇取诸其象者得所载也今四阳居中而上下二隂大者过乎刚而无所附小者过乎柔而不能载是栋将压而危之甚也杂卦曰大过颠也大厦之颠非一木所能支是必过而求济然后可故曰利有攸往亨　温公曰大过刚已过矣止可济之以柔故大过之阳皆以居隂为吉不以得位为美　郝氏曰大过阳过也易尊阳而贵无首太刚必折太实必裂阳虽实而下无基上无系故象栋挠当大过之时有大过之才自宜行大过之事然终非圣人本愿也造化无孤阳独行之理天下无有君子无小人之世孔子圣之时不为己甚故曰五十以学易可以无大过矣】
　　彖曰大过大者过也　栋挠本末弱也　刚过而中巽而説行利有攸往乃亨　大过之时大矣哉
　　本义　本谓初末谓上弱谓隂柔　大过之时非有大过人之才不能济也故叹其大【苏子瞻曰二五者用事之地阳自内出据用事之地而摈隂于外谓之大过大者过也隂自外入据用事之地而囚阳于内谓之小过小者过也故大过者君骄而无臣之世也易之所贵贵乎阳之能御隂不贵乎阳之凌隂而蔑之也人徒知隂之过乎阳之为祸也岂知阳之过乎隂之不为福也哉史绳祖曰本末皆木也以一阳藏于木下为本以一阳散于木上为末上下皆隂故弱　订诂曰惟刚过始致本末之弱本末既弱刚亦不能独支栋挠以防竟言也本末弱乃栋所由挠也　卦辞言栋指二三四五言也爻辞专指三四举中枢也而惟九三过刚不中故栋挠之凶独归之】
　　【见易曰大过谓刚过也刚过非谓四阳之过乎二隂也若以四阳散处于二隂之间如需讼大畜无妄之卦亦得谓刚过乎刚过者谓刚聚而居中而摈二隂于外以是为大过也正如正气方伸之时凡号为君子者皆居中任事而一二小人付以危疆剧职明知其不胜任也而任之以坐视其败不知小人败而国事已偾君子亦与之俱尽是谁之过哉　于刚过之时而犹幸其过而中者以四刚非阳卦之刚乃巽兑二隂卦之刚虽聚成刚党而巽説之本性固在用以济刚庶其过而犹有不过者乎】
　　象曰泽灭木大过君子以独立不惧遯世无闷
　　本义　泽灭于木大过之象也不惧无闷大过之行也【丘行可曰泽本润木今在木上而至于灭木大过之象然木在泽下泽过乎木而木不仆君子观象以之立大过人之行】
　　【见易曰遯世亦不必身隐只是善晦其迹而已当大过之时人人以正人自待如东汉之末谈气节者盈朝而独有陈实吊张让之丧贾彪西行以解党祸此亦有独立遯世之学乎】
　　初六借用白茅无咎　象曰借用白茅柔在下也本义　当大过之时以隂柔居巽下过于畏慎而无咎者也白茅物之洁者【苏子瞻曰白茅初六也所借者九二也茅之为物贱而不足收也然吾有所甚爱之器必以借之非爱茅也爱吾器也二所以得养安于上以有初之借也弃茅而不收则是措诸地弃初而不録则二亲其劳矣】
　　【见易曰以卦象论之初与四应而在下是初者四之本也本弱而借茅则敬慎之至以善处其弱者故四之栋不至于倾上与三应而在上是上者三之末也末弱而灭顶则奋身而往忘其为弱者故三之栋因之以折　彖忧其才之弱爻与其心之慎　初六当大过之时而用小过之道所谓行过乎恭者也】
　　九二枯杨生稊老夫得其女妻无不利　象曰老夫女妻过以相与也
　　本义　阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也【齐民要术云稊杨之秀也夏小正二月栁梯注云发孚也凡毛未出卵谷曰孚栁初苞时固有孚象　刘琨劝进表云生繁华于枯荑谓枯根也荑与稊同　订诂曰九二在初六之上者于初六故二为老夫而初为女妻九五在上六之下少于上六故上为老妇而五为士夫各就所比爻自为老少　过以相与过字主刚过而言初以柔乘之有以济其刚也】
　　【见易曰九二枯杨生荑荑者根也即初一隂是也二生荑则二之根固初亦与之俱固矣九五枯杨生华华生在上即上一隂是也五生华则五之精竭上亦因之益竭矣　二五皆称禓取其木之近于泽也称枯杨谓其刚而亢也　隂在初为女妻在上为老妇因妻之女而老其夫因妇之老而士其夫火传曰初上本末也三四栋也二五虽同为栋而近于本末兼有本末之任焉初隂承二之刚资二以生荑则根植于下四与初应四曰不挠乎下言本虽弱而所以植诸下者固也是二实有益于本也上隂乗五之刚资五以生华则气泄于上三与上应三曰不可以有辅也言末既弱辅之以刚而秪速其亡也是五无所救于末也大抵二五两爻取义皆有关于初上】
　　九三栋挠凶　象曰栋挠之凶不可以有辅也
　　本义　三四二爻居卦之中栋之象也九三以刚居刚不胜其重故挠【苏子瞻曰初上非栋栋之所寄也所寄在彼而隆挠见乎此　虞仲翔曰本末弱故挠辅之益挠故不可以有辅也阳以隂为辅也】
　　【见易曰栋挠为全卦之象而爻独系于九三由上六而挠也传曰不可以辅谓辅以五之刚而益速其挠耳若四之栋隆则以初能敬慎而不败也故传特别之明彖所为栋挠者挠乎上不挠乎下也】
　　九四栋隆吉有它吝　象曰栋隆之吉不挠乎下也本义　以阳居隂过而不过故其象隆而吉然下应初六以柔济之则过于柔矣故又戒以有它则吝也【郑少梅曰大过栋挠由本末弱然实以本为重四应乎初救其本也救其本于未过之先故栋隆而不挠乎下其下不挠其栋焉得不隆三应乎上救其末也救其末于已过之后故栋挠而不可以有辅则知救过于其末不如救过于其本也】
　　【见易曰四本以不过之刚下应于初初虽才弱而能以敬慎处之自可不挠于下若谓初柔不足以胜任而更思有以助之是有他也则任之不专而初亦减其敬慎之心矣能无吝乎】
　　九五枯杨生华老妇得其士夫无咎无誉　象曰枯杨生华何可久也老妇士夫亦可丑也
　　程传　上六过极之隂老妇也五虽非少此老妇则为士矣于五无所赖也故反称妇得　本义　九五阳过之极又比过极之隂故其象占皆与二反【焦弱侯曰泽灭木则二与五皆为枯杨也生华者华生于上象上有一隂也生稊则生机犹长生华则泄且竭矣见易曰爻言无咎无誉谓栋挠自有任其咎者而五无咎栋隆自有任其誉者而五无誉以五之时位言也传则直以何可久也亦可丑也防之嗟其不宜枯而生华而丑其甘为老妇所得也】
　　【火传曰亦可丑也指士夫言其老妇之丑不足言矣】
　　上六过涉灭顶凶无咎　象曰过涉之凶不可咎也王注　处大过之极过之甚也涉难过甚故至于灭顶凶志在救时故不可咎也　本义　处过极之地才弱不足以济然于义为无咎矣葢杀身成仁之事【杨诚斋曰水溢而过于涉者不足以济川而徒没其顶任重而过其才者不足以济难而徒灭其身其凶大矣　杨敬仲曰见危授命而功不济遂有从而议其非者圣人正之曰无咎又曰不可咎也过涉灭顶而又咎之则乡愿道行而见利忘义者得志矣　订诂曰大厦之倾非一木所能支上以一隂臲甈寄于其上势不至灭顶不已虽上所值之凶然有尸其咎者矣刚实为之柔何咎焉葢咎阳也】
　　【见易曰初上虽分本末然总之一木也泽之灭木上之所以灭顶也虽至灭顶然有不容不涉即不得不过者孔子所以观卦象而有独立不惧之思也】
　　【火传曰当大过之初自宜用借茅之慎处大过之极岂能避灭顶之凶安石了翁言伯夷无首阳之事屈平未投汨罗此自爱惜其死以埋没古人耳又有曰死事易成事难者论事宜审论人则苛】
　　【坎下坎上】
　　习坎有孚维心亨行有尚
　　本义　习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象【项平庵曰重卦之序坎在六子之先故加习字以起后例示不与初三画之卦同也乾坤不加习字者乾坤六画只是一爻自二以上皆为习习义在爻不在重卦卦至六子而后重　胡仲虎曰坎北方之卦方曰北曰朔象以以蛇其神曰修曰熈太配同与防人之肾亦两皆有重义　丘行可曰人之处坎身可陷而心不可陷故曰维心亨心亨则无坎矣心不亨则失处险之道　蔡虚斋曰维有孚而心亨故身虽处险而心不为险所如此则理有能为之机而势有可乘之便不然则虽有其机得其便而亦不自知所为矣】
　　彖曰习坎重险也　水流而不盈行险而不失其信维心亨乃以刚中也行有尚往有功也　天险不可升也地险山川丘陵也王公设险以守其国险之时用大矣哉
　　【丘行可曰坎为水流水也兑为泽止水也隂静故止阳动故流惟流故不盈不盈故可出险若待盈而后流则止水耳循科而行必由此而达彼所谓不失其信　坎六爻四隂陷二阳四隂坎也二阳刚中之水也君子观二阳中实之象故体水之德为有孚维心亨所以处险也观四隂陷险之象故因坎之形设险守国所以用险也彖传于往有功以上専以水言而明处险之道自天险不可升以下专以险言而明用险之方也　虞仲翔曰水性有常消息与月相应故不失其信月者水之精月满则亏不盈之义也　杨敬仲曰人心遇险而惧惧而甚则乱乱或失其信其心安能亨故言习坎　订诂曰坎以能出为功必动而后险可出止而不行则终于坎矣进一坎又进一坎尚往不穷行之象也需蹇觧皆以坎体称往有功见易曰行险而不失其信此是出险之道若小人行险侥幸则为初六上六失道之凶也　王公设险以守其国者纪网法度之谓也倘外有山川丘陵之不可逾内无纪纲法度之不可犯虽有险谁能守之】
　　象曰水洊至习坎君子以常德行习教事
　　本义　治己治人皆必重习然后熟而安之【温公曰水之流也习而不已以成大川人之学也习而不止以成大贤　象正曰水者天地之大用也颐交于坤以生月光魄受之应于潮汐一月之潮子午重习差而平之分于夘酉究于己亥故隂德者洊至之道也天德之有隂德鬼神所乘以为出入也先世之王者皆有隂德隂德所渐必非一世及其浸滛一决而败　国家之败夫岂无险以德行之不常教事之不习故心荡而行不可尚也】
　　初六习坎入于坎窞凶　象曰习坎入坎失道凶也【字林云坎中小坎曰窞初居下卦之下故坎中又有小坎入坎犹有可济之理入于坎窞则终不可出矣传曰祸不好不能为祸习坎入坎非好而何】
　　【见易曰卦以二五刚中为水以四隂为坎水与坎相因而成险水性流下上六虽处险极而水不至是为枯坎犹陷穽耳故上无坎象五以四为坎四承五之流受之以注于三故五不盈而四无险三则已坎未平又与四坎相接故曰坎坎赖有二之刚中流通于初初处最下众险之所归也故同为入于坎窞而三勿用初凶所处之地为之也】
　　九二坎有险求小得　象曰求小得未出中也
　　本义　处重险之中未能自出故为有险之象然刚而得中故可以求小得也【孙淇澳曰习坎以能入为习不以能出为习火传曰晋灭栾氏之党而囚叔向人谓之曰子罹于罪其为不智乎叔向曰与其死亡若何诗曰优哉游哉聊以卒嵗智也此处坎而求小得者也人当坎陷之时进一步想则晷刻难过如叔向取死亡者以自解则退一步法也惟退一步躁妄自息自能心亨求字最妙葢于无可得中求其小得以自慰耳真善处坎者也】
　　六三来之坎坎险且枕入于坎窞勿用　象曰来之坎坎终无功也
　　【王景孟曰干之三处二干之间曰终日干干坎之三处二坎之间曰来之坎坎之往也居上卦之下象来居下卦之上象之险指九二六爻惟九二曰有险险且枕言下有九二之险而已且枕于其上也　时论曰险求速出是益险也无可奈何安之若命且以险为枕任其来之坎坎而我无心坎曰勿用者愓之潜也　幼安竟居海外子卿自分死人是以勿用为大用者】
　　【见易曰凡卦自上而下曰来自此而去曰之三受四之坎以归于初故曰来之坎坎】
　　六四樽酒簋贰用缶纳约自牗终无咎　象曰樽酒簋贰刚柔际也
　　本义　晁氏谓先儒读樽酒簋为一句贰用缶为一句今从之贰益之也周礼大祭三贰弟子职左执虚豆右执挟七周旋而贰是也九五尊位六四近之在险之时刚柔相际故有但用薄礼益以诚心进结自牖之象牖非所由之之正而室之所以受明也始虽艰阻终得无咎【虞仲翔云贰副也礼有副樽故贰用缶按缶酌噐也为樽之副樽中之酒不满则酌此器以益之也　古者一室一戸一牖不由戸而自牖非常出入之处明非正应而以比近相得与遇主于巷意同】
　　【见易曰四虽身未出险而险已将过故爻无坎象与五患难相依樽酒纳约所以习处险之道所以定济险之谋易于需于困于未济有坎体者皆有取乎酒酒固心亨之一肋哉　约俭约也以至约之物由牖下以自进于五犹滹沱之麦饭耳】
　　九五坎不盈祗既平无咎　象曰坎不盈中未大也【朱子云坎水只是平不解满祗适足也言适于平而已即彖传所云水流而不盈也　苏子瞻云九五可为大矣在坎而不敢自大故不盈不盈所以纳四也夫盈者人去之不盈者人输之故不盈适所以使之既平也传曰中未大也中谓坎未大谓不盈耳】
　　【见易曰二与五同有刚中之德二居坎中而爻曰求小得是不遽求险之出也五将出坎而传曰中未大是无过求于出险之后也曰小曰未大固是一德皆中也】
　　【火传曰坎之刚中专称九五故彖传称坎水流而不盈爻辞称五以坎不盈是知五为卦主也】
　　上六系用徽纆寘于丛棘三嵗不得凶　象曰上六失道凶三岁也
　　【胡仲虎曰初上皆在两阳之外初以柔居险之初最居下流故曰失道上六以柔居险之极无意出险亦曰失道坤之初上皆曰其道坎之初上皆为失道首尾相应　吴幼清曰周官妆教罢民能改者上罪三年而舍之其不能改而出圜土者杀三岁不得其罪大而不能改者矣　系拘也三股曰徽两股曰纆皆拘囚索丛棘如今之棘寺狱外种棘故称丛棘】
　　【见易曰上居险极爻无坎象用徽纆而置丛棘即此便是坎窞岂必江湖之有陷溺哉】
　　【火传曰上当此时亦须有心亨一路即于丛棘中安身可也若心不亨则一日不能安况三年乎愈不安愈不得脱矣】
　　【离下离上】
　　离利贞亨畜牝牛吉
　　本义　隂丽于阳其象为火体隂而用阳也牝牛柔顺之物也【朱子曰火中虚暗则离中之隂也水中虚明则坎中之阳也　荀慈明曰在地为火在天为日在天者用其精在地者用其形　胡庭芳曰文王以坤取牝马象以离取牝牛象固自不同后之言象者因説卦干为马坤为牛以坤之马反欲求之干以离之牛反欲求之坤泥矣不知夫子于説卦取象又自有所取不必尽同于文王周公之象也易述曰一隂一阳乾坤是也根隂根阳姤复是也隂阳互藏坎离是也　蔡虚斋曰隂丽于阳而明明元在阳也邵子曰薪火之体也火薪之用也火无体待薪然后为体薪无用待火然后为用体用之分了然矣】
　　彖曰离丽也日月丽乎天百谷草木丽乎土重明以丽乎正乃化成天下　柔丽乎中正故亨是以畜牝牛吉也
　　【蔡觉翁曰杨山谓火无常形丽物而有形故人之生也得水为精得火为神其合也气聚而形成于有其分也气散而神冺于无葢精所以为形而神丽于形者也天地形之大者也日月丽天百谷草木丽土其神之见而可见者也　朱子曰六二中正六五中而不正今言丽乎正丽乎中正説六二分数多时论曰火一星离为千炬遇物皆焚人一心离为万应随感皆通虚能离也又谓之丽者离者两之分丽者两之合火息于空光丽于薪神潜于寂知寓于物离薪为火者妖火也不可以烹离物为明者邪慧也不可以知故曰致知在格物】
　　【见易曰火丽于薪而火不滞于薪日丽乎天而日不滞乎天斯谓之丽丽者不能相离而亦未尝相附着也】
　　象曰明两作离大人以继明照于四方
　　程传　若云两明则是二明不是继明之义故云明两作明而重明谓相继也　本义　作起也【耿希道曰重明者上下明也继明者前后明也彖言二五君臣也故以重明言之象言两作皆君也故以继明言之火传曰日照乎昼火照乎夜继日而火是继照也火以继日日之明于是不息矣日之光被于下故下卦取之至三而有日昃之嗟火之威炎于上故上卦取之至四而有焚如之灾亦一证也】
　　初九履错然敬之无咎　象曰履错之敬以辟咎也本义　以刚居下而处明体志欲上进故有履错然之象敬之则无咎矣
　　【见易曰初在下当日始出之时民兴事起故其履错然也凡事之错然交于吾前者敬则得其绪而理之不敬犹治乱丝而棼之也初履事方始故宜以敬为始进之基】
　　六二黄离元吉　象曰黄离元吉得中道也
　　本义　黄中色柔丽乎中而得其正故其象占如此【胡仲虎曰二以黄离言者离之二自坤来也五亦坤中爻不言黄者五不当位中而不正故于二曰黄离元吉葢坤之嫡传也　蔡伯静曰坎之时用在中二五皆卦之中也而五胜者五当位而二不当位也离之时用在中二五皆卦之中也而二胜者二当位而五不当位也　蔡虚斋曰彖传谓柔丽乎中正二兼中正而独言黄离以中该正也】
　　九三日昃之离不鼓缶而歌则大耋之嗟凶　象曰日昃之离何可乆也
　　程传　九三居下体之终是前明将尽后明当继之时故为日昃之离　本义　不安常以自乐则不能自处而凶矣【赵庸斋曰鼓缶而歌是以乐消日也王逸少所谓年在桑榆赖丝竹陶写是也大耋之嗟是以忧度日也赵孟所谓焉能恤远朝不谋夕是也】
　　【见易曰三非以己乐己忧者也大耋之嗟嗟黄离之极盛过时难为继也其鼓缶为天下乐其嗟为天下忧也】
　　【火传曰日昃者将尽之年也鼓缶而歌所以消遣余年耳大耋之嗟嗟其将死也圣人谓朝闻夕死当日昃之时大有事在奈何不为此则为彼乎是则凶矣不字则字义自分明】
　　九四突如其来如焚如死如弃如　象曰突如其来如无所容也
　　王注　处于明道始变之际昏而始晓没而始出故曰突如其来如其明始进其炎始盛故曰焚如逼近至尊履非其位无应无承众所不容故曰死如弃如也　程传　夫善继者必有逊让之诚顺承之道若舜启然突如其来失善继之道也【订诂曰三处下卦之尽似日之过中四处上卦之始似火之骤然故皆凶】
　　【火传曰九四刚而不中火性炎上躁以济刚宜其突如来也当继明之世四自谓与五同体有夹辅之勲而五之所任独在上九热中失望至于焚死弃而无所容亦足伤矣以周事拟之其管蔡乎】
　　六五出涕沱若戚嗟若吉　象曰六五之吉离王公也本义　以隂居尊柔丽乎中然不得其正而迫于上下之阳故忧惧如此然后得吉【胡仲虎曰九三大耋之嗟以死生为忧者也不当忧而忧故凶六五戚嗟若居君位而能忧者也忧所当忧故吉　郑舜举曰二五皆以柔丽刚二之辞安五之辞危二得位五失位失位则危知危则吉　订诂曰王指五公指上九言王与公相为附丽也】
　　【见易曰继体之君溺于晏安遇艰危而能忧惧此必足以守成者也惟忧惧故能虚懐一志以任大臣故曰离王公也】
　　上九王用出征有嘉折首获匪其丑无咎　象曰王用出征以正邦也
　　本义　刚明及远威震而刑不滥无咎之道也【李季辨曰继体之君自当出征有扈之战启所以承禹商奄淮之征成王所以继武王周公作立政终之曰其克诘尔戎兵以陟禹之迹召公毕公命康王亦惟曰张皇六师无壊我高祖成命葢不如是不足以正邦也见易曰下离甫终即有焚如之患则前明不可长恃而赖于继明审矣五出涕戚嗟足见守文之主不足以定大难也所幸有王公之离公者上也王毅然奋武用以出征至于有嘉折首而后奸囘戢志邦以复正是为善继者也】
　　【火传曰兵犹火也不戢将自焚然五行不可无火五材不能去兵离火炎上故于上爻言用兵之事　诚斋以上九出征谓成王之平三监也吾兄湘之以周事拟之所折首当为武庚上九出征殆周公东征之日也九四为管叔而五其成王也管叔之叛变起骨月王获而诛之遭家不幸而出涕戚嗟小毖之诗所为作也】

　　田间易学卷三
<经部,易类,田间易学>
　　钦定四库全书
　　田间易学卷四
</div>
    <div class="pagination">
<a href="田间易学_page18.html">上一页</a><span>...</span><a href="田间易学_page14.html">14</a><a href="田间易学_page15.html">15</a><a href="田间易学_page16.html">16</a><a href="田间易学_page17.html">17</a><a href="田间易学_page18.html">18</a><span class="current-page">19</span><a href="田间易学_page20.html">20</a><a href="田间易学_page21.html">21</a><a href="田间易学_page22.html">22</a><a href="田间易学_page23.html">23</a><a href="田间易学_page24.html">24</a><span>...</span><a href="田间易学_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
