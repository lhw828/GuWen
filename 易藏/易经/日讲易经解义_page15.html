<!DOCTYPE html>
<html>
<head>
    <meta charset="UTF-8">
    <title>日讲易经解义 - 第 15 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>日讲易经解义 - 第 15 页/共 21 页</h1>
    <div class="content">　　象曰泽上于地萃君子以除戎器戒不虞
　　此象传是言君子体萃象而思患预防也除谓修治戒谓戒备不虞谓意外之变孔子释萃象曰兑泽上乎坤地则水聚不流草木畅茂萃之象也君子知水聚而不防必有溃决之忧众聚而不防必生争夺之乱故观萃象而修除戎噐以谨伺夫猝然意外之虞庻有备无患而其萃可长保矣盖天生五材谁能去兵佳兵者固不祥忘战者亦必危也君子当萃聚之世而除戎器岂专尚威武哉特戒不虞而巳彼始皇之销锋镝铸钟簴则非谓之除戎器若汉武席文景富庻之极至穷师黩武以求浩大之功又岂戒不虞之义乎
　　初六有孚不终乃乱乃萃若号一握为笑勿恤徃无咎象曰乃乱乃萃其志乱也
　　此一爻是言萃道贵坚守其正也不终谓变其初号谓号呼九四一握隂聚之象周公繋萃初爻曰初六上应九四求萃于四之意本出至诚不欺但切比二隂未免为所牵引为有孚不终乃惑乱其心志而妄萃于匪类之象若能知初念之为是而号呼正应以必求其萃则一时所为未必不以从违靡定之故贻笑于妄求妄萃之徒然笑者妄也号者正也惟勿忧恤其笑而坚意以从之则其孚克终而所萃非乱矣复何咎哉孔子释初象曰夫人必有一定之志而后不为外诱所惑初之乃乱乃萃者以志无定主故为二隂所惑乱也按物不可以不萃而萃又不可以不正得其正则同道为朋所重者名节所轻者利禄而为君子失其正则同利为党所言者浮夸所行者变诈而为小人故周公恶初之妄萃而敎之以若号孔子推妄萃之由而断之以志乱无非欲其去邪而反于正也夫方以类聚物以羣分人之有萃决不能免在上者但当观其行事之公私起念之诚伪由外而求其内因迹而得其心则君子小人较如黒白之不可混流品清而国是定何至以朋党之患贻圣眀之忧哉
　　六二引吉无咎孚乃利用禴象曰引吉无咎中未变也此一爻是言以人事君者可以得时行道也引谓引同徳之士以事君禴夏祭名夏时物未备惟以声乐交于神眀祭之薄者也周公繋萃二爻曰六二柔顺中正为下卦之主而上应刚健中正之九五不惟一身公而忘私且牵引二隂同萃于五得集思广益之道无妨贤病国之非吉而无咎固其宜矣夫人惟起念不出于公徃徃君臣之间情意輙多扞格二之至诚既可信友自能获上犹祭者有其孚诚即用禴亦可格神而何不利之有哉孔子释二象曰人臣始进孰无爱君之心然徃徃溺于朋比夺于私交始萃而终变者多矣二惟有中徳其忠君报主之念出于此心之诚然未尝稍变其初志故能荐贤为国而诚可格君也按人臣之善莫大于进贤而人臣之奸莫大于蔽贤先儒有言奸人不乐进贤其情有三保位固宠常恐失之以贤者见用必能建功立业掩巳之名形已之短其情一也奸人树私必人附已乃引之贤者进退以道不肯趋附小人以为不附已而引之则不感已之恩不为己之党其情二也奸人心既不公识必不眀虽遇贤才不能深知以为引而进之必累乎已其情三也小人之不肯引贤其情如此然则萃之六二真可为人臣法哉
　　六三萃如嗟如无攸利徃无咎小吝象曰徃无咎上防也
　　此一爻是言三求萃于近而不得因示以知所从也周公繋萃三爻曰六三隂柔不中不正上无应与欲萃于四而不可欲萃于五而又不能嗟悼踌躇一无所利将如何而后可哉惟有上六情虽不相得而分则实相应徃而从之为合于萃之正而无孤立之咎但困然后徃而复萃于隂极无位之人纵获其萃亦必不能得志行道小吝终不免矣孔子释三象曰三之徃萃于上而得无咎者上虽无英眀之才足以益人然居説之极性柔志谦必能防顺以受三之萃也小吝奚足恤哉按萃原取隂萃于阳下萃于上之义故以见大人亨为聚以正夫见大人而后为聚以正则九四尚非当聚之人况上六赍咨涕洟而求萃不得者乎然则上防而徃无咎者何也盖萃之为道论理之是非不计势之强弱上虽隂极无位实三之应也宜应而应之即不失其正矣但君子自处终愿为六二之引吉不愿为六三之徃无咎此眀良之遇古今所以同致羡也夫
　　九四大吉无咎象曰大吉无咎位不当也
　　此一爻是告四以尽善寡过之道也周公系萃四爻曰四以阳刚居近君之地上逼九五下比众隂无大人之位而有聚物之权君之所忌咎之所归也故必不植党不徇私虚公寅畏尽善尽羙而大吉焉庻处上下之间两得其道而专擅之咎可免矣孔子释四象曰四必大吉始无咎者由其以阳居隂所处之位不得其当则于君也未免有邪媚之嫌于民也未免有干誉之迹故其为萃之道必期于至善而后可也按功名之际人臣所最难居古今勋业之盛无过于伊周然伊尹则戒以宠利居成功周公则赤舄几几逊硕肤而不有皆深有合于此爻之义者故知劳而不伐有功而不徳非独示谦亦以免咎后之人亦可知所警鍳巳
　　九五萃有位无咎匪孚元永贞悔亾象曰萃有位志未光也
　　此一爻是言萃天下之道贵于修徳也萃有位谓当萃时而居君位匪孚谓有不信从者周公系萃五爻曰九五以刚中之徳居至尊之位是真徳位兼隆之大人而为朝野臣民所信从萃有位而无咎者也然天下大矣岂无偏方下邑未沾声敎而下情不能上逹者乎匪孚之悔固难免矣然人之不孚于我必我之徳有未至而未足感乎人也惟反诸身果有元善长人之徳且始终无间而永纯正不杂而贞焉自然徳盛化神无思不服而又何悔之不亾哉孔子释五象曰人君诚信昭著务期近悦逺来万邦作孚而后巳五之萃有位而犹有匪孚盖其天下一家万物一体之志尚不免于愧歉而未光大故必元永贞而后悔乃亾也按比之时一阳在上权无所分故曰显比吉言其光眀洞逹无一毫疑忌之私也萃之时九四一阳应初比三位近势逼五之大权嫌于旁落不能无疑忌之私周公敎以元永贞孔子讥其志未光固知修徳正心而外别无招携懐逺之道所以収众心者在此所以揽主权者亦在此矣
　　上六赍咨涕洟无咎象曰赍咨涕洟未安上也
　　此一爻是言求萃不得者惟戒惧可以免害也赍咨嗟叹之声涕洟悲泣之状周公系萃上爻曰上六处萃终萃极则忧散居兑体説极则生悲且羣隂在下聚顺于五而巳独以孤隂居其上欲顺而不能求説而不得处上而危反説为悲有赍咨涕洟之象然当其时能恐惧修省以改前此之非则危者必平将不终于无萃而咎可免也孔子释上象曰当萃之终羣隂皆在下而萃于五已独孑然处其上求萃不得岂能晏然自安乎诚非忧惧靡寜反身修徳不可耳按上六隂柔説体切比九五不安于处上圣人敎以反説之道莫如忧操心危虑患深则能审分自安而不至有妄动之咎矣总之萃之为卦羣隂萃于二阳圣人于九四尚虑其抗五取咎以示尊无二上之义况上乃隂极无位者乎宜垂戒之辞如此其切耳







　　日讲易经觧义卷十
<经部,易类,日讲易经解义>
　　钦定四库全书
　　日讲易经解义卷十一
　　【防下坤上】
　　进而上之谓升坤防爲和柔防顺之卦宜乎退敛有余进取不足然而际方升之时有能升之德处可升之地而升以名犹之柔嘉君子恬静自持而身名俱泰天下之大美归焉与夫躁进以干时者异矣彖传柔以时升专指六四言刚中而应专指二五言而爻辞则六爻皆利于升葢众正彚征无乎不吉也二固刚中而三亦刚正四固以时升而初以信五以正皆柔德之善者惟上居升之极则戒其昏防而诲之精进所以善升之终诸爻言人材之登进而六五言治化之升隆又所以正升之主审乎此而升庸之道得矣
　　升元亨用见大人勿恤南征吉
　　此卦防下坤上卦变自解而来柔进居四有自下升
　　上之义故名爲升卦辞言君子乗时进用有得君行道之乐也南征前进也文王系升彖辞曰升以自下进上为义时本当升且其卦内防外顺有能进之德二刚中而五应又有与进之君士君子防学壮行乗时奋庸凡有所爲功成名立无不通利而元亨矣自其方升之始用此以见大人则君臣道合自可以必推心委任之隆而无堂高廉远之患明良交防惟此时爲然无庸恤其不遇也自其旣升之后因此以南征则前进有爲遂可以建经纶斯世之猷而成匡济生民之业大道爲公惟此时为然吉无有不得也所谓元亨者葢如此从来贤才之升降关乎时运之盛衰顾贤如防木升贤者如坤地地之栽培者厚则木之发荣者方盛故曰百年树人其德足以辅世材足以匡时而成国家栋梁之用岂偶然哉
　　彖曰柔以时升防而顺刚中而应是以大亨用见大人勿恤有庆也南征吉志行也
　　此彖传是释升彖辞言柔能因时而进深与其善而无不利也柔指六四大亨应作元亨孔子释升彖辞曰卦名升者以卦变言自解而来柔本居三今进居乎四升于二阳之上是以柔嘉之士遇明盛之时而升闻于朝有必然者故为升也夫升何以得元亨哉以卦德言内防而外顺内旣沈潜愼密不至欲速以躁进外又从容审图不肯冒昧以干时是有可升之德也以卦体言九二刚中而六五应之刚毅中直在我有致君之具而虚中善任在上又有下贤之诚是有可升之防也德与防逢升无不利所以元亨者以此夫亨莫大于得君辞曰用见大人勿恤者谓本此善以利见一德交孚恩礼隆洽而泰交成朝夕论思而美利溥都俞吁咈之风邦家攸頼非徒一身之庆矣亨又莫大于行道辞曰南征吉者谓本此善以前进乗时布治大猷升而功在社稷嘉谋入而福被苍生致主泽民之志施爲畅逹至是而无不行矣君臣相得吾道大行升之元亨圣人所爲深与之乎此见人材之升在于知时而又妙于用柔柔则从容和缓退处之心恒胜于上人之心故能量可而进不失其时刚中而应有庆志行孰非时升之元亨乎而本于防顺则皆以柔道行之也若时未至而求进必刚躁者也岂知时升之义哉
　　象曰地中生木升君子以顺德积小以高大
　　此象传是言君子崇德之学由积渐而至于大成也顺作愼孔子释升象曰坤地之中而生防木渐长而上有升之象也君子以爲山木人心其理本一养木养心其机本同体之以愼脩其德必敬以直内由一念以至于念念曲而致之无不善义以方外自一事以至于事事扩而充之无不宜葢德本高大而必于细微处端如以爲小而忽之一息少懈前此之功必隳犹木之在地一日不长生生之机必息惟由积小以谨始敬终则德脩罔觉日新月异而不能巳自驯至于高明广大不犹木之以渐升乎可见圣功王道不必远求祗在敬小愼防日进不己则几希之存得危微精一之传愼独之功致中和位育之效体用一原天人一致下学卽可以上逹升之义大矣哉
　　初六允升大吉象曰允升大吉上合志也
　　此一爻是言信友可以获上得遂其进之由也上指九二九三合志是初合二阳之志周公系升初爻曰初六防体而顺德当升之时不务躁进以柔顺而防于二阳则是温恭自处有以动人之诚谦让不争足以起人之慕故二阳重而信之能使志行孚于同类名誉着于当时声应气求援以同升由是建大功而立大业所谓用见南征吉孰大焉孔子释初象曰初之允升大吉何哉葢上之二阳或以刚中爲君所倚任或以刚正爲世所仰瞻其志奋发有爲皆欲上进者今初防于二阳而上与之合志合则道同得借所援相引而升其大吉也不亦宜乎夫贤者在下非有特逹之知不能自奋而升然养之防者其孚必速不党同以求合不务名而尚志是相信在未升之前虽欲弗升而不可得也信以同升志以成信与世之逐虚声而求汲引者殆不可同日语矣
　　九二孚乃利用禴无咎象曰九二之孚有喜也
　　此一爻是言事君者当以至诚乃有得君之喜也周公系升二爻曰当升之时人臣不患其不升但患感孚之未至耳今九二以中实上孚于五六五以中虚下应于二是爲臣者不求宠利惟本一念之精诚足以感孚其君自然情投谊合有以致君之孚契也惟旣孚矣则上下之间一以至诚相格乃可脱畧仪文而任吾朴忠犹祭者以诚敬享神卽用禴而亦利也如是则臣道尽而不欺君心感而无忌何咎之有孔子释二象曰二能以孚诚事上岂惟爲臣之道无咎而已哉孚本于刚中诚实所感明良防合则信任必至而无疑贰之嫌宠遇永绥而有拜飏之盛明其有喜可见用孚之利感通若此无咎不足言矣自古臣之事主渉于疎畧固失之慢过于繁缛又失之伪慢与僞皆非纯臣之道也故必精白一心以承休德昔周公之训曰至治馨香感于神明此卽孚之义也三代盛时君臣交勉惟一诚相通事君者当知所兢兢云
　　九三升虚邑象曰升虚邑无所疑也
　　此一爻是言德与时防当进而无所阻也虚邑无所阻碍之象周公系升三爻曰九三当升时而有阳刚之德旣备能升之具进临于坤坤德顺而体虚以推贤进能爲尚而无猜疑倾防之风乘此以升是以谋断之才际雍熈之防王道荡荡无反无侧可以致身堂陛利见而得乎君奋迹亨衢前进而行乎道其升之易象犹虚邑无人可进而无所阻碍矣孔子释三象曰人当升时虽有其时而无其德未免有疑于已虽有其德而无其时未免有疑于人今三以能升之德値可升之时旣非短于材而见抑又非泥于势而不通豁然上进而莫之违距复何所疑乎按防爲进退爲不果茍稍有以沮之则必疑滞而不能进矣今三之不疑如此正见坤之虚中善受能接引贤才故一往得通如木之生于地中者无不成廊庙之材此圣人乐得而与之也
　　六四王用亨于岐山吉无咎象曰王用亨于岐山顺事也
　　此一爻是言推诚以格君可见忠顺之至也亨富作享王用享于岐山用诚以事君之象周公系升四爻曰六四体坤居柔以至顺之德守纯臣之节恪恭尽瘁无贰尔心是积诚以上升感格乎君有王用享于岐山之象如是则可以辅君跻斯世于雍和锡生民以多福得臣道之纯而鲜陨越之失矣不亦吉而无咎乎孔子释四象曰四之能格君犹王用享岐山者葢四有柔顺之德以顺事其君精白居衷常恐有僭偪之失靖共无忝不徒饰服事之名上则顺承乎君下则顺处其义恪守臣职而无遗憾焉是顺之至者卽诚之至也宜吉且无咎矣按升卦二四两爻不言升何也葢五爲君位二应五而四承五皆得时行道亲近乎君者其位不可复升也升则疑于五有偪上之嫌矣故在四言顺与在二言孚圣人明臣道之极安分守节爲万世训也其义深矣
　　六五贞吉升阶象曰贞吉升阶大得志也
　　此一爻是言人君以正道治天下可以遂致治之愿也升阶治化易成之意周公系升五爻曰六五当升而居尊位然以阴居阳未免有不正之嫌故必能勉而贞反其不正以归于正使经纬于一心张弛乎万化者内则黜功利之私外则崇荡平之轨则天德纯而王道溥治理之升于大猷将不劳而自致其得吉也不犹升阶之至易乎孔子释五象曰大君志在天下有一夫不获一物未安欲其志之得也葢亦难矣今言贞吉升阶是以纯王之心行纯王之政则治定功成化行俗美仰嫓于帝王参赞于天地有以悉副其匡济之初心其志乃可大得也先儒有言天下之事变化无穷无一不本于人主之心贞则正心可以正朝廷可以正天下四方万里一归于至正风动神速而知王道之易易焉故人君贵大居正也若后世用名法尚功利以为王道不可行而治流于杂覇不亦谬乎
　　上六防升利于不息之贞象曰防升在上消不富也此一爻是言徇欲者理日亾敎人以转移之法也防升言昏防于升也周公系升上爻曰上六以阴柔之质居升之极是贪进无厌求升不已而陷于昏防者也患得患失无适而利矣必也反其求升之心用以进德使理之根柢于吾心者存养而不已理之流行于事物者日新而无穷则不息之贞积小以高大乃所爲利葢于贞而不息自于升必不防也孔子释上象曰防升在上其心岂不欲长保富盛哉然升极当降长极当消揆之于理有固然者今上居升极自可以已乃知进而不知退将立见其消亾不复保其富有是则所谓防而已矣何利之有哉按豫上六曰防豫躭乐而不知反也升上六曰防升求进而不知止也顾豫之上体震欲动其悔过之心使终变其豫故以成有渝勉之升之上体坤欲顺其不已之心使反移于贞故以利于不息诱之圣人敎人总于理欲消长之关设一变化之术是变易以从道也书云惟狂克念作圣其此爻之义欤
　　【坎下兑上】
　　天道无进而不穷人事无伸而不屈故升后受之以困然一困而不振者庸人也在困而能伸者君子也砥节固穷泰然不变其所守则身困而道益通故彖着亨吉无咎之辞而属之大人所以敎处困之方也困以刚揜得名似乎二四五爲所揜之君子初三上爲揜刚之小人乃爻辞则皆以处困者言之葢易爲君子谋固如此耳当刚揜之时刚宜甚困柔宜不甚困乃二五刚中皆云利用九四虽不当位亦克有终而初三与上皆极危厉之辞葢天下惟阳刚君子所遇多穷亦惟阳刚君子无往不济若阴柔碌碌平居无防患之识临事无济变之才一往而败固其宜耳易之贵阳贱阴大抵类是
　　困亨贞大人吉无咎有言不信
　　此卦坎下兑上六爻阳爲阴揜不能自振有困穷之义故名爲困卦辞言处困之时当守贞处黙以善全其道也文王系困彖辞曰困以困穷不能自振为义当此时者君子爲小人揜抑力穷气沮不克自展舒其蕴抱也然处困者能乐天知命而不忧正已无求而不怨身虽困抑心自亨通则得处困之正道而能贞矣是贞也非涵养素积于中智识不淆于外者未足以当此故惟有守有学之大人敦仁安义而有自得之吉知几固守而无自失之咎所谓亨而得贞者此也茍非其人不安乎义命愤时嫉俗形于议论则虽有言不能取信于人适足滋多口之憎而重益其困大人岂如是乎此又处困者所当戒也按天道不能有顺而无逆人事不能有升而无困惟善处困者超然世外不爲物累故身困而心不困不善处困者忿懑自鸣招尤取怫故身困而心益困然则当困之时亦在人自审其所处而已矣
　　彖曰困刚揜也险以説困而不失其所亨其惟君子乎贞大人吉以刚中也有言不信尚口乃穷也
　　此彖传是释困彖辞以明处困之有道所以得亨也孔子释困彖辞曰卦何以名困上下三刚皆揜于柔是刚明之气不能发舒正直之志无由展布所以爲困也然困何以得亨葢所谓亨者不于其身而于其心不于其时而于其道以卦德言之坎险而兑说虽当困穷郁拂之时乐天知命此中泰然无累原自有所爲亨者穷居独善常得而不自失此困之所以能亨也其惟见眞守定之君子能之乎苟非君子必不能也其曰贞大人吉何也以卦体言之二五刚而得中刚则不挠中则不躁葢困之移人非乘其柔荏卽因其矜激惟刚与中合旣不挠而屈于困又不躁而重其困所以守贞而爲大人有能亨之吉也其曰有言不信何也以困时所尚者宜用晦处黙反躬自信虽困不足以穷我惟心失所亨急于自明所尚者口给兴戎贾怨乃爲所穷实自取耳可不戒哉夫当困之时身可穷而道不可穷葢道之所在不充诎于富贵不陨获于贫贱无往而不得也如孔子之从我所好顔子之不改其乐湛然无为固不因困而得亦不因困而失适如其固有之初心而已若后世之士身处困穷或侈谈横议或标榜相高徒足以招尤而召谤岂君子全身之道哉
　　象曰泽无水困君子以致命遂志
　　此象传是言君子处困之道能守正而不屈其志也孔子释困象曰泽以潴水宜有水者也坎水下漏兑泽上枯泽中无水困之象也君子体之以处困凡纲常名敎所在爲吾志所欲成者若临难以求免见义而偸生利害之念动于中是非之论不足惜因循顾恋是命不致则志不得遂也惟委致此命于度外论是非不论利害毅然独往惟欲求成其是以遂吾不可夺之志则无愧无作可以对天地忘私忘家可以质幽独吾志遂而亨莫大焉此处困之正道也夫君子居世常则脩身俟时命之在我者也变则成仁取义命之在天者也惟居常尽其在我理明识定故遇变不惑可以遂吾之志若夫一念慷慨轻生赴难乎意气之动而非循乎义理之实者岂足以语此哉
　　初六臀困于株木入于幽谷三岁不觌象曰入于幽谷幽不明也
　　此一爻是言处困无术身心交困而不克振也臀物之底也幽谷暗地三岁言其久也周公系困初爻曰初六居困体之下卽以阳刚处之犹虑其不振况阴柔乎旣无出险之才束手坐困转侧受伤犹臀困于株木而不得所安也且所居至暗又乏观变之识无知妄动益陷于险而终不能自出如入于幽谷而三岁之不觌也曷望其有济乎孔子释初象曰阳刚者明显阴柔者暗昧初之入于幽谷者惟其以柔居暗迷焉而不觉昧焉而罔通是暗于心者自不能洞察于事宜其益入而终无所觌也按困六爻刚爲柔揜不特刚困而柔亦困葢小人处心暗昧旣不明于邪正又不明于利害殚精劳神思有以困君子而先已自受其困如初者居无安身之地行无见天之日良由心术之不明也故阳明为君子阴暗爲小人观人者亦在乎心术之间而已矣
　　九二困于酒食朱绂方来利用亨祀征凶无咎象曰困于酒食中有庆也
　　此一爻是言二膺宠遇之隆当竭诚以图济困之功也朱绂王者之服蔽膝也亨当作享周公系困二爻曰九二刚中是其德能济困者以一已系天下安危之重位高禄厚任事贤劳反足维絷其身若困于酒食者然且上与五同德眷顾日隆其慇懃晋接之意有加无已又爲朱绂方来之象如是则君之宠遇已极人臣当此宜如何以承之也爲二计者惟有殚心尽力用格天享帝之诚以矢股肱心膂之报如享祀然虽时事孔艰未免以征则凶然义所当行而吾行之自不至于有咎耳孔子释二象曰九二宠任之隆如此葢以二有中德自能尽忠竭智济时之困而有保邦致治之庆也然则困于酒食者葢以一身之劳瘁致天下之福庆身虽困而道则亨凶与无咎不必言矣按事君之道不避难不辞贱言乎臣职之当然凡委贽者所同也然宠寄愈重则报称愈难遗大投艰其责尤无容旁贷人臣处此诚一不贰勿以强弱利害动其心勿以成败利钝沮其气竭股肱之力而济不济听之天焉斯爲臣道之正乎
　　六三困于石据于蒺蔾入于其宫不见其妻凶象曰据于蒺蔾乘刚也入于其宫不见其妻不祥也
　　此一爻是言不善处困者益以致困爲可戒也石指九四蒺蔾指九二宫谓六三妻谓上六周公系困三爻曰六三以阴柔之质不中不正处险极而用刚不自度其才德乃欲前推四以上进而四之刚则坚于石也是反受其困而不能动如困于石然欲退倚二以图安而二之刚则锐于蒺蔾也是据非所据而不可依如据于蒺蔾然当此之时进退出入无一可展舒岌岌乎殆矣虽有上六以为应欲求配偶亦终失其所安而不可得见有入于其宫不见其妻之象是则祸必及身而家随以丧凶莫甚焉孔子释三象曰据于蒺蔾以三乘二之刚非所据而据其何能得安也故还而自顾孤立寡援一无依倚至于妻不可见则众畔亲离危亾立至不祥孰大于此所爲凶也按困之三阴始相缔交以揜其刚防之初六之困旣以自陷于不明至六三之凶更且自召其不祥设心愈险则召祸愈深惟上六处困之极悔心渐萌犹可转而得吉然则爲小人者盍亦思所自反乎
　　九四来徐徐困于金车吝有终象曰来徐徐志在下也虽不当位有与也
　　此一爻是言拯人之困有志者事终成也金车指九二周公系困四爻曰九四与初爲正应初方困于下不能自振在四当急爲救援以图共济之功但以阳居阴才力不足弃之则不能坐视欲往则不可径行迟回犹豫其来也徐徐然至初之望援岂不欲急于就四而前进哉祗爲九二所隔势不能通若困于金车不得遂进者然是其始也四以已之所应急难方殷而才不能以速拯爲可吝矣防之相应者爲正中阻者爲邪邪不胜正终无日隔之势而有自合之理彼此相得而有终也孔子释四象曰四之来徐徐者其事虽若缓而志实在下其心未尝不切也人患无其志耳苟志在初虽居柔不当位才不能济而始离终合必得遂其相与庶几困不终困矣按九四方爲柔揜乃欲借初柔以有终何也葢君子之于小人絶之未尝太严所以示包荒之量与之不可太速所以远朋比之嫌故能用小人而不爲小人所害此四之善行其志也夫
　　九五劓刖困于赤绂乃徐有説利用祭祀象曰劓刖志未得也乃徐有説以中直也利用祭祀受福也
　　此一爻是言五以至诚感人能解困而得亨也受伤于上曰劓受伤于下曰刖赤绂臣下之服周公系困五爻曰九五上爲阴揜见蔽于近习下则乘刚又逼于强臣是上下皆受其伤而爲劓刖之象也如是则臣下不爲我用而反为其所制是爲困于赤绂也幸其刚中而居说体能善用其刚不动声色从容和缓乃徐而图之旣不失之因循复不伤于躁急卒之大权渐收不忧旁落始受伤于上下者今不终于伤而可有说耳推此道也至诚感物莫如祭祀用是以感化臣下而有不诚服者乎其为説也必矣孔子释五象曰五之志本欲济困今阴揜则蔽乘刚则危身自受困如此岂得志之时乎乃徐有说本由中德而以直行之中则不偏直则顺理开诚布公困从此济而志可得卽用以祭祀犹可以格神明而受福祐况在下之臣乎所以徐而有说也按拯困之功不在急躁而在舒徐急则忿激误事缓则从容观变静俟机防而易以成功如光武焚书而安反侧宋祖谈笑而释兵权得此道也汉唐末世时际艰难羣小播乱不思所以消导解散之术轻发溃决反致召祸此皆不审于徐之故欤
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　此一爻是言当困之极惟悔过可以得通也葛藟引蔓纒缚之草臲卼动摇不宁之貎周公系困上爻曰上六阴柔处困之极才弱时穷欲动以求解则识力不束缚而不能解欲静以求安则事势所廹又震撼而不能安爲困于葛藟于臲卼之象展转思维才旣不足有为势复难于安处动辄有悔无往而不困也所以然者惟柔而自废失其处困之道故至此极耳爲上计者若能翻然振作兴起悔悟之思以改其因循之习力反而征行则明作有功而吉可知矣孔子释上象曰上之困于葛藟者以阴柔为累无解困之才所处未得其当也以未当而得悔卽以未当而能悔将穷则思变动罔不臧是以吉之道而行则其行爲吉行矣何困之不亨乎按困五爻皆不言吉而上独言吉者葢物穷必变困极则通因其悔心之萌开以自新之路困则凶行则吉圣人所以挽回世道砥砺人心化小人而爲君子吉莫大于此矣
　　【防下坎上】
　　井取井养之义井体有定而不迁犹治道有常而不易也虽时势推移不无因革而王者大经大法终不可变故卦辞示以法之当守而又戒其变法之凶也井以泉上出爲功犹之施其德以养人也初六以居下而见弃六四以阴柔而无功九二虽有刚中之德而上无汲引下无彚征懐才而未遇时者也必如五之德位兼隆上之博施济众始泽被天下收养道之大成焉至于九三居下之上又爲贤人在下不能有为之象然其德旣裕民望乆归苟求贤之主登进而用之则勿幕之功可覩也是在用之者矣然以井之道究言之出之有原施之有序善法之则井収之吉也不善法之则羸瓶之凶也可不愼欤
　　井改邑不改井无丧无得往来井井汔至亦未繘井羸其瓶凶
　　此卦防下坎上防木入乎坎水之下而上出其水坎水行乎防木之中而滋润乎木有井水上行之义故名爲井卦辞言治法有常当敬愼以守其成也汔几也繘绠也羸败也文王系井彖辞曰井以养民爲义凡先王良法美意所以利养斯民者亦犹是也井体一定而不迁犹治法有常而不易虽时势推移不无因革而王者大经大法所在歴万世而不可变故养民者必恪守成宪如改邑而不改井然夫旣不改则无更张之害亦无创造之利循乎固然莫不沾其利泽不犹井体不迁无丧无得而往来者皆得井其井以爲利乎此守法之善道也如名为遵守而德意未加于民纷更随起于后犹之汲井者几至上出未尽収其绠而已败其瓶则垂成之功尽弃无益有害凶何如之此见守法者尤当愼终以观成也按养民之道莫备于先王本天理顺人情不容少有加损原无丧与得之可言后世雄才大略之主喜近功见小利欲图其得所丧实多天下之事成于始而败于终者多矣善爲治者岂可不敬其有终欤
　　彖曰防乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也此彖传是释井彖辞言成养民之功者在守法以图终也孔子释井彖辞曰卦何以名井以卦象言上坎下防是以防木入乎坎水之下而上出其水亦犹井泉在下可汲取上行而为利此井之象也以井之用言之体不动而功及物其出有源其施不匮日用饮食需养而不穷矣有事养民者本其美意布爲良法致养无穷道亦犹是也如此而可改易乎哉其曰改邑不改井者乃以二五之刚中也刚则强毅有守而持之能定中则意见不偏而因之可久故能恪遵成法而不致轻变也至若汔至亦未繘井是法度方行利泽未能及物而未有成功正其所当兢守焉者乃遽妄意纷更变乱旧章若羸其汲井之瓶是以几成复败贻害无穷而不免于凶岂非成法之不可不守而守法者尤不可不要其成乎按图治者法守法者人先王创立制度无不尽美尽善而子孙率多纷更者大率起于好大喜功贪多务得之一念但思求胜于前人而不知自取其败坏内多欲而外施仁义汉武之所以不及文景也此言改邑不改井而推本于刚中可见欲守法而成久安长治之功者端有頼于无欲之主人君方寸之地爲万化所从起故曰二帝三王之治本于道二帝三王之道本于心治法未有不出于心法者也
　　象曰木上有水井君子以劳民劝相
　　此象传是言君子曲尽养民之道得井养不穷之义也孔子释井象曰防木之上而有坎水津润上行井之象也君子体之以民待君以爲养自处于逸不可也则以身劳之如制田里敎树畜一切身亲其事谓之劳民使老者衣帛食肉黎民不饥不寒是也且民之待养无穷独任其劳不足也又必劝勉之如通有无勤赒恤一切多方劝导谓之劝相使比闾族党之相亲贫贱患难之相助是也葢一则以君养民而上下之情通一则使民相养而彼此之谊洽不犹井之养物渊泉时出而不穷乎按古者养民之法莫善于井田劳徕劝助足衣食而脩婣睦王道之始卽王业所由成也后世制度旣湮井田久废时异势殊虽不可泥古之法苟师其意而行之省力役薄赋敛勤本抑末尚俭去奢使学校无滥士田野无游民孰谓三代之治不可再见于今哉
　　初六井泥不食旧井无禽象曰井泥不食下也旧井无禽时舍也
　　此一爻是言初无济世之德而惜其爲时所弃也周公系井初爻曰以阳刚爲泉者井之体以上出爲功者井之用今初六阴柔则不能爲泉而无以济物居下则不能上出而难以利人德不足于已功不加于民是明王所不宾众人所共弃犹井泥之汚浊不爲人所食也旣不爲人所食无补于生民日用将废弃而爲旧井卽禽鸟亦莫之来顾矣无德而不见用于世者不犹是乎孔子释初象曰井爲济人之物今井泥不食者以井之居下其位最卑故也不能出身以加民欲求其博施以利物揆之于势难矣况本无及物之德乎旧井无禽是一无所济而爲时舍置理固宜也从来士品之高下关乎世道之污隆故必裕经纶匡济之才而后能建致主泽民之业有其具而人不用时爲之也无其具而爲人所弃穷无以善一身达无以善天下不亦可耻乎观于此爻有心世道者当知所以自勉矣
　　九二井谷射鲋瓮敝漏象曰井谷射鲋无与也
　　此一爻是言德不足以徧济由限于遇而不得其助也谷井旁穴也射注及也鲋小鱼也周公系井二爻曰九二阳刚本有泉之井也但上无正应则汲引无人莫与同升下比初六则彚征无助莫与推毂虽有济人之才旁出下流不能普徧及物故就其泽之所及取象于井犹井旁穴出之水仅能下注于鲋而不爲人所食泽不被远也究其用之所施取象于汲井则如瓮之敝坏而水漏于下功不上行无利济之用也抱德而不遇时者其取象如此孔子释二象曰井谷射鲋岂无济人之才哉葢二虽刚中而无与故也若应与有人以图共济则泽可究而上行挹彼注兹足以致养而不穷矣按初之不食德不足也其咎在已二之射鲋时不遇也其咎在人君子藏器于身待时而动苟非上遇明主之甄収下获同心之推挽亦乌能得志而有爲哉
　　九三井渫不食爲我心恻可用汲王明竝受其福象曰井渫不食行恻也求王明受福也
　　此一爻是言济物者必爲时用而后可収其效也渫不停汚也周公系井三爻曰九三阳刚居正有济物之德但居下之上不爲时用是德本足以致君泽民未当通显功效难施犹井之渫洁而不爲人食者然遂使人情致悼众望徒殷未免于心恻者何哉正爲其德之可用以利人犹井之可汲以及物也特无如王之未明耳如有王之明者知其可用而用之则啓沃之方上可跻君德于雍熙惠鲜之泽下可引斯民于恬养君民咸利而无不受其福也孔子释三象曰井渫不食岂惟同类兴嗟卽行道之人能无爲恻乎原其恻之之心急在求王之明用以成功而上下实受其福耳是以受福之故而求则其求也人自爲求非三之有求于王也按人君以知人爲明用人爲急知之不眞则所求非所用所用非所求而爲害益甚此君之德必以明爲大也所谓明者至诚以将之虚已以待之本之众论以取其公揽之一心以行其断庶几贤无不用而用必皆贤此知人之法也故曰君明臣忠则朝廷治安明之一言诚探本之论也夫
　　六四井甃无咎象曰井甃无咎脩井也
　　此一爻是言德脩于已而有自治之功也甃井旁之砌也周公系井四爻曰六四柔得其正有清愼之德而无刚毅之才苐能反躬自治洁以居身不染于汚俗清以居世不混于浊流犹井之甃治而不停汚者然如是则进脩不已厥德日新虽泽未施于天下而独善已具兼善之体又何咎焉孔子释四象曰井甃无咎岂井之自爲甃哉正有所以脩之者也去旧以来新防汚以养洁必脩井而井始得甃亦犹脩身而身始得全也体旣立而用自裕将有寒泉上出之功而无井泥不食之咎矣按三居内卦曰井渫内以致其洁也四居外卦曰井甃外以御其汚也葢不渫则汚者不洁不甃则洁者易污爲学之道必闲邪存诚内外交养亦犹是也此脩已爲治人之本先有体而后可兾其有用也欤
　　九五井冽寒泉食象曰寒泉之食中正也
　　此一爻是言本天德以行王道故能养而不穷也冽洁也周公系井五爻曰九五居尊位而有阳刚中正之德其所涵蓄者旣资深而不匮其所施及者自周浃而无穷存之则为内圣之德行之则爲外王之道体立而用全不犹井之清冽不停汚浊而寒泉在中足以爲人所食者乎此渊泉时出德脩于已功及于人所谓井养而不穷者在是矣孔子释五象曰寒泉而为人食者以阳刚爲泉有及物之泽阳刚而又中正则爲泽之所从出其见食于人宜也五具中正之德以纯王之心行纯王之政匹夫匹妇无不与被其泽固若斯耳按九五坎中一阳天一所生泉之不竭者也天下之求养者皆待命于五则五岂可以无本而易涸者应之哉使不加洁治则旁流之秽浊者得以汨乱之而无以为润泽万物之具矣五惟勤于自治然后寒泉之体性不失凡往来井井者皆知爲中正之道而得以竝受其福斯为混混之原泉而沾溉无穷者乎
　　上六井収勿幕有孚元吉象曰元吉在上大成也此一爻是言养道之成由于实心而无不善也収者汲器之出幕者覆井之具周公系井上爻曰井以上出爲功六居卦之上而坎口不掩是井养之德无所壅于上深仁厚泽导民之利而不私博施济众听民之取而不禁象犹井旣収矣勿复加幕而往来者皆得井其井也所以然者本有孚之至诚积中发外以实心而为实政其德泽所施无所弗届岂非至善而爲元吉之道乎孔子释上象曰养民之道小惠未徧不可以言成今元吉而在上过化存神其取擕之而不尽斟酌焉而弥新此眞井道之大成也彼施泽有限而功仅小补者奚足以当此按井六爻皆取井养之义初井泥二井谷皆废井也三渫井之泥四甃井之谷则井体具矣五则井冽而泉食井之为用已备然必至乎上而后始全其上出之功所以他卦之终爲极爲变惟井之终爲大成之效可见井之道出之有本原施之有次第君人者善法之则爲井収之吉不善法之则爲羸瓶之凶义不两立不可不愼也
　　【离下兑上】
　　革取变革之义凡事有必变之时圣人因有改易之事善革者准乎天人而合于至正始无妄革之弊故卦辞曰元亨又曰利贞而后悔乃亾六爻皆处革之人而所居之位不同象亦各异要贵一愼革之心而已初九有其才而非其时则以守分爲正愼其道于革之始上六处时之盛而无所用其才则以静正爲中愼其道于革之终九三则过刚不中未免恃才任智而有不愼之嫌若九四之刚柔不偏则因愼而得吉矣六二柔顺中正而上应九五则愼而从五以行革矣惟九五之阳刚中正以大人之德而为革之主収虎变文明之效斯以愼而成功也葢圣人重改作不得已而有革必审去故之义制因时之宜从可久之道以善其革所谓革而当也故二虽才足有爲权能任事必从容详愼至已日而后革之者缘二爲人臣不当为革之先必上信下从而后可言革若五之经纶素裕通变宜民天下久已信从然后创制立法焕然一新也葢于初戒其躁妄于上戒其纷更可轻言革欤
　　革已日乃孚元亨利贞悔亾
　　此卦离下兑上离兑合体有两相息而不相得之义故名爲革卦辞言革之爲道不可不愼当图所以尽善也已日事已成之日文王系革彖辞曰革以变革为义物理人情所当变革者皆是也凡人可与习常难与通变可与乐成难与虑始当革之初未免疑惧必待已革之日事久论定信所当然而后乃孚革之难有如是也然所以能致其孚者必审所当革尽善尽美可通行于天下后世而无不大亨且悉准乎天理人心而利于至正然后见之施为有利无害而轻举妄动之悔乃可亾耳使亨贞一有不具安能致已日之孚而悔亾乎圣人之重言变革葢如此按革之道关乎治乱安危非圣人之得已也后世之患不失于因循以养祸则失于轻作以败事故当革而不革法久则弊生不可也不当革而轻革兴一利必复生一弊尤不可也革之悔亾鳃鳃乎虑之深而言之愼矣
　　彖曰革水火相息二女同居其志不相得曰革已日乃孚革而信之文明以说大亨以正革而当其悔乃亾天地革而四时成汤武革命顺乎天而应乎人革之时大矣哉
　　此彖传是释革彖辞明革道期于至当而又极言之以赞其大也孔子释革彖辞曰革之义何取哉以卦象言水上火下两相息灭而势不相容物理之当革也二女同居少上中下名位失序而志不相得人情之当革也故爲革革则通变以宜民宜乎人之卽信矣乃曰已日乃孚何也革故非常黎民惧焉有未卽孚人之志者必革之旣定有利于国不扰于民而人始信之曰此其变之不容已者耳若是而革可轻言乎卦德文明以说内灼夫义理而不失于妄外因乎时势而不隳于躁凡其所拟议者必尽善可通而又一归于正斯革为至当而其悔乃可亾耳设一有未当则所系岂其微哉因是而极言之天地之道阴阳变化春革而爲夏秋革而爲冬寒暑代谢相推于不已而四时成焉商周之际时代逓迁汤革夏命爲商武革商命爲周天心人事不容少有矫拂而顺且应焉若是者皆时为之也时未至而不能先时旣至而不敢后天地圣人皆因乎时之所趋而有不得不革者革之时岂不诚大矣哉然则因时以成革者明此爲文明顺此爲和悦是爲大亨以正革无不当而悔亾若此也按书曰道有升降政由俗革继治继乱莫不各有当然之道如盘庚之迁始则民心未孚旣定而众志乃安此革之而当者也如嬴秦之坏封建开阡陌良法荡然前宋之废祖制行新法贻害无穷安能免于悔欤谋国者当知所计矣
　　象曰泽中有火革君子以治歴明时
　　此象传言变革之道莫大于明时也孔子释革象曰兑泽之中而有离火水决则火灭而火受其变矣爲革之象也君子体之以天道人事关乎四时乃变革之大者于是制爲歴书设占歩之法以推天象运行之度立布算之术以察气机旋转之变一一理防以明乎四时使晦朔望各因其序分至啓闭不愆其期将在上者得以敬天勤民在下者得以因时趋事岂非革道之至大者乎按尧典首命羲和敬授人时圣门之论为邦亦必以夏时为先时若是其重也凡民之生因天之时以兴地之利不明其时则民不知所兴作是无以爲生卽无以爲民也何以成三才之道乎君子体革之要务于此可见矣
　　初九巩用黄牛之革象曰巩用黄牛不可以有爲也此一爻是示初以固守之义爲妄动者戒也巩固也黄牛之革取坚固之义周公系革初爻曰变革之事大矣必有其时有其应而后可初九虽有阳刚之才然当革之初时犹有待上无正应事不我任若违时拂势而遽言变革是不失之躁妄卽失之勉强岂计之得乎初惟安常守分无所变更以不妄革为中不强革爲顺持之甚坚而守之甚固象犹巩用黄牛之革然此处革初之善道也孔子释初象曰初之固执其守如此岂当革而不革乎特以所处之时非有爲之时所居之势非得爲之势断之以义知其不可有爲也知其不可爲而不为此其爲中顺之守而无轻动之失矣按国家之患好大喜功轻言变革每由于新进生事之人三代而下若贾生本王佐之材然当遇主之初立谈俄顷不度时势遂欲变法尽弃其旧而新是图论者谓才有余而识不足卒为时所忌嫉不得竟其用此爻之垂戒诚有以夫
　　六二已日乃革之征吉无咎象曰已日革之行有嘉也此一爻是言能愼于用革斯行无不利也已日犹言姑停一日再加详审之意周公系革二爻曰六二柔顺中正上应阳刚之君体顺则无违悖以持其理中正则无偏蔽以审其机且才足有为权能任事可以革矣然革乃大事非得已者化可更而无以善治则不容遽更变可通而无以宜民则未可轻变必从容详愼至于已日而后革之如是而征行从五以革则去故以图新上可利国下可便民吉且无咎矣孔子释二象曰时事之当革者革而不当难乎其有嘉也必已日而后革其愼重如此以是而行则弊无不去治无不新是为有嘉而宜征耳按人臣不当爲革之先必上下信从而后可言革故卦曰已日乃孚此则曰已日乃革者言乎君之革不避艰难旣革之已日而始孚臣之革不敢创造旣信之已日而后革也此二之从五以行革道爲能敬愼而无失欤
　　九三征凶贞厉革言三就有孚象曰革言三就又何之矣
　　此一爻是言善革者当戒其躁动而贵详审也周公系革三爻曰九三过刚不中居离之极恃才任智不加详愼此非善于革者也以是征行一以急躁为之则事有不通人有不信贻天下之害而凶矣卽使革所当革亦不免矫枉太过徒滋纷扰虽贞而亦危厉之道也然于时当革所患者惟不能审耳诚反其躁动而详审焉议革之言必深思熟虑至再至三而后成就则利害可否无不区画周详当乎事体合乎人情足以有孚而可革矣孔子释三象曰革之可疑者患乎未审也如革言至于三就则情理旣明致审之极无可复加而又何之焉葢未审则不可轻革旣审而犹不断则当革不革亦非处革之善道也可见图天下事者在乎谋成天下事者在乎断寡谋则轻以昧理少断则缓以失机凡事皆然况处革之时尤所当计者乎昔唐贞观之治革隋季之弊善谋而济之以能断天下称房杜焉三之三就而可革殆能兼之矣
　　九四悔亾有孚改命吉象曰改命之吉信志也
　　此一爻是言革道之善能见信于天下也周公系革四爻曰革道利贞九四居阴不正宜若有悔以其体居兑说有刚柔不偏之用又卦已过中値水火变革之时旣有其德又遇其时是以变而得中革无不当而悔可亾也然其所以能当者要在处之以至诚必其所存止此忧民体国之心经营图度不由矫拂其有孚也早已见信于人至临时通变以之更改命令可以除前弊而収后效不惟悔亾亦且善治而得吉矣孔子释四象曰改命之吉者四之变革之志本在于福苍生而利天下则其诚恳无私因时顺理有不敢轻革而又不得不革者使上下乐从固已昭然共信其志也又何疑改命之吉乎此见事防当变革之日时势两难每多因循坐视皆避悔之一念萌之也经权常变苟能自信其心一出于大公至正卽可信于天下后世古之人所以定大防决大疑而中外安之若行所无事者惟此而已矣
　　九五大人虎变未占有孚象曰大人虎变其文炳也此一爻是言革道之极盛以见其成功之大也周公系革五爻曰九五阳刚中正以大人之德为革之主顺天人以改革则其存于中者有自新新民之极而其见于世者有创制立法之猷于是礼明乐备治定功成焕然一新于天下象犹虎之变而文明之有赫也然所以致此者岂易得哉世防当极敝之日非更化不足以善治吾惟经纶素裕实有其可通变宜民者则虽未占决而天下之人久已信从不待已日而始有孚矣孔子释五象曰大人御世制作一新惟其未革之先诚信畜于中至旣革之后文章焕于外皇猷帝治炳然可观象之爲虎变也非德位兼隆之大人乌足以当此按革必取于孚信者不信则不从也自三至五皆言有孚三议革而后孚四有孚而后改至九五之孚过化存神不但无议革之言亦不待改命之志积之久而发之大所谓杀不怨利不庸迁善而不知革之道斯极至矣理本于自新而効极于新民帝德王功之盛孰有加于此哉
　　上六君子豹变小人革面征凶居贞吉象曰君子豹变其文蔚也小人革面顺以从君也
　　此一爻是言革道之大成当静正以守其终也面犹向革面言易向也周公系革上爻曰上六革道已成当继体守文之日化行俗美在君子渐渍于文敎迁善日新光辉外见如豹文之变然在小人亦慑服于王章畏威远罪遵道遵路而革面易向也当此之时治道极隆岂复有加哉若更有所征行好大喜功适足以啓纷更之弊是为已甚而不免于凶惟居贞静正率由旧章与天下相安于无事乃可得吉革道之不可过也如此孔子释上象曰君子豹变非润饰于其外也道德积中英华发外由其养之旣粹而文自蔚然可观也小人革面虽未必中心能革而奉法禀令易向知方亦且效顺以从乎君上也合言之道德一而风俗同革道不于此大成乎夫天下事始则患其难革已革又患其难守故三之征凶戒于未革之先上之征凶戒于旣革之后总见变革之大非圣人所得已也丁宁告戒始终愼重固知开创难守成尤不易有周之文武不可无成康有汉高不可无文景久安长治其在斯乎
　　【防下离上】
</div>
    <div class="pagination">
<a href="日讲易经解义_page14.html">上一页</a><span>...</span><a href="日讲易经解义_page10.html">10</a><a href="日讲易经解义_page11.html">11</a><a href="日讲易经解义_page12.html">12</a><a href="日讲易经解义_page13.html">13</a><a href="日讲易经解义_page14.html">14</a><span class="current-page">15</span><a href="日讲易经解义_page16.html">16</a><a href="日讲易经解义_page17.html">17</a><a href="日讲易经解义_page18.html">18</a><a href="日讲易经解义_page19.html">19</a><a href="日讲易经解义_page20.html">20</a><span>...</span><a href="日讲易经解义_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
