<!DOCTYPE html>
<html>
<head>
    <meta charset="UTF-8">
    <title>大易择言 - 第 45 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 45 页/共 61 页</h1>
    <div class="content">　　【辨正】平庵项氏曰卦辞为艮其背传为艮其止晁氏説之曰传亦当为艮其背自王弼以前无艮其止之説今案古文背字为北有讹为止字之理
　　【余论】问艮之象何以为光明朱子曰定则明凡人胷次烦扰则愈见昏昧中有定止则自然光明庄子所谓泰宇定而天光是也
　　象曰兼山艮君子以思不出其位
　　【辨正】
　　折中曰案思不出位诸家皆作思欲不出其位思字不甚重今观咸卦云贞吉悔忘憧憧往来朋从尔思而夫子以何思何虑明之则此思字葢不可略
　　愚案　折中以为当重思字最是葢山者不动之物艮之象也人心之好动莫如思然思者人所不能无圣人欲人当其境则有思过其境则无思思不出其位此君子慎思之学所以象艮也○思犹言念虑也
　　【存疑】伊川程子曰君子观艮止之象而思安所止不出其位也位者所处之分也万事各有其所得其所则止而安若当行而止当速而乆或过或不及皆出其位也况逾分非据乎
　　建安邱氏曰凡人所为所以易至于出位者以其不能思也思则心有所悟知其所当止而得所止矣
　　初六艮其趾无咎利永贞
　　【正义】伊川程子曰六在最下趾之象趾动之先也艮其趾止于动之初也事止于初未至失正故无咎也然柔处下当止之时也行则失其正矣隂柔患其不能常也不能固也故戒以利在常永贞固则不失止之道也
　　云胡氏曰事当止者当于其始而止之乃可无咎止于始犹惧不能止于终而况不能止于始者乎初六隂柔惧其始之不能终也故戒以利永贞欲常乆而贞固也
　　象曰艮其趾未失正也
　　【正义】会稽虞氏曰动而得正故未失正也【勤而得正则止矣】白云郭氏曰趾初象也动莫先于趾止于动之先则易而止于既动之后则难传言未失正者止于动之先未有失正之事也
　　六二艮其腓不拯其随其心不快
　　【辨正】愚案本卦以形体取象二正属腓腓随足而动者也足欲行则腓不能独止六二止于非所当止之地动被牵引而无以自救故曰不拯其随如是而求快于心不可得矣此非艮之羙者也旧説似误
　　【存疑】伊川程子曰六二居中得正得止之道也上无应援不获其君矣三居下之上成止之主乃刚而失中不得止之宜刚止于上非能降而下求二虽有中正之徳不能从也二之行止系乎所主非得自由故为腓之象股动则腓随动止在股而不在腓也二既不得中正之道拯救三之不中虽咎不在已然岂其所欲哉故其心不快
　　紫阳朱子曰六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也此爻占在象中下爻放此
　　象曰不拯其随未退听也
　　【辨正】愚案不拯其随则柔将妄行而不可止矣柔之妄行以不能退而听命于刚之故故曰未退听也
　　【存疑】紫阳朱子曰三止乎上亦不肯退而听乎二也九三艮其限列其夤厉熏心
　　【正义】紫阳朱子曰限身上下之际即腰胯也夤膂也九三以过刚不中当限之处而艮其限则不得屈伸而上下判隔如列其夤矣危厉熏心不安之甚也
　　【通论】童溪王氏曰九三下体之终也以上下二体观之则交际之地也故曰限夫人之身虽有体节程度然其脉络血气必也周流防通曽无上下之间故能屈伸俯仰无不如意而心得以夷然居中今也艮其限而有所止焉则截然不相关属而所谓心者其能独宁乎故曰厉熏心
　　云峯胡氏曰寂然不动者心之体二之艮其腓失之狥物感而遂通者心之用三之艮其限失之絶物
　　杨氏文源曰此爻是恶动以为静而反至于动心者葢心之与物本相聨属时止而止时行而行则事应于心而心常泰然有意絶物则物终不可絶而心终不可静矣
　　象曰艮其限危熏心也
　　【正义】东谷郑氏曰三虽止而不与物交而其危则实熏心
　　也
　　何氏元子曰以强制故危熏心艮限者强制之谓也
　　六四艮其身无咎
　　【正义】山阳王氏曰履得其位止求诸身得其所处故不防
　　于咎也
　　紫阳朱子曰以隂居隂时止而止故为艮其身之象而占得无咎也
　　【通论】安定胡氏曰人之体统而有之则谓之一身分而言之则腰足而上谓之身六四出下体之上在上体之下是身之象也夫人患不能止其身今能止之得其正使四肢不妄动故无咎也
　　敬庵呉氏曰视听言动身之用也非礼勿视听言动艮其身也时止而止故无咎若艮限则一于止是犹絶视听言动而以寂灭为道者矣
　　折中曰案此爻不言艮其背者葢艮其背则不获其身矣不获其身者忘也若艮其身则能止而未能忘也然止者忘之路故其占亦曰无咎
　　象曰艮其身止诸躬也
　　【正义】衡水孔氏曰止诸躬也者躬犹身也明能静止其身
　　不为躁动也
　　六五艮其辅言有序悔亡
　　【正义】泉峯龚氏曰艮其辅非不言也言而有序所以为艮
　　也
　　谷氏拙侯曰止在言前非出口方思止也然有序为止止亦非缄黙之谓也
　　【辨正】愚案集解有序作有孚亦通
　　【存疑】伊川程子曰五君位艮之主也主天下之止者也而隂柔之才不足以当此义故止以在上取辅义言之
　　象曰艮其辅以中正也
　　【正义】伊川程子曰五之所善者中也艮其辅谓止于中也言以得中为正止之于辅使不失中乃得正也
　　余氏子华曰言不妄必当理唯有中徳者能之
　　【辨正】愚案中正当作正中而正字当作止字葢传写之讹
　　以韵叶之可见
　　上九敦艮吉
　　【正义】伊川程子曰九以刚实居上而又成艮之主在艮之终止于至坚笃者也敦笃实也居止之极故不过而为敦人之止难于乆终故节或移于晚守或失于终事或废于久人道之所同患也上九能敦厚于终止道之至善所以吉也六爻之徳唯此为吉
　　紫阳朱子曰以阳刚居上之极敦厚于止也
　　象曰敦艮之吉以厚终也
　　【正义】伊川程子曰天下之事唯终守之为难能敦于止有
　　终者也上之吉以其能厚于终也
　　秋山王氏曰徳愈厚而止愈安是止之善终者也其吉可知
　　【通论】云峰胡氏曰敦临敦复皆取坤土象艮山乃坤土而隆其上者也其厚也弥固故其象为敦其占曰吉艮之在上体者凡八而皆吉













　　大易择言卷二十七
　　钦定四库全书
　　大易择言卷二十八
　　上元程廷祚撰
　　【艮下巽上】
　　渐女归吉利贞
　　【正义】紫阳朱子曰渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也
　　【通论】云峯胡氏曰咸取女吉取者之占也渐女归吉嫁者之占也然皆以贞艮为主艮止也止而説则其感也以正是为取女之吉止而巽则其进也以正是为女归之吉
　　【余论】安定胡氏曰天下万事莫不有渐然于女子尤须有渐何则女子处于闺门之内必须男子之家问名纳采请期以至于亲迎其礼毕备然后乃成其礼而正夫妇之道君子之人处穷贱不可以干时邀君急于求进处于下位者不可謟谀佞媚以希髙位皆由渐而致之乃获其吉也
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　【正义】伊川程子曰如渐之义而进乃女归之吉也谓正而有渐也渐进之时而隂阳各得正位进而有功也以正道而进可以正邦国至于天下也凡进于事进于徳进于位莫不皆当以正也上云进得位往有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有困穷也
　　【辨正】紫阳朱子曰之字疑衍或是渐字
　　愚案之进王辅嗣解作之于进也亦通
　　象曰山上有木渐君子以居贤德善俗
　　【正义】伊川程子曰山上有木其髙有因渐之义也君子观渐之象以居贤善之德化美于风俗人之进于贤德必有其渐习而后能安非可陵节而遽至也在已且然教化之于人不以渐其能入乎移风易俗非一朝一夕所能成故善俗必以渐也
　　缙云冯氏曰居积也徳以渐而积俗以渐而善内卦艮止居徳者止诸内也外卦巽入善俗者入于外也体艮以居徳体巽以善俗
　　紫阳朱子曰二者皆当以渐而进
　　初六鸿渐于干小子厉有言无咎
　　【正义】伊川程子曰渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可为渐矣行而以时乃所谓渐渐进不失渐得其宜矣六居初至下也隂之才至弱也而上无应援以此而进常情之所忧也君子则深识逺照知义理之所安时事之所宜处之不疑小人防子唯能见已然之事从众人之知非能烛理也故危惧而有言葢不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣
　　紫阳朱子曰鸿之行有序而进有渐干水涯也始进于下未得所安而上复无应故其象占如此而其占则为小子厉虽有言而于义则无咎也
　　【辨正】愚案干水厓也鸿方次于水厓言欲进而有待也小子未成人之名人之托始于此大有所待而后进于壮盛此危而未安之时也故曰小子厉身之所处既未能安则疑谤之生非所能免然能不失其所止以待时而无茍进之愆则无咎之道也旧解未能明确
　　【通论】资州李氏曰鸿随阳鸟喻女从夫卦明渐义爻皆称
　　焉
　　慈湖杨氏曰进欲其知时故以鸿为象进欲其渐故以干磐陆木陵为象
　　象曰小子之厉义无咎也
　　【正义】伊川程子曰在义理实无咎也
　　六二鸿渐于磐饮食衎衎吉
　　【正义】伊川程子曰二居中得正上应于五进之安裕者也但居渐故进不速磐石之安平者江河之濵所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也
　　紫阳朱子曰磐大石也渐逺于水进于干而益安矣衎衎和乐意六二柔顺中正进以其渐而上有九五之应故其象如此而占则吉也
　　象曰饮食衎衎不素饱也
</div>
    <div class="pagination">
<a href="大易择言_page44.html">上一页</a><span>...</span><a href="大易择言_page40.html">40</a><a href="大易择言_page41.html">41</a><a href="大易择言_page42.html">42</a><a href="大易择言_page43.html">43</a><a href="大易择言_page44.html">44</a><span class="current-page">45</span><a href="大易择言_page46.html">46</a><a href="大易择言_page47.html">47</a><a href="大易择言_page48.html">48</a><a href="大易择言_page49.html">49</a><a href="大易择言_page50.html">50</a><span>...</span><a href="大易择言_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
