<!DOCTYPE html>
<html>
<head>
    <meta charset="UTF-8">
    <title>周易辑闻 - 第 11 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易辑闻 - 第 11 页/共 33 页</h1>
    <div class="content">　　艮为山坤为地山亦地也名异而体不殊故曰附清气升为天浊气降为地地以厚载山又附而益之冝乎所宅者安凡为人上者能厚下则可以安宅矣世之剥下以厚已者方侈然人上以为有泰山之安不知积怨稔衅君子视之其危甚于泰山之压是剥人秪以自剥耳
　　剥不利有攸往【剥普卜反击而取之】
　　一阳处于上众隂从下剥之故卦名剥
　　阳处极上前则欲进莫可后则羣小见迫将何往之能利
　　剥剥也柔变刚也不利有攸往小人长也顺而止之观象也君子尚消息盈虚天行也【陆徳明作顺而止无之字如此则但眀两卦之徳不见君子观象以止小人之义】
　　以剥训剥犹以巽释巽为其不可以他释也而郭京欲云剥剥落也殊为未然诗八月剥枣为自我剥彼诗桑之未落为彼自衰落剥有以隂剥阳之义落则不可以训剥也一阳本在初今初上互易柔遂变刚而居之有五隂剥一阳之象焉圣人于否言小人道长于剥直言小人长者否之时君子小人之钧等其所长者小人之道耳剥之时君子小人众寡夐殊之长盛有不可御故圣人直言其不复言其道其不利有攸往冝矣然小人岂终于不可御哉为卦艮坤胥遇坤顺也艮止也盍亦观象以求止之之义乎治滔天之水者必先防其流絷逸鞅之马者必稍辟其锐善御小人者亦唯顺其方张之势静处事外不轻攸往以存其在我使小人逡循敬视而不敢迫乃可徐止其进傥不量力度时冒然与角必将摧折败北尚安能止之邪或曰治小人而痛斥之犹虑突如其来乃今委曲愞懦若此岂不滋蔓草而致难图邪曰逆其初至而屏絶之圣人于姤言之矣盖消息盈虚迭为伏天道之行也乡者阳息而隂消今者阳消而隂息乡者阳盈而隂虚今者隂盈而阳虚君子尚此倚伏之理故为顺而止之之方非姑息也非养奸也一阳无恙来复于是而基焉不然并与一阳而剥之君子之道不几于熄乎圣人忧深思逺权时施冝之道俗人鄙见何足语此
　　初六剥牀以足蔑贞凶
　　诗载寝之牀卫瓘抚晋武之牀曰此座可惜牀者人所安也下卦为牀初为极下于牀为足蔑文云人劳则蔑然
　　初虽在极下然变刚而夺之位以成剥者此爻也牀之可安足承之也今剥其足牀不复安虽未切君子之身而君子之道已蔑然矣能无凶乎
　　剥牀以足以灭下也
　　灭下释以足之义非释蔑贞灭尽也隂剥阳而尽其下也马虞训蔑为无谓无正也在下之阳可以暂无若正其可无乎以无训灭则近训蔑则不可
　　六二剥牀以辨蔑贞凶
　　案文庚象脐而辛承庚故辛象股然辛实无股之象又辡皮缅反辠人相与讼也不取两股之义又辨蒲苋反从辡从刀以刀可判物故释为判而郑氏谓足上称辨近膝之下屈则相近申则相逺故谓之辨辨分也与文之义殊唯崔憬云辨当在笫足之闲牀梐也黄云牀箦也要之四云剥肤则三以下皆为牀二不必以人身为象以画求牀之形当是足之上栈之下二少髙于足有辨之象若箦则三当之二居足栈之闲牀去其辨不唯不安且将有倾覆之虞二亦言蔑贞凶亦谓身虽未凶而正道已凶此圣人敎人以先几之见惧君子忽视于剥辨之时不豫为剥肤之防也
　　剥牀以辨未有与也
　　以位应则五为贯鱼之君以爻比则三不同剥阳之志剥而止于辨者以未有与之同心未能骤进而剥君子之肤也
　　六三剥之无咎
　　三在剥之时而独不剥阳故不言牀
　　三体柔而位刚应乎上九不同乎剥阳故得免剥庐之咎程氏以吕强有之信然
　　剥之无咎失上下也
　　羣隂皆志于剥阳三处其中独与众违则失上下之交矣三以失上下而无咎犹坤以丧朋而有庆也
　　六四剥牀以肤凶
　　四为据牀之人故云肤亦以象柔
　　剥浸髙而至此则及人之肤乌乎而不凶肤且剥矣于正道可知
　　剥牀以肤切近灾也
　　隂剥阳之牀我则据之可谓切近冝其有灾圣人作易盖以与民同患学者学易贵于知几辟咎今而有及肤之灾者居位然也不知先几适居其位切近而致灾悔将何及或曰四之切近者六三也三既云剥之无咎四宁有切近之灾曰三之无咎专指一爻四之切近通三隂以言剥义各不同
　　六五贯鱼以宫人宠无不利
　　鱼隂物亦众多之象贯鱼象四隂在下为五所贯宫人隂也不言女妇者以隂居五位犹嫔御在王宫故曰宫人
　　一阳在外自五以下皆隂爻几于无阳矣故爻辞特言宫人以明君位其致辩于君臣之际严甚天地之间不能无隂犹王宫之内不能无嫔御成周之时以时叙进于王所九嫔掌之御叙于王之燕寝女御掌之隂礼有敎妇职有敎妇学有教禁令政法肃乎有序故险陂私谒不得行而家宁乂今者羣隂虽盛大君以贯鱼者贯之则骈首而不乱以宠宫人者宠之则不及政事彼不能为吾害小人亦得庇其身是君子小人无不利也后世妃嫔与政巷职擅权率贻国家之祸小人亦受诛夷则无一而利唐上官婉儿其尤也
　　以宫人宠终无尤也
　　承天宠所以待君子宫人宠所以待小人宠及小人始若未善顺而止之终则无尤凡要终而言者皆教人以谨始乃足爻辞未足之旨
　　上九硕果不食君子得舆小人剥庐
　　硕大也果木之实阳之象果生于木末又为上之象剥所不及人不得而食故曰不食阳下视羣隂为舆盖阳所乗以行隂仰视一阳为庐盖隂所入而处此爻为艮止之主一阳岿然在上足以止羣隂之进不为其所剥乡之不得据牀以安者今可乗隂以为舆矣上本隂之位为阳所据羣隂至此犹穷人无所归小人之排摈君子果何利哉
　　君子得舆民所载也小人剥庐终不可用也
　　羣隂为民君子乡止于上今将反动而为复犹万民载之君子利有攸往也小人始焉欲剥君子之牀卒也自剥其庐乃知小人之奸终不可用鱼出水则死隂过五则剥庐圣人立象以尽意其隠而显如此
　　【震下坤上】
　　于卦变为坤重震于爻变为一阳卦变之始
　　初为复之主二下于初而复四应于初而复三与初同体而复五厚于初而复上则迷而不复凡卦虽以反对胥从然此二卦必先剥而后复则阳复之义可见盖必有剥也而后有复或以复先之则此义不明故知卦序必有妙理何可强立议论指摘卦中一二字牵合以求通
　　雷在地中复先王以至日闭关商旅不行后不省方坤为地震为雷雷本在地中仲春之月奋豫而出及声伏藏乃复其本至日今厯家冬至之日也关者关门在国门之外成周则司关职之掌征几之事商者商贾旅者行人省方者循守也六隂六阳周流于一之闲消息盈虚理固若此然扶阳抑隂尤因时而加谨至日穉阳微而未强先王必培防凝固以助其长盛勿使蚤泄而夭阏之故仲夏则门闾无闭纵阳而畅之也至日则闭关商旅不行后不省方蓄阳以壮之也月令曰君子齐戒处必掩身身欲宁去声色禁耆欲安形性此君子体隂阳以养身者上言商旅下言省方故举后以别之
　　复亨出入无疾朋来无咎反复其道七日来复利有攸往
　　阳自下而上则为剥今由上反下复居其所故卦名复阳在剥则穷今复则道亨出乎剥入乎复无有为吾疾者不特一阳为尔自此阳刚引如朋斯来皆无悔咎圣人非若游子悲故乡以归旧巢为喜也一反一复悉由乎道自是为临为泰而天下受阳刚之福矣七日者爻之数地载神气阳本在下进而为师为谦为豫为比为剥则六爻六日矣反而为初复其本处凡七爻故曰七日乾坤之策当期之日以一策为一日此则以一爻为一日焦赣分卦直日之法盖窃取于此卦之辞言亨言无疾又言利有攸往圣人喜阳刚之复故大书特书不一书亨指来复之初攸往指既复之后
　　复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　阳至上而极非反则动无所之今反艮之止为震之动犹且体坤之徳而以顺行盖初复之刚精锐勇往况乎众刚朋来动易决裂剥之小人自觉气象之日消方潜谋隂计为报复之图傥君子逆理而行则小人将伺隙而起复之亨未可保也圣人即是以二字眀其指趣因继之以辞其示人者明矣圣人于蛊于剥于复皆言天行者终始消息盈虚来复皆天行之常人力有不能及自一阳而浸长涂辙甚寛歩骤无碍固将无往而不利者天地之大徳曰生天地之心生生不穷而已雨露之润泽雪霜之肃杀而功以成此天地之迹也于何而见其心五隂为剥幸存一阳今者来复生意于是仍在自此而生生不穷天地之心岂不于斯可见乎诸家七日之大同小异或主稽览图以卦气起中孚冬至后七日复始直日故云七日或主辟卦以剥渉坤六爻至复初凡七爻故云七日或谓自五月至十一月日行七舍欲见阳长之速故变月言日三说实皆未然卦气起中孚之谬已于六日七分论辩之此不再述辟卦虽直其月之中气犹与杂卦参错于诸月之闲十月中气坤止直六日七分其后未济蹇颐中孚继之而始至复凡五卦渉三十日不得云七日也易中凡言往来者皆止以本卦六爻上下论未尝旁及他卦变月称日其说尤舛或曰剥之一阳势必变而成坤何为一阳不尽剥乃得来复邪曰剥复二卦圣人专指一阳反复为言一阳至上极矣反而为复则复之初即剥之上也譬之木果生意宿于本根渐升而为榦为枝为叶为华为实生意遂藏于其中及乎坠地因复生其生者非他有生意也即在上之实也岂此实剥尽其生意别附之他物以生邪或曰剥复言一阳之反复夬姤非一隂之反复乎何为不言复而言姤曰泰之三与上固已言隂之复矣姤卦以隂遇阳为义者主阳也
　　初九不逺复无只悔元吉
　　祗诸家音义颇多唯韩氏字音祈义训大九家广雅字作防义训多
　　剥上之阳才反即复可谓不逺矣天命之性万善皆具违则咎复则免逺而后复其悔必大不逺而复虽咎亦鲜傥既复之后不再有失进进不已则元吉自我得矣子曰顔氏之子其殆庶几乎有不善未尝不知知之未尝复行卒成亚圣元吉也
　　不逺之复以修身也
　　易用之筮则吉凶夙定可以前知恐惧修省不与存焉圣人有忧之故辞本之人事爻辞益畅其旨释彖释爻则一切断以道徳性命虽无筮可也阳刚反动固不逺而复学者有过不复则违道日逺故隂阳则有反复违道者无自复之理圣人恐学者以为凶极必反吉殃甚必复祥肆然逞欲不知反身修徳故断之以修身之说谓当体不逺之义为修身之法人谁无过唯在毫稍差觉之必早念虑或邪闲之毋缓微过遄复间不容发是之谓修身如或贰过惮改湏臾不复则理欲之间有介然者而性与习逺矣既逺而后警悟不唯悔吝且多其用力亦难
　　六二休复吉
　　休美也
　　初不逺复而吉二以近于初而美复而有美宜其吉也
　　休复之吉以下仁也
　　初九仁人在下位而未达六二居臣位之正知初为仁人以身下之胥观为善于复为美是以致吉
　　六三频复厉无咎
　　频数也三为震动之极故曰频厉危也即人心惟危之危
　　三体既柔而好动得一善不能拳拳服膺而又失之身在复时失而又知复者也当频复之际出入于善恶之闲不亦危乎傥能自危终于必复亦可以无咎善补过也
　　频复之厉义无咎也
　　人唯恐不知复耳使能知复何咎之有圣人虑人以频复自危而画于复故特以无咎开其改过之门盖曰频失而频复观其迹则危揆其义则无咎虽危也不犹愈于迷复者乎
　　六四中行独复
　　四居五隂之中故曰中他隂不应初唯四应之故曰独四渐逺于初宜不能复而与初徳位俱应能择善而行独复于善也四之独复则他隂盖有不能复者矣
　　中行独复以从道也
　　从道谓应初九也四不能自复必因诸人盖以从道也自昔人品唯中才为多以其可上可下凡好善好暴之殊唯上之表仪是从五隂之时一君子虽在下位犹能化六四之从道况大人在上之时乎
　　六五敦复无悔
　　敦厚也与临上六义同
　　五去初益逺未必知复固应有悔能因四之应初又从而附益之厚于复者也故可无悔
　　敦复无悔中以自考也
　　考察也五之于初非比非应以居位之中卓然有见自察其处身之理故能内厚于初也中之可贵如是夫
　　上六迷复凶有灾眚用行师终有大败以其国君凶至于十年不克征
　　迷隂晦之象天灾曰灾人祸曰眚坤众用师之象十年数之终
　　上去初最逺又为重隂宜乎迷而不复凶与灾眚且并至于吾前已则不明弗克自反乃行师以伐人之国唯有大败凶于其身而已句践栖于防稽卧薪尝胆出入必以败告犹十年生聚十年敎训而后足以沼吴而雪耻傥上六大败而犹不悔艾十年虽久亦不克征以复已之雠大哉复乎不逺而复匹夫可以为亚圣可惧哉迷乎灾败逺至十年而未已过逺而不复故歳久而犹凶百尔君子可不监诸
　　迷复之凶反君道也
　　复道之贤伏而在下六五居中而内厚于贤者此君道也上六反是乌乎而不凶剥上九穷而反则元吉复上六穷而反则大凶反一也而吉凶异者道与失道之殊耳故曰反复其道
　　【震下干上】
　　于卦变为干重震于爻变为二隂爻卦初三互易而变此卦以初之刚动为主然下卦尚于动上卦戒于动故初徃吉二利徃三得牛四正固不动则无咎五应则疾上行有眚
　　天下雷行物与无妄先王以茂对时育万物
　　干为天震为雷故曰天下雷行震之动有以出入为义者有以威为义者有以行为义者此则义取于行雷出地奋初之雷行则轰鍧东西靡有定所斯时也阳气毕达万物与之无妄先王体之以对时育物盖奉天时之政也茂盛也月令春三月之政可以槩见
　　无妄元亨利贞其匪正有眚不利有攸往
　　震由干索动则合干故卦名无妄
　　动与天合理应大亨然干有性情犹曰利贞况震之动吉凶悔吝由是而生焉安得不利于正乎不然则眚且随至其于往也将何所利
　　无妄刚自外来而为主于内动而健刚中而应大亨以正天之命也其匪正有眚不利有攸徃无妄之往何之矣天命不祐行矣哉
　　卦由变九三之刚自下卦之外来居于初为震之主于下卦之内此以爻变释卦动而不健其动易辍动而健动乃不息刚既动矣动而不息矣或恣睢妄行则必失其正故圣人即九五以示训谓以九五之刚中能应六二之柔中则虽健而不过于躁是大亨而行之以正固天之所命也不然天且不祐伥伥何之诸卦具元亨利贞者凡七自干外皆以宜释利以正释贞至此卦则繇辞亦以匪正反覆致戒于以知圣人作易取义井然不紊学者特未之思耳
　　初九无妄往吉
　　诸卦爻辞所举卦名有取名之义者有纪卦之时者此卦特纪其时耳故曰吉曰灾曰疾曰眚皆系名以纪时如曰无妄则诚诚则有吉而已安得有他繇言不利有攸往而初爻言往吉二言利有攸往者卦爻之取义不同也卦之不利由于匪正若震为长男初为震主有不动动合乎干如是而往吉固冝尔无妄初九与升初六取义略同
　　无妄之往得志也
　　阳在下者必升乎上况干父在上乎故当无妄之时动而上往则可得复升之志以得志为吉也升初六曰上合志也其义同得与合微有优劣无妄阳而升隂也
　　六二不耕获不菑畬则利有攸往
　　二为田耕垦治也获刈稻也一曰菑新田也三曰畬熟田也二不耕而获不菑而畬则盖有为之耕且菑者矣樊世谓王猛曰吾辈耕之君食之邪此可槩见不耕获之义
　　六二隂柔本不能动以九五刚中应之故亦利往以从乎五犹之农夫不必勤耕而获其成不必劳始而为其终若是乃可有所往不然而强欲耕菑则质弱智昏动皆舛谬畬获其可得乎不耕不菑犹坤之先迷获畬犹坤之后得主此乃得所依托因人成事者也迁史作无望谓无所期望而有得焉者岂亦有见于此欤
　　不耕获未富也
　　力穑而后有秋既不能耕冝其未富不耕不菑爻辞为隂柔言之也若君子则嫌于因人成事不复自强为善故以未富儆之未富非不富之比傥能自强则富有矣释辞为君子言之也不然必贻不稼取禾之讥
　　六三无妄之灾或系之牛行人之得邑人之灾
　　灾自外来者也或者不知主名疑辞也牛柔顺之物隂之象六本在初今动而居三为行人邑内也本爻之人也
　　三本刚位今六居之是三失其刚为六所得也六非意而得牛三不虞而有灾适当其时则然尔
　　行人得牛邑人灾也
　　牛必有主而或系焉行人偶过而攘之彼牛主者必索诸邑人之家而邑人受诘索之灾矣
　　九四可贞无咎
　　贞固也不动之象
　　卦虽以刚动为义然上卦纯阳动无所之与初敌应动必有咎唯可贞固以自守咎乃得免
　　可贞无咎固有之也
　　初之刚自外而来四之刚乃其固有因其固有而固其守斯无咎之道欤
　　九五无妄之疾勿药有喜
</div>
    <div class="pagination">
<a href="周易辑闻_page10.html">上一页</a><span>...</span><a href="周易辑闻_page6.html">6</a><a href="周易辑闻_page7.html">7</a><a href="周易辑闻_page8.html">8</a><a href="周易辑闻_page9.html">9</a><a href="周易辑闻_page10.html">10</a><span class="current-page">11</span><a href="周易辑闻_page12.html">12</a><a href="周易辑闻_page13.html">13</a><a href="周易辑闻_page14.html">14</a><a href="周易辑闻_page15.html">15</a><a href="周易辑闻_page16.html">16</a><span>...</span><a href="周易辑闻_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
