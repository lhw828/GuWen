<!DOCTYPE html>
<html>
<head>
    <meta charset="UTF-8">
    <title>易俟 - 第 21 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易俟 - 第 21 页/共 29 页</h1>
    <div class="content">　　莱按古之以兵攻小人者身败而国亦亡故曰穷
　　利有攸往刚长乃终也
　　莱按一阳之复利有攸往矣至夬而往将长而为六阳也故曰刚长乃终
　　象曰泽上于天夬君子以施禄及下居德则忌
　　云上于天则泽不及下泽上于天则天之所以泽万物者决矣君子观泽决于上而注下之象则施布其禄以及于下也居者积而不流之谓若史所谓竒货可居之居是所忌也【集中溪张氏隆山李氏】
　　初九壮于前趾往不胜为咎
　　云峯胡氏曰夬五阳由四阳之壮而成故初与三犹存壮之名而初象又与壮同壮之初而壮于趾征凶有孚夬之初而壮于前趾往不胜宜矣夬五阳一隂君子岂不足以胜小人然居下用壮固有不胜之理不可不戒
　　莱按夬初之咎视壮初之凶有间矣此四阳五阳之别也
　　象曰不胜而往咎【叶九】也
　　诚斋杨氏曰胜在往先者胜往在胜先者负况不胜在往先者乎故周公言往不胜而孔子断之曰不胜而往咎也　潜斋胡氏曰京房欲去恭显而卒困于恭显刘蕡欲去宦官而卒困于宦官皆不胜而往之咎也
　　九二惕号莫夜有戎勿恤【莫音暮】
　　本义九二当决之时刚而居柔又得中道故能忧惕号呼以自戒备而莫夜有戎亦可无患也
　　莱按惕号告君子决小人之道也有戎勿恤坚君子决小人之心也裴晋公之平蔡可谓莫夜有戎而勿恤者
　　象曰有戎勿恤得中道【叶斗】也
　　程传莫夜有戎可惧也勿恤者处之善也唯得中道故知惕惧而有戒备也
　　九三壮于頄有凶君子夬夬独行遇雨若濡有愠无咎【頄永反】
　　本义頄颧也九三当决之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合乎上六如独行遇雨至于若濡而为君子所愠然终必能决去小人而无所咎也温峤之于王敦其事类此
　　象曰君子夬夬终无咎【叶九】也
　　莱按有凶以事言无咎以理言周公曰有凶孔子不言有凶周公曰无咎孔子曰终无咎其劝君子决小人之义明矣
　　九四臀无肤其行次且牵羊悔亡闻言不信【臀徒敦反次七私反且七余反姤卦同】
　　西溪李氏曰四与上同在君侧位望已重无意除乱欲止则众阳并进于下势不得安故臀无肤欲往则与上六同事心不能断故其行次且四若能让羣阳以进而已随其后如牵羊然则悔可亡然四不中正非能决者虽闻此言亦必不信
　　象曰其行次且位不当【平声】也闻言不信聪不明【叶芒】也莱按四当多疑之位故犹豫不决不能决去小人如王莽乱政孔光忧惧不知所出之类故圣人深恶之
　　九五苋陆夬夬中行无咎【苋闲辨反又胡练反】
　　莱按隂者阳之所求也卦惟一隂而五比之又兊体善説窃据髙位虽五以阳刚中正居尊位未能毅然决而去之也苋陆程子曰马齿苋曝之难干感隂气之多者东谷郑氏曰商陆也善蔓刈之复生象小人之难絶也夬夬勉之也中行戒之也正其罪而决之合乎中行之道何咎之有
　　象曰中行无咎中未光也
　　莱按中未光者暴君心之非也如唐文宗与训注同谋以诛宦官岂得谓之光乎
　　上六无号终有凶
　　本义隂柔小人居穷极之时党类已尽无所号呼终必有凶也　厚斋冯氏曰易于剥见剥一阳之易于夬见决一隂之难盖君子明白洞达难进易退而小人绸缪固结麾之不去也
　　象曰无号之凶终不可长也
　　莱按小人得志之时气焰薰灼若有不可败之势然无终不败者故周公曰终有凶孔子曰终不可长快之也圣人爱君子故戒之于其始圣人恶小人故快之于其终
　　【巽下干上】
　　程传姤序卦夬决也决必有遇故受之以姤姤遇也一隂始生于下隂与阳遇也故为姤
　　莱按天道不能有阳无隂人道不能有君子无小人易之为书也虽致谨于消长往来之机而由姤至剥由复至夬皆示人随时善处之方未敢轻言去小人也合而观之姤之一隂包之而已遯之二隂逺之而已否之三隂避之而已观之四隂化之而已剥之五隂宠之而已复之一阳脩身而已临之二阳感之而已泰之三阳外之而已壮之四阳往焉而已夬之五阳决之而已十卦之中惟五阳一隂方敢言决而尚有惕号之厉则小人岂易去哉
　　姤女壮勿用取女【姤古豆反取七喻反】
　　中溪张氏曰姤一隂方生始与阳遇而遽曰女壮何也盖隂阳往来机不容息未有剥而不复者亦未有夬而不姤者夫一隂方决于上而一隂已生于下阳不期隂之来而与之邂逅故名曰姤自姤已往为遯为否为观为剥为坤皆初六之为也非女壮而何女壮则男弱故以勿用取女戒之也　诚斋杨氏曰隂阳之相为消长如循环然剥者阳之消然剥极为复不旋踵而一阳生夬者隂之消然夬极为姤不旋踵而一隂生当一阳之生也圣人未敢为君子喜必曰朋来无咎言一阳未易胜五隂也当一隂之生也圣人已为君子忧遽曰女壮言一隂已有敌五阳之志也既曰女壮又曰勿用取女申戒五阳勿轻一隂之微而亲防之也
　　彖曰姤遇也柔遇刚也
　　李氏元量曰夬之一隂不为主者隂往而穷也故曰刚决柔姤之五阳不为主者隂来而信也故曰柔遇刚月建一隂月曰防賔则隂为主而阳已为之賔矣莱按复一阳姤一隂往来消息不可无也圣人于一阳生曰反一隂生曰遇内阳外隂之义着矣
　　勿用取女不可与长也
　　莱按天地有气运圣贤有补救女方壮也又复取之是长其壮也故彖曰勿用
　　天地相遇品物咸章也刚遇中正天下大行【叶杭】也莱按坎险难之卦圣人发出天险地险王公设险一种道理以尽险之义姤隂生之卦圣人发出天地相遇刚遇中正一种道理以尽遇之义而易无剰义矣天地相遇坤之初六变干之初九也刚遇中正二五之应也天地不遇则品物何由而章君臣不遇则治化何由而行隆山李氏曰一隂生于五月品物咸章时也
　　姤之时义大矣哉
　　涑水司马氏曰姤遇也世之治乱人之穷通事之成败不可以力致不可以数求遇不遇而已舜遇尧而五典克从百揆时序禹稷臯陶遇舜而六府三事允治地平天成不然则泯泯于众人之中后世谁知哉姤之时义大矣【莱按司马公辞枢宻而居洛下亦不遇于时也故发斯义使不遇宣仁太后少许多功业矣】
　　象曰天下有风姤后以施命诰四方
　　中溪张氏曰风者天之号令所以鼓舞万物命者君之号令所以鼓舞万邦人君尊居九重与民无相遇之事唯王言一布则万国快覩而君民之心始遇矣
　　初六系于金柅贞吉有攸往见凶羸豕孚蹢躅【柅乃履反又女纪反蹢直益反躅直録反】
　　程传姤隂始生而将长之卦隂长则阳消制之当于微而未盛之时柅止车之物金为之坚之至也止之以金柅而又系之使不得进则阳刚贞正之道吉也使之有所往则渐盛而害于阳是见凶也羸豕孚蹢躅圣人重为之戒言隂虽甚微不可忽也豕浮躁之物羸弱之豕虽未强猛然其中心在乎蹢躅蹢躅跳踯也隂微而在下可谓羸矣然其心常在乎消阳也制之于微则无能为矣【莱按初之吉凶程传戒君子也本义戒小人也童溪王氏曰初六爻词已设吉凶两端戒君子矣然虑之也深又设羸豕孚蹢躅之象使君子不以一隠之微而忽之也从戒君子是】
　　中溪张氏曰初六取象非一于本爻观之则曰豕于二四观之则曰鱼于九五观之则曰大抵皆取隂物而在下之象
　　莱按姤之初夬之上也方决于上旋生于下可畏也
　　象曰系于金柅柔道牵【叶巡】也
　　汴水赵氏曰小人柔邪佞媚引类呼俦其牵连而不絶犹之丝也柅以运篗篗以系丝愈繁而愈不穷一隂初生固渐进而必壮九二系之终不能出弥纶范防之外金柅之喻取象甚精柔道牵之词释象甚白
　　九二包有鱼无咎不利賔
　　中溪张氏曰鱼隂物之美者指初六也初与四为正应鱼本四之有也今九二先与初遇以阳纳隂包而有之则二为主而四为賔矣此岂四之利乎故曰不利賔
　　莱按初四正应而二近也遂舍四遇二见隂之不正也初四之有也二有之则四无之矣二之利四之不利也
　　象曰包有鱼义不及賔也
　　中溪张氏曰当遇之时二近四逺一隂不能兼二阳揆之于义则不及賔矣本义若不制而使遇于众则为害广矣与孔子义不及賔之象不合
　　九三臀无肤其行次且厉无大咎
　　莱按朱子之释臀无肤其行次且也曰居则不安行则不进是也姤夬之反也姤之三夬之四也皆曰臀无肤其行次且何哉夬一隂在上四目覩其恶而比肩事主居则不安也下三阳将进而决之四迟疑犹豫其行次且也如王莽将簒孔光忧惧不知所出也姤一隂在下将盛而消阳三不能居而制之又不能行而逺之危道也如伾文用事韦执谊曰我軰尚可在此位乎臀无肤之义也王安石叅政司马温公归洛下其行次且之反也何以无大咎也三与初非比非应也
　　象曰其行次且行未牵【叶巡】也
　　莱按行未牵咎三也曷言乎咎三也可以行也而次且焉是以咎也
　　九四包无鱼起凶
　　临川吴氏曰初者四之正应而为二所得故二之包有鱼而四之包无鱼也已之正应与他人遇犹男之失其配君之失其民也何言起凶也程子曰民心既离难将作矣
　　象曰无鱼之凶逺民也【逺袁万反】
　　本义民之去已由已逺之
　　九五以杞包含章有陨自天
　　莱按姤主一隂爻中曰豕曰鱼曰皆隂象也杞朱子曰髙大坚实之木也五以刚中之君制在下初生之一隂譬之以髙大坚实之木而包柔蔓之亦甚易矣而含晦章美何哉盖一隂之生良非偶然乃造化消息之机自天而降者也易中隂居阳曰含章又臣道也五君位以阳居阳而曰含章于以知天命之难回而一隂之可畏也双湖胡氏曰九五本飞龙在天之主自干之初阳变而为隂则潜龙变为羸豕一小人之进局面顿更事体大异重烦诸君子包制而九五至于包含章聼自天之有陨可畏哉
　　象曰九五含章中正也有陨自天志不舎命也
　　莱按九五也而含章焉其不得不然乎非中正之德不能有此学问也舎去声读天地有气数帝王有补救五之志未肯安之于命而听隂之长也
　　上九姤其角吝无咎
　　莱按角者上之象争之义也上以刚居姤之极不能如二之系五之包以制小人致相争鬬君子之羞也然邪正不并立君子与小人争讵可咎乎干至上而亢坤至上而战皆穷也姤上之吝亦由于穷
　　象曰姤其角上穷吝也
　　【坤下兊上】
　　程传萃序卦姤者遇也物相遇而后聚故受之以萃
　　萃亨王假有庙【假更白反】
　　莱按萃者涣之反也涣言王假有庙萃亦言王假有庙何哉盖人心既散而祖考之精神不可不聚人心既聚而祖考之精神转可或散乎西溪李氏曰宗庙者人心所系武王伐商载主而行髙祖初兴立汉社稷皆以系人心也
　　利见大人亨利贞
　　程传人聚则乱物聚则争非大人治之则萃所以致争乱也萃以不正则为苟合安得亨乎故利贞
　　用大牲吉利有攸往
　　童溪王氏曰损之时二簋可用享则萃之时用大牲非吉与剥之时不利有攸往萃之时有攸往非利与
　　彖曰萃聚也顺以说刚中而应故聚也【说音恱】
　　莱按顺以恱上下一心也刚中而应君臣一德也曰故聚不如是不聚也
　　王假有庙致孝享也
　　临川吴氏曰致者极尽孝享之道乃能萃已散之精神也
　　利见大人亨聚以正也
　　汴水赵氏曰九四近在君侧当三隂之涂为三隂者宜上萃于五以臣萃君斯为得正
　　用大牲吉利有攸往顺天命也观其所聚而天地万物之情可见矣
　　临川吴氏曰物聚人聚而众多之时祭者宜盛居者宜往此皆顺天道之自然也
　　象曰泽上于地萃君子以除戎器戒不虞【上时掌反】
　　汴水赵氏曰水聚则决必有以防之水乃潴人聚则乱必有以制之人乃定除戎器戒不虞居不忘危所以保其聚也
　　初六有孚不终乃乱乃萃若号一握为笑勿恤往无咎莱按初之孚孚四耶孚五耶曰孚五其不终也不终于四耶不终于五耶曰不终于五曷言乎孚五也曰比之初孚五萃之初亦孚五矣比何以有终而萃不终也曰比一阳受五隂之比无贰其权者萃二阳受四隂之萃君弱臣强比之初无应萃之初应四也四正应也曷言乎乱也曰大尊王之义也彖传曰利见大人亨聚以正也聚于君为正聚于臣为乱也犹頥之上九六三其正应也而孔子曰道大悖所以严君臣之分谨谄附之防岂得以正应之故失尊王之义耶儒者拘正应之説谓初不终于四而志乱妄聚夫卦惟二阳不聚于四则聚于五五君也岂聚于君为乱耶呜乎惑已当是时强臣擅政知有四而不知有五若呼号党类以聚于五则一握为笑曷笑乎笑其不达时务也惟勿恤其笑往萃于五则无咎也
　　象曰乃乱乃萃其志乱【叶舜】也
　　汴水赵氏曰位本应四义当萃五去就两难决择靡定则志乱也志乱此孚之不终萃之不正也
　　六二引吉无咎孚乃利用禴【禴羊畧反】
　　莱按初之孚不终应四也二之孚用禴应五也二中正其孚五也不忧其变矣然当此之时羣隂多萃于四为二者当晓以尊王大义引之共萃于五吉而无咎之道也萃之时用大牲者胡取乎用禴之义也人君孤立于上分愈尊诚愈隔矣东坡曰尊卑濶絶上下之情疎礼节繁多君臣之义薄此圣人取象于用禴为利之意与
　　象曰引吉无咎中未变【叶鬓】也
　　莱按初之不终则初变矣二以中故能不变曰未变亦防防乎为四所变矣强臣擅政危矣哉
　　六三萃如嗟如无攸利往无咎小吝
　　建安丘氏曰萃初三两隂皆萃四者圣人不欲其以不正相萃故于初曰乃乱乃萃于三曰萃如嗟如深戒夫四之不可萃也又皆断以往无咎之辞欲其舍四而萃五也以正相聚何咎之有
　　莱按三何为而嗟也欲萃于五为四所隔故萃如而嗟如徒嗟无益往而萃五则无咎也然楚囚对泣亦小羞矣圣人于二曰引于初于三皆曰往其勉人遵王之义深矣
　　象曰往无咎上巽也
　　未详
</div>
    <div class="pagination">
<a href="易俟_page20.html">上一页</a><span>...</span><a href="易俟_page16.html">16</a><a href="易俟_page17.html">17</a><a href="易俟_page18.html">18</a><a href="易俟_page19.html">19</a><a href="易俟_page20.html">20</a><span class="current-page">21</span><a href="易俟_page22.html">22</a><a href="易俟_page23.html">23</a><a href="易俟_page24.html">24</a><a href="易俟_page25.html">25</a><a href="易俟_page26.html">26</a><span>...</span><a href="易俟_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
