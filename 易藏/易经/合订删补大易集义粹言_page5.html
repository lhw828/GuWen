<!DOCTYPE html>
<html>
 <head>
  <meta charset="utf-8"/>
  <title>
   合订删补大易集义粹言 - 第 5 页/共 65 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   合订删补大易集义粹言 - 第 5 页/共 65 页
  </h1>
  <div class="content">
   伊川先生曰坤道至柔而其动则刚坤体至静而其徳则方动刚故应干不违徳方故生物有常隂之道不唱而和故居后为得而主利成万物坤之常也含容万类其功化光大也主字下脱利字坤道其顺乎承天而时行承天之施行不违时賛坤道之顺也【易传】○禹不矜不伐至柔也然乃见刚徳○至大至刚以直此三者不可阙一阙一便不是浩然之气如坤所谓直方大是也但坤卦不可言刚言刚则害坤体然孔子于文言又曰坤至柔而动也刚方即刚也门人因问见李吁録明道语中却与先生説别解至刚处云刚则不屈则是至刚已带却直意又曰以直道顺理而养之则是以直字连下句在学者着工夫处説却先生曰先兄无此言便不讲论到此旧尝令学者不要如此编録才听得转动便别旧曽看只有李吁一本无错编者它人多只依説时不敢改动或脱忘一两字便大别李吁却得其意不拘言语往往録得却是不知尚有此语只刚则不屈亦未稳当【杨遵道録】横渠先生曰屈信动静终始各自别今以刚柔言之刚何当无静柔何尝无动坤至柔而动也刚则柔亦有刚静亦有动但举一体则有屈信动静终始干行不妄则坤顺必时也○效法故光【并易传】
　　白云郭氏曰坤虽以柔静为主苟无方刚之徳不足以含光大后得主而有常矣含万物含也化光光大也所谓其静也翕其动也辟也然而要坤之至以顺承天而行以时而已此重明卦彖之意【易説】
　　汉上朱氏曰至柔至静者坤之体也动而刚方者坤之用也方亦刚也以其不可易言之谓之方其体则坤用则随干观其所动而坤之顺徳见矣含万物而生之者隂含阳也曰天郁化精地隠魄荣隠所谓含万物也及其化生品物咸章保厥昭阳坤道乃光坤之光即干之光大也曰天出于无畛熿熿出于无垠熿熿所谓化光也坤道至矣一言可尽其顺矣乎天动地随其行有时故承天而时行【易传】
　　新安朱氏曰坤至柔刚方释牝马之贞也方谓生物有常后得主而有常程传曰主下当有利字含万物而化光复明亨义坤道其顺乎复明顺承天之义此以上申彖传之意【本义】○问坤至柔而动也刚至静而徳方程传云坤道至柔而动则刚坤体至静而徳则方柔与刚相反静与方疑相似何也先生曰静无形方有体方谓生物有常言其徳方正一定确然不易而生物有常也静言其体则不可得见方言其徳则是其着也○坤至柔而动也刚坤只是承天如一气之施坤则尽能发生承载非刚安能如此○未有干行而坤止此説是且如干施而坤不应则不能生物既防生物便是动若不是它健后如何配干只是健得来顺坤以简能坤最省事更无劳攘也即承受那干底生将出来它生将物出来便见得是动隂若只是一个顺如何配阳而生物【并语録】
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不蚤辩也易曰履霜坚冰至盖言顺也
　　伊川先生曰天下之事未有不由积而成家之所积者善则福庆及于子孙所积不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辩之于蚤不使顺长故天下之恶无由而成乃知霜冰之戒也霜而至于【一无于字】冰小恶而至于【一无于字】大皆事势之顺长也【易传】康节先生曰渔夫谓樵夫曰人之所谓亲莫如父子也人之所谓疏莫如路人也利害在心则父子过路人逺甚父子之道天性也利害或夺之已非天性者矣夫利害之移人如是之深也可不慎乎路人之相逢则过之固无相害之心焉无利害在前故也有利害在前则路人与父子又奚择焉路人之能相交以义又何况父子之亲乎夫义者让之本也利者争之端也让则有仁争则有害何相去之逺也尧舜亦人也桀纣亦人也人与人同而仁与害异尔仁因义而起害由利而生利不以义则臣弑其君者有焉子弑其父者有焉岂若路人之相逢一日而交袂于中逵者哉【邵子外书】
　　横渠先生曰余庆余殃百祥百殃与中庸必得之义同善者有后不善者无后理当然其不然者亦恐迟晚中闲譬之瘠之或秀腴之或不秀然而不直之生也幸而免遇外物大抵适然耳君子则不恤惟知有义理【易説】
　　白云郭氏曰坤之初六非积善之象而文言先及积善者因明善不善皆在所积知不善之不可积则善为可积矣圣人贵夫蚤辩者虑驯致之易长耳所以坤之徳以柔而刚静而方为至盖非刚非方则一于顺皆驯致之道必不能蚤辩故也【易説】汉上朱氏曰善不善之报必有余者驯而不已积之既乆则末流必多乾坤是也家言臣子也坤积至五子弑父臣弑君离日坎月自下而进非一朝一夕之故其所由来者渐矣辩之不蚤其祸至此矧不辩乎先儒尝以乾坤论之谓君子之道有时而消于是有隂化阳灭者矣然而复出为震者余庆之不亡也小人之道有时而消于是有阳息隂尽者矣然而极姤生巽者余殃犹在也观诸天道月之生死晦尽而生明既满而或亏先儒余庆余殃之论为不诬矣是故有虞之子不肖而陈齐永祚商辛之后有国而禄父再亡【易传】
　　新安朱氏曰古字顺慎通用案此当作慎言当辩之于微也【本义】○隂阳皆自微至着不是隂便积着阳便合下具足此处亦不説这个意履霜坚冰只是説那微时便须着慎来所以説盖言慎也由辩之不蚤辩李光祖云不蚤辩它直到得郎当了却方辩刬地激成事来此説最好【语録】
　　东莱吕氏曰坤之初六一隂始生之时圣人所以发明见微知著之理大抵善者阳之类恶者隂之类也凡小人女子皆是隂之类初六一隂初生初长之时在人一身论之则邪志初萌之时在天下时势论之则小人女子初生初长之时当其初生初长正如九月肃霜去坚冰之时甚逺然而履霜须便知坚冰之必至须是蚤为之戒象曰履霜坚冰隂始凝也驯致其道至坚冰也履霜时隂始凝聚大抵邪心恶念与小人女子之类不可使凝聚将萌将长时便斩絶消荡才凝聚便渐渐驯致直至坚冰地位欲观此爻须看履字盖才踏便觉也看得履字则非心邪念发时便觉看得凝字则非心邪念便须消散看得驯字则知履霜坚冰势所必至臣之于君子之于父本是至亲至义至于弑君弑父时虽甚恶人安能一日做成皆由渐渐养成积乆贯熟然后有弑君弑父之事使辩之蚤何由至此所以几微之间十分当辩辩之不蚤便是弑君弑父之渐易曰履霜坚冰至盖言顺也此一句尤可警非心邪念不可顺养将去顺养去时直至弑父与君如饮酒初时一两杯顺而不止必至沈湎杀身如鬭殴初时只是忿疾若顺忿疾将去必至操刀杀人今世俗所谓纵性者即顺之谓也在大有所谓遏恶扬善在损所谓君子以惩忿窒欲不顺之之谓也大抵非心邪念若顺将去何所不至惩治遏絶正要人着力【易説】○积善之家必有余庆积不善之家必有余殃善如何得积恶如何得不积肉羶则蚁集醯酸则蚋聚若胸中有容着善处善自然积胸中无容着恶处恶自然不积履霜坚冰至盖言顺也大抵恶念恶事最不可顺它譬如忿怒若顺将去必至于杀人饮酒若顺将去必至于沈湎【纪闻】
　　直其正也方其义也君子敬以直内义以方外敬义立而徳不孤直方大不习无不利则不疑其所行也明道先生曰学者不必逺求近取诸身只明人理敬而已矣便是约处易之乾卦言圣人之学坤卦言贤人之学惟言敬以直内义以方外敬义立而徳不孤至于圣人亦止如是更无别途【吕与叔束见録】○孟子曰仁也者人也合而言之道也中庸所谓率性之谓道是也仁者人此者也敬以直内义以方外仁也若以敬直内则便不直矣行仁义岂有直乎必有事焉而勿正则直也夫能敬以直内义以方外则与物同矣故曰敬义立而徳不孤○敬以直内义以方外合内外之道也释氏内外之道不备者也【并刘绚师训】○敬义夹持直上达天徳自此○古之人耳之于乐目之于礼左右起居盘盂凡杖有铭有戒动息皆有所养今皆废此独有理义之养心耳但存此涵养意乆则自熟矣敬以直内是涵养意言不庄不敬则鄙诈之心生矣【并李吁师説】
　　伊川先生曰直言其正也方言其义也君子主敬以直其内守义以方其外敬立而【一作则】内直义形而【一作则】外方义形于外非在外也敬义既立其徳盛矣不期大而大矣徳不孤也无所用而不周无所施而不利孰为疑乎【易传】○敬以直内有主于内则虚自然无非僻之心如是则安得不虚必有事焉须把敬来做件事着此道最是简最是易又省工夫为此语虽近似常人所论然持之【一本有乆字】必别○有言未感时知如何所寓曰操则存舍则亡出入无时莫知其乡更怎生寻所寓只是有操而已操之之道敬以直内也○帅气者在志养志者在直内切要之道无如敬以直内○人心不能不交感万物亦难为使之不思虑若欲免此【一本无此四字】唯是心【一作在人】有主如何为主敬而已矣有主则虚虚谓邪不能入无主则实实谓物来夺之今夫瓶甖有水实内则虽江海之浸无所能入安得不虚无水于内则停注之水不可胜注安得不实大凡人心不可二用用于一事则它事更不能入者事为之主也事为之主尚无思虑纷扰之患若主于敬又焉有此患乎所谓敬者主一之谓敬所谓一者无适之谓一且欲涵泳主一之义一则无二三矣【一作不一则二三矣】言敬无如圣人之言【一无圣人之言四字】易所谓敬以直内义以方外须是直内乃是主一之义至于不敢欺不敢慢尚不愧于屋漏皆是敬之事也但存此涵养乆之自然天理明○敬只是主一也主一则既不之东又不之西如是则只是中既不之此又不之彼如是则只是内存此则自然天理明学者须是将【一本无此字】敬以直内涵养此意直内是本○主一无适敬以直内便有浩然之气浩然须要实识得它刚大直不习无不利【并入闗语録】○问人有专务敬以直内不务方外何如曰有诸中者必形诸外唯恐不直内内直则外必方【周行已録】○问敬义何别曰敬只是持己之道义便知有是有非顺理而行是为义也若只守一个敬不知集义却是都无事也且如欲为孝不成只守着一个孝字须是知所以为孝之道所以侍奉当如何温清当如何然后能尽孝道也又问义只在事上如何曰内外一理岂特事上求合义也○问人敬以直内气便能充塞天地否曰气须是养集义所生积集既乆方能生浩然气象人但看所养如何【并刘元承手编】○中心斯须不和不乐则鄙诈之心入之矣此与敬以直内同理谓敬为和乐则不可然敬须和乐只是中心没事也○敬以直内则须君则是君臣则是臣凡事如此犬小大直截也【并吕与叔东见録】○君子慎独敬以直内义以方外所以为克己复礼也克己复礼则事事皆仁故曰天下归仁焉【李吁师説】○坤六二文言云云坤道也诚为统体敬为用敬则内自直诚合内外之道则万物流形故义以方外【朱公掞问学拾遗】○敬以直内义以方外与徳下孤一也为善者以类应有朋自逺方来充之至于塞乎天地皆不孤也【防氏拾遗】○心敬则内自直【胡氏拾遗】○敬立则无妄无妄则礼也【语解】横渠先生曰敬以直内则不失于物义以方外则得已敬义一道也敬所以成仁也盖敬则实为之实为之故成其仁【易説】
　　上蔡谢氏曰释氏所以不如吾儒无义以方外一节义以方外便是穷理释氏却以理为障碍然不可谓释氏无见处但见了不肯就理诸公不须寻见处但且敬与穷理敬以直内义以方外然后成徳故曰不孤【语録】
　　广平防氏曰多识前言往行而考古以验今者学也耳目不交于物而悉心以自求者思也思则知敬以直内而中有主学则知义以方外而外有主【语解】
　　山杨氏曰易曰君子敬以直内义以方外夫尽其诚心而无伪焉所谓直也若施之于事则厚薄隆杀一定而不可易为有方矣敬与义本无二所主者敬而义则自此出焉故有内外之辨其实义亦敬也故孟子之言义曰行吾敬而已【京师语録】兼山郭氏曰慎独之道何为哉君子敬以直内义以方外其如斯而已矣何谓敬主一之谓敬何谓主一孟子曰必有事焉之谓也必有事焉则上天之载可以驯致之也【中庸解】
　　和靖尹氏曰黄缨问庸言之信庸行之谨与直方大为轻重相反荅云造次颠沛必于是非圣人孰能知此○又寛问易称义以方外先生曰此须以体用言之便分明敬义本体也直其内也方其外也方只是用又谓是直方大足以尽地道后数日寛再问寛近日思此意恐不得分作三字説义理如何先生请设喻寛曰至如火才见火明照热皆具矣何必分先生曰是也寛一日又问寛以谓顺理为直不易为方先生首肯先生令再喻曰如见水便清润流【并语録】
　　白云郭氏曰直以言六二之正也方以言六二之义也以敬为正而直内尽处中之道矣又以义而方外是以能居兴事造业之任也直内则中立不倚君子所以正其心方外则和而不流君子所以措诸事业内外并立则大徳不孤矣虞舜夔夔斋栗直内之敬也温恭允塞方外之义也五典克从百揆时叙无所往而不利故不疑其所行也【易説】汉上朱氏曰敬者操持其诚心而弗敢失也二动以直敬以直内也直内言内省不疚其理直也方者义之不可易也有所不为有所不行也二往之五义以方外也诚者合内外之道内直外方敬义立矣敬义立则相应相与其徳不孤放诸四海而准以直方大也爻动为行巽为不果二动震见巽伏不习无不利则不疑其所行也上曰中则直此言直其正何也曰正而不中者有矣中则正矣【易传】新安朱氏曰直其正此以学言之也正谓本体义谓裁制敬则本体之守也直内方外程传备矣不孤言大也疑故习而后利不疑则何假于习【本义】○敬以直内义以方外直是直上直下胸中无纎毫委曲方是割截方整之意○问敬以直内义以方外曰説只恁地説须自去下工夫方见得是如此敬以直内是无纎毫私意胸中洞然彻上彻下表里如一义以方外是见得是处决定是恁地不是处决定不恁地截然方方正正须是自将去做工夫若实是把做工夫只是敬以直内义以方外八个字一生受用不穷○景绍问敬义之説荅曰敬是立己之本义是处事截然方正各得其宜道夫曰敬以直内义以方外莫是合内外之道否曰乆之则内外自然合又问敬以直内后便能义以方外还是更用就上做工夫曰虽是如此也须是先去敬以直内然后能义以方外○忠信所以进徳是干健工夫盖是刚健粹精兢兢业业日进而不自已如活龙然精彩气焰自有不可及者直内方外是坤顺工夫盖是固执持守依文案本底做将去所以为学者事也又云説易只是隂阳説乾坤只是健顺如此议论更无差错○问忠信所以进徳修辞立诚所以居业这是知得此理后全无走作了故直防恁地勇猛刚健做将去便是乾道资敬义夹持之功不敢有少放慢这便是坤道曰意思也是恁地但干便带了个知底意思带了个健底意思所谓进徳又是他心中已得这个道理了到坤便有个顺底意思便只蒙干之知更不説个知字只説敬义夹持做去底已后事○问敬以直内若无义以方外也不得然所谓义以方外者只是见得这个道理合当恁地便只斩截恁地做将去否曰见不分晓则圎后糊涂便不方了义以方外只那界限使分明四面皆恁平正○敬义只是一事如两脚立定是敬才行是义合目是敬开眼见物便是义○敬义夹持直上逹天徳自此表里夹持更无东西走作去处上面只有个天徳忠信所以进徳修辞立其诚所以居业者乾道也敬以直内义以方外坤道也只是健顺又曰非礼勿视听言动者乾道出门如见大賔使民如承大祭者坤道又曰但看进徳立诚是甚麽様强健○因説敬恕先生举明道语云敬义夹持直上达天徳自此今有一様人里面谨严外面却麤直有人外面恁地寛恕里面却都是私意了内外夹持如有一人在里面把住一人在门外把住不由它不上去○问君子敬以直内义以方外伊川谓主一之谓敬无适之谓一而不涵义之意则须于应事接物问无往而不主一则义亦在其中矣如此则当明敬中有义义自敬中出之意方好荅曰亦不如此説主一之谓敬只是心専一不以它念乱之每遇事只与至诚专一做去即是主一之义但既有敬之名则须是还它敬字既有义之名则须是还它义字二者相济则无失此乃理也若必欲并合谓义自敬中出则圣人何不只言敬字便了既又言义字则须与寻义字意始得○问坤六二直方大先生云伊川只管説圣人发明坤爻之义这个不是恁地圣人作易只是説这个道理合恁地人依得这个时便不习无不利这个便是就来占底人身上説○问至大至刚以直何以不言至直吕与叔云刚大二字意恐已足不须直字如合有直须略明三者之别则乃见不可阙之实不知此意何如窃谓以坤六二言之则敬以直内故行无不慊于心义以方外则无适而不宜敬义立而徳不孤则充塞乎天地之间所以为大也大也者道之体也三者阙一则不足为浩然之气矣先生曰直方大是坤六二之三徳敬以直内义以方外敬义立而徳不孤是以人体之之事犹元亨利贞干之四徳而文言又以君子体仁以下之事明之也浩然之气乃天地之正气至大至刚以直是其本然之体段养而无害则塞乎天地敬义立而徳不孤也然所谓塞乎天地亦全其本然之大而已盖气是有形体之物志至而气次焉犹干健而坤顺也【志干气坤】盖其徳与坤六二同其序不同者自观者而言则先见其大触之而后知其刚循之而后知其直自有者而言则直而方方而大坤爻本体有之者也孟子指以语人观之者也○道夫问前所説敬义诚者三今思之敬以直内义以方外是个交相养之理至于诚则合一矣先生曰诚则是实有此理如实于为敬实于为义皆是诚不诚则是无此所以中庸谓不诚无物因问旧尝闻有人问不诚无物先生荅曰秉彛不存谓之无人可也中和不存谓之无礼乐可也还是先生所言否曰不记有无此语只如此説也却无病○刘问敬以直内义以方外仁也如何这处便谓之仁曰防到私欲净尽天理流行处皆可谓之仁如博学笃志切问近思能如是则便可为仁如克己复礼亦是仁出门如见大賔使民如承大祭亦是仁居处恭执事敬与人忠亦是仁看从那路入做到极处皆是仁方未有事时只得説敬以直内若事物之来当辨别一个是非不成只管敬去敬义不是两事敬者守于此而不易之谓义者施于彼而合宜之谓【并语録】
　　隂虽有美含之以从王事弗敢成也地道也妻道也臣道也地道无成而代有终也
　　明道先生曰天地日月一般月受日光而不为之亏然月之光乃日之光也地气不上腾则天气不下降天气降而至于地地中生物者皆天气也唯无成而代有终者地之道也【刘絇师训】
　　伊川先生曰为下之道不居其功含晦其章美以从王事代上以终其事而不敢有其成功也犹地道代天终物而成功则主于天也妻道亦然【易传】
　　白云郭氏曰隂能含美则能从事盖坤之徳含为先也地道妻道臣道皆坤之道也无成代终含美俟用而已【易传】
　　汉上朱氏曰天地之间万物粲然而陈者皆阳丽于隂托之以为美者也阳尽则隂之恶毕见不能自美矣然隂虽有阳之美当含蓄之以从王事待时而发不有已也岂敢当其成功哉干巽从王事也地道无成顺天而行干知大始坤代有终自然之道也故臣终君之事妻终夫之事不言子者臣子一也【易传】
　　天地变化草木蕃天地闭贤人隠易曰括囊无咎无誉盖言谨也
　　明道先生曰或问如何斯可谓之恕心答曰充扩得去则为恕心如何是充扩得去底气象曰天地变化草木蕃充扩不去时如何曰天地闭贤人隠【上蔡语録】伊川先生曰四居上近君而无相得之义故为隔絶之象天地交感则变化万物草木蕃盛君臣相际而道亨天地闭隔则万物不遂君臣道絶贤者隠遯四于闭隔之时括囊晦藏则虽无令誉可得无咎言当谨自守也【易传】
　　横渠先生曰造化所成无一物相肖者以自知万物众多其实无一物无隂阳者以是知天地变化二端而已【正蒙】
　　上蔡谢氏曰或问忠恕答曰犹形影也无忠做恕不出来己所不欲勿施于人施诸己而不愿亦勿施诸人説得自分明恕如心而已恕天道也伯淳曰天地变化草木蕃是天地之恕天地闭贤人隠是天地之不恕朱问天地何故亦有不恕曰天无意天因人者也若不因人何故人能与天为一故有意必固我则与天地不相似【语録】
　　广平防氏曰盖言顺也言顺于势也葢言谨也言顺于命也坤至柔而动也刚至静而徳方则用顺亦必有所处如齐之田氏鲁之三桓晋之六卿其势之驯致必至于不可解夫胡可以用顺邪此初六之坚冰所以明用顺之弊也天地闭贤人隠则伏其身而弗见闭其言而不出藏其智而不发唯恐其不谨如乡邻有鬭者被髪缨冠而往救之则非所以为谨矣此六四之括囊所以明用顺之善也夫顺何尤哉顺性命之理而已苟顺性命之理安徃而不善【易説】
　　白云郭氏曰天地交感则贤人出而万物亨天地闭隔则贤人隠而万物不遂此自然之理非必天地不交否之时为然也君臣之道不合则为闭矣贤人之徳不彰则为隠矣括囊葢欲其自谨之耳【易説】
　　汉上朱氏曰泰之时天地变化草木亦蕃而况人乎否之时天地闭塞贤人亦隠而况草木乎三才一理也是故并言之括囊无咎非闭其言而不出葢言谨也谨者庄子所谓慎为善也隂进至三成否否泰反其类故其言如此【易传】
　　新安朱氏曰或问如干初九潜龙是象勿用是占辞坤六五黄裳是象元吉是占辞甚分明至若坤初六履霜坚冰至六二直方大不习无不利六三含章可贞或从王事无成有终上六龙战于野其血黄皆是举象而占意已见于象中此又别是一例如何先生曰象占例不一有占意只见于象中者亦自可见如干初九坤六五此至分明易见者如直方大惟直方故能大所谓敬义立而徳不孤六二有直方大之象占者有此徳而得此爻则不习而无不利矣言不待学习而无不利也故谓直方大为象不习无不利为占辞亦可然直方故能大故不习无不利象既如此占者亦不离此意矣六三隂居阳位为是隂带些阳故为含章之象又贞以守则为隂象矣或从王事者以居下卦之上不终含藏故有或时出从王事之象无成有终者不居其成而能有终也在人臣用之则为不居其成而能有终之象在占者用之则为始进无成而能有终也此亦占意已见于象中者六四重隂不中故有括囊之象无咎无誉亦是象中已见占意因问程易云六四近君而不得于君为上下间隔之时与重隂不中二説如何先生曰只是重隂不中故当谨宻如此【语録】
　　东莱吕氏曰天地变化草木蕃天地闭贤人隠人与天地万物同是一气泰则见否则隠犹春生秋落气至即应间不容髪初不待思虑计较也若谓相时而动则已作两事看所以独称贤人隠者盖众人强自隔絶故与天地之气不相通气至而觉者独贤人而已【纪闻】
　　君子黄中通理正位居体美在其中而畅于四支发于事业美之至也
　　伊川先生曰黄中文居中也君子文中而达于理居正位而不失为下之体五尊位在坤则唯【一作故唯】取中正之义美积于中而通畅于四体发见于事业徳美之至盛也【易传】○君子不成章不达易曰美在其中畅于四支成章之谓也【刘元承手编】
　　横渠先生曰正位居体所以应黄裳之美【易説】
　　广平防氏曰美在其中而畅于四支发于事业则周公其人也故曰公孙硕肤赤舄几几公之大美发于事业者既孙而不处其畅于四支者睟然见于动容周旋皆盛徳神明之容不可得而形容也徒见其赤舄几几而已赤舄几几四体不言而喻也○黄中通理者养徳性之源而通至理也正位居体者正为臣之位而居坤体也通理云者非谓其见彼也自见而已非谓其闻彼也自闻而已故宅于心者至虚而明居体云者处静而无倡也禀其令而已处顺而无作也续其终而已故守其身者至柔而恭内外交相养则美在其中粹然无疵矣故见于面盎于背施于四体四体不言而喻此畅于四支所以为美之至也致天下之大利成天下之大顺功髙而朝不忌任重而上不疑此发于事业所以为美之至也古之人有体是道者吾于周公见之矣周公既有大美而不居则所可得而形容者道徳之气神明之容而已故曰赤舄几几盖畅于四支者然也东人欲其留西人欲其归而名实孚于上下不可掩也故曰徳音不瑕盖发于事业者然也公之硕肤若是而不与有焉则其为美之至可知也坤之六二地逺于君诸侯之位也故言敬以直内义以方外而以其动者言之所以为大也六五地近于君公卿之位也故言黄中通理正位居体而以其静者言之所以为美也为臣之义于是两尽【并易説】
　　白云郭氏曰君子有至美之徳能通天下之理故可以正君之位居君之体而徳与位称也是以近而畅于四支大而发于事业见于四方万里之逺者无非在中之美徳也充之足以保四海是为美徳之至夫圣人治天下国家之道必本于正心修身之微是以六五君子之发于事业者盖由在中之美能通天下之理而已【易説】
　　汉上朱氏曰坤五黄中动而成坎传所谓坤之比也坎为通有美在中而通于理理者中正也天地万物之所共由者也通于理则大美具矣美在其中矣五君位六变九正位也正位而居坤体不失为臣之道黄裳也九五艮艮为手二五相易成震震为足畅于四支也巽为事业者事之成发于事业也诚则形形则不可掩故美在其中畅于四支发于事业通于理者无徃而不通其伊尹周公共伯和之事乎【易传】
　　新安朱氏曰黄中言中徳在内释黄字之义也正位言虽在尊位而居下体释裳字之义也美在其中复释黄中畅于四支复释居体【本义】○问黄裳元吉伊川解作圣人示戒并举女娲武后之事今考本爻无此象这又是象外立教之意否先生曰不晓这意若伊川要立议论教人则可去别处説不可硬配在易上説此爻何曽有这义都是硬入这意来説所以説得絮了因举邵溥【尧夫之孙】谓伊川因宣仁垂帘事有怨母后之意故此爻义特为它发固是它后生妄测度前辈然亦因此説而发也○问坤二五皆中爻二是就尽得地道上説五是就着见于文章事业上説否先生曰不可説尽得地道它便是坤道也二在下方是就工夫上説如不疑其所行是也五得尊位则是就它成就处説所以云美在其中而畅于四支发于事业美之至也【并语録】
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄伊川先生曰阳大隂小隂必从阳隂既盛极与阳偕矣是疑于阳也不相从则必战卦虽纯隂恐疑无阳故称龙见其与阳战也于野进不已而至于外也盛极而进不已则战矣虽盛极不离隂类也而与阳争其伤可知故称血隂既盛极至与阳争虽阳不能无伤故其血黄黄天地之色谓皆伤也【易传】
　　康节先生曰坤无一故无首干无十故无后所以坤当是得一半又曰东北非隂之位隂柔到此既防其朋自立脚不得必须归本位故终有庆又曰坤是柔顺故先迷而防朋然行故却得而有庆焉不可分为二今姑分以见其义
　　白云郭氏曰上六之战无龙以明之则不知其与阳战也为其嫌于无阳而言战也故称龙焉盖俱隂无战故也因其称龙故称血因其称血故称黄从其类而言此周公爻辞之大法也天而地黄盖天地隂阳两伤之意也【易説】
　　汉上朱氏曰月盛则掩日臣彊则疑君隂疑于阳必战十月纯坤用事而称龙者天地未尝一日而无阳亦未尝一日而无君子为其纯隂嫌于无阳也故称龙焉干在故也上六之动坤成干其体剥剥者复之反震变也十一月复复初九庚子子坎之位坎为血震为黄血幽隂也上六疑阳未离隂类故称血焉震者天地之一交天而地黄者坎中之阳黄者离中之隂天地之杂也其血黄者君臣相伤也虽欲力胜莫之助也故圣人于初六戒之上六则无及已郑本作为其兼于阳也故称龙焉或问初之四二之五三之上六爻反复相应何也曰京房所传世应也三画之卦一二三重为六爻四即初五即二上即三各以其类相应邵雍曰有变必有应也变乎内者应乎外变乎外者应乎内变乎下者应乎上变乎上者应乎下本乎天者亲上本乎地者亲下变之与应常反对也故卦一世者四应二世者五应三世者上应四世者初应五世者二应六世者三应在易言应者一十有九卦昔之言应如子太叔论迷复凶是也至虞翻始传其秘然未尽善系辞曰变动不居周流六虚上下无常则柔相易世应者相易之一也故曰两则化一则神【易传】
　　新安朱氏曰疑谓钧敌而无小大之差也坤虽无阳然阳未尝无也血隂属盖气阳而血隂也黄天地之正色言隂阳皆伤也○此以上申象传之意【本义】○或问坤卦纯隂不为无阳之説如何曰虽是十月为坤十一月为复然自小雪后其下面一画便有三十分之一分阳生至冬至方足得一爻成耳故十月谓之阳月葢嫌于无阳也自姤至坤亦然曰然则阳毕竟有尽时曰剥尽于上则复生于下其间不容息【语録】






　　合订删补大易集义粹言卷六
&lt;经部,易类,合订删补大易集义粹言&gt;
　　钦定四库全书
　　合订删补大易集义粹言卷七
　　头等侍卫纳喇性徳编
　　【震下坎上】
　　伊川先生曰屯序卦曰【一无曰字】有天地然后万物生焉盈天地之间者唯万物故受之以屯屯者盈也屯者物之始生也万物始生郁结未通故为盈塞于天地之间至通畅茂盛则塞意已矣天地生万物屯物之始生故继乾坤之后以二象言之云雷之兴隂阳始交也以二体言之震始交于下坎始交于中隂阳相交乃成云雷隂阳始交云雷相应而未成泽故为屯若已成泽则为解也又动于险中亦屯之义隂阳不交则为否始交而未畅则为屯在时则天下屯难未亨泰之时也【易传】
　　白云郭氏曰易为三才之书其言道则三才之道也天地人虽均为三才独人道杂而多端无天地之纯全故纯刚为干而尽天道纯柔为坤而尽地道至于人事不齐一卦不足以尽故自屯至未济共为人道以配乾坤是以诸卦所载人事为多而人道自此明矣然则人道以六十二卦而后能配乾坤所谓干以易知坤以简能欤【易说】
　　东莱吕氏曰屯者物之始生也始生必屯理也善端初发困于倾摇摧折而自画者岂知此哉【己丑课程】
　　屯元亨利贞勿用有攸往利建侯
　　伊川先生曰屯有大亨之道而处之利在贞固非贞固何以济屯方屯之时未可有所往也天下之屯岂独力所能济必广资辅助故利建侯也【易传】○处屯难而有致亨之道其唯贞固乎然能守正不变者鲜矣【师説杂编】
　　横渠先生曰勿用有攸往往则失其居矣【易说】
　　山杨氏曰屯极必亨故屯有亨之道元亨大亨也利贞利在正也与干四徳异矣勿用有攸往以初爻言也险在前屯难方生也遽而往则行险而犯难矣故曰勿用有攸往【易说】
　　白云郭氏曰天地无屯人与万物皆有之物之始生及其未亨之时皆屯也故为人道之始乾坤之四徳所以生万物而康屯者故屯有得于乾坤之四徳也然四徳非一于屯也屯之所得者屯之时屯之事而已观干之彖万物资始元也品物流形亨也各正性命保合太和利贞也是则天地之道始终在于万物而万物以人为首故屯为人道之始具四徳而继乾坤也人道始生而未成未可用有所往先于建侯者圣人配天地之徳生万物而康屯莫先此大公之道故也【易说】
　　五峰胡氏曰屯者盈也物之始生盈盈然皆有充满塞实之意及既生则发舒矣刚柔始交而难生震始交于下坎始交于中难屯未通畅也震为雷坎为水隂阳始交则勃郁为雷未为雨也震动坎陷二卦相重动乎险中也屯有大亨之道贞且固雷雨之动满盈也故勿用有攸徃则不失大亨之道矣方天下屯难之时纪纲未正法度未明岂独力所能济建侯广求辅忧勤不懈然后能济矣【易外传】
　　新安朱氏曰震坎皆三画卦之名震一阳动于二隂之下故其徳为动其象为雷坎一阳陷于二隂之间故其徳为陷为险其象为云为雨为水屯六画卦之名也难也物始生而未通之意故其为字象穿地始出而未申也其卦以震遇坎乾坤始交而遇险陷故其名为屯震动在下坎险在上是能动乎险中能动虽可以亨而在险则宜守正而未可遽进故筮得之者其占为大亨而利于正但未可遽有所往耳又初九阳居隂下而为成卦之主是能以贤下人得民而可君之象故筮立君者遇之则吉也【本义】○问取初九阳居隂下为成卦之主何也先生曰此象辞一句葢取初九一爻之义初九一爻葢成卦之主也一阳居二隂之下有以贤下人之象有为民归往之象【隂从阳也】故宜立君故象曰以贵下贱大得民也此意甚好因问程传只言宜建侯辅助如何先生曰易只有三处言利建侯屯两言之豫一言之皆言立君左氏分明有立君之说卫公子元遇屯则可见矣【但它又说名元是有元之象或问元者善之长曰公子元梦康叔谓己曰元康叔名之可谓长矣云云】○屯是隂阳未通之时蹇是流行至中有蹇滞困则穷矣【并语録】
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　伊川先生曰以云雷二象言之则刚柔始交也以坎震二体言之动乎险中也刚柔始交未能通畅则艰屯故云难生又动乎险中为艰屯之义○所谓大亨而贞者雷雨之动满盈也隂阳始交则艰屯未能通畅及其和洽则成雷雨满盈于天地之间生物乃遂屯有大亨之道也所以能大亨由夫【一无夫字】贞也非贞固安能出屯人之处屯有致大亨之道亦在夫【一无夫字】贞固也○上文【一有既字】言【一有夫字】天地生物之义【一有是以字】此言时事天造谓时运也草草乱无伦序昧防昧不明当此时运所宜建立辅助则可以济屯虽建侯自辅又当忧勤兢畏不遑宁处圣人之深戒也【并易传】蓝田吕氏曰屯者物始生而未达者也震欲动而坎难之抑郁而未达非大亨贞不足以济之勿用有攸往久之以有待也利建侯各付其所主也久之有待故满盈也各付其所主以经纶于草昧故不宁也
　　广平防氏曰屯宜建侯而不宁何也葢屯难未解方且急贤才以自助故分土锡圭以报有功而崇有徳又且与之戮力以济艰难故虽建侯而不宁也若豫之建侯则四方无虞五刑不用要当建诸侯以蕃屏王室而已以是建侯则宁矣武王归马放牛何不宁之有【易说】
　　山杨氏曰干一索而得震隂阳始交也坎在上难生也隂阳始交而未成泽坎之所以为难也震动而坎险动乎险中合二体言之也止乎险则蹇动乎险中则亨动有亨之道也葢险非可止之地止则终于陷而已矣故动乃亨也夫屯难之初上下无常分贵贱无定位非正也屯难平而后君君臣臣而天下治故曰大亨贞言亨而后贞也雷雨之动满盈则屯解而泽下流矣○天造草昧非寜居之时故宜建侯而不宁建侯所以自辅也使人各有主而天下定矣【并易说】
　　兼山郭氏曰屯者物之始生也草者之未齐昧者之未明勾者之未伸萌者之未达而有动乎险中之象终至于大亨贞也是以草者齐之昧者明之造物之始也建侯而不宁人伦之始也厥初生民无羽毛以蔽其身无爪牙以充其欲则必求其羣而比焉势又不足则必求其强且大者而比焉此后王君公之所由立也故后世有天下者必思屯之所以利建侯而不宁则知所以为治矣【易说】白云郭氏曰干刚坤柔至屯而始交交则人道乃着然纯隂疑于阳则战况刚柔之交能无难乎以是知人道之患与天地异故系辞言鼓万物而不与圣人同忧是圣人不能无忧也屯之时处险而不可动故言勿用有攸往屯者也而天下草昧圣人不得不动之时故言利建侯康屯之主也利建侯则动乎险中亦圣人所不得已也唯动则得天地大亨万物之贞道苟一于勿用有攸往则非康屯之主也雷雨之动满盈乎天地之间此天造草昧也建侯而不宁圣人法天而造草昧也圣人法天继天而造草昧此屯所以继乾坤之道也【易说】汉上朱氏曰自屯彖而下乃以卦变为象屯临之变自震四之五震者干交于坤一索得之刚柔始交也四之五成坎坎险难刚柔始交而难生也易传曰始交而未畅为屯在时则天下未亨之时此以震坎释屯之义也安乎险而不动与动乎险中不以正皆非济屯之道初九正也四之五得位大者亨以正而利也以天地观之刚柔始交郁而未畅雷升雨降其动以正则万物满盈乎天地之间有不大亨乎此以初九九五释元亨利贞也震雷也坎雨也兊泽上而成坎故为雨初九屯之主也初往之五行必犯难益屯而不能亨矣君子宜守正待时故勿用有攸往此言初九也天造之始草创昧人思其主能乗时众建诸侯使人人各归以事主虽有强暴谁与为敌哉四为诸侯九五在上六四正位分民而治建侯也虽则建侯而未始忘乎险难震为草干之始也坤为昧坎为劳卦故曰天造草昧宜建侯而不宁此再言初九九五也以卦气言之十月卦也太准之以礥或曰圣人既重卦矣又有卦变何也曰因体以明用也易无非用用无非变以乾坤为体则以八卦为用以八卦为体则以六十四卦为用以六十四卦为体则以卦变为用以卦变为体则以六爻相变为用体用相资其变无穷而乾坤不变变者易也不变者易之祖也所谓天下之动贞夫一也故曰刚柔相推变在其中矣系辞焉而命之动在其中矣又曰辞也者各指其所之考其所命之辞寻其辞之所指则于变也若辨白黒矣夫易之屡迁将以明道而卦之所变举一隅也推而行之触类而长之存乎卜筮之所尚者岂有既哉故在春秋传曰某卦之某卦者言其变也若伯廖举丰之上六曰在丰之离知庄子举师之初六曰在师之临其见于卜筮者若崔子遇困之大过者六三变也庄叔遇明夷之谦者初九变也孔成子遇屯之比者初九变也南蒯遇坤之比者六五变也阳虎遇泰之需者六五变也陈仲遇观之否者六四变也周官太卜掌三易之法其经卦皆八其别皆六十有四八卦谓之经则六十四卦为卦变可知故曰卦之所变举一隅也王弼尽斥卦变以救易学之失救之是也尽斥之非也【易传】
　　五峰胡氏曰秦暴既极而未息汉安方来而未定陈涉以匹夫首事出万死之计不畏狼秦动乎险中也诚有立为天下除残贼之志复立六国后于此有人正固其心为秦益敌以自辅助守正而不移则秦可灭时可治而天下之屯解矣自蕲至陈未逺也秦兵方强残贼肆行未艾也而遽王之示天下私无中正诚慤之心岂有大亨之道也傲长者而妻父去斩賔客而故人行听谗毁而诸将不亲附失建侯之义甚矣死于城父不保首领非不幸也勿用有攸往岂不信乎若汉髙则起丰沛扶义而西卷蜀汉扶义而东诛残贼其正固可知矣得张良于解后举陈平于亡命拔韩信于行阵取英布于敌国收雍齿于故怨是以能诛灭秦项刬草暴虐与天下更始四海防同天下为家由是观之则大亨贞利建侯之义圣人示后世之意悉矣【易外传】
　　新安朱氏曰彖曰者以二体释卦名义始交谓震难生谓坎动乎险中以二体之徳释卦辞动震之为也险坎之地也自此以下释元亨利贞乃用文王本意雷雨之动满盈以二体之象释卦辞雷震象雨坎象天造犹言天运草杂乱昧防晦也隂阳交而雷雨作杂乱防晦塞乎两间天下未定名分未明宜立君以统治而未可遽谓安宁之时也不取初九爻义者取义多端姑举其一也【本义】○刚柔始交是震此是山说震一索而得男也雷雨之动满盈亦是那郁塞底意思冝建侯而不寜不可道建侯便了须更自以为不安宁方可○问始交谓震难生谓坎程传以云雷之象为始交谓震始交于下坎始交于中如何先生曰刚柔始交只指震言所谓震一索而得男也此三句各有所指刚柔始交而难生是以二体释卦名义动乎险中大亨贞是以二体之徳释卦辞雷雨之动满盈天造草昧宜建侯而不宁是以二体之象释卦辞只如此防甚明縁后来说者交杂混了故觉语意重复○问自此以下释元亨利贞皆用文王本意何也先生曰文王本意说乾元亨利贞只是说乾道大通而至正故筮得者其占当得大通而利于正固至孔子方作四徳言后人不知将谓文王作易便作四徳说即非也如屯卦所谓元亨利贞者以其能动即可以亨而在险则宜守正故筮得之者其占为大亨而利于正初非谓四徳也故孔子释此彖辞只曰动乎险中大亨贞是用文王本意释之也○问彖传言宜建侯而不宁岂以有动而遇险之象邪先生曰圣人见有此象故又因以为戒曰宜立君而又不可遽谓安宁也【然此是押韵】天造草昧宜建侯而不宁孔子又是别发明出一道理说当此扰攘之时不可无君故须立君【并语録】东莱吕氏曰屯勿用有攸往利建侯若就学者言之如道学废絶之时乃道之屯也当此时未可便有为须广求有志之士共扶此道乃可有济【纪闻】
　　象曰云雷屯君子以经纶
　　伊川先生曰坎不云雨而云云者云为雨而未成者也未能成雨所以为屯君子观屯之象经纶天下之事以济于屯【一无屯字】难经纬纶缉谓营为也【易传】
　　横渠先生曰云雷皆是气之聚处屯聚也【易说】
　　广平游氏曰经纶者因性循理而治之无汨其序之谓也易于屯曰君子以经纶言所以济难当如此也【中庸解】
　　山杨氏曰雷雨之动满盈则屯解矣云雷而不雨卦之所以为屯也屯难未亨君子经纶之时也【易说】
　　兼山郭氏曰在天成象在地成形事象之宜也在上则为云在下则为雨亦事象之宜也【易说】
　　白云郭氏曰坎在上为云故云雷屯坎在下为雨故雷雨作解云而未雨所以为屯经纶者经纶天下之事建侯而不宁之谓也【易说】
　　和靖尹氏曰寛问赵颖道胡康侯谓学者致知格物只是一部周易如云雷屯君子以经纶是也如何先生曰是也非特屯也卦卦皆然寛疑其未安次日再举问先生曰若谓致知格物穷理尽性经书字字句句皆是非特易也寛曰如洒扫应对释氏拈槌防拂上岂穷理不得先生因是康侯之言夏庭列亲闻之
　　汉上朱氏曰坎在上为云雷动于下云蓄雨而未降屯也屯者结而未解之时雨则屯解矣彖言雷雨之动满盈者要终而言也解丝棼者纶之经之经纶者经而又纶终则有始屯自临变离为丝坎为轮纶也离南坎北南北为经经纶也君子经纶以解屯难凡事有未决反复思念亦此象也【易传】新安朱氏曰坎不言水而言云者未通之意经纶治丝之事经引之纶理之也屯难之世君子有为之时也【本义】○问屯需二象皆隂阳未和洽成雨之象也然屯言君子以经纶而需乃言饮食宴乐何也曰需是缓意在它无所致力只得饮食燕乐屯是物之始生象草木初出地之状其初出时欲破地面而出不无龃龉艰难故当为经纶其义所以不同也【语録】
　　东莱吕氏曰云雷屯君子以经纶屯难之世人皆惶惧沮丧不敢有为殊不知正是君子经纶时节【纪闻】
　　初九盘桓利居贞利建侯象曰虽盘桓志行正也以贵下贱大得民也
　　伊川先生曰初以阳爻在下乃刚明之才当屯难之世居下位者也未能便往济屯故盘桓也方屯之初不盘桓而遽进则犯难矣故宜居正而固其志凡人处屯难则鲜能守正苟无贞固之守则将失义安能济时之屯乎居屯之世方屯于下所宜有助乃居屯济屯之道也故取建侯之义谓求辅助也○贤人在下时苟未利虽盘桓未能遂往济时之屯然有济屯之志与济屯之用志在行其正也○九当屯难之时以阳而来居隂下为以贵下贱之象方屯之时隂柔不能自存有一刚明之才众所归从也更能自处卑下所以大得民也或疑方屯于下何有贵乎夫以刚明之才而下于隂柔以能济屯之才而下于不能乃以贵下贱也况阳之于隂自为贵乎【并易传】
　　横渠先生曰盘桓犹言柱石盘磐石也桓桓柱也谓利建侯如柱石在下不可以动然志在行正也【易说】广平防氏曰夫建侯王者事也而于初九言之者以刚动而不失其正其自任以天下之重葢王佐才也象所谓君子以经纶者非初九其谁邪故其体国致君宜以协济为义其曰利建侯者乃代天理物之职也【易说】
　　山杨氏曰得天下有道得其民斯得天下矣初以刚明之才处羣隂之下能以贵下贱也其才足以济时之屯又能以贵下之宜其得民矣然犹盘旋未进者志行正故也行一不义杀一不辜得天下不为所谓正也文王三分天下有其二可谓大得民也而犹服事商者亦行正而已矣故曰利居贞利居贞者待时而动不失正也圣人之有天下非私之也四海之内共利之之为说共给之之为安故利建侯武王克商有未及下车而封者用此道也【易说】
　　兼山郭氏曰初九刚柔始交故称盘桓时止则止时行则行理之常也时有不得行是以宜待也阳上而隂下上贵而下贱亦理之常也其或以阳下隂以贵下贱者适时之变也是以康屯之道在于得民得民之道在于下下老子曰江海为百谷王以其下之也【易说】
　　白云郭氏曰屯之时兴事皆当盘旋盘旋未决也居屯之道则当居贞建侯如是之利可免盘旋矣○刚柔始交而难生则居屯者有不可动之势而天下万物方资于济屯之才则济屯者为不可不动之时以不可动之势而遇不可不动之时此其所以盘旋也初九以刚明之才济屯之难居正而静不违势建侯而动不违时其于屯也何不利之有故虽盘旋而不失康屯之道故曰志行正也况以阳下隂大得民乎圣人经纶建侯非自为也为民而已为民而得民其难济矣夏商之季汤武其尽之【并易说】
　　汉上朱氏曰初九刚正屯难之始上有正应震动体进则犯难成防为进退九居四不安故盘桓子夏传曰盘桓犹桓旋也盘桓不进利于守正不进非必于退也志在行其正也初九不忘上行之谓志志刚中也志行正也可不盘桓以待时乎初动济屯四诸侯位建国命侯资以辅五屯难未解众隂不能自存有刚正之才使之有国则众从之阳贵隂贱坤众为民九退复初以贵下贱大得民也故曰利建侯夫子时楚有四县赵简子命下大夫受郡必言利建侯者建侯万世之利也或问震又成巽何也曰所谓杂物撰徳也撰数也且以屯论之坎阳物也震动也四比于九五自三柔爻数之至于九五巽也震阳物也巽隂物也刚者阳之徳柔者隂之徳刚柔杂揉不相逾越故曰杂而不越先儒传此谓之互体在易噬嗑彖曰颐中有物曰噬嗑离震相合中复有艮明夷彖曰内文明而外柔顺以蒙大难又曰内难而能正其志坎难也离坤相合中复有坎在繋辞曰八卦相荡先儒谓坎离卦中互有震艮巽兊在春秋传见于卜筮如周太史说观之否曰坤土也巽风也干天也风为天于土上山也有山之才而照之以天光于是乎居土上自三至五有艮互体也王弼谓互体不足遂及卦变钟防著论力排互体葢未详所谓易道甚大矣【易传】○又曰屯卦本坎二之初九二阳也初六隂也阳贵隂贱故曰以贵下贱大得民也动乎险中者非善下不能得众非刚强不能济弱故屯卦之用在此一爻【丛说】
　　五峰胡氏曰东汉之末豪杰竞起有刚阳之徳宜为君者刘备而已痛王室之倾頽愤奸臣之窃命扶本宗诛奸宄一匡天下其志也而为相于平原为牧于徐州归袁绍投曹操依刘表曽未足以舒其志然临祸患而信义益明不少变其初志三顾草庐以致诸葛得厐统来法正追景升顾恋赴义之徒而众士景从若水之归海以贵下贱而大得民也于是遂定巴蜀三分天下而有济屯之势居贞建侯之利大矣【易外传】
　　新安朱氏曰磐桓难进之貎屯难之初以阳在下又居动体而上应隂柔险陷之爻故有磐桓之象然居得其正故其占利于居贞又本成卦之主以阳下隂为民所归侯之象也故其象又如此而占者如是则利建以为侯也【本义】○一卦之中自有防通六爻又自各有防通且如屯卦初九在卦之下未可以进为屯之义乾坤始交而遇险陷亦屯之义以草穿出地而未申亦屯之义凡此数义者皆是屯之防聚处若磐桓利居贞便是一个合行底却是通处也【语録】
　　东莱吕氏曰易之爻大抵随步换形如屯初九刚正之人本自是好在六二防初九则以隂柔为刚阳所逼却防得初九是寇此随步换形也至六四与初九是正应得初九刚阳之助却防得是昏姻此又随步换形也【易说】○初九磐桓说者或谓初以刚居刚在屯难之世恐其锐于进故戒之以磐桓此说不然葢初以刚明之才乃能与时消息自制其刚磐桓而不敢骋此正所谓自胜之强也此正所谓刚也惟刚然后能磐桓孰谓以刚为戒乎○屯初九象曰虽磐桓志行正也人徒见君子居屯难之时磐桓不进遂以为甘心退缩无志于行正道殊不知所以磐桓不进者其志乃在于行正道也苟轻进易合岂能行道乎以贵下贱大得民也九居屯难之时欲建侯以为助若自恃其阳刚之贵不屑屈已下贱岂能得民亦如主盟斯道者欲广求人以济道之屯若抗顔自尊不屑降意收接后进亦岂能得人乎【并纪闻】
　　六二屯如邅如乗马班如匪寇婚媾女子贞不字十年乃字象曰六二之难乗刚也十年乃字反常也
　　伊川先生曰二以隂柔居屯之世虽正【一作五】应在上而逼于初刚故屯难邅回如辞【一有助字】也乗马欲行也欲从正应而复班如不能进也班分布之义下马为班与马异处也二当屯世虽不能自济而居中得正有应在上不失义者也然逼近于初隂乃阳所求柔者刚所陵柔当屯时固难自济又为刚阳所逼故为难也设匪逼于寇难则往求于婚媾矣婚媾正应也寇非理而至者二守中正不苟合于初所以不字苟贞固不易至于十年屯极必通乃获正应而字育矣以女子隂柔苟能守其志节久必获通况君子守道不回乎初为贤明刚正之人而为寇以侵逼于人何也曰此自据二以柔近刚而为义更不计初之徳如何也易之取义如此○六二居屯之时而又乗刚为刚阳所逼是其患难也至于十年则难久必通矣乃得反其常与正应合也十数之终也【并易传】
　　横渠先生曰班布不进之貎【易説】
　　蓝田吕氏曰左传有班马之声则班分别也班如者别而相逺者也六二近初而应五六四应初而近五皆与近者逺别而求正应故皆曰乗马班如上六无应虽比于五不可得而亲故亦曰班如山杨氏曰六二以隂柔乗刚故屯如邅如乗马班如下马为班言屯邅而不能有行也初以阳下隂婚媾之象匪寇也二以柔顺中正之贤守常待应而不从女子贞也与天下之大老异矣葢初虽有刚明之才足以济难而亨屯以之为君则未也守女子之贞宜其不字矣至其数极而反常则君臣之分正故十年乃字十数之终也君先而臣从君倡而臣和所谓常若绮里之徒汉初求之不可得而臣女子贞也晚出从太子游反常故也【易说】兼山郭氏曰六二召云者龙命吕者律其听者非苟合而已也以位则配以居则正而不偶焉屯故也至于天道反常则应之礼曰国有道不变塞焉国无道至死不变其六二之谓乎【易说】
　　白云郭氏曰屯之世动在险中非隂柔之所宜也况六爻之中莫柔弱于六二故为在屯之邅者而有女子之象焉马班如欲应五而不能进也初九之刚进而见逼非为寇则婚媾耳六二居中待应不为苟合寇婚不从故云不字至于十年屯难反常终从正应则六二之处屯可谓女子之贞者矣伊川曰此自据二以柔近刚为义不计初之徳为如何也易之取义如此所谓假初以明二非在二以明初也班如者旧以为相牵不进或谓班旋不进伊川为班分布之义与马异处要之班如为列而未进又不欲退处也【易说】
　　汉上朱氏曰九五屯之主六二中正而应共济乎屯者也故曰屯如二乗初九欲往应五迫于刚强邅回而不能去故邅如干变震为作足之马震为足乗马也初不应五二欲应之与马别矣故乗马班如春秋传曰有班马之声杜氏曰班别也五坎为盗盗据山险寇也男曰婚女曰姻媾男女合也九五应六二婚媾也五自初九视之有险难之象寇也自六二视之匪寇也婚媾也特以乗刚故耳初九六二正也而致六二之难者刚乗柔则顺柔乗刚则逆妻不亢夫臣不敌君天地之道故曰六二之难乗刚也二五相易五之二成兊兊女子也二之五成坤坤为母女子而为母字育也坤见坎毁刚柔以中正相济屯解之象坤为年其数十六二守正不苟合于初而贞于五是以不字屯难之极至于十年二五合刚柔济兊女乃字也屯本临二之五合则九反二六反五坤为常故曰反常也王弼曰屯难之世其势不过十年孰谓弼不知天乎坤为年何也曰歳阳也阳生子为复息为临为泰干之三爻也夏侯氏建寅商人建丑周人建子无非干也古之候歳者必谨候歳始冬至日腊明日正月旦日立春日谓之四始四始亦干之三爻也坤十月隂也禾熟时也故诗十月纳禾稼春秋书有年大有年丧礼三年者二十七月也【易传】五峰胡氏曰六二九五之正应而逼于初阳不得相从者以屯故也天子者天下之首蛮夷者天下之足中国盛强蛮夷屈服天下之常经也而汉之时匈奴暴桀抗衡中夏其为足也犹初其僭乱也犹九苏武使焉匈奴壮其节义凌折困辱必欲降之武虽倚汉武刚明之君而逺在蛮夷为所拘絷降之不可归欤不听故屯如邅如乗马班如进退不能也六隂也二亦隂也妻道也臣道也从一而终者也武守是道舎生取义以死守节心归中国义絶蛮夷虽身在匈奴不为之用岂求有功名于彼哉譬如贞女虽或介于强暴而不可侵凌终不为之字也夫使蛮夷而善归者多矣是时匈奴强暴非心服中国而武乃使之是以遭逢如此耳十者数之终极而后变也居十九年虏势益衰欲归计强汉武乃得还然后名扬于匈奴功显于汉室完节而归乃字也变夷服中国反常也【易外传】新安朱氏曰班分布不进之貎字许嫁也礼曰女子许嫁笄而字六二隂柔中正有应于上而乗初刚故为所难而邅回不进然初非为寇也乃求与己为婚媾耳但已守正故不之许至于十年数穷理极则妄求者去正应者合而可许矣爻有此象故因以戒占者【本义】○问屯初九以阳在下而居动体上应六四隂柔险陷之爻固为磐桓之象然六二屯如邅如乗马班如亦似有磐桓意先生曰磐桓只是欲进而难进貎若六二则有险难矣葢乗初九之刚下为阳逼故为所难而邅回不进又问匪寇婚媾程传谓设匪逼于寇难则往求于婚媾此说如何先生曰某旧二十许岁时读至此便疑此语有病只是别无他说可据只得且随他说然毎不满后来方见得不然葢此四字文义不应必如此费力解也六二乗初九之刚下为阳所逼然非为寇也乃来求己为婚媾耳此婚媾与己皆正指六二也又问六四求婚媾此疑指初九之阳婚媾是隂何得阳亦可言先生曰婚媾通指隂阳但程传谓六二往求初九之婚媾恐未然也又问十年乃字十年只是指数穷理极而言邪先生曰易中此等取象不可晓如说十年三年七月八月等处皆必有所指但今不可穿凿姑阙之可也【语録】
　　六三即鹿无虞惟入于林中君子几不如舍往吝象曰即鹿无虞以从禽也君子舎之往吝穷也
　　伊川先生曰六三以隂【一无隂字】柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则唯陷入于林莽中君子见事之几微不若舍而勿逐往则徒取穷吝而已○事不可而妄动以从欲也无虞而即鹿以贪禽也当屯之时不可动而动犹无虞而即鹿以有从禽之心也君子则见几而舍之不从若往则可吝而困穷【一作穷困】也【并易传】
  </div>
  <div class="pagination">
   <a href="合订删补大易集义粹言_page4.html">
    上一页
   </a>
   <a href="合订删补大易集义粹言.html">
    1
   </a>
   <a href="合订删补大易集义粹言_page2.html">
    2
   </a>
   <a href="合订删补大易集义粹言_page3.html">
    3
   </a>
   <a href="合订删补大易集义粹言_page4.html">
    4
   </a>
   <span class="current-page">
    5
   </span>
   <a href="合订删补大易集义粹言_page6.html">
    6
   </a>
   <a href="合订删补大易集义粹言_page7.html">
    7
   </a>
   <a href="合订删补大易集义粹言_page8.html">
    8
   </a>
   <a href="合订删补大易集义粹言_page9.html">
    9
   </a>
   <a href="合订删补大易集义粹言_page10.html">
    10
   </a>
   <span>
    ...
   </span>
   <a href="合订删补大易集义粹言_page6.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
