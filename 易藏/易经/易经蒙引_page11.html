<!DOCTYPE html>
<html>
<head>
    <meta charset="UTF-8">
    <title>易经蒙引 - 第 11 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经蒙引 - 第 11 页/共 37 页</h1>
    <div class="content">　　风行地上观先王以省方观民设教
　　风行地上由歴周览遍及庶物无逺弗至观之象也昔者先王法此则巡省方国以观夫民俗而因民俗以设教使天下同归于中正之道也如齐之末业教以农桑卫之淫风教以礼别奢如曹则示之以俭俭如魏则示之以礼此所以为观也○风行地上观此观字与卦名有辨此是巡行观览之意后世有观风之説○盥而不荐有孚颙若则观之体立矣省方观民设教则观之用行矣○或曰观民设教此设教独无躬行耶是不然此从省方説来也先王岂必到此国则躬行此一道以教之到彼一国则躬行彼一道以教之耶要之先王自有躬行以为之本而其躬行固无时无处不在也
　　初六童观小人无咎君子吝
　　爻以观瞻为义皆观乎九五也据此则是初六在下去五最逺况隂柔质下则不足以自振拔而观大君道徳之光矣故为童观之象○不能逺见此见字不必指目只如云所见相似若以目之所视而言则童子之见更逺而利矣○以识见而言则阳明隂暗况于在下故曰童观以力量而言则阳强隂弱以分量而言则阳大隂小以制行而言则阳主义隂主利以作为而言则阳奋发而隂逡巡推此类求之天下之理得矣○小人无咎者不足咎也此君子小人皆以位言或曰兼徳言非也使兼有徳则君子吝亦岂有童观之君子乎其不兼徳言而只以位言断断然矣○小人下民也如闾阎小民而如此安可咎之若有位君子而如是可羞甚矣此君子小人纯以位言若以徳言岂有童观之君子哉参义曰九五为在下四隂所观而四隂之观于五者以相去之逺近为所见之明暗【云云】
　　六二闚观利女贞
　　隂柔居内而观乎外如不出门庭独居一室之中而欲闚上国之光知海内之事不可得已此如后世所谓守株待兔者也如此説外字方见有所指本义居内而观乎外者此也○居内而观乎外以人事言之或悬度事宜于数千里之外而实无烛见之明者亦闚观之类也○闚观人之所见贵乎逺大故曰逹人大观孔子登太山而小天下今居内而观乎外所见能有几许哉亦不足敬也○大抵士君子在天地间亦须是逺歴四方以广其闻见乃可如礼记所谓东西南北之人者昔司马子长甞南浮长淮沂大江望云梦洞庭之陂彭蠡之潴见九嶷之邈绵巫山之嵳峩泛沅渡湘北过大梁之墟观楚汉之战场西使巴蜀略笮笻讲业齐鲁之都观夫子遗风乡射邹泽有此闻见方能就一部史记○又邵尧夫有曰昔人尚友千古而吾未甞及四方可乎于是走呉楚过齐鲁客梁晋乆之而归在洛几三十年如此然后能收拾宇宙间许大道理而归之皇极经世一书○苏子由上韩太尉书曰辙生十有九年矣其所居家与游者不过隣里乡党之人所见不过数百里之间无髙山大野可登览以自广百氏之书虽无所不读然皆古人之陈迹不足激发其志气恐遂汨没遂决然舎去求天下之竒闻壮观以知天地之广大【云　云】○又曰人之学也不志其大虽多而何为辙之来也于山见终南嵩华之髙于水见黄河之大且深于人见欧阳公而犹以为未见太尉也○愚谓苏子由正所谓求尽天下之大观而不屑为闚观之女贞者矣○初六观之至近者也闾阎细民之事也六二观之未广者也中人以下者之事也此初二所观之别也○参义曰圣人在上万物咸覩而六二不能出户但为闚观非丈夫之事也
　　六三观我生进退
　　本义云观已所行之通塞以为进退须味通塞二字语录云如事君则观其言听计从治民则观其政教可行膏泽可下可以见自家所施之当否而为进退自家所施之当否数字要不可忽方见是观我生处所行之通塞必有所以通塞者故杨诚斋曰六三似漆雕开○六三居下之上可进可退夫三在上固可进犹在下之上亦可退然则当何所取衷哉惟观吾所行之通塞以为进退不必观九五也如孔子见行可于鲁而仕及鲁受女乐而去之意但孔子所行无当否可论耳彷佛是如此○观我生进退六三可进可退必有所以可进可退者惟决之于我生而已如使吾之学已成矣徳已立矣言之于君者不我用行之于民而莫我从是我之所行之塞也○参义亦曰其曰生者吾身之动作施为也观我之所生如行之善而通也虽进可也其未善而塞也虽退可也○观我生进退主象説○一説观我生进退只就六三本身説不必依朱子小注谓与本义不观九五一句相悖故也然按九五观我生亦兼观民之义盖但有意于检防其身者若无位人必察其所交者之信从与否若有位人亦必察乎在下人之归向与否此必然之理也故兼言之亦是故论语云夫达也者质直而好义而必曰察言而观色答仲弓问仁必曰在无怨在家无怨使以自考也○观我生进退本义所以用故不观九五一句者语録云我者彼我对待之言是以彼观此其义精矣又曰观其生是以此自观之
　　未失道也
　　未字当作不字解言如此乃为不失道道进退之道也未字与未失常之未同
　　六四观国之光利用賔于王
　　六四观国之光一句主六四言利用賔于王一句主占得六四者而言○其占为利于朝觐仕进也已仕者为朝觐未仕者为仕进本义意思如此周匝○云峯曰观国之光即九五所谓观我生者也特五之自观则曰生方出于我者也自四观五则曰光已达于国者也不指君之生而曰国者观其达于国者则其出于君者可知矣○参义曰賔如賔兴之賔言为王者所賔礼也
　　尚賔也
　　言四之观国之光正为尚賔也志在得君以行道也
　　九五观我生君子无咎
　　观我生君子无咎作一句读纯是占只一观字便不是説九五矣九五是阳刚而中正者也○或曰六三观我生进退纯是象而九五乃为占何欤曰六三居下之上可进可退便须自审故以此句属六三至九五阳刚中正以居尊位其下四隂仰而观之君子之象也是在九五已不待观我生其曰观我生者戒占者而已耳
　　观我生观民也
　　观民也亦只是观我生句内意故曰此夫子以义言之但爻辞下不必先説破此意思○观我生必至于民然后观我生之道始尽故曰此夫子以义言之以其义言则犹在观我生之句内意也○如九五阳刚中正以居尊位则一身之事得矣其下四隂仰而观之则民徳善矣可见观民也一句只在观我生句内其曰又当者爻辞观我生其实是兼一身之得失及民徳之善否而言小象独偏以观民言者自观之义显人自知之观民之义人多莫察也此固夫子命辞之意○或疑以观我生句内有观民意而本义云必其阳刚中正亦如是焉只説阳刚中正安得为兼观民耶曰观民徳而善则可以验已之阳刚中正抑未善则是于阳刚中正之道未尽也此正所谓观民徳之善否以自省察者○今以文字求道理亦未真见得观我生之必观民但若身居九五之位而自观我生必然自寻到观民处盖有天下国家之责者欲于已身上体察无不自寻到此何也表端影正理固然也乃知夫子此言为以义言之也○参义曰观之为卦四隂盛长二阳消落圣人之作易甞扶阳而抑隂也故于卦取大观之义而于四隂爻则不言隂之害阳而但言隂之仰于阳然自五言之则隂之盛长自不可不慎也
　　上九观其生君子无咎
　　上九之观其生只就一身之得失言不兼观民之义何也不当事任也故曰志未平也虽未得位未可忘戒惧也据此亦可见其不必兼观民○但以我为其小有主賔之异耳盖观我生则占者自当之观其生则从傍人言然又当有小字不必太泥也○朱子曰观自我自观如视履考祥语势观其亦是自观却从别人説
　　【震下离上】
　　噬嗑亨利用狱
　　物有间者齧而合之也推之于人事如寇贼奸宂间吾治化者也则合之以刑如蛮夷猾夏间吾疆域者也则合之以兵以至凡一事之不如意皆必有一物以间之者举其大如舜以三苖间髙宗以鬼方间周以殷之顽民间宣王以玁狁淮夷间若汉髙祖光武及唐太宗之芟夷暴乱是皆以其梗吾治而噬以嗑之也○语其次如舜之去四凶孔子之诛少正夘申屠嘉之欲诛邓通魏相之白去副卦王曽之去丁谓是也○噬嗑噬而后嗑也嗑则亨矣利用狱不属亨字至于六爻亦往往就用狱説噬嗑者正以狱之未决犹物之间及其既决则是非两判犹物之噬而嗑矣○彖传释亨字只据噬嗑二字説更不牵连利用狱意又可以见利用狱之不止属亨义也○治狱之道惟威与明而得其中之为贵○卦体之刚柔分卦变之柔得中而上行属得中卦徳之动而明二象之雷电合而章属威与明虽不当位专承柔得中而上行言○动而明雷电合而章断狱为动察狱为明断必有雷之威察必有电之明也柔得中而上行犹云上行而得中也上行只从卦变説来于治狱义无所取○柔得中盖不柔则失之暴柔而不中则又失之弱也虽不当位利用狱也言就此一节言则五不当位似不利用狱者然刚柔分动而明雷电合而章柔得中而上行有此数端之善是威与明而得其中正治狱之所宜也故虽不当位而利于用狱○本义于雷电合而章解云二象不曰卦象欲其明威二意分晓也○惟威与明而得其中之为贵问威与明得中如何分别曰狱非明无以照非威无以断得中者威不至于过暴明不至于过察是也○参义曰卦之名噬嗑取口囓物之象而凡折狱用刑者其才有刚柔之殊而所治亦有强弱之异政如人之囓物其齿有利钝之殊而为物亦有坚脆之异故噬嗑一卦专言治狱之事也
　　象曰雷电噬嗑先王以明罚勅法
　　噬嗑雷电合而章也噬字义难得分晓程传亦曰雷电相须并见之物亦有嗑象不及噬字义或云噬頥口之交也谓交而合也○明罚即所以勅法使人知所畏避也法是通用字罚是专指刑法○明罚者使罚必当其罪而后人不疑于所坐奸吏亦不得以舞文而轻重出入之也○明罚是明其墨劓剕宫大辟以至流宥鞭朴金赎之类如此者所以振勅法度以警有众故为勅法也○明罚勅法在舜典有曰象以典刑流宥五刑鞭作官刑朴作教刑金作赎刑○又曰五刑有服五服三就五流有宅五宅三居○吕刑曰墨罚之属千劓罚之属千剕罚之属五百宫罚之属三百大辟之罚其属二百五刑之属三千上下比罪无僭乱词勿用不行惟察惟法其审克之愚谓此于明罚之义最切○周礼司刑掌五刑之法以丽万民之罪墨罪五百劓罪五百宫罪五百剕罪五百杀罪五百若司寇断狱讼则以五刑之法往诏刑罚而以辨罪之轻重○明罚勅法就此卦言之如罪薄过小者宜罚之以屦校恶极罪大者宜罚之以何校则一一自今日明之以为来日不刋之典使来日之用罚者或罪薄过小欤则据吾所明者而加之以屦校之罚或恶极罪大欤则据吾所明者而加之以何校之罚其罚皆凛凛然不可犯矣是明罚所以勅法也○先王以明罚勅法此以立法言故曰先王若丰折狱致刑以用法言则曰君子矣○明罚内兼威与明意不可谓明罚只是明勅法乃是威也縁罚字自是有威底物事矣丰之折狱致刑亦不可分明威説○徐进斋曰明罚者所以示民而使之知所避勅法者所以防民而使之知所畏不知防民而使之知所畏与示民而使之知所避果何异
　　初六屦校灭趾无咎
　　程传曰校木械也○初上无位为受刑之象而初在卦始罪薄过小固未应得重刑又在卦之下人之足趾亦处一身之最下故为屦校灭趾之象○屦校犹云屦之以校以校为之屦也○夫初恶方形而遽惩之则其恶由是而止矣故占得无咎占者小伤而无咎也小伤即为屦校灭趾也
　　不行也
　　屦校灭趾周公盖重罪薄过小説孔子象传则只就灭趾二字发不进于恶之意盖趾人之所以行者故曰不行也然周公无咎二字亦已该有此意在矣故本义云止恶于初故得无咎
　　六二噬肤灭鼻无咎
　　灭鼻固是乘初九之刚不知噬肤亦是噬初九否似不好説大抵二即乘初初受刑二用刑初非二所噬者而何○六二以中正治狱譬如噬肤然但所治者是初九之刚而二本柔弱故为因噬肤而灭其鼻之象噬肤据二之中正言灭鼻以二之乘刚言如以刚乘刚则无灭鼻之虞矣○噬肤所噬之易也灭鼻易中有难也在我虽有易噬之理在彼则有难噬之势○中四爻下半节总是説人服不服○六二中正中则既不失之暴又不失之纵正则考问以公听断合理以此治狱何难之有譬如噬肤然然以柔乘刚柔既威断不足而乘乎刚则所治者又是强梁难制之徒不免因之有伤如噬肤而因之以灭鼻然在彼既所当治而在我又能善治故其占虽伤而能无咎也○一説中则听不偏正则断合理然此二句惟于讼元吉解为切为欲见讼者之所以伸处若此卦则须兼治狱説故象传从前便以刚柔分柔得中为言矣○中正以治狱虽若噬肤然然以柔不足于刚而所治者又刚故不免于灭鼻以此见治狱必兼威与明而又得其中始为全道也灭鼻因于噬肤伤于易也以二柔治初刚使果能其难其慎以处之庶几无灭鼻之虞乎○参义曰二以中正而用刑者故所治如噬肤肤者肉之腴而易入者也○又曰二之治狱如此岂非中顺有余而刚严不足欤
　　六三噬腊肉遇毒小吝无咎
　　隂柔则无刚断之才不中正又不得用刑之道故治人而人不服犹噬腊而遇毒也腊亦有毒【毒谓筋骨之伤】本义腊肉谓兽腊【句】全体骨而为之者坚韧之物也【另读】节初齐氏曰小物全干为腊○正韵韧坚柔而难断愚谓故其字从韦从刃即今俗云韧皮条是也○参义曰我方治于彼彼亦反伤于我噬腊而遇毒也固可羞矣然彼受刑者既有其罪终必伏法○六二中正故其所治如噬肤之易六三隂柔不中正故治人而人不服为噬腊遇毒之象
　　九四噬干胏得金矢利艰贞吉
　　胏肉之带骨者与胾通比之腊肉尤为难噬者盖腊肉是小物全干者干胏虽非全体骨视之腊为大矣故本义曰言所噬愈坚愈之一字承腊字来也○言虽治所难治如噬干胏然以刚居柔得用刑之道而人服其听焉为得听讼之宜矣其引周礼狱讼入钧金束矢而后听之不过以证金矢之出处耳其实爻意是以象夫听讼之得宜不是只以令讼者出金矢为我之得宜也○九四以刚居柔刚柔中也故为得用刑之道○古人听讼必使入钧金束矢者正以费之也费之者难之也难之者使不轻于讼也故入钧金欲其实也入束矢欲其直也直而实者讼之所伸足以补其所费矣其不直不实者则没其金矢于官矣是教人不轻讼也先王之制法何往而非仁心仁意之流行也哉○入金矢者令其不轻讼也故朱子曰想是词讼时便令他纳此教他无切要之事不敢妄来问如此则不问曲直一例出此则实有寃枉者亦惧而不敢诉矣曰这个须是大切要的事古人如平常事又别有所在如剂石之类愚按朱子所谓这个须是大要切底事者盖如虞芮之君相与争田而质厥成于周者是已其他小讼则自有司者易取其大者言耳况九四近君之大臣乎大臣不亲细事○所谓剂石之类者愚初疑剂石皆为听讼之官今考周礼秋官大司寇之职云以两造禁民入束矢于朝然后听之注两造谓两词俱到也禁止也讼谓以货财相告者百矢为一束必入矢者取其直也不入矢则自服不直矣与大全同○又以两剂禁民狱入钧金三日乃致于朝然后听之注剂券也盖一札而为两书也狱谓以罪名相告者○剂子隳切三十斤为钧必入金者取其刚而不变也不入金亦是自服不直矣必待三日乃致于朝者重置民于狱也依此剂字乃治狱之名目耳入钧金正谓得金矢者非小讼也剂义未详○束矢注百矢也钧金铜也出丘葵周礼注○又以嘉石平罢民注嘉石文石也平成也谓成之使为善也下云凡万民之有罪过而未丽于法而害于州里者桎梏而造诸嘉石役诸司空重罪旬有三日坐朞役其次九日坐九月役其次七日坐七月役其次五日坐五月役其下罪三日坐三月役州里任之则宥而舎之注木在足曰桎在手曰梏坐于嘉石使省其过也【桎音只梏音谷】坐日既满乃役使于司空役日既满乃召其州里保任之然后宥其罪而纵释之愚按此石字盖是○又以肺石达穷民凡逺近惸独老幼之欲有复于上而其长弗达者立于肺石三日士听其词以告于上而罪其长注肺石赤石也以通夫民之穷而无告者无兄弟曰惸无子孙曰独愚按此所谓石者视之入金矢者为小讼矣石字似可依此但剂字未可晓恐传録者误以肺石为剂石耶又朝法篇云左嘉石立罢民焉右肺石达穷民焉再无剂石之説○金有五六五所得乃为黄金四之得金矢非必皆黄金也丘葵周礼注以钧金为铜○九四噬干胏九四元无干胏之象周公只欲显其得听讼之宜故云虽所噬愈坚亦能噬也所以甚言其能治狱也○得金矢是讼者纳此金矢以求听于我诚服我也所谓利见大人尚中正也故谓之得讼之宜○讼者愿纳金矢以求听则其得听讼之宜可知矣故以听讼得宜释得金矢意○四得金矢五得黄金狱之小者纳束矢大者纳钧金九四臣也兼治大小故曰得金与矢五君也罔攸兼于庶狱理其大者耳故只得黄金○得束矢亦非小者视黄金为小耳○噬干胏所噬者坚也得金矢则坚者破矣二句相承只就九四以刚居柔得用刑之道言○利艰贞吉见治狱之难也此乃为占者设戒于九四无待戒也○得金矢言人往纳之金矢以求听以其得狱讼之宜故也非谓指此所治者之金矢也六五之得黄金盖亦然○人所以愿输金矢以求听者所谓尚中正也○纳金矢时讼犹未听也今乃曰所噬愈坚而得听讼之宜何欤岂非以其以刚居柔得听讼之宜故人往往愿输之金矢以求直也欤○不可以噬干胏得金矢为一串事易中取象何所不有如盥而不荐盥特为荐设岂有盥而不荐之事哉得意则忘言矣意自可串六五亦然○得此占者虽曰得听讼之宜然讼难事也少失其平君子有无告之寃小人有受服之幸于已则徳音有损于众则羣心不服故又必艰难正固乃吉也艰难者凛凛其心惟恐一毫之不明正固者兢兢其守惟恐一毫之不公不容少上下其手而轻重其心也
　　六五噬干肉得黄金贞厉无咎
　　六二中且正则为噬肤六五柔中而不正则为干肉然二乘初刚则虽噬肤而灭鼻五则柔中居尊位故虽噬干肉而得黄金所以本义谓噬干肉难于肤而易于胏腊者也但胏义终于爻无取○六五得黄金本义曰黄中色金亦谓钧金夫金既为钧金而黄特解为中色岂非以其得中道之应欤人无不服故愿纳黄金以求决也○一説难于肤者二中且正五惟中耳易于胏腊者三四俱不中正五犹中也依此説则胏义亦有取恐未尽是且不用居尊位意未安也○得黄金黄字重金字难取坚义○黄中色得黄金虽从所纳之金説亦以明其用刑得中道故也本义人无不服意正系于此○本义用刑于人人无不服通释噬干肉者得黄金盖噬干肉则其所治不甚难以六二例之固有人无不服意得黄金以九四例之则人愿纳黄金以就之讼尤见人无不服矣○噬干肉言其所治不甚难也得黄金言其治之得中也所治既不甚难而所以治之又得其中是以人无不服也此又一説与上説不甚同但所治不甚难不知何所取而既与又二字未穏也愚意当依六二噬肤取中正义见二句不可分贴也○一説得黄金既是钧金则本义解意正在人无不服句内恐不可拘得中道义曰本义云金亦谓钧金此固然矣独不曰黄中色乎坤六五黄裳元吉则曰黄中色以六五有中顺之徳也鼎六五鼎黄耳则曰五于象为耳而有中徳故云黄耳也且坤卦在前已曰黄中色矣而此又曰黄中色焉夫岂无谓而故为是谆谆哉○贞厉无咎四曰利艰贞吉五曰贞厉无咎无非谨重之意○贞厉无咎贞厉与艰贞无大异贞字皆同厉亦艰意但四为人臣则曰艰贞五为人君则曰贞厉人臣则有将来之吉故曰吉人君只曰无咎而已非谓五不及四也
　　得当也
　　言其所治得当而无咎也得当而无咎则得人服矣○得当也不可作位得中説若果是説位得中则圣人当以解得黄金不宜以解贞厉无咎矣盖必贞厉以处之然后所治得当而人服之也
　　上九何校灭耳凶
　　过极之阳准初在卦始例则是积恶之义在卦之上准又在卦下例则是何校之位而继之曰恶极罪大恶极自我作恶而言罪大自人加我以罪而言亦自有分别○问若是过极之隂其能免于恶极罪大乎过极之隂只是柔暗之甚不足振发而已阳刚而过极则是负固怙终闻言不信者故至于恶极罪大处象传曰聪不明也正谓此也○参义曰初卑而无位上髙而无位故皆为受刑者阳过之极不能卑伏此恶极罪大怙终不悛之人也○聪不明也聪是死字耳也明是活字聪也聪不明只是説他不听人説以至此耳此与灭趾不行也概是周公爻辞外意故本义另解【云　云】噬嗑中四爻皆用刑者然用刑于人有难易由在已之徳有厚薄二以中正故所治如噬肤而灭鼻者柔故也三以不中正故所治如噬腊遇毒四以刚居柔故所噬愈坚而得听讼之宜五以柔中居尊故用刑于人而人无不服由此观之则夫用刑于人者其可不先慎其徳乎
　　【离下艮上】
　　贲亨小利有攸往
　　柔来而文刚分刚上而文柔传曰物相杂故曰文又曰迭用柔刚故易六位而成章此卦自损来者柔自三来而文二刚自二上而文三何谓也盖柔谓六刚谓九卦自损来损之二本九也今则三之六来居之是以柔间刚矣损之三本六也今则二之九上居之是以刚间柔矣即所谓刚柔交错也自既济来者仿此○柔来而文刚是刚柔之交分刚上而文柔亦刚柔之交也为两句各有一文字不必合二者而后谓之文盖柔间夫刚固是天文刚间夫柔亦是天文○柔来文刚刚上文柔若以人事言之如臣之从君子之从父妇之从夫此柔来文刚也所谓阳得隂助者也故亨如君之从臣父之从子夫之从妇此刚上文柔而为柔所用也故小利有攸往○文明而各得其分若曰各得其分即所以为文明则艮止即是离明矣不可也虽説是君臣之焕然有文处为文明而又于中间君臣各止其所当止乃为各得其分也○又卦内离外艮有文明而各得其分之象在人事如君与臣灿然有文以相接也而君得君之分臣得臣之分如父与子灿然有文以相接也而父得父之分子得子之分文明合説也各得其分分説也其实各得其分正所以为文也此卦本只是文之义○潜斋胡氏曰君臣父子兄弟夫妇朋友灿然有礼相接者文之明也截然有分以相守者文之止也此説亦明白但以文字通盖明与止二字为非本防耳如文明以健之类非一惟彖传人文也此文字是兼文明以止言文明固文也而各得其分亦文也○参义曰有质而加之文斯可以亨矣朝廷文之以仪制而亨焉賔主文之以礼貌而亨焉家人文之以伦序而亨焉官府文之以教令而亨焉推之事物凡有质者无不待于文也文则无不亨矣○本义前云有文明而各得其分之象下云离明于内艮止于外此分明不同不可牵合○贲之卦名卦辞皆取卦变卦徳但所取卦变之义同而所取卦徳之义不同所谓文明而各得其分者初不分内外至下文离明于内艮止于外则分明不可比而同且艮止于外岂所谓各得其分者乎外字专对内字各字便对文明字朱子惟各随二圣人之意而解之此所以为朱子○占者以其柔来文刚阳得隂助而离明于内者盖本身既是刚了又得隂来为之助且内文明则能灼于物情而达于事理皆亨道也故亨以其刚上文柔而艮止于外者盖父为子纲夫为妻纲君为臣纲当用夫柔也今刚上文柔则是刚反主于柔而为柔之助矣且艮止于外虽不失于妄动而不足于变通是皆不能以大有为也故小利往○但刚上文柔虽未足取亦未是恶况艮止于外虽不能有为亦仅可有守故犹得小利往若是恶徳则连小利亦不可得矣○贲亨小利有攸往言吉凶利害适相半也○无凶害但不纯吉利
　　彖曰柔来而文刚故亨　【至】　天文也
　　两句本是以卦变释卦辞而因见其有天文之象故言天文也一句初非释卦辞也下文文明以止人文也尤难説是释卦辞只是又以卦徳言之○刚柔之交自然之象故曰天文○不是把自然二字当天字以天文皆出于自然也其一隂一阳相错而成文如日往则月来月往则日来寒往则暑来暑往则寒来亘古亘今端端的的自然是如此有莫知其所以然者若文明以止又是人所成况亦有不然者惟天文则无一息之或爽也故论自然之文莫之能尚焉○按贲之一字有柔来文刚刚上文柔之义在内又有文明以止之义在内及彖传孔子只以卦变释卦辞了而文明以止却又另言之今学者讲文明以止处见本义只云又以卦徳言之遂再不放一字粘着卦名卦辞亦大泥矣其实文明以止四字于卦名自有相闗彖下本义已尽之如渐卦止而巽动不穷也本义云又以卦徳言渐进之义则属诸卦名矣
　　○刚柔交错
　　柔来文刚柔交于刚也刚上文柔刚交于柔也不必合柔上刚下方为交也盖卦名为贲之义则是逐段皆有文柔来文刚固是文刚上文柔亦是文也不待刚柔相为交错乃为文○刚柔之交卦变也而天之文亦刚柔之交也故曰天文也文明以止卦徳也而人之文亦文明以止也故曰人文也○文明以止且谩説出人道至涉人文也句方发挥出人道之文明以止意为当
　　文明以止人文也
　　不可依前本义分解卦辞亨小利有攸往意故本义云又以卦徳言之若夫又以卦体明之指九五也之例则为申释上意○此正是前本义所谓有文明而各得其分之象故为贲者説归卦名不归卦辞此又安得以为申释卦辞耶○天文也人文也此两句只按着卦变卦徳説为是且方起得下文极言意不然天文便是时变了人文则天下亦已化成了又何用观天文以察时变观人文以化成天下盖观乎天文观乎人文谓即就卦中之天文人文而观之也大抵天文人文孔子意在起下文居多故本义于卦名卦辞皆无所属观乎天文以察时变盖时变亦不过一刚一柔之相错而已观乎人文以化成天下谓天下之人皆文明以止也
　　○极言贲道之大也
　　观贲之天文则用之以察时变观贲之人文则用之以化成天下故本义云极言贲道之大也然在贲之刚柔交错即在天之日月寒暑星辰之交错也在贲之文明以止即在人之君君臣臣父父子子之类也故即目之曰天文人文
　　山下有火贲君子以明庶政无敢折狱
　　山下有火火之光辉照耀乎山贲之象也夫山下有火明不及逺故君子法之但以明庶政而无敢折狱盖庶政事之小者明虽不逺犹可能也况其得失所系尤重至于狱讼大事一指顾间便分人死生存亡明苟不逺其为害可胜言哉故不敢○明庶政无敢折狱其明可用于小而不可用于大也○明庶政无敢折狱只就明不及逺之象説本义山下有火明不及逺两句俱为下二句设不为山下有火贲设也山下有火贲只是取文明之象○问本义既曰明不及逺又曰内离明而外艮止故取象如此何一象二义也曰内离明而外艮止即是明不及逺之意无少差别盖离明为艮止所限是明不及逺也艮止非指他人如蒙之险而止之止但明不及逺承山下有火言君子所以即此以取象也其又言内离明而外艮止者本其所以取之之义也又是里面一节言语正如教思无穷容保民无疆二者皆临下之事然教之无穷者兊也容之无疆者坤也而又本其所以于临象中独説此二事者此耳○内离明而外艮止故取象如此是因此卦之徳内明外止故就山下有火上取明庶政无敢折狱之象也庶政谓钱谷出纳之类○故取象如此此取象不指山下有火正是説明庶政无敢折狱如剥卦顺而止之亦説是象○内离明而外艮止内外二字且从卦説○语録谓明庶政是就离上説无敢折狱是就艮上説此亦畧分言其大意要之须浑沦説内有是明所以能明庶政惟其内明而外止所以止能明庶政而无敢折狱○语録又谓折狱是大事一折便了有止之义明在内不能及逺故止而不敢折也则又以止为自止更详之○明庶政无敢折狱即是小利有攸往之理○一説明庶政无敢折狱正是明不及逺不可谓以其明不及逺故止明庶政而不敢折狱也安知这君子只是明不及逺之君子乎大象如此等类只是随卦象之规模小大而各为之肖象焉耳如君子以懿文徳岂可説是小畜之君子○愚按此説却与语録所谓止而不敢折者相符防以其止为自止也
　　初九贲其趾舎车而徒
　　初九自贲于下为贲其趾之象所谓贲其趾者如何谓舎非道之车而安于徒步者也下句以申上句均为象也○刚徳明体刚则不屈于欲明则审于义利以此自贲于下是谓贲其趾之象舎车而徒申贲其趾之意也自贲于下不愿人之文绣也○刚徳则所守者固内重而见外之轻矣明体则出处之分明有见几而作之义矣是有以自贲于下者也故象【云云】如此解于明字意思更周盖非惟义利之辨在所明而出处之机亦在所明也况刚徳内益以见内重外轻之义于舎车而徒之意尤为切耳○舎车而徒只是申贲其趾之意二句俱为象不可以本义自贲于下一句贴贲其趾而单指舎车而徒为象也盖舎车而徒此所以为贲其趾也○贲其趾依贲其须例皆为象也○程传曰守节义君子之贲也是故君子所贲世俗所羞世俗所贵君子所贱○云峯曰舎车之荣而徒行是不以徒行为辱而自以义为荣也是故君子行义必于在下之时发足之初观之○参义曰古之恬退者自谓安步以当车晚食以当肉无罪以当贵岂非贲趾舎车之义欤
　　六二贲其须
　　二隂柔而三阳刚则隂不得不附阳二中正而三得正则其相附也非为邪且又皆无应与则二之附三三之为二所附亦势所宜也故本义云占者宜从上之阳刚而动也二附三而动犹须附頥而动须二象也非三之象
　　九三贲如濡如永贞吉
　　一阳居二隂之间得其贲而润泽者也盖以二柔来文一刚光采之盛则有润泽也永贞者不溺于所安也吉者隂终受之凌也惟女子与小人为难养近之则不逊故须永贞○得其贲而润泽然不可溺于所安凡丈夫之于妻妾人君之于臣下官长之于左右皆不可防也
　　六四贲如皤如白马翰如匪寇婚媾
　　马人所乘人白则马亦白矣此只解所以为马谓之白马者盖因四与初不成贲而皤如故于其所乘马亦白或谓白马不必为四之所乘者非也人白则马亦白马是谁之马耶况曰马人所乘亦明甚矣言四之求初其心之疾如白马之翰如其飞也然九三刚正非为寇者乃求婚媾耳夫求之在彼而应与不应则在我故只曰匪寇婚媾而不言其应与不应以见在我之自守何如耳而象传亦壮之曰终无尤也谓若守正而不与亦无他患也○四与初本相贲者以其为三所隔而不得遂所贲不成其贲而其贲也皤如然其往求之心岂以三之隔而遽已乎故曰白马翰如所以象其心之切也然九三匪寇婚媾此又在四之自守何如故小象足之曰终无尤也○既曰白马翰如嘉六四之笃于求初也又曰匪寇婚媾明三之求四虽出于善意其如四之不顾何匪寇婚媾正与白马翰如相唤应○贲如皤如言其贲之皤也明不成其贲如振恒同人于郊之类也不是截做两意谓既贲如而又皤如也与屯如邅如例不尽同其白马翰如亦如屯之乘马班如不同例看易正不必一一拘例○匪寇婚媾本义云九三刚正非为寇者也愚于刚正二字窃不能无疑盖三之求婚媾于四实非正也既为刚正之人安得为不正之事若以为无害于正欤则又何以曰谓若守正而不与亦无他患也○问六四既不得遂所贲而九三又匪寇婚媾不知六四果能守正不与否曰据六四白马翰如其往求于初之心既如此之专则能守正以拒三必矣况本柔顺得正而又艮体者乎○问四为三所隔又何以知其求初之心如白马之翰如愚意其自柔顺得正来也本义不得一一耳
　　六四当位疑也
　　当位疑谓与正应相逺而比于三是其所居之位疑若有可求者故来三之求也然可求者其所当之位其不可求者所守之志
　　六五贲于丘园束帛戋戋吝终吉
　　六五贲于丘园全在柔中上取来大抵阳刚性开廓则近于侈柔则规模收敛中则又不过其节故为敦本尚实而有贲于丘园之象○六五柔中为贲之主则知丘园特取本实之象如汉文景之恭俭是也一説只是贲诸爻中之尊者不必皆是人君也剥五可见按复初九为复之主无妄初九为诚之主则不必拘君位矣○贲于丘园指其柔而得中言束帛戋戋概以隂柔之性言○俭于自用而丰于神人丰俭乃为适宜此禹所以无间然也故贲于丘园俭于自奉可矣束帛戋戋概以俭而施之于用吝也○贲于丘园言不贲于市朝不贲于轩冕而贲于丘园也丘园非所以为贲而曰贲于丘园者不贲之贲也故曰敦本尚实得贲之道得贲之道固可嘉矣但隂性吝啬互既尚实则施之用者未免失之俭而不得其文质之中故束帛戋戋而可吝然礼奢宁俭有奢而穷者未有俭而败者必得终吉○丘园之为义非徒者之所尚孟子答滕文公谓民事不可缓也豳风七月之诗谆谆于农桑之事先儒以为此实王业之根本也其见于无逸之书则欲君人者知稼穑之艰难知小人之依而又谓帝王所传心法之要端在乎此又如汉武下轮台之诏专务休养天下之民而志大喜功之事一切扫除也故封田千秋为富民侯以赵过为治粟都尉此皆为贲之主而敦本尚实者○敦本尚实如何以为得贲之道盖天下之道虽有文有质然质者本也无本不立文也者不过以文其质也故曰得其本则礼之全体无不在其中矣此五之敦本所以独为得贲之道也○贲于丘园语意云以丘园为贲是以本实为文也
　　六五之吉有喜也
　　众方逐末之时而独能反其本以为之倡是可喜也易中凡言有喜皆是説可喜之理○一説谓无不节之嗟防豫之凶也○六五之吉者公不至于犯礼而得其分私不至于伤民而足其用诚为喜也
　　上九白贲无咎
　　上九居贲之极凡物极则反夫贲文饰也贲极而反则复于无色所以为白贲之象夫文胜而能反之以就于质善补过也故其占为无咎○白贲非全是无色也本有色而复于无色耳故曰无咎以今之白贲为无咎则始之贲极文胜者为有咎矣○问道以中庸为至白贲质胜文矣安得为无咎曰此承文胜之而矫枉之道也故林放问礼之本孔子大其问而有宁俭宁戚之説亦取白贲之意○白贲视贲丘园益为还淳而反本矣二爻还要説得不同
　　白贲无咎上得志也
　　盖厌文之而反之质者亦上之素志也前于此者惟皆以贲为得志耳今乃以白贲为得志气味迥逺矣○朱子曰不假文饰而有自然之文便自优游自得也此盖非定説也与本义全不合○白贲无咎乃上之得志也在他人则皆以贲饰乃得志耳不必依小注云不假文饰而有自然之文盖本义已定为复于无色矣如何又谓之不假文饰而有自然之文耶○得志依五爻有喜例是贴无咎意依朱子小注亦不合一疑白贲贲字只是带説如振恒同人于郊之例似非有自然之文意○贲之一卦以卦变言则柔来文刚刚上文柔而为贲以二体言则下离上艮文明以止而为贲以六爻言则或就本爻自取贲义如初五上是也或以相比而为贲如二之附三三之得贲于二隂是也又或以相应而求贲如四之于初是也○又初二三四所谓贲者皆贲之常五上所谓贲者则贲之变
　　【坤下艮上】
　　剥不利有攸往
　　不利有攸往谓君子也易为君子谋○卦体隂盛阳衰时固当止也而卦徳坤顺艮止又有能顺时而止之象故其占不利有攸往谓当止也
　　剥剥也柔变刚也
　　剥落也剥阳剥也剥之者隂也故曰柔变刚也○柔变刚也不知是以前项五隂之变五阳言耶抑以今日五隂之变一阳言耶大抵是以五隂变一阳而言故本义曰柔进于阳变刚为柔而上文本义所谓一阳将尽者亦有此意○柔进于阳变刚为柔者君子在位小人干犯则逐去之而代其位矣岂不是柔变刚耶一变刚则纯坤矣全是小人之世矣本文刚字只指上九是众隂剥一阳也
　　不利有攸往小人长也
　　不利有攸往以卦体言之五隂盛长于下小人长也以卦徳言之坤顺而艮止为顺而止之人当观此象也夫君子之一行一止皆必尚乎消息盈虚者诚以天运然也苟不之尚则违时矣故时当止则顺时而止而不利有攸往○君子尚消息盈虚天行也此句缀在顺而止之之下不通承上句小人长也故程传分顺而止之至天行也为一而本义则总之曰以卦体卦徳释卦辞是卦徳二字总该顺而止之至天行也消息盈虚正所谓时尚之所以顺之也○消息者盈虚之未定盈虚者消息之已成○天地变化草木蕃息而盈也天地闭贤人虚而消也○君子尚消息盈虚不是卦徳但其意附在顺而止之句末所以申顺而止之之义○一説释卦辞之义云不利有攸往者以卦体小人长也况卦徳又有顺而止之之象其云不利有攸往者正观乎是象也
　　山附于地剥上以厚下安宅
　　山本髙起于地而反附着于地是摧落之义剥之象也○上以厚下安宅上下寛説随所在而言厚下言不可剥下也厚下者乃所以自安其宅也为天子者不能厚天下之人不能安于天子之位为诸侯者不能厚一国之人不能安于诸侯之位为大夫为士者不能厚于其所属之人不能安于大夫士之位○宅以位言已之所居也非宅舎之宅○厚下安宅斯不至于剥矣○魏文侯时租赋倍増于前或有贺者文侯曰今户口不加而租赋嵗倍此由课多也夫贪其赋税不爱人是虞人反裘而负薪也徒惜其毛而不知皮尽而毛无所傅此言得厚下安宅之理也愚谓得则为厚下以安宅失则为反裘而负薪○白乐天诗曰割我心头肉市汝眼前恩进入琼林库嵗乆化为尘
　　初六剥牀以足蔑贞凶
　　剥自下起剥床以足之象今虽未是蔑贞然其必至于蔑贞也蔑贞者凶此即坤初六履霜坚冰至之意○此凶字可以六四凶字照看蔑字宜重看○剥卦六爻以上一爻为主自初至五皆是阳被隂柔渐次来剥落了至独留上一阳则阳之势益而众隂又将尽去之矣故曰五隂在下而方生一阳在上而将尽○不可以六位通作一个人看前项为所剥者是五个阳了○一説凶是小人蔑正而凶也此恐至小人剥庐方发之六二朱子断是君子之凶○朱子曰自古小人蔑害君子终亦有凶但此爻象只説阳与君子之凶也○剥床以足按床有二陈元龙自卧大床而坐客于下李林甫一夕屡徙其床及韦应物诗风雨对床眠之类则似是卧床矣如谢万据胡床管宁坐藜床杨素抚床谓李靖曰卿将当床此床之类则只是坐床也今人不知古往往只指卧床为床而已不知剥床之床谓之坐床亦可也舜在床琴必是坐床正韵注云安身之几而又解为卧床亦狃于习俗之见闻矣○又巽在床下正谓坐床诸葛亮每见厐徳公辄拜床下多谓坐床也床便有足有辨亦有贴其肤处
　　六二剥牀以辨蔑贞凶
　　辨床干也程传曰辨分隔上下者床之干也
　　剥牀以辨未有与也
　　夫剥床而止于辨亦云危矣而夫子犹曰未有与也于危之中而有幸之之意似教君子急避他意思可见圣人为君子谋者无所不至
　　六三剥之无咎
　　剥之谓众隂方剥阳也无咎谓己独应之故无咎也上方云剥之下即继以无咎者乃知无咎之为指已独应之也曰就卦位观之其义自可寻矣正如需九二需于沙小有言之下曰终吉亦似无端然刚中能需之意亦已在言表可得而寻之矣○六三剥之无咎言众隂方剥阳而已独应之去其党而从正是为剥之无咎者也程传一则曰在剥之时为无咎者也二则曰三居剥而无咎者其所处与上下诸隂不同即此説也可从外此数説似不如此之穏○一説以剥之二字分言之本义众隂方剥阳一句贴剥字而已独应之一句贴之字谓来之坎坎之字亦不轻也○一説剥之谓众隂方剥阳三独以应之而得无咎愚意只用比之无首例意裁之且程传可据朱子未有别説也若来之坎坎朱子则有来往二字贴之○一説剥之谓六三剥众隂也故曰失上下也按剥以隂剥阳为义今六三去其党而从正是故意皆去之而从善耳非能剥落其众也故剥字用不得本义所谓去非能除去之也只是背而去之不从其所为而已
　　失上下也
　　若无象传此一句则爻辞剥之无咎亦甚难解○参义曰众隂方剥阳三独与上为应是小人中之君子也如三者虽得罪于私党而见取于公论其义无咎矣而利害之私何较哉
　　六五贯鱼以宫人宠无不利
　　五为众隂之长总率羣隂如贯鱼然而以之受制于阳又为后妃夫人以宫人承宠于其君之象占者如是能率其类以受制于其上则无不利矣不取剥阳之义圣人之意微矣○观卦正为八月之卦而名卦系辞更取他义此爻辞亦取他义均有抑扬之义○贯鱼以宫人宠言隂能从阳之利也○一説五隂为羣有贯鱼之象而六五为之长又有以宫人宠之象据本义云五为众隂之长当率其类受制于阳故有此象则是贯鱼及以宫人宠方説出五为众隂之长【云　云】耶○剥六五本是羣小之魁而周公乃就后妃上説道理者别取一义以立教也然其意亦微矣盖谓能率众隂以从阳固无不利若党众隂以害阳则不利也必矣此在读者反而观之盖玩辞又不如观象○就后妃言固是别取一义然亦缘此卦隂盛五为众隂之长又有一阳在上故也○观圣人作易于隂阳消长之际往往有抑扬意如剥阳之权在隂则教隂以从阳之道夬隂之权在阳则教阳以制隂之道又如解六五本与三隂同类者却又教以解去其类之道所以赞化育而参天地者实在于此
　　终无尤也
　　五本是隂隂剥阳者也今乃能率其类以受制于阳终无尤也○一説能率众隂以从阳则终无尤不然为剥庐矣能无尤乎○参义曰爻言隂剥阳之凶至四而极矣至五则为君位不忍复言矣故变义而言隂之顺阳者以隂而居尊位后妃之象也后妃之道在于不妬忌而帅嫔御以奉其君故取贯鱼之象鱼隂物而一连五隂其状如贯鱼然宫人者亦众隂也五以宫人受宠于君如贯鱼之有次序何不利之有
　　上九硕果不食君子得舆小人剥庐
　　剥之时众君子俱已沦谢凋落有一阳在是尚有一君子存也此一君子乃善人之望而天下所赖以挽回天下之春者如一树果俱已零落惟有一硕果在而不为人所食剥未尽而能复生之象也○夫一阳在上众隂当共承之于下故君子得之其占为得舆也若小人得之则其势不利君子必尽剥乃已而彼亦不能免矣故为剥庐言自失其所庇也○硕果不食爻之象也得舆剥庐占之象也○君子得舆小人剥庐二义不并行二占不并用若君子得舆则小人亦得庐矣小人剥庐则君子亦失其舆矣○观硕果不食之象未便是君子之利其曰君子得舆者已为扶阳抑隂矣而又曰小人剥庐则分明为君子谋也○易固为君子谋然其为君子谋者亦所以为小人谋也观小人剥庐之辞可见盖道理自是如此天地间岂可一日无善类哉不然人之类灭矣可见圣人非姑为是抑彼以伸此也○圣人之情益可见矣圣人之情何情也扶阳抑隂以参天地而赞化育也○上九硕果不食君子得舆程传曰乱极则自当思治故众心愿戴于君子君子得舆也诗匪风下泉所以居变风之终也○十五国风终于桧曹二风桧之终篇曰匪风发兮匪车偈兮顾瞻周道中心怛兮传曰周室衰微贤人忧叹而作此诗言常时风发而车偈而中心怛然今非风发也非车偈也特顾瞻周道而思王室之陵夷故中心为之怛然耳凡三章皆此意○曹之终篇曰冽彼下泉浸彼苞稂忾我寤叹念彼周京传曰王室陵夷而小国困故以寒泉下流而苞稂见伤为比遂兴其忾然以念周京也凡四章皆此意○陈氏曰乱极而不治变极而不正则天理灭矣人道絶矣圣人于变风之极则系以思治之诗以示循环之理以言乱之可治变之可正也
　　君子得舆民所载也
　　君子既得舆则众人不以小人称矣故曰民所载也○民所载也只据得舆二字説道理○一説据一阳在众隂之上言
　　终不可用也
</div>
    <div class="pagination">
<a href="易经蒙引_page10.html">上一页</a><span>...</span><a href="易经蒙引_page6.html">6</a><a href="易经蒙引_page7.html">7</a><a href="易经蒙引_page8.html">8</a><a href="易经蒙引_page9.html">9</a><a href="易经蒙引_page10.html">10</a><span class="current-page">11</span><a href="易经蒙引_page12.html">12</a><a href="易经蒙引_page13.html">13</a><a href="易经蒙引_page14.html">14</a><a href="易经蒙引_page15.html">15</a><a href="易经蒙引_page16.html">16</a><span>...</span><a href="易经蒙引_page12.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
