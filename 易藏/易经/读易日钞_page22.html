<!DOCTYPE html>
<html>
<head>
    <meta charset="UTF-8">
    <title>读易日钞 - 第 22 页/共 27 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>读易日钞 - 第 22 页/共 27 页</h1>
    <div class="content">　　九四归妹愆期迟归有时
　　阳刚为贤居上体为贵贤贵之女而无正应无所与归故其归妹也愆过其可嫁之期矣然其迟归也欲择佳偶以四之贤贵岂终无归故终必佳配来求有可归之时自重如是与六三正反
　　象曰愆期之志有待而行也
　　愆期非人莫之取也四自有志也其志欲有所待而后行待其佳偶故宁愆期岂可以终身之重不择人而妄配哉
　　六五帝乙归妹其君之袂不如其娣之袂良月几望吉五居尊位女之最贵者下应九二犹帝女之下嫁乃其徳柔中能尚徳而不尚饰葢惟有徳之人则専以徳为事不及于饰也象如帝乙归妹而其女君之袂反不如其娣之袂之良美若是者其于妇人隂柔之徳可谓盛矣若月之几至于望也宜家之吉可知
　　象曰帝乙归妹不如其娣之袂良也其位在中以贵行也
　　其君之袂不如其娣之袂良也五何以几此葢五位在中是有中徳徳之可贵者也以其可贵之徳而行则惟见徳之为贵不见袂之为贵外饰之美与不美自不入其心袂之不良岂强而能之哉
　　上六女承筐无实士刲羊无血无攸利
　　以隂柔居归妹之终隂柔非贤居终过时而又无应是约婚而不终卒于无谐者也夫婚礼之成则女必承筐是将士必刲羊以宴今女则承筐无其实士则刲羊无其血是未尝承筐未尝刲羊昏礼不成也何利之有
　　象曰上六无实承虚筐也
　　阳实隂虚婚道以诚相求乃克有成曰上六则隂柔无实是以约婚不终而徒承虚筐也
　　【离下震上】
　　丰亨王假之勿忧宜日中
　　丰大也以明而动见之明行之决功无不成有盛大之势故名丰丰则固已亨矣但盛极则衰王者至此有忧道焉然勿为徒忧也宜守其常而不使至于过盛常如日之中焉可也
　　彖曰丰大也明以动故丰
　　丰之义大也卦徳明以动明动相资可以不安于小图而成其大有为之志故丰
　　王假之尚大也勿忧宜日中宜照天下也
　　夫王者居得为之位操得为之势而又当此丰盛可为之时则其志气恢张不复甘于狭小意向防阔又复耻于谨戒惟大是尚此其所以可忧也故戒以宜日中者日中之明方能遍照天下过此则照有所不及矣王者宜常自戒惕使此心时时周入乎天下而不敢懈乃有以保其业不然一念懈弛即有照不及之处衅蘖即由此生矣可不戒乎
　　日中则昃月盈则食天地盈虚与时消息而况于人乎况于鬼神乎
　　且卦辞之所谓宜日中者尤有深意焉谓时之可盛而不可过也日中盛矣既中未有不昃月盈盛矣既盈无不亏食盛极必衰理数不得而逃也非惟日月推之天地之盈虚亦随时而消息方时之息也变化蕃生天地盈矣及时之消也羣动收寂天地虚焉天地不能违时以常盈而不虚况于人乎况二气之屈伸于天地间而谓之鬼神者乎夫惟盛极必衰所以戒之恒如日中也
　　象曰雷电皆至丰君子以折狱致刑
　　雷电兼至威照并行其势盛大君子于狱之未决也则明以折之既折则致以刑而不少贷又可威也此威照并行之道也
　　初九遇其配主虽旬无咎往有尚
　　凡相应者常非均敌隂应阳柔应刚是也初九九四均是阳刚才力相敌宜其不相得矣然当丰时明动相资初明四动正可相合而有助是四乃初之配主谓之主者羣爻之中耑惟四相配也惟与配主相遇则虽相均敌而无相争之咎且行有嘉尚之功矣
　　象曰虽旬无咎过旬灾也
　　虽旬而可以无咎葢才力之相敌者若萌一求胜之心则两贤相厄患灾乃生惟相下相资不求过乎旬则灾不生而无咎
　　六二丰其蔀日中见斗往得疑疾有孚发若吉
　　为离之主至明者也而上应六五之柔暗则五之昏暗足以大蔽我之明徳象为丰大其蔀障而日中见斗昏蔽甚矣处此而尚欲往而回其惑开其蔽以强争之则反见疑而又不可任之莫救也惟积吾诚意以感动之使上心久而自悟忽若开发其蒙则吉矣
　　象曰有孚发若信以发志也
　　有孚发若意诚之极人未有不动贵以己之信发上之志也
　　九三丰其沛日中见沬折其右肱无咎
　　三明极而应上之暗极其受蔽又甚于二若丰大其斾幔日中见沬沬星之小者于日中之时见焉昏愈甚矣如此则虽有明而不可用若折其右肱然非已之罪也无咎
　　象曰丰其沛不可大事也折其右肱终不可用也未有事昏极之主而能成大事者丰其斾则不可大事也故曰折其右肱正见其终无可用之理耳
　　九四丰其蔀日中见斗遇其夷主吉
　　以刚明之徳上比六五之柔暗丰蔀见斗象同于二夫以刚明受蔽于上势难独挽必有同徳之士恊心共济犹可救也初九明体彼虽居下然徳则等夷与夷主相遇则吉矣
　　象曰丰其蔀位不当也日中见斗幽不明也遇其夷主吉行也
　　丰其蔀以位近六五处非其位也日中见斗是幽暗已甚不能明也然遇其夷主则两徳相资动中机要所行乃吉行也
　　六五来章有庆誉吉
　　质虽柔暗然在下贤明之才固不乏也若能虚已下求以来致天下之章明者用人之明以为明则福庆集于天下而有美誉矣何吉如之此圣人因五柔暗而设此以教之也
　　象曰六五之吉有庆也
　　六五居尊故其吉为庆及于天下也
　　上六丰其屋蔀其家闚其戸阒其无人三嵗不觌凶以隂柔之质而居丰之极满假甚矣处震之终动极矣是明极而反暗者也象为丰大其屋反以自蔽其家且昏蔽之极闚其戸阒然无人至于三嵗之乆亦不觌凶道也
　　象曰丰其屋天际翔也闚其戸阒其无人自藏也丰其屋在上自髙若飞翔于天际也闚戸无人非果无人也暗不见人自生障蔽耳
　　【艮下离上】
　　旅小亨旅贞吉
　　旅覊旅也吴氏应回曰旅非商贾之谓凡客于外者皆是也天子有天子之旅天王出居于郑是也诸侯有诸侯之旅公在楚是也大夫有大夫之旅陈子之去他邦是也圣贤有圣贤之旅孔子之辙环孟子之厯聘是也此卦山止于下火炎于上为去其所止而不处之象故名旅处旅本无大通之理如六五得中于外而顺乎上下之二阳艮止而离丽乎明则处旅可以不困是亨也因其为旅之亨故为小亨且旅虽非常居而亦自有处之之正道如言忠信行笃敬仁于童仆义于同侣礼以律身智以照物道亦大矣必守其贞乃吉也
　　彖曰旅小亨柔得中乎外而顺乎刚止而丽乎明是以小亨旅贞吉也
　　旅之所以小亨者旅本离居在外之事今卦体六五之柔得中乎外卦而顺乎上下二刚柔中则温惠之徳所如皆合而又顺附阳刚以资其力彼之力又足以庇我矣卦徳艮止而离丽乎明止则静専无妄之举明则辨物有察情之用是以能小亨能守贞而得其吉也不然寄身于外无所与亲而性非柔中动与人忤又无强有力者为之夹持躁妄多失而昏于择人其能一步行乎况能不失旅之贞以保其吉乎
　　旅之时义大矣哉
　　是以旅虽暂事人易忽之然处之为最难于此而欲不失其时义岂易言者岂不大哉
　　象曰山上有火旅君子以明慎用刑而不留狱
　　用刑不可失当而又最难于得情故必明以察之有慎重而不敢轻者焉曰明慎其必求为明必不敢不出于明者正慎之至也而凡有狱情又必速为决之不乆留滞明慎如山不留如火治狱之道有合于旅象如此
　　初六旅琐琐斯其所取灾
　　隂柔非明爽之资居下无逺大之志当旅时而鄙猥琐细难与人谐斯其所以自取殃咎欤
　　象曰旅琐琐志穷灾也
　　隂柔在下其志意无过人者局促穷陋行事能勿琐琐以取灾乎
　　六二旅即次懐其资得童仆贞
　　旅中之善不过三事即于次舎则身安懐其资财则用裕得童仆之贞信则无欺而有赖处旅而有此三者可谓得志矣六二柔顺中正以温惠之性而动合中正之理故三者皆备于诸爻最吉
　　象曰得童仆贞终无尤也
　　处旅之时即次懐资固为要矣而童仆尤急得童仆之忠贞则行有所赖终无尤矣
　　九三旅焚其次丧其童仆贞厉
　　旅道以柔谦得人为本葢寄身于外非若在家之有亲倚而九三过刚则性褊急不中则处失当居下之上则自髙不下人正与二反故为旅焚其次丧其童仆虽其心非邪然已危矣
　　象曰旅焚其次亦以伤矣以旅与下其义丧也
　　旅焚其次亦已困伤矣况又丧其童仆乎以旅之时而过刚不中好髙陵下其与下之道如此以理断之固宜其丧矣
　　九四旅于处得其资斧我心不快
　　四虽不及二柔顺中正然以阳居隂处上之下用柔而能下人故处旅亦不及二而优于三虽不如即次之安而旅于可旅之处不至投非其所优于三之焚次也虽不如懐资之裕而得其资身之斧以自防优于三之丧仆然居非正位又上无阳刚之与下惟隂柔之应处非其所无髙明之援而徒龉龉与卑琐者处我心又安得快乎
　　象曰旅于处未得位也得其资斧心未快也
　　四虽旅于处然居不得正无阳应隂是尚未得位故虽得其资斧而心不快也
　　六五射雉一矢亡终以誉命
　　离有雉象五柔顺文明又得中道为离之主故得此爻者有射雉之象虽费一矢而所费不多终得誉名所失少所得多也
　　象曰终以誉命上逮也
　　终以誉命葢其才徳之美上达于君非徒草野有闻而已君子积行终身或不能邀上人一日之知今曰上逮又何惜一矢乎
　　上九鸟焚其巢旅人先笑后号咷丧牛于易凶
　　以过刚处旅之上离之极刚傲取灾不特焚次而且如鸟之焚巢将安归乎始虽骄乐终乃悲号葢其骄上之甚忽焉失其顺徳而不自知是以凶也
　　象曰以旅在上其义焚也丧牛于易终莫之闻也旅道贵顺以旅之时而自髙在上其义宜焚勿足怪也丧牛于易者骄气方盛丧不自知虽至于焚巢号咷而终不自闻知其过也
　　【巽下巽上】
　　巽小亨利有攸往利见大人
　　巽入也一隂伏于二阳之下能卑顺以入故名巽巽以隂为主隂之力弱不能大致亨通但能卑顺循物小无所碍而已小亨然隂不能有为而能卑顺乎阳惟阳是从则资阳之力可以有攸往也但所从不可不择吾全倚于阳而阳不尽可倚惟中正有位之大人利往见之乃可资以往耳
　　彖曰重巽以申命
　　卦上下皆巽是重巽也重巽之义为申命之象葢人君欲有所为必顺人情所向而反复丁宁以深入其心正重巽之义也以为也
　　刚巽乎中正而志行柔皆顺乎刚是以小亨利有攸往利见大人
　　以卦体言九五刚健足以振天下柔懦之习然又不恃其刚而顺依于中正之理居心不流于偏制事必当其则而乘权居尊其志得行初四之柔皆顺从乎二三五上之刚夫九五刚巽乎中正而志行此所以为大人也柔皆顺乎刚此所以能顺大人以利有攸往也是以小亨利有攸往利见大人
　　象曰随风巽君子以申命行事
　　风势相继以至巽象也君子凡有行事必先反复丁宁以申明其命令而后行焉亦随风之义也举大事者必顺人心顺其心而深入之然后鼓舞从命而事可行
　　初六进退利武人之贞
　　巽以下伏为义故初四皆隂而初最下则初之巽更过兑以上现为义故三上皆隂而上最上则上之説更深初下六柔为巽之主过于卑巽凡事迟疑或进或退而不果过懦何利惟利于武人之刚猛以为贞武人刚太过者也以矫初之过柔则正而宜
　　象曰进退志疑也利武人之贞志治也
　　进退之病由于志趋不一也矫以武人之贞则断然强立向之襍乱无定者今皆清治而有据矣
　　九二巽在牀下用史巫纷若吉无咎
　　尊者坐牀上卑者拜牀下在牀下卑屈之象也史巫为人达诚意于鬼神者也九二以阳处隂不过其刚又居下位多畏于上有不安之意焉然当巽之时不厌其卑而二居中亦不至已甚故其占为能卑巽以处牀下且用言辞以自达其诚丁宁烦悉若用史巫之纷若其辞则得巽之宜而吉不见责于人无咎
　　象曰纷若之吉得中也
　　纷若疑过矣而吉以二得中也中道最难识非必不过巽之为中宜过而过过乃中也
　　九三频巽吝
　　过刚不中非下人之资居下之上又挟上人之势此岂能为巽者强而为之非出于诚不诚不可乆屡勉屡失但见其频巽而已志不自胜深可吝也三居两巽之间一巽既尽一巽复来故有频象【此别意耳】
　　象曰频巽之吝志穷也
　　出于诚者其心用之不穷勉强为之少间则故态复露其志向非不欲巽而动輙见穷非有继而可乆是以吝也
　　六四悔亡田获三品
　　隂柔无才无应又不得人之助而承乘皆刚非隂柔所能安处宜有悔矣然以隂居隂处上之下用柔能下阳刚反为之助故既免阳刚之侵可以悔亡而且资阳之力有求必获以田则所获之多足备干豆賔客君庖三品之用他事可知矣
　　象曰田获三品有功也
　　田获三品则资阳以有功岂止悔亡而已
</div>
    <div class="pagination">
<a href="读易日钞_page21.html">上一页</a><span>...</span><a href="读易日钞_page17.html">17</a><a href="读易日钞_page18.html">18</a><a href="读易日钞_page19.html">19</a><a href="读易日钞_page20.html">20</a><a href="读易日钞_page21.html">21</a><span class="current-page">22</span><a href="读易日钞_page23.html">23</a><a href="读易日钞_page24.html">24</a><a href="读易日钞_page25.html">25</a><a href="读易日钞_page26.html">26</a><a href="读易日钞_page27.html">27</a><a href="读易日钞_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
