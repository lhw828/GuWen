<!DOCTYPE html>
<html>
<head>
    <meta charset="UTF-8">
    <title>周易函书约存 - 第 71 页/共 75 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易函书约存 - 第 71 页/共 75 页</h1>
    <div class="content">　　序洪范曰体天地之撰者易之象纪天地之撰者范之数然则易无数乎何其悖也
　　又曰有理斯有气有气斯有形形生气化而生生之理无穷焉天地絪緼万物化醇男女搆精万物化生【煦】按此皆易理也皆由隂阳既合而生非范数孤阳独行之理也
　　又曰顺数则知物之所始逆数则知物之所终【煦】按顺逆说倒了仍是邵子之说
　　薛敬轩
　　薛敬轩曰静虚者正也义也太极之体以立动直者中也仁也太极之用以行【煦】按亦不宜分说动静干之文言君子体仁四句动乎静乎又按周子主静朱子主敬窃意敬字说在静时亦不能无弊何也朱子之注明德也固曰天之所赋于我者虚灵不昩既曰虚灵可知匪灵不虚匪虚不灵矣今要将一个敬字就中填实必无以存虚灵之体是己着在用邉成动而不静者矣夫孔子之言敬固皆说在有事一邉者也其樊迟问仁则曰居处恭执事敬矣夫居处之恭是专欲此身之无偏邪倚倾也身也而非心也彼清虚之在中者固自若也至于执事乃始言敬非在作用邉乎其于仲弓固曰出门如见大賔使民如承大祭夫出门使民非作用邉乎即在中庸说出戒慎不覩恐惧不闻亦是惧覩闻之搀和不能如未发之中虚灵不昩耳今将一敬字凭空填实彼虚灵不昩者曷在乎大本之不存奚为而有逹道固知主敬之说不若主静立人极之说为足亘千百世而无弊也
　　又曰孔子言太极是指理言周子言无极是指此理无形而言【煦】按此竟视孔子所言之太极为有形者矣若说无极二字只是发明太极中无声无臭之妙如此则用作太极之注脚可也亦不宜加于太极之上
　　胡敬斋
　　胡敬斋曰工夫宁下而勿髙宁沉而勿浮贵博而不贵杂贵精而不贵悬又曰敬该动静兼内外又曰程子曰欲息思虑便是不息思虑有意于坐忘即是坐弛敬则自无此患
　　曹月川
　　曹月川曰周子所谓无极而太极者葢谓无形象无方所极谓至极理之别名也太者太无以加之谓【煦】谓如此以言太极方是真太极切不可竟作图防又曰以通行而言则曰道以至极而言则曰极以不杂而言则曰一【煦】按此方是道字正解
　　王阳明
　　阳明曰无善无恶者心之体有善有恶者意之动知善知恶是良知为善去恶是格物一时学者心仪口诵而艶称之不知此四言大有语病夫以无善无恶而言心体仍是周子无极之说恐与顽空何异孔子释干之四徳皆属天道一邉事其于元之既亨而利贞也便曰各正性命保合太和既有保合之太和有乎无乎不待辨而明矣文言首两节全言性之未发故次节曰足以足以云云足以而仍未发则其所蕴可知矣其言元曰长善亨曰嘉防嘉美也亦美其善也利曰和义和即太和之充也贞曰事干犹云作事之主脑皆未发之义也有乎无乎不待辨而明矣或以太和指气而言夫气固未有离理者也只縁为学之初外袭之念不能不杂故无善无恶者欲其心之虚耳以此为心之体则大非也故以为无恶犹可兼无善而言失性善之旨则断断乎不可其曰有善有恶者意之动亦大非也夫意之动而有恶也是有知有识之后由耳闻目见而入藏匿于中而渐次发生者也今观一月二月之婴孩便知亲母彼其意中亦有何念可以恶言乎其必兼善恶而言意始于周子几善恶一语此縁周子未明几字之妙又误信汉儒于吉之先见一语添出凶字遂至贻悮后人此皆未明几字之妙也夫几者动之微也非两岐之名也周子本太极而言其所发则不得不以两岐之说求合乎隂阳之义然周子已知此处善恶二字原有语病故于后面补说刚柔二义谓刚有善恶柔有善恶也然既别为刚柔又于刚柔之中而别为善恶则已在四象之列而不可以言几不知几者止是动之微耳太和之发由长善而出有何恶之可言故孔子止言吉之先见而不复杂以凶字非无故也葢本天而动则全是太和赤子之良知可徴也孔子曰体仁足以长人体此天也子思曰发而皆中动于天也孟子之恻隠羞恶辞让是非皆于端倪呈露处言意之方动遂确乎以为性善云耳此际又安得有恶之可言而以为有也夫动而有恶皆耳闻目见縁感而入者故孔子之教顔渊也曰非礼勿视非礼勿听防之于将覩将闻之际子思之作中庸也亦曰戒慎不覩恐惧不闻防之于未覩未闻之先惧泥沙之搀和清源朱緑之污染素质也孟子曰非由外铄葢诚知外铄不必尽善也安得谓意之动而便有恶乎子思曰发而中节发即意之动也发而有恶矣犹可以中节言乎顔子不逺之复复谓本然之天逺谓后来之杂也若说意动便有恶则顔子之复亦可云复于恶乎若说本然之天无善则亦可云复于无善乎至以良知说在格物之先似与大学先致知后格物不相类矣不知大学之知乃极致之知是由格物而得之者也阳明之良知是赤子之知审别物类分辨好丑虽至愚极陋莫不皆有者也此阳明之卓识也
　　阳明之语属员也曰縁此数病良知之所本无只因良知昏昩蔽塞而后有若良知一提醒时即如白日一出魍魉自消此语便是性善确证试问昏昩蔽塞者外之袭乎抑中夲有者乎如知非中本有则不辨自明而意之动而有恶可知非确论矣
　　阳明之传唯王时槐最得圣道之精时槐刘文敏之弟子也罢官后反身实证始悟造化生生之几不随念虑起防其论性曰孟子性善之说决不可易使性中本无仁义恻隐羞恶何从而生且人应事接物如是则安不如是则不安非善而何【煦】按此则知时槐之见地确矣故凡不知性善之说者【煦】皆不敢以为知道
　　许孚逺亦阳明之传也其言曰以性无不善故知无不良
　　孔子之门亲得圣人以为之师而得闻一贯者仅曾子一人阳明生数千年之后而得闻一贯者也宜乎知阳明者之鲜也
　　周子发周易之精开宋儒之始较朱子之集成者难矣而无极一图实有以发太极之秘传圣道之精自是以后不逹周易而漫言性理者皆学也而非道也然亦不能无误
　　陈白沙矜慎自持与朱子相似大约闽广学者多是如此至其作用恐不逮阳明逺甚夫圣人之学明体逹用经纶参赞皆分内事不徒作自了汉也孔子之栖栖孟子之皇皇皆是如此若白沙者自治则有余者矣元之学者人多美静修而薄鲁齐是未察孔子之于春秋为何如时也不遇盘根错节不足以别利器人果以圣贤之学自命负焉所徃而不可
　　不尽阅各家之书尽得各家之意旨輙闻人之所闻恣为褒贬是犹隔纸牕而覩人形自谓己确不知止属影响耳佛老固有差别陆王固有短长然必尽观其书知其差别在甚处短长在甚处然后持论始可以服人之心孔子之于老子犹适周问礼焉不闻有薄之辟之之一语周子之太极邵子之理数传授之者始于希夷希夷固老氏之亚也不闻并太极理数之说而俱非也顾乃不满于后儒之心窃虞其量狭而多忌矣亦胡不思之甚耶天覆于上地载于下六合之内何所不容岂以其精也粹也而収之粗也恶也而屏之乎择术而进随人之材分然广博之物非广博之器则承受难矣
　　朱陆隂阳形器之辨
　　乾坤者隂阳之物也卦爻不离隂阳故卦爻不离时位干以神用流行而不息故圣人法之以徴时坤以形用有定而不移故圣人体之以徴位隂阳者太极亨动之灵机凡气之流行不息体之一定不移非是莫为之宰是固方出于太极全具太极之神能物物而不物于物者也周子之诚太极也几两仪也于诚几之中添一神字便为其能不物于物也张子曰神者太虚妙应之目便是说在灵动一邉非太极浑沦之时矣朱子执为形器则是有形有体之物乃得具此两仪而流行之气徴于天运运于无形者皆不得而有之矣陆子辨之取始终晦明竒偶上下尊卑之属皆无形之隂阳而时之与位形之与神干之与坤兼有之矣今取朱陆徃来之书以辨证于左
　　朱子曰大传曰形而上者谓之道又曰一隂一阳之谓道象山曰一隂一阳已是形而上者朱子答曰大传既云形而上者谓之道又曰一隂一阳之谓道此岂真以隂阳为形而上者哉正所以见一隂一阳虽属形器然其所以一隂而一阳者则道体之所为也
　　【煦】按太极隂阳非有二也隂阳即太极之既动能亨太极之大用者也太极者主宰之隂阳隂阳者运行之太极也特因太极无形主宰于中不可言说故第从太极之动处说起孔子之言道也既说出一字便是太极而又必说到贯便是此一之流行处道也者天命之大用充塞昭著于天地间者也故子思遂称为逹道大本则性也而非道也周易本言性道之书因太极之精切天命之蕴含非可言说故多说在大用一邉如先天图之两仪文王之乾坤周公之九六孔子之分而为二以象两皆是从隂阳说起而隂阳之所从来俱从而置之非图可画非言可说也既曰一隂一阳之谓道又曰形而上者谓之道道字说在用邉形字说在迹象一邉皆太极之动一元之亨着见流行之防特未至成形成器耳若形器已成则形器也而非道也器则有质在重浊一邉故曰形而下者谓之器中庸之言性也虽从大本说到天命毕竟未发之时无可言说故但指其位而证之谓为中焉而止耳以所性之中非隂阳之所可言也今既有隂阳可指故止说在道字一邉而又以为形上之事也今曰所以一隂一阳则道体之所为是将道字为本隂阳为用隂阳与道打成两截不唯非夫子一隂一阳为道之本义并非一以贯之之旨矣岂知隂阳方由太极而来原在两仪之地此后所成之四象八卦犹不可以形器论况隂阳乎葢隂阳方出于太极流行于形器之中无体而有用故直以为道也道也者非形器可得而拘故又曰形而下者斯谓之器也
　　象山复之曰始终晦明竒偶之属何适而非隂阳是以立天之道曰隂与阳
　　陆子引天道二语最确葢天道但有隂阳可言非有形器者也今顾以一隂一阳为非道而直谓为形器为昩于道器之分则孔子一隂一阳之谓道此语非乎朱之显背于孔莫此为甚第证以孔子之言可矣总由认隂阳为形器而不知隂阳全是太极方出之大用全以神行故能兼无形之气有形之器胥能合体而初非有两观陆子所用四十字如先后始终动静晦明上下进退往来阖辟盈虚消长尊卑贵贱表里隐显向背顺逆存亡得丧出入行藏皆无形无器之隂阳则隂阳之分位断可识矣
　　朱子答曰若以隂阳为形而上者则形而下者复是何物
　　凡有形器者皆物也非隂阳也隂阳特具于其中耳
　　凡有形有象者皆器也其所以为是器之理者皆道也此曰有形有象者皆器是误防形上之形为形器之形矣乌知此形字即干彖中流行之行即中庸形着明动之形不可以迹拘者也若形下之形乃始谓之为器此形字亦在动用显著一邉亦不可以形器也葢形上形下二形字虽皆隂阳之所形而形则不同形上之形是形之至轻清者无形之形也形下之形是形之最重浊者有形之形也有形之形可以体求无形之形不可以迹拘故孔子遂有道器之分若以形上之形便谓为器则下句为赘言矣当知隂阳之妙资气以动故可以形而上又可以形而下也上文犹说道体至此则直谓之道不独将道器打成两截并将道字分际亦错防了葢道止在大用一邉原与大本一邉无渉故子思曰率性之谓道性大本也道大用也故子思遂以逹道说在已发之后今既以隂阳为形下之器又曰有形有象者皆器则是认隂阳为有形有象之器矣请问始终晦明朝夕尊卑上下等是隂阳乎非隂阳乎为有器者乎为有象者乎此不待辨而自明者也
　　来书所谓始终晦明竒偶之属皆隂阳所以谓之器始终晦明何器可言此中惟竒偶二字由大衍之数而成见蓍之有形遂谓为器耳然蓍之所揲虽有竒偶之数而蓍中所蕴则太隂太阳少隂少阳其义固有四种非直画一竒偶而遂可以使卦体之成也即卦之既成画出重交单拆乃始有象其卦究何象乎不过象隂阳之太少耳然竒偶止有二象将谓竒偶为少隂少阳而已缺却太隂太阳将谓竒偶为太隂太阳而已缺却少隂少阳乌能成卦夫太隂太阳少隂少阳见于蓍中者有何形器可象即圣人拟为重交单拆亦但分别动静想像其道理合当如此即后世圣人拟为连断之形亦非有形器之可拘也予甞谓易中卦爻皆是先天正谓蓍中之隂阳老少原不当以形迹求也
　　独其所以为是器之理如目之明耳之聪父之慈子之孝乃为道耳
　　既以聪明慈孝为道聪明由既用而见慈孝由有作而见者也谓为道也诚当然聪明慈孝必有所由以聪明慈孝者予诚不知又将何者为所由以聪明慈孝者也今既以道为形器之所以然又以聪明慈孝为道然则聪明慈孝即形器之所以然乎且止论隂阳而牵入聪明慈孝与隂阳何渉言耳目而不言心性宜乎其执隂阳为形器也太极之与隂阳一理而分体用者耳性与道一心而分未发已发者耳太极者天地之性性也者人身之太极也人知发而为逹道不可以形器相求乃顾以太极之动谓为有形有象何欤子思不曰性之谓道而曰率性之谓道葢性之与道一事而分体用者也性不可以明言子思但谓之为中至于发而中节然后谓为逹道则是道之为言全在大用一邉明矣朱子谓形象皆器道为器之理将谓隂阳以道为本乎如谓隂阳以道为本则子思亦当以逹道为本而未发之中又置之何地乎不知隂阳即太极之动道则吾性之发隂阳之鼓荡而充斤者也竟将道字占却性字地位则未知性为本而道为用矣然而孔子固曰一隂一阳之谓道矣谓天地间有形无形之充周皆此隂阳之流溢故谓隂阳为道而不谓为形器此断不可误解者也子思曰君子之道费而隠是从大用之中见出不可思维的道理正如说隂阳之中便含有太极相似然隂阳不可以形求即流行之太极发育之大道故也若以太极比之道与隂阳皆在发用一邉隂阳之不同于太极者太极静而隂阳动太极为主而隂阳为使静而为主者隠而不可知动而为用者显而易见因隂阳能发太极之用故尊而重之谓之为道所以说一隂一阳之谓道葢凡言道者皆充周弥纶参赞位育中事也
　　【煦】按太极体也即大本之性也形器用也即逹道之道也其中斡旋妙用全属隂阳形上形下之形指用而言也太极之譬若匠形器之譬若房室庐舍也其斡旋妙用则斧凿之力也指隂阳为形器亦可指斧凿为房室庐舍乎太极之譬若豆形器之譬若腐其发散凝聚则膏浆之力也指隂阳为形器亦可遂指膏浆为腐乎夫果粒之布于土也而生机勃然此一粒便是太极其后开花结实便是形器而其间之生长滋息所以能如此者则隂阳之为也隂阳而果形器也则所以能如此者何不取出一观
　　太极浑浑沦沦全无形质万物则纯乎气质乃万物则实由太极而生中间斡旋妙用全是隂阳此处地位分别不清则全部周易所言皆懵懂
　　或问朱子错在甚处曰夫子形而上者谓之道与一隂一阳之谓道此二语皆是言道而所以为道者只在形上形下两形字发明隂阳之神用耳其道与器莫非隂阳之用特器为顽质而道体虚灵故遂以上下分之竟以道与有形之器相对今将道字与隂阳对防便遗了形上二字且以隂阳作形器又侵了形下之器一语此朱子之所以见屈于陆子也
　　隂阳者出于无形之中运于有形之内中庸之言鬼神是也谓鬼神不灵则又体物而不可离谓鬼神有形则又即物以为体然而盈天地间皆鬼神实则盈天地间皆隂阳而已
　　隂阳是太极之动即是充塞天地物事何甞止在有形有器一邉故断不可认为有形有器滞而不灵者也周易中卦爻图蓍四种俱从隂阳而始孔子之系从天尊地卑说起此处从隂阳说起皆是两仪中事曾无一处说着太极以隂阳从出之地不可得而言也然又不可认隂阳为形器者隂阳止太极之动而善运者也故能充塞天地而不可以迹求也
　　隂阳者本于太极之动而旋用于四象八卦者也能发太极之大用最灵最妙者无逾于隂阳故曰一隂一阳之谓道
　　太极不可以形求隂阳即太极之动配之于干则元之亨也圣人之释亨也曰品物流形是端倪呈露之始即形则着之形也非有体质何有形器形而上者谓之道此形字便是端倪呈露意思道也者隂阳之大用充塞乎宇宙者也器则滞而不通乌能充塞乎伏羲先天图皆隂阳之妙隂阳始于震巽配则风雷全以气用者也终于艮兊配则山泽始以形成矣坎离居中有形而无质是半气半形者也是八卦之中始于无形之形终于有形之形莫非隂阳之为也问无极之真与未发之中同否朱子曰无极之真是包动静而言未发之中只以静言【煦】按动静本在隂阳一邉是乾元之既亨太极之既生时也今以未发之中为静然则人之为主于身中者竟无有太极诚不知子思之所谓中又何所指也如以中为太极包动静者为无极则又分无极太极而二之矣如以包动静者为太极则动静循环止说得流行一邉之事而所谓无极之无又无处安着故以动静互根而言太极本通书之误而此言则尤谬者也何也既言包动静则太极之内不可以言无矣
　　问伊川言静中湏有物始得毕竟此物云何朱子曰只太极也【煦】按既以静时为太极诚不知包动静者又是何物若知动静只在流行一邉则静字必说不得中字中也者动静之未形者也
　　道为充塞天地物事而其所以然者则隐而不可知也充塞天地则用之广也其不可知者则体之微也孔子一以贯之正体用一如之说子思曰君子之道费则充塞天地者也隐则不可知者也下曰语大莫载语小莫破正充塞之大用而其所以然者则隐而不可知也子贡曰夫子之言性与天道不可得闻葢言隐也孟子浩然之气配义与道正与子思费字同防正谓道之充塞难量而吾身之气克与之配也今谓隂阳为形器以道为形器之所以然则是道字占却隠字地位无以见道用之充塞而费矣如谓道为充塞之物为形器之所以然而道之隐处又另有所以然则是床上安床屋上架屋矣亦不得专以费处为用隐处为体夫圣人一贯之道尽在四书六经离四书六经而言圣道皆非圣道也
　　太极者道之大本也两仪四象八卦由此而渐分者道之大用也其中妙用全属两仪而两仪紧靠太极又在四象八卦之先又能充于四象八卦之内故直以为形上之事其但从两仪起者太极之中一无所有而其出不穷不可名言不可图画者也其必由两仪四象八卦而后始逹于用者明大用之实出于大本而大本之实发为大用也文王开为六十四卦无有一卦之往来不是说图中之妙无有一卦之内外不是说先天之防故曰周易为传道之书也今说一隂一阳止是两仪邉事如何可作形器论
　　两仪者太极之神非形所可拘也唯神也故能兼有形无形而入之今有形之器固有隂阳而昼夜昏明尊卑上下始终动静何非隂阳抑何形之可器乎太极浑沦静涵不可得而言也故伏羲文王周公之易俱从两仪而始伏羲之图自两仪画起者也两仪之前不可画也文王之易自乾坤说起者也乾坤之前不可知也周公之爻自九六说起者也初爻之所自来不可得而言也孔子之大衍自分而为二说起者也分二之前不可得而知也故后此无穷之大用总归隂阳故曰一隂一阳之谓道若不可知者安可象乎
　　或疑除一独无所象故谓除一为象太极夫天下有象之物乃始可象无象之太极亦何可象乎既曰分而为二矣一动一静独非分乎一虚一实独非分乎如必欲于大衍之中求所以象太极者不若以五十未分之防取而象之犹庻几也大衍之数五十其用四十有九其下不言太极便曰分而为二以象两也以太极为隂阳形器之主宰非形所可象非数所可纪也凡物之有形可象有数可纪皆两仪之事非太极之事也夫既有蓍之可见则有形矣有五十之可言则有数矣故孔子之言道器遂皆说在形邉曰形而上形而下自来不谙形器体用之分故于大衍之用数补出除一以象太极之语此似是而实非者也不知孔子开口便从象两说起初无取象太极之说以其既有蓍数全然属在形邉故也
　　或曰既称为两焉得非数曰两非数也是匹对之称也独隂独阳不可以资生故坤必得干然后谓为得朋故两也者相资有助之称如天地山泽雷风水火对举而互徴皆两之义也葢天地有敦化之太极有流行之太极而流行之太极非两不成故孔子曰天地絪緼万物化醇絪緼则男女之太极也男女搆精万物化生搆精则万物之太极也天地男女皆两也化醇搆精浑两而为一皆太极也天地以前原不可以意识解说如但以流行而论絪緼者固在两前搆精者固在两后也此等境界辨别不精皆不逹周易正理如上所论则两仪为形下之器矣而又非也两仪者太极亨动之灵机变化时物之主宰也故时有四两无四物有万两无万因时而见因时而变不离物而存不执物而有是形形不可以形拘始数而不可以数衍者也孔子释干之亨谓为品物流形是诚则形之形非形体之形也形言其才露端倪而已故即其亨动之机而谓之为流象其形之动也比之于人则天命之命即保合太和之事故不可以形拘也独立之物不以数衍故周公之命爻也于两仪初得之爻但名为初而不名为一是不可以数纪者也朱陆此论原因辨无极而起朱子主张无极为最妙【煦】按后之学者原不能轻置六经自为一学孔子系易固曰易有太极矣太极之中果有无极孔子何惮而不为之开谕来学乎伏羲画卦从太极始文王释干从元始孔子系易从太极始学者当以六经为主六经以外【煦】固不之从也即如朱子所论以无极为足发太极之妙则是太极中原自具有此理又何必詹詹形诸论辨乎二先生于此亦少竞矣
　　朱子曰周子言无极而太极方见有无浑合之妙又曰无极者无形体无声臭周子之语既以无极之下赘以而太极三字则是朱子之意竟以孔子之谓太极者为有而言之乎大误大误故予曰不如存孔子之防也
　　朱子曰太极非是别为一物即隂阳而在隂阳即五行而在五行即万物而在万物只是一个理而已因其极至故名曰太极此语却是无弊此即大本发为达道不可谓达道中便无本也然物之一事亦不可于太极言之葢物物而不物于物也
　　朱子又曰太极便是性动静隂阳是心金木水火土是仁义礼智信化生万物是万事此以动静隂阳为心只言其性之动耳是谓心为妙于运动之物只配得中庸发字然不若止言发与孟子止言性情为当周易之卦以乾坤居首便在两仪之中便属有形有象之后所以系传直谓为阳物隂物而孔子于乾坤两卦亦遂着有象传然虽有形有象却又不可直谓为形器葢乾坤生物之物也器则有体而物于物矣今观揲蓍求卦之际拟为重交单拆之形则有象矣然谓太隂太阳少隂少阳为实有形体则又不可此朱子所以见屈于陆子也
　　太极之真虚灵之妙原不可以有无言也如以为有而两仪未形之先必不能确指其所由以形之故如以为无而两仪四象实由此生故孔子但以为太极太也者尊上之称极也者指其无以复加之妙而言也此孔子防三圣之妙言两仪未生以前其理之尊上无加实有如此止如解释乾元无可称说但用大哉二字赞之而已后人把做图防已非其防乃周子特加无极二字于前又复立而为图或因当时流传竟指太极实有此隂阳之蕴故周子病之加出无极二字于上其下紧连而太极三字总以象太极中虚而能灵之妙耳然无之一字不可轻用者为其言无则必与有为对也况其上既言无极其下忽摆出而太极三字则已俨然与无极相对是指太极为有而命之矣况无下用一极字太下又用一极字是二极矣极之至理岂有二乎朱子主张无极二字之妙不惮繁言与陆子辨之者谓无极之说足以发太极中无形质无声臭无方体之妙其下合而太极三字共为一句因谓此语得有无混合之妙不知太极之体必不可以有无言也如使可以言有言无则孔子当已言之何俟后人之哓哓哉意谓无极而太极五字周子合为一句正以无之一字发明太极之体为至虚者耳果如此则谓周子之图是有无混合为不当矣如谓前说无极其后方说出太极则不应太极之前又有无极一层是打成两截矣如谓太极之体为有而虚故以无极二字发明至虚之妙则又目太极为有是则合无极太极而论之分无极太极而论之皆不可也况有两极之分宜陆子不肯屈服也大约圣人之论止宜存圣人之防不必添说意见可也太极之说虽出于孔子然不自孔子始也伏羲之先天一图已圜而虚其中矣文王之于乾卦已称其元矣周公之九六已称其初矣是皆欲人从隂阳既形之后因而上遡之以黙识其意而已矣故太极之上必不能有丝毫増加太极之中必不能容丝毫言说如其可以言说自伏羲至孔子经四圣之阐扬宜可以无微不悉岂犹有未尽之义可言而不之言俟诸后儒之増设耶此如一以贯之只此一字圣人不之解说曾子亦不之解说可以观矣又如两仪四象伏羲原本河洛二图尽情画出而太极则不可图画者也又云分而为二以象两也后人添除一以象太极六字便非孔子之防何也太极之真何等尊贵心思想不到语言说不出而顾可以有形有数之物从而象之乎若其既已有蓍则有形矣既曰五十则有数矣有形有数之物又乌可以象太极乎孔子止以分二象两言之亦如伏羲画图止自两仪始文王立卦止自乾坤始周公立爻止以九六为初而两仪之所由生乾坤之所由立九六之所以有初皆不能实证其所以然俟诸一以贯之者之自领焉耳此圣人传心之最精最宻者也言有无岂四圣人之防哉学者读孔孟之书学孔孟之学先须识得大纲正其主脑到得集学既成全是一团冲粹和平之气故能呴育万物经纶天地成絶代之品语孟俱在可以观矣论语一书莫详于言仁是冲粹和平之本也孟子虽具泰山岩岩气象要亦集义不动心之后持身之正自然如此观其酬对学者应接同侪祗敬君长曾有一焉不冲粹和平而訾人指摘者乎葢人皆可以为尧舜为其性善而已性命于天乾元初亨便属太和之保合继善成性便为长人之善孔子谆谆言仁政从性功上指出端倪故与顔子论仁止谓之复礼而已复也者指其固有者而言之也学者取法孔孟必先变化气质使暴戾全消冲粹可覩斯为得力今观朱陆往来之书陆称朱为尊兄朱称陆为老兄则已不能有相下之情矣一以为理有未明一以为昩于道器之分其为争竞不已甚乎陆子二书之后不复有言知其亢髙不肯相下虽百千万言无益也夫学者之所急无若格物致知宜格之物无若子臣弟友宜致之知无若孝弟忠信此最切近而易求者也无极太极与一贯相似纵极力分防难为未甞入室者道矣今顾哓哓不休者诚不知羲文周孔何以絶无一言指明无极而孔子系传亦止标太极之说而曾无一辞赘于其后以为深造自得俟诸其人果得能唯之曾子自当有妙契也
　　今观无极之说即诚如朱子所言无形迹无声臭无方体而太字之下用一极字无字之下又添一极字为两极乎为一极乎谓无极二字本止解说太极之妙则以无之一字作太极之注解系于太极之后犹之可也今顾加于太极之上太极而谓为极矣无下所用之极不蛇足乎若谓此极字不须着意理防则又安用此极乎且于此处直谓为无吾不知后此之生生不息者又资何地以立其始也况其中用而字一转已将无极太极打成两截不若止存太极之说实足以混有无该动静浑沦蕴借犹有不可思议不可言说者存也今单指出无字不已偏乎即其指隂阳为形器而隂阳则实非形器指道为隂阳之所以然而道实非隂阳之所以然此亦不足深辨但当以孔子之言证之子曰形而上者谓之道夫既形而始为道岂其未形而遂谓为道乎子曰一隂一阳之谓道谓道为隂阳之用也岂其未有隂阳而先有道乎学人不精察其论说不深究其得失徒道聼而涂说匪唯两人之是非不明恐圣人之学亦终无阐明之候矣【煦】于髫稚时便乐玩太极图及先儒言道理之书今四五十年矣似于此理微有一见统俟髙明正之














　　周易函书别集卷十三
　　钦定四库全书
　　周易函书别集卷十四　　礼部侍郎胡煦撰篝灯约防
　　泛论易
　　朱子曰后世之觧经者有三一儒者之经一文人之经一禅者之经煦按今之觧经者止可云举业经耳并不可为文人之经而况儒乎
　　天地无二易圣人无二道经世书全明易理非明易数其以周易为占卜之书则沦于数而不之觉耳元包犹不离乎易至于太洪范洞极潜虚皆易外之易也政恐圣人不能有易外之道
　　太唯易辞之似耳所蕴之理非易蕴也文中子唯论语之似耳然其雕语凿句刻划形似其圭角亦显然呈露矣若圣人之言则温如而蔼吉矣
　　太凖洛书之数拟易而别立筮法洞极亦凖洛书之数亦学太而别立筮法洪范亦凖洛书之数兼仿太洞极而又别立筮法此皆全与易背者也然九九之数可仿而变易其制独八八之卦无有仿而变易其制者以圣圣相传之道即象而存卦爻寓义之精不易窥测故也甚矣易道之精深也
　　潜虚拟河图之数而为之者也然止名数而不名易当与俨然自命为易者殊矣洪范但取洛书九数耳他何取也元包因圣人之卦特其自立筮法不合圣人之道耳
　　皇极经世书全论易理故与伪作者逈别至以声音起卦则邵子独契之妙也然三十六母从喉中出以次而达于唇至并明而止此亦由中达外之义也盖声音之清浊髙下既有隂阳而隂阳之中又有刚柔太少如见溪等为少刚知彻等为少柔清精等为太刚晓霞等为太柔之类邵子分别声音终不能离此四等后世有因鼓声而知人语者要亦本声音之母而借数以识之也易之理无所不包故凡物苟具隂阳之义则皆可以起卦三易之传用蓍蓍具四象者也南蒯之叛季氏枚卜之矣枚与蓍无异也及火珠林用钱矣钱亦具有四象者也苟存其义则镜卜骨卜紫姑卜结羊肠莫不克与前知之妙总不离隂阳四象而已
　　焦京者易外之别传有数而无理是全乎究占者也然而纳干纳支之妙皆有至理存焉解其义者即识干支之所自起盖羲轩传授虽无干支之名当必有干支之义寓于卦中故大挠师其遗意遂定为干支二十二字文王周易尚存甲庚乙巳之词或亦开创圣人虑执精者忘粗故寄细微曲折之理于至粗至浅之中俾得借占而永其传乎要之精粗本末在圣人原自不分观于易而可以见矣
　　刘牧以下如李觏张行成朱震悉以为河图之数九洛书之数十是皆未能深知图书之奥也图书之说当以邵子之言为正以其揆诸易理无往不合故耳
　　易卦之支干行于六爻而旺相休囚全凭日月后世术家衍而为壬乙禽遯其五行生尅之理皆由易卦出也然而支离甚矣惟六壬全凭日月而推精其义者犹可以知目前之事
　　后之儒者唯从周易得入始能参到圣人秘密处攧扑不破宋唯康节先生近之汉之董江都从中庸得入者也宋之伊川先生得力于论语者也煦得孟子性善之説参之六经四子书无往不合然后知圣人无二道
　　改过
　　学如顔子夫子以不贰过称之则顔子之有过可知过何损于人乎过而不改是为过矣
　　凡人学力未到邪妄伪欲无日无之要在换了种子培植嘉禾斯为得耳桃仁不能生杏杏仁不能生桃皆自其中之含蕴者定之逮及发生遂不可易矣人生絶大事业俱从人心而起而善恶不能均一皆由其含蕴者殊也且心体至灵耳闻目见最易染着故人生不能无过若朝培暮养不知刬除不知换了种子流为桀跖亦复何难故人迁善改过必追防到无极中戒惧愼独换过种子方始得益若使刬除不尽见闻触动终湏有萌蘖发生之时故程子有见猎心喜之说
　　今人惮于改过谓从前之积累已多圣贤未必许我此甚非也善恶无两立之势譬如行路人差了路途一向直去便至差错到底忽然觉得才回转一歩便絶非从前差错之路
　　善分大小无两善也恶分大小无两恶也故善恶二端必无并立之势
　　换过种子之法必如顔子非礼勿视四语方是履实工夫
　　既知换了种子又湏知有涵养之说则孟子之集义是也
　　物之善变者皆在形质未成之先打从无极中走过一遍如已死复生然后旧习方尽始能变化新机如螟蛉之土窠蚕蛹之作茧神龙之潜渊道人之炼已盖此皆浑沌时也故孔子于习说不移若既习矣将欲移之必且拖泥带水故有见猎心喜之事根本未尽刬除故耳未言习逺先言性近蒙以养正作圣之功正在此时故人之改过迁善必追防到无极中换了种子与蒙童之浑沌相似所由谓道为率之于性也夫无极中何能转换必如孟子集义之说逐渐集去集之既久满腔中全是太和充溢到不知不觉发出来絶非旧种全是新机庶几可耳
　　论语曰过则勿惮改又曰过而不改是为过矣又曰君子之过也如日月之食焉小人之过也必文若不为君子之见而为小人之文耻于师人而不耻不若人究为小人之归也悲乎
　　人之有过或防失教诲而误于不知或随俗委靡而失于不察或交不择人而渍而渐深或心未熟思而率尔任意逮其既觉则必将善悔悔而改斯善悔而不改是吝也故周易善悔而恶吝悔则改过之先资吝则遂恶之胎媒也
　　过有不知其为过者曽子之受杖是也过有不得不自任者孔子之于昭公是也过有知为过而即改者顔子之不贰是也过有知为过而不即改者此以待来年然后己之说也然知而能改者为过知而不改则为恶矣
　　泛论学者
　　圣人之学诚明合德体用兼该者也体之不立则无以探天人合一之原而用非其用用之不具则无以广经纶参赞之能而体非其体故有孔子之圣乃始有孔子之作用有孔子之作用乃实以成孔子之圣后儒终日学圣一当可为之时但以偏长小节自见恐于体用两字未能全具也
　　顔子未尝用世而尝问为邦孟子亦曰禹稷顔子易地则皆然圣道之贵作用亦可知矣圣人岂有无用之学哉
　　道贵于艺偏全之不同等也行重于文虚实之不同伦也君子贵其所贵不贵其所不贵重其所重不重其所不重
　　文字何益于实学功名急则文字重矣浮伪最足损真修虚名胜则浮伪起矣
　　举业盛而经学浅至于专家充塞宇宙则日下之势难返浮伪盛而实行衰至于矫情浪得声誉则热中之情难消
　　何以去浮伪曰敦实行而已何以抑奔竞曰无使有幸致之功名而已
　　席富厚之实而责人以贫贱自甘非平恕之论也况聚衣鹑食粝之锱铢用益朝欢暮宴之泥沙乎故君子贵自平其情
　　治家之道耕付奴织付婢而已总揽家政细至饮食缝纫皆务亲焉惧力弗给也且非所以遗教
　　暴长之木不祥逾分而骤超恐非所以善后
　　竞进者未必得谦退者未必失也与人争胜人亦得而胜之不与人争胜人亦卒莫之胜矣
　　风俗之敝始于六朝今观晋人惟尚清谭大约皆巧捷轻浮无当情事者也曾有一语有益于身心性命乎曽有一语有益于家国天下乎君子宜知所自择矣宁过寛无过刻宁过厚无过薄皆所以养此心之生气也在一身则期頥昌炽之徴在天下则太和盈溢之量矣
</div>
    <div class="pagination">
<a href="周易函书约存_page70.html">上一页</a><span>...</span><a href="周易函书约存_page66.html">66</a><a href="周易函书约存_page67.html">67</a><a href="周易函书约存_page68.html">68</a><a href="周易函书约存_page69.html">69</a><a href="周易函书约存_page70.html">70</a><span class="current-page">71</span><a href="周易函书约存_page72.html">72</a><a href="周易函书约存_page73.html">73</a><a href="周易函书约存_page74.html">74</a><a href="周易函书约存_page75.html">75</a><a href="周易函书约存_page72.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
