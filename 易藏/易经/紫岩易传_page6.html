<!DOCTYPE html>
<html>
<head>
    <meta charset="UTF-8">
    <title>紫岩易传 - 第 6 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>紫岩易传 - 第 6 页/共 17 页</h1>
    <div class="content">　　九四噬干胏得金矢利艰贞吉象曰利艰贞吉未光也六五噬干肉得黄金贞厉无咎象曰贞厉无咎得当也四在卦为间颐中有物曰噬嗑正谓四也然四于爻位虽处互坎中而卦体得离之明以明德比五是以爻辞吉金矢黄金以中直之道施诸刑也臣用直君用中舜臯陶之职分四五本干位为金坤隂在离中为黄金离为戈兵为矢黄中也矢直也艰贞贞厉慎用刑也贞而厉慎之至附骨肉谓之胏肉易于胏所遇异故其辞异二爻皆离体离日为干胏干肉四曰未光四居离且人臣必以道德弼君如臯陶之刑期无刑然后为光五曰得当中以涖刑何徃不当也四五皆有坎险体四艰贞五贞厉戒险也周礼大司宼以两造禁民讼入束矢于朝然后听之以两剂禁民狱入钧金三日乃至于朝然后听之盖所以惩不直不中使知自反以杜絶狱讼之生其象义则取诸易而易之得金矢得黄金谓得中直之道周官取易之遗意而用之也
　　上九何校灭耳凶象曰何校灭耳聪不明也
　　恶积罪大夫子之训自非耳目无所闻见不至是也九处一卦之极离火炎于上震木动于下亢志以动告之弗入戒之不及凶其自取曰何校灭耳凶夫小人为不善起自至微惟肆情循欲告戒不闻卒致大戾悲夫圣人于噬嗑着训欲后世谨迁善逺罪心无须臾忽其微以尽力于无过之地云耳互坎在下为灭耳离丽坎险互见为何校且上以刚受刑二辅五以施刑于上下曰灭趾灭鼻灭耳除恶务本之意也三遇毒志不得行四五以中直噬有仁德存其间故三爻不曰灭且胏肉用噬有革化之理非若趾若鼻若耳必刑之去之俾天下竦视知所戒惧兹又惩劝之一道也
　　【离下艮上】
　　贲亨小利有攸往
　　彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下
　　致餙圣人不得巳夫子筮得贲卦其色愀然恶夫文胜质而日趋于礼文之末流也读礼运书圣人之心可见矣序卦曰致餙而后亨则尽矣故受之以剥贲非圣人本心因时之宜有不得不用其餙耳贲何以亨且利有攸徃哉曰圣人彖辞释之固详圣人以贲之亨利直本之天文盖天道自然其刚柔之相餙亦出于自然运动四时生成万物始始终终莫知穷巳非若人之溺文防质莫知返焉者惟文明以止则文不丧质得贲之正而同于天矣柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下圣人本致餙之道于天不徒为也夫日月星辰相错以成歳时天文之序盖本于自然若人文则君臣父子夫妇长幼朋友刚柔之宜上下之分内外之别亦各有一定不易之理圣人明夫文本于质其质固有其文因之不可违不可过也违则悖过则逆曰文明以止人文之化成于下天文之动顺于上上下相应其道通矣柔来文刚谓坤上来居干中分刚上而文柔谓干二复居坤上柔来则刚得中而浸以盛故亨刚上文柔其利在柔柔利刚徃以止其穷故利有攸徃刚大柔小卦辞首曰贲亨小利有攸徃见圣人与质不与文心也呜呼质宜胜文也尚矣治天下者曷可不明其止止则化成离下为文明艮上为止艮一变为贲贲贵止
　　象曰山下有火贲君子以明庶政无敢折狱
　　用明于政而不用于狱必使无讼也明而能止故于狱不敢折不止则必恃明而察察用之且先政教后刑罚贲餙之道所宜然也离明为庶政互体坎坎险为狱艮止为无敢折狱夫庶政明而狱讼息君子于贲不敢折狱汲汲惟庶政之明盖得其本矣山下有火山止于上火傅于下其明之着旁烛万物若庶政交修治道有光云自非德止于身而明加于下其孰能体此象哉
　　初九贲其趾舎车而徒象曰舎车而徒义弗乗也自修廉隅义不茍从曰贲其趾阳在下为趾互坎为车二在前有载而行之之意曰车舎车避从义不茍以趋正应得贲之贞不然更为比周求安荣祗危辱何望于贲餙哉
　　六二贲其须象曰贲其须与上兴也
　　文本于质质丧文安施圣人着此象后世犹有颠沛末流者夫须譬文采威仪足以藻餙治具而才德俱弱不能自立以有为于天下者九三蕴干刚德且变三有颐体二待以兴曰贲其须先王用人先道德后文艺谓其待人而兴不能卓然自立于当世也二自坤来文干之刚且位居离中有附丽象而其丽正曰与上兴惟柔中是以得所丽而兴苐非刚德其质不足以自为耳吁不有刚健笃实之君子其何以行于世而救文胜之弊邪
　　九三贲如濡如永贞吉象曰永贞之吉终莫之陵也九三以阳居二隂间有互坎体坎水也濡也上下二隂柔也小人也其贲也惧或濡之厥正不永则浸浸焉将相率为不善陵孰大焉君子之于贞不使一日忘于心用贞守道小人不敢以非义相谀说濡其逺矣三处离上而获吉于贲永贞功也三有刚德用能永贞位不中故先有濡如之忧
　　六四贲如皤如白马翰如匪寇防媾象曰六四当位疑也匪寇防媾终无尤也
　　四近臣洁白其德以自守初自下从之犹马疾驰者然初四皆未受餙质之羙者惟四以柔居柔抱道守静义不苟从始以乗刚疑初卒知其同已应之贤以类同志同道行终可以无尤于贲盛矣互坎居四为皤如为白马刚阻为寇且气之清者为贤贤德以清洁为木清洁而后利泽及天下孔子曰清明在躬气志如神贲之交餙尤恶夫德浊而伪故初四有皤如白马象若上九白贲德大成矣艮变巽为皤如初本干体干为金为马为白马初与四正应为防媾
　　六五贲于丘园束帛戋戋吝终吉象曰六五之吉有喜也
　　为贲餙主非得岩野贤则无以反素朴而复其治安能免致餙之吝邪以隂处尊位下乗坎险为吝艮为山为丘园丘园指上九五本坤位坤为帛为众为束帛戋戋得贤而治道立喜之大也九五柔中得艮之止故能屈身礼贤以成离明之治离南方其性喜离位乎内为有喜
　　上九白贲无咎象曰白贲无咎上得志也
　　变文服质惟以身化者能之上九体刚止之德以干刚餙坤柔而已不受餙为白贲夫修身至于反朴还质道德之化文可变也上刚止而明行诚志洁无愧天人得志于身固巳厚推而大之且将得志于天下六五之君尽诚礼于束帛之贲盖知夫文久必弊天下将受其害得白贲如上者而后风俗可淳治道可复圣人之意逺矣夫艮其道光明曰白贲
　　【坤下艮上】
　　剥不利有攸徃
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　一阳上行为卦皆吉阳穷于上曰剥过中也过中则干刚内消小人类进盖必有背道违理之事矣不剥奚为剥变干干君道也至上君之刚德尽丧徒亢而巳是以剥夫剥之为剥小人盛也五阳退听君子道穷故不利有攸徃夫小人用事于时岂曰我小人哉彼将以是为非以邪为正以君子为小人君子而徃可乎夫致剥者小人而所以致剥则自夫人君之心人君刚德既丧安逸豫尽声色溺货贿然后小人得以擅事于下曰剥剥也柔变刚也君德尽丧之谓也虽然时旣剥矣天下必将均被其祸使君子视天下之祸而莫之恤是岂仁人用心哉君子有顺止之道焉钦修厥德不与力争以待其复是谓顺不然争不足而小人为害益大正道沦亡天下安所倚望顺而止之君子之几也坤艮位上下顺止象伯夷避纣居东海之滨太公避纣居北海之滨盖得此道伯夷太公非恝然忘其君而不顾不得巳耳君子尚消息盈虚谓何君子体中德以法天无先时后时之失是以于刚能止盖盛衰相仍天道常理昔箕子逊以避难为道不为身其后为武王陈洪范圣道益明而利及天下后世凡以尚消息盈虚而其行合于天也干五变为剥曰天行天行言君子之行合乎天云剥五变而艮在上坤在下为顺止以一阳而履五隂阳之刚终莫能变旋至于复盖顺止之功
　　象曰山附于地剥上以厚下安宅
　　有以固结民心剥必复老子曰髙以下为基是以圣人后巳先民裕民以政而措天下于磐石之安盖人君傥以厚下为心则身无失德民怀大惠剥有不复者哉坤为下为厚艮为宅为安山附地为厚
　　初六剥牀以足蔑贞凶象曰剥牀以足以灭下也六二剥牀以辨蔑贞凶象曰剥牀以辨未有与也
　　民困则国危为上者何以安处甚哉小人进用于时上下不得安枕矣人君甘于顺从而终莫之悟曽不念夫危难之及其身惜哉剥自干变至四皆有巽体巽木坤地承之为牀足辨肤以近身次第取象曰以灭下剥始于民也民国之元气安可剥二曰未有与阳德方消孰与敌应阳复终有止而正之者矣蔑贞云者君子之道方消而贞道不复明于天下是可为痛心疾首也
　　六三剥之无咎象曰剥之无咎失上下也
　　一念从正凶可消也三居四隂中舍上下隂而惟刚阳之应是舍恶从善去小人从君子巳虽小人志应君子且不为君子害刚动上行三与有力惟三以隂履阳内有刚德志应上九特立独行不牵众隂于剥无咎吁非六三则一阳不获安于上将无以复君子之与小人讵可一槩论哉幡然从正斯受之矣
　　六四剥牀以肤凶象曰剥牀以肤切近灾也
　　嗟乎小人用必以利为本好利之说行毒沦肌肤大学曰与其有聚敛之臣宁有盗臣近体为肤四比五曰剥牀以肤剥至肤身益不安矣自天子及庶人将悉被其害君人者惑小人一时顺说不知为身害若此重可叹也四重隂位不中而近君小人之雄者欤
　　六五贯鱼以宫人宠无不利象曰以宫人宠终无尤也小人可尽去乎曰待小人有权有化东汉李唐之季可鉴矣惟我太祖收诸鎭节度俾列第京师得易防五居艮止中静而有常厥德不愆且上比刚德之贤其势足以制小人发贯鱼义小人自下而上均被其宠任不付以天下事利及其身害不加于天下其规模洪逺矣羣隂为鱼剥自初变干至四皆有巽体巽以行权六五优为之巽居已五临之为贯鱼坤为宫人
　　上九硕果不食君子得舆小人剥庐象曰君子得舆民所载也小人剥庐终不可用也
　　隂道既极君子将复君子小人之分于是辨圣人故立象以为天下后世戒上九以刚在上若果硕大不食培之复生譬君子有生生之德民赖以生养君子得时厚载之功着矣曰君子得舆坤为舆若小人残虐不仁小人在上位则贼贤害民播恶于众空人之国矣诗曰小东大东杼轴其空剥庐也一阳在上为硕果艮止为不食众隂戴阳阳复从而载之为得舆阳以庇物隂反剥之为剥庐剥庐谓虽逆旅托宿之地不得有一日而安之也艮为庐序卦曰物不可以终尽剥穷上反下故受之以复盖天地刚阳之气隂不能以尽消譬夫正道未尝一日不在天下是以自古大乱之后必有君子扶持振起之人主之心复于道则君子以类进剥可弭矣虽然剥必有复天也而所以致复则在人故用君子则有生物而载之之功若舆之能载用小人则害物而天下各不得其所安人君亦将无所寄其身于上若人之有庐而剥之也后之为君者不欲复则巳如欲复其求所以复于道而慎用君子哉不然剥丧而不复兴起大可畏也
　　【震下坤上】
　　复亨出入无疾朋来无咎反复其道七日来复利有攸徃
　　彖曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　刚德内复顺理而行其道不挠故亨譬之身元气濳复邪不能胜夫元气道之一也道以一行隂莫之寇曰出入无疾且复必自心始君心刚复动以正顺则公正之道辟私邪之路塞君子获用小人退听国以尊安何疾之有人君勉夫所以复其心哉朋来无咎干阳来复也一气既复阳以类升曰朋来朋来以贞功利日兴咎其至乎反复其道谓阳动于下复干之一乾道也来复必七日天地之数七则中中则复自午至子刚来而复乾道日亨曰七日来复君子进而有为此为其时故利有攸往七日称日盖取六甲之日刚反动而以顺行是以出入无疾朋来无咎反复其道七日来复此申言复之所以复也刚自剥反以震动趋坤顺其行有渐曰顺行夫五阳进而后用决君子之于复固自有坎第哉惟其行也顺是以出入无疾朋来无咎也稽之天道验之人事理莫不然反复其道七日来复天行也圣人勉示后世之君使法天而知所复也自一隂生于姤歴六位以至坤隂道极矣而天之刚健其行不息卒能消隂而复于阳故人君惟法天不息以复于道然后能有复复非易事也君心之刚旣复则君子之道合小人之恶着君子利徃而刚长于内生物之功大矣复其见天地之心乎乎非疑辞天地贵生贵仁贵阳贵君子天地无心以天下万物心为心凡天下万物所甚喜而爱之欲之者天地之心也夫肃杀于秋冬而万物敷生于春生生之功于是不穷原天地本心生而巳仁而巳贵阳贵君子而巳圣人出而以生物为巳心亦天地心也圣人贵复复而后生物之心起复其大哉君心既复天人顺之
　　象曰雷在地中复先王以至日闭关商旅不行后不省方
　　阳动于下其动本静而发生之功从此出先王体之用道之静以俟阳复固阳气止行旅安居渊黙赏罚未加谨其复也先王谨复其动也仁夫闭关以助天地之气止商旅以杜欲利之心不省方以养其中复之功大矣羣隂在震上为商旅坤在外为后不省方呜呼自古先王之有复于道者必以仁义为先利为后闭关商旅不行后利之义也夫利心一生其静挠矣动孰为而中于理哉
　　初九不逺复无祗悔元吉象曰不逺之复以修身也复自心始而用之于家于国于天下故复诸爻皆取义于身不逺复谓何一念之非随知所复复觉也明也仁也身修若此何抵于悔复具天地生物之德初九为一阳主其用至大圣人立爻辞独曰不逺复谓修之一身其义足以配天地生物之德也修身之道大矣哉夫顔子有王佐才孔子系辞以顔子配复初许之深也干初为元君子修身仁及天下为元吉
　　六二休复吉象曰休复之吉以下仁也
　　初以一阳动于下为仁下仁而善日长伪日消心休然与仁为一曰休复且援贤而进之无蔽贤心卒之德孚于上而天下被其仁休复之功也故吉书曰其心休休焉其如有容六二之谓吉二得柔中用能屈巳下初
　　六三频复厉无咎象曰频复之厉义无咎也
　　逺初贵勉动极为频频危道也动极而复非诚莫反厉而勉之可以补过可以事上故无咎隂过中故厉而后无咎水厓曰频
　　六四中行独复象曰中行独复以从道也
　　自抜于羣隂中从道不从众曰行独复初四正应四从初为独复且隂静而中知所决择惟道之从大臣事业自是兴矣复四不言吉谓何夫独复以从道其事业未大于天下也而吉在其中矣
　　六五敦复无悔象曰敦复无悔中以自考也
　　法坤静厚而自养以中曰敦复记曰致中和天地位焉万物育焉此敦复事尧舜性之用此耳且中者性之未发也用功于中诚一不贰与天地参其无悔也心同天地施之天下仁德甚大亦五以坤中履震之刚体中德而不息是以能敦复也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　逺性故迷迷则失德而获罪于天下德失于内兵动于外理必然也秦皇汉武之事可考矣隂极为迷为灾眚初升二为师羣隂为大败五隂数为十年且君道在明于复而迷则性之静者日以失情之动者日以肆性失情肆志意昬矣君道旣反师败是宜谦六五曰利用侵伐上六曰利用行师圣人用谦道德必充仁义必修人才必得政事必举是以有侵伐行师之利若迷复则失其常性好大喜动其动必败孟子曰征之为言正也各欲正巳而巳矣焉用战迷复而行师可乎哉
　　【震下干上】
　　无妄元亨利贞其匪正有眚不利有攸徃
　　彖曰无妄刚自外来而为主于内动而健刚中而应大亨以正天之命也其匪正有眚不利有攸徃无妄之徃何之矣天命不祐行矣哉
　　圣人刚德复于内则人伪去天理得其道上信于天下信于人序卦曰复则不妄卦体上干下震干刚自遯来止隂之妄而为主于内有人君动而承天之义大象天下雷行宇宙之间均被发生天以诚动物以诚应厥亨斯大无妄之亨利在贞不然则上逆于天而下拂于人故有眚为人害且为巳害眚也干上为不利有攸徃逆天者天恶之何以徃无妄刚自外来而为主于内动而健刚中而应大亨以正天之命也申言无妄之所以为无妄也刚自外来指初初在遯位居干上刚来于外动实自天天命自然其行匪妄动而健二体动于下而健于上至诚之道不息也刚中而应指五五有干健震动之德又以刚中应二诚信道着贤者从之亨大以正惟贞则德合于天而天所眷佑曰天命天命与贞非智力能为也卦自巽变为天命呜呼人君欲有为于天下勉刚健之德应柔中之贤亹亹孜孜诚心在是斯可以奉天命而得其贞矣非克己之君孰能与此哉其匪正有眚不利有攸徃无妄之徃何之矣天命不祐行矣哉戒妄也尧舜禹汤文武躬至诚之道以惠利天下贞也若无妄之徃动不以贞重违天心为生民害其何以自全于世卦上干下震干天也震动也夫有为有行于世若天临之何眚之复得矣
　　象曰天下雷行物与无妄先王以茂对时育万物天动以诚万物敷生不失其信先王修胷中之诚止诈伪复敦朴惟公惟正稽顺天道而天下万物率蒙其休利对时育物仁政以行茂不一之辞且夫春阳用事雷动于下而行于上蛰者奋萌者达有生之类莫不恐惧知畏复其诚一之性于此时先王法之化育万物一本于诚用能安之治之无水旱疾疫之灾无兵革寇盗之变薄海内外各得其生仁之所及大矣记曰致中和天地位焉万物育焉又曰诚者物之终始不诚无物盖天下之乱常生于利心害之事起于至微而患成于至大先王兢兢钦畏顺天下之自然而因以治之朝夕于大公至正之道是以天下万物均得其生也月令盖祖述先王对时育物之意而先王之仁政一出于诚不独拘拘然举行其典文而巳
　　初九无妄徃吉象曰无妄之徃得志也
　　德修而动以诚是以得志于无妄语曰言忠信行笃敬虽蛮貊之邦行矣夫至诚者天犹与之况人乎君子有为于天下心之纯一上合于天诚信所格以君则合以民则化志必得矣初以震刚应干四得动应之贞故徃吉
　　六二不耕获不菑畬则利有攸徃象曰不耕获未富也二履隂在震动中顺承续终事业乃立其戒臣之妄为邪夫君以诚唱臣以诚应君臣相须而后生物之功着先事擅为拂理逆常谁其孚听且巳以妄动而欲求合于无妄之主难矣在震动中初阳先之为不耕获不菑畬隂虚为未富柔得中为利徃若夫刚德若伊周臣以道正君心则不独顺承续终而止耳二未富圣人姑责以臣道之常邪
　　六三无妄之灾或系之牛行人之得邑人之灾象曰行人得牛邑人灾也
　　无妄之灾灾非其灾也三以隂处阳其位过中且位在震动上当无妄而志动于内欲得之心未息也无故而得得之顺且易曰或系之牛行人之得得已过也邑人之灾谓内受其灾譬诸窃虚利受实害是为妄之大者可不戒哉震上为行人震自坤索为邑人讼六二归而逋其邑人邑内之辞惟所得巳去而失则实受之故灾夫君子之仕也不幸有望外之福而非所当得必以正处不然遗身名害无穷矣杂卦曰无妄灾也以无故得之也变坤互巽为牛无妄三大畜四皆曰牛震为大涂牛信顺易致物且贪得心生信顺失矣
　　九四可贞无咎象曰可贞无咎固有之也
　　居干健初贞所固有惟变巽成位以刚履柔不可不戒故曰可贞且四以干刚居互艮上艮止也刚止则妄息而贞咎何自来吁履髙位于无妄必欲功名全终始莫大夫贞中贞之道可以格天四居干位有格天之实于其贞也若固有之矣
　　九五无妄之疾勿药有喜象曰无妄之药不可试也无妄之疾疾非其疾也九五履干中动得其正至诚之心巳孚于物而犹有顽不率化者为无妄之疾舜征有苗退修德化苗民率服此其象邪且治天下有意外患当反求诸身求之身则吾之诚心益者鲜有不格譬之人元气既正疾其自己恃药攻疾疾未除而害生况甞试之药为害滋大欤二五正应三四闲之为疾以中获应为有喜互兑为喜盖中则诚积守身动合于道君臣相应以中何疾不除也
　　上九无妄行有眚无攸利象曰无妄之行穷之灾也阳极而亢不知正守是谓妄行将获罪于天人故有眚居大业者诚为贵诚故不息而贞用能永保厥终上九位在干上震动居下亢以动也亢动必妄是将快心循欲而极意于其所不可为德失于身害加于天下矣眚固有之徃何利也
　　【干下艮上】
　　大畜利贞不家食吉利渉大川
　　彖曰大畜刚健笃实辉光日新其德刚上而尚贤能止健大正也不家食吉养贤也利渉大川应乎天也德不畜何以辨天下之贤贤不辨何以畜大畜以畜德为贞干刚止乎内畜德之大者也畜德而后可畜贤野无遗贤曰不家食得贤何难不济曰利渉大川变艮有坎体干健乗之为利渉羣阳在下为贤干为天艮止之天下刚德之贤毕畜是为大畜贤畜而天下受畜矣大畜刚健笃实辉光日新其德此圣人静止法天之学夫刚德吾性所固有非静止不挠则刚德有时而丧笃实辉光何自而生惟刚德内畜辅之以健诚于是充业于是着德之日新孰御也哉干天为刚健干金为笃实为辉光互震震动于内为日新刚上而尚贤谓何大壮一阳上升为大畜而上九以刚在上六五秉盛德以承之是为尚贤孟子曰舜尚见帝尚云者尊之之义也尚贤而巳下之使刚贤在上众才毕止可以化天下而内之治君道莫急乎此商髙宗恭黙思道梦寐求贤得傅说置诸左右而说为旁招俊乂列之庶位尚贤止健髙宗得之矣不家食吉养贤也言圣人养贤以及民若天之付六子以生成万物之功其道博其功大养贤之道不一二而足必欲其无遗于天下而圣人之心庶几其无慊焉利渉大川应乎天也用贤则难济而可以上当天心也贤者民所归天所与非贤无以济天下而承天之休曰应乎天呜呼贤者之有益于人之国也大矣为天下君诚能畜德以畜贤畜贤以畜天下天下其有不治哉
　　象曰天在山中大畜君子以多识前言徃行以畜其德天博以大山止而崇多识若天德其崇矣羣贤并畜相与考言行于先王而心志益明闻见益广德于是日崇互体震兑震动兑说为言行傅说告髙宗曰学于古训乃有获贵多识也
　　初九有厉利巳象曰有厉利巳不犯灾也
　　大畜初曰有厉渐初曰小子厉进难事也虑之当蚤初应四四隂位其德未同未同强合何以畜利巳谓止其行君子止其行而不止其道初在干下干固不息惟艮体在上四为之应所虑在巳四近干为天灾曰灾无妄之三亦曰灾非四为巳灾未信而进有犯灾之道也
　　九二舆说輹象曰舆说輹终无尤也
　　才刚德健而又得位得中君子进可也大畜九二乃有舆说輹象何邪盖止以畜德义不苟行君子之中也君子有载物厚德肯漠然忘意天下哉谓畜之不深其行也近且挽而后行功利及物是以起说輹之义使三贤于巳上已位在三下不求之三以同应于上而欲果于有行以自通于五是不度才德大小何如先羣贤以幸用也尤其免哉干为马处干中为舆互兑兑毁折为说輹
　　九三良马逐利艰贞曰闲舆卫利有攸徃象曰利有攸徃上合志也
　　良马乾象三居下卦先援二阳而进之上二阳从之曰良马逐大畜至三羣贤道通矣犹以艰贞为利闲舆卫为戒君子之进肯易邪有其德有其朋君子常若曰恐吾德不胜任故艰枉道求合君子不为也故贞艰贞则顺天而惠利及天下故利舆以载物在上者赖以卫身焉闲习也才德备具虽进而不忘自闲君子诚身之道也徃而获应志合道行必矣呜呼士君子以进为荣而不知进之难大畜初利巳二说輹至三德业巳隆二阳从类君子于是可有为矣曰利艰贞曰闲舆卫兢兢勉勉惧或失之君子以天下治乱为己责以生民为己命以身进道不行为巳耻其用心刚健不忘自治上与天一可为后世法也三位有互震体艮山在前其动也艰为利艰贞变三有坤体坤众为舆为卫与上同德徃必志合为利徃
　　六四童牛之牿元吉象曰六四元吉有喜也
　　艮三索坤得之四居艮下为童牛艮止为牿童牛私欲不行其性至顺牿所以止逸且君臣之羙莫大乎私欲不行臣无私欲而履顺事上又重以礼义法度之防若童牛施牿然必正必公必能下贤而进之君畜道成矣书曰如一个臣断断猗无他技其心休休焉其如有容人之有技若巳有之人之彦圣其心好之不啻如自其口出是能容之以保我子孙黎民人臣病夫私欲之胜内不知顺外不知防矜智能安嫉窃位蔽贤以乱人之国大畜羣刚并进四以至隂顺止干上其气象温厚德静有常可思见风采故能畜贤以畜君畜君以畜民终使天下俱止为至善其为元吉也至矣夫
　　六五豮豕之牙吉象曰六五之吉有庆也
　　大畜六五有静止中德卦体位在干上干为刚健为髙明五蕴刚明之德于内而用之以静止是以获畜贤之庆久之天下莫不怀畏其德豕北方物智属有蹢躅之操豮豕则躁去欲息而不得行譬人君沉濳其刚而黜其聪明且复诚一之性以止于至静之地无失德无过举刚贤乐归天下内外孰不怀畏而服从也盖人君内有干德而静止于上羣贤应之以辅成其德天下相率而化为礼义惟恐不及奸宄寇攘何自而生畜道始大故吉大畜畜贤卦五在君位四实同德而象皆取私欲不行呜呼欲之为害大矣自天子至公卿大夫士庶人以欲丧身亡家失国若出一辙盖私欲生则志意昬志意昬则谗佞进谗佞进则贤者逺害不肯止故夫君臣所以自畜者莫过夫力去私欲而畜贤畜天下之道悉本此四曰有喜五曰有庆喜在已喜夫得贤而道行也庆及天下天下受惠其效大矣互兑为喜五在互兑上为庆坎为豕阳止于上为艮为豮豕艮山为牙尧之为君荡荡民无能名舜之为君巍巍有天下而不与禹稷禼臯陶伯夷防龙之徒相与吁咈都俞一堂之上而中国夷狄罔不率化德威之格也尧舜惟荡荡巍巍无欲于巳是以能畜贤以畜天下尧舜其盛矣乎
　　上九何天之衢亨象曰何天之衢道大行也
　　羣贤并进无所滞碍治其立功其成致之自人与之自天曰天衢互震震大涂为衢刚在上为何何谓胜其任大畜二阳从九三应上上九有刚止之德尧之舜舜之禹也尧无为畜贤之任付舜舜无为畜贤之任付禹尧舜垂衣裳而治以有舜禹为之辅耳然则三阳上所畜也上五所畜也五之能畜上有六四同德之臣相与畜德贤为是畜健为是止故曰大畜以畜德为贞也
　　【震下艮上】
　　頥贞吉观颐自求口实
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民颐之时大矣哉
　　颐以道德仁义之养为贞率是道也天下蒙福孟子有养小体大体之论卒篇曰饮食之人则人贱之矣谓其养小以失大也呜呼自天子至庶人莫不以养小体而害其身害其家害其天下故頥以养贞吉也颐何取于观乎君子之养外观于人而取诸人以为楷式及其终也将使天下均被其惠养存心博大不徒观也卦自巽变頥肖离离巽皆有观象观颐盖观所养考其正否且将取其正者而推之以养天下自求口实反求诸巳也夫人之养身邪正善恶惟我所择若饮食之于人或利或害率其自足是安可不慎欤君子不以其道得之富贵不处贫贱不去无终食之间违仁凡此皆自求之正者也禹菲饮食舜饭糗茹草文王不遑暇食夫子之饭疏食饮水圣人之养在道而不在物故不急急于小体之求而光明盛大之德千万世有不得而掩者自养之道圣人其尽之且顔子陋巷箪瓢一夫耳圣人直以王佐推许诚以养天下之道自一身起顔子之学足以知其正惠利自此出矣天地养万物圣人养贤以及万民言頥以养民为大天地无为其养万物也付之六子圣人储精神一堂之上而天下均被其养盖得夫养贤之道贤养而道德益充政治益盛天下四海之大莫不均被其泽然圣人养贤盖将正巳而又有以正天下不特使之家给人足而巳方将以中养不中以才养不才礼义之化洋洋宇宙养贤及民其道甚大颐在卦气为十一月颐本坤体干阳来交生养之徳自颐启之其时义大二阳位上下为天地羣隂居中为万物为万民坤隂为贤艮阳在上为圣人
　　象曰山下有雷頥君子以慎言语节饮食
　　天下为口腹害为身害不出言语饮食二事于动知止其害乃除言语之慎而发诸号令无不慎饮食之节而施诸政事无不节君子用頥其道大矣夫夫言语饮食至微于微知所慎节则自一身以至天下莫不皆得其养微其贵哉頥象以上止下动成天地生养万物之功于是乎出君子慎言语节饮食非徒为一已养盖将法天地以养天下兹盖圣人立象之防
　　初九舍尔灵龟观我朶頥凶象曰观我朶頥亦不足贵也
　　龟北方物求之于身一阳所舍精神之本也初震体以阳处卦下务动而不求之静舍正养事外慕口腹之欲一生其害将自身以及于天下语曰士志于道耻恶衣恶食未足与议盖恶衣食之耻充而不巳害加百姓圣人示后世学者养身要处以灵龟为喻使知止其动复其性庶几不从事口腹间而养及于天下也阳止坤下为灵龟四隂在前为朶頥
　　六二颠頥拂经于丘頥征凶象曰六二征凶行失类也二虽得中而以隂履隂位在三隂下盖识暗而智不明者下比初以求养曰颠頥夫五为二正应五之弗从而欲因初以亲丽于上以隂附阳乖其本性是逆乱天常舍中正而求为不中不正之养也道违天人其行也凶且六五以柔中处君位我之类也类而失之是失之君失之中正其求养也颠倒拂乱己德丧何所逃罪于天地哉丘指上艮山为丘
　　六三拂頥贞凶十年勿用无攸利象曰十年勿用道大悖也
　　隂居动极失静养之常且躁动贪得不知止极以是为养将身之不能保岂不拂哉贞凶凶其贞也上以刚德处艮先上止三动其道大悖震艮反也十年坤数
　　六四颠頥吉虎视耽耽其欲逐逐无咎象曰颠頥之吉上施光也
　　四初正应资初之刚以养成其德曰颠頥吉虎隂属其视静以正大臣沉毅象其欲逐逐强为善而不肯宿留之义有是二德而以初之施巳者施上可致文明之治矣又何咎艮寅为虎互坤亦为虎位居震上互体又震为逐逐艮止为光夫四以柔顺之质资初之刚以大其养厥施用光盖大臣而能资养于刚德之贤其自养必正其惠养必博道可以上施于君业可以光大于后理必然也不亦美哉
　　六五拂经居贞吉不可渉大川象曰居贞之吉顺以从上也
　　颐六五君道之变也资上以养曰拂经柔顺用中进修其德曰居贞不正则权移居贞乃吉不可渉大川谓何济大难者必以刚五以柔资养于上何大川之可渉也处艮止中震动在内有动而修德之象为居贞互坤在中为川
　　上九由頥厉吉利渉大川象曰由頥厉吉大有庆也处伊周之任不敢不厉众隂资以养曰由頥静养既正动无不利正静者德日隆是以天下莫不由之而养厉吉谓何君子之恭也上九体刚止至德其德足以得贤得民而天下皆蒙其养皆自厉中来为吉莫大坤为川四隂归之为有庆夫四隂归之是率土之心皆归之也以刚德止于上下有互坤渉无不利为利渉大川
　　【巽下兑上】
　　大过栋桡利有攸徃亨
　　彖曰大过大者过也栋桡本末弱也刚过而中巽而说行利有攸徃乃亨大过之时大矣哉
</div>
    <div class="pagination">
<a href="紫岩易传_page5.html">上一页</a><a href="紫岩易传.html">1</a><a href="紫岩易传_page2.html">2</a><a href="紫岩易传_page3.html">3</a><a href="紫岩易传_page4.html">4</a><a href="紫岩易传_page5.html">5</a><span class="current-page">6</span><a href="紫岩易传_page7.html">7</a><a href="紫岩易传_page8.html">8</a><a href="紫岩易传_page9.html">9</a><a href="紫岩易传_page10.html">10</a><a href="紫岩易传_page11.html">11</a><span>...</span><a href="紫岩易传_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
