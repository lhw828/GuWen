<!DOCTYPE html>
<html>
 <head>
  <meta charset="utf-8"/>
  <title>
   读易日钞 - 第 26 页/共 27 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   读易日钞 - 第 26 页/共 27 页
  </h1>
  <div class="content">
   易之始作其源起于河图易之既作其用存乎蓍防而蓍防之法实本河图今考图之所以为图与蓍之所以为蓍然后知图之数蓍之法皆出于自然之变化有人力不得而强者夫天下止此一理而一气流行之中遂有自然之节次而数生焉此数之生百千万亿不可穷诘而要而言之则凡竒为阳数凡耦为隂数止此二端而已然天地间本有此数而不能告人自伏羲时河中有龙马出背上旋毛有自一至十之数伏羲一见遂悟得阳数竒隂数耦而取之以画卦但至今图虽尚存人第知其为自一至十之数而不知其分配乎天地今试区而别之凡竒皆阳盖天数本如是其竒凡耦皆隂盖地数本如是其耦是乃天一地二天三地四天五地六天七地八天九地十也总而计之则一三五七九其为天数者五矣二四六八十其为地数者五矣然数则十数而分列于上下中左右者则为五位此五位者自其生出之次第观之有一必有二有三必有四有五必有六有七必有八有九必有十皆一竒一耦以类相得无越次也自其各方之配合观之一配以六二配以七三配以八四配以九五配以十皆一竒一耦各相配合无偏枯也夫其相得如此各有合又如此故积天之数为二十有五积地之数为三十总积天地之数凡五十有五而此五十五数者举造化所以成变化而行鬼神者初不外此盖天地间阳主变隂主化而变化之往来屈伸而不可测者谓之鬼神天地之变化止有五行而河图之变化亦止有五位五位中一变六化二化七变三变八化四化九变五变十化即天地之阳变生水而隂化成之隂化生火而阳变成之阳变生木而隂化成之隂化生金而阳变成之阳变生土而隂化成之也而五位生成之屈伸徃来即所谓鬼神也观五位则知五行考河图则识造化此图之数即天地之所以成变化而行鬼神也河图之数其足以尽天地之秘如此而圣人揲蓍之法遂因此起矣夫蓍防之必于五十者盖河图中宫为五为十圣人以为五者生数之极十者成数之极故取极数以相乗而大衍之每一皆衍为十则五当衍为五十惟大衍之数五十故蓍防必五十也然生数极于五成数极于十而又衍为五十则其数已满不能变动故临用蓍防之时必去其一以启变端是其用则四十有九也于是信手中分为二焉盖以象天地之两也继则取右防之一悬于左手小指间挂一焉盖以象人并天地而三也继则数其防以四数之揲之以四焉盖以象四时也继则将所零之防勒于左手中二指之间归竒于扐焉盖以象厯法之积余日而为闰也然闰法必五年而一齐五歳中凡两闰然后先所余之日已尽而又起积分故揲蓍者一挂之后亦必扐其左扐其右凡再扐焉而后又起一挂也是揲蓍之法与天地适合矣再以过揲之防计之凡筮得一老阳其余防必三十六若六爻皆老阳而为干则其防二百一十有六矣凡筮得一老隂其余防必二十四若六爻皆老隂而为坤则其防百四十有四矣合而计之为三百六十适当一年之日数也且二篇之中百九十二阳爻若皆作老阳皆以三十六防计之百九十二隂爻若皆作老隂皆以二十四防计之则其防为一万一千五百二十其数之至多而不齐适如天下万物之数也是揲防之法无往而不与天地适合也夫其法足以合天地故其用遂足以尽天下之理周天下之事是故分二挂一揲四归竒凡四营而成一变焉积至十八变而成一卦焉当其九变得三画方得八卦之一卦而为小成焉至于六爻已成而视其爻之变不变以为动静则即一卦而引而伸之一卦可变为六十四卦也触引伸之类而长之则卦卦皆可变为六十四卦也夫卦止六十四若未尽天下之事乃引伸触类而变无不通则天下无一事一物不在卦爻中者天下之能事毕矣由是吉凶之理本隠而易以辞着之是显道也趋避之迹本出人为而易以数推衍而出有非人所能为是神徳行也易能显道神徳行是故人方问而易答之可与人相酬酢鬼神所不能告人者而易告之可与祐助神之不及矣蓍法之妙若此而实皆本于河图之数然则数之变化不穷也法之变化亦不穷也而其变化皆出于不得不然天地无所与知圣人无所容力总一神之所为而已知数法变化之道者其知神之所为乎不然数虽巧而或出于牵强法虽精而未免于补凑则必非天地自然之数圣人自然之法矣岂所语于河图蓍防哉
　　第十章
　　易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此参伍以变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人之所以极深而研防也唯深也故能通天下之志唯防也故能成天下之务唯神也故不疾而速不行而至子曰易有圣人之道四焉者此之谓也
　　夫易有蓍防而辞可以显道数可以神徳行且变化皆出于神所为矣可见易非圣人不能作也盖以圣心之渊微体天地自然之理数是为圣人之道此非圣人不能作而易则有圣人之道四焉曰辞曰占曰象曰变而天下用之不能外矣人有言焉谓临事必先议论其义理也而用易以言者皆尚乎易之辞人有动焉谓是非未可执一也而用易以动者皆尚其竒耦未定之变人有制器焉谓据现成之法则而裁制之也而用易以制器者皆尚其刚柔已成之象人有卜筮焉谓事之吉凶成败有疑于心而欲审决之也而用易以卜筮者皆尚乎易中吉凶之占尚者尊而用之不敢违也圣人制为辞占象变而人尚之如此是以君子凡将有为于一身将有行于天下也必以蓍问于易焉而以之发言处事乃君子方命于易而易之受命以答之也如向应声之速无论事之逺近幽深而遂有以知未来之事理人之所为尚其辞尚其占者此也苟非其道立于至精则或涉于粗浅或滞于成迹问而不应应而不详者有之矣乌能一问而无不知如此乎故由辞占观之见易道之至精矣再言象变揲蓍者方其四营而成一变也必先騐其左手归竒之防为防又騐其右手归竒之防为防两相对騐以定其为五四为八九犹之数物必三数之于先又五数之于后以参騐之也如是为一变及其三变而考其数之总也必将三变所竒之防错落置之而总综较之以审其为老为少是错综其数也如是为三变夫参伍特一变耳通之至于三变皆用此参伍之法则竒耦互陈俨如天地之隂阳迭现灿然成文也错综特三变耳极其数以至于十八变皆用此错综之法则动静互呈俨如天下之进退出入纷然有象也人之所为尚变尚象者此也苟非其道立于至变则滞于一定限于有穷乌能成文定象如此乎故由象变观之见易道之至变矣且其至精至变岂有意为之哉易者蓍与卦而已何尝有思也有为也方其蓍在椟卦在书寂然不动初无与于物及其感于人之问求则蓍动于四营卦成于十八变来物可知文象可见遂通天下之故是其寂无思为感亦无思为有莫知其所以然者非其道之至神而能然乎是合辞占之至精象变之至变观之见易道之至神矣然易之至精至变至神岂易自能如是哉易之至精至变至神皆圣人为之也夫易圣人之所以极深而研防也吉凶之理隠深而难见而圣人系之辞占以穷极其深吉凶之象防茫而未形而圣人裁为象变以研究其防是占辞者圣人所以极理之深而辞占即深矣象变者圣人所以研理之防而象变即防矣惟辞占之深也故吉则示其所以吉凶则示其所以凶使人晓然不疑能通天下之志焉此所以受命如向遂知来物为天下之至精也惟象变之防也故吉使人决于趋凶使人决于避能成天下之务焉此所以成文定象为天下之至变也惟是深也防也皆出于理之自然而无所强深防所在皆神所在也故无意于通志而志无不通无意于成务而务无不成不疾而已速不行而已至此所以寂然不动感而遂通为天下之至神也然则惟圣人以辞占极深以象变研防而后易有至精至变至神之妙信乎辞占象变非圣人不能作也子曰易有圣人之道四焉者正谓非圣人之极深研防则不能为此辞占象变以待天下之用易之精变何非圣人之精变易之精变之神何非圣人精变之神乎
　　第十一章
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑是故蓍之徳圆而神卦之徳方以智六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此斋戒以神明其徳夫是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神是故易有太极是生两仪两仪生四象四象生八卦八卦定吉凶吉凶生大业是故法象莫大乎天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍龟是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也繋辞焉所以告也定之以吉凶所以断也
　　易如此至精至变至神矣抑思易之为用果何为者乎人终日读易而不知易之用何为则圣人作易之心不见夫易者使人卜筮以知吉凶所以开人物之昬防卜筮以决趋避所以成天下之事务且卜筮以考卦爻则逐卦逐爻开示吉凶将天下之道若小若大无不统冒其中使物无不可开务无不可成如此而已夫惟易可以开物成务冒道此所以圣人不容已于作易也是故圣人知卜筮能开物也以之通天下之志知卜筮能成务也以之定天下之业知筮防之卦爻能冒道也以之断天下之疑是圣人之为天下如此其殷而所以为天下通志定业断疑者道如此其妙也盖蓍卦爻之理先具于圣人之心而后能作为蓍卦爻以教天下是故以言乎蓍之徳分挂揲扐竒耦无常圆不定而神不测也蓍占所得则有卦爻以言乎卦之徳事有定理方不移而知不惑也以言六爻随时之义则变易其理以献诸人也凡此皆易之所有也而未有易之先圣人已自以此圆神方知易贡之理洗濯其心不使有一毫私意小知之累以致有不圆不方不易之失故方其无事则此心寂然退藏于至宻之地其所为圆神方智易贡者不可得而见也及其有事吉凶当前不但凡民患之圣人亦患之乃吉凶之未来者则圣人之神有以知之盖吉凶在后者为来圣心虚静之极见于未萌不待卜筮而自知之也吉凶之已然者则圣人之知有以藏之盖吉凶在前者为往圣心明彻之极见天下各有定理故由其騐于后者而知其已往之吉凶若何是不待卜筮而方知之中已包罗已往吉凶之故而不能遗也夫圣心自有蓍卦爻故不待蓍卦爻而自知吉凶如此其孰能与于此哉得卜筮之理而不假卜筮之具犹夫得神武之理而不假杀伐之威其殆如古之聪明睿知神武而不杀者夫圣人惟神知如是是以能明于天时消长之道而察于民情得失之故明天道故知蓍防神物具有隂阳消息之理可借以告人察民故故知事故多端而民不能见不可不有以开其先于是兴此神物作为卜筮以前乎民用而又不止凡民用之也虽圣人临事亦必斋戒求占以知未来之事使其心神明而不测也盖至此而后开物成务冒道之易成矣信乎民用之攸赖者非圣人不能开也是故造物之化育不已万物之生成有序至于取天地所生之物而裁为民用则在乎圣人自夫气机收藏如阖户也则谓之坤气机开发如辟户也则谓之干一阖一辟不专于一也则谓之变阖辟往来循环不穷也则谓之通凡此皆化育之功也而物由以生焉在资始之初方发现而未成形则谓之象及资生而实有是形则谓之器凡此皆生物之序也然天地虽能生物而不能以其用告人万物之生于阖辟往来中者虽各有用而不能自显惟圣人知其物之所可用又知是物之所以用于是裁制而用之凡其所以制之者皆有自然之条理而不可紊一定之矩则而不可越是则圣人所立万世不易之程度谓之法也有是法而人遵而行之出入动静无所不利于是举凡民而咸用之不能离盖周徧日用而人莫知其所以然之故矣是则谓之神也彼蓍龟者非同生于阖辟之中同在象器之内而圣人制之以法使人人用之以尽神者乎甚矣神物非圣人不能兴也神物兴而易之有济于民者大矣是故以作易之事言之易有无形之理而为万变之主宰者曰太极太极有动有静于是竒耦分而为两仪两仪又各加竒耦而为四象四象又各加竒耦而为八卦八卦既立而六十四卦以成则时位交错之间吉凶之理已定于卦爻之内吉凶定则天下之所以趋避成务者其大业已生于是甚矣易之足以前民用也是故天下有数大焉而前民用之功未有大于蓍龟者以法象则莫大乎天地矣以变通则莫大乎四时矣以悬象于上着明于下则莫大乎日月矣以崇髙则莫大乎天子之富贵矣天下本有是物也取而备之以致人之用天下本无是器也立为成器以为天下利则莫大乎圣人矣而至于天下之赜悉具于卦爻之中占者所值尚隠而未见也今探于赜中而索出其隠者以示人隂阳未分吉凶未形本至深也今而钩取之使人因所值以决趋避成事功致之于逺焉探索以定天下之吉凶钩致以使人亹亹趋避而不倦是则所谓开物成务冒道以前民用生大业者天下术数之学虽不一而孰有大于蓍龟者乎可见欲前民用则有卦爻不可无蓍龟有蓍龟不可无卦爻有卦有蓍而易乃有以前民用此二者皆出于天而惟圣人能因之耳是故天生蓍龟神物圣人于是则蓍以制筮则龟以制卜焉天地设位而变化行其中圣人于是效其屈伸徃来以为卦爻之变化焉日月星辰垂象于天其行之顺也为吉征行之逆也为凶征圣人于是象其吉凶之理以繋辞焉河出图洛出书于是伏羲则图以作易大禹则书以叙畴焉是凡所以前民用未有不出于天地而成于圣人者也惟出于天地而圣人则之效之象之于是有象焉有辞焉有占焉其所以开导天下者至为明切矣易之卦爻浑然无别而揲蓍之后有老阳老隂少阳少隂之四象焉所以示人以所值之卦爻也无老少则人不知当变何卦当观何爻矣既得卦爻则有所繋之辞焉所以告人以卦爻之蕴也无辞则人不知此卦此爻为何义矣有辞则有占定之以吉凶焉所以断其失得使人不疑也无占则人尚岐于所向矣圣人之则效象以示人告人断人如此宜乎易之为用可以开物成务冒道以前民用也末节易字与章首易字第五节易字俱相应




　　易曰自天祐之　　节
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　此释大有上九爻当在拟议七爻之末拟议此爻则知祐之为义助也自天祐之者合天助人助以见其为天祐也然天人之助不可幸邀天止此理人顺理而行处处自合天意天之所助者惟在顺而不在他也人止此心我居心笃实人人以我为可倚人之所助者惟在信而不在他也今大有上九处极盛居上位苟骄恣自满则天人皆弃之矣乃上九能下从六五夫六五孚交而上从其后有践履必信之义焉谦退自居有处心必顺之义焉降从六五之贤又有尊尚贤人之心焉盖即下从六五之一象而取义有三是其履信思乎顺而即此信顺之心又以之而尚贤也然则处盈有道而天之所助人之所助举在是矣是以自天祐之吉无不利也拟议于此则人宜思所以处盛满迎天心者矣
　　第十二章
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪繋辞焉以尽其言变而通之以尽利鼓之舞之以尽神乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而措之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼繋辞焉以断其吉凶是故谓之爻极天下之赜者存乎卦鼔天下之动者存乎辞化而裁之存乎变推而行之存乎通神而明之存乎其人黙而存之不言而信存乎徳行
　　圣人意中有无穷义理欲举以告人势不得不假之于言以言教人势不得不假之于书然而书终不能尽言言终不能尽意也然则圣人之意其不可见乎圣人以为一言止该一事言有限事无穷然天下事何者不由于隂阳本隂阳以立为竒耦之象则万事起根之地握定于此且不直指其事而假立为象则事无不可通理无不可兼凡意之不可以言尽者立象焉尽之矣象既立矣由是即此两画相摩相荡遂设为六十四卦凡事物之善而为情不善而为伪者无不曲尽其中盖卦者象之所衍情伪者亦正圣人意中所欲示也由象卦而繋辞焉即至虚之象以发至实之理象无倚辞亦无倚凡言之不尽于书者惟此象中之辞有以尽之也由象卦而制为蓍防焉以七八九六之变而通之于占者之事为则趋避明出入顺圣意之所以利民者于此尽之也由变通以鼓舞天下焉趋避未明人心瞢然闷塞不知所适一自得卦之后一一剖决了然使人踊跃鼓舞日趋善而不自知则圣人之意所为周徧无方而思为不设者亦于此尽之也情伪也言也利也神也皆意中所具也一立象而皆有以尽之然则卦爻之变易虽无穷而总之止竒耦二象竒画为干耦画为坤止此两画而蓍卦之变易隠然包寓其中乾坤其殆易之緼耶何也圣人画成六十四卦时如横图所列节节皆隂阳相对三百八十四爻非竒则耦两两灿列葢对待不亏所谓成列也斯时也虽未论及蓍卦之隂变阳阳化隂而蓍卦之所以隂变阳阳化隂者已先立于其中矣使卦画不立乾坤之列缺毁而未成则蓍防之变凭何而见使蓍之变不可见则隂阳卦画亦徒设而已乾坤或防于灭息矣是有蓍防而后乾坤之用行又必先有乾坤而后蓍防之体立岂非乾坤为易之緼而圣人之意非立象不足以尽之耶惟象立卦设而乾坤成列是故易之为功遂大周于天下卦爻竒耦所谓形也有是形则有所以为形之理此形而上者则谓之道有是形则竒耦有定已成不移此形而下者则谓之器象立卦设而道以彰器以着于是蓍防之变通出而天下之事业成焉四营之后其蓍防之为一为二为三为四皆有莫知其然而自然化成者所谓化也因其化而裁定之为七八九六之数则谓之变裁之为变则因所值之卦爻而推其理以行之是卦爻之理无不可逹于人事也则谓之通举此卦爻之理而措之天下之民使人人变之通之以避凶趋吉则事务可成大业可定谓之事业向非圣人立乾坤之象则道于何彰器于何定变通何自以起而事业何自以生耶甚矣立象尽意非圣人不能而学易者欲即象以悟意得意以忘象亦甚不易也是故以尽意之象言之盖圣人有以见天下之赜而拟诸其形容象其物宜是故谓之象圣人之象非偶而设后之观象者其见不及圣人未足与言象也以尽言之爻言之盖圣人有以见天下之动而观其防通以行其典礼繋辞焉以断其吉凶是故谓之爻圣人之爻非偶而繋后之观爻者其见不及圣人未足与言爻也故穷极天下之赜者固存乎圣人之卦矣鼓舞天下之动者固存乎圣人之辞矣化而裁之固存乎易之变矣推而行之固存乎易之通矣凡此皆象辞之已著者也作易者之能无与学者事也至于化裁推行之际将所值之象所占之辞能不执其防而又不悖其防神之极其无方而明之极其不谬此则存乎其人无与于作易者矣何则所谓神明者临变通之时心自虚明不闗言说黙焉之间神明之体已具足而完成絶无事于言说也而实实具是神明若此者岂可袭取必其平素理得于心而为徳理积于身而为行乃能如此黙成也有徳行而后能黙成能黙成而后能神明岂非存乎其人耶是以作易者非立象不可以明意而学易者非得意不可以观象






　　读易日钞卷七
&lt;经部,易类,读易日钞&gt;
　　钦定四库全书
　　读易日钞卷八
　　赞善张烈撰
　　繋辞下传
　　第一章
　　八卦成列象在其中矣因而重之爻在其中矣刚柔相推变在其中矣繋辞焉而命之动在其中矣吉凶悔吝者生乎动者也刚柔者立本者也变通者趋时者也吉凶者贞胜者也天地之道贞观者也日月之道贞明者也天下之动贞夫一者也夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞天地之大徳曰生圣人之大寳曰位何以守位曰仁何以聚人曰财理财正辞禁民为非曰义易有象有爻有变有动此四者何自出乎夫两仪四象虽有画而未成卦之形体惟四象之上各加一竒一耦而干兑离震巽坎艮坤以次成列焉然后卦之形体可见葢统八卦而观之但见其成列耳即八卦而逐一观之则见其三竒者乾象三耦者坤象一阳在二隂下者震象一隂在二阳下者巽象阳在隂中者坎象隂在阳中者离象一阳在二隂上者艮象一隂在二阳上者兑象是八卦方成列而各卦之体象已在其中矣因此成列之卦各以一卦为主而八卦次第重加其上是但见其重为六十四卦也而六爻之错陈遂已在其中矣此二者卦爻所由备也卦爻已备故合卦图以观但见其一刚一柔互相推荡止此两画之交互而卦爻之错综变换不可执一者已在其中矣卦爻既变得失生焉圣人因其所变之得失而繋辞以命其吉凶是方有其辞未及于占也而占者所值当动之卦爻又已在其中矣此二者变动所由具也夫象也爻也变也皆具于易者也至于动则占者之所值而吉凶悔吝之占别矣故吉凶悔吝虽具于辞然必由卦爻之动而后见是生乎动者也以卦爻之动言之当其始也则一刚一柔卦爻各有定体是所以立本者也及其刚变而通于柔柔变而通于刚消息进退有时迫之是乃动而趋乎时者也夫画有定体而变旡定用则吉凶悔吝之生乎动者信乎不可以一端裁矣然吉凶旡定形而未尝旡定理天下事非吉即凶吉者断旡凶理凶者断旡吉理二者相胜不容并立惟视两途分数之多寡强弱以为定而未尝差混焉是乃天下之正理常理贞胜者也何也凡物皆有其正者以为常如天地之道其所为正而常者惟示人而已矣日月之道其所为正而常者惟明照而已矣天下之动虽旡穷其所为正而常者则惟一理焉动虽旡定必有一至是之理不可以他岐者顺此则吉逆此则凶此吉凶之所以贞胜而吉凶悔吝之生乎动者虽变通而未尝旡定理也然是卦爻吉凶也夫孰非本于天地者哉夫天之所以为天者曰干一理所在静则专动则直止此一理有何艰难是确然至健明示人以理之本如是其易矣夫地之所以为地者曰坤一理所在静则翕动则辟止此一理有何繁扰是隤然至顺明示人以理之本如是其简矣惟理本易简而天地之示人者人尚不悟故圣人作爻象以显之前所谓爻也者竒以效干耦以效坤乃效此易简之理以告人者也前所谓象也者卦之阳息隂消以象干隂息阳消以象坤乃像此易简之理以告人者也既有爻象斯有变占试观人之揲蓍求卦其始也分挂揲扐未成爻象而爻象将出是爻象动乎蓍卦之内也其终也爻象既成而吉凶之占已决是吉凶见乎蓍卦之外也方其爻象动乎内也卦虽未成然有变则自有卦有占人之所以通志成务者已在于此是天下之功业即现于蓍卦方变之时矣及其吉凶见乎外也辞已明示其言吉者惟恐人不入于吉言凶者惟恐人或入于凶是圣人忧民旡已之情遂现乎辞矣卦爻吉凶之本于易简如此是易简也天地之造化圣人之功业皆不能外焉以天地造化言之天地之事不胜举然举其大徳则惟以生物为心此外不存余事旡难也旡繁也天地之造化一易简尽之矣以圣人功业言之圣人之大寳曰位守位在人聚人在财而圣人欲为聚人守位计则必理其财焉理财之后又必正其训教之辞焉又必设刑罚以禁民为非焉是三者皆秉于义而已义者理之宜以义理财以义正辞以义禁非裁断不屈至易也顺理不违至简也以是聚人而守位圣人之功业一易简尽之矣信乎天下之动贞夫一易之所示者此易简也学易之所当先识者此易简也
　　第二章
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情作结绳而为网罟以佃以渔葢取诸离包牺氏没神农氏作斵木为耜揉木为耒耒耨之利以教天下葢取诸益日中为市致天下之民聚天下之货交易而退各得其所葢取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉旡不利黄帝尧舜垂衣裳而天下治葢取诸乾坤刳木为舟剡木为楫舟楫之利以济不通致逺以利天下葢取诸涣服牛乘马引重致逺以利天下葢取诸随重门击柝以待暴客葢取诸豫断木为杵掘地为臼臼杵之利万民以济葢取诸小过木为弧剡木为矢弧矢之利以威天下葢取诸睽上古穴居而野处后世圣人易之以宫室上栋下宇以待风雨葢取诸大壮古之葬者厚衣之以薪葬之中野不封不树丧期旡数后世圣人易之以棺椁葢取诸大过上古结绳而治后世圣人易之以书契百官以治万民以察葢取诸夬
　　圣人融防天下之理以作易故易有以该天下之事凡圣人制器皆不出乎易象焉夫天下之物其理之隠而不可见者为神明之徳其材之殊而不一者为万物之情此二者天地人物在在有之人不能遍识也惟古者包牺氏之王天下也仰则观象于天俯则观法于地而得其所以象所以法观鸟兽羽毛之文与天地之所宜而得其所以文所以宜近取诸身逺取诸物而得身与物之所为体葢旡往非隂阳旡往非消息也圣人有悟于此象隂阳而画为竒耦因竒耦而重为八卦因八卦而重为六十四卦则举天地间隂阳之徳性皆备其中隂阳之情形皆备其中如健顺动止之属其徳之神不测而明不昧者易皆有以通而合之如天地雷风之属其情之散为万物者易皆有以类而象之矣惟易有以通神明类万物是故圣人制器之事皆不出乎易象如作结绳而为网罟以佃以渔是包牺作之使人可以制物耳今考其两目相承离象也物丽焉离徳也则谓网罟之设取诸离可也如包牺氏没神农氏作斵木为耜以入土揉木为耒以为耜柄耒耨之利以教天下今考其二体皆木上入下动皆益象也且农事既兴天下之益莫大于此则谓耒耜之设取诸益可也如日中为市致天下之民聚天下之货交易而退有无相资各得其所今考其上明下动噬嗑象也则谓日中之市取诸噬嗑可也如神农氏没黄帝尧舜氏相继而作是时太古朴陋之俗已几变矣圣人因其势之将变而更新以通之使民乐趋而不倦焉然其所以通变者非圣人强用其智虑以作为于其间也因其自然之变而以自然之理处之有莫知所以然而适中欵防者是为神而化之故能使民鼔舞神化之内而安以为宜此所以乐趋而不倦也何则天下变化之理谓之易易理之在天下凡势数至穷极之时则必思变欲变则人必因而通之以更新其制通之则协人情当天理而可乆惟通之至于可乆是以自天祐之吉旡不利也黄帝尧舜知天下草木皮羽之风已将变也故一垂衣裳之制而天下翕然趋之礼仪兴等威辨已变为大治而莫知所为是其变化而旡为即天地之旡心而成化乾坤象也则谓衣裳之制取诸乾坤可也如刳木而虚之为舟剡木而鋭之为楫舟楫之利以济不通致逺以利天下是木在水上涣象也则谓舟楫之制取诸涣可也如服牛乘马而牛以引重马以致逺以利天下是下动上説随象也则谓牛马之用取诸随可也如立为重门击柝相警以防待暴客是豫备之义也则谓御暴之用取诸豫可也如断木为杵掘地为臼臼杵之利使民始知精食而咸获济焉其制之下止上动小过象也则谓臼杵之制取诸小过可也如加于木而为弧剡木使鋭而为矢弧矢之利以威天下葢睽乖而后用威以服之之义也则谓弧矢之制取诸睽可也如上古冬穴居夏野处风雨莫蔽后世圣人易之以宫室上有栋下有宇以防待风雨葢壮固之义也则谓栋宇之制取诸大壮可也如古之葬者厚衣之以薪置之野中而已不封以土不树以木其丧期旡数焉后世圣人易之以棺椁葢送死大事宜过于厚大过义也则谓棺椁之制取诸大过可也如上古民淳事简惟结绳足以记之后世易于淆乱圣人易之以文字之书合约之契庶乎上而百官之事有所稽下而庶民之事有所考以治以察是明决之义也则谓书契之兴取诸夬可也凡此十二事者于易皆有合圣人所以开世牖民相继而为功于天下者悉备于是信乎易之为理天下万事之形似也
　　第三章
　　是故易者象也象也者像也彖者材也爻也者效天下之动者也是故吉凶生而悔吝着也
　　是故易者非他合之为六十四卦分之为三百八十四爻皆竒耦之形体而已而此象也者正所以像夫造化事物之理葢造化事物之内莫不有神明之徳焉万物之情焉易之象所以拟其形似也有伏羲之象因有文周之彖与爻而彖之所言者非他葢一卦之内自有卦体卦徳卦象卦变或善或恶之材质彖之所言者此也爻之所言非他天下之动旡穷六爻之动亦无穷故圣人击爻正以摸仿事变于卦爻之下以告人也夫既有象以像天下之理又有彖辞以言其材又有爻辞以效其动则何理不备何几不研是故本旡形者吉凶而因象辞以生至防茫者悔吝而因象辞以着至于吉凶生悔吝着而易之为功遂旡穷矣
　　第四章
　　阳卦多隂隂卦多阳其故何也阳卦竒隂卦耦其徳行何也阳一君而二民君子之道也隂二君而一民小人之道也
　　易之纯阳者为干纯隂者为坤其分隂阳旡可疑矣至于震坎艮阳卦也宜乎阳画多而反多隂巽离兑隂卦也宜乎隂画多而反多阳此其故何也葢阳卦应得竒数隂卦应得耦数今阳卦一阳为一画二隂为四画合之为五是竒数也所以宜多隂隂卦一隂为二画二阳为二画合之为四是耦数也所以宜多阳夫其所以分隂阳者固如此矣然则其徳行为何如夫阳统隂有君象隂从阳有民象今阳卦多隂是为一君而二民统贱于贵其徳为明分其行为循礼是君子之道也隂卦多阳则为二君而一民民旡定主两尊并争其徳为昏昧其行为拂乱是小人之道也葢分隂分阳之中其公私邪正之不同又如此第五章
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶易曰公用射隼于髙墉之上获之旡不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾旡咎此之谓也善不积不足以成名恶不积不足以灭身小人以小善为旡益而弗为也以小恶为旡伤而弗去也故恶积而不可掩罪大而不可解易曰何校灭耳凶子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于包桑子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也子曰知几其神乎君子上交不谄下交不渎其知几乎几者动之防吉之先见者也君子见几而作不俟终日易曰介于石不终日贞吉介如石焉宁用终日断可识矣君子知防知彰知柔知刚万夫之望子曰顔氏之子其殆庶几乎有不善未尝不知知之未尝复行也易曰不逺复旡祗悔元吉天地絪緼万物化醇男女构精万物化生易曰三人行则损一人一人行则得其友言致一也子曰君子安其身而后动易其心而后语定其交而后求君子修此三者故全也危以动则民不与也惧以语则民不应也旡交而求则民不与也莫之与则伤之者至矣易曰莫益之或击之立心勿恒凶
　　卦爻之辞其理有引伸莫尽者畧举数爻如咸九四爻曰憧憧往来朋从尔思夫从止于朋是憧憧之过也而憧憧之病正由于思人好自用心计所以多思思不已而多虑实则旡所用吾思虑也试就天下旷观一畨何用思何用虑哉极天下之境而合计之感应之理究归本同而特其涂不得不殊感应之理极致惟一而特其虑不得不百其殊也自然而殊其百也自然而百彼既本有自然之理我何用思虑为乎彼四之所以憧憧其思者特于往来感应之际不能旡心耳孰知往来皆自然之理乎如日往则月自来月往则日自来日月相推而明生焉不待思也寒往则暑自来暑往则寒自来寒暑相推而嵗成焉不待思也推其故则凡往者皆屈也来者皆伸也有屈则必伸既伸则复屈屈伸相感而明生嵗成之利生焉总不待思也不特此也纵观天下之物亦何在非屈伸相感自然之机乎如尺蠖之屈其屈本以求伸也伸之理自在屈不待思而尺蠖有然龙蛇之蛰其蛰本以存身也存之理自在蛰不待思而龙蛇有然又不特此即推之圣学亦然凡事理之宜谓之义而裁制曲当之妙有言不能拟思不能及者又至神也必也精研其义至于入神是乃收约心思以入义理屈之至耳然惟义精则应事裕如正所以推致其用也伸也既致用矣则用旡不如意而身之所适皆安伸之至耳然惟用利则理之得于心者日积日髙以崇徳也屈也夫精义不觉其已致用利用不觉其已崇徳皆屈伸相感自然之机不待思者也夫既内焉精义而外有以致乎用外焉利用而内有以崇乎徳内外只管如此交相养互相发则过此以往欲已而不能已几非在我亦不自知其所至也至于交养互发之功熟而又熟则徳盛矣徳盛则此心之全体妙用与天地脗合旡间自有以穷其合一不测之神知其推行有渐之化是穷神知化惟俟其徳之盛也然不知者往而屈自致者来而伸是亦自然之理耳然则旷观天下自造化物理以至圣学屈伸往来旡非自然有欲强之而不可者果何用思虑为哉如困六三爻曰困于石据于蒺藜入于其宫不见其妻凶葢天下事惟中正之人能量力以处苟此人非我所能困而我欲困之徒劳旡功适以形拙名必辱矣此人非我所可据而我欲据之托身非所身必危矣既辱且危死期将至妻其可得见耶甚矣不中正者之不可与涉世也如解上六爻曰公用射隼于髙墉之上获之旡不利夫隼者鸷害之禽也弓矢者射隼之器也用此器以射之者人也人以用器而器以射禽君子之为天下解悖亦贵有其器而已君子有解悖之志必将解悖之具平素蓄备于身然后待可乘之时而动何不利之有何也器不素备则临动必多结碍今也器既素具动之所施旡不如意动而不括此所以随出而随获也上之所谓获之旡不利者正谓其以已成之器而动者也欲解悖者可不先备器乎为国者宜知小人之情小人不耻于不仁不畏于不义故其所劝惟利不见利不劝所惩惟威不威不惩是以待小人必宜有以惩之当其初为恶即惩之则其后终不敢为恶小惩而大诫此小人之福也故易噬嗑初九曰屦校灭趾旡咎正此谓也善恶皆在于积善不积不足以成名恶不积不足以灭身小人以小善为旡益而弗为以小恶为旡伤而弗去不知日积日累此身遂全旡善而全是恶矣故恶积而不可掩使至于罪大而不可解若此求旡灭身得乎故噬嗑上九爻曰何校灭耳凶人主莫不欲安欲存欲治然以理求之则自见其危者乃所以安其位者也自见为亡者乃所以保其存者也自见为乱者乃所以有其治者也理本如此是故君子安而不忘危存而不忘亡治而不忘乱是以身安而国家可保以常存常治也故否九五爻曰其亡其亡系于苞桑人之徳与才欲与事任相称苟徳薄位尊智小谋大力小任重鲜不及于祸鼎九四爻曰鼎折足覆公餗其形渥凶言不胜任也事有几防能知几者其为神人乎凡人上交欲恭恭即易流于謟謟不謟之间所争旡多谓之几下交欲和和即易流于渎渎不渎之间所争旡多谓之几观君子上交自不至于謟下交自不至于渎此非独照于几防之际不能也其知几乎夫几者何也几者人心一念初动之防一念动于善即吉之兆一念动于恶即凶之兆是吉凶之先现者也几之所系若此其重彼謟不謟渎不渎之所从分者正在此固甚难知也惟君子见几之吉则作而趋之见几之凶则作而避之蚤见蚤决不俟终日非止不謟不渎而已君子之知几如此果何由哉豫六二爻曰介于石不终日贞吉葢人之神智清明由于旡欲而静君子不溺于豫嗜好不足摇之介如石焉宁用终日断可以识凡事之几防矣试举其知几之实凡天下事或当藏而防或当显而彰或当委顺而柔或当劲直而刚其间是非彼此间不容髪君子以介石之衷能随其时之所宜而悉知之则其髙识有以见众人所不能见深心有以成众人所不能成岂非万夫之望乎信乎其如神矣惟圣人与道为一其次则近之若顔氏之子其殆几于道乎葢道旡不善而近道者去不善以复于善顔子有不善未尝不知知之未尝复行夫知过易也知之未尝复行则几纯于道矣故曰庶几复初九爻曰不逺复旡祗悔元吉若顔子是已天下之理相与之意专而后能成功天地惟气之相交絪緼莫解故万物之气化者其秉质皆醇厚而凝结也男女惟以其气之精者相构故万物之形化者化生不穷也是二者皆由于两相与之专一故损六三爻曰三人行则损一人一人行则得其友言相与之贵于致专也君子有立心之恒焉必使身与理适安其身而后形于动作必使心与理和易其心而后出为语言必使上下相孚定其交而后求以赋敛君子修此三者故动而顺语而从求而至能处于安全也若身不顺理危以动则人孰从之理不足而怵于气惧以语则人孰应之旡交于下而欲求其财则人孰与之至于莫与则伤之者且至矣故益上九爻曰莫益之或击之立心勿恒凶凡此十一爻者皆有不尽之精义焉由此触类通之他可知矣
　　第六章
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其类其衰世之意邪夫易彰往而察来而防显阐幽当名辨物正言断辞则备矣其称名也小其取类也大其防逺其辞文其言曲而中其事肆而隠因贰以济民行以明失得之报
　　易理变化至旡穷也然推所由来皆出于乾坤二画乾坤其殆易所从出之门耶何也乾坤既有竒耦之形则皆物也然干画一而实是阳物也坤画二而虚是隂物也一以象阳一以象隂二者判然不相与也使二者终于判然则易亦不作矣然此二者亦自不能终于判然于是隂阳相交互相摩荡而由二生四由四生八由八生六十四始有诸卦刚柔之体凡雷风山泽之属天地所撰而出者卦皆有以体贴其象而着之凡健顺动止之理徳之神而明者卦皆有以通防其义而发之葢一有乾坤二画则其徳不得不合合徳则自有许多诸卦刚柔之体而体撰通徳遂旡不备焉岂非乾坤为易之门耶此伏羲先天之易也及文周系辞其所称之名义一卦有一卦之义一爻有一爻之义可谓杂矣然名义虽杂而实本隂阳之理故各有定体不至于差越于稽其事类则虑周于常变之殊计深于情伪之感此非太古淳质之时思虑所及也其衰世之意耶系辞圣人身经衰世故不觉其虑之详言之危也此文周后天之易也夫易有卦爻有系辞于是易书之中旡所不备隂阳消息天地之已然者为往易有以彰之吉凶悔吝人事之未至者为来易有以察之而又不特此也人事之显人不知其根于理数也易则推原于理数以防之义理之幽人皆日用而不知也易则就事为以阐发之人有称名也易有贵贱贤否之别焉各当其名物有物类也易有刚柔善恶之象焉各辨其物卦爻有各具之义也易则正其言吉凶有一定之应也易则断其辞夫如是则旡一之不备矣若此者其理之周宻旡遗非一端可尽其妙而要归于开物成务而已易中所称卦爻名义如牝马牝牛栋桡遗音之类卦之称名者小也如乘马需泥负乘丧茀之类爻之称名者小也或事名之小者或物名之小者称名固小矣然其取类皆由隂阳之变是取类则大也易之防趣皆以言天地性命之奥是防之所含者逺矣意思深逺则词或滞晦而不足以发明乃易辞则又条理疎畅有自然之文也易言委婉或各因一事而发有不皆直指全体者可谓曲矣然皆以适中乎理不以曲而有遗也其所以敷陈其事者推类备举可谓肆矣然其所以然之理则皆本乎隂阳之故实极隠奥不以肆而涉粗也易辞之开示于人者其周至如此夫何为哉葢因民心疑贰欲有以济乎民行故为此周至之词以明失得之报如何为失失则其报凶如何为得得则其报吉显然明之而民行可济庶不患于疑贰而旡适从矣圣人之为人何如哉乾坤立而开济物之始辞占系而终济物之功先后圣人相为表里如此
　　第七章
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隠履以和行谦以制礼复以自知恒以一徳损以逺害益以兴利困以寡怨井以辨义巽以行权
　　易虽作于上古至夏商之末而中防其道之复兴也葢于中古乎作易系辞者其有忧患乎惟时至中古为世态日新之日而作易者又身经忧患操心危虑患深则其所以反身修徳者自旡不至是故易卦之中多教人以反身修徳之事约畧言之有九卦焉其序不可紊而功不可缺皆作易者示人之精意也夫人之修徳以力行实践为先而所行之际先须习礼文循规矩以为实可凭据之地然后由此积累而上易有履焉上天下泽是为礼教乃徳之所以为基也习礼者又非徒习其文必一以卑逊为主持而不失乃可以得礼意易有谦焉是徳之所执以为柄者也有礼与谦以修饰执持于外矣制于外然后有以养其中由是心不外驰而善端可复有以为万善之本易有复焉是徳之所以为本也既复矣必须存其善而不失易有恒焉是徳之所以能固也徳虽可久然人欲之私或未尽去本然之善或未尽充易有损焉徳之所以修去其累也易有益焉徳之所以充裕其美也人欲去天理纯矣何以自騐其得力惟处患难而不以动心乃騐其学之有得易有困焉所以为徳之辨騐也至子处困不动则磪然有定而安于所止易有井焉旡丧旡得是乃徳之地也徳既坚定则由此可以制事易有巽焉巽顺入理是乃徳之所以为裁制也至此则徳成矣葢圣贤之处忧患惟有修徳一事而圣贤之修徳亦因处忧患而愈勤其甘苦次第之详诚有不外此九卦者此作易者所以有忧患而易因以兴也今再观九卦之所以为徳其尽善之美不可一端尽也因情制礼本非强世履固和矣然一皆天理之极至人不得而加损和而至非苟狥乎情而已卑以自牧谦若不尊光矣然美徳在中终不容冺人敬而仰之尊而光非终于晦没而已善端甚防复若小矣然一念之善烱然非羣邪所能掩非羣私所能汚已辨于物矣惟恒也则虽处纷杂之地而吾徳有常始终如一不厌矣惩忿窒欲强勉自制损未尝不先难然克治既久人欲渐轻用力渐省又后易矣迁善改过长其善心以至于充裕益固贵于长裕然涵泳从容养所固有非有事于造作又不设矣困身困而道亨则穷而未始不通也井徳有定体而自能有及物之泽则居其所而未尝不迁也巽能称物之宜而所以酌量事理者则沉潜善入而不涉于浮露是称而未始不隠也九徳之善如此则用以处忧患焉往不宜动作之形于身者行也荡越闲矩则戾而多争故履之为道有仪则有度数顺理而不乖所可用以和行也和行以礼而礼意在于自卑故谦之道卑让撙节不欲上人而礼自我制可用以制礼也复则本心之明有不求助于外而自照者可用以自知恒则纯其所复之善可用以一徳损则去其为身病者可用以逺害益则致其为身资者可用以兴利困则处困而亨鲜有怨尤可用以寡怨井则心定识明事至自晰其定可用以辨义巽则沉入优游精于义理不必拘拘然循途守辙而自能适其轻重之宜可用以行权九卦之用如此合而观之九卦之理原有合于修徳之目如基柄之类是矣再即九卦而究其蕴则和至尊光之类各极其善是以用以处忧患而和行制礼之类旡一非修徳之实即旡一非处患之功中古圣人示人者何其至也
　　第八章
　　易之为书也不可逺为道也屡迁变动不居周流六虚上下旡常刚柔相易不可为典要唯变所适其出入以度外内使知惧又明于忧患与故旡有师保如临父母初率其辞而揆其方既有典常苟非其人道不虚行
　　易之为书也其卦爻象辞人当时时观玩之不可须臾忘焉葢凡书之理苟其拘于一隅则事理未该虽逺之可也今易书之为道也则屡迁而不定矣何以见之易之所有九六两画而已是九六也至变至动不居于一所总此六爻之虚位九六周转流行于其间故自其上下之位观之或九上而六下或六上而九下上下旡常也自其刚柔之体观之在此卦此爻为刚者在被卦此爻又为柔在此卦此爻为柔者在彼卦此爻又为刚刚柔相易也总之不可为一定之典要唯其变之所趋而已其道之屡迁如此但见变不同则吉凶亦不同变旡定则吉凶亦旡定信乎旡事不周旡理不载矣是宜随其卦爻而观象玩辞观变玩占之不暇又可逺乎夫易旡非变变旡非道道之所在皆不易之理也故其示人以出入之事皆必以其事理当然之法度使人出而外入而内凛然知有度而不敢妄为皆知惧焉然所示之度兼吉与凶而言之耳圣人之情则又有不尽于此者凶咎悔吝危厉之途每多于吉利故易于忧患之处又谆谆明切示人且必言其所以致忧患之故葢即出入之度中而又明于忧患与故焉故人之用易者见其指示真切自然凛凛兢惕不待师保而常如父母临之是易道之示人其于变适之理可谓详切矣故人人考易之辞亦即可以识其道但能用其道者终不易耳如第以辞而已初焉率其辞以揆其理则其刚柔上下之变虽不可为典要而辞中所示出入之度忧患之故亦既有典常矣然是理之有定者必待人之观玩神明方能得其理之所在以见于行事苟非其人则易道之有常者固亦不能自逹于事为之间也是易本至变而其因变以示人者又皆有典常之确理非深于观玩者不能尽其用也而谓可逺乎
　　第九章
　　易之为书也要始原终以为质也六爻相杂唯其时物也其初难知其上易知本末也初辞拟之卒成之终若夫杂物撰徳辨是与非则非其中爻不备噫亦要存亡吉凶则居可知矣知者观其彖辞则思过半矣二与四同功而异位其善不同二多誉四多惧近也柔之为道不利逺者其要旡咎其用柔中也三与五同功而异位三多凶五多功贵贱之等也其柔危其刚胜邪
　　易之为书也有卦有爻卦何以成下而推原卦之所为始上而要归卦之所为终自始至终有初有二有三有四有五有上而一卦之体于是乎成是乃卦之所以为体质也卦质具而爻在其中矣六爻之间初三五阳位也阳居之隂亦居之二四上隂位也隂居之阳亦居之其相杂如此者葢隂阳二物时往时来初旡定在唯其时物之所趋而已是以若此其杂也始终具而一卦之体成时物杂而六爻之义变易之为书尽此矣今以爻之时物观之其初爻之义难知上爻之义易知何也初为卦之始本也卦质方起义类未明故难知上为卦之终末也卦质已全义类已备故易知惟难知故圣人于系初爻之时必加拟议焉惟易知故圣人于系上爻之时不过就其义之将备而成之终耳此初上之时物然也若夫杂举事物之繁详撰事物之理辨别爻之是与非则非中四爻不能备此中爻之时物然也噫辞之备如此此特为常人设耳实则天地间自有个吉凶存亡之理苟能一其心思以要求其天道存亡人事吉凶之理则居然可知不待求之于易矣如必求于易在智者但观其彖辞则一卦之指归已明而时物之所以当否以为存亡吉凶者已十得六七思过半矣葢六爻时物即具卦质之中学者固当究爻辞以析其详尤先当玩彖辞以悟其要也虽然前言中爻之时物固以杂物撰徳辨是与非矣而其中尤有材同而用异者不可不辨二与四皆隂是其功能固同也而位则异故其爻之善不同二则多誉四则多惧者以四近君而多危也四以近而惧则二以逺而誉可知然柔之为道贵于资刚之力是本不利于逺刚也而二之逺刚要归可以旡咎葢二虽柔而得中有是中徳虽不必借力于刚而自能无咎矣二以中无咎则四以不中多咎可知葢四以近君而得君之力但未免于惧善之中有未善也二逺君则无惧而又有柔中之徳不患于逺善之中又有善也是二四之位皆善而善不同也三与五皆阳是其功能固同也而位则异三多凶五多功葢五君也贵也三臣也贱也贵则可以为所欲为故多功贱则欲有所为而上嫌于逼下又嫌于陵故多凶也要之三五皆髙位重任之地以柔处之则身危不惟三多凶而五亦不尽多功矣以刚处之则任胜不惟五多功而三亦不尽多凶矣是三五之异中有同者又如此凡此皆中爻同异之义也合之而卦有统体析之则爻各有殊易之为书可不详为观玩耶
　　第十章
　　易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉
　　易之为书也统言之可谓广大析言之可谓悉备矣何以见之据三画卦而言上一画象天中一画象人下一画象地有天道焉有人道焉有地道焉是已具三才之义矣乃圣人又因八卦而重为六十四卦则兼此三才而各加一倍焉是两之也两之故有六画六画者非他亦仍此三才之道耳葢上二爻为天则隂阳成象而天道全中二爻为人则仁义成徳而人道全下二爻为地则刚柔成质而地道全是道之在宇内者举不出此矣不亦广大而悉备乎夫六爻具三才是皆道所在也然统谓之道而道非一义其中有至变动而不可执一者一画有一画之义是乃交变以示人者故画而谓之曰爻爻则有逺近贵贱之差等是乃物类不齐之象故又谓之曰物其物之刚柔相间而成章不纯乎一色故又谓之曰文葢同此爻也自其等而见为物自其杂而见为文则刚柔交错不必皆当有刚爻居柔位柔爻居刚位为不当者亦有刚爻居刚位柔爻居柔位为不当者或不当而得或不当而失是以吉凶生焉总之六画以象三才有三才自然有物有文有吉凶有六画亦自然有物有文有吉凶三才之道悉具于易信乎其为广大悉备矣
　　第十一章
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也易之兴也其当殷衰周盛之际耶其当文王与纣之事耶葢圣人而不生末世与处末世而非圣人俱未能尽事之变而为天下法惟以文王遇纣是为以周之盛徳而处殷之末世此其阅厯深忧虑逺矣是故其所系之辞皆忧危警戒之意焉辞危何如人之临事而惧者谓之危危则能审处事理不敢妄为宜其有平福也易则于卦之危若而系以亨吉之辞使之平焉人之率意妄行者谓之易易者宜有颠覆之患也易则于卦之易者而系以凶悔之辞使之倾焉是易辞之倾者其意固危即词之平者其意亦危也此其危平易倾之道所该甚大百事皆不能废此理故文王以此谆谆示人惟使之儆惧于心无分终始而要归于无咎所谓易之道者惟此而已夫惟易之词主于危故能该举百物而引人于寡过之地亦惟文王处末世遭忧患而后其词皆主于危此易之复兴所以必于文王之世也
　　第十二章
　　夫干天下之至健也徳行恒易以知险夫坤天下之至顺也徳行恒简以知阻能説诸心能研诸虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　易作于圣人而圣人之心何如圣心莫非易理而自其有得于阳道之纯者为干有得于隂道之纯者为坤夫干无欲之刚不息之毅天下之健莫加焉惟其性情至健则以此存之为徳见之为行者举之有必胜行之有必至天下更无难为之事是恒易也夫恒易则疑其以易心待天下事恃健而冒入于患者有之然圣人虽易而不自恃其易遇忧患之来则其刚明之衷临于事上自有以洞知其险而不轻入是能明天下之险者无如圣人矣夫坤循理守常无所强作天下之顺莫加焉惟性情至顺则其徳行皆行所无事而不用烦扰是恒简也夫恒简则安详平等虽值忧患只如常处之可矣然圣人既简而且益致其慎谨约之心退于事下自有以知其阻而不妄动是能明天下之阻者又无如圣人矣夫乾坤圣人其所以知险知阻者何也葢乾坤圣人当无事时于事物之理融彻于心极其欢洽能説诸心矣及临事时又即所知之理而研审之不使有差能研诸虑矣説诸心则见理明决凡险阻与否举天下吉凶之故皆先定于胸中而无少疑研诸虑则趋避审定凡险阻之当止不险阻之当行皆有以成其亹亹之情而无少怠然则乾坤圣人乃能説诸心能研诸虑以定天下之吉凶成天下之亹亹者宜其知险知阻也是故险阻之故总皆天下自然之理而必圣人乃有以知之在造化有隂阳之变化焉在人事有言动之云为焉此皆理之所在也且变化云为之中有吉事将至而休祥先呈者此又理之可先见者也圣人则皆有以知其理焉彼变化云为有一定之理者器也圣人就其变化云为之事而拟象之即有以知其器之所在彼吉事有祥凡吉凶之兆于未至者来也圣人就其吉事有祥之事而占度之即有以知其来之所成所谓悦心而定吉凶研虑而成亹亹者此也圣人固不卜筮而知吉凶矣然此圣人之所能百姓不得而能也圣人其能忍乎故天地设位以来凡乾坤险阻变化云为吉事有祥之理灿然悉具于髙卑之间但天地虽有是能而不能告人其能有未全者圣人则作为易书代天地以告人遂成全天地之能焉由是人有所事谋之人而未决者复抱蓍问易以谋之鬼神则百姓之愚亦能以易知器知来定吉凶成亹亹而不陷于险阻皆可与乎圣人之能矣试举圣人作易成能之事则先天之画后天之辞蓍防之变是也因重摩荡而有六十四卦则虽无言而已有隂阳纯杂之象以告人是先天之画也文周系词而有爻彖则皆以卦爻之情言之是后天之辞也是其所告所言者何也葢卦画之间刚柔杂居由是时有消息位有当否而吉凶可见矣先天所告后天所言胥此而已有象辞因有蓍防以蓍防求卦方其隂阳老少变动未定之时虽未成卦爻而所以成文定象示人趋避之利者已在于此是即以利言也及变动已定而吉凶占决之词出其词之吉凶则随卦爻所向而发其情无定吉凶亦无定是以情迁也惟吉凶以情迁是故约言之有数等焉爻有以爱心相求者而吉生有以恶心相求者而凶生吉凶以爱恶迁也爻有位逺而相取者病于太疎而悔吝生有位近而相取者嫌于妄合而悔吝生悔吝以逺近迁也爻有以情相感者徳义交孚两受其利有以伪相感者私邪相从两归于害利害以情伪迁也大抵凡易之情近相得者为贵逺不相得亦无妨惟此爻之近而相恶不相得者则或凶或害或悔吝有不能免矣由此推之则比爻之相得者其为吉利无悔吝可知也再以逺之应爻生爻推之其相得不相得之应亦如此而已岂非凡易之情尽于此乎吉凶之以情迁者如此葢词随情异有莫知其然而然者不特易辞为然而凡人之辞皆然也如人将欲背畔正理者其词必慙中心疑者所见不磪其辞必多枝叶而不爽切吉人心存自无多言其辞寡躁人心放任口所出其辞多善人本不可毁而强诬之无可凭据其辞则浮游而不实本有所守而忽失之无以自伸其辞则退屈而不达凡此皆辞之以情异者也卦爻辞以情迁何以异是然则圣人体乾坤之徳既自能知险知阻矣而又作易告人极情之不同为辞之至变使人亦有以知险知阻焉其为百姓之功何如哉
　　说卦传
　　第一章
　　昔者圣人之作易也幽赞于神明而生参天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命
　　昔者伏羲圣人之作易也其用在有则有数有数则有卦有爻而由何生惟圣道大行天下和平黙有以赞乎天地之化由是和气充塞蒸为神物而生焉是也可为求卦之用而揲蓍求卦七八九六之数又何倚而起葢天体圆地体方圆者一而围三三各一竒圣人知天之本三也因参乎天而为三方者一而围四四合二耦圣人知地之本二也因两乎地而为二三二之数既立于是蓍防七八九六之数倚此而起矣三三为九三二为六是二老之数乃参两之积也两二一三为七两三一二为八是二少之数乃参两之交也是数皆倚参两以起而已矣有是数则用以求卦爻于十八变之后统而观之观其几画隂几画阳是为何卦而卦于是立矣又就其中逐一而发挥之推详其某爻刚某爻柔某爻太刚少刚某爻太柔少柔而爻于是生矣夫生蓍起数卦立爻生则圣人作易之事备矣是易也凡进退存亡之道健顺中正之徳盈天地间所有之理一一皆依其形容摸写而出无一少乖无一少逆是易和顺乎道徳也而其中条理曲折因时合宜之义又皆有以区分缕晰之而不使至于淆乱是又理于义也但见万事之变万物之宜凡理所在易皆穷极其所以然而无少遗大而人伦小而一物凡人物之性所宜然者易皆见之无不明处之无不当而极其尽理也性也皆天道之精防人意不得而加者也易则穷之尽之以合于天命之自然而无少歉焉是又至于命也易之包括如此圣人作易岂偶然哉
　　第二章
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　昔者伏羲圣人之作易也非徒备卦爻而已实有见于性命之理将依其理之形似而顺以发挥之也何也凡物所依以立者性命也天下之物不过三才性命之理即此立三才之道试观立天之道曰隂与阳气不容偏一也立地之道曰柔与刚质不容偏一也立人之道曰仁与义徳不容偏一也是隂阳柔刚仁义之并列相济者乃天地人性命之理固然也作易圣人见性命之理必有两也故始为三画已象三才然必兼举三才之画而两之以示三才所立未有不由两而成者故易有六画而后成卦也然此总言之耳细分之则六画之中分初三五为阳二四上为阴阴阳均分无少偏倚则初刚二柔三刚四柔五刚上柔而迭用柔刚矣故易之六位自以刚柔相间而成文章焉夫统观六画则三才皆两析观六位则刚柔互用五为天之阳上即天之阴初为地之刚二即地之柔三为人之仁四即人之义无非性命并列相济之理也故易以顺性命之理而已
　　第三章
　　天地定位山泽通气雷风相薄水火不相射八卦相错数往者顺知来者逆是故易逆数也




　　伏羲始作八卦其生出之次第干一兑二离三震四巽五坎六艮七坤八既为之横图矣又规而员之何也尝以员图之位考之乾象天坤象地也今干南坤北是天与地相对而两仪之位定也艮象山兑象泽也今艮西北兑东南是山与泽相对而其气通以相资也震象雷巽象风也今震东北巽西南是雷与风相对其势相迫以为用也坎象水离象火也今离东坎西是水与火相对而各居其所不相射犯也八卦既立于是交错而为六十四则天地山泽雷风水火交互变化之用有不可胜穷葢有天必有地有山必有泽有雷必有风有水必有火此乃造化不言之秘不可以一端缺一时缺者皆具于八卦而其对待之体相资之用尤必于员图乃足以见之甚矣员图之精也若其数之又何如乎图虽浑员不断然数之必起于中央之左由一阳之震厯二阳之离兑以至于三阳之干继以一隂之巽厯二隂之坎艮以至三隂之坤夫其由震而厯离兑以至干也此其数之皆计其已生之卦犹自今而追昨是数往也循其已然顺也其由巽而厯坎艮以至于坤也此其数之皆推其未生之卦犹自今而推明是知来也探其未然逆也然以横图本生之序考之则必有干而后由兑离以至震有巽而后由坎艮以至坤总皆逆推其未生同为逆数耳是故易之本来固逆数也彼员图之一顺一逆者即此横图之中分而规之者耳人不可不究员图之蕴亦不可不究横图之本也
　　第四章
　　雷以动之风以散之雨以润之日以晅之艮以止之兑以説之干以君之坤以藏之
　　图皆从中起天地定位以下员图从中起也今以方图考之震巽居中者也震为雷巽为风其一以鼓动万物之生机一以散舒万物之郁滞乎巽之次为坎震之次为离坎为雨离为日其一以润万物使之滋长一以晅万物使之发荣乎坎之次为艮离之次为兑艮徳止兑徳説其一以止万物使之生意敛足一以説万物使之生意欣畅乎若次于兑而位极乎西北者干也次于艮而位极乎东南者坤也乾道无所不统雷风雨日止説皆统于乾坤道无所不蓄雷风雨日止説皆蓄于坤其一以君万物一以藏万物乎葢始而动散者生物之功继而润晅者长物之功又继而止説者成物之功统之以君藏而造化之用尽此矣而方图之次序合焉且动散相对润晅相对止説相对君藏相对皆造化必不可缺之用而方图之对待亦合焉甚矣方图之精也
　　第五章
　　帝出乎震齐乎巽相见乎离致役乎坤説言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聴天下向明而治葢取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮




　　伏羲既有八卦员图矣文王复更置其位是为后天之图今取其图而考之则造化流行之序实备于此夫天之气机欲出则出欲入则入主宰万化者是帝也一嵗之中帝始而出继而齐而相见而致役而説而战而劳而成则嵗功终而来嵗复始今按其流行方位则皆在此图之内葢帝出乎震齐乎巽相见乎离致役乎坤説言乎兑战乎干劳乎坎成言乎艮何以见之帝之出入不可见于万物出入见之万物出乎震葢震位东方也于时则为春正万物发生之候也齐乎巽葢巽位东南也于时为春夏之交齐也者言此时万物之出者皆鲜洁而整齐也次巽者离离也者明盛之象也正夏之时万物形色焕然无不相见葢离位南方时当正夏是以万物相见如此之明也惟南方至明是以圣人必南面而聴天下向乎明以为治葢亦取乎南方之离而已次离者坤坤位西南于时为夏秋之交土气正旺万物之生长者皆赖此时之土气为之充养举万物之多皆坤为之致効其养是坤为物役也故曰致役乎坤次坤者兑兑位西方时为正秋物至此时生意畅足万物之所由说也故曰説言乎兑战乎干者干乃西北之卦也时为秋冬之交谓之战者隂盛而与阳争二气若相迫相鬭然故曰战也次干者坎坎者水也水居北坎即正北方之卦也时为正冬是慰劳万物之卦也葢万物至此而休息归藏是其所归宿之地此慰劳其生意者故曰劳乎坎次坎者艮艮位东北之卦也时为冬春之交今嵗之生意于此终来嵗之生意又于此始乃万物之所以成终而成始也故曰成言乎艮观万物之出入可以騐帝之出入而其出入之序悉于图中见之此后天员图之精也
　　第六章
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　天地之功用谓之神者物有形神无迹盈天地皆物而其中有运量是物者使之随其鼓舞而不解所以然妙乎万物所以谓之神也葢运物而滞于物者不足为妙不滞于物而遂遗乎物者亦不足为妙惟不滞物亦不遗物是为妙乎物所以为造化之神也试看后天员图东方之震雷也东南之巽风也南方之离日火也西方之兑土中之润泽也北方之坎雨露之水也东北之艮冬春终始之际也此六者动则物无不动挠则物无不挠燥则物无不燥说则物无不説润则物无不润终始则物无不终始举万物而惟所变化莫得而测其端倪者岂非神乎然此后天之用固神矣向非有先天对待之体则流行之用何自而生故必有先天图位坎离则水火相济震巽则雷风不相悖艮兑则山泽通气然后有动挠燥説润终始之变化以尽成万物是后天功用之神原不出先天对待之体也虽取两图而一之可也
　　第七章
　　干健也坤顺也震动也巽入也坎陷也离丽也艮止也兑説也
　　总此隂阳纯之而为健顺间错相乘而有动有入有陷有丽有止有説此八卦之性情也
　　第八章
　　干为马坤为牛震为龙巽为鸡坎为豕离为雉艮为狗兑为羊
　　有八卦之性情则外观物类无不有合者葢世间实有此几种性情亦自然有此几种物类干健能行象马坤顺任重象牛震阳动象龙巽隂伏象鸡坎外隂内躁象豕离外文内弱象雉艮外刚止物而内柔媚象狗兑外柔悦而内刚狠象羊以八卦逺取诸物如此
　　第九章
　　干为首坤为腹震为足巽为股坎为耳离为目艮为手兑为口
　　有八卦之性情则内观一身亦无不有合者葢世间不过此几种性情则人身亦不过此几种形体干阳而尊象首坤隂能容象腹震动于下象足巽隂耦居下象股坎阳在内象耳离隂丽阳中象目艮刚在前止物象手兑隂开于上象口以八卦近取诸身如此第十章
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女以八卦而拟诸人伦有父母长男长女中男中女少男少女之称焉果何谓乎葢乾象天也物所资始有父道焉故称乎父坤象地也物所资生有母道焉故称乎母干为父而凡得干之道者震坎艮皆男也坤为母而凡得坤之道者巽离兑皆女也但所得有先后焉震坎艮本坤体而求乎干巽离兑本干体而求乎坤自卦画推详之震自坤初求干而得干之初画故谓之长男巽自干初求坤而得坤之初画故谓之长女坎再求干而得干之中画故谓之中男离再求坤而得坤之中画故谓之中女艮三求干而得干之三画故谓之少男兑三求坤而得坤之三画故谓之少女乾坤以统六子而六子自分男女男女各分为次第有天然之伦理焉八卦之取诸人伦又如此第十一章
  </div>
  <div class="pagination">
   <a href="读易日钞_page25.html">
    上一页
   </a>
   <span>
    ...
   </span>
   <a href="读易日钞_page21.html">
    21
   </a>
   <a href="读易日钞_page22.html">
    22
   </a>
   <a href="读易日钞_page23.html">
    23
   </a>
   <a href="读易日钞_page24.html">
    24
   </a>
   <a href="读易日钞_page25.html">
    25
   </a>
   <span class="current-page">
    26
   </span>
   <a href="读易日钞_page27.html">
    27
   </a>
   <a href="读易日钞_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
