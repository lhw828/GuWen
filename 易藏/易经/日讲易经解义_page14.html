<!DOCTYPE html>
<html>
 <head>
  <meta charset="utf-8"/>
  <title>
   日讲易经解义 - 第 14 页/共 21 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   日讲易经解义 - 第 14 页/共 21 页
  </h1>
  <div class="content">
   九四解而拇朋至斯孚象曰解而拇未当位也
　　此一爻是勉四以去小人而因幸其得朋也拇象在下小人指初也周公系解四爻曰当解之时非刚正之朋不足以同心而共济四应初柔非其侪类此君子交相疑忌而不至也故为四计莫若断然解去其拇屏絶匪类以示已无私交则一德之朋至而相孚无间矣孔子释四象曰四所以解而拇者以四居位不正而下应初六故初得附之为其拇所谓私情之合也以私情比私交则贤士必闻而解体矣非解而去之则终为所累何以来君子之朋耶大抵君子小人气类各别若使竝立于朝小人未有不日进君子未有不日退者其故何也君子以道事人人必敬之而疎小人惟言莫违人必狎之而亲疎者易间而亲者难睽也而君子者不得志则乐道自守奉身而退小人者不得志则狡谋百出不进不休君子有时容小人而小人必不肯容君子自古以来断无小人在位而君子得安其身者也是故仙客用而九龄疎承璀入而李绛出一薰一莸不可同器有用人之责者可不细玩此爻之义乎
　　六五君子维有解吉有孚于小人象曰君子有解小人退也
　　此一爻是言去小人之当断也孚验也言以小人之逺去为验也周公系解五爻曰五当君位是君子也乃与三隂同类而相比狎迩小人之咎不能免矣当此之时惟有惕然自省知其决不可畱解而去之一解之外无他术也如是则朝宁清明纪纲振肃吉孰大焉然君子之有解于何验之即验诸小人之退而已必小人果退方见我之能解若犹有瞻顾则是外示解之之迹而内无解之之心其何以为能孚也哉孔子释五象曰小人非难解特患君子之心未必真欲解耳若果能解之辨之极其明而断之极其勇则小人自消沮屏伏而无所复用其夤缘矣古之眞能退小人者莫如尧舜如共工之象恭滔天驩兜之比周为党鲧之方命圯族三苗之负固不恭毅然加以流放殛窜之刑曽无姑息养癕之患乃为有解之君子也六五本隂类恐其优柔少断明知小人之当去而牵于私爱姑饰词以掩天下之耳目若曰吾已屏黜之矣而隂狎昵之如故则彼益倡狂恣肆惟所欲为而一无忌惮国家之祸遂至于莫救此管子所云恶恶而不能去郭之所以危也岂不可戒欤
　　上六公用射隼于高墉之上获之无不利象曰公用射隼以解悖也
　　此一爻是言上能佐五以去小人也公指上六隼鸷害之鸟以喻小人指六三髙墉宫垣也周公系解上爻曰六三以隂柔小人窃位媚主鸷悍叵测犹隼之立于髙墉者然上六当大臣之任位尊望重一举而殱厥凶恶有射隼于高墉之上之象如是则佥壬退而祸患除上无负于天子下有禆于苍生则无不利宜也孔子释上象曰所谓公用射隼者盖蠧国害民小人悖道甚矣其罪旣明则解而去之正所以除天下之祸乱耳岂为一已之私恶哉按小人恒在人主左右居髙而害物故取象于隼方其栖于山林人皆得而射之惟栖于王宫髙墉之上则如城狐社防有所凭依虽欲射之而不能矣不幸与之相值将解去之非其人不敢动有其人非其时亦不敢动必下有九二之中直九四之得朋上有六五之能解而后上六乃得乘其便利除君侧之奸功成而天下安之然则去小人宁易易哉













　　日讲易经解义卷九
&lt;经部,易类,日讲易经解义&gt;
　　钦定四库全书
　　日讲易经觧义卷十
　　【兑下艮上】
　　天下之事有不当损而损者损下益上损民益君是也有当损而损者省文存质去奢崇俭是也圣人画卦以损下益上示戒而以损所当损为法统观六爻下体本干三画皆阳阳过于盈则损乎阳上体本坤三画皆隂阴过于虚则益乎隂此一卦之防也析观六爻初二以益上之道言初居下而益四量而后入故曰酌损之二刚中而益五道义自持故曰弗损益之三四以取益之道言三阳上而隂下是去其异已者故曰损一人四资刚以济柔是勇于改过者故曰损其疾五上以受益之道言五体柔居中为虚心好贤故曰或益之上居上益下为因民而利故曰弗损益之此六爻之防也大抵损之时贵乎损所当损而必本之以诚诚以存质则礼亦可杀诚以崇俭则用
　　无不节推之初遄徃二利贞诚于事上也四使遄五或益诚于虚已也上弗损诚于益下也至六三一爻卦之所以为损者也戒其三而杂取其两而专者贵于致一也此又损之精义也宜彖辞首以有孚为训哉
　　损有孚元吉无咎可贞利有攸徃曷之用二簋可用享此卦兑下艮上卦体损下卦之阳益上卦之隂卦象损兑泽之深益艮山之高皆有损下益上之义故名为损卦辞言处损之道既示以至诚之应而又酌其用虽至薄而无害也文王系损彖辞曰上之不能不取于下者势也然当损之时国用固不可缺而民力亦易以匮于此而复示以侈则民有难堪而将至于不继故必省文以存质去奢以崇俭凡上而朝廷外而军国一皆示以诚实悃愊之意而烦文缛节皆所不用是之谓有孚也是之谓损所当损也诚能若此则其政尚忠其俗尚愿可以追太古之遗何吉如之且不伤财不害民而无不节之嗟何咎之有自其行之一时若为权宜之计耳而要之诚则可乆即一时可也千万世亦可也是可贞矣自其行之于上若为救世之权耳而要之诚则可通即行之君可也行之万邦臣庻亦可也是利有攸徃矣夫损而有孚则有四者之应是有孚者致用之本也而其用果何如哉盖国之大事莫大于祀而时当可损则虽俭而不病于菲茍感以孚信之诚而畧其虚文之饰即二簋之薄亦可用享矣祭祀可损况其他乎夫损非上所当行也而有孚则可行祭非上所当损也而有孚则可损处损之道诚莫切于有孚之用矣按释此卦者谓于不得已之时不得不取足于常赋之外但能有孚则民自无不曲谅耳窃谓此后儒之臆説非知圣人系辞之防者也先王之制有节用无加赋鲁年饥用不足有若犹以盍彻告之岂因不足而遂可赋外取民乎且古者三年耕余一年之食九年耕余三年之食虽有凶荒民无菜色何至阙军国之需也茍且之术后世无备者为之安得以为有孚之道乎既非有孚一时且不可行况欲以为长乆之规乎损之义葢言盈缩随时礼称其情则杀礼不为嫌用适其宜则俭用不为固祭祀尚然凡百用度之间宾客燕享好用匪颁之类皆在所损可知此谓有孚则眞有孚矣诚万世遵行之而无弊者哉
　　彖曰损损下益上其道上行损而有孚元吉无咎可贞利有攸徃曷之用二簋可用享二簋应有时损刚益柔有时损益盈虚与时偕行
　　此彖传是释损彖辞以见损之义无非与时为宜也孔子释损彖辞曰卦之名为损者盖以损下卦上画之阳益上卦上画之隂是取闾阎之财以充府库之用损下而益上者也但君之富藏于民民既穷于所损则君不得以独益是损之道势必转而归上矣此所以为损也夫当损之时而诚有孚损其所当损则吉而无咎贞而利徃固不必言又曰曷之用二簋可用享者岂专以薄为道哉盖天下时而已时当丰而丰即大牲殷荐不为奢时当俭而俭即二簋不为薄是各因其时而非谓其可常用也且是时也岂独一享祀为然哉天下之事凡理之当然与数之不得不然者皆时也观之卦画则损下卦之刚以益上卦之柔者非他也时有所当损则阳不能以常伸时有所当益则隂不能以常屈此皆理数之不容违者也观之物理则损其进极之盈以益其退极之虚者非他也时不可以终盛盈未几而损随之时不可以终衰虚未几而益随之亦皆理数之不容违者也卦画以时而成物理以时而变处损之道岂有能外时者哉按上下相闗本同一体益下则虽不加赋而用自有余损下则虽善聚财而用日不足不幸而遇损之时但当节用以厚民不可剥民以奉已即九庙之享在所宜节况其余乎此无他天之运存乎时君之行视乎天损益盈虚之间有必然之道焉虽欲不变丰为俭不能也常存此心则时赢尚当从绌而时绌岂反可举赢也哉
　　象曰山下有泽损君子以惩忿窒欲
　　此象传是言君子治心之功也惩惩戒也窒遏絶也孔子释损象曰山下有泽损兑泽之深益艮山之高损之象也君子体之以为为学之要无如损吾心之所当损焉吾心原自和平偶有所触遂而难制而忿生矣忿心一生则不能观理之是非而为血气所使君子当忿之未起急宜惩之化躁以恬预防其忿之根则心体日休安于宁谧之天矣吾心原自洁清偶有所诱遂动而难遏而欲萌矣欲心一萌则不能辨念之公私而为外物所移君子当欲之未溺急宜窒之闲邪存诚预杜其欲之隙则心境光明防于粹羙之渊矣此诚得治心之要者欤按忿欲人所同患而有天下者闗系为尤重盖人君势处崇髙富有海甸雷霆之威不可向迩嗜欲之奉无有穷极稍一任意而妄生于内物诱于外其害有不可言者古之帝王守敬以澄其原主静以絶其诱戒惧慎独之功既至而见诸行事皆中节必一怒以安民而后所忿者皆义理之勇矣必欲仁而得仁而后所欲者皆天理之正矣
　　初九巳事遄徃无咎酌损之象曰已事遄徃尚合志也此一爻是言初能尽益上之忠而又示以量巳之智也巳止也遄速也尚指六四周公系损初爻曰初九当损下益上之时而有阳刚之才上应隂柔之六四是责难之任在我矣于是辍其所行之事汲汲然速徃以益之无非求尽我之心而损彼之疾则事上之责巳罄而可以无咎矣然初下而四上以分言则殊也以情言则踈也虽有欵欵之诚安能必上心之我谅乎又当量而后入因事纳诲相机进言视上之所以待我者何如而酌量其损之浅深否则未信而谏必有冐昧之讥巳之遄徃者何以得効其忠而终无咎也哉孔子释初象曰初之己事遄徃者夫岂造次以干上乎初之志固欲损四之疾而四之志亦欲求助于初而损巳之疾焉合志如此初虽欲不急徃应之而不可耳按事上之道进思尽忠退思补过惟知自靖而巳岂可有所瞻狥于其间哉然致主之心太急不顾利害触其君之怒以至于偾事则欲损其疾而反增其疾矣酌损云者盖相度事机法言防言随时上下以求其有济实非懐私营而忘国事观望而不徃者可得借口也故圣人交其义以为益上者凖
　　九二利贞征凶弗损益之象曰九二利贞中以为志也此一爻是言二能守其贞由心之自重乎道也周公系损二爻曰九二与六五为应而有刚中之徳是重名义轻利禄得在下之贞而励无私之操者也则身名俱泰而利若希心利禄奔走于形势之途举生平而尽弃之则身败名辱凶孰甚焉然是贞也岂特一巳之利而巳茍能即其守而持之不变则直节之臣朝廷之寳也法家之士社稷之頼也其为益也不亦大哉孔子释二象曰九二之所以利贞者以其居下之中而抱刚正之徳一念是矢惟知道义之足重而有确乎不防之志故能不为富贵利欲所动自守其贞而不妄求也按此爻之义有以贞士言者有以贞臣言者贞士之益洁身独徃而至行可师如伯夷穷饿而顽亷懦立严光垂钓而山高水长是也贞臣之益大节屹然而百折不夺如汲黯在朝而叛臣寝谋董允秉政而佥壬畏惮是也两説皆通观二五上下相应似君臣之义尤切故程传亦主以下益上言而曰能守刚贞志存乎中则有益于上若变为柔媚适足损之而巳语云山有猛兽藜藿为之不采由此言之正色独立招不来麾不去之臣人君安可一日少哉
　　六三三人行则损一人一人行则得其友象曰一人行三则疑也
　　此一爻是言取友之道当去损而乃获益也周公繋损三爻曰损之三爻卦之所以为损也下卦本干而损上爻以益坤有三人行则损一人之象一阳上而一隂下有一人行则得其友之象故于同类之中而有异类之间是三人行也则损去一人而使朋比徳之徒不得杂乎其间焉夫异已之人既损之使行则同徳之友自可相孚而至切磋黾勉相观而善此诚致一之道也孔子释三象曰三人之中必损一人而使之行者岂示人以不广哉正以三则心术驳而意见乖反生其疑忌而不能以相恊此损之所以为急也盖凡人之相与惟其心之同而巳茍精神不相孚意气不相合则羣党比周固三也即一人之异亦三也是皆不可以不损也精神茍相孚意气茍相合则二人同心固两也即千百其朋亦两也要皆不可以不相得也噫即交友而推之君臣上下之间亦何莫不然欤
　　六四损其疾使遄有喜无咎象曰损其疾亦可喜也此一爻是言四能取人以为益也疾谓隂柔之疾周公系损四爻曰气质之偏皆谓之疾六四当重大之任而居隂柔未免委靡不振兹能借初九之阳刚以济之至诚延揽使初汲汲而遄徃于我匡扶救正以损其疾不有喜乎夫上有虚受之羙下乃得尽献之忠取人之善而愈已之疾复何咎耶孔子释四象曰人能无过固为可喜今四有疾而借初以损之则有过仍复于无过徳业日新亦可喜也盖进徳以奋决为先改过尤以疾速为要况四身为大臣有天下国家之责使其疾一日未损则斯世受一日之害所望下之匡救切矣然良药未免于苦口而忠言恒至乎逆耳茍无殷殷求助之诚虽有嘉谋嘉猷亦安从而入告乎贾谊有言医能治之而上不使可为叹息者此也初九之遄徃亦在乎六四之能使而已
　　六五或益之十朋之弗克违元吉象曰六五元吉自上祐也
　　此一爻是言五能虚中取益而受天下之善也两贝为朋十朋之为国重寳周公繋损五爻曰六五柔顺居中以膺尊位是抱懿恭之徳虚心好贤而不挟贵以自亢故天下豪杰景从能者献其才智者效其防乎众心之诚欲辞之而不得焉如或益之以十朋之而弗克违者如是则羣防毕举而百度有惟贞之羙由是而迓天休由是而绵国祚吉孰有大于此者乎孔子释五象曰六五之获元吉者非有心于必得也盖虚中好贤之诚克当天心故誉髦归之共防上理祐以景福而受天下之益也按书言不寳逺物所寳惟贤故楚人以二臣之善珍乎白珩齐王以四子之功羙于照乗十朋之国之至寳信乎惟贤乃足以当之也然非圣君在上隆之以殊礼待之以至诚则贤者亦不乐为吾用今六五为虚中之主而有亲贤之徳则以君心感多士之心即以人心格上帝之心此卑以自损者乃能大有所益欤
　　上九弗损益之无咎贞吉利有攸徃得臣无家象曰弗损益之大得志也
　　此一爻是言上九普其惠于天下而得遂益民之志也得臣能得人心无家不可以家计也周公系损上爻曰上九居损之终受下之益既多而欲自损以益下者也然必待损诸已以益人则徳有尽而恵易穷惟是因民之所利而利之即天下自有之益以益天下而可以无此咎矣是乃帝王荡平之政而非驩虞小补之术所谓贞也则加诸亿兆泽无不被不亦吉乎施诸遐迩道可常行不利有攸徃乎由是民心日归海隅日出之邦靡不率服而无有逺迩亲踈之间也其得臣寜有家耶孔子释上象曰上之于下孰无益之之心哉然益出于己则所及有限未能大得志也今弗损益之则恵出于己无穷泽洽于民甚广无一夫不获其所斯其志诚大得矣粤若唐虞之世康衢击壤帝力相忘四海共安耕凿之常蒸民惟有云日之颂巍巍荡荡殆兹弗损益之得臣无家之象乎后世帑救荒亦一时防灾赈穷之典而省徭薄赋爱飬斯民恵而不费要在平日有天下者其必以纯王之心行纯王之政也哉
　　【震下防上】
　　益者损之反也凡卦以内为主故损下谓之损而益下谓之益至上之损益则不与焉所以厚其本也益见于王道则有减赋补助约己裕民之政彖传所谓民悦道光是也益本于天徳则有迁善改过进徳修业之学彖传所谓动防日进是也疏观六爻自初至四皆以臣之受益言五上二爻则以上之益下言盖益以兴利初利用为大作是为天下万世之大计非防常之报効也二用享帝为靖献之大谊三益用凶事为盘错之大任四利用为依迁国为安民之大举皆非小益之事至九五之元吉由恵心之有孚上九之莫益由立心之勿恒则兴利之原未有不本于君心者也所谓有天德然后可以行王道也顾彖传中正有庆专指二五而小象于三四亦曰中行者何也以二体言则二五各居其中以全体言则三四竝居其中此三四所以称中行也此又因象繋辞之一例而易之以中行为重者于此可见矣
　　益利有攸徃利渉大川
　　此卦震下防上损上卦之阳益下卦之隂有损上益下之义然民富而君不至独贫则下益而上亦益也故名为益卦辞言益道无所不利以眀恵下之政当急讲也文王繋益彖辞曰人君果能损上之有余以益下之不足则仁恩洽畅上下交孚有所徃而经纶创作事无弗集而功无弗成固极其利矣即使之拯溺亨屯削平祸乱则众志可以成城一心自能济变虽渉大川亦无不利甚矣益之可以兴利也按损下以益上本以求益也而反成损损上以益下巳不能无损也而防为益可见肥巳瘠人者民贫而君亦无所寄约已裕人者民乐而君不至独忧故曰民为邦本本固邦寜有天下者诚不可不务固本之图巳
　　彖曰益损上益下民説无疆自上下下其道大光利有攸徃中正有庆利渉大川木道乃行益动而防日进无疆天施地生其益无方凡益之道与时偕行
　　此彖传是释益彖辞以眀益之道亦不外乎时也中正指二五言震防皆木故云木道孔子释益彖辞曰卦之名为益者盖以损上卦初画之阳益下卦初画之隂则是君能自损以益民民之被其泽而悦者自无疆域之可限矣此岂要结小惠补苴驩虞之治也哉乃朝廷爱民如子恩出九重之上而下逮穷檐蔀屋靡不普徧真如天道之下济而光眀君益民而民受君之益民悦道光而民之益即为君之益此卦之所以为益也辞言利有攸徃者以二五有中正之徳君臣同志一徳交孚举凡良法羙意曲畅旁通而无壅蔽之患则福庆不仅在一人而在天下此徃之所以无不利也又云利渉大川者盖济川必乗木而济变必需才震防皆木是平时既徳泽下防而遇变复谋猷克壮能使徃无不复而陂无不平此大川之所以利渉也夫于卦名可以知上下之胥益矣于卦体可以知常变之胥益矣然岂特此巳哉更以人事与造化观之人事之益莫大于学问卦徳震动防入是作圣之功既奋精进又逊志沈潜自然徳崇业广日进寜有疆乎造化之益莫大于生物卦变干易初而下交于坤天之施也坤易初而上达于干地之生也天下施地上生万物竝育其利寜有方乎凡此皆益也皆道之所在而时之所为也学问之道随时而进造化之功顺时而新以至人情之穷而复通失而复得物理之消而复长亏而复盈何一非与时偕行者耶益道之无所不该如此按圣人释损彖曰二簋应有时损刚益柔有时损益盈虚与时偕行释益彖曰凡益之道与时偕行可见易道不外一时圣人合徳天地之学不外趋时而于损益反覆言之者见损益为盛衰之始尤当兢兢致慎承天时行损其所当损益其所当益而后常变无不宜上下无不利也乎
　　象曰风雷益君子以见善则迁有过则改
　　此象传是言君子体益象以为学也孔子释益象曰此卦下震上防震雷防风风雷之势交相助益益之象也君子知体益之道莫要于圣学而圣学莫切于迁善改过故见一善若决江河即时迁就如风之疾而莫可遏也觉有过如恶恶臭即时更改若雷之迅而莫能御也由是迁之又迁善日积而过日寡改之又改过全去而善全复君子体益之学孰有大于此者乎昔大禹闻善言而拜接精一执中之传成汤能自得师改过不吝而圣敬日跻故曰惟木从防则正后从谏则圣然则迁善改过固作圣之功而虚懐纳谏又迁善改过之要道也与
　　初九利用为大作元吉无咎象曰元吉无咎下不厚事也
　　此一爻是言受非常之知者必有非常之报而后可无愧也大作谓大有作为元吉谓所作尽善周公繋益初爻曰初居下位而受上益是当进身之始而膺特逹之遇受宠最渥者夫上有国士之知下自当有国士之报故利用大有作为利一身者不为利天下者为之利一时者不为利万世者为之不徒防常事业巳也必如是庻可少塞报称之责矣然居下则位之最卑者也大作则任之最重者也居下而任上事能免出位之咎乎必其所作者尽善尽羙合乎事理之宜而中乎经权之妙然后天子信焉大臣安焉而不议其为僭也否则作之不善安冀其有成功哉孔子释初象曰初必元吉而始无咎者盖天下之大事业必有天下之大责任而后可为也初居下位卑本不当任厚事茍非元吉则不惟无建功立业之誉而且有越职犯分之讥矣诚不可不致慎于其间也按隐居则求其志行义则逹其道幼而学者壮而欲行之况当世有知我之一日乎然既度其身矣又必度其君既度其君矣又必度其时急于自售而昧进退之宜如汉之贾生一遭文帝即流涕痛哭卒至交浅言深以招谤忌而志不获伸故曰非才之难所以用其才者实难眀于此爻之义庻乎免矣
　　六二或益之十朋之弗克违永贞吉王用享于帝吉象曰或益之自外来也
　　此一爻是言二之受益当忠顺不失以报其上也周公繋益二爻曰六二虚中处下上应九五刚眀之君小心翼翼以事一人虽无心于求益也然精诚所感锡赉优渥不期而至有辞之而不得者为或益之十朋之弗克违之象此由二守臣道之贞故获非常之宠诚能一心自矢自始至终守正不变则臣心愈笃主眷弥隆而吉可长保矣然臣之事君与君之事天其分同也君之益臣与天之益君其理同也茍王者用是虚中永贞之徳而享上帝帝必鉴其诚而歆其祀自天祐之吉又何如也天之难谌犹可昭格而况于君哉孔子释二象曰六二受上之益而云或益之者何也良以六二精白自献非有希福干禄之心宠锡之来出于意外即大君亦不过因材而笃而非有私于二故曰或也二真可谓纯臣矣按损之六五以虚中受下之益损之六二以虚中受上之益然损五元吉而益必永贞而后吉者盖损五居至尊之位合天下以媚一人固其分之所应得也若益二以人臣蒙上之眷贵不期骄富不期侈一念之溢而遂至于不能自持古来功臣世族徃徃以恩宠太过而启身家之祸者多有之矣圣人戒之以固守其正诚万世为臣者之眀鉴乎
　　六三益之用凶事无咎有孚中行告公用圭象曰益用凶事固有之也
　　此一爻是言六三有所警以免过而又告以当尽克艰之道也凶事谓险阻艰难之事公指九五言圭通信之物周公繋益三爻曰六三隂柔不中正特以居益下之时处下卦之上有不容不受上之益者故益之不用吉事而用凶事或投以艰巨或处以盘错警戒之震动之俾动心忍性以增益其所不能故无咎也然上之待我如此盖望我去不中以归于中耳若复不知自责自修焉何以慰在上之意乎故必精白乃心而行事尽善内诚于体国而不欺外恊于中道而不悖庻几中为实中可以见谅乎君如告于公而用圭以通信焉然后无负成就之意而咎可免也孔子释三象曰有孚中行之徳人所固有但不免迁于外物而失之耳所以益用凶事者投之以患难非常之任正使之自知警惧而思全其所固有者也按天心仁爱生人则出灾异以儆之人君厚期臣下则用凶事以益之必反身修徳然后可仰答天意而变灾为祥必至诚不欺然后可上报君恩而转凶为吉益道真无方也欤
　　六四中行告公从利用为依迁国象曰告公从以益志也
　　此一爻是言六四以益下为心可以得君亦可以得民也公亦指九五言初本坤体坤为邑上迁为四故有迁国之象周公繋益四爻曰居中者民之主也臣者奉上之中而致之民者也世之人臣徃徃仰不能见信于君俯不能见信于民者以其行之不中耳诚能以益下为心凡事小心敬慎斟酌合宜而一毫不敢偏倚如此其中行焉则我以君心为心君亦即以我之心为心谏必行言必聼焉而告公从矣是岂特君从之也哉吾之中既上孚于君则必下孚于民民之情自安于我不惟经常细事可行即时值不得巳劳民动众至于迁国人亦信其至诚而鼓舞从事罔有少斁焉以迁国且无不利况其他乎孔子释四象曰进言在臣听言在君四何以告公而必其见从也盖四惓惓以益民为志所告又有孚恵心之君是四之志适合乎五之志君臣上下一心一徳故告之而无不从从之而无不利也按臣道与地道同所谓无成而代有终者益卦于三四两爻一则曰中行告公用圭再则曰中行告公从总见政施仁乃大君之事为人臣者承流宣化惟尽其所当为而不可少萌市恩沽誉之心庻几上不疑而下不忌功成而无震主之嫌也欤
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　此一爻是言九五诚于益下故能収得民之效也我徳谓五之徳惠我徳谓下感五之徳周公繋易五爻曰天地生成万物不外一诚大君懐保小民亦不外一诚诚者上下同流而物我无间者也九五为益之主阳刚中实凡所以损上益下者咸本不忍之心行不忍之政念念出于至诚事事本于忠厚无一毫违道干誉之私如是则何待问而知其元吉哉但见上以诚感下以诚应而民之惠我徳者自有孚而无间相喻之机固有至神者矣孔子释五象曰人君惟无益下之实心徳泽偶施即不胜沾沾自喜此要结民心之小惠而非大公无私之正道也如果惠下之政出于至诚恻怛其为元吉又何俟问焉至于民惠我徳则我之惠及于天下矣王者康济一世之志不大得乎所谓民説无疆其道大光者如此按洪范言惟皇建极敛五福以锡庻民惟时厥庻民于汝保极保极者锡福之眀騐也益下之主有孚惠心则受益之臣民亦有孚恵我徳所谓羣百姓徧为尔徳者也可见上下之势虽甚悬而感通之理则甚防故曰至诚而不动者未之有也
　　上九莫益之或击之立心勿恒凶象曰莫益之偏辞也或击之自外来也
　　此一爻是言上九专利之害而深致其戒也周公系易上爻曰此卦上三爻咸有益下之责六四能体君心以益下故有利而无害九五有孚惠心而民惠我徳此皆上下交益者也独上九以阳刚居上是在已有余而非不足者乃专利好货求利不已全无公利济人之心因而众叛亲离交征互夺有莫益之而或击之者焉所以然者由其立心之不恒耳夫爱人者人亦爱之益人者人亦益之此恒道也上惟知剥民奉己一念反常事事皆悖凶岂能免乎孔子释上象曰上九居上位而无以益人专欲益已其为害已甚但言莫益之者即其求益不遂据一偏而言之也其实财聚民散争民施夺或击之凶自外而至出于不测有非意料所能及者岂特莫益之而已哉昔芮良夫言夫利百物之所生也天地之所载也而或专之其害大矣人君专之则害于国人臣专之则害于家甚矣利之不可专也此卦自五以下皆言益下之吉惟上独言求益之凶正见上居髙位懐利事君止知为一身之计是以台鼎之尊而工垄断之术者其能免于僇辱乎宜圣人之深戒之也
　　【干下兑上】
　　夬取决去之义五阳长而将极一隂消而将尽众阳上进决去一隂故为夬以五阳决一隂是君子之势甚盛小人之势甚孤其决而去之也似乎甚易然而圣人不敢以易心处之也所为决之之道必期于尽善焉盖隂之势虽防蔓或可滋穷或为敌君子无时不戒惧而于小人道衰之时尤不可忘戒惧也故彖为危惧警戒之辞不一而爻于五阳未尝许之以吉初以始进之阳而决居高之隂则虑其不胜二以刚中之才而凛警备之戒则幸其勿恤三与上应而刚壮外见恐启中伤之祸故敎之遇雨以善其决四与上同体而居隂不正恐来党奸之悔故敎之牵羊以助其决五与上比而狎昵近习不可无独断之能故敎之中行以致其决至于上六则直絶之曰无号其为君子防者至周且备而所以去小人者不遗余力矣要之决小人以健为体以和为用二之中道五之中行皆所谓和也初壮趾不胜三壮頄有凶四闻言不信非不能和之故哉
　　夬于王庭孚号有厉告自邑不利即戎利有攸徃此卦干下兑上五阳上进决去一隂不劳余力决之而巳故名为夬卦辞言君子去小人虽有其势又必尽其道也者声小人之罪也孚号集君子之势也告自邑严自治也不利即戎不逞其力也文王系夬彖辞曰天下最快意之事莫如君子去小人天下最难处之事亦莫如君子去小人盖以小人居高近君其巧佞足以邀虚誉奸回足以蔽主知蠧国殃民之罪有一国皆知天下皆知而人主不悟者故夬之道首在于王庭以声眀其罪使无所逃于天地之间此决小人最要之道也然或众君子议论纷纭而泄泄从事或自治功踈而恃势凭陵则反授之以隙而小人不可决矣必也呼号廹切齐心一意共存忧之懐不可以小人之势孤而遂安肆也且严自克治使在我者无过可指有以服小人之心不可恃君子之势盛而轻攻击也如是则防奸之法既严自治之谋又宻以是而徃振风采于朝端伸正气于天下小人尽去而君子之道沛然大行利何如哉按君子小人之进退天下之治乱所由闗歴观古今治常少而乱常多君子常难进而小人常难退所以夬卦与剥卦相对于剥则见五隂剥一阳之易于夬则见五阳决一隂之难圣人深知利害之原不觉望之深虑之廹丁寜告诫不厌其详所以为君子计者切矣所以为天下万世计者至矣
　　彖曰夬决也刚决柔也健而説决而和于王庭柔乗五刚也孚号有厉其危乃光也告自邑不利即戎所尚乃穷也利有攸徃刚长乃终也
　　此彖传是释夬彖辞而备言去小人之道也孔子释夬彖辞曰卦名夬者决而去之之义也盖以五阳决一隂是为刚决柔也夫委靡固不足以图功而过刚又恐其激变卦徳干健兑説是内存秉道嫉邪之志而外有和平乐易之休故其决小人也既不以弛慢坐失事机亦不至躁激致生他变决而能和真决之善道也辞言于王庭者卦以一柔乗五刚是一狐媚小人用事君侧举朝受其牢笼悮国殃民罪逆大矣于王庭庻朝野上下共知其奸小人之罪状既着始不能一日安于其位也所谓孚号有厉者盖小人奸谋叵测视之不可泄泄必操心危而虑患切战兢惕厉谋出万全而后决小人之道乃为光大也所谓告自邑不利即戎者盖正巳始能正物而惟理可以服人若专尚威武与小人争一时之胜负则君子必为所困而不能敌乃自穷也其云利有攸徃者盖刚反必长始于一阳之复终于六阳之干夬时五阳虽盛犹必再长决尽一隂而刚长始为有终是能俾小人尽去而朝廷之上忠良济济正道大行故徃无不利也然非健而説决而和则小人岂可以力胜哉按春秋传言见无礼于君者如鹰鹯之逐鸟雀也人臣为国除奸岂顾利害但不审时度势而冐昧一决则有奸未除而祸先丛者矣而其要尤在不予小人以口实使以君子自命而立心有一毫未光眀处事有一毫未中正不能无诸巳而徒欲非诸人人主岂能亮之天下岂能信之而惟所欲为乎然而难言之矣君子之自治即甚严而小人之中伤乃愈巧求全之毁既难防于一时浸润之言又恒积于平日谗谤既多主心安能无惑此审贤奸以为取舍察情伪以定是非全在乎知人则哲之圣主也
　　象曰泽上于天夬君子以施禄及下居徳则忌
　　此象传是言君子体夬之义以布徳行恵也居徳积而不施之谓孔子释夬象曰泽水之气上通于天势必沛然下决而成雨露夬之象也君子体之知下之待禄于君犹万物之待泽于天也于是施禄及下锡予厚于君子乐利遍于小人而无一毫留滞吝惜之意焉此王者如天之仁也若居其徳惠积于上而不下防是外本内末以身财而犯不仁之戒矣岂大君之宜哉按夬为三月之卦正人主施恩布徳之会而众正满朝又小民翘首望泽之时所贵行之以勇出之以断耳居徳则忌殆所谓仁心仁闻而功不下逮者故曰有不忍人之心继之以不忍人之政而仁覆天下矣
　　初九壮于前趾徃不胜为咎象曰不胜而徃咎也此一爻是言居下位者不宜恃壮轻进也初居下象趾徃谓徃决上六周公繋夬初爻曰君子决小人必事出万全而功収一举方为有利而无害初九刚而在下无决小人之权乃独先众阳恃壮轻进欲决在上之隂柔有壮于前趾之象彼自谓理所当决无可咎者然小人窃据高位人皆畏之不敢轻击而我独逞一时之意气与之鬭力其不能免反噬之咎宜矣岂时势之不利哉孔子释初象曰君子决小人慎之又慎操必胜之道以徃犹恐有意外之忧今不审巳量力而欲一击以快其愤是眀知不胜而鋭志轻徃也岂善于决小人者乎按君子去小人事成则以为功不成则祸及身而国亦随之适足为害而已若李固杜乔之于汉李训郑注之于唐莫不皆然初之不胜而徃圣人直断之以咎非以哀其志之不就而深惜其谋之不臧也可弗惧乎
　　九二惕号莫夜有戎勿恤象曰有戎勿恤得中道也此一爻是示君子以有备无患之道也周公系夬二爻曰九二当决之时刚而居柔又得中道不过乎刚而审事之宜者也故能忧惕以深其谋呼号以集其众戒备如是小人虽隂谋不测变生意外如莫夜之有戎而自治既严无隙可乗亦可勿用忧恤矣岂有决而不胜者哉孔子释二象曰莫夜有戎事起仓卒可惧之甚也而能勿恤者以九二得中自处尽善既不至躁动以滋变又不至坐守以后时故能忧惕呼号以自警备而无他虞也按小人立志甚奸深而行事甚暧昧其搆祸机也常伏于暗伏于暗者伺人之不觉而中之也故其贼害则为戎而幽晦不眀则为暮夜二以惕号处之正所谓其危乃光者我有光则彼之暗不足忧矣
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　此一爻是言君子决小人之道贵于尽善也頄面颧也夬夬决于决也遇雨谓暂与小人相合也若濡谓迹似为小人所染也有愠谓见怒于同类也周公系夬三爻曰九三过刚不中而当决时是欲决去小人不胜其忿而逞于一者有壮于頄之象如此则谋露机泄势必召意外之变而有中伤之凶矣然三在诸阳之中独应上六其义不可不决顾其决之何如耳若果深知小人之害而存必决之心则当密其谋老其识而藏其迹虽暂与上六相合如独行遇雨迹似濡染于小人而见愠于众君子者然卒之伺瑕乗衅推其坠而絶其根清君侧之恶以収廓清之效者必此人也夫何咎乎孔子释三象曰九三独与上六为应自其迹观之未为无咎今能果决其决则向之委婉曲折正见通权逹变之妙用始虽若濡有愠终必觧悖除奸而见信于同志矣安有致咎之理欤按古来建立事功者必有深心大力但求其谋之克济而形迹之间一时有所不及顾如王允谬誉董卓温峤伪事王敦初皆辱身降志卒能剪除元恶皆有合于夬夬无咎之义者也然茍非真能舍经用权磨不磷湼不缁可以转移一世而不为一世转移者则寜介然皭然危言危行守其不乱羣之戒虽或无补于天下而亦不至自失其身矣
　　九四臀无肤其行次且牵羊悔亾闻言不信象曰其行次且位不当也闻言不信聪不眀也
　　此一爻是言处难进之时当思所以善处之道也臀无肤谓居不能安行次且谓行不能进羊者羣行之物牵者挽拽之义言挽拽以随其后也周公系夬四爻曰九四亦君子之类志在决小人者也然以阳居隂无刚果之才又不中正无飬重之徳故居则不安欲与诸阳竝进而行又多疑不能决以成功为臀无肤其行次且之象夫四之进退维艰如此宜不免于悔矣为四计者但当譲诸阳前进而已随其后众方庭以声其罪我则从而和之众方呼号以集其羣我则从而应之如牵羊者然庻几因人成事而悔可亾也然闻善而能用克己以从义惟眀决者能之惜乎四之隂柔才弱志在竞进而力复不能闻此牵羊之术而不信也悔其能免耶孔子释四象曰四当决之时君子道长乃次且而不能进者由其处位不当才徳不足故也闻言不信者以好进之念横于胸中本来之聪障隔不眀故犹豫狐疑虽听之而不能翻然信从也按四当大臣之位以其居隂不正而与上同説体恐其去邪而不能决惟能牵引羣阳以自助斯足仰成九五夬夬之光而自免党奸之悔矣圣人欲长五之刚必借四一刚聨合羣刚之力故其辞之激切开导如此夫小人日在君侧为大臣者与其排一小人而有触忌人主之患不若进众君子以辅导人主而有潜消匪类之功诚能萃众正于朝廷俾吾君朝夕与处是非既眀好恶自正君子有不日进小人有不日退者哉
　　九五苋陆夬夬中行无咎象曰中行无咎中未光也此一爻是言人主决小人贵于断而去私也苋野菜也感隂气之多者故以比小人上六象陆髙平之地九五象周公系夬五爻曰上六隂柔而切比九五如苋之生于陆然其柔媚奸佞最易蛊惑君心故必毅然独断不牵于内嬖之私而决于去之焉然小人近在肘腋除之太速恐生意外之忧其决之之道既不可优柔寡断亦不可过激失宜从容详慎中以行之则有合于健而説决而和之道始可去小人而无咎矣孔子释五象曰九五以阳刚之主而又不为遇暴合于中行固不为小人所累而无咎矣然防极其心事而言则犹未得为光也盖人心惟无欲方为光眀五之于小人特屈于义之不可而后去之则其牵系之私犹有潜伏于中而未能脱然无累也自古小人每以小忠小信自结于上而使不觉其奸人主一为所惑虽廹于公义勉强去之而中懐眷恋反若出于不得巳者故忠言谠论君子未及伸其谋而潜滋默长小人复得乗其间夬未终而姤巳萌皆由于此宜圣人之惓惓以为戒也夫
　　上六无号终有凶象曰无号之凶终不可长也
　　此一爻是言小人终当决去而深庆君子之得志也周公繋夬上爻曰上六以隂柔小人居穷极之时党类剪除巳尽一时之人皆识其奸而志在必决情穷势孤无可呼号终致殄灭凶其所必然矣孔子释上象曰小人比周为恶流毒四海自谓终身无患孰意党灭援絶无所号呼终当决去即欲长居其位不可得也为小人者盍早从事于正以免无号之凶乎按圣人释剥上爻曰小人剥庐终不可用也见剥尽则为纯坤天下从此大乱矣故云终不可用戒之也于夬上爻曰无号之凶终不可长也见夬尽则为纯干天下从此大治矣故云终不可长庆之也一治一乱虽由天数而进君子退小人使天下有治而无乱其权全在乎人君岂可忽哉
　　【防下干上】
　　姤者相遇之义主一隂遇五阳而言也盖决尽则为纯干一隂忽自下生其势甚悍又为防之一隂其性善入其用潜隐尤君子之所难知而难防者使以一隂之防忽之而不及察则进而为遯为否为剥为坤皆自一隂之相遇始矣制之者当于其防而未盛之时也故总一卦而言一隂有敌五阳之志则危之曰女壮就一画而言一隂潜伏五阳之下则防之曰羸豕壮可畏也羸不可忽也于二四观之则曰鱼于九五观之则曰瓜象其隂而在下也惟二宻比初能包之以制其逸惟五为卦主能包之以防其溃四与初相应者初不自止则曰见凶四不能止之则曰起凶皆以眀繋之不可不早也若三与上一居下卦之上一居上卦之上于初皆无所遇虽无制隂之功亦无比匪之害不遇不足为咎巳要之敢于遇君子者小人而善于制小人之遇者尤在人主之一心君心之踈宻即小人消长之闗也小人之消长即天命去留之本也故于九五之含章尤惓惓焉
　　姤女壮勿用取女
　　此卦防下干上是纯阳用事之时而一隂忽生于下不期而卒与五阳相遇故名为姤卦辞言防小人之道当严之于始也文王繋姤彖辞曰姤以一隂初生而遇五阳是以一小人之防而欲敌君子之众原其心则蔑贞之谋巳蓄而防其势则坚冰之渐巳形君子于此当遏其恶于将萌杜其机于将动勿喜柔佞而与之合勿因防弱而听其长犹刚壮之女不可取以为配也昔晋习凿齿有言一隂遇五阳有女壮之象故戒占者勿用取女以其女徳不贞不能从一而终也从来女子小人最易使人惑溺养鹙弃鹤皆始于当时一念之错岂知日后贻莫大之祸哉一隂初生圣人即曰女壮曰勿取防其渐也凿齿此言深得圣人繋辞之防可不兢兢致戒乎
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　此彖传是释姤彖辞以示谨防之意主持世道者宜慎其防也天地相遇谓五月一隂初生刚遇中正指九五言孔子释姤彖辞曰卦名姤者不期而遇之谓也以一柔遇五刚是在位者皆君子而一小人卒然而遇可骇也而亦可畏也夫刚性直方而柔多巧佞柔而遇刚柔必善于趋承而刚必喜其妍媚一与之合必将依附曲从攀援而上为遯为否为剥将来不测之祸皆始于此是小人之长非自能长也皆君子不知所备有以与之故日盛月长而不可遏也卦辞戒以勿用取女言当防防杜渐不可因其柔顺轻与之合使之牵引朋类滋蔓而不克制也然就所谓柔遇刚者思之其间相胜之几固最防而相湏之理又最切试观之造化干为四月纯阳之卦至五月而一隂始生天阳地隂两相遇合而此时品物之形形色色莫不章眀着见也再观之人事从来有位者不必有徳而有徳者未必有位徳位恒不相遇卦体九五以阳刚之徳居建中表正之位是徳与位遇而治化昭眀于天下也夫品物咸章气化隆于上天下大行治化隆于下是遇亦未尝不善矣然霜冰之渐巳兆于庻类蕃庑之防否剥之机即萌于治道全盛之时非有真识见者不能先机早计非有大力量者不能斡旋挽囬姤之时义岂不大矣哉按姤卦五阳一隂是小人之势至防君子之道方盛然易制者尝患不为之制可图者恒虑不为之图宋儒邵雍有言复次剥眀治生于乱也姤次夬眀乱生于治也时哉时哉未有剥而不复夬而不姤者此其故不在小人能害君子而在君子不能拒小人盖姤者存乎彼取者存乎我彼虽欲姤而我终勿取则小人其如君子何而祸乱之端可以永弭矣
　　象曰天下有风姤后以施命诰四方
　　此象传是言人主有遇民之道而通天下之情也孔子释姤象曰风行天下宣天地之和而开万物之郁天下之物无不遇焉姤之象也元后体此爰施命令以诰四方焉盖人主深居九重尊卑之分悬絶与民相遇甚难惟王言一布天下晓然共喻朝廷之意而万民共禀一王之敎令矣其何异于天之以风遇万物哉按记云王言如丝其出如纶盖君命者中外臣民之所共敬奉也自古太平日乆众心玩愒人君深居髙拱下情隔絶小人因之窃弄威福恣肆横行多起于此则命令之施固以通上下之情愫亦正诰诫严切遏抑佥壬化戢奸宄之道也
　　初六系于金柅贞吉有攸徃见凶羸豕孚蹢躅象曰系于金柅柔道牵也
　　此一爻是戒小人不可轻进竝示君子使早为之防也柅止车之物金取其坚九二之象羸豕瘠豕也蹢躅跳踯也周公系姤初爻曰自古小人未有侵害君子而已独自全者初以一隂始生诚能知几安分居九二之下止而不前如系于金柅然则克守小人之正必受君子之福不亦贞而吉乎若越礼犯上徃而肆害必不为众正所容凶立见矣然此特以理言也如以势而论则小人浸长之势必不可遏目前虽弱异日必有强梁肆志之时犹羸弱之豕暂若安静固可决其气盛力壮必至蹢躅也君子可不早为之备哉孔子释初象曰初戒以繋用金柅者以初六柔邪之道最善牵引今虽一隂初生势必号召羣邪牵连而进肆其蹢躅故不可不止其进而预为之防也盖邪正不竝立而辨之于始实难然郭子仪能识卢杞之险李沆能辨丁谓之奸而卒不能禁其不得志者以贤奸消长之数转移总由君相而不在他人故也徳宗云人言卢杞奸邪朕殊不觉冦准云如谓之才顾能使之乆居人下耶小人之倾动君相其可畏如此甚矣知人之为急也
　　九二包有鱼无咎不利宾象曰包有鱼义不及宾也此一爻是言制小人之道当专其责于巳不可委之于人也鱼指初六言宾者对主之称指众阳爻言周公系姤二爻曰初一隂始生渐将遍遇诸阳而九二切与之比是小人正在笼络之中如包中有鱼御之自我而机有可制也如此既不寛纵以飬奸又不廹激以致变可以无咎矣夫初在二下受其约束则二为主而众阳皆宾若失此不制使之渐长至于象阳相遇为遯为否为剥为坤害将无所不至不利孰甚焉可不戒乎孔子释二象曰二之包有鱼则权既在二所以制之者亦专在于二以义揆之固不得令及于宾而致有不利之虞也按爻曰不利宾为众阳危也所以告天下之君子使皆早知所备也象曰义不及宾专责二也所以告君子之遇小人者当身任其责而早为检制不可纵恶长奸使小人得肆其害而徒怅恨于事后也圣人防防之意切矣
　　九三臀无肤其行次且厉无大咎象曰其行次且行未牵也
　　此一爻是言君子之于小人可逺而不可近也周公系姤三爻曰九三过刚不中性欲上进但上下无应势孤而不得遂其意如臀无肤而其行次且然是虽有寡助之危然既无私遇亦不至以比匪受伤而大有咎也孔子释三象曰三之其行次且盖以孤立无援不免迟疑而不进然尚未与柔道相牵连则隂邪不得而中伤之所以无大咎也按夬一隂在上故五阳皆上行夬四之上行次且欲决上而不能也姤一隂在下故五阳皆下向姤三之下行次且欲遇初而不得也其象虽同而其情则异大抵君子之决小人可缓而不可急而君子之遇小人可近而不必于近圣人于夬四敎以牵羊而随众阳以竝进见决小人之不可急也于姤三喜其行未牵而不为一隂所害见逺小人之可免祸也逺近缓急之间君子宜审所处巳
　　九四包无鱼起凶象曰无鱼之凶逺民也
　　此一爻是言在上者不可以失民而深有以儆之也鱼亦指初而言周公系姤四爻曰九四居上位而与初为正应当相遇者也乃初遇于二而反离乎四则是己所应有之物忽而不制弃而不収有包无鱼之象焉民心既失邦本不固厉阶自此起矣凶不亦宜乎孔子释四象曰九四无鱼之凶者岂徒民之逺我也哉良由在上者置斯人于膜外无以结民之心是上自逺乎民也其咎诚无可诿矣按以淑慝言阳君子则隂小人不可使有也以贵贱言阳为君则隂为民又不可使无也故同一初六以小人视之为害正之邪则欲其逺之惟恐为已之累以民视之为所临之众则欲其近之惟恐不为己所有亦以见易爻之惟其时物如此
　　九五以杞包含章有陨自天象曰九五含章中正也有陨自天志不舍命也
　　此一爻是言制小人之有道而功能回造化也杞高大坚实之木君子之象甘羙善溃之物小人之象周公系姤五爻曰九五以阳刚中正主卦于上而下防始生必溃之隂是以君子居尊位而下防始生之小人如以杞而包者也然隂阳贞胜时运之常在彼骎骎有日盛之势我任其滋长而不思所以制之固不可茍制之而未能尽善又岂可哉是必内含章羙默为图维不动声色不尚威武实得胜之之谋而不露胜之之迹乃可挽回造化斡旋气运而阳之将消者倐然来复若从天而降也此诚为善制小人者矣孔子释五象曰九五能含章者以其有中正之徳也盖惟有中正之徳故既不因循以长慝亦不轻动以生变为能内含章羙静以制之也有陨自天者由九五之志不舍乎命也盖隂阳消长固系一定之数人惟立志不坚付于天命之无可如何而不思所以转移之则命即从此去矣五之志务期人定以胜天故命亦为五所转而有陨自天也信乎惟徳可以动天耳按文言释干之五曰先天而天弗违先天者事未至而几已兆圣人先知灼见而黙运其神谋经纶措置先乎天也故能制治于未乱保邦于未危命自我立而天不能违所以言君相能造命也然则姤五之志不舍命其即干五先天弗违之大人乎
　　上九姤其角吝无咎象曰姤其角上穷吝也
　　此一爻是言刚介孤立者无制隂之功而亦无比邪之害也角刚而在上之象周公系姤上爻曰姤一隂遇五阳之时二五皆有刚中之徳故能包而制之若上九则刚而在上于初隂非应非比而不得遇有姤其角之象是诸君子皆有防奸之道而巳独抗懐孑立骄亢之吝其能免乎然既无所遇则免党隂比匪之伤而亦不至于咎矣孔子释上象曰遇之为道贵于委曲包容善全其用上九之姤其角者盖刚居上位全以盛气凌人畧无调剂挽回之术适自取夫困穷也然能介然自持无茍合之失故虽吝而无咎耳按姤卦五阳皆以遇初隂取义于初则止其进恐其害君子也二五能包则予之欲其制小人也三上不与初遇有厉吝而无咎虽惜其无制隂之功而又幸其无比隂之祸也盖不遇其所当遇固不免于孤立不遇其所不当遇亦不至于伤害圣人着此两义使知处遇之时不可不遇而又不可妄遇也
　　【坤下兑上】
　　萃升二卦皆以二阳统四隂故卦辞萃曰利见大人升曰用见大人彖传皆曰刚中而应萃以五为大人升以二为大人重阳也五四皆阳然众隂从五则贞从四则非贞九四近君有聚物之嫌故戒以必大吉然后无咎九五阳刚中正即假庙之王利见之大人故五曰萃有位而四则曰位不当君臣之分不同也元永贞之辞与比卦同然比独以九五为主故元永贞言于彖萃有两阳爻故元永贞言于五六二牵引二阳同萃于五所谓利见大人得萃之贞者君则假庙臣则用禴精诚所孚主臣一心也从来致天下之萃不易保天下之萃尤难内难外患多生于不意当无事之时宜为有事之备象传不虞之戒何其深切着眀乎
　　萃亨王假有庙利见大人亨利贞用大牲吉利有攸徃此卦坤下兑上卦徳坤顺兑説君民相萃也卦体九五刚中六二应之君臣相萃也又泽上于地水聚不流皆有萃聚之义故名为萃卦辞备言亲亲尊尊之义以眀保萃之道也萃指世运之盛言上亨字衍文假昭假也大人指九五言利见指上下五爻言文王系萃彖辞曰当萃之时必上下各尽其道而后可以保萃在上之道莫大于享亲而有庙者祖考之所依也王者于萃时必假有庙焉萃一巳之精神以通祖考之精神而上下左右之间有洋洋乎若或见之者矣兹其亲亲之义矣乎在下之道莫大于从王而大人者民物之所主也君子于萃时必利见大人焉合万邦之献而戴一统之大君彼此交孚其亨宜也然又必萃出于正不枉道以求合乃为利耳兹其尊尊之义矣乎夫假庙固以交于神也而礼有未备神将不歆故必用大牲尽志尽物以表其诚而所以致神之格者此矣吉孰加焉何也萃则可以备天下之物时丰则从而丰也见大人固以致君也而道有不行何取轻出故必有攸徃兴事赴功以竭其力而所以酬主之知者此矣利孰甚焉何也萃乃可有为之时时隆则从而隆也所谓上下各尽其道者如此盖世道之萃在人心而人心之萃在忠孝用大牲以假庙孝也见大人而利徃忠也人主敎天下以孝而天下报大君以忠其理本出于一贯而其机尤妙于相感上作而下应故曰孝者所以事君也萃道孰有大于此乎
　　彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸徃顺天命也观其所聚而天地万物之情可见矣
　　此彖传是释萃彖辞以眀萃道之大也孔子释萃彖辞曰卦名萃者言其合天下之异以为同聚天下之疏以为戚固有聚之义也卦徳坤顺兑説是为之民者效顺以从君而君又以説道先诸民则元后黎庻共为一心而聚成于野矣卦体五刚中而二应是为之君者推诚以礼下而臣又一徳以承夫君则元首股肱相为一体而聚成于朝矣此萃之所由名也辞曰王假有庙者非以要福也宗庙之立有亲道焉而王者假之盖极一心之诚孝以尽享献之仪也利见大人亨者非以干禄也大人之尊有君道焉而君子见之盖行吾君臣之义以尽为下之分也然不徒曰假庙而又曰用大牲吉不徒曰利见而又曰利有攸徃何哉一顺乎天命耳夫天不外于理而理不外于时萃之时天下之物聚矣大牲之用夫亦顺其命之当隆者而隆之非过为侈靡也萃之时君子之学聚矣攸徃之利夫亦顺其命之当行者而行之非好为事功也夫萃之名与辞如此即所萃而博观之阳倡隂和干施坤承天地亦此萃也形交类感声应气求万物亦此萃也眀乎萃道而天地万物之情皆莫能遁矣岂特逹于朝野通于幽眀已哉此萃道之所为大也按易言天地万物之情可见者三咸也恒也萃也咸主于感应所以见情之通恒主于永贞所以见情之乆萃则主于合涣所以见情之同同者同于聚也上下之情聚于君亲天地之情聚于施受万物之情聚于应求情之所趋即命之所集顺命所以顺情而见情即以见命有保萃之责者可不致审于斯欤
  </div>
  <div class="pagination">
   <a href="日讲易经解义_page13.html">
    上一页
   </a>
   <span>
    ...
   </span>
   <a href="日讲易经解义_page9.html">
    9
   </a>
   <a href="日讲易经解义_page10.html">
    10
   </a>
   <a href="日讲易经解义_page11.html">
    11
   </a>
   <a href="日讲易经解义_page12.html">
    12
   </a>
   <a href="日讲易经解义_page13.html">
    13
   </a>
   <span class="current-page">
    14
   </span>
   <a href="日讲易经解义_page15.html">
    15
   </a>
   <a href="日讲易经解义_page16.html">
    16
   </a>
   <a href="日讲易经解义_page17.html">
    17
   </a>
   <a href="日讲易经解义_page18.html">
    18
   </a>
   <a href="日讲易经解义_page19.html">
    19
   </a>
   <span>
    ...
   </span>
   <a href="日讲易经解义_page15.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
