<!DOCTYPE html>
<html>
<head>
    <meta charset="UTF-8">
    <title>大易择言 - 第 50 页/共 61 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易择言 - 第 50 页/共 61 页</h1>
    <div class="content">　　石涧俞氏曰王居谓王者所居之位
　　【余论】紫阳朱子曰圣人就人身上説一汗字为象不为无意盖人君之号令当出乎人君之中心由中而外由近而逺虽至幽至逺之处无不被而及之亦犹人身之汗出乎中而浃于四体也
　　【存异】紫阳朱子曰涣王居如陆贽所谓散小储而成大储
　　之意【熊氏陈氏辨见后】
　　象曰王居无咎正位也
　　【辨正】梅边熊氏曰天下离散之时须人君号施令正位乎上使人心知所归向而天下一矣故曰涣王居无咎而象曰正位也此与萃有位之义同本义以涣王居为涣其居积然当涣散之时必有为涣之主者所当从小象正位之説
　　实斋陈氏曰涣王居不必定指积聚説王者以天下为家琼宫瑶台是但以宫室为居不以四海为居者也故涣王居为正位
　　上九涣其血去逖出无咎
　　【辨正】秋山王氏曰以诸爻文法律之涣其血句也涣其所
　　伤而免于难
　　石涧俞氏曰当依爻传作涣其血上居涣终去坎甚逺而无伤害故其象为涣其血其占曰无咎
　　愚案血者隂之伏而无所不在者也惟预有以涣之而后不至复入于害此所以持涣之终者也故得无咎
　　【存疑】紫阳朱子曰上九以阳居涣极能出乎涣故其象占如此血谓伤害逖当作惕与小畜六四同言涣其血则去涣其惕则出也
　　象曰涣其血逺害也
　　【辨正】愚案爻辞去逖出三字宜作衍文盖因小畜四爻之辞而误増又讹惕为逖耳观象传可见
　　【兑下坎上】
　　节亨苦节不可贞
　　【正义】衡水孔氏曰节者制度之名节止之义制事有节其道乃亨节须得中过苦伤于刻薄物所不堪故曰苦节不可贞也
　　紫阳朱子曰节有限而止也为卦下兑上坎泽上有水其容有限故为节节固自有亨道矣又其体隂阳各半而二五皆阳故其占得亨然至于太甚则苦矣故又戒以不可守以为贞也
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　【正义】山阳王氏曰坎阳而兑隂也阳上而隂下刚柔分也刚柔分而不乱刚得中而为制主节之义也节之大者莫若刚柔分男女别也【案刚柔分指上下二体胜后儒之説】
　　衡水孔氏曰天地以气序为节使寒暑往来各以其序则四时功成也王者以制度为节使用之有道役之有时则不伤财不害民也
　　伊川程子曰节之道自有亨义事有节则能亨也又卦之才刚柔分处刚得中而不过亦所以为节所以能亨也节至于极而苦则不可坚固常守其道已穷极也内兑外坎説以行险也人于所説则不知已遇艰险则思止方説而止为节之义当位而以节主节者也处得中正节而能通也中正则通过则苦矣推言节之道天地有节故能成四时无节则失序也圣人立制度以为节故能不伤财害民人欲之无穷也茍非节以制度则侈肆至于伤财害民矣
　　次崖林氏曰九五阳刚居尊当位以主节于上而所节者得以中正是可以通行于天下
　　赵氏【玉泉】曰统观全体而刚柔适均则刚以济柔柔以济刚一张一弛惟其称也析观二体而二五得中则不失之过不失之不及一损一益惟其宜也由是以制度数而隆杀皆中以议德行而进反皆中此节之所以亨也
　　【余论】石涧俞氏曰凡物过节则苦味之过正形之过劳心之过思皆谓之苦节而苦则非通行之道故曰其道穷也
　　象曰泽上有水节君子以制数度议德行
　　【正义】侯氏【行果】曰泽上有水以隄防为节
　　衡水孔氏曰数度谓尊卑礼命之多少德行谓人才堪任之优劣君子象节以制其礼数等差皆使有度议人之德行任用皆使得宜【议德行孔氏解与诸儒别】
　　伊川程子曰泽之容水有限过则盈溢是有节故为节也君子观节之象以制立数度所以为节也数多寡度法制议德行者存诸中为德于外为行当义则中节议谓商度求中节也
　　【通论】白云郭氏曰泽无水则为不足泽上有水则为有余不足则为困有余则当节理之常也在人之节则制数度所以节于外议德行所以节于内也为国为家至于一身其内外制节皆一也
　　【余论】紫岩张氏曰数度之制因乎人德行之议自于己记曰君子议道自己而置法以民盖己之所不能行与其所不可行而强于人谁其从之一言尽节之道中而已中必自身始也
　　初九不出户庭无咎
　　【正义】紫阳朱子曰户庭户外之庭也阳刚得正居节之初未可以行能节而止者也故其象占如此
　　秋山王氏曰阳刚在下居得其正当节之初知其时未可行故谨言谨行至于不出户外之庭是知节而能止者故无咎
　　象曰不出户庭知通塞也
　　【正义】秋山王氏曰时有通塞通则行塞则止当止即止其知通塞之君子乎系辞专以慎宻言语説之兑体故也
　　九二不出门庭凶
　　【正义】紫阳朱子曰门庭门内之庭也九二当可行之时而失刚不正上无应与知节而不知通故其象占如此
　　【通论】紫阳朱子曰户庭是初爻之象门庭是第二爻之象象曰不出门庭凶失时极也
　　【通论】白云郭氏曰初为不当有事之地而二以刚中居有为之位其道不可同也故初以不出户庭为知塞而二以不出门庭为不知通知塞故无咎不知通则有失时之凶矣
　　愚案节之为卦刚节柔柔受节者也刚之节柔惟九五一爻故曰当位以节中正以通若初二两刚尚居説体无节物之能故爻辞如此
　　六三不节若则嗟若无咎
　　【辨正】愚案六三隂柔居説体之极流荡忘反而不知自节者也若无以制之则其害未有既而嗟悔继其后矣复谁咎乎此言刚之制柔不可不早非六三之自节也
　　【存疑】伊川程子曰六三不中正乘刚而临险固宜有咎然柔顺而和説若能自节而顺于义则可以无过不然则凶咎必至可伤嗟也故不节若则嗟若己所自致无所归咎也【此以六三自节为説】
　　象曰不节之嗟又谁咎也
　　【辨正】紫阳朱子曰此无咎与诸爻异言无所归咎也【本王辅嗣
　　説】
　　六四安节亨
　　【正义】紫阳朱子曰柔顺得正上承九五自然有节者也故
　　其象占如此
　　愚案凡六四之属坎体者以陷溺既轻其辞多美而此卦九五为节之主四受其节于下恬然无复勉强缪戾之意所谓安处善而乐循理者也其道岂不足以亨乎
　　象曰安节之亨承上道也
　　【辨正】愚案承上道谓受节于刚乃其所以亨也程传谓举
　　安节之重者言之误矣
　　九五甘节吉往有尚
　　【正义】伊川程子曰九五刚中正居尊位为节之主所谓当位以节中正以通者也在已则安行天下则説从节之甘美者也其吉可知以此而行其功大矣故往则有可嘉尚也
　　【通论】
　　折中曰案水之止者苦积泽为卤是也其流者甘山下出泉是也五为坎主水之源也在井为冽取其不泥也在节为甘取其不苦也
　　象曰甘节之吉居位中也
　　【辨正】愚案位天则也言五所处适当天则之中无过不及
　　而非张皇润色以为甘者也
　　【通论】石涧俞氏曰节贵乎中当节而不节则六三有不节之嗟过于节则上六有苦节之凶惟九五甘节而吉者盖居位之中当位以节无过不及也
　　上六苦节贞凶悔亡
　　【正义】蓝田吕氏曰上六居节之极其节已甚苦节者也用过乎节物所不堪守是不变物穷必乖故曰贞凶礼奢宁俭未害乎义故曰悔亡
　　紫阳朱子曰居节之极故为苦节既处过极故虽得正而不免于凶然礼奢宁俭故虽有悔而终得亡之也
　　【辨正】愚案柔宜以受节于刚立论旧説俱作自节似有未尽上六穷而在上若复裁之太过则彼有所不能受而他变将作故曰苦节贞凶然最高之隂而有以制之亦所以防患于未然者故悔亡也
　　象曰苦节贞凶其道穷也
　　【正义】伊川程子曰节既苦而贞固守之则凶盖节之道至
　　于穷极矣













　　大易择言卷三十一
　　钦定四库全书
　　大易择言卷三十二
　　上元程廷祚撰
　　【兑下巽上】
　　中孚豚鱼吉利涉大川利贞
　　【正义】衡水孔氏曰信于中谓之中孚鱼者虫之幽隠豚者兽之微贱内有诚信则虽微隠之物信皆及矣既有诚信光被万物以斯涉难何往不通故曰利涉大川信而不正凶邪之道故利在贞也
　　【余论】伊川程子曰在二体则中实在全体则中虚中虚信
　　之本中实信之质
　　东坡苏氏曰中孚信也而谓之中孚者如羽虫之孚有诸中而后能化也内无阳不生故必刚得中然后为中孚也
　　紫阳朱子曰孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下説以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼涉险难而不可以失其贞故占者能致豚鱼之应则吉而利涉大川又必利于贞也
　　语类问中孚孚字与信字恐亦有别朱子曰伊川云存于中为孚见于事为信説得极好因举字説孚字从爪从子如鸟抱子之象今之乳字一边从孚盖中所抱者实有物也中间实有物所以人自信之
　　问中虚信之本中实信之质如何曰只看虚实字便见本质之异中虚是无事时虚而无物故曰中虚自中虚中出来皆是实理所以曰中实○又曰一念之间中无私主便谓之虚事皆不妄便谓之实不是两件事
　　【存异】吴氏曰先儒以豚鱼为二物实一物耳盖兑泽巽风豚鱼生于泽而主风古云江豚鱼出而风今江湖行舟之人见江豚作则知风之至天下之物皆有自然之信凡天机之触天籁之鸣非物能然也皆天理之真天道之妙流行贯通在物有不能违耳【草庐纂言説与此合而文不同此吴氏不知其名】
　　愚案豚鱼二物乃物之至无知者此卦言天德之纯底于至极独全其天命之本然而有生以后之知识闻见胥归于无用泯然如豚鱼之无知则中孚之理尽而无往不吉矣后儒不达于系辞之指而以为孚信感格豚鱼其説已误若吴氏之説尤为可笑唐许浑诗云江豚吹浪夜还风盖此物喜风唯江中有之吴氏见卦之兑象为泽故又云豚鱼生于泽实则泽中不闻有江豚也且作易者乃北方之圣人北方之圣人岂知南方之江中有江豚乎且天地间生物之不失其信者至多又奚独江豚也其附防鄙俚一至于此而人犹有信之者不可以不辨
　　彖曰中孚柔在内而刚得中説而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也
　　【正义】伊川程子曰二柔在内中虚为诚之象二刚得上下体之巾中实为孚之象卦所以为中孚也説而巽以二体言卦之用也上巽下説为上至诚以顺巽于下下有孚以説从其上如是其孚乃能化于邦国也若人不説从或违拂事理岂能化天下乎信能及于豚鱼信道至矣所以吉也以中孚涉险难其利如乘木济川而以虚舟也舟虚则无沈覆之患卦虚中为舟虚之象
</div>
    <div class="pagination">
<a href="大易择言_page49.html">上一页</a><span>...</span><a href="大易择言_page45.html">45</a><a href="大易择言_page46.html">46</a><a href="大易择言_page47.html">47</a><a href="大易择言_page48.html">48</a><a href="大易择言_page49.html">49</a><span class="current-page">50</span><a href="大易择言_page51.html">51</a><a href="大易择言_page52.html">52</a><a href="大易择言_page53.html">53</a><a href="大易择言_page54.html">54</a><a href="大易择言_page55.html">55</a><span>...</span><a href="大易择言_page51.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
