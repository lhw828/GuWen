<!DOCTYPE html>
<html>
<head>
    <meta charset="UTF-8">
    <title>周易本义通释 - 第 7 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易本义通释 - 第 7 页/共 26 页</h1>
    <div class="content">　　此爻之义未详窃疑左腹者幽隠之处获明夷之心于出门庭者得意于逺去之义言筮而得此者其自处当如是也盖离体为至明之德坤体为至暗之地下三爻明在暗外故随其逺近髙下而处之不同六四以柔正居闇地而尚浅故犹可以得意于逺去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明盖下五爻皆为君子独上一爻为暗君也　通曰腹坤象在坤体之下有左腹象自明之暗有入于幽隠之象左僻为幽腹在内为隠诸家皆以入于左腹为小人左道惑君本义谓上为暗主伤人之明者下五爻皆君子之明为其所伤者初二三明在暗外至四则明将入其暗中然比之六五则四暗尚浅犹可得意于逺去坤有腹象入于左腹自离而入于坤也坤耦有门象于出门庭者犹可去而出乎坤也获明夷之心者微子之自靖出门庭者微子之行遯也
　　六五箕子之明夷利贞
　　居至暗之地近至暗之君而能正其志箕子之象也贞之至也利贞以戒占者　通曰彖言利艰贞爻言利贞不言艰盖言箕子则可知其艰矣士大夫处平时易处明夷之时难处明夷之时为微子比干犹易为箕子难微子已去不可复去比干已死不可复死内难而能正其志箕子以之此殷有三仁而爻独以箕子言之也易以意为主此卦之意主于上六故以象闇君则君位不在五诸卦意有类此者唯学者识之
　　上六不明晦初登于天后入于地
　　以阴居坤之极不明其德以至于晦始则处髙位以伤人之明终必至于自伤而坠厥命故其象如此而占亦在其中矣　通曰下三爻以明夷为句首四五明夷之辞在句中上六不曰明夷而曰不明晦盖惟上六不明而晦所以五爻之明皆为其所夷也始居髙位以伤人之明终则必至于自伤而坠厥命爻设此象以为后世人主之大戒人之明未必能伤也卒乃自伤而遂陨絶其命则亦何益之有防如纣者亦可鉴矣
　　【离下巽上】
　　家人利女贞
　　家人者一家之人卦之九五六二内外各得其正故为家人利女贞者欲先正乎内也内正则外无不正矣　通曰家人九五居外六二居内男女正位之象也长女居上中女居下尊卑有序之象也四阳二隂阳强而隂弱夫唱妇随之象也二柔皆居阴位执柔而不敢抗之象也内明而外巽处家之象也而卦独曰利女贞者本义曰先正乎内也天下以国为内国以家为内家以女为内在咸之时女尚少此中女与长女则家道既成之象也巽长女一隂在下而顺今居上卦之下而得其正离中女一隂在中而明今居下卦之中而得其正此所以为女之正而其家无不正者也要之家人内也当以离内为主
　　初九闲有家悔亡
　　初九以刚阳处有家之始能防闲之其悔亡矣戒占者当如是也　通曰初之时当闲九之刚能闲三五以刚居刚而吉初以刚居刚而能防闲其家者也仅曰悔亡何防家难而天下易能闲于初仅可免悔初之不闲悔将若何顔之推曰教子婴孩教妇初来其得此爻之义乎
　　六二无攸遂在中馈贞吉
　　六二柔顺中正女之正位乎内者也故其象占如此通曰妇人无遂事从人而已六二正应九五从之
　　者也故曰无攸遂居下卦之中故曰在中互坎故有饮食之象诗云夫人可以奉祭祀则不失职矣无非无仪唯酒食是议酒食孰有大于祭祀者本义曰六二女之正位乎内者也易所谓正位所谓不失职者欤
　　九三家人嗃嗃悔厉吉妇子嘻嘻终吝
　　以刚居刚而不中过乎刚者也故有嗃嗃严厉之象如是则虽有悔厉而吉也嘻嘻者嗃嗃之反吝之道也占者各以其德为应故两言之　通曰髙嗃以义胜情虽悔厉而吉嘻嘻以情胜义终吝悔自凶而吉吝自吉而凶九三以刚居刚若能严于家人者比乎二柔又若易昵于妇子者三其在吉凶之间乎悔吝之占两言之本义所以曰占者各以其德为应也
　　六四富家大吉
　　阳主义阴主利以隂居隂而在上位能富其家者也通曰小畜九五称富泰六五称不富阳实而隂虚
　　也家人六四隂也而称富阳主义隂主利也卦二隂爻皆得正二之贞吉顺以巽也四之大吉顺在位也玩两顺字妇道尽矣二在下之妇也四之位其在上而主家之妇乎主家如此是宜其家之富而大吉也
　　九五王假有家勿恤吉
　　假至也如假于太庙之假有家犹言有国也九五刚健中正下应六二之柔顺中正王者以是至于其家则勿用忧恤而吉可必矣盖聘纳后妃之吉占而凡有是德者遇之皆吉也　通曰有家犹言有国然不曰有国有天下而曰有家卦名家人主卦而言也九五阳刚中正下应二之阴柔中正王者之有天下至此不必忧而吉可必矣初九闲有家家道之始九五王假有家家道之成或曰假大也六四柔正尽妇道能富其家九五刚正尽夫道能大其家者也
　　上九有孚威如终吉
　　上九以刚居上在卦之终故言正家久逺之道占者必有诚信威严则终吉也　通曰九三嗃嗃处家之过严也上九威如律身之自严也大有六五厥孚交如威如六隂柔以其不足于严而勉之也家人有孚威如九阳刚以其能自律之严而许之也卦未有如家人皆吉者然始之吉易终之吉难故正家久逺之道必有诚信威严则终吉也卦以家人名一家之人也本义以卦画推之上父初子五三夫四二妇五兄三弟或又以内外卦推之正位乎内则初女二妇三母母严妇顺女当自闲故初三刚而二柔正位乎外则四子五夫上父父严夫义子顺乎亲故上与五刚而四柔备书之以见易之曲畅旁通也如此
　　【兊下离上】
　　睽小事吉
　　睽乖异也为卦上火下泽性相违异中女少女志不同归故为睽然以卦德言之内说而外明以卦变言之则自离来者柔进居三自中孚来者柔进居五自家人来者兼之以卦体言之则六五得中而下应九二之刚是以其占不可大事而小事尚有吉之道也通曰或曰火泽性异谓睽可也以中女少女志不
　　同归为睽长女中女亦不同归而名家人何也家人离之阴在二巽之阴在四女正者也睽则兊阴在三离隂在五不正矣女正家无不正女不正则家之所以睽也夫既曰睽而又曰小事吉何也小过柔过乎刚故可小事不可大事睽柔进而居刚故亦小事吉而已
　　初九悔亡丧马勿逐自复见恶人无咎
　　上无正应有悔也而居睽之时同德相应其悔亡矣故有丧马勿逐而自复之象然亦必见恶人然后可以避咎如孔子之于阳货也　通曰六五隂居阳故悔初九阳居阳亦曰悔者无正应故也虽无正应然同德相应其悔亡矣睽初九刚正故丧马勿逐而自复既济六二柔正故丧茀勿逐而自得然本义于彼则以为戒辞此则以为象何也盖此承上文悔亡之占而言也丧马悔之象勿逐自复悔亡之象因占取象本义之释经精矣见恶人谓睽之时初九虽正不可以彼之不正而絶之也
　　九二遇主于巷无咎
　　二五阴阳正应居睽之时乖戾不合必委曲相求而得防遇乃为无咎故其象占如此　通曰程曰二五正应相与者也然在睽乖之时隂阳相应之道衰而刚柔相戾之意胜学易者识此则知变通矣坎四比五纳约自牖睽二应五遇主于巷皆非所由之正坎险睽乖之时不得不委曲相求如此也委曲求合乃圣贤达节之事非狷介避世者之所知惟以刚中之材具和恱之性者足以行之爻言无咎者当睽之时必如此然后无咎也　二与五君臣之睽
　　六三见舆曳其牛掣其人天且劓无初有终
　　六三上九正应而三居二阳之间后为二所曳前为四所掣而当睽之时上九猜很方深故又有髠劓之伤然邪不胜正终必得合故其象占如此　通曰见离目象舆在下二在三下见有舆曵象牛在前四在三前见有牛掣象天与劓伤于上三见上有伤之象三上两爻皆提起一见字意见之见非真也火泽之睽生于动三上之睽生于见本无舆曵本无牛掣本无天且劓疑故其见如此耳其见如此故无初正理本不如此故有终　上三夫妇之睽
　　九四睽孤遇元夫交孚厉无咎
　　睽孤谓无应遇元夫谓得初九交孚谓同德相信然当睽时故必危厉乃得无咎占者亦如是也　通曰元夫初九象六三以刚居柔不正故谓之恶人初九以刚居刚得正故谓之元夫元善也恶之反也初见恶人而不害其为元夫如夫子见阳货而不害其为夫子也交孚初与四皆刚实之象爻惟四与初无应故谓之孤兼之九本居五则二九相比不孤今九来居四则上孤而四亦孤矣故二爻皆有孤象他爻睽而合者刚柔相遇也四与初睽而合者刚遇刚也彼此以刚实相交可无咎必厉无咎者他卦三危地故多言厉睽之四非危地也然当睽之时必以危处之乃得无咎也
　　六五悔亡厥宗噬肤往何咎
　　以隂居阳悔也居中得应故能亡之厥宗指九二噬肤言易合六五有柔中之徳故其象占如此　通曰宗二象噬肤五与二易合象噬嗑六二曰噬肤睽六五以九二为厥宗噬肤睽二变即噬嗑也或曰二至上有噬嗑象初与五先言悔亡而后言象睽本有悔悔之所以亡者以其有合之象也同人六二以九五为宗睽六五以九二为宗皆以离中隂爻言之阴从阳支子从宗子也二五刚柔得中故五以二为宗其合也如噬肤之易二以五为主其合也有于巷之遭宗亲之也上当以情亲下也主尊之也下当以分严上也
　　上九睽孤见豕负涂载鬼一车先张之弧后说之弧匪寇防媾往遇雨则吉
　　睽孤谓六三为二阳所制而已以刚处明极睽极之地又自猜很而乖离也见豕负涂见其污也载鬼一车以无为有也张弧欲射之也说弧疑稍释也匪宼防媾知其匪寇而实亲也徃遇雨则吉疑尽释而睽合也上九之与六三先睽后合故其象占如此　通曰上与三取象相应三在二之上见二有舆曵之象故上见二载三有载鬼一车之象三在四之下见四有牛掣之象故上见三负四有豕负涂之象木为弧本取睽象匪寇防媾凡三出本义解此独与程同疑者小人之道圣人无疑也睽成卦本自二女小人之象明矣故上九极言其疑四与上皆言睽孤者四无应故孤上有应而自猜很以至于孤也三之见二四或曳或掣疑也上见二四之于三或载或负亦疑也三疑而见上犹以为人之有伤也上疑而见三则以为豕且以为鬼矣始疑为豕理或有之及其甚也无是理而以为有矣见其为豕为鬼而张之弧疑也后说之弧疑渐亡矣匪寇防媾徃遇雨则吉至是则疑尽亡而睽可合矣凡易之道卦吉者必于诸爻戒之卦不吉者必于诸爻反之睽初与四二与五三与上皆先睽后合而三上之睽尤甚故其辞亦险怪之甚中心疑者其辞枝此辞亦可谓枝矣
　　【艮下坎上】
　　蹇利西南不利东北利见大人贞吉
　　蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则往居五而得中退则入于艮而不进故其占曰利西南而不利东北当蹇之时必见大人然后可以济难又必守贞然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉盖见险者贵于能止而又不可终于止处险者利于进而不可失其正也　通曰屯困蹇同为难屯之为难力防而未深困之为难絶援而难救蹇之为难遇险而不进盖前有水之陷后有山之阻足不能进行之难也坤西南艮东北坤言西南得朋是矣又言东北丧朋取艮与坤对也蹇下艮言不利东北是矣又言利西南取坤与艮对也盖以对待言则此为得知彼为丧此为不利知彼为利蹇难之时去难为利故守东北不若徃西南济蹇不可无其人故以见五为利处蹇不可无其道故以蹇难而不失其正者为吉五刚健中正故曰大人二以上五爻皆得位故曰贞
　　初六往蹇来誉
　　往遇险来得誉　通曰六爻除二五外皆贵于见险而止故曰往而进则蹇来而止则不蹇曰誉曰反曰连曰硕四字不同各有攸当初在下位卑分微未能有誉故圣人特许其来则誉也
　　六二王臣蹇蹇匪躬之故
　　柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也　通曰坎又互坎蹇蹇之象匪躬艮其背不获其身之象凡二皆王臣而蹇独称之者平时未足以见臣节蹇之时方见之五位险中王之蹇也主忧臣辱亦二之蹇也他爻戒其往蹇二应五故称其蹇蹇事君能致其身者也复六四中行独复不言吉本义引董子明道不计功正谊不谋利之説以为理所当然吉凶非所论此不言吉则引孔明之言曰鞠躬尽力死而后已成败利钝则非所论呜呼必如此而后义利之界限明矣天下事固当论是非不当论成败也
　　九三往蹇来反
　　反就二阴得其所安　通曰反身为背艮象故爻曰来反象亦曰反身九居三是居其本位反如返故乡归故庐来而得其所安下有二隂就之愈安矣　反比二
　　六四徃蹇来连
　　连于九三合力以济　通曰连牵连九三也上卦坎四徃则陷之于险来则与三牵连可以济险四与三柔上刚下有姻防象史防作连
　　九五大蹇朋来
　　大蹇者非常之蹇也九五居尊而有刚健中正之德必有朋来而助之者占者有是德则有是助矣　通曰诸爻皆以徃为蹇圣人又虑天下皆不徃蹇无由出矣二五君臣复不徃谁当往乎是以于二曰蹇蹇于五曰大蹇大蹇书所谓遗大投艰于朕身者也九五刚健中正而当此非常之蹇必有朋来而助之者或曰朋三也四与三隂阳相比故有连象五与三同德故有朋象盖蹇之三反即为解之四彼于四曰朋至故此以三为朋来
　　上六徃蹇来硕吉利见大人
　　已在卦极往无所之益以蹇耳来就九五与之济蹇则有硕大之功大人指九五晓占者冝如是也　通曰剥上九阳在上称硕果蹇上六从五之阳故亦曰硕硕以功之大言大人以德之大言也
　　【坎下震上】
　　解利西南无所往其来复吉有攸往夙吉
　　解难之散也居险能动则出于险之外矣解之象也难之既解利于平易安静不欲久为烦扰且其卦自升来三往居四入于坤体二居其所而又得中故利于西南平易之地若无所徃则宜来复其所而安静若尚有所往则宜早徃早复不可久烦扰也　通曰蹇解西南皆取后天对待蹇下体艮艮东北隅与西南对解二体坎震震东坎北亦与西南对蹇未解且利西南既解可知矣蹇言不利东北解不言者蹇方止于险中故言利平易不利险阻解已出险外故但言平易之利不言险阻之不利大抵解之时以平易为利略有苛急即非利以安静为吉久为烦扰即非吉本义曰若无所徃则宜来复其所而安静是以安静为吉也曰若有所往则宜早往早复不可久为烦扰亦以安静为吉也本义两若字未定之辞顾其时何如耳然其吉也皆在于来复或曰来复者以坎之九二自小过来复于二也
　　初六无咎
　　难既解矣以柔在下上有正应何咎之有故其占如此　通曰恒九二悔亡大壮九二贞吉解初六无咎三爻之占只二字其言甚简象在爻中不复言也但恒大壮占在本爻此占在应爻又兼方解之初冝安静以休息之爻之辞寡亦所以示意也
　　九二田获三狐得黄矢贞吉
　　此爻取象之意未详或曰卦凡四隂除六五君位余三隂则三狐之象也大抵此爻为卜田之吉占亦为去邪媚而得中直之象能守其贞则无不吉矣　通曰当解之时四欲其解拇上欲其射隼三则直以负且乗明其为小人五则直欲其退小人一卦六爻而去小人者居其五此爻谓之获狐者狐邪媚之兽所以形容小人者尤切九刚直而二得中故本义以为去邪媚得中直之象盖中直与邪媚相反故也中则无有不正故吉　阳刚能任解难之责九二九四是也二刚中解散初三上之三隂方尽中直之道而贞吉
　　六三负且乗致寇至贞吝
　　系辞备矣贞吝言虽以正得之亦可羞也唯避而去之为可免尔　通曰六才柔当上负乎四负小人之事也三志刚欲下乗乎二乗君子之器也寇上象贞吝虽以正得之犹可羞况不正乎解难莫切于解小人六三负者而乗君子之器小人据非其分宼至自致之也本义谓唯避而去之为可免盖使三能避而去之是三自解之也寇亦当解而去矣　三负乗而顽然不解故致寇
　　九四解而拇朋至斯孚
　　拇指初初与四皆不得其位而相应应之不以正者也然四阳而初阴其类则不同矣若能解而去之则君子之朋至而相信也　通曰本义谓四阳初阴其类不同初应四固可无咎自四观之九二非应类也初六虽应非类也必去初六非类之隂则九二之阳朋至而相信本义但曰君子之朋意可见矣　四解初之隂如得二之朋至乃孚
　　六五君子维有解吉有孚于小人
　　卦凡四阴而六五当君位与三隂同类者必解而去之则吉也孚验也君子有解以小人之退为验也通曰爻位吉凶无常原其卦体之休咎观其时物之向背或指而云吉或戒而示凶作易者自有微权也此爻曰君子维有解吉五得中可为君子六为阴亦类小人君子有解之吉必以小人之去为验也九二以阳居臣位三阴非类也必解而去之乃吉六五以阴居尊位三阴同类也不解而去之失君道矣吉未可知也卦唯四五言解四能解非类之小人可以来君子五能解同类之小人亦可验其能为君子
　　上六公用射隼于髙墉之上获之无不利
　　系辞备矣　通曰九二刚中视三柔而不中象狐之邪媚上柔正视三居刚不正又象隼之鸷害系辞释三上二爻以三为小人以上为藏器待时之君子卦六爻惟上六独正故又以象君子也易于震动多有戒辞今于动之极而曰无不利者自坎而进于震经歴险阻而后动动必不妄也系辞曰待时而动待解终也于解曰成器而动器至终而成也　上六隂柔之难解惟九四能解之三四公位曰墉上上六隼
　　【兊下艮上】
　　损有孚元吉无咎可贞利有攸徃
　　损减省也为卦损下卦上画之阳益上卦上画之隂损兊泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣
　　曷之用二簋可用享
　　言当损时则至薄无害　通曰上下经阴阳各三十画然后为泰否为损益咸男女之交变而损则不交恒男女之不交变而益则交咸者夫妇之情情之感也极必损恒者夫妇之道道之久也极必益然损九三益上六为损初九上而为四为五胡不谓之损损九四益初六谓之益上九下而为三为二胡不谓之益益在下卦之下民爻也下之上容可损下之下为民决不可损也故损之释彖曰损下益上而不言损民益之释彖曰损上益下民说无疆则其为益民也可知矣民惟邦本可益而不可损如此元吉无咎可贞利往占之辞繁而不杀自坤彖外未有如此反覆详悉者损本拂人情之事也损下未必大善而吉未必无过未必可固守未必可有徃惟损其当损于理可行而下信之则其占可如是尔盖上有不得已而损下者非以自奉也曷之用二簋可用享必用享为训者损之时享犹不敢过则所以自奉者可知矣古者享礼陈馈八簋为盛四簋为中二簋为简坎之时以一簋贰一尊则又简矣
　　初九已事遄徃无咎酌损之
　　初九当损下益上之时上应六四之阴辍所为之事而速徃以益之无咎之道也故其象占如此然居下而益上亦当斟酌其浅深也　通曰初九以刚居刚而当损之初惟其以刚居刚则为之过故可自已其所为而速往以益四惟其当损之初则又未可自损之过故当酌其深浅之宜而不自伤其本量其所受随器而止酌之义也　损下益上当损则损
　　九二利贞征凶弗损益之
　　九二刚中志在自守不肯妄进故占者利贞而征则凶也弗损益之言不变其所守乃所以益上也　通曰二刚中无有不正傥不能自守而妄进则非正矣故凶卦惟九四刚过乎中故当损初九九二则深恐其损之之过初以刚居刚而未及乎中当酌其所当损而损之二以刚居柔而得乎中不自损其所守者乃所以益之也损兼言益益不言损此又易之微意
　　六三三人行则损一人一人行则得其友
　　下卦本干而损上爻以益坤三人行而损一人也一阳上而一阴下一人行而得其友也两相与则专三则杂而乱卦有此象故戒占者当致一也　通曰损以三之损而名故于此爻极论损之精义三人行而损一人两也一人行而得其友亦两也天地间隂阳刚柔鬼神造化之类皆两而已本义曰两相与则专曰戒占者当致一一则一阴一阳之谓也各致其一则为两矣
　　六四损其疾使遄有喜无咎
　　以初九之阳刚益己而损其阴柔之疾惟速则善戒占者如是则无咎也　通曰六四与初九为应初方已其事而速于益四四以初之阳刚而损其阴柔之疾惟速则有喜不然彼方汲汲此乃悠悠非受益之道　下损己以益上当使下亦速有所喜乃无咎
　　六五或益之十朋之弗克违元吉
　　柔顺虚中以居尊位当损之时受天下之益者也两贝为朋十朋之大宝也或以此益之而不能辞其吉可知占者有是德则获其应也　通曰益不可以有心求惟不知其益之所自来而有不能辞者有德而自然益之者也之为宝直二十贝为大或益之以此其益也大矣然五有柔顺虚中之德未常求此益非五有柔顺虚中之德亦或莫能受此益
　　上九弗损益之无咎贞吉利有攸徃得臣无家
　　上九当损下益上之时居卦之上受益之极而欲自损以益人也然居上而益下有所谓恵而不费者不待损己然后可以益人也能如是则无咎然亦必以正则吉而利有所徃恵而不费其恵广矣故又曰得臣无家　通曰弗损益之上与二辞同而意异二当益上之时不损其所守乃所以益上上受益既至于极则又当推以益下然有不待损己而后可以益人者所谓恵而不费者是也恵而不费其恵也广故得臣无家其得也大然曰无咎又曰贞吉利有攸徃者九二先言利贞而后言弗损益之二刚中无有不贞者贞其所有也上九曰弗损益之无咎而又曰贞吉者上以刚居益之极贞其所欠也故戒之
　　【震下巽上】
　　益利有攸往利渉大川
　　益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽巽木之象故其占利有所往而利渉大川也　通曰凡卦以内为主凡物以下为本损下谓之损益下谓之益而上之损益不与焉厚其本也古者富厚之资宁使在民而不在己俭薄之用宁使在己而不在人厚其本也他卦言利往者不言利渉益兼之益以兴利也
　　初九利用为大作元吉无咎
　　初虽居下然当益下之时受上之益者也不可徒然无所报效故利用为大作必元吉而后得无咎　通曰阴为小阳为大初阴在下本小也损干之阳以益之则大矣在下而受上之益非大有作为以效报称不可也必元吉而后无咎所为非大善未免有咎与师吉无咎之义同
　　六二或益之十朋之弗克违永贞吉王用享于帝吉六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占　通曰损之五即益之二故其象同皆有柔顺虚中之德故或益之亦同但损五上卦之中当下益上之时而受下之益益二下卦之中当上益下之时而受上之益五元吉二必永贞而后吉位有刚柔之殊分有君臣之异也二非王也而曰王用享于帝吉者占在二则永贞吉在王者之占则为享帝之吉占也享帝亦以下而受上之益故于下卦之中言之此可以见占法矣二臣也岂特臣可占防二簋可用享损之时用也王用享于帝益之时用也故曰损益盈虚与时偕行
　　六三益之用凶事无咎有孚中行告公用圭
　　六三阴柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信　通曰下三爻皆当益下之时而受上之益者也三处多凶之地故有益之以凶事者困心衡虑乃所以増益其所不能也如此既可以无咎又戒之以有孚中行而告公用圭者孚信也圭所以通信也当信上之人所以警戒震动我者益我者也信之笃而行之必合乎中则可以通信于上矣或曰以二体则二五各居中以全体则三四并居中故中孚以三四为中此三四称中行
　　六四中行告公从利用为依迁国
　　三四皆不得中故皆以中行为戒此言以益下为心而合于中行则告公而见从矣曰周之东迁晋郑焉依盖古者迁国以益下必有所依然后能立此爻又为迁国之吉占也　通曰迁四自上而迁于初初自下而迁于四也坤为国四下之初有迁国象三四皆非中三而中则告公而可以用圭矣四而中告公则见从矣皆戒辞也于四复许之曰利用为依迁国者损干之初阳下益坤之初隂四与初上下往来之爻也故于初曰作于四曰迁二为郊之吉占此为迁国之吉占皆非小益之事也
　　九五有孚恵心勿问元吉有孚恵我德
　　上有信以恵于下则下亦有信以恵于上矣不问而元吉可知　通曰益莫大于信恵莫大于心有孚恵心上有信以益下也有孚恵我德下有信以益上也言恵不言益益之大者也不问而元吉可知矣
　　上九莫益之或撃之立心勿恒凶
　　以阳居益之极求益不已故莫益而或击之立心勿恒戒之也　通曰六二柔居下之中不求益而或益之上九刚居上之极求益不已人莫益之而或击之
　　【干下兊上】
</div>
    <div class="pagination">
<a href="周易本义通释_page6.html">上一页</a><span>...</span><a href="周易本义通释_page2.html">2</a><a href="周易本义通释_page3.html">3</a><a href="周易本义通释_page4.html">4</a><a href="周易本义通释_page5.html">5</a><a href="周易本义通释_page6.html">6</a><span class="current-page">7</span><a href="周易本义通释_page8.html">8</a><a href="周易本义通释_page9.html">9</a><a href="周易本义通释_page10.html">10</a><a href="周易本义通释_page11.html">11</a><a href="周易本义通释_page12.html">12</a><span>...</span><a href="周易本义通释_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
