<!DOCTYPE html>
<html>
 <head>
  <meta charset="utf-8"/>
  <title>
   周易经传集解 - 第 4 页/共 20 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   周易经传集解 - 第 4 页/共 20 页
  </h1>
  <div class="content">
   钦定四库全书
　　周易经传集解小畜履卷五
　　宋　林栗　撰




　　序卦曰比者比也比必有所畜故受之以小畜
　　畜之为义説者曰止者聚也养也夫止者艮之义也聚者萃之义也养者颐之义也以之训畜皆不固矣至于圣人亦岂云尔哉曰比必有所畜而已稽其近似葢有含畜之意焉何则实不能以畜实虚则能之刚不能以受刚柔则能之然则止也聚也养也亦兼明之矣自比之畜坤变为干坎变为巽而成卦也天下之所以比于九五者以天下皆柔惟五之为刚也天下皆弱惟五之为强也夫天下之人岂尽柔弱而已乎材智勇健固不乏人矣为九五者岂必智勇出于其上而后为之君哉其必有以畜之矣梁襄王问于孟子曰天下乌乎定对曰定于一孰能一之曰不嗜杀人者能一之孰能与之曰天下莫不与也其比畜之义乎是故自比之畜变其四爻其不动者九五六四矣然则五之所以畜之者非六四而谁欤是故畜有大小大畜君也小畜臣也以一隂而畜五阳其小之何也以其近君之位而体柔巽之行是以谓之小畜也
　　小畜亨宻云不雨自我西郊彖曰小畜柔得位而上下应之曰小畜健而异刚中而志行乃亨宻云不雨尚往也自我西郊施未行也
　　下干上巽成卦曰小畜者干为健兑为説离为丽巽为入天下之健者説而丽之非有以巽而入焉其能畜之乎故曰小畜亨以巽畜干以一柔畜五刚小畜大之义也畜大而能亨者柔得位而上下应之也六四也者近君之位也以六居之得其位矣上承九五得其君也下接三阳得其助也得其位得其君得其助则天下聪明才智勇敢之士莫不説而丽之此其所以能亨也故曰柔得位而上下应之曰小畜夫六四者畜之宗也九五者畜之主也四之畜之也岂自为哉凡以九五之故也五虽中正以健制健必不畜矣以刚御刚必不容矣今健而下巽刚中而志行是以畜而亨也故曰健而巽刚中而志行乃亨宻云不雨自我西郊何谓也曰云雨坎也小畜反复八象未尝有坎而彖言宻云不雨四言有孚血去惕出上言月几望皆坎象也学者可不求其故哉或曰敢问其故曰小畜之坎由比来也观夫序卦则得之矣比之六四上六坎也其九五坎之中爻也自比之畜不变者二爻耳是以上卦之巽有坎象焉明其所从来也或曰凡卦之象莫非有所从来也既以为小畜矣而犹有比象其在他卦何独不然曰他卦亦固有之不若小畜之象全取乎比也所以然者何哉为其畜之故也比而后畜则巽之有坎不亦宜乎或曰然则安在其为宻云而不雨也曰为其畜之故也坎变为巽而在干之上云雨之气既升乎天以一隂而受五阳之归是以盘旋蓊欝畜为云宻而膏泽不下流也其曰自我西郊何也曰我六四也六四视二为兑视上亦为兑兑西方也坤之彖曰西南得朋乃与类行东北丧朋乃终有庆是故天气下降地气上腾阳居其所隂丧其朋然后云行而雨施今六四之巽既上腾矣然而未离其类自我西郊是以屯其膏而未下也子曰宻云不雨尚往也自我西郊施未行也尚往之为言犹言乃与类行云尔自我西郊而未达于东北施之未行不亦宜乎东北艮也自东北而震也夫畜以艮畜干而九三上九皆有震体此其所以异于小畜欤
　　象曰风行天上小畜君子以懿文德
　　天者干也风者巽也风行天上则为号施令之象行于地上则为观民设教之象今也行于天上其犹号令之未政教之未施乎固己畜之于此矣惟天为大而风行其上小之畜大亦如是也故君子象之以懿文德懿之言美也美其文德以号施令观民设敎无适而不宜矣
　　杂卦曰小畜寡也
　　畜之为卦以柔畜刚以巽畜干也夫干天下之至健也而巽之长女以柔畜之干之受制不亦难乎然卦惟一柔而诸爻皆刚以刚遇刚不能相下其势必归于柔以五刚而归一柔柔至寡而刚至众欲无受畜不可得矣是故阳见乗陵则为反目隂能乗顺则为挛如逺而相得则为复道同体而相説则为牵复为载德皆即六四以言其义也然则以一柔而畜五刚非至寡其孰能之
　　初九复自道何其咎象曰复自道其义吉也
　　初九干也以阳居刚而在一卦之下应乎六四之巽故曰复自道干之九三终日干干其象曰反复道也今初九之干方受六四之畜未可以进复自道而已故曰何其咎吉初在一卦之下体乎干刚复自其道又何咎之有哉既免于咎斯为吉矣方畜之时一隂在上牵制羣动初九之君子虽在下位与之为应但能反复其道无所迎将吉孰如之故子曰复自道其义吉也
　　九二牵复吉象曰牵复在中亦不自失也
　　九二兑也以阳居柔而在下卦之中上无其应而连于六四之巽故曰牵复牵连也二四同体故有牵复之象君子在下不得于君而得于大臣虽为所牵而能居中守正反复其道不为屈挠牵而能复者也故曰吉子曰牵复在中亦不自失也以其居中知其能自免矣
　　九三舆説辐夫妻反目象曰夫妻反目不能正室也九三下体为干上体为离以阳居刚而在下卦之上上无其应承于六四之巽故曰舆説辐巽离兑皆出乎坤坤为大舆离为丽巽为入为伏故有舆説辐之象説辐则舆不行矣其所以説辐而不行者则受畜故也夫舆之言众也其象车也象载车而行是必人之豪杰师之尊长也説辐而受制是必有其道矣九二之舆己有毁拆之象而未遇其配志犹上行至于九三而遇六四离坎相合则説其舆辐矣三説其辐则二之牵复不亦宜乎然三同志上行受畜于四岂其所愿哉故曰夫妻反目离为目坎为青巽为多白眼故有夫妻反目之象反目怒而相睨则乖阂之睛也六为畜之宗处九于五而自下畜之则上下相安而有挛如之孚善畜君者也若处九于三而自上畜之则是妇制其夫臣制其君也三以干之刚以离之明而受畜于四又见其陵则其不和而反目宜矣是以圣人体天地法隂阳制为夫妇室家之礼刚上而柔下男行而女随然后可以长久而无乖阂之患故子曰夫妻反目不能正室也谓九三在下而六四在上故也
　　六四有孚血去惕出无咎象曰有孚惕出上合志也六四上体为巽下体亦为巽以隂居柔而在上卦之下应乎初九而介于九三九五之间初与三为干三与五为离故曰有孚血去惕出无咎四之为巽由坎变也坎为有孚为血为惕有孚谓承五也血惕谓乗三也血之言惕惕之言惧也六四在比既以孚为九五矣至畜而成刚故有相惧之象焉谓其既比为五而能巽以畜之志同义合诚信己孚则祸患之来不旋踵而自去忧惧之至不转瞬而自消所以然者坎变为巽故也故曰无咎子曰有孚惕出上合志也居近君之位持宰物之权上下五阳唯己之聴欲无伤惧不亦难乎唯其尽忠竭诚与上合志使谗间之口不能得其隙而议之然后可以免矣
　　九五有孚挛如富以其邻象曰有孚挛如不独富也九五离也以阳居刚而在上卦之中下无其应而乗六四之巽故曰有孚挛如挛犹纳也易以逺而配为交如近而合为挛如言绸缪固结也六四之巽犹有坎象其过九五离坎相合可谓挛如之孚矣故曰富以其隣阳为富隂为贫以犹用也邻犹臣也书曰钦四邻又曰臣哉邻哉邻哉臣哉以其宻迩于五故以邻言之矣六四者畜之宗也本乎隂虚故能受众阳之归然岂将据而有之哉葢以九五在上有智勇过人之资苟与天下争能而角技则天下之智勇未必皆比其下将不必服而臣之矣是故用其柔巽以畜纳之使下之智勇不以犯其上上之智勇不以胜其下上安于为君而下安于为臣故六四之畜凡以为九五之用也书曰如有一个臣其心休休焉其如有容人之有技若已有之人之彦圣其心好之不啻如自其口出是能容之以保我子孙黎民其六四之谓欤然九五方受畜于四而乃能用之何哉以其富也贵为天子富有天下而乐与贤者共之是以能用之也子曰有孚挛如不独富也富也者人主之所独也乐与贤者共之则贤者乐为之用安富尊荣有隆无替岂与愚夫愚妇独富而无邻者同日语哉
　　上九既雨既处尚德载妇贞厉月几望君子征凶象曰既雨既处德积载也君子征凶有所疑也
　　上九兑也以阳居柔而在一卦之上下无其应而连于四之隂乗乎五之阳故曰既雨既处夫巽离坤兑者隂之所也干坎艮震者阳之方也隂离其类也而之乎阳隂阳和而后雨今小畜之隂由巽而之兑是以畜为宻云而已然小畜以柔畜刚下之三阳臣也以臣畜君上之九五是也上九一爻乗九五之刚而受六四之畜将何义以处之其臣之元勲旧徳人主所尊尚者欤説以从巽斯受其畜矣故以既雨之义明之四之为巽由坎变也自坎而之巽自巽而之兑其既雨而复其所乎既雨而复则功臣之象也故曰尚德载畜德之盛而天下载之是以九五尚之也夫以人臣而居成功之地有积德之名世主之所忌也不能奉身以退而犹贞固守之危之道也故曰妇贞厉月几望君子征凶离为日坎为月月之望与日为衡分天之中故谓之望望则疑为日矣日中则昃月盈则亏天之道也月之几望其极盛之时乎君子不戒而征则凶矣君子者对妇而言也在家为夫妇在国为君臣圣人之所以为戒深矣故子曰既雨既处德积载也君子征凶有所疑也德盛而名尊位髙而权重有疑阳之势矣




　　序卦曰物畜然后有礼故受之以履
　　履之成卦畜之反也履之三即畜之四也履之兑即畜之巽也夫以一阳而为五阳之主虽非天位而五阳居之在四而能畜者当位而承乎五也今居三不当其位不承九五以为君则不正以为臣则不顺故不足以主一卦之义而取其上下二体名之曰履焉干者阳之至尊兑者隂之至卑莫髙乎天莫下乎泽上安其尊下守其卑君子履之臣民借焉斯之谓履矣夫天下才智勇敢之士莫不有上人之心及其未受畜也跳踉咆哮无所不至及其既畜矣入吾含畜之内然后上下之分定而礼行乎其间矣是故干以健而行兑以説而应虽其下有二阳而安为之借莫有争心斯以履以畜之义也
　　履虎尾不咥人亨彖曰履柔履刚也説而应乎干是以履虎尾不咥人亨刚中正履帝位而不疚光明也下兑上干成卦曰履者初为兑二为离三为巽四为干五为兑巽离兑为三女言干则包三子言三女则包坤三阳在上三隂在下尊卑之分不既明矣乎是以谓之履也故曰履柔履刚也柔履乎刚履之象着矣夫履之为言自上履下也不曰刚履柔而曰柔履刚者犹孟子小役大弱役强之义刚之履柔以势言之也柔履于刚心説而诚服矣谓之有礼不亦宜乎履虎尾不咥人亨何谓也曰干为人兑为虎虎隂物也兑西方之卦有虎之象焉又为口有咥之象焉干在其上有履虎尾之象焉履虎之尾其首必反未有不见咥者也而又言不咥人亨何也为其既已畜之矣驯习于人履之而不咥宜哉传曰虎之与人异类而婿养异者顺也婿犹説也顺犹巽也此巽之所以为畜而兑之所以为履也故曰説而应乎干是以履虎尾不咥人亨彼説而应乎我故履之而不吾咥也履之而不吾咥足以为无咎而已何自亨哉夫子于是明之曰刚中正履帝位而不疚光明也所以释亨之义也干之三阳有相终始之义刚中正谓五也以九居五故也履帝位谓上也履乎天位故也不疚光明谓四也体乎离明故也履虎尾而不咥则刚中正履帝位而光明不疚不亦亨乎
　　象曰上天下泽履君子以辨上下定民志
　　天者干也泽者兑也莫髙乎天莫下乎泽君子体之以辨上下而民志定矣
　　杂卦曰履不处也
　　履之为卦上休履下也其在六位上爻履下爻也以刚履刚得所履则吉以柔履刚以刚履柔失其所履则有虎尾之厉焉履虎尾宜见咥者也履之而不见咥者履而不处九四是也若履而处之咥人宜矣阳为行隂为处五阳之爻皆吉无咎而六三独凶者谓其履而处之也
　　初九素履往无咎象曰素履之往独行愿也
　　初九兑也以阳居刚而在一卦之下上无其应下无所履而承于九二之离故曰素履兑西方之卦而色白有素履之象焉履以所履之爻为义既无所履则取其所往以阳居刚履得其正而谓之素履焉贤人君子身处卑贱见履于人遗逸而不怨厄穷而不闵履其素而己履者礼也燔匏叶可以行礼啜菽饮水可以事亲君子所履于是素矣素履而行何咎之有子曰素履之往独行愿也君子得其时得其位推其所履以兼善天下岂非素愿也哉不得其位不得其时独行诸身而已岂往而求之哉
　　九二履道坦坦幽人贞吉象曰幽人贞吉中不乱也九二离也以阳居刚而在下卦之中上有九五而非其应乗初九之刚而履于六三之柔故曰履道坦坦幽人贞吉离也者明也日中而行得其所履坦坦之道也既以体乎离明而履坦坦之道宜若可以行矣而乃曰幽人贞吉何也为其以九居二逺不应五而近臣六三三之眇跛不足与有为也往而从之陷于乱人矣惟幽潜之君子为能贞固守之斯为吉也或曰离为明坎为幽二体离而谓之幽人则离坎之象可以互用乎哉曰以幽而明其明乃所以为幽也以明而守幽其幽祗所以为明欤以九居二故有幽人之象也或曰初无所履而犹往无咎二得其所履而不保其往何也曰初处最下逺无所应近无所承其往也独行其素而已必无咎也若夫九二履于六三隂阳相求物之情也二之往也非三而谁从故必贞而后吉也子曰幽人贞吉中不自乱也卦惟一隂而九二承之乌知其贞吉而不为贞凶也哉其以刚中知其不自乱矣是其所以为贞吉者也若利害得丧乱于其中尚能守其中贞也哉
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　六三上体为巽下体为巽以隂居刚而在下卦之上视二为离视四亦为离视初为兑视五亦为兑故曰眇能视跛能履离为目巽为多白眼眇而能视也巽为股兑为毁折跛而能履也为其隂柔不中不正故以眇跛言之也故曰履虎尾咥人凶兑为虎三履其中以柔履刚失其所履履虎尾也兑为口巽为入入于虎口咥人之象也虎之踞也其尾旋焉是以既为尾而又为口也巽为伏为进退为不果隂柔之性贪利忘反见难而不能去履而处之之象也夫眇而不能视跛而不能履则安分而止矣岂有虎尾之忧哉为其眇而自以为能视跛而自以为能履故冐险而行履虎尾而不知危也履乎虎尾明不足以见强不足以行履之而不去安有不见咥者或曰武人为于大君以六居三不当其位小人而乗君子之器武人为于大君之象也以独隂居下卦之上在五阳之中视天下莫已若遂有为大君之志不知其所履者天下之至危也武而无谋履非其据足以杀其身而已矣夫六三者小畜之六四也自畜而履保其常心则彖所谓説而应乎干者也説而应乎干则上下辨而民志定矣而三以重巽之体居离兑之中不能自克以及于难故九五于三旋其吉而上九于三考不祥吉凶无常唯所召耳子曰眇能视不足以有明也跛能履不足以与行也咥人之凶位不当也武人为于大君志刚也三在二四之中而有应在上此其所以有为君之质虽柔而求至刚矣是以谓之武人也若以六居五履信而思顺当位而尚贤以一隂为众阳之归岂有武人之象哉
　　九四履虎尾愬愬终吉象曰愬愬终吉志行也
　　九四上体为干下体为离以阳居柔而在上卦之下履六三之柔而履于五之刚故曰履虎尾愬愬终吉三兑也终兑为虎四履其上以刚履柔失其所履履虎尾也愬与遡同遡犹行也遡遡行而不止也三之阳而上行故有遡遡之象干为刚离为明明足以见刚足以行是以知危而不履也在兑之上已进乎干履而不处説乎虎口矣説乎虎口未可以言吉吉在其终也子曰愬愬终吉志行也志在于行説乎虎口至于上九而后元吉以终之此彖所谓不咥人亨者欤
　　九五夬履贞厉象曰夬履贞厉位正当也
　　九五兑也以阳居刚而在上卦之中承柔皆刚得其所厉矣故曰夬履贞厉夬之言决也在易之夬刚决柔干决兑也九五在上而六三武人欲为大君当是之时可以决而去之矣夬之九五所以不利即戒者以至刚而决至柔以至盛而决至衰物极则反人穷则诈有危道焉故曰中行无咎中未光也谓其健而不説决而不和也至履之九五本刚健之资而体乎柔説之道故曰刚中正履帝位而不疚光明也谓其健而説决而和也是故履皆以干决兑而履之五有兑象焉以干决兑犹惧其危以兑决兑蔑不济矣然则系之贞厉何也凡易言贞与征为相反之辞征犹行也贞犹固也以征为凶者以贞为吉以贞为厉者以征为亨也养虎为患前志所戒五之贞厉不亦宜乎子曰夬履贞厉位正当也以五之正当决三之不当可以决之而无疑矣然犹贞固守之长奸纵恶危之道也
　　上九视履考祥其旋元吉象曰元吉在上大有庆也上九干也以阳居柔而在一卦之上履乎九五而不为人之所履故曰视履考祥其旋元吉上履之终也以柔济刚履道之成也履乎九五履天位也以刚履刚得其所履可以安行矣然犹视而后履谨之至也书曰若跣弗视地厥足用伤视履之谓也视言柔履言刚也九四上九皆得之矣九四视而后履者虽未免虎尾之危其觉而去速矣六三之视履所谓眇者不足以与明跛者不足以与行也至于九四体离之明体干之健以离而视则无不察矣以干而履则无不亨矣然而非其所履未可以言吉也至于上九卦之终也兢兢业业谨终如始上九之谓也视履之祥至于此而后见也考之为言成而可校也祥之为言善而得福也旋之为言反而有归也福善祸淫天之道也然为善者有时而逢殃为恶者有时而获福是以世之人疑焉葢不考之于其旋故也考其旋则善恶之报无不騐矣君子之为善也非以侥幸于目前之福也择而履之一举足不敢易也凛然如履虎尾而将咥人是以见利而思害临福而忧祸思则利有所不就忧则福有时而辞之较之目前有不及宜行者矣及其旋而考之元吉之所归也此文王孔子之所以行乎忧患而不改其操也欤故曰履德之基也视而后履所以为德之基也又曰履和而至以兑济干以柔济刚所以为和而至也又曰履以和行始乎愬愬中吉终乎视履所以和其行至于上九其裕后矣积善之家必有余庆不在其身必在其子孙也谓之元吉不亦宜乎子曰元吉在上大有庆也上九体干干为大应在六三隂阳相得谓之大有庆夫以五之中正宜元吉矣今元吉犹在上者谓其大而且有庆也不计目前之福而考之于其旋子孙之庆宁有穷乎此之谓大有庆也非文王之孙子其谁足以当之哉
　　履卦序説
　　子曰易有太极是生两仪两仪生四象四象生八卦八卦定吉凶吉凶生大业有物混成是谓太极天尊地卑是谓两仪坎离震兑是谓四象乾坤艮巽是谓八卦然子言易有太极以至吉凶大业于是乎生前此数者既已兴于爻象之中矣愚读易至履卦始得四象八卦之説知圣人之所以示我者独详言之今夫揔六画而成卦谓之履者太极之象也系之曰兑下干上者两仪之象也初至三为兑二至四为离三至五为巽四至上为干此则两仪生四象也初为兑五亦为兑二为离四亦为离四为干上亦为干惟六三一卦上体为巽下体亦为巽此则四象生八卦也八卦成而吉凶可定吉凶定而后大业于是乎生矣是故四象者卦之所以立也八卦者爻之所以分也不知四象无以尽一卦之性不知八卦无以辨六爻之情八卦之在四象犹八极之在四方也言四象则八卦在其中矣故曰易有四象所以示也系辞焉所以告也定之以吉凶所以断也夫四象者于数为七八九六于时为春夏秋冬于象为金木水火于德为仁义礼智然而是数者易之所以非其所有也易之所藏非其所示也若夫有而示之则于前之所陈非邪凡易之中有是四象所以示人者也虽以示之未之能察也圣人又系之辞焉如履虎尾素履之类所以告之也虽以告人未之能决也圣人又定之以吉凶如不咥人亨往无咎之类所以断之也圣人之为后世君子可谓忧之深而爱之笃矣子曰文王既没文不在兹乎天之将丧斯文也后死者不得与于斯文也虽然苟非其人道不虚行顔氏之子不幸早世仲尼之所为恸哭也葢家语所载者商瞿子木受易于夫子虽其学于今无传然汉之言易者皆本其所自出也愚尝疑之子木之贤与其答问于孔子之书夫岂人不足列于髙弟而乃以微言奥防传之欤世人有子夏易説者其缪妄可读而知矣旧传韩婴丁寛所着已不可考恐今本又非昔书近人晁説之以道自着其説名曰商瞿易传子夏之书亦其类欤按春秋左氏卜筮之家颇用四象至汉以来言易者谓之五体而郑虞翻王肃之流穿凿傅防千岐万辙使学者无所依据然后王弼一举而废之夫易象也废虞郑之言可矣而可以废圣人之言乎且其言曰蹄者所以取得而忘蹄筌者所以取鱼得鱼而忘筌然则舍筌蹄而求鱼弼亦知其不可矣自仲尼没千有余年斯文幸而未丧然圣人之意湮没不明其去亡葢无几近世易家颇悟王弼之失恨其烛理不明顾乃采拾魏晋诸儒之谈王弼已弃之糟粕更取而陈之其为后学诋诃无足怪者然孟子有言理义者人心之所同然者也今之学者虽狥王弼之陋至于互体时有所合未尝不致疑焉然其心以为圣人之所未尝言而互体之説无一定之据不若王氏之简且便也呜呼此岂学者之罪哉今故取仲尼四象八卦之文略陈梗槩览者得以考焉或问曰四象八卦如子之言则圣人曷不明以告人乎应之曰昔者伏羲氏始画八卦也未尝有六画也而文王重之夫六画者非文王之所造也自伏羲而有之矣文王之为六十四也未尝有兑下干上也而夫子陈之夫兑下干上者非夫子之所造也自文王而有之矣文王之言曰履虎尾不咥人亨者由履之成卦而言之也夫子之言曰説而应乎干上天下泽履者由兑下干上而言之也今之所谓四象八卦者夫子既言之矣小子述焉如使圣人一一而告之则伏羲以来有不胜言者矣或者又曰圣人之经不可使易知其言曲而中其事肆而举一隅不以三隅反则不复也今子圣人之奥而举其四隅毋乃非圣人之意欤应之曰然吾罪也夫吾罪也夫虽然吾有不得已也自仲尼没千有余年未有能以一隅反者幸而得之又将而藏之吾惧失圣人之意也敢求明哲以正斯言绍兴甲戌秋九月崇仁学易堂书








　　周易经传集解卷五
　　钦定四库全书
　　周易经传集解泰否卷六
　　宋　林栗　撰




　　序卦曰履而泰然后安故受之以泰泰者通也
　　泰之成卦履之变也自履而泰干反居下兑变为坤上下相易而成卦也干反居下所以交为兑也兑变为坤所以顺于干也夫履也者自上履下干履兑履虎尾也説而应乎干是故履之而不吾咥也彼既心説而诚服矣然其情未交而志未通是以有虎之象焉虽不吾咥亦已危矣何者干履于二而未有以交之也及乎降尊而就卑然后上下之情交通而无间斯可以相安而无不测之虞矣是故兑之象一也在履为虎在泰为妹由其情异而志殊也岂不拟诸形容而象其物宜也哉
　　泰小往大来吉亨彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　下干上坤成卦曰泰者初为干二为兑三为震四为坤干为父坤为母震一索而得男兑三索而得女天尊地卑乾坤定矣卑髙以陈贵贱位矣今干反在下则是天地易位而上下失序矣圣人之作易也何以知其天地之变而不为易位失序者乎以有震兑存乎其间也震也者乾坤之始交兑也者乾坤之终合也始也者万物之所以生也终也者万物之所以成也震上兑下者归妹之象也归妹天地之大义也天地不交而万物不兴归妹人之终始也是故天地之始交也出乎震而为雷其终也入乎兑钟而为泽皆氤氲之气也谓之交泰不亦宜乎泰者通也人之血气流畅心安体舒则谓之泰亦取通之义也泰小往大来吉亨何谓也曰三隂出而在外三阳入而居内阳日以长隂日以消阳为大隂为小故也以天地言之则天为大而地为小以上下言之则上为大而下为小以隂阳言之则阳为大而隂为小以健顺言之则健为大而顺为小以君子小人言之则君子为大而小人为小小往大来而系以吉亨者则是天地交而万物通也上下交而其志同也天穹隆而上覆地旁薄而下承四时何由而行万物何由而生天气下降地气上腾氤氲交通然后四时行而万物生矣君尊而在上臣卑而在下百工何由而熙庶事何由而康上之情达于下下之情通于上欢忻相与然后百工熙而庶事康矣内阳而外隂春夏之所以生也内健而外顺君子之所以成德也内君子而外小人君子道长小人道消天下之所以治也系之吉亨不亦宜乎
　　象曰天地交泰后以财成天地之道辅相天地之宜以左右民
　　天者干也地者坤也天地交而万物通所以为泰也后者上也民者下也上下交而其志同所以为泰也天地之道生成是也春省耕而补不足秋省敛而助不给所以财成其道而左右民也天地之宜四时九土是也析因夷隩敬授其时髙下肥硗教之树艺所以辅相其宜而左右民也天者君象也地者臣民之象也君者所以治人也臣者所以辅相其君者也民者所以翼戴其上者也而古之王者忧民之饥而佐之耕忧民之寒而劝之桑忧民之暴露而教之乗屋忧民之劳苦而教之舟车至于鳏寡独老弱贫穷皆使养生送死而无憾是以君而左右其民也得夫天地交泰之义矣孟子曰匡之直之辅之翼之使自得之又从而振德之此之谓也益稷篇曰予欲左右有民武王曰天佑下民作之君作之师天犹佑之而况君乎财与裁同古字通用
　　杂卦曰否泰反其类也
　　三阳在下三隂在上此其所以为泰也然其在爻阳反上升隂反下接何也圣人以为阳升隂降自然之理若阳降而不能升隂升而不能降则是尊卑易位之象而非上下交感之义也天地之位不敢易也所交者其气也君臣之位不可易也所交者其情也故虽干下坤上而六五为君九二为臣不可易也干震之中有兑象焉坤巽之中有艮象焉兑也者坤巽之类也而居干震之中艮也者干震之类也而在坤巽之内是谓反其类者也以九居二以六居五二气感应有相与之意焉谓之阳则其象兑也谓之隂则其数九也谓之柔则其象艮也谓之刚则其数六也是谓反其类也者一刚一柔交错成卦三阳以兑而上升三隂以艮而下接然后泰之交爻粲然而可见矣
　　初九拔茅茹以其彚征吉象曰拔茅征吉志在外也初九干也以阳居刚而在下卦之下应乎六四之坤而连九三之震故曰防茅茹以其彚征吉震为萑苇故有茅象五体艮艮为首有防之之象茅之为物防白而丛生者也可以缩酒而祭天地可以包土锡命诸侯生于山林薮泽之中而用于宗庙朝廷之上贤人君子之譬也拔茅者短而取长人君举贤之譬也茹茅之秀者以其可茹故谓之茹彚犹类也以其丛生故谓之彚拔其茹则其根牵引成丛而起君子见用则引其类而升之譬也六五为艮下连于三九三为震下连于初五之可拔及三而已而茹之所连遂及于初葢三阳同志而升初九与九三同体乎干故曰成泰以上下交为义六四者初九之配也六五者九二之配也言初九而不及四六言六五而不及九二乃以九三言其义何也曰泰之言通也六爻以相通为义者也六五者泰之君也使五之拔止于九二而九三初六各从其配何以为泰乎六四者五之近臣也使初之从止于六四而六五上六各分其应是君臣俱有党也何以为泰乎故曰天地交而万物通也上下交而其志同也三阳同志而上升三隂同志而下接六爻同志而相与所以为泰之时也故于初阳进之始取诸拔茅连茹之象焉以明三阳同志而升故也三之言众也举一贤则众贤萃于朝斯之谓泰矣故曰吉子曰拔茅征吉志在外也言三阳在内而其志在外也三阳在内而其志在外故以其类而征吉也
　　九二包荒用冯河不遐遗朋亡得尚于中行象曰包荒得尚于中行以光大也
　　九二兑也以阳居柔而在下卦之中应乎六五之艮故曰包荒用冯河不遐遗朋亡得尚于中行初为干干为郊二为兑兑为泽三为震震为萑苇郊野之外水泽所钟而萑苇茅茨生焉荒之象也干为人兑为泽震为足水泽之上人徙涉焉冯河之象也干为郊野遐之象也坤为众朋之象也荒者茅塞而不治人之所弃也冯河者进取而不顾人之所疾也遐者疎逺而易遗朋者亲近而难忘者也惟六五之君以柔居尊不畜三阳而返其坤巽之类故者吾能包之冯河吾能用之疎逺之贤无遗于野而朋比之众自散于朝则可谓皇极之君矣尚犹配也中行谓二也有皇极之君必有中行之臣説而应之故六五得配于九二以成交泰之治也何者以六居五以九居二履中正之位无刚柔之偏故也孔子曰不得中行而与之必也狂狷乎征者进取狷者有所不为也又曰道之不行也我知之矣贤者过之不肖者不及也荒与冯河孔子之所谓狂狷过不及者欤何者以阳居刚而不得乎中故也刳胎杀天则麒麟不至覆巢毁卵则鳯凰不翔西伯养老而太公归之燕昭礼士而乐毅从之包荒得尚于中行不亦宜乎子曰包得尚于中行以光大也其六五之谓矣二五相与刚柔迭居是以互言其义也
　　九三无平不陂无往不复艰贞无咎勿恤其孚于食有福象曰无往不复天地际也
　　九三下体为干上体为震以阳居刚而在下卦之上应乎上六而承乎六四二爻皆坤而四又巽也故曰无平不陂无往不复阳为平隂为陂阳为往隂为复三阳之进至是极矣当泰之初阳自下升故不嫌于居刚至于九二居柔得中上应六五以成交泰之道古之明君良臣同德相须无为而治者由此也至于九三道已隆矣时已极矣持盈守成兹为难矣而三又以阳居刚行过乎中体乎刚健而资之以太躁及其势力进而迫之以干迫坤以震迫巽以九三迫四以至刚迫至柔物极则反理势然也髙岸为谷深谷为陵无平不陂之义也寒往则暑来暑往则寒来无往不复之义也以坤易干以巽易震平者陂矣往者复矣而否之象见矣是以圣人忧之而为之戒焉若曰勿极其平庶几不陂勿穷其往庶几不复世之君子当极盛之时视其力足以诛锄小人视其威足以鞭笞四夷必极其平穷其往而后已此小人之所以复用而四夷之所以复强也子曰人而不仁疾之已甚乱也故曰艰贞无咎勿恤其孚于食有福书曰无疆惟休亦大惟艰又曰无疆惟休亦无疆惟恤恤之言忧也勿者甚之之辞也犹言太极矣能勿忧乎以干迫坤以震迫巽可谓无往矣以坤遇干以巽遇震可谓其孚矣弗图其难则患生于所易弗虞其变则忧在于所孚方泰之时惟见其易岂知其难惟信其孚岂虑其变是以平陂往复常在循环反掌之间耳古之君子为能见其易而思其难见其孚而不忘其恤以艰为贞则可以免于咎以恤为孚则可以安乐饮食而保其福禄也故曰知难无难知忧不忧岂不信哉子曰无往不复天地际也为其乾坤相际之处隂阳往复之爻故系之以如此之辞也
　　六四翩翩不富以其邻不戒以孚象曰翩翩不富皆失实也不戒以孚中心愿也
　　六四上体为坤下体为巽以隂居柔而在上卦之下乗乎九三而应在初九二爻皆干而三又震也故曰翩翩不富以其邻翩翩羣飞而上之象三阳在下以其彚而升故有拔茅之象三隂在上以其羣而下故有翩翩之象焉邻谓四也自六五而言之四上皆邻也阳为富贵隂为虚贫小畜之九五能用其邻者为其富也今以六居五则不富矣所以能用其羣者岂非其中心之所愿故欤故曰不戒以孚坤之从干巽之从震艮之从兑其自志愿不待告戒而自孚矣子曰翩翩不富皆失实也不戒以孚中心愿也或曰九三六四其为孚一也三言勿恤其孚四言不戒以孚其不同何也曰三者阳进之终不忧则变矣四隂之始降又何戒之有哉或曰干下坤上所以为泰之始子之论阳升隂降则是不交也而何以为泰乎故旧説皆云阳乐上复隂乐下复九三过中有平陂往复之义至于四六则又过矣故三隂同志而下复其所是泰极则否之义也曰未之思耳九二包荒得尚于中行六五归妹以祉元吉学者莫能改也初九拔茅茹以其彚征吉学者亦莫能改也奚独疑于四哉若初九以其彚征六四复其所而不应何由吉而亨乎自三以往泰即为否如六五者又过于四何以元吉乎隂阳相求物之情也何以言阳乐上复隂乐下复乎故曰天地之位不可易也所交者其气也君臣之位不可易也所交者其情也六四上承六五下接九三而应于初九体乎柔巽以逮三阳其近臣之象乎或曰九三刚中与五为配大臣之象也又以六四当之何以别其人乎曰刚中者所以辅弼其君也柔巽者所以汲引乎贤者之大臣也岂一而足哉记曰大臣不可不敬也迩臣不可不慎也学者又何疑焉
　　六五帝乙归妹以祉元吉象曰以祉元吉中以行愿也六五艮也以隂居刚而在上卦之中应乎九二之兑故曰帝乙归妹五居天位有帝乙之象兑为少女有归妹之象説者皆以归妹为嫁女之义伊川程氏曰帝乙商之贤王始制王姬下嫁之礼法者也愚窃谓不然帝乙居尊而嫁其女于二二之象为君乎抑为臣乎以为臣则女之所归有夫道矣以为君则帝乙在上而二又为君于人无据矣妹者兑也而帝乙之所自出在室曰女在涂曰妇则五当为兑不在二矣以意逆之帝乙行亲迎之礼者也六五为帝九二为妹贤人君子检饬其身修之于家行之于乡凛乎如季女之不可犯也而六五之君能降尊而为之礼然后九二之臣説而应之艮兑相与交感之象也帝乙归妹不其然欤故曰以祉元吉五以祉而锡二二以祉而归之上上下相与可谓元吉矣子曰以祉元吉中以行愿也二五得中而行其所愿元吉也宜哉
　　上六城复于隍勿用师自邑告命贞吝象曰城复于隍其命乱也
　　上六坤也以隂居柔而在一卦之上应乎九三之震故曰城复于隍坤为土震为动有版筑之象焉髙城而濬隍増其土而穴其上穴之不已城复于隍矣此乃泰极则否之义也坤本在下而位于上犹之以土为城也至于上六极其髙矣而九三之震追而迫之其复于隍不亦宜乎国之兴也其累之非一日穷其力而坏之者多矣可不戒哉泰之为卦以干下坤上而成其在六爻以阳升隂降为义初四升降之始故有拔茅翩翩之辞二五升降之中故有归妹得尚之义三上升降之极故有往复城隍之象焉故曰勿用师自邑告命贞吝坤为众为邑故有用师自邑之象焉行师出令国之所以废兴存亡者也不出于国而出于邑为贞吝之道也子曰城复于隍其命乱也夫为城者岂故穴而頽之哉以其命出于众无所适从千人筑之万人穴之城之不頽未之有也或曰城复于隍乱亡之象矣不曰凶而曰吝何哉曰泰之六爻皆有相应之义至于上六穷上及下乃入于否乱则成矣而未至于亡也然则城复于隍其纪纲败坏之象乎用众而众不从告命而命不行以是为羞吝而已吝犹不改凶可逃乎




　　序卦曰泰者通也物不可终通故受之以否
　　否之成卦泰之反也干下坤上所以为泰也坤下干上所以为否也泰者通也否者塞也泰者辟也否者阖也一通一塞一阖一辟如寒暑之相推如昏明之相代物理之常虽天地圣人有不能逃也所贵乎圣人者为能消息盈虚知进退存亡而不失其正乗其机防有以变而通之如使天地无时而不交万物无时而不通则是有旦而无夜有春夏而无秋冬也故曰物不可以终通受之以否其与时偕极之义乎
　　否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　下坤上干成卦曰否者初为坤二为艮三为巽四为干干为天巽为风艮为山坤为地上天下泽其卦为履上天下地不曰卑髙以陈乎圣人取诸贵贱之位而遂以为上下不交者以有巽艮存乎其间也巽为风艮为山艮为少男巽为长女山之与风少男之与长女异乎交感之义也坤下艮上为剥巽下干上为姤姤者柔遇刚也剥者柔变刚也皆隂长阳消之象也谓之否塞不亦宜乎是故姤者否之始剥者否之终也否之匪人不利君子贞大往小来何也曰天地泰矣变而否之者非小人为谁不谓之小人而谓之匪人者甚之之辞也今夫内阳而外隂者人之受形而生也内柔而外刚者人之所以气反而死也是故刚健以立身柔巽以接物斯之谓人道矣反此者非人也在易初二为地三四为人五上为天泰之三四内阳而外隂天地之所以交而人道之所以立也今否之三四内柔而外刚反天地之和变人理之正谓之匪人不亦宜乎自昔天下之乱未尝不起于民穷而主不恤下怨而上不知其所以下怨而上不知者必有邪佞匪人壅蔽于其间也飞廉恶来赵髙石显其人也自今而视之其小人乎其匪人乎六三之谓匪人九四之谓君子匪人得志其不利于君子必矣然而君子者岂以其不利而易其节欤贞固守之斯谓之君子也矣三阳在上不交于隂君子之贞亦如是尔临川王氏曰否之匪人者天也非人之所能为也呜呼不几于一言而丧乎大往小来者泰之反也天气不下降则云雨不施地气不上腾则大明不升万物之所以不通也下之情不上达则君疑其臣而恶其民上之情不下通则民怨其君而疾其长天下之所以无也内隂而外阳秋冬之所以敛藏也内柔而外刚小人之所以败德也内小人而外君子小人道长君子道消天下之所以乱也或问消长曰长如草木之长消如霰雪之消尧舜之时比屋可封文武之兴民皆好善非尽灭小人而更生君子也君子道长小人变而为之也桀纣之时比屋可诛幽厉之兴民皆好暴非尽灭君子而更生小人也小人道长君子化而为之也董仲舒曰积善在身犹长日加益而人不知也积恶在身犹火消膏而莫之觉也此消长之义也自复至泰自姤至否隂阳消长应其爻乎
　　象曰天地不交否君子以险德避难不可荣以禄天地不交其卦为否君子观此象以险德避难虽欲髙爵厚禄系而维之有不可得矣世之君子当无道之朝进不得行其志徒触险难之机然而莫之避者非无周身之智也膏粱刍豢必求口体之充金玉锦绣必饱妻子之欲利害迫于中而荣辱其外故贪禄而忘反以及于祸也险德避难不亦可乎孔子曰邦无道谷耻也又曰邦无道富且贵焉耻也既以为耻矣又可得而荣之哉
　　杂卦曰否泰反其类也
　　否之反其类与泰一也坤巽之中有艮象焉干震之中有兑象焉兑也者坤巽之类也而居干震之中艮也者干震之类也而在坤巽之内是谓反其类者也以九居二以六居五谓之阳则其象兑也谓之隂则其数九也谓之柔则其象艮也谓之刚则其数六也是谓反其类者也然泰以天地交为义所谓反者阳升而隂降也否以不交为义所谓反者艮下而兑上也艮下兑上虽有交感之义而九五六二则无相与之意焉是故否之六爻上下不交三隂合而与否者也三阳合而倾否者也六以二反其类故有包承之象九五反其类故有其亡之戒也或曰子以艮巽不合明乾坤之不交而以艮兑言交感之义毋乃自为不情欤曰重卦之坤艮巽干着矣所谓两仪生四象也反而取之益之以干兑震坤然后八卦具而六爻之情状毕见矣所谓四象生八卦也卦之相推取诸四象而六爻之相错得不以八卦定其吉凶乎此序卦杂卦之所以异也
　　初六拔茅茹以其彚贞吉亨象曰拔茅贞吉志在君也初六坤也以隂居刚而在下卦之下应乎九四四干震也在否之时乾坤不交故曰拔茅茹以其彚贞小人用事固已迸逐君子而外之矣然隂柔之资识虑寡暗外无以服众心内无以决庶务其势必将挽回君子以为已之用君子者苟贪利而从之是亦小人而已矣故因九四之不交于初而着其义焉初六六三以隂居刚其声音顔色然虽欲挽回君子宜其望而去之矣必也六二之柔顺包而成之庶几君子之肯从也四体震震为萑苇二体艮艮为子故有拔茅之象焉二四同体二之所拔者四也拔茅者自上而揠之则其根牵引成丛而起固其宜也自下而挽之未有能拔之者也以其彚贞不亦宜乎故曰吉亨于初言征则其类无不征矣于四言贞则其类无不贞矣尺蠖之屈以求信也龙蛇之蛰以存身也欲存其身而不能蛰无自而能存矣欲求其信而不能屈无自而能信矣以其彚贞而系之吉亨不亦宜乎子曰拔茅贞吉志在君也所谓君者九五之谓乎九四之类志皆从五而六二之徒欲挽而取之不可得矣
　　六二包承小人吉大人否亨象曰大人否亨不乱羣也六二艮也以隂居柔而在下卦之中应乎九五之兑故曰包承隂为虚阳为实隂为卑阳为尊以虚而包实以卑而承尊故二之与五有包承之象矣艮为山兑为泽泽在山上又有包承之象焉当否之时下卦二隂皆小人也而六二以隂居柔体艮而得中独能反其朋类以包承九五故曰小人吉大人否亨以隂柔之资而欲为刚健之事必不可矣惟能用其柔顺以包容而承事焉小人之行于斯吉矣然九五之大人为以其善事已而下与之交则小人之党日盛而君子之道无由亨也必因时而否焉斯可以全君子之羣而不乱于小人之党否之而亨不亦宜乎或曰所以为否者上下不交也以否济否何由亨乎曰三阳在外而三隂在内君子为客而小人为主若又与之交则是与之为否也隂日以长阳日以消由否而为剥无所不至矣三阳同志与时俱否须事之防从而倾之斯为亨矣故子曰大人否亨不乱羣也
　　六三包羞象曰包羞位不当也
　　六三上体为巽下体为坤以隂居刚而在下卦之上近于九四而应在上六二爻皆干而四又震也包羞坤为囊巽为伏故有包羞之象三以隂柔不中而窃处非据欲以包三阳以坤包干以巽包震而三阳同志皆莫之与且将协力而倾之三之所包得羞而已故子曰包羞位不当也否之时六三不当其位而遏三阳之冲为否之至也彖之所谓匪人者斯之谓与
　　九四有命无咎畴离祉象曰有命无咎志行也
　　九四上体为干下体为震以阳居柔而在上卦之巽近为六三而应在初六二爻皆坤而三又巽也故曰有命无咎方否之时三隂进而消阳四当其冲以干遇坤以震遇巽而六二之艮又将挽而拔之宜若有咎矣然四体乎干震其志上行当三隂之进屹然独立谓夫穷达死生我则有命是以求福而不回见危而不惧独以其身当横流之冲以俟休否不期三阳同志否终则倾斯为无咎矣故曰畴离祉畴类也离丽也缾罄则罍耻唇亡则齿寒四之知命岂徒无咎而已三阳之畴皆得丽其祉福焉子曰有命无咎志行也君子志在行道岂以小人之奉承而易其守哉或曰泰至上六而复变否至九四而已革何哉曰泰以上下交为义隂阳志同故初与四二与五交而成泰至其极则三与上交而义以变矣否以不交为义隂阳异志故三隂合而为否三阳合而倾否否至上九而后倾而四之志则同矣
　　九五休否大人吉其亡其亡系于苞桑象曰大人之吉位正当也
　　九五兑也以阳居刚而在上卦之中应乎六二之艮故曰休否休息也兑为説艮为止故有休否之象当否之时上下不交而有九五之大人出而救之本刚健之资而体乎和説之道上比羣阳而下应于二然后民有息肩之所故大人吉大人者以天下为心者也视天下之溺犹已溺之视天下之饥犹己饥之也出而休否斯为吉矣故又曰其亡其亡系于苞桑桑之木深根而难拔者也苞丛生也九四为震震为木三阳同志故有苞桑之象焉六二在否之世小人之能包承者也五不之应则无以休天下之否然受其包承则小人将遂得志矣惟九五之大人能与三阳同志兢兢朝夕畏小人之为祸虽居九五之尊而常有其亡之戒然后能系于苞桑以自固焉震东方也在草为茅在木为桑三阳同志在茅为彚在桑为苞言其枝则取诸茅言其系则取诸桑也知此者可以言象矣子曰大人之吉位正当也以其位之正当是以谓之大人以其位之不当是以谓之匪人也又曰危者安其位者也亡者保其存者也乱者有其治者也是故君子安而不忘危治而不忘乱是故身安而国家可保也唐明皇亲平内难宪宗刬削方镇可谓休否之大人矣开元之治坏于李林甫杨国忠元和之功败于皇甫鏄李逢吉葢不念其亡而昧苞桑之义也可不戒哉
  </div>
  <div class="pagination">
   <a href="周易经传集解_page3.html">
    上一页
   </a>
   <a href="周易经传集解.html">
    1
   </a>
   <a href="周易经传集解_page2.html">
    2
   </a>
   <a href="周易经传集解_page3.html">
    3
   </a>
   <span class="current-page">
    4
   </span>
   <a href="周易经传集解_page5.html">
    5
   </a>
   <a href="周易经传集解_page6.html">
    6
   </a>
   <a href="周易经传集解_page7.html">
    7
   </a>
   <a href="周易经传集解_page8.html">
    8
   </a>
   <a href="周易经传集解_page9.html">
    9
   </a>
   <span>
    ...
   </span>
   <a href="周易经传集解_page5.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
