<!DOCTYPE html>
<html>
<head>
    <meta charset="UTF-8">
    <title>周易集注 - 第 15 页/共 39 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易集注 - 第 15 页/共 39 页</h1>
    <div class="content">　　象曰师或舆尸大无功也
　　曰大者甚言其不可舆尸也
　　六四师左次无咎
　　师三宿为次右为前左为后今人言左迁是也葢干先坤后干右坤左故明夷六四阴也曰左腹丰卦九三阳也曰右肱左次谓退舍也○六四居阴得正故有出师度不能胜完师以退之象然知难而退兵家之常故其占无咎
　　象曰左次无咎未失常也
　　知难而退师之常也圣人恐人以退为怯故言当退而退亦师之常故曰未失常
　　六五田有禽利执言无咎长子帅师弟子舆尸贞凶田乃地之有水者应爻为地道居于初之上田之象也故干二爻曰在田禽者上下皆阴与小过同禽之象也坎为豕错离为雉皆禽象也禽害禾稼冦盗之象也坎为盗亦有此象执者兴师以执获也坤为众中爻震综艮为手众手俱动执获之象也言者声罪以致讨也坤错干为言言之象也无咎者师出有名也长子九二也中爻震长子之象也长子即丈人自众尊之曰丈人自爻象之曰长子弟子六三也坎为中男震之弟也弟子之象也○六五用师之主柔顺得中不为兵端者也敌加于已不得已而应之故为田有禽之象应敌兴兵利于执言占者固无咎矣然任将又不可不专若专于委任使老成帅师以任事可也苟参之以新进之小人俾为弟子者参谋舆尸于其间使长子之才有所牵制而不得自主则虽曰有禽乃应敌之兵其事固贞然所任不得其人虽贞亦凶矣因六五隂柔故许以无咎而又戒之以此
　　象曰长子帅师以中行也弟子舆尸使不当也【当去声】言所以用长子帅师者以其有刚中之德使之帅师以行使之当矣若弟子则使之不当也以中行推原其二之辞使不当归咎于五之辞
　　上六大君有命开国承家小人勿用
　　坤错干大君之象也干为言有命之象也命者命之以开国承家也坤为地为方国之象也故曰开国变艮为门阙家之象也故曰承家损卦艮变坤故曰无家师卦坤变艮故曰承家周公爻象其精至此开者封也承者受也功之大者开国功之小者承家也小人开承中之小人也阳大阴小阴土重叠小人之象也勿用者不因其功劳而遂任用以政事也变艮为止勿用之象也如光武云台之将得与公卿参议大事者惟邓禹贾复数人而已可谓得此爻之义者矣○上六师终功成正论功行赏之时矣故有大君有命开国承家之象然师旅之兴效劳之人其才不一贩缯屠狗之徒亦能树其竒功不必皆正人君子故开国承家惟计其一时得功之大小不论其往日为人之邪正此正王者封建之公心也至于封建之后董治百官或上而参预庙廊之机谋或下而委任百司之庶政则惟贤是用而前日诸将功臣中之小人惟享其封建之爵土再不得干预乎此矣故又戒之以小人勿用也弟子舆尸戒之于师始小人勿用戒之于师终圣人之情见矣
　　象曰大君有命以正功也小人勿用必乱邦也
　　正功者正功之大小也乱邦者小人挟功倚势暴虐其民必乱其邦王三锡命命于行师之始惟在于怀邦怀邦者怀其邦之民也大君有命命于行师之终惟恐其乱邦乱邦者乱其邦之民也圣人行师惟救其民而已岂得已哉
　　【坤下坎上】
　　比亲辅也其卦坤下坎上以卦象论水在地上最相亲切比之象也以爻论五居尊位众阴比而从之有一人辅万邦四海仰一人之象故为比也序卦众必有所比故受之以比所以次师
　　比吉原筮元永贞无咎不宁方来后夫凶
　　原者再也与礼记末有原之原同蒙之刚中在下卦故曰初筮比之刚中在上卦故曰原筮下卦名初筮上卦名原筮非真以蓍草筮之也孔子于二卦彖辞皆曰以刚中言蒙刚中在下故能人之蒙比刚中在上故有三德而人来亲辅也非旧注所谓再筮以自审也元者元善也即仁也永恒也贞正也言元善长永贞固也无咎者有此元永贞之三德也不宁者不遑也四方归附方新来者不遑也犹言四方归附之不暇也坤为方故曰方后夫凶者如万国朝禹而防风后至天下归汉而田横不来也下画为前上画为后凡卦画阳在前者为夫如睽卦遇元夫是也此夫指九五也阳刚当五乃位天德元之象也四阴在下相率而来不宁方来之象也一阴髙亢于上负固不服后夫之象也○言筮得此卦为人所亲辅占者固吉矣然何以吉哉葢因上卦阳刚得中有元永贞三者之徳则在我已无咎而四方之归附于我者且不遑后来者自蹈迷复之凶矣此所以吉也
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　释卦名义又以卦体释卦辞比吉也乃渐卦女归吉也之例皆止添一也字比辅者言阳居尊位羣下顺从以亲辅之也葢辅者比之义顺从者又辅之义顺者情不容已从者分不可逃以者因也因有此刚中之德也刚中则私欲无所留所以为元善者此也刚中则健而不息所以为永者此也刚中则正固而不偏所以为贞者此也葢八卦正位坎在五所以有此二德而无咎九五居上羣阴应于下上下相应所以不宁方来道穷者理势穷蹙无所归附也
　　象曰地上有水比先王以建万国亲诸侯
　　物相亲比而无间者莫如水在地上先王观比之象建公侯伯子男之国上而巡狩下而述职朝聘往来以亲诸侯诸侯承流宣化以亲其民则视天下犹一家视万民犹一身而天下比于一矣彖则人来比我象与诸爻则我去比人师之畜众井田法也比之亲侯封建法也秦惟不知此义故二世即亡善乎六代论曰譬如芟刈股肱独任胸腹浮舟江海捐弃楫櫂观者为之寒心而始皇自以为帝王万世之业岂不悖哉
　　初六有孚比之无咎有孚盈缶终来有他吉
　　有孚者诚信也比之者比于人也诚信比人则无咎矣缶瓦器也以土为之而中虚坤土阴虚之象也盈者充满也缶坤土之器坎下流之物初变成屯屯者盈也水流盈缶之象也若以人事论乃自一念而念念皆诚自一事而事事皆诚即盈缶也有孚即孟子所谓信人盈缶则充实之谓美矣来者自外而来也他对我言终对始言○初六乃比之始相比之道以诚信为本故无咎若由今积累自始至终皆其诚信充实于中若缶之盈满孚之至于极矣则不但无咎更有他吉也
　　象曰比之初六有他吉也
　　言比不但无咎而即有他吉见比贵诚实也
　　六二比之自内贞吉
　　二在内卦故曰内自内者由已涵养有素因之得君如伊尹乐尧舜之道而应成汤之聘也八卦正位坤在二故曰贞○六二柔顺中正上应九五皆以中正之道相比葢贞而吉者也占者有是德则应是占矣
　　象曰比之自内不自失也
　　中正故不自失
　　六三比之匪人
　　三不中不正已不能择人而比之矣又承乗应皆阴故为比之匪人二之中正而曰匪人者止以阴论也妇人虽贤犹是妇人非先儒随时之説
　　象曰比之匪人不亦伤乎
　　伤哀伤也即孟子哀哉之意不言其凶而曰伤乎者葢恻然而痛悯也
　　六四外比之贞吉
　　九五外卦故曰外谓从五也之字指五本卦独九五为贤六二以正应而比之修乎已而贞吉也六四以相近而比之从乎人而贞吉也于此见易之时○六四柔顺得正舍正应之阴柔而外比九五刚明中正之贤得所比之正者矣吉之道也故占者贞吉
　　象曰外比于贤以从上也
　　五阳刚中正故言贤居尊位故言上言六四外比岂徒以其贤哉君臣大分亦以安其从上之分也
　　九五显比王用三驱失前禽邑人不诫吉
　　显者显然光明正大无私也言比我者无私而我亦非违道干求比乎我也下三句显比之象也三驱者设三面之即天子不合围也坎错离为日王之象也又居三三之象也坎马驾坤车驱之象也综师用兵驱逐禽兽之象也前后坤土两开开一面之象也故同人初九前坤土两开曰同人于门一阳在众阴之中与小过同禽之象也故师卦亦曰禽前禽指初下卦在前初在应爻之外失前禽之象也坤为邑又为众又三四为人位居应爻二之上五之下邑人之象也不诫者禽之去者听其自去邑人不相警诫以求必得也不诫者在下之无私不合围者在上之无私所以为显○九五刚健中正以居尊位羣阴求比于已显其比而无私其不比者亦听其自去来者不拒去者不追故有此象占者比人无私则吉矣
　　象曰显比之吉位正中也舍逆取顺失前禽也邑人不诫上使中也【舍音舍】
　　位正中即刚健中正居尊位也用命不入而去者为逆不我比者也不用其命入而来者为顺比我者也人中正则不贪得邑人不诫者以王者有中德故下化之亦中亦不贪得犹上有以使之也所以失前禽邑人不诫
　　上六比之无首凶
　　干为首九五干刚之君乃首也九五已与四阴相为显比至上六则不能与君比是比之无首其道穷矣故蹈后夫之凶
　　象曰比之无首无所终也
　　无所终即后夫凶
　　【干下巽上】
　　小者阴也畜者止也干下巽上以阴畜阳又一阴居四上下五阳皆其所畜以小畜大故为小畜又畜之未极阳犹尚往亦小畜也序卦比必有畜故受之以小畜所以次比
　　小畜亨密云不雨自我西郊
　　中爻离错坎云之象中爻兊西之象下卦干郊之象详见需卦凡云自西而来东者水生木泄其气故无雨○小畜亨然其所以亨者以畜未极而施未行也故有密云不雨自我西郊之象故占者亨
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也【施始防反】以卦综卦德释卦名卦辞得位者八卦正位巽在内也本卦与履相综故孔子杂卦曰小畜寡也履不处也履之三爻阴居阳位不得其位往而为小畜之四则得位矣故曰柔得位而上下应之上下者五阳也以柔得位而上下应之则五阳皆四所畜矣以小畜大故曰小畜内健则此心果决而能胜其私外巽则见事详审而不至躁妄又二五刚居中位则阳有可为之势可以伸其必为之志矣阳性上行故曰志行乃亨者言阳为阴所畜宜不亨矣以健而巽刚居中而志行则阳犹可亨也往者阳往施者阴施言畜之未极阳气犹上往而阴不能止也惟阳上往所以阴泽不能施行而成雨
　　象曰风行天上小畜君子以懿文德
　　懿美也巽顺懿美之象三干阳德之象中爻离文之象以道而见诸躬行曰道德见诸威仪文辞曰文德风行天上有气而无质能畜而不能久曰小畜君子大则道德小则文徳故体之以美其文徳之小曰文而必曰德者见文乃德之辉非粉饰也
　　初九复自道何其咎吉
　　自下升上曰复归还之意阳本在上之物志欲上进而为阴所畜止故曰复自者由也道者以正道也言进于上乃阳之正道也何其咎见其本无咎也复卦不逺复休复者乃六阴已极之时喜阳之复生于下此卦之复自道牵复者乃一阴得位之时喜阳之复升于上○初九干体居下得正虽与四阴为正应而能守正不为四所畜故有复自道之象占者如是则无咎而吉矣
　　象曰复自道其义吉也
　　在下而畜于上之阴者势也不为阴所畜而复于上者理也阳不为阴畜乃理之自吉者故曰其义吉
　　九二牵复吉
　　九二渐近于阴若不能复矣然九二刚中则不过刚而能守已相时故亦复与初二爻并复有牵连而复之象占者如是则吉矣三阳同体故曰牵故夬卦亦曰牵程谓二五牵复本义谓初观小象亦字则本义是
　　象曰牵复在中亦不自失也
　　在中者言阳刚居中也亦者承初爻之辞言初九之复自道者以其刚正不为阴所畜不自失也九二刚中牵复亦不自失也言与初九同也
　　九三舆説辐夫妻反目【说音脱】
　　舆脱去其辐则不能行干错坤舆之象也变兊为毁折脱辐之象也脱辐非恶意彼此相恱不肯行也干为夫长女为妻反目者反转其目不相对视也中爻离为目巽多白眼反目之象也三四初时阴阳相比而恱及变兊为口舌巽性进退不果又妻乗其夫妻居其外夫反在内则三反见制于四不能正室而反目矣葢阳性终不可畜所以小畜止能畜得九三一爻诸爻皆不能畜然亦三之自取也○九三比阴阴阳相悦必茍合矣为四畜止不行故有舆脱辐之象然三过刚不中锐于前进四性入坚于畜止不许前进三反见制于四不能正室矣故又有反目之象其象如此而占者之凶可知矣
　　象曰夫妻反目不能正室也
　　室者闰门也正者男正位乎外女正位乎内也三四茍合岂能正室所以反目故归妹大象曰君子以永终知敝
　　六四有孚血去惕出无咎【去上声】
　　五阳皆实一阴中虚孚信虚中之象也此爻离错坎坎为血血之象也血去者去其体之见伤也又为加忧惕之象也惕出者出其心之见惧也曰去曰出者以变爻言也葢本爻未变错坎有血惕之象既变则成纯干矣岂有血惕所以血去惕出也本卦以小畜大四为畜之主近乎其五葢畜君者也畜止其君之欲岂不伤害忧惧葢畜有二义畜之不善者小人而覊縻君子是也畜之善者此爻是也○六四近五当畜其五者也五居尊位以阴畜之未免伤害忧惧然柔顺得正乃能有孚诚信以上合乎五之志故有血去惕出之象占者能如是诚信斯无咎矣
　　象曰有孚惕出上合志也
　　上合志者以其有孚诚信也
　　九五有孚孪如富以其隣
　　本卦大象中虚而九五中正故有孚诚信挛者挛缀也缀者缉也缉者续也皆相连之意即九二之牵也谓其皆阳之类所以牵连相从也巽为绳挛之象也又为近市利三倍富之象也故家人亦曰富家大吉五居尊位如富者有财可与隣共之也以者左右之也以其隣者援挽同德与之相济也君子为小人所困正人为邪党所厄则在下者必攀挽于上期于同进在上者必援引于下与之协力故二牵而五挛本卦虽以阴畜阳初二皆牵复吉不为阴所畜彖曰刚中而志行乃亨刚中志行正在此爻故亨若旧注以三爻同力畜干则助小人以畜君子阳岂得亨非圣人作易之意矣一阴五阳君子多于小人所以初二五皆不能畜○九五居尊势有可为以九二同德为辅佐当小人畜止之时刚中志行故有有孚挛如富以其邻小人不得畜止之象占者有孚亦如是也
　　象曰有孚挛如不独富也
　　言有孚则人皆牵挛而从之矣不必有其富也今五居尊位既富矣而又有孚故曰不独富
　　上九既雨既处尚德载妇贞厉月几望君子征凶上九变坎为雨雨之象也处者止也巽性既进而退巽风吹散其雨既雨既止之象也雨既止可尚往矣尚德载者下三阳为徳坎为舆成需即需上六不速之客三人来也载者积三阳而载之也故曰积徳载此言阳尚往也水火乃相错之卦火天大有曰大车以载象曰积中不败则坎车积三阳载之上往也明矣巽妇畜干之夫以顺为正巽本顺而正者也今变坎失巽顺而为险陷危厉之道也故始贞而今厉矣坎为月中爻离为日日月之象也巽错震中爻兊震东兊西日月相望之象也言阴盛也易中言月几望者三皆对阳而言中孚言从乎阳归妹言应乎阳此则抗乎阳也三阳有干德故曰君子巽性进退不果本疑惑之人今变坎陷终必疑君子之进畜止而陷之故征凶○畜已终矣阴终不能畜阳故有雨止阳往之象畜者虽贞亦厉之道也然阴既盛抗阳则君子亦不可往矣两有所成也故其象占如此阳终不为阴所畜故杂卦曰小畜寡也观寡字可知矣
　　象曰既雨既处德积载也君子征凶有所疑也
　　阳德积而尚往故贞厉阴终疑阳之进而畜之故征凶
　　【兊下干上】
　　履者礼也以礼人所践履也其卦兊下干上天尊于上泽卑于下履之象也内和恱而外刚健礼严而和之象也序卦物畜然后有礼故受之以履因次小畜
　　履虎尾不咥人亨【咥直结反】
　　履者足践履也中爻巽错震震为足有履之象乃自上而履下也咥者啮也下卦兊错艮艮为虎虎之象也乃兊为虎非干为虎也先儒不知象所以以干为虎周公因文王取此象故革卦上体兊亦取虎象曰尾者因下卦错虎所履在下故言尾也故遯卦下体艮亦曰尾兊口乃恱体中爻又巽顺虎口和恱巽顺不猛故不咥人
　　彖曰履柔履刚也说而应乎干是以履虎尾不咥人亨刚中正履帝位而不疚光明也【说音恱】
　　以卦徳释卦名卦辞而又言卦体之善柔履刚者以三之柔履二之刚也此就下体自上履下而言也释卦名也恱而应乎干者此就二体自下应上而言也曰应者明其非履也三与五同功故曰应此释卦辞之所以亨也帝指五九五刚健中正德与位称故不疚不疚则功业显于四方巍然焕然故光明中爻离光明之象此又卦体所履之善非圣人不足以当之故文王言履虎尾孔子言履帝位
　　象曰上天下泽履君子以辨上下定民志
　　君子观履之象辨上下之分上下之分既辨则民志自定上自安其上之分下自安其下之分矣
　　初九素履往无咎
　　素者白也空也无私欲汚浊之意素履即中庸素位而行舜饭糗茹草若将终身顔子陋巷不改其乐是也往者进也阳主于进故曰往○初九阳刚在下本无阴私当履之初又无外物所诱盖素位而行者也故有素履之象以是而往必能守其所愿之志而不变履之善者也故占者无咎
　　象曰素履之往独行愿也
　　独有人所不行而已独行之意愿即中庸不愿乎外之愿言初九素位而行独行已之所愿而不愿乎其外也中庸素位二句盖本周公素履之爻云
　　九二履道坦坦幽人贞吉
　　履道坦坦依乎中庸不索隐行怪也幽独之人多是贤者过之能履道坦平不过乎髙而惊世骇俗则贞吉矣变震为足履之象也又为大涂道坦坦之象也幽对明言中爻离明在上则下爻为幽矣三画卦二为人位幽人之象也故归妹中爻离九二亦以幽人言之履以和行礼之用和为贵所以本卦阳爻处阴位如上九则元吉者以严而有和也二与四同二坦坦而四愬愬者二得中而四不得中也二与五皆得中位二贞吉而五贞厉者二以刚居柔五以刚居刚也○九二刚中居柔上无应与故有履道坦坦之象幽人如此正而且吉之道也故占者贞吉
　　象曰幽人贞吉中不自乱也
　　有此中德心志不自杂乱所以依中庸而贞吉世之富贵外物又岂得而动之
　　六三眇能视跛能履履虎尾咥人凶武人为于大君中爻巽错震足下离为目皆为兊之毁折眇跛之象也六画卦三为人位正居兊口人在虎口之中虎咥人之象也三变则六画皆干矣以恱体而有文明乃变为刚猛武勇武之象也三人位武人之象也曰武者对前未变离之文而言也阳大阴小阴变为阳大之象也故坤卦用六以大终变为干君大君之象也咥人不咥人之反为大君履帝位之反○六三不中不正柔而志刚本无才德而自用自专不能明而强以为明不能行而强以为行以此履虎必见伤害故有是象占者之凶可知矣亦犹履帝位者必徳称其位而不疚武人乃强暴之夫岂可为大君哉徒自杀其躯而已武人为大君又占中之象也
　　象曰眇能视不足以有明也跛能履不足以与行也咥人之凶位不当也武人为于大君志刚也
　　不足有明与行以阴柔之才言位不当者以柔居刚也爻以位为志六三阴柔才弱而志刚亦如师卦之六三所以武人而欲为大君
　　九四履虎尾愬愬终吉
　　四应初故履虎尾愬愬畏惧貌四多惧愬愬之象也三以柔暗之才而其志刚猛所以触祸四以刚明之才而其志恐惧所以免祸天下之理原是如此不独象数然也○九四亦以不中不正履其虎尾然以刚居柔故能愬愬戒惧其初虽不得即吉而终则吉也
　　象曰愬愬终吉志行也
　　初曰独行逺君也四曰志行近君也志行者柔顺以事刚决之君而得行其志也始虽危而终则不危所谓终吉者此也盖危者始平易之道原是如此故三之志徒刚而四之志则行
　　九五夬履贞厉
　　夬者决也慨然以天下之事为可为主张太过之意盖夬与履皆干兊上下相易之卦曰夬履者在履而当夬位也然彖辞与爻辞不同何也葢彖辞以履之成卦言六爻皆未动也见其刚中正故善之爻辞则专主九五一爻而言以变爻而言也变离则又明燥而愈夬矣故不同在下位者不患其不忧患其不能乐故喜其履坦在上位者不患其不乐患其不能忧故戒其夬履二之坦则正而吉者喜之也五之夬则正而危者戒之也○九五以刚中而履帝位则有可夬之资而挟可夬之势矣又下应巽体为臣下者皆容悦承顺故有夬履之象然有所恃必有所害虽使得正亦危道也故其占为贞厉其戒深矣
　　象曰夬履贞厉位正当也
</div>
    <div class="pagination">
<a href="周易集注_page14.html">上一页</a><span>...</span><a href="周易集注_page10.html">10</a><a href="周易集注_page11.html">11</a><a href="周易集注_page12.html">12</a><a href="周易集注_page13.html">13</a><a href="周易集注_page14.html">14</a><span class="current-page">15</span><a href="周易集注_page16.html">16</a><a href="周易集注_page17.html">17</a><a href="周易集注_page18.html">18</a><a href="周易集注_page19.html">19</a><a href="周易集注_page20.html">20</a><span>...</span><a href="周易集注_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
