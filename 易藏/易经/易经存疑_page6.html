<!DOCTYPE html>
<html>
<head>
    <meta charset="UTF-8">
    <title>易经存疑 - 第 6 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易经存疑 - 第 6 页/共 42 页</h1>
    <div class="content">　　外谓外卦言其灾只在近也冦自我致不敬慎焉尔若能敬慎则不败也此圣人明占外之意葢占中所无而圣人之也
　　六四需于血出自穴
　　四交坎体已入乎险故其象为需于血血者杀伤之地四需于此则害临身矣然六居四为柔得其正柔得其正则能需而不进是有消灾解难之术而卒出乎险故又为出自穴既伤有血又曰需何也縁卦名而言也均之四也既曰血又曰穴何也自其伤言则曰血自其出言则曰穴
　　沛公见羽鸿门彷佛此爻之义呉东湖工尚初为江西防政征姚源洞为贼所得卒能诱説贼徒使缚其酋长而自脱其身又因以平贼亦庶防此爻之义
　　象曰需于血顺以聴也
　　言虽需于血能柔顺以聴时而不躁进以犯难故卒能出自穴也
　　九五需于酒食贞吉
　　九五居尊而当需之时是治道之所当为者皆已为之而无容复为矣特当雍容以待治功之成尔然使急于功利之君未必不妄有作为以生意外之患者九五阳刚中正阳刚则性能宁耐中则心不偏正则事不邪故能安以待之而不妄有所为其象为需于酒食言只以酒食为事而无所作为非纵情于酒食以衔杯为髙致也需于酒食贞也占者如之而贞则吉矣
　　本义需于尊位蒙引重之谓非其尊位则不得安以待之依愚见需于尊位特言其为君尔世有茍于功利之君非不居尊位也而亦不能安以待之何也故不重为是
　　象曰酒食贞吉以中正也
　　居上体之中是其中也以阳居阳是其正也中则心不偏正则行不邪故当需之时能安以待之而不生急迫觊望之私
　　引曰中正字含得尊位意似不必用大抵彖象各自为説不可比而同之
　　上六入于穴有不速之客三人来敬之终吉
　　上六据不速之客爻辞未见得是不好人据本义柔不能御及非意之来二句又似是不好人今只依爻辞大抵上六在险难之中九三既与已相应未必是不好人其下二阳与之同类需极并进未必有恶意特其来非出于己之召致故以为不速之客尔敬之终吉言能致敬尽礼于三人则可资其力以出险也如沛公先入关项羽怒攻之项伯与张良善欲与俱去张良邀项伯入见沛公奉巵酒为夀与为婚姻遂因以谢项羽而得免于难彷佛此爻之义
　　象曰不速之客来敬之终吉虽不当位未大失也未详
　　【坎下干上】
　　讼有孚窒惕中吉终凶利见大人不利涉大川
　　讼争辩是讼于官非内自讼之讼为卦上干下坎上刚以制其下则下情为之不堪下险以伺其上则其智足以谋上此讼之道也内隂险其奸足以害物外强健其力又足以济奸亦讼之道也已险能执彼之短以为辞彼健能为我之敌而不屈亦讼之道也故其卦为讼
　　圣人设卦观象系辞观卦爻中有此象便系以此辞今术家六壬卦取贵人天喜禄马六亲之类其源皆出于此此卦九二中实有中孚之象上无应与有见窒之象坎为加忧有惕之象卦变刚来得中有得中之象上九过刚居讼之极有终极其讼之象九五刚健中正以居尊位有大人之象以刚乗险以实履陷有不利涉大川之象故其占为有孚信而见窒能惧而得中则吉终极其讼则凶见大人则利涉大川则不利皆卦有此象而系以此辞占者当随其所处以为吉凶也　言占得此卦者必情本真实而不免见窒一时或未能直然讼非美事必恐惧畏谨如在已之枉能伸即止而不过于求胜则既不伤身又不费财吉之道也如讼不知止过于求胜终极其讼不但伤身而又费财凶之道也大人善于聴断必见大人然后可以求直故利行险侥幸以取胜是涉大川也其理决难取胜而所丧亦不为小故不利
　　象曰讼上刚下险险而健讼
　　説见卦辞
　　讼有孚窒惕中吉刚来而得中也
　　易中卦变见朱子卦变图凡一隂一阳二隂二阳三隂三阳四隂四阳五隂五阳之卦各有所自来遯卦二隂四阳易中二隂四阳之卦凡十四皆自遯而来此非易之本义乃有易之后圣人看得有此义故特一例尔言此卦自遯而来刚自三来而居二柔自二进而居三是刚来而得中也有得中之义是以惕中吉
　　终凶讼不可成也
　　程曰讼非善事不得已也不可终极其事极意于其事则凶矣故曰不可成也
　　利见大人尚中正也
　　程曰讼者求辩其是非也辩之当乃中正也故利见大人以所尚者中正尚中正是大人自尚不是人去尚他
　　不利涉大川入于渊也
　　以刚乗险以实履陷入于渊之象也故不利涉大川
　　象曰天与水违行讼君子以作事谋始
　　彼此违戾讼之由也若两情相顺讼何由兴此天水违行所以有讼之象夫讼不兴于讼之日而兴于作事之始作事不预谋此讼端之所由起也故君子于其始而谋之看事理有无违碍人情有无违拂终久有无祸患凡其事之不善而可以致讼者皆杜絶之而不为则讼端无自起矣
　　初六不永所事小有言终吉
　　隂柔则才弱居下则力微故不能终极其讼其象为不永所事言不能久讼也然当讼之时必有雀角之灾而至于小有言虽小有言终得辩明故吉
　　不永所事小有言终吉纯是象占在外
　　象曰不永所事讼不可长也虽小有言其辩明也此只据理言不本爻位言讼非善事不可终极也终极其讼纵使能胜所损己多而或不胜祸兹及矣其辩明解终吉意
　　九二不克讼归而逋其邑人三百户无眚
　　阳刚为险之主是刚强而且险狡也故其志本欲讼所幸者以刚居柔得下之中是不独任乎刚而有柔顺得中者在况所遇者九五以阳刚居尊其势亦不敌故其象为不克讼归而逋逃其邑只有人三百户葢自处于卑约之地以示屈服之意也茍犹据大邑虽曰退伏迹尚可疑如都城百雉足以偶国岂能免于祸乎占者如是则可以免祸矣故无眚
　　象曰不克讼归逋窜也自下讼上患至掇也
　　归逋窜直説下至患至掇方是解其意言九二不克讼随退归而逋窜也所以然者葢自下讼上患之至乃自取也
　　六三食旧徳贞厉终吉或从王事无成
　　六三隂柔则才弱当讼之时亦不能讼守旧而已故其象为食旧徳而居于贞受侮于人不免可危然含忍不较毕竟是好故为终吉以隂柔之才使或出而从王之事必无成功
　　象曰食旧徳从上吉也
　　此不复粘讼説只举食旧徳一句或从王事无成俱带了惟或从王事无成故只宜食旧徳惟只宜食旧故或从王事无成二句只是一意言六三之食旧徳或从王事无成者葢三之才不足以有为凡事惟主于上而已一从其所为则事可成而吉也若不从上之所为而欲自主事必无成功矣此三所以食旧徳也
　　九四不克讼复即命渝安贞吉
　　九四刚而不中刚则不屈于人不中则所行失当故有讼象以其居柔则不纯任乎刚而有退巽者在故为不克讼而复就正理渝变其心安处于正之象复即命以事言渝安贞以心言曰复就正理可见始之欲讼者非正理也曰渝安贞可见始之欲讼者非贞也见善则迁有过则改若四者可无愧矣
　　象曰复即命渝安贞不失也
　　解吉字此以理之得失为吉凶非以事之祸福为吉凶也
　　九五讼元吉
　　九五阳刚中正以居尊位中则聴不偏正则断合理故曰聴讼而得其平占者遇之讼而有理必获伸矣故元吉
　　象曰讼元吉以中正也
　　即彖尚中正意
　　上九或锡之鞶带终朝三禠之
　　上九以刚居讼极刚则能讼居讼极又能终极其讼夫强辞足以夺正理终讼无理而或取胜世固有之故有或锡之鞶带之象然理无终屈人难常胜得之既以终讼失之亦不旋踵故又为终朝而三见夺之象或者未必然之辞三者不可得之甚得之未必其果然失之乃一朝而三褫可见得之难而失之易得者间一二而失者常百千也
　　象曰以讼受服亦不足敬也
　　圣人为此语以抑侥幸之小人也
　　【坎下坤上】
　　师贞丈人吉无咎
　　伏至险于大顺即坎险坤顺蔵不测于至静之中即坎水坤地就是寓兵于农之意故有师之象
　　卦有寓兵于农之象九二有将之象上下五隂有众之象二五相应有人君命将出师之象合此数象故其卦为师
　　兵凶器战危事不可轻举师不以正则有黩武殃民之灾将不得人则有偾军杀将之祸故圣人于师贞丈人之戒言出师以正任将得人则可以成功而无咎也吉无咎当分看有吉而无咎者汤武之伐桀纣汉髙之诛秦蹙项是也有吉而有咎者嬴秦之灭六国是也有无咎而不吉者孔明之伐魏是也吉无咎言其功可成于理又无咎也语録蒙引説吉方无咎觉未是使无名兴师而幸胜如嬴秦之灭六国可谓吉矣谓无咎可乎故愚不用
　　彖曰师众也贞正也能以众正可以王矣
　　本义此以卦体释师贞之义卦体不甚明白只在以字内见得故本义曰一阳在下之中而众隂皆为所以
　　师众也贞正也只是解字义于卦义卦体俱无取言师之义众也贞之义正也以卦体言此卦一阳在下卦之中上下五隂顺而从之可见众皆为所以矣夫师之正不正全在以之何如尔能以之而出于正则为王者之师而可以王矣此师之所以利贞也本义以卦体释卦辞未知是夫子之意否依愚见若作只据义理説不粘着卦体尤善
　　刚中而应行险而顺以此毒天下而民从之吉又何咎矣
　　不刚则无威过刚则太暴无应则信任不専不得行其志行险而不顺人心则殃民刚中而应行险而顺非有老成之徳者不能也以此行师虽云师旅之兴不无伤财害民而毒害天下然天下皆知上之此举非以殃民乃以安民咸服而从之箪食壶浆以迎王师而大功可成吉莫加矣又何咎之有
　　象曰地中有水师君子以容民畜众
　　坎水在坤地之下故曰地中有水地中有水犹民中有兵也故其卦为师君子体之以为兵众不外于庶民则所以畜兵众者亦岂外于民哉故于无事之时务本节用以阜其财薄赋轻徭以节其力省刑薄敛以缓其生凡以容保其民使有生之类各得其所然民生既厚则膂力方刚预养有素则缓急得用卒伍军旅之众皆藏于比闾族党之中行伍战鬬之事咸伏于畎亩耰锄之内一有征皆为王敌忾为国御侮而不患于无兵矣是容保其民者即所以畜养其兵众不待外民以求兵也
　　初六师出以律否臧凶
　　此爻只据在卦之初为师之始上説道理如蒙初六一様言师者闗众之死生国之存亡律则行师之法师之所由以成败者也故师之出也必以律必也造作进退之有节攻杀击刺之有则牛马臣妾之勿逐或六步七步之不敢越或四伐五伐六伐之不敢乱如此则将为知兵而成功可保矣若师出不以律而不善则功不可成偾军败国之祸立见矣故凶
　　象曰师出以律失律凶也
　　失律凶明否臧之为失律也
　　九二在师中吉无咎王三锡命
　　九二在下为众隂所归将之象也有刚中之徳则恩威并行谋猷克壮以是而在师旅之中将见战必胜而攻必取故吉无咎上应于五为所宠任又为王三锡命之象葢将兵在将将将在君将虽有才非君委任亦无所施此王者所以致隆于九二锡命频繁至再至三而不已也
　　象曰在师中吉承天宠也王三锡命懐万邦也
　　言九二在师旅之中而得吉者以承天之宠任也人臣非君宠任之安得専征伐之权而有成功之吉王者所以三锡命于九二者葢其心懐念万邦之民陷于水火宠任良将使诛暴锄乱以安之也
　　六三师或舆尸凶
　　以隂居阳隂则才弱阳则志刚不中则心邪不正则行颇故犯非其分而至于舆尸犯非其分者不量势力不敌而轻举妄动以取败也师或舆尸是象凶是占
　　象曰师或舆尸大无功也
　　大无功解凶字
　　六四师左次无咎
　　隂柔不中其才智不足以料敌而制胜而居隂得正则能审时而量力也故知其不可胜而全师以退为师左次之象占者如此可以无咎
　　象曰左次无咎未失常也
　　知难而退师之常也左次之得无咎者以未失其常也以未失常解无咎
　　六五田有禽利执言无咎长子帅师弟子舆尸贞凶六五居尊用师之主柔顺而中不为兵端是有恭俭黙之徳无喜功生事之心敌加于己不得已然后应之是必蛮夷猾夏冦贼奸宄为生民之害然后兴师动众以伐之故其象为田中有禽食我禾稼其占利于搏执而无黩武殃民之咎夫用师得正固可无咎任将不専亦难成功故必用长子帅师可也若以弟子防之则权出多门事无専主而功不可成矣故凶
　　象曰长子帅师以中行也弟子舆尸使不当也
　　言必用长子帅师者由九二以中徳而行师也弟子舆尸由上之所使不当也夫将者三军之司命任不可不専也既用长子复防之以弟子使事权不一而致败事是上之所使不当也将谁咎乎
　　上六大君有命开国承家小人勿用
　　小人勿用若依本义但优以金帛之説则一例有功如何不及他得若如语类之説作勿与之谋议经画又与上文不相接觉未是似难判断今以愚见断之小人勿用是以戒行师之初不可用小人立功也葢用小人立功及至有功不得不一例赏以爵邑若一例赏以爵邑又恐播恶于众故不若于行师之初不用之为愈也故象圣人谓其必乱邦彖辞于师贞之下即言宜用丈人五爻之辞又戒用弟子即此意也或谓行师之初戒之可也今既成功然后戒勿用不巳晚乎曰师之始既言之师之终而复言正戒人当谨于其始也按愚之説似可通姑俟识者评焉
　　象曰大君有命以正功也小人勿用必乱邦也
　　言大君有命或开国或承家所以正武功大小之等也葢军旅之功有大有小论功行赏务必停当然后可以服众人之心如斩将搴旗攻城畧地关成败之大数者功之大也寻常斩数级挫一锋无关成败之大数者功之小也必论量揆度功之大者受大赏功之小者受小赏务俾大小轻重各得其当爵必称功赏必酬劳无僭差无私吝然后可服有众之心劝从事之臣而塞祸乱之源矣若功次不明大小紊乱人心何以服从事之臣何以劝祸乱之源何以遏哉夫子特其义于象其防深矣
　　【坤下坎上】
　　比吉原筮元永贞无咎不宁方来后夫凶
　　比之为卦不止是下比上实兼上比下葢必在已有以为人所比然后人从而比之故本义谓以一人而抚万邦以四海而仰一人之象兼上下解卦辞吉本义解曰当为人所亲辅是説下比上原筮元永贞无咎不宁方来是説上比下亦是兼上下説非卦无此象系辞添入也
　　本义比亲辅也下曰九五以阳刚居上之中而得其正上下五隂比而从之就见比之义故不复提卦名而直及卦辞从省文也而其义亦未尝不备
　　原训再如人所谓依原之原汉立原庙中庸或问注谓又一庙也可见
　　元训善葢元即仁也仁即善也春秋胡曰元即仁仁人心也亦是此意文言曰元者善之长也则以元为善其来逺矣古有元而不永者唐太宗贞观之治而不克终唐明皇开元之治变为天寳之乱是也有元永而不贞者汉文帝恭俭二十年如一日而不免溺于黄老清净之説宋神宗鋭志更政终身为王安石所惑而不悟是也用是知比人之道元永贞三字缺一不得真万世君人之格式律令也
　　无咎是就为人所比者言不宁方来又是极其效而言之畧似有他吉意
　　后夫依愚见还是执迷不服者如汉隗嚣公孙述之徒故凶言被诛戮也不是不见受王者于人无有不受之理
　　卦辞只就比上説道理不用彖意
　　彖曰比吉也比辅也下顺从也
</div>
    <div class="pagination">
<a href="易经存疑_page5.html">上一页</a><a href="易经存疑.html">1</a><a href="易经存疑_page2.html">2</a><a href="易经存疑_page3.html">3</a><a href="易经存疑_page4.html">4</a><a href="易经存疑_page5.html">5</a><span class="current-page">6</span><a href="易经存疑_page7.html">7</a><a href="易经存疑_page8.html">8</a><a href="易经存疑_page9.html">9</a><a href="易经存疑_page10.html">10</a><a href="易经存疑_page11.html">11</a><span>...</span><a href="易经存疑_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
