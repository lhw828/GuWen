<!DOCTYPE html>
<html>
<head>
    <meta charset="UTF-8">
    <title>周易总义 - 第 5 页/共 25 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易总义 - 第 5 页/共 25 页</h1>
    <div class="content">　　象曰元吉在上大有庆也
　　上处一卦之极与六三为应视六三所履而考其祥则六三言凶而此以其旋为吉何也旋反也六三应刚而上九应柔故彼之凶反为吾之吉故曰其旋元吉此象所以谓之大有庆大阳也阳与隂为应而隂阳相得所以为庆也
　　泰
　　坤　上　　干　下
　　　　　　　
　　【城复祉元下　上　尚于征隍　吉　际　际　中行吉】
　　泰之成卦干下坤上天地之交也君子在内小人在外天地交之泰也卦辞言小徃大来为吉亨而爻辞不纯乎吉者何也以人事言之而已初以三阳同而有彚征之吉二以刚中应五而得中行之尚五以柔中应二而元吉之祉泰之所以为泰也三以泰道将革而有无徃不复之戒四以泰道将盈而有翩翩不富之戒上以泰道既极而有城复于隍之戒泰之所以不能常泰也惟深察乎隂阳之消长详辨君子小人之进退以成上下交通之治盖圣人保泰其道如此
　　泰小徃大来吉亨
　　曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　泰之为言交也卦言小徃大来者三隂在外为小徃三阳在内为大来以辞推之天地交而万物通上下交而其志同无非干下坤上之理干为阳为健其体在内君子之道也坤为隂为顺其体在外小人之道也圣人以中道处泰不过使之各得其所处而已君子在内谓之道长则君子无小人之病小人在外谓之道消则小人为君子之归小徃大来并行而不相悖则泰道交而吉且亨矣
　　象曰天地交泰后以财成天地之道辅相天地之宜以左右民
　　泰者天地之交也财成则以天地之道而均以节之辅相则因天地之宜而还以导之以此左右吾民左谓三阳右谓三隂顺隂阳之理以遂吾民之生亦天地之所以为泰也
　　初九拔茅茹以其彚征吉
　　象曰拔茅征吉志在外也
　　郭璞洞林读至彚字絶句否卦初六同
　　初以一阳在下卦之下二阳在上牵连而进拔茅连茹以其彚之象彚也释雅者以茹为今之蒨乃茅之是时也二阳引上有正应可以行志君子志在于外所以征吉
　　九二包荒用冯河不遐遗朋亡得尚于中行
　　象曰包荒得尚于中行以光大也
　　夫当泰之世二以刚中应五之柔中五资之以治泰者也盖治泰之道不能使天下皆君子也亦不能使天下皆无小人也以中道先天下而已矣包荒者小人之恶可恕则恕之不必疾之已甚冯河者小人之勇可用则用之不必责之太备不遐遗者小人在外不以疏远而弃其善朋亡者小人为党必使之丧朋以趋于善以是四者处泰则小人皆为君子之归九五之居尊而尚之故曰得尚于中行此所以为光大之盛也
　　九三无平不陂无徃不复艰贞无咎勿恤其孚于食有福
　　象曰无徃不复天地际也
　　三居干体之上众阳至此而竞进泰之盛也过此则为六四泰道将革与否为对是为天地之际隂将降于下阳将升于上葢无有常平而不陂者亦无有常徃而不复者一泰一否徃来不穷于斯之时厥惟艰哉能思其艰而守之以贞是以无咎然上处泰之极有城复于隍之象且以正应在上而孚于我若苟恤乎上之孚于已也则是相须而趋于否矣惟其勿恤不特无咎而已于食有福乃自求多福之福所以保泰也
　　六四翩翩不富以其隣不戒以孚
　　象曰翩翩不富皆失实也不戒以孚中心愿也四与三介乎泰体之上下正隂阳升降之际三之泰道未革则曰无徃不复四之泰道将革则曰翩翩不富以其隣隣者谓在下之三阳易以阳为富小畜所谓不独富是已又以阳为实防所谓独远实是已今三隂在上皆失实不富而三阳引欲富乎在上之三隂如鸟之飞翔翩翩然下之以就其隣得非隂阳相应而孚者夫九二之艰贞在于勿恤其孚而四乃不戒以孚得于中心之所愿此阳升隂降之渐保泰君子之所甚畏也
　　六五帝乙归妹以祉元吉
　　象曰以祉元吉中以行愿也
　　五泰之主者也夫泰至三四已有隂阳反复之戒五以得中居尊位不当言隂阳反复故以归妹明处泰之义葢泰之五与二皆以中相应是为上下之交二以中德而辅乎君虽刚而有所承五以中德而任其臣虽柔而有所立故六五柔中在上而能谦虚降志以应二故曰帝乙归妹何言乎帝乙意者帝乙尝制为礼法使降其尊贵而顺从其夫妇人谓嫁曰归诸侯之尚帝女曰尚此九二所以得尚于中行之主而六五所以有帝乙归妹之象爻曰以祉元吉象曰中以行愿者谓以中道行我志愿是以受祉且大善而吉也
　　上六城复于隍勿用师自邑告命贞吝
　　象曰城复于隍其命乱也
　　城复于隍皆坤土之象泰之上体也泰至上九而极其象为城复于隍夫穴土以为隍累土而髙之以为城亦犹治道积而为泰今也命自上乱亦犹城自上而壊复于隍而后已也当是时也自治不给何以攻人故戒以勿用师若治己邑而告命之守之以贞而益修其自治之道犹不至极乱大壊也故止曰吝而已
　　否
　　干　上　　坤　下
　　　　　　　
　　【倾　休　有　包　包　贞吉否　否　命　羞　承　亨】
　　否之成卦坤下干上与泰反体泰则三阳在内三隂在外而有天地交之象否则三隂在内三阳在外而有天地不交之象天下其有终否之理者乎葢以爻象观之在否之时初之贞亨二之包承三之包羞下三爻隂体皆以隂之方进而为小人之戒也四之有命五之休否上之倾否三爻干体皆以阳刚相应而为君子之劝也六爻惟三爻不当位其他曰亨曰吉曰祉曰喜曰无咎何以为否之时哉葢否泰相因而能反其以求之自有致吉之理圣人之济否其道如此
　　否之匪人不利君子贞大徃小来
　　曰否之匪人不利君子贞大徃小来则是天地不交而万物不通也上下不交而天下无也内隂而外阳内柔而外刚内小人而外君子小人道长君子道消也否者泰之反也泰之卦辞曰小徃大来吉亨而已否反之则详着小人之情状故先言否之匪人不利君子贞而后言大徃小来当是之时以天地言之则天地不交而万物不通以君臣言之则上下不交而天下无是以曰隂阳曰刚柔曰君子小人曰道长道消所居之位皆与泰相反否之极也然六爻不言凶悔吝卦辞若不相似者卦言天地之否而爻言济否之道君子葢有以处乎此也
　　象曰天地不交否君子以俭徳辟难不可荣以禄当否之世小人所以机巧相轧者禄而已惟约己自处以俭德避难不可荣以禄则否之禄为不足劝矣此君子之道所以否而亨
　　初六拔茅茹以其彚贞吉亨
　　象曰拔茅贞吉志在君也
　　否之卦体君子在外小人在内初爻为内卦而不言小人之道何也小人之与君子其初一而已故否泰二卦初爻皆曰拔茅茹以其彚彚者也泰则二阳在上而引其其初不可以不进不进则非君子之助否则二隂在上而引其其初不可以轻进轻进则为小人之归故否之初爻不言征而言贞何谓贞坚守至正不为同所引则其初亦为君子之泰是以泰之初九言志在外者从主乎外也否之初六言志在君者专言乎五也而初欲得君以济否虽居小人之位而有君子之志此所以为吉且亨欤
　　六二包承小人吉大人否亨
　　象曰大人否亨不乱羣也
　　包者容也在否之世二本小人之道而隂柔中正以小人容君子是能降志以相承其可遽絶之哉故爻辞言小人吉而何与乎大人之事大人谓九五五与二为正应而能不乱于小人之羣使小人皆为中正之归以成休否之功也此小人之吉大人所以为否亨也
　　六三包羞
　　象曰包羞位不当也
　　三小人也隂居阳位不中不正而乃哆然求以葢其不善之迹有包羞之象所谓羞者怨艾惩创犹足语善若包羞则敢为不善以欺世象以位不当者谓非其人而在髙位恶之之切也
　　九四有命无咎畴离祉
　　象曰有命无咎志行也
　　畴也离丽也命天命也否泰之理一长一消一徃一来循环无穷而有命存焉是以泰之九三否之九四三隂因之而升降故作易者皆为之致其戒九四居上卦之下方与三隂相接小人道长苟不知命而与小人争角胜于一决则汉之党锢其祸有不可胜言者必也九五在上阳刚可以休否以命处之其志得行而辅成济否之功不特在已无咎而其福均及于同畴离祉也
　　九五休否大人吉其亡其亡繋于苞桑
　　象曰大人之吉位正当也
　　休止也九五在上未能尽倾其否止其否而已惟阳刚中正乃能自强不息如干之大人以成休否之功故曰大人吉不然则其否暂止而怠心生矣五互巽为木苞桑之象又巽为绳直繋桑之象大人处此若曰其亡乎其亡乎如以其身系乎方苞之桑曾不能以一朝居栗栗危惧以保终吉是知上九之倾否乃九五之休否者为之也
　　上九倾否先否后喜
　　象曰否终则倾何可长也
　　否泰反其者也故泰极必否九五阳刚得位成休否之功故上九倾之而不复留此否终则倾何可长也之意如宣王拨乱而天下喜于王化复行久否之余一遇亨通人情安得不喜葢喜生于否无否则无喜矣此先否后喜反而为泰也












　　周易总义卷四
<经部,易类,周易总义>
　　钦定四库全书
　　周易总义卷五
　　宋　易祓　撰
　　上经
　　同人
　　干　上　　离　下
　　　　　　　
　　【同于大师乗　伏　同于同于郊　克　墉　戎　宗　门】
　　同人成卦离下干上干天也离火也天道下济火性炎上岂苟同耶卦以二五相应为同而初上无位不相系属三四介乎上下而反有以为吾之间是以二虽以柔顺为一卦之主同于宗而吝则其同益狭五虽以刚健为用二之主大师克相遇则同非自然之素昵于系应固未能大同于物惟其中正得位物莫能违是以三虽伏戎而不兴四虽乘墉而弗克攻初上亦同于无所适莫之地此族辨物而非苟同于我者同人之道也
　　同人于野亨利渉大川利君子贞
　　彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　同人者亲也六二以一隂得位得中而应乎干以干徳同乎人故命其卦曰同人至于同人之义则曰同人于野亨利涉大川利君子贞夫同人于野亨者旷逺之地所同者广而亨也利涉大川者二互巽有乗木之象以济难为利所以为干行也利君子之贞者干体在外离体在内是谓文明以健二五得位刚柔相济是谓中正而应然五应二而三四间之未免有偏系之私以正处之乃君子大同之道故曰惟君子为能通天下之志盖志出于正自然有以亲乎人也而不必人之亲乎我志同而道一此在人所以无不同也
　　象曰天与火同人君子以族辨物
　　天与火非同也而谓之同人者也凡天下之物纷然万族以求之不苟于同而已韩退之论仁谓夷狄禽兽皆人乌可比而同之哉惟不以待禽兽者待人不以待夷狄者待中国继之以笃近举逺而后能尽一视同人之道此君子族辨物所以为不同之同者也
　　初九同人于门无咎
　　象曰出门同人又谁咎也
　　初以阳刚在下体之下而二以隂柔在上为门阳刚可以上行故爻言同人于门而象言出门同人出门而未离于门其同虽狭自是而徃上无系应不私所主是以无咎
　　六二同人于宗吝
　　象曰同人于宗吝道也
　　二为卦主而言同人于宗何也谓系于所应而已以一隂为众阳所归而乃昵于系应之私惟同乎五五与二中正而应固有同人之道然克敌而后相遇则未能大同于物亦吝道也
　　九三伏戎于莽升其髙陵三嵗不兴
　　象曰伏戎于莽敌刚也三嵗不兴安行也
　　三之敌刚者敌五也五与二中正相应而三以阳刚为间乗时窃发以求人之同已故言伏戎于莽葢三互巽为莽离为戈兵在干下为伏戎近干为髙陵以其象言之若足以敌五而阻二之应五然求同非义虽刚易挠安可行于世也三为干数所以言三嵗不兴也
　　九四乗其墉弗克攻吉
　　象曰乗其墉义弗克也其吉则困而反则也
　　四以三为墉者保内而捍外也三有墉象而四乘于上亦欲据二以攻五然五与二中正相应其义甚直四岂能以非义干之哉故言弗克攻且四与三皆阳刚之才而三以刚居刚故自惫而不能兴四以刚居柔故困而自反以循于则所以吉也
　　九五同人先号咷而后笑大师克相遇
　　象曰同人之先以中直也大师相遇言相克也五与二中正而应其心本同也三四以阳刚介乎其间伏戎乘墉以害我之同而二五始睽然同人之先五自以其中直理胜义壮不得不鋭于克敌以下通乎二故言先号咷而后笑大师克相遇葢二离体为戈兵五以干刚用之为大师传曰如二君故曰克方五与二之未相遇而至于用师未免号咷及大师克之而五与二相遇斯谓之笑若是者昵于系应其同固狭而夫子论其义则曰二人同心其利断金谓能克去二阳之刚而后为同虽非大同于物亦同人之义也
　　上九同人于郊无悔
　　象曰同人于郊志未得也
</div>
    <div class="pagination">
<a href="周易总义_page4.html">上一页</a><a href="周易总义.html">1</a><a href="周易总义_page2.html">2</a><a href="周易总义_page3.html">3</a><a href="周易总义_page4.html">4</a><span class="current-page">5</span><a href="周易总义_page6.html">6</a><a href="周易总义_page7.html">7</a><a href="周易总义_page8.html">8</a><a href="周易总义_page9.html">9</a><a href="周易总义_page10.html">10</a><span>...</span><a href="周易总义_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
