<!DOCTYPE html>
<html>
<head>
    <meta charset="UTF-8">
    <title>周易文诠 - 第 20 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易文诠 - 第 20 页/共 28 页</h1>
    <div class="content">　　止而巽动不穷也
　　夫卦体固有得中之象矣而卦徳又有渐进之义焉则时未可进止而不苟既恬退而无求时若可进巽而不躁复舒徐而不骤以此动而有为自重者人亦重之自无摧抑可以辅刚中之主而成正邦之功矣宁有穷乎
　　象曰山上有木渐君子以居贤徳善俗
　　山上有木以渐而长渐之象也君子体之以徳必积累而后成寛以居之而无欲速之心则徳以渐而进俗必渐摩而后化驯以善之而无督责之意则俗以渐而美矣
　　初六鸿渐于干小子厉有言无咎
　　始进无应是以新进之士名寔未孚阨于下僚如鸿渐于干而未得所安也夫以一介孤臣履危蒙讥为小子厉有言也然实时命不偶非其自致无咎
　　象曰小子之厉义无咎也
　　小子之厉位卑无应使然非妄进所致也于义为无咎
　　六二鸿渐于磐饮食衎衎吉
　　六二柔顺中正进以其渐而上应九五是有徳有遇而徳以称位居髙食厚而委蛇自适者也为鸿渐于磐饮食衎衎之象夫以大臣不尸位素餐则正邦善俗功业烂然吉
　　象曰饮食衎衎不素饱也
　　饮食衎衎岂徒伴食以徳诏禄不素饱也
　　九三鸿渐于陆夫征不复妇孕不育凶利御寇
　　九三过刚不中而无应是无徳无援而恃刚躁进何以安其位乎犹鸿离水而渐于陆夫防行者必取困违众者必见摧以一己而言徒然率意而行如夫征行而不复以与人而言不能资人柔顺如妇孕而不育凶莫甚焉此等过刚无适而可惟用御寇庶几克敌外此别无用也其于渐进岂所宜哉
　　象曰夫征不复离羣丑也妇孕不育失其道也利用御寇顺相保也
　　夫征不复者以刚愎独行自离羣类也妇孕不育者以有阳无隂失其生育之道也利用御寇者以此阳惟用以御寇斯为顺道而能相保也若用以处渐则逆而非所宜矣
　　六四鸿渐于木或得其桷无咎
　　以柔乗刚是大臣见逼于权奸而不得其所者幸有巽顺之徳善于处已处人使彼不能肆暴而我犹得少安如水鸟木栖或得平柯之象庶无危身之咎
　　象曰或得其桷顺以巽也
　　乗刚宜不得安而或得其桷以顺而无忤于物且巽而能沉于几遇难处之人有善处之术所以能得安也
　　九五鸿渐于陵妇三嵗不孕终莫之胜吉
　　五居尊位鸿渐髙阜之象然君待臣以化犹妇待夫以生育二体正应乃为三四所隔不得相遇以成治功为妇三嵗不孕之象然邪不胜正自将君臣防合而成正邦之化吉
　　象曰终莫之胜吉得所愿也
　　得贤化五所愿也终莫之胜吉则得遂其所愿矣
　　上九鸿渐于陆其羽可用为仪吉
　　上有刚徳非不足羽翼圣朝但出臣位之外是髙飞遐举如鸿渐于云路然夫当渐之时不患少事功而患少节义如上九之清风峻节可以振激一时师表百世无用之用大有功于名教者其羽为仪吉孰大焉
　　象曰其羽可用为仪吉不可乱也
　　其羽可用为仪吉者以其超世之志卓然自立举凡富贵功名俱不足以乱之也
　　【兑下震上】
　　归妹征凶无攸利
　　卦以少从长既非婚姻之时情以悦而动亦非于归之礼女先于男所归者妹故名归妹夫妹而自归已非正矣且卦体位多不正滛灭礼也以柔乗刚妇制夫也自其方归之始已非礼法之所容以征则凶究其既归之后又岂室家之所宜无攸利
　　彖曰归妹天地之大义也天地不交而万物不兴归妹人之终始也
　　卦名归妹岂细故哉男女室家虽曰人道而隂阳交感天地之大义也天地不交则气化塞而万彚不兴若男女不交则形化防而人类灭息故归妹虽女道之终而生育之所造端寔人道之始也非天地之大义而何
　　説以动所归妹也
　　夫归妹之义通乎天地如此而可苟乎乃卦徳则説以动是女子为私情之合而不由于礼所归者妹也
　　征凶位不当也无攸利柔乗刚也
　　词曰征凶者以卦爻自二至五位皆不当是男不以正从女女不以正从男闺门惭徳非礼法所容也无攸利者以三五爻皆以柔乗刚是夫屈于妇妇制于夫惟家之索也
　　象曰泽上有雷归妹君子以永终知敝
　　雷动则泽随犹女之随男而动归妹之象也君子知夫妇之道不可以不久必正其始斯能善其终而无敝苟以悦而动则一时虽合逆知溃礼教败伦常久必至于乖离所以思其终必图其始念其永必慎于今以防防而杜弊也
　　初九归妹以娣跛能履征吉
　　初九居下而无正应是位列家臣如归妹以娣者然有阳刚之徳虽不得大展其志犹能为所当为犹跛能履之象以是而往随分尽职吉
　　象曰归妹以娣以恒也跛能履吉相承也
　　妹归以娣而亦能有为者以阳刚有恒久之徳位虽卑而才则裕也跛能履吉惟有此恒徳乃能承助其君也
　　九二眇能视利幽人之贞
　　二刚中而应不正是有徳之贤臣遇非其主不能言听计从而究其所施如眇能视而不及逺也夫进不能行其志不若退而守其志利幽人之贞可也
　　象曰利幽人之贞未变常也
　　抱道守志士人之常利幽人之贞者二不以时未偶变其所守之常也
　　六三归妹以须反归以娣
　　隂不中正既乏经纶为悦之主又觊利禄是徳不足以待用耑务媚人以求售者此士类所羞称明王所必弃也谁其用之只见其久待于下终于卑贱而已如归妹以须未得所适而反归以娣之象
　　象曰归妹以须未当也
　　归妹以须以徳不足而行可鄙所以见弃于时也
　　九四归妹愆期迟归有时
　　阳刚居上而无正应是有徳而未遇其君故抱道自守宁过期不仕为归妹愆期而迟归之象然其所以迟迟者岂失时哉仕自有时时之未偶即愆期勿恤矣
　　象曰愆期之志有待而行也
　　士固有志愆期之志非不欲行待可行而后行也
　　六五帝乙归妹其君之袂不如其娣之袂良月几望吉五以柔中下应九二是为君者屈己下贤以实不以文犹帝女下嫁而其服饰反不如娣之美者君徳至此盛无以加为月几望之象如是则贤才辅而理道昌吉
　　象曰帝乙归妹不如其娣之袂良也其位在中以贵行也
　　夫以帝乙归妹而反不如其娣之袂良也由其有中徳之贵而行故不尚饰也
　　上六女承筐无实士刲羊无血无攸利
　　上六隂柔居终无应既无可进之徳复无与进之君拟之女之嫁者如承筐无实不成嫁也拟之士之娶者如刲羊无血不成娶也上不能以得君下不能以治民何所利哉
　　象曰上六无实承虚筐也
　　阴柔无徳无见用之实故世莫之用徒懐欲进之心犹之承虚筐耳
　　【离下震上】
　　丰亨王假之勿忧宜日中
　　卦徳明动相资致治盛大故为丰丰则天下一綂治化四达亨王者至此丰亨之时可喜也而盛极当衰尤为可忧然徒忧无益盖有道焉惟日戒满不以势盛而萌侈大不以治极而啓纷更如日之中天不至于昃乃可长保此丰矣
　　彖曰丰大也明以动故丰
　　卦名丰者治功盛大之谓也是何修而臻此卦徳离明震动智能见大而识天下之几才能图大而振天下之务明与动合故明作有功而治化广大故丰
　　王假之尚大也勿忧宜日中宜照天下也
　　王假之者言王者至此丰亨之时治普化功宏志广不期大而自大所尚者大也勿忧宜日中者以大可有而不可尚言宜抑尚大之心为守成之心凡四海休戚生民利害无不毕照不敢自有其盛以置天下于度外乃为宜也
　　日中则昃月盈则食天地盈虚与时消息而况于人乎况于鬼神乎
　　王者所以宜日中者以中不可过耳日既中未有不昃者月既盈未有不食者即天地气机之盈虚且与时为消息时未有息而不消者则天地亦未有盈而不虚者况于人事不出天地之外鬼神运于天地之中有能常盛而不衰乎治乱循环有必然者所以宜日中之戒也
　　象曰雷电皆至丰君子以折狱致刑
　　雷电交至威照并行其势盛大丰之众也君子体之以治狱于狱之未成则法电之照以剖析之使是非曲直惟明克允既成则法雷之威以刑致之使轻重大小惟断乃成如是则奸无遗而民不寃丰可长保矣
　　初九遇其配主虽旬无咎往有尚
　　初明四动是明动相资合而有助为遇其配主焉惟其相配则一徳未有不一心者两贤岂相厄哉惟智谋才力不相上下必无倾轧之咎以此而往同寅协恭丰可保矣为往有尚
　　象曰虽旬无咎过旬灾也
　　虽旬无咎者正惟旬而不过故无咎耳若求胜其配则相忌之灾不可言矣
　　六二丰其蔀日中见斗往得疑疾有孚发若吉
　　二本明臣而遇五尚大之暗主犹丰大其障蔀斗且日中而见也以君若此而遽直言往谏必反猜疑疾恶惟积有孚以感发之斯诚无不格君蔽可开吾明不掩吉
　　象曰有孚发若信以发志也
　　五虽暗主而本明之志未有不可发者有孚发若正积诚以感发之非以口舌争之者也
　　九三丰其沛日中见沬折其右肱无咎
　　三处明极而应上六其受障蔽甚于蔀矣为丰沛见沬之象夫明徳既为所蔽势必至于废弃如折其右肱而终不能展其用也然此固蔽贤者之过于三无咎
　　象曰丰其沛不可大事也折其右肱终不可用也事君保丰大事也丰其沛则主已昏暗大事去矣是以三虽至明可用为股肱亦如右肱之折终不可用也
　　九四丰其蔀日中见斗遇其夷主吉
　　四以大臣而近暗主亦明而受蔽者也故为丰蔀见斗之象然大臣不宜以君蔽自诿而协赞自能以和衷相成下有初九与我同徳吾之夷主也若能下而就之同辅其君则同心协力谋断相资君可格而丰可保吉
　　象曰丰其蔀位不当也日中见斗幽不明也遇其夷主吉行也
　　丰其蔀者以位不当立昏暗之朝也日中见斗者以明为君蔽幽而不能自耀于光明也遇其夷主者明动相资可往以格君而吉行也
　　六五来章有庆誉吉
　　质虽柔暗难以保丰若能来致天下章美之贤则资人之明开已之暗可享丰亨之庆致圣主之誉何吉如之
　　象曰六五之吉有庆也
　　五以来章而得吉岂止一人之庆哉天下皆受其庆矣招来贤士岂宜缓也
　　上六丰其屋蔀其家闚其户閴其无人三嵗不觌凶上以隂柔居丰之极处动之终是恣意尚大而又鋭意喜功自以为穷天下之明而不知自恃其明其暗反甚如丰其屋而自蔽其家者然即其障蔽之深人情物理一无可见终身昏迷如窥户无人三嵗不觌如此则穷大失居邦家沦丧凶莫甚焉
　　象曰丰其屋天际翔也闚其户閴其无人自藏也丰其屋者言其丰极动终懐满假之心负骄盈之气如屋之髙大翔于天际也闚其户閴其无人者由其恃势挟才自骄以蔽其明自满以昏其志故障蔽之深一无所见也
　　【艮下离上】
　　旅小亨旅贞吉
　　艮下离上卦体卦徳俱有去所止而不处之义故为旅凡人寄身羇旅党少亲寡似难得亨然道无不在若能善处而有安静之心酌于理势以善其动则不忤于物不迷于事为可小亨此即处旅之贞也能守之而不失则人已两得可保其亨矣吉
　　彖曰旅小亨柔得中乎外而顺乎刚止而丽乎明是以小亨旅贞吉也
　　旅则失其居矣何以小亨盖处旅之道莫贵乎得中莫病于自足卦体六五柔得中乎外而顺乎上下之二阳则是不亢不屈行已合乎中行而于人之有徳者又虚心顺从使有才力者乐为我助处已处人两得其道矣抑处旅之道莫贵于静正莫患于不明卦徳艮止而离丽于明则是恬退安静心不失于妄求而所以应于外者又审时度势凡事物机宜俱洞悉无遗则以内以外交尽其善矣是以虽在旅时亦能小亨而贞吉也
　　旅之时义大矣哉
</div>
    <div class="pagination">
<a href="周易文诠_page19.html">上一页</a><span>...</span><a href="周易文诠_page15.html">15</a><a href="周易文诠_page16.html">16</a><a href="周易文诠_page17.html">17</a><a href="周易文诠_page18.html">18</a><a href="周易文诠_page19.html">19</a><span class="current-page">20</span><a href="周易文诠_page21.html">21</a><a href="周易文诠_page22.html">22</a><a href="周易文诠_page23.html">23</a><a href="周易文诠_page24.html">24</a><a href="周易文诠_page25.html">25</a><span>...</span><a href="周易文诠_page21.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
