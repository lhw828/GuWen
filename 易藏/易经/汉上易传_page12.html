<!DOCTYPE html>
<html>
 <head>
  <meta charset="utf-8"/>
  <title>
   汉上易传 - 第 12 页/共 23 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   汉上易传 - 第 12 页/共 23 页
  </h1>
  <div class="content">
   汉上易传卷八
&lt;经部,易类,汉上易传&gt;
　　钦定四库全书
　　汉上易传卷九　　　　　宋　朱震　撰
　　説卦传
　　昔者圣人之作易也幽赞于神明而生蓍参天两地而数观变于隂阳而立卦发挥于刚柔而生爻和顺于道徳而理于义穷理尽性以至于命
　　昔者圣人之作易也幽赞于神明而生蓍参天两地而数说防数也观变于隂阳而立卦说揲蓍分卦也挥于刚柔而生爻说爻有变动也和顺于道徳而理于义穷理尽性以至于命说所系爻彖之辞也神明天地也圣人赞天地以立人道于是生蓍之法以起数其用起于一及其究也上下与天地同流而无迹故曰幽赞太曰昆仑天地而产蓍一者何气之始也参天者一太极两仪也两地者分隂阳刚柔也参天两地五也五小衍也天地五十有五之数具而河圗洛书大衍之数实其中一与五为六二与五为七三与五为八四与五为九九与一为十五十者河圗数也五十有五者洛书数也五十有五即五十数五十即大衍四十有九数言数立其中而未动也马融曰立也蓍四十有九总而为一参天也分而为二两地也挂一者参天也揲之四者两地也归竒于扐者两地而又参天也四者六七八九七者少阳九者老阳八者少隂六者老隂三变成爻十有八变而卦立三变者参天也五变者参天而又两地也变而上者参变而两变而下者两变而参凡八卦之位六十四卦之名皆以隂阳之变定之而不离乎参伍之神王洙曰越挥散也隂阳有变故九六七八以立卦刚柔有体故越挥散以生爻变刚生柔变柔生刚四象迭相为用生生而不穷故曰生隂阳气也刚柔者气聚而有体也由推行言之谓之道由得于道言之谓之徳性者万物之一源命者刚柔不齐禀于有气之初者也理者通乎道徳性命而一之者也义者道徳所施之宜也生蓍倚数立卦生爻凡以为道徳而巳圣人系之以辞和之使不乖顺之使不违通天地人而贯之以一理施之各得其宜焉穷易之理则知万物一源兼体而不偏滞及其至也通极乎一气之外所不可变者唯生死寿夭尔故顺受吉凶之正不回以求福不幸以免祸此作易之本防也
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　说位画有六而后有变动也易有太极太虚也隂阳者太虚聚而有气也柔刚者气聚而有体也仁义根于太虚见于气体而动于知觉者也自万物一源观之谓之性自禀赋观之谓之命自通天地人观之谓之理三者一也圣人将以顺性命之理故分一而为三曰隂阳曰柔刚曰仁义以立天地人之道盖互见也易兼三才而两之六画而成卦成卦则三才合而为一知隂阳柔刚仁义同源于太虚则知性知天道曰隂阳地道曰柔刚人道曰仁义则知命知仁义即天之隂阳地之柔刚则知性命之理不顺乎性命之理而行之将何所逃于天地之间乎然道有变动故分隂分阳迭用柔刚以位分之一三五阳也二四六隂也以卦分之干震坎艮阳也坤巽离兑隂也以十日分之甲丙戊庚壬阳也乙丁己辛癸隂也所谓分隂分阳也八卦相荡五行更生上下无常周流六虚所谓迭用柔刚也分隂阳用柔刚者仁义也以人而用天地也诚知乎此则徳胜于气性命于徳气之昬明不足以蔽之至于尽性而配天地矣太曰立天之经曰隂与阳形地之纬曰从与横表人之行曰晦与明准卦之三才六画也
　　天地定位山泽通气雷风相薄水火不相射八卦相错数往者顺知来者逆是故易逆数也
　　天地定位干上坤下也山泽通气艮兑以三相易也雷风相薄震巽以初相易也日月不相射坎离以中相易也虞翻曰射厌也坎离水火不相厌坎戊离己月三十日一防于壬故不相厌也伏羲氏之画卦也乾坤定上下之位坎离列左右之门震与巽为偶艮与兑相配震离兑干天之四象也巽坎艮坤地之四象也八卦相错乾坤相易生六十四卦干自震而左行坤自巽而右行数往者以顺而数知来者以逆而知邵雍曰数往者顺顺天而行左旋也皆已生之卦也知来者逆逆天而行右行也皆未生之卦也夫易之数由逆而成矣逆者犹逆四时之比盖圣人将言易故先说易之本易逆数也故六爻自下而起太曰南北定位东西通气万物错乎其中准八卦也
　　雷以动之风以散之雨以润之日以晅之艮以止之兑以说之干以君之坤以藏之帝出乎震齐乎巽相见乎离致役乎坤说言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治盖取诸此也坤也者地也万物皆致养焉故曰致役乎坤兑正秋也万物之所说也故曰说言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮神也者妙万物而为言者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　阳聚而动动极则散之散则复聚隂积而润润极则烜之烜则复润此雷霆风雨日月寒暑所以屈信相感而成万物也艮则动者静而止入于坤也兑则止者说而行出乎干也干以君之则万物覩坤以藏之则天地闭前说乾坤而至六子无形者聚而有形也此说六子而归乾坤有形者散而入于无形也终始循环不见首尾易之道也此以下言文王之八卦连山首艮归藏首坤艮震巽离坤兑干坎连山之序也而易兼用之此太所以作欤谓神战于龙出于中雷风焕与物时行天根还向成气收精皆准乾坤震巽也郑康成曰万物出于震雷声以生之也齐于巽相见于离风摇长以齐之洁犹新万物皆相见日照之使光大万物皆致养焉地气含养使有秀实万物之所说草木皆老犹以泽气说成之战言隂阳相薄西北隂也而以干纯阳临之犹君臣对合也坎劳卦也水性劳而不倦万物之所归也万物自春出生于地冬气闭藏还皆入地万物之所成终而所成始言万物隂气终阳气始皆艮之用事坤不言方坤之养物不专此时也兑不言方而言正秋者臣曰兑言正秋秋分也于兑言秋分则震为春分坎为冬至离为夏至干为立冬艮为立春巽为立夏坤为立秋可知言正秋者正时也离言圣人南面而听天下向明而治则余卦亦可以类推矣战乎干言隂阳相薄而干胜也上说天地定位六子致用此说六子合而为乾坤乾坤合而生神妙万物而为言者物物自妙也郑康成曰共成万物物不可得而分故合谓之神张载曰一则神两则化妙万物者一则神也且动挠燥说润终始万物者孰若六子然不能以独化故必相逮也不相悖也通气也然后能变化既成万物合则化化则神康成之学进于是矣
　　干健也坤顺也震动也巽入也坎陷也离丽也艮止也兑说也
　　上说坎兑合以致用今复以八卦别而言之动陷止皆健之属也入丽说皆顺之属也不离乎乾坤也
　　干为马坤为牛震为龙巽为鸡坎为豕离为雉艮为狗兑为羊
　　说八卦本象也干为马健也干变震为龙纯干为马故马或龙种而马八尺以上为龙九则变也房为天驷为苍龙之次七星为马于辰为午故马又为火畜干为金午为火马生角金胜也故于五行为兵蚕马首龙星之精故马蚕同气也大畜中孚之震屯贲晋明夷睽之坎皆干也或曰鸟飞龙行不健于马乎曰鸟飞极而息龙升降有时健者惟马而巳坤顺也牡者坤之阳牝者坤之隂老其究也故离为牝牛而既济初九变艮京房以为博牛坤极生干故角刚而善触牵牛在丑丑土也土亦坤也离六二已丑土也牛有黄者离之六二也离为飞鸟为蟹为鼈为卵皆有黄震动于重隂之下而善变者龙也震东方卦直春分以后辰亦为龙苍龙之次也动极必反故龙以春分升以秋分降升者豫也降者归妹也盛夏疾雷木拔而龙起震为木也王充曰龙雷同类其知震之为乎震位在夘其日甲乙其数三八故之中以次三为龙占家以甲乙寅夘为龙或曰龙之类多矣皆震乎曰气之散也天文角为蛟亢为龙翼为蚓轸为蛇角亢辰也翼轸巳也东方朔占守宫蜥蜴以龙蛇推之金匮书以饴治蛟龙病出蜥蜴而愈皆龙类也自春分至芒种震治也而辰巳为巽故曰气之散也巽入也为风风主号令故鸡号知时先儒以鸡为火之精者巽木含火火生风火炎上故雄鸡有冠乃鸣南越志曰鸡冠如华其声清彻巽位在巳金所生也王于酉上直于昴故鸡又为金畜洞林曰巽为大鸡酉为小鸡素问以鸡为木畜者巽也离者巽之再变兑者离之变故鸡雉皆耿介而鸡将号动股击羽翰而后有声又曰玉衡星散为鸡者坎至四月成干其方为巽玉衡斗也坎之位坎陷也水畜也美脊刚鬛坎中阳也垂耳俯首而尾不足本末隂也卑而处秽隂也突荡难制阳也豚者豕之初也故讼初之四为中孚之豚豮者剧猪也故大畜之三兑金制之为豮坎再变成艮故豕用鼻壮豕有牙者干之刚也象亦豕类故运斗枢曰瑶光散而为象坎离相纳故象齿有文又为羸豕者隂也豕豭强而牝弱亥为豕者直室也坎之所自生也传言斗星散精为彘斗星坎也又曰瑶光不明彘生鹿张宿为鹿坎离反也离附丽也美丽也鹑雉之属飞必附草附丽也五色成章离日也雉方伏时东西风则复南北风则去而不复坎胜离也坤方之雉呕文如绣离变而兑乎小寒雉始雊临之六三离变兑也兑交震故雉不雊则雷不声陈仓之声隐然如雷野雉皆雊星有坠而雉雊者震兑相感也虵化雉者巽成离也竹化虵者震巽易也雉入大水为蜃而老鹜为蝙蝠雀类为蛤离成坎也八卦独巽离为飞鸟者何也曰南方七宿朱鸟也午为鹑火之次未为鹑首巳为鹑尾其咮在栁其翼在翼栁午也离也翼巳也巽也卜楚丘论明夷之谦曰当鸟所谓鸟者朱鸟也故曰明夷于飞归藏初巽曰有鸟将来而垂其翼薛贞曰巽值鹑尾故称飞鸟离火日巽木风也木中有火风者火气之动也得乎风者为飞之类得乎火者得乎风离为目动巽为多白眼观眼目之变可以知风火矣故惊飚奋火势炽然雷行电照草木怒张火木同类乎或曰腾蛇无翼而飞何也曰亦已巽也八荒之外有以首飞者背飞者尾飞者触象成形岂特腾蛇乎或曰海水羣飞无情而飞何也曰坎极成离也火光起于洲潬烈焰生于积油坎极故也或曰飞类决起朝而暮栖何也曰离在天为日在地为火日为昼火生风故飞者属乎昼化乎风昼翔而暝息风鶱而木飞艮止也搏噬者前刚也戌为狗者直娄也火墓于戌生于寅寅为虎而其子亦曰狗考异邮曰斗运生狗者星艮离也斗止而动亦狗也兑说也羊内很者二阳伏于一隂之下也羝者交乎震震为反生也兑极成艮故羚羊以角息艮反成兑故羵羊为土怪夫子曰地反物为妖或曰史言开皇大厯羝或鬭于云中羖或坠于雷震何也曰干变坤则阳附隂而为走坤变干则隂附阳而为飞其震兑之交乎或曰号物者有万八物能尽之乎曰其变不可胜言也张载有言曰游气纷扰合而成质者生人物之万殊其隂阳两端循环不巳者立天地之大义
　　干为首坤为腹震为足巽为股坎为耳离为目艮为手兑为口
　　说八卦合而成体也郑本此章在干为马之前干为天尊而在上为首在下亦为首如木根草荄之类干无往而不为万物先也干首出庶物者震交干也观有孚颙若者干首肃也明夷九三得其大首干三之上也三本临干故曰大首既济上六之濡首者上六反三干也未济上九之濡首者上九反三干也干又为顶者首之上也大过上六过涉灭顶是也又为辅者在首而止于上也咸之上六艮之六五是也辅上颔也与颐卦上体同象又为面者在首而说见于外也革上六是也又为颊者止于上而有面之象也咸上六是也又为頄者面之上益之以刚也夬九三之壮于頄是也頄面颧也骨刚而肉柔九体八为面九为颡八九上体也京房以上爻为头目亦止体也腹虚而有容也又为釡者腹器也有水火爻则为釡故郭璞筮豫之解曰有釡之象瓶瓮缶皆腹器也太土为腹器又为尊壶者交乎震坎也坎震为酒震为足艮为鼻腹器有足有鼻有酒尊壶也礼少仪曰尊壶者面其鼻又为簋者交震艮也有尊壶象而无酒焉者也礼少牢敦皆南首首者敦器之盖饰首有面面有鼻坤又为身身亦谓之中又为躬折其身也震动也一阳动于二隂之下也艮为止者动极而止也一阳止于二隂之上也人之经脉十有二其六动于足其六动于手动于足者震之阳故自下而生动于手者艮之阳故自上而止震艮相反故行者必止止者必行疾走者掉臂束手者缓行震又为趾者通乎物言之也足趾下体之下也手上体之下也故太九体一为手足言其位也甲刚干阳也在足者艮交震在手者震交艮震交艮则动者止艮交震则止者动震艮又为者足之指也拇手大指也手足所以能动也故动乎下体之下而应乎足者也指在下而动者亦也艮又为肱者自手观之拇阳也余指隂也指节三隂中之阳拇节二阳中之隂指动而掌止止者在上动者在下止者运动者止艮也自臂观之手也臂也肱也三也肱属乎上而止臂指用乎下而动止者役动动者从之艮也肱臂竒而指数偶亦艮也手之有肱亦犹股之有腓故股在上则二为腓巽为股随足巽也雷风相与也坎为耳阳陷乎隂也轮偶者隂也窍竒者坎中之阳也精脱者聩水竭则槁耳目通窍者水火相逮也离隂丽乎阳也实者阳也阳中有隂故肉白虚者隂也隂中有阳故睛黒目白其坎离之交乎精竭者目盲离火无所丽也离为日寐者神栖于心其日昃乎寤者神见于目其日出乎故寐者形闭坤之阖也寤者形开干之辟也一阖一辟目瞑耳听坎离相代昼夜之道唯善用者能达耳目于外唯善养者能反耳目于内太以一六为耳二七为目一六水也二七火也兑为口说也郑康成曰上开似口艮为鼻口鼻通气山泽通也
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　将说天地生万物而言人者天地之性人为贵万物皆备于人也干天也为隂之父坤地也为阳之母揲蓍者一爻三揲三爻而八卦具故搜于坤防一索而得阳者谓之长男再索而得阳者谓之中男三索而得阳者谓之少男搜于干防一索而得隂者谓之长女再索而得隂者谓之中女三索而得隂者谓之少女万物分天地也男女分万物也察乎此则天地与我并生万物与我同体是故圣人亲其亲长其长而天下平伐一草木杀一禽兽非其时谓之不孝纳甲之说干纳甲壬始于子坤纳乙癸始于未震纳庚子子代父也坎纳戊寅艮纳丙辰左行以顺父循父道也巽纳辛丑离纳己夘兑纳丁巳右行以向母从母教也三女配男夫妇之义天地之性人之大伦实告之矣太准之以一摹二摹三摹摹亦捜也
　　干为天为圜为君为父为玉为金为寒为冰为大赤为良马为老马为瘠马为駮马为木果
　　说重卦别象也六爻变化其象岂能尽摹哉此凡例也智者触类而长矣易言天者皆干也天位者中正也又曰帝位天徳者刚也天道者其行以正也天之神者隂阳合一也天则者不可过也天行者终则有始也反复其道也消息盈虚也三者一也天文者艮离也天命者干巽也天衢者艮反震也天宠者君泽加也天险者坎在上也天祐者天助也天下者干下也或干爻降于下也曰在曰统曰御曰先后曰奉曰承曰顺曰应曰丽各以其卦爻变化言之天或谓之帝言主宰也推而上谓之上帝干又为大人圣人贤人君子大人者尽天之体也诚者天之道圣人至诚以尽天诚则化化则莫知其然谓之神故观之九五天之神道圣人以神道设教同象君子通言之也或问天有形乎曰天积阳也气也易曰日月丽乎天百谷草木丽乎土日月附丽乎天亦若百谷草木之丽乎土天果有质欤日月之行或迟或速奔星上下前后或卑或髙不得自如庄周曰天之苍苍其正色邪其视下也亦若是而巳列御寇曰日月星辰积气中之有光耀者郄萌曰天了无质郑康成曰天清明无形或曰星陨石何也曰光耀既散气凝为石如人之精神既散形亦刚彊矣故曰在天成象在地成形成形者皆地也为圜者浑沦无端周而复始也曾子曰天道曰圎地道曰方故得乎天者皆圜既济之初九未济之九二坎变干为轮是也不特其形也昼夜不穷死生无际非天道之行乎五者君之位得位居中号令于天下曰大君在家人父母位曰严君在归妹帝女之位曰小君自娣言之则君也干为六子父干爻往矣为考考之上为祖配为妣异体别家分而同焉为宗干居九五之位则为君而父也考也祖也宗也通上下言之自天子至于庶人一也一孙二曾孙三仍孙四子五已身六父七祖八曾祖父九髙祖父亦以世数言之干刚之不变者为玉变者为金益之三以上九为圭鼎之上以九三为玉言其不变也蒙之金夫临初之上也亦屯之初也讼之鞶带上九之二也噬嗑金矢四之五也六五黄金五之上也姤之金柅二之初也鼎之金五之二也言其变也干艮同类故石攻玉则解干离同体故金火守则流京房以干兑配金兑正秋亦九五爻也太以二八为金为环佩为重寳为扣器以一六为水为玉者六即干也玉有水玉水得干气乎为寒者坤交干也隂至亥成坤戌亥干位九月寒露十月立冬小寒十一月大寒露坤气也云徂雨流而露无所不至坤也黄帝书曰阳不足隂气上入阳中则洒淅恶寒此寒之验也邵雍曰月为寒二隂一阳阳不足也坎为水为月故水寒或曰井五月卦九五寒泉洌何也曰井之九五即泰干初九甲子爻也子坎位也坎交泰坤也阳温隂寒干阳而寒者隂阳相薄十一月阳气生于下以其隂不足也故井泉温五月隂气生于下以其阳不足也故井泉寒又为冰者坎交干也干西北方之卦十月水始冰地始冻水不冰则为隂负阳胜十月干阳宜不足也干刚金也故水凝而坚则隂胜坤初六一隂生至上六十月亥位坎交干邵雍曰水遇寒则结遇火则竭从所胜也赤阳色也阳始于子坎中之阳故坎为赤极于已纯干也故干为大赤干者日在嵎中月在朢歳在四月时也困九二坎为赤二交巽五为赤绂又为朱者朱赤黄色诗朱芾斯皇毛公曰黄朱染绛者一入谓之縓再入谓之赪三入谓之纁四入谓之赤纁黄赤也小尔雅曰彤緼朱也然则縓纁朱皆赤而朱比赤为黄比縓纁为异耳故困九五下交二坎离易巽为朱绂离坤黄也干阳得位为良马隂消阳为老马为瘠马郑康成曰凡骨为阳肉为隂孔颖达曰骨多也駮马黄也干变离也駮食虎者兑变干也郭璞筮遇干之离曰骅骝绿耳遂黄于坎离艮曰其于木者交巽木也于干曰为木果者巽艮之阳皆干也艮为果者木之阳止于果果成则降降而反生震者艮之反震阳亦干也秦汉之际易亡说卦孝宣帝时河内女子老屋得说卦古文老子至后汉荀爽集解又得八卦逸象三十有一案集解坎为狐子夏传曰坎称小狐孟喜曰坎穴也狐穴居王肃曰坎为水为险为隐伏物之在险穴居隐伏往来水间者狐也子夏时坎为狐孟喜王肃止随传解释不见全书盖秦汉之际亡之矣今考之六十四卦其说若印圈钥合非后儒所能增也故校证其误而并释之以俟后之知者为龙干体坤自震息之成干故干为龙坤体干剥干成坤隂极生阳为复震也故坤上六龙战于野其血黄坎为血震为黄为直干其动也直巽为绳直者亦干之直也为衣干在上为衣坤在下为裳太曰垂绡为衣襞幅为裳垂绡竒也襞幅偶也讼之带归妹之袂既济之衣袽皆干也困之绂既济之繻皆坤也古者衣裳相连乾坤相依君臣上下同体也至秦始取女之衣裳离之为言者震声兑口声出于口也所以能言者出于干阳也
　　坤为地为母为布为釡为吝啬为均为子母牛为大舆为文为众为柄其于地也为黑
　　易凡言地者皆坤也乾坤皆言天地者隂阳相根动静相资形气相应有一则有二有干则冇坤邵雍曰天依形地附气其形有涯其气无涯张载曰地在气中黄帝书曰地在太虚之中大气举之天地未始相离也明夷日在地中则地在气中可知或曰师地中有水而渤海之东有归墟焉其下无底水岂气乎曰黄帝书天在地外水在天外表里皆水两仪运转乗气而浮载水而行考之天西河中九星曰钩星钩星伸则地动者以水动也辰星色黄而小则地大动土胜水也钩钤者天之筦籥钩钤坼则地动者天之筦籥动也以此三者观之水土动则地动地动则天动地非乗气载水乎气无涯水亦无涯水亦气也坤又为邑为邦国天子建邦诸侯有国大夫受邑分土也邑内也故以下卦言之诸侯四也下兼卿大夫士邦对国则为王国五王位诸侯承之通言之国一也坤又为城为墉墙谓之墉城墉之大者震足艮手筑之巽绳缩之掘地为泽土自下升者城也积土在内外之际设险可入者墉也又为泥为甃坎水坤土汨之为泥土水合而火之为甓以甓修井为甃干为父则坤为母干为祖则坤为妣坤得尊位母也五动成干为王母王母尊祖王妣也五尊位在家人干父居五则坤母居四尊无二上也麻纻葛曰布巽为草以坤隂不变者为布巽离为丝以坤隂变阳者为帛贲六五束帛戋戋上九变五巽离也坤隂变阳也坤为帛束帛五两天九地十之数布帛两两相偶五尺谓之量倍量谓之丈倍丈谓之端倍端谓之匹釡有范金者有合土者其象有腹有耳无足皆自坤变坤为土为腹家人者遯四之初变艮坤六二有坤腹坎耳坎水离火巽木以釡亨饪之象离为中女故曰在中馈郭璞筮豫之解六二变坤有坎离曰釡之象遇大有之旅初九九二变干成艮坤兑为金为泽有离火而无耳曰金之祥非釡也或曰鼎何以取于坤曰鼎自遯五之二巽变艮坤器之有腹者也而又有足耳以木巽火坎水亨之故曰鼎象也易言吝者十二卦十三爻阳爻居三咸之九三从上六故往吝恒之九三趋上六故可贞而吝姤之上九居隂故吝其余可往而不往可动而不动可变而不变坤隂也亦有知其不可以往为吝者屯六三是也然则坤之吝啬顾用之如何耳故曰忧悔吝者存乎介干独阳也坤隂均之寒均暑夜均昼君子而有小人然后上下内外适得其平故小者亨则曰既济而小大相过皆谓之过为子母牛者坤交离也坤为牛为腹离为大腹京房既济之初九变曰博牛言以防牛博犊也洞林明夷之既济曰当有牛生一子盖坤变坎坎为子三至五互有离四者坤之丑爻丑亦牛也离畜牝牛者母也大畜艮坤之初为童牛者子也太以土为犊地方而载舆也坎内阳外隂阳实而直隂虚而曲内实毂也外虚穿也内直辐也外曲牙也一实一虚周流无穷轮也有舆有轮而乗其上曰车贲初九是也自上视之有轮有舆而居其中亦曰车睽上九视六三困九四视九二是也或曰乗解六三是也有舆无轮止曰舆大畜九二九三是也有舆有轮而爻当舆睽六三是也坤爻变干阳为大则曰大舆有舆有轮或爻在轮下或当轮上曰轮既济初九未济九二是也曰輹者坤震也震之阳爻在坤下为舆下之横木大畜九二是也震之阳爻变坤之中爻为大舆之輹中者心之位輹在舆下钩心夹轴四往之五为坎变舆成轮大壮九四是也曰茀者有轮舆矣震为竹苇蔽之茀也一刚一柔相错成文有天而后有地一不独立二则为文天一地二也季春之月夬九三爻也阳气充塞气成虹蜺有刚然后文柔之也仲冬之月坤六四爻也虽霁而日虹蜺伏藏阳不足也以此见无一则无二矣离者乾坤以中相易者也离为日为火为雉日五色火烟随而变雉五色具焉谓之文明者以离言也或曰极南之方冬虹不藏见则怒风发屋雷动则风止何也曰离南方巽之再变也巽动于下离变于上巽极成震是以风止中国阳缓隂散虽有虹蜺而非风候又为章何也曰文合而成章荀子曰文理成章诗声变成文积句成章噬嗑初五相易震离合一故曰雷电合而章坤六三姤九五动则成文不动则含章众者对寡之名师以一阳主五隂故曰用众曰畜众明夷以二阳临四隂故曰莅众解以初九之坤四故曰得众民者有君之名也师曰众又曰民何也曰复初九之二坤隂自下从之故曰民坤之隂即坎之二隂也坎之二与上坤之三隂合故又为众坤又为丑者阳美隂丑也又为舆者通于车舆之舆车成于众工始于舆邵雍曰君子以万物为舆马又曰羣者通隂阳言之干之九四以三阳为羣否之六二以三隂为羣睽之上九以六三坎坤兑三疑为羣巽为鱼亦曰民者巽之坤也与坎水兑泽之坤为民同为柄者巽之坤顺其凿而入焉者也斧柯剑夹殳戈矛之柲耜之耒柄也旅九四得斧巽上九丧斧或得其柄或失其柄黑者坤之极也以日言之日在虞渊也以月言之晦也以歳言之十月也故日冬则行黑道月死成魄火之末泽之汚下草木之朽腐人之黧老极也坤极成干故明生于晦阳兆于北死为生之故而增肥之泽黑坟之土皆地之美者易言言晦皆坤也坤为地又曰其于地也者坤为黑其于地乃其一也坤变干为牝马离变坤为牝牛隂阳之中复有隂阳此万物所以无穷也姤初六坤变干初九甲子坎豕不曰牝豕者初隂未壮也为迷者坤晦待阳而后明先阳而动与逺于阳而不复皆迷之道为方者坤静而徳方方不可易也为囊者坤虚有容与腹同而囊手可括也为裳为黄者黄地之中色得乎阳之美不偏于隂者也为帛为浆者帛当在为布之下坎震为酒故作酒以麴糵麦东方谷也而东风至则酒涌浆者酒之初故坤为浆不足于阳也
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜
　　张载曰隂气凝聚阳在内者不得出则奋击而为雷霆阳在外者不得入则周旋不舍而为风其聚有逺近虚实故风雷有小大暴缓郑康成读龙为尨取日出时色杂也虞翻曰駹苍色震东方故为駹旧作龙上已为龙非也臣曰读当作鬭字龙当作苍龙尾也国语日月防于龙孟春日月防于诹訾斗建寅旦见尾中播种之时无妄益干变震之象乎若苍色则上巳曰苍筤竹矣坤于地为黑又曰天而地黄者坤之中爻为黄黄者地之中色得阳之美者也中为坤宫太以五五为土其色黄五五中也中首曰阳气潜萌于黄宫坤上六十月也言龙战于野坤黑也干赤也谓之其血可也而曰其血黄又曰震为黄者何也曰此天地鬼神之奥圣人之微意也坤之上六闭塞成冬隂极疑阳而战阳于此不争而自胜于是冬至而坎之初六受之故曰天而太亦曰夜半近极坤生震阳自外来而为主于内于卦为复以坎言之则也以复震言之则黄也然十月未可以言黄故古人谓冬为冬震所以为黄者初九春分六二清明六三谷雨九四立夏六五小满上六芒种初九乾坤之初交以赤交黑所谓也六二六五坤之中爻所谓黄也十月又谓之阳月言未尝一日无阳而阳亦未尝一日不胜也故曰神战于邪正两行龙出于中法度文明龙出于中则震也又曰天出于无畛熿熿出于无垠出者亦震也隂极阳生乱极徳形君子于是修徳以俟时否之九五与二相易巽木黄而在田上桑也观之六四与五相易坎为坤之中爻为黄而在朝廷币也丰之九三黄在车上而金断之斾也贲之六五三坎为巽干为大赤离坤为黄纁也纁黄之变染者自黄而入赤纁三入之赤也为旉者隂体凝滞震阳旉之延叔坚曰旉大布也王洙曰字从寸甫声布也泰初之四否四之初草之旉也大过二变之五木之旉也五变之二旉者敛矣解自升变草木之旉也郑康成曰国中三道曰涂震上值房心涂而大者取房有三涂焉王洙曰夘为日门险极成易大川之上必有大路故大途之象必出于坎兑之外或曰道或曰衢履九二动成震动而正故曰道大畜自大壮来上九畜极艮反成震大途而在天上无所不达天衢也故曰衢贲又为徒行者初九之四艮应足动足指履乎大途徒行也泰九三为陂者大途变而为山泽易极成险故曰无平不陂为长子师六五动成艮艮少男视二震为长震视艮为弟坤为母视之为子故曰长子九二用众处险持律五任之本复干也自震坎视之丈也故曰丈人随初九否干自坤视之为夫自艮视之为丈故曰丈夫小畜九三离妇乗震故曰夫大过干二变之五巽成震巽为白自兑妻视之震为夫夫而白首故曰老夫恒六五自二巽视之为夫自泰干视之为子故曰夫子无妄六三即遯之初六遯初上行之三成震故曰行人明夷初之四震成巽巽位东南故曰主人震四诸侯之位临二之四有不丧匕鬯奉宗庙之象故曰祭主震变兑为决变巽为躁竹中虚节实重震之象苍筤青也震之色孔颖达曰春生之美也竹草类而有木气震于五行为木故苍筤竹乃尽震象他竹震之变也太以甲乙为竹亦震也列御寇言久竹生青宁青宁世无识者昔人钟山伐竹竹中得青虾蟇其青宁乎虾蟇巽兑之气震极而变也萑苇震之废气也故竹坚而萑苇脆竹乆而萑苇易枯郑康成曰竹类搜神记言朽苇为蛬震成巽为风乎夫橘成蛾苇成蛬麦成陵舄得郁栖为乌足叶为蝴蝶皆震巽也归妹上六既济九二之五为竹苇既济十月卦亦震之废气也二卦皆震巽交干为马善鸣者震也易凡有震声曰鸣谦六二上六是也兑口震声在人曰言需九二以四为言讼初六往四为言明夷初九往四为言夬九四不动为闻言不信革九三往上为言震临二之四为言上六交四则五为言艮五动易二为言渐初六动而之二为言皆震兑也在飞鸟曰音中孚上动反三小过初九之四是也或曰音有五善鸣者何独震乎曰震动也凡声激而后有雷以阳激隂风以隂激阳水火之声无非激也不动何由有声为馵足者伏爻也震为足于左在下卦为后震下有伏巽巽为白此震爻于下之象干为首上震爻则为的颡的颡诗所谓白颠传所谓的颅也为作足者干马变也震下爻动屯初九是也大畜九三干变震三阳并进故曰良马逐中孚六四震作足马四易初成坎坎为美脊震坎类也四絶类上行坎亡震存故曰马匹亡其于稼也为反生宋衷曰隂在上阳在下故为反生谓枲豆之属戴甲而出郑康成曰生而反出也反其生者有生有不生夫一阳自下升而息五隂自上降而消其卦为复彖曰刚反动太曰反乎始故人与草木反生心胆之阳倒悬岂特枲豆而巳哉于稼言反生举一隅也大过二变之五兑成震为枯杨生稊反生也五变二往震成兑为枯杨生华亦反生也屯三震交艮黔喙之属而角反生鹿也大壮四震交兑羊角反生羝也震三四相易死者反生蘓也虞翻曰震相薄变而至三则下象究与四成干故其究为健巽究为躁卦雷风无形故卦特变耳为蕃鲜者泰颐恒萃归妹言万物解言百果草木甲拆者震也咸四月卦言万物化生姤五月卦言品物咸章者震变巽也震为蕃变巽为鲜故又曰絜齐太曰物咸重光保厥昭阳言离明也或曰离言百谷草木者何曰离有震巽也解言百果草木者何曰有震巽而又自艮变也睽无震巽曰万物者何曰睽大壮之震三之上成睽万物睽也干曰云行雨施品物流形者何曰干自震息也动爻巽也为王当在干为天之下错文也五为上之位干为君君宜正位宅中故九五为王比随观家人蹇夬萃井涣是也离九四与五相易五曰离王公上九与五相易曰王用出征师二进至五曰王王自五之二曰王三锡命蛊上九自泰初歴四五之上曰不事王侯晋二动易五曰受兹介福于王母丰二至四曰王假之坤六二之动讼九三从上九皆曰从王事而已大象曰先王者比观涣以九五噬嗑复无妄以初九皆以前卦变而言之故曰先王大冇九三不言王曰天子者何曰九三交于六五六五下交九三干变离兑有天子施泽降心于九三之象故曰天子先儒以震为诸侯是乎曰非也长子主器谓长子为诸侯也四诸侯位豫九四天子建诸侯也晋九四天子接诸侯也四近君位古者诸侯入为三公三公出为诸侯故其位四与三通曰公侯之位鹄古鹤字震离为鹤中孚九二是也讼初之四坎变巽离变震兑震为善鸣为足巽为白兑为泽繁露曰鹤水鸟也夜半水感其生气益喜而鸣京房论中孚曰九二处和体震则震为鹤房本有之房在孝宣后故也鼓象雷中孚九三或鼓或歌震交巽为木艮为手手执桴击之鼓也又为鼓缶之鼓离九三变坤震坤为器震为鼓巽木艮手鼓缶也
　　巽为木为风为长女为绳直为工为白为长为髙为进退为不果为臭其于人也为寡发为广颡为多白眼为近利市三倍其究为躁卦
　　震巽皆木也说卦巽为木言蕃鲜之时震之九四爻也干艮坎离皆有木象何也曰水火土石地兼体之金生于石木备此四者而后有故木果干也坚多节艮也坚多心坎也科上槁离也其实乾坤而已或为苞桑或为枯杨或为枯木或为何也曰否之九五二为田木在田上上下黄桑也二五相易刚柔相包苞桑也其卦气则七月桑落之时大过巽木兑泽杨泽木也兑正秋枯杨也其卦气则十月小雪亦枯杨时也困初六视九四为臀困于株木巽木而兑金克之枯株也其卦气则九月霜降亦枯株也姤九三因四动者兑泽巽木变干为大泽木之大也其卦气则五月夏至木盛时故能包瓜或为牀或为栋或为桷或为木或为舟楫或为耒耜何也曰剥初六六二六四巽九二九四皆以坤变干成巽坤为西南干为人设木于西南之奥而人借其上牀也大过巽为木木反在上栋也渐九四干动成巽坤三变也干动为直坤为众木而平直者桷也益自否变渐变涣巽木在坎上至益而成故涣曰乗木有功益曰木道行也中孚巽木兑金刳之故曰乗木舟虚涣巽有艮手断木剡木为楫也益自否变九四之二斵木为耜也之二则揉木为耒风者火气之动隂丽于阳则为火隂入于阳之下则为风巽之所入即所丽之隂也火非动不见而动则属乎风黄帝书曰在天为风在地为木举一隅也西方书曰暖气归火转动归风风化虫故郭璞曰风蛊也为长女者女在下男在上或男未下女或男下女而未归或女归而有渐或男行而不动或女与女同居则三女皆谓之女春秋传曰女者谓其逺于人也古之嫁者三月庙见而后行夫妇之道未庙见而死则归葬于父母故咸下女渐女归犹谓之女三女从三男五有乾坤舅姑之象子夏曰妇人学于舅姑者也或曰蒙六五纳九二成巽大过九五变而之二成巽恒六五从九二成兑谓之妇者从夫也家人九三渐九三曰妇何也曰家人本遯变九四之初则初六从而成离离女从坎男也坎视干为子离干为舅故曰妇子渐九三本否九四也之三成坎六三从之成离故谓坎曰夫谓离曰妇曰小畜上九巽为妇何所从乎曰九三动则成震震者巽之夫也不动者为上九所畜也小畜九三大过九二困六三又曰夫妻何也曰小畜九三离震同象大过九二动之五震兑同象困六三坎离同象故曰妻鲁敬姜曰妇人事夫有五平旦纚笄而朝有君臣之严沃盥馈食有父子之敬报反而行有兄弟之道受期必诚有朋友之信寝席之交而后有夫妇之道谓之妻者寝席之交乎故曰妻齐也女或为娣何也曰所归之妹其爻在上则下为娣归妹九二是也为绳直者巽一柔为二刚所紏有股而合绳也其刚爻为直绳所以直者以刚紏柔刚干也又为徽纆者坎上六动坤坎成巽坤坎为黒巽为绳徽黒索也巽为股两股谓之纆上之三成巽离三股谓之徽又为繘者井自二反上成巽坎车相应繘也汲绠谓之繘系者或以此系彼或以彼系此引者持绳相应牵者手挽而股动系者系动于此无妄之牛自遯初之三四巽系之故曰或系之姤初之二二巽系之干金在焉故曰系于金柅维者反复成巽绳反复维之也为白者坎变巽也坤至北为黒坎中之画干赤也赤黒为坎水一也或为白露或为霜雪为冰者皆寒气巽入之也春秋传曰冰以风壮诗曰北风其凉雨雪其雱易曰履霜坚冰至隂始凝也白虎通曰露者霜之始也坎为月遡日而白离之光巽入也坎为发为血发者血之华少而美逾壮则黒而不过此则干消坤见坎降离升而黄既老则坎变巽坤黒尽矣然凡有益于血者皆能黒或曰素履何以言坎曰四变之初巽变坎初之四坎变巽也大过初六白茅何坎也曰遯一变讼二变巽三变鼎四变大过则大过初六自讼坎变巽故为白而初六九二九五同取此象五色皆本于白草木既槁则白须发既老则白豕鬛埋之则白金可变而白丹可链而白白者隂也阳之基也隂阳相贲而后有文阳尽则隂质见矣物有生而白者气自芒芴之间固已变矣巽又为墨者巽变坎也白复成黒墨者黒与水合太饰曰隂白阳黒分行其职天地变化万物者以巽而莫见其变化之迹故巽为工讼之鞶带比坎之缶泰之城隍解之墉同人随之门节之门户豫之门柝小畜大畜之舆輹大有贲困之车既济之轮井之收噬嗑旅解之矢睽之弧矢旅巽之斧贲之帛困之绂既济之衣袽剥巽之牀涣之机大过之栋宇渐之桷困之宫小畜之室大壮之宫室丰之屋旅之次剥之庐坎之樽簋井之瓶瓮鼎之耳中孚之舟楫益之圭归妹之筐既济之茀离之罔罟益之耒耜小过之杵臼大过之棺椁夬之书契恒之浚井之渫甃皆巽工为之也或曰大畜九二坎六四恒初六归妹上六节初九九二既济六二损二簋豫门柝何取于巽乎曰大畜三有伏巽坎自临三变而成一变升二变解三变坎自升至坎巽工为之乃有樽簋缶之象恒初六本泰之六四自四之初入于兑泽之下成巽所入深矣故曰浚犹浚井也归妹渐之反也损益之反也节涣之反也既济六二应五困初九应四也豫伏巽也巽东南主人之位内有主故有客巽为风草木风之类皆长巽离为丝丝亦长姤初变兑为履之虎尾亦长施之于事久长是也易言不长不可长何可长皆巽变也讼初往讼二四应初巽坎变兑震曰讼不可长也屯上无助妄动之三离见巽变曰泣血涟如何可长也否四应初巽体犹存五应二巽变矣上应二巽体尽而成泰故曰否终则倾何可长也姤一隂方长五阳下之巽体既尽剥极成坤故曰勿用取女不可长也中孚上九登久而降巽变成离故曰何可长也小过九四以往厉为戒久则四五相易小不胜大故曰往厉必戒何可长也临六三处位不当忧而退避二三相易成坎坎为加忧二至四有伏巽二三相易巽变坎故曰既忧之咎不长也或曰豫上六大壮上六何取于巽曰豫上六震动反三成巽大壮上六震者巽之反也为髙者风髙至者也飞鸟之类有背负苍天皆风所为也或曰干天不为髙何也曰天运往而不来升而不降亦不能为髙来也降也所谓巽也同人九三动与五争应成巽艮故曰髙陵解上六动之三坤体连巽故曰髙墉蛊上九自巽往外而处卦上故曰髙尚其事为进退者坤生震之一阳则退者进干生巽之一隂则进者退易称进退者巽也观九三是巳屯初九曰盘桓者进而之四成巽四不能安故盘桓萃初六退而乱进而与四相萃故曰乃乱乃萃皆进退也或曰大壮上六何也曰上六震震者巽之反不能退不能遂则进退不可矣巽兑之覆也兑为决覆之为不果称疑者皆不果也干九四或跃贲六四当位丰六二之往既济六四之戒困九四九五之徐鼎九二未济大象之慎皆不果也豫九四勿疑兑初九未疑者巽毁也遯上九升九三无所疑者巽或不反或毁也或曰坤上六隂疑于阳睽上九羣疑亡损六三三则疑何也曰干五月一隂生巽隂始疑也至于十月隂疑于阳盖其疑自一隂始生则疑之故君子于姤之初系之以金柅也睽上九之三成兑震兑巽之覆震巽之反损自泰变九三上行上六下之九六相遇得其友也三阳并进成巽故三则疑也为臭者张载曰聚而有间则风行风行而声闻臭达系辞曰同心之言其臭如兰先儒谓同人六二也二巽为草二易五为芬芳其臭如兰也坎为发发者血之华坎血耗减顶露于上寡发也大过九二老夫九五老妇离九三大耋兼取此象干为首析而言之初画为颐中画为面上画为颡震得初画为颐者动于下也兑得中画为面者悦见于外也巽得上画为广颡者上大下小也张载曰躁人之象传曰上方者触人亦躁也睽六三其人天且劓马融曰刻凿其额易传曰髠其首是乎曰睽九二即无妄之九五巽变干为广颡兑毁之髠其首也刑鼻曰劓髠曰天互见也为多白眼者离为目虚者隂也实者阳也虚者其体阳实者其体隂故虚者为眸子实者为白肉离变巽则白肉在上眸子在下故为多白眼见于易者为惕为反目干九三危而惕也讼九二窒而惕也小畜九四畜君乗刚而惕也与上合志则有孚惕出矣九二受畜于四妻上夫下反目而怒视也虞翻曰巽为鱼何也曰鱼多白眼而巽乎泽者也不曰巽乎川者积水成渊而后鱼鼈生焉川壅成泽也剥自姤变至遯否观有伏兑巽为鱼五艮持绳贯鱼也姤初巽二动成艮有伏兑九二不动包有鱼也九四逺初无鱼也中孚坎变为巽干变坎成兑鱼也郭璞得豫之小过曰五月羣鱼入寺艮为门阙六三变九体有兑巽豫五月卦也或曰鱼水虫也何以言巽曰坎离乾坤之变交而生物离乾卦坎为水故陆多走类水多飞类鱼浮游于水有飞越江湖者巽也故巽在陆为鸡在水为鱼鸡暝而鱼不暝离不足也传曰鱼与鸟同类其知巽之所为乎岭南黄鱼或化为鹦鹉巽变离也泡鱼而刺者或化为防巽变坎也震巽相易者也故鱼或为龙鱼而斑者或化为鹿畜鱼以二月上庚亦震也随阳者震也潜化者巽也孕鱼依草子如其实月体亏于上鱼脑减于下月盈成干其亏成巽为近利市三倍者噬嗑六三变也日中为市巽变兑离为蠃为货利市也巽变离兑三倍也举此一爻以例诸卦其究为躁卦者巽三变成震举震巽二卦以例余卦天地万物无有独立者极则相反终不相离以其不可离也司马迁律书曰冬至则一隂下藏一阳上舒京房论八卦飞伏虞翻论伏爻郭璞又论伏爻纳甲其说皆源于此为扬者巽为风风轻扬中孚九二鸣鹤在隂其子和之上九翰音登于天用此象为鹳者别于鹤也震为鹤阳鸟也巽为鹳隂鸟也鹤感于阳故知夜半鹳感于隂故知风雨世传鹳或生鹤巽极成震乎
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　一阳陷于二隂之中为坎坎陷也盈天地之间皆水曰水者举其凡也坎之隂为阳所得上而为云故屯曰云雷需曰云上于天坎之阳为隂所得下而为雨故屯解曰雷雨坎水之通流为川讼之坎由遯干三之二渐之坎由否干四之三涣之坎由否干四之二益之坎由涣二之初故曰大川或曰小过彖夬九三中孚下体兑也或为云为雨为大川何也曰坎兑一也革兑上离下彖曰水火相息兑亦水也自阳为隂所陷言之谓之坎自泽物言之谓之兑泽无水则亦无以泽物矣故泽无水谓之困上浮而为云下坠而为雨非泽气之升降乎川泽者坎兑之相变也需之川自大壮之兑变而为坎泽决而为川也中孚之川自讼之坎变而为兑川壅而为泽也泽或决而通川或壅而塞岂有常哉曰涉大川何也曰需之利涉震足蹈川也益之利渉巽股蹈川也讼之渉坎变兑巽股入于下而泽灭其顶不利渉而入于渊也坎或为渊何也曰干九四或跃在渊者坎之下复有泽也讼曰入于渊者讼变巽睽大过三坎成兑川壅成泽泽蓄成渊与干九四一也坎又为泉何也艮兑变坎山泽通气山下之泽出而流动则为泉泉有源之水泽其源也蒙自临来兑变坎艮与井自泰初之五干变兑坤变坎初自兑下往而成坎则初为泉源同象坎又为膏者亦坎兑也泽之肥者阳之美也为隐伏者坎为水水善隐伏沇济沱潜之水潜行千有余里五纬唯辰星难见而血之流行于肌肉之际者至幽也干之初九甲子坎之位也九变而六则为潜为隐坤之六四言贤人隐以干之初九为贤也在履九二归妹九二因初九之动皆谓之幽隐伏也而谓之幽坎离相形也丰九四处不当位则曰幽不明在讼九二为逋窜在同人九三为伏戎在需小过为穴需上六降三小过六五三取二坎兑交可隐伏者穴也需六四坎交兑三阳自下进故曰出穴在困为幽谷在井为井谷谷与穴异者泽决水流注于山间艮山也谷注谿者也輮宋衷王廙作揉今从二家矫者矫曲为直揉者揉直为曲噬嗑九四之五解九二之五旅六五逮四皆巽为木艮手矫之正曲为直加以锐金故曰矢曰金矢者干也曰黄矢者离也否四之初三变成益一变渐巽变干直者曲也二变涣而曲其柄耒也涣巽变干曲而有足肱据其上机也皆有坎揉之象古矢干用蒲栁故曰剡木为天小过为弋者四本明夷之初离巽为丝以丝系矢射之弋也为弓轮者揉直为曲坎木为之坎两端柔其中刚刚柔往来弛张也轮一虚一实内实外虚睽自无妄来五之二巽木变离为丝绳变坎则弓有既济初九之四未济九二之五巽木艮手揉木曲之其成则圜者轮也干为圜矢取巽离弓取巽坎又有工矫揉之岂人为哉枉矢荧惑之变火也防豕激豪短狐射影无非坎离之变其于人也为心病者虞翻以坤为心坎二折坤为心病以类言之心火也坎水也坎心病也以位言之坤土中也中者心之位周景王铸大钟声过其中为心病先儒以皇极不建为瞀乱之疾五声以宫为君太以五五为心其中不平者心病也明夷六四应初比三四入而初出坎变兑心病去而说心意也井九三未用上六其心病故恻然伤之艮六三静与动争夤裂而心病故厉动心艮六二随三不能动而应五旅九四不能进而上道行于五故其心病皆不快为加忧者卦以隂阳失位失应为忧忧之中又见险加忧也在屯上六为泣血涟如在离六五为出涕沱若在晋六二为愁如在震九四为虩虩或曰屯上六失位乎曰失应也上六动成巽反三成离而巽毁故曰何可长也人所以知疾痛搔痒者由血流行也坎为血卦为耳血流行而物伤之为耳痛举此则百体之痛一也在噬嗑上六为何校灭耳在夬九四为闻言不信为血卦者坎为水为血赤者坎中之阳静则阳消故盐白而大卤之色正赤穆天子传有黒羊白血今岭南产钟乳之山黒羊食其草则血白钟乳金石兑隂之气也故凡血停久不动亦白隂变阳也黄帝书肾主血心藏血肾坎水也心离火也离中坤隂而藏血坎离交也其实皆干阳之动屯上六临干变坎也归妹上六涣上九泰干变坎也为赤者干为大赤坎中之阳干中画也其于马也为美脊者干为马上画为颡故震交之为的颡中画为脊故坎得之为美脊下画为足故震得之为作足良马者纯干也屯上六以五为马贲六四以三为马晋以四为马睽初九以四为马中孚以讼二为马皆美脊之马也为下首为亟心为薄蹄者屯上六之班如贲六四之翰如睽初九之所丧马皆以亟心坎在中也干为首坎隂在上交之为下首震为足坎隂在下交之为薄蹄中之位为心坎阳交之偏于阳矣为亟心干为马三男皆干索也言震坎而不言艮者颡在上即艮之干也犹干为木果而艮又为果是巳为曳者坎离交也坎水欲下离火欲上曳也坎为豕坎极成离故豕亦俯首薄蹄亟心卑而率有曳之象其于舆也为多眚者坤为大舆为众多多坎陷者舆之病行则必败唯无眚者乃可行灾以坎言者险也眚自取不正灾天降之虽正犹不免讼九二讼五无妄三四上不正震六三不当位自取也故曰眚需九三剥六四大畜初九正也故曰灾或曰复上六正灾也而曰眚无妄上九不正眚也而曰灾遯初六不正宜眚也亦曰灾何也曰复上六迷复用众以其国君凶自取之也然上六穷矣虽正亦凶灾也故曰有灾眚无妄上九之穷虽行而正亦灾也遯初六退藏自晦其正也为通者坎水决为江河升为雨露血之在人者周流无穷也干曰六爻挥旁通情者坎离升降徧被诸爻干之情也坤六五曰黄中通理者五动成坎也节九二知通者动而应五坎也知塞者坤土塞其行也需自大壮四之五成坎干九四变渐涣之坎而成益通也故曰大川中孚之川由讼坎而讼自遯三变之坎亦通也豫九四曰朋盍簪者上下通也或曰泰言天地交而万物通否言天地不交而万物不通何取于坎乎曰坎初六冬至九二小寒六四立春九五雨水上六惊蛰而泰当坎之九五水气上行自坎为泰万物通矣否者泰之反也坎降离升震伏兑见自离成兑而否当离之六五万物不通矣为月当在坎为水之下错文也坎坤体也坎中之干二五也干阳流于坤隂故月以速为退月体不明待日而明明者干也横渠曰日月之精互藏其宅是也干言日月合其明者坎离互用也豫言日月不过者坎为月伏离为日日月防于北方也恒言日月得天者干九四之五变离坎也小畜上九中孚六四归妹六五月几望者小畜四有伏坎巽有伏震月在东日在西望也中孚讼坎变震月在东亦望也归妹六五月在东日在西亦望也然曰几望者小畜中孚坎在四也归妹六五爻在五坎在四若五则中矣是故日掩月则月食月掩日则日食坎离之交胜也或曰坎水也离火也火丽乎水何也曰离非水则明无自而托坎非离则明无自而生故水聚则精聚精聚则神生今焚薪为炭枯枿成灰朽木夜明湿尽光暗血为走燐见于暮夜隂雨之时故曰离者丽也坎水尽则离亦无所丽矣水潜行伺隙而动故为盗太以水为盗隂阳家以武为盗武水也屯六五以五为寇盗用众也蒙上九以二为寇盗用师也需九三以五为宼贲六四以三为宼解六三睽上九以四为寇寇用兵也兵戎也故需曰寇象曰戎夬九二动离有伏坎亦曰戎以有戎兵其实盗也坤众为多坎阳卦其刚在中坚心也重坎者坚多心也曰其于木也者与木爻交也震巽为木坚多心松栢之类周官所谓阳木洞林家人之蒙巽震交坎为长松其在震九四为棘棘在涣九二为机为宫者复初九即干初九甲子爻子者坎之位于律为黄钟太曰阳气渐萌于黄宫为律者法度之始太以水为法为准水可动而动可止而止故为可有以位言者有以爻及变言者干六位三五坎为可初上四皆曰不可言可者九三也大过九五何可久也亦可丑也亦三五也坤六三可贞者三动也师可以王二之五也谦上六可用行师者上应三也蛊上九志可则者三动应上九无妄九四可贞者五动也大壮天地之情可见者四之五也解六三可丑者负四也损可贞者九三上行也九四可喜者四初相易也井九三可用汲者上六用九三也震出可以守宗庙社稷者四也小过可以小事者六二也明夷变也不可大事者九三九四也坎变巽也否上九何可长者三爻自上降也谦卑而不可逾者艮变坎也蛊九二不可贞者不动也剥上九终不可用者坤不复也无妄九五不可试者五不动也大过九三不可辅者三上不易也坎天险不可升者二五不易也离九三何可久者坎毁成巽也遯九三不可大事者三不动也明夷九三不可疾贞者三之上也丰九三不可大事终不可用者三不往而退也节苦节不可贞者上穷也中孚上九何可长者反三也小过六二不可过者坎变巽也六四终不可长者四之五也既济上六何可长者上反三也为栋者木就湿避燥去髙取卑有栋之象或曰火不避湿而就燥乎曰火岂择于髙卑哉在屯六三为君子舍之在讼九二为不克讼在比九五为舍逆取顺在贲初九为舍车而徒在离九三为不鼓缶而歌则大耋之嗟凶在节六三为不节若则嗟若为丛棘者其于木也为坚多心交离为棘离火锐上而不可触刺也坚多心之木而有刺棘属也坎上六动为巽曰寘于丛棘是也古者狱后种九棘周官王之外朝左九棘右三槐司寇公卿议狱其下坎言丛棘者狱也天文天牢六星在斗魁下贵人之牢也贯索九星在招摇前庶人之牢也占家天狱视斗系曰本斗北方坎也未济坎自否巽变为狐坎隐伏巽不果虞翻以艮为狐干寳以坎为狐互也天文以心为狐说卦以艮为黔喙犹天文以辰为龙说卦以震为龙圣人观鸟兽之文又观地之宜防考之也巽交坎离为蒺藜象与棘同巽为草木刚爻木也柔爻草也为桎梏者艮手震足交于坎木桎梏也桎足械也梏手械也坎有狱象故以桎梏言之蒙坎自升巽以木爻变也
　　离为火为日为电为中女为甲胄为戈兵其于人也为大腹为乾卦为鼈为蠏为蠃为蚌为其于木也为科上槁
　　一隂丽乎二阳也干离同体离巽为风故天与火同风自火出干位六爻坎离互用故以水火言之若大有贲革鼎既济未济举大凡也故皆曰火离九四旅九三离火巽木故曰焚或曰何以隂丽阳乎曰束蕴而吹烟气郁然及其外明烟即是火火动而薪止火灭而烬留非隂丽阳乎然坎离不相离也坎中有离故有温泉有火井离中有坎故有火鼠有火离在地为火在天为日干体也其中画乃坤之二五横渠所谓隂阳之精互藏其宅欤行迟者隂丽乎阳也晋曰昼者日出地上进而中也丰曰宜日中者九四之五也离九三丰彖曰日昃者日中而又西也干九三既济六四曰终日者日在下也豫六二曰不终日者二动之五成离日在上也夬九二曰暮夜者动成离日在西方之下日薄于虞渊之时也或曰夕日入为夕大畜曰日新者大壮一变需坎月离日合照也再变大畜艮终复始日新也益曰日进者初九自下而进也卜楚丘论十日其说源于易之昼夜又为大明者悬象着明莫大于日月而月受明于日阳为大隂为小故曰大明干大明终始晋进而丽乎大明皆日也又为明者日月相推而生明屯九五求四四往之五讼初往四皆坎月在东月之明也大有九四离动井九五旅上体日在上日之明也困初六丰九四曰幽不明者日在西而隐伏也大有贲同人明夷曰文明者离居二五也坤为文又为光者日月之光无所不及也孟子曰日月有明容光必照管辂曰日中为光易凡言光者皆明之所及也坤之化光者含坎离也观之观光者四五交也颐之光者四施初也夬之光者离自下升也未济之光者二五易也需光亨者大壮四之五日西月东四五得位也凡言未光者皆未能行也屯九五未之二也噬嗑九四噬六五而后光也晋上九反三自治而后光也夬九五中行上决而后光也萃九五之二而后光也凡言光明者兼体用也老子曰用其光复归于明体用合一光明无尽履刚中正而不倚故离日下升光明不疚言无私照也谦以刚济柔故坎自上降万物化光言皆相见也艮行止动静不失其时故坎离下济其道光明言久不息也凡言光大者其象与光明同曰大者指阳爻也坤曰光大者初三五也涣六四曰光大者二从四也咸九四可以光大者九也四来初往则离坎成四往初来则离坎毁未光大也益自否之九四三变离坎而成益大者光也言光辉者日月之光挥散也言晖者主离日也管辂曰朝日为晖或曰星辰何象也曰艮离也邵雍曰离为星贲艮上离下彖曰柔来文刚又曰分刚上而文柔天文也班固曰隂阳之精其本在地张衡曰地有山岳精钟为星盖星辰者地之精气上乎天而有光耀者也星日之余也辰月之余也月生于日之所照也众星被耀因水转光三辰同形隂阳相配其体则艮也河洛篇曰天中极星昆仑之墟天门明堂太山之精中挺三台也五灵诸侯也岍岐荆山壶口雷首太岳砥柱东方之宿也析城王屋太行恒山碣石西倾朱圉北方之宿也鸟鼠太华熊耳外方桐柏嶓冢陪尾西方之宿也荆山内方大别岷山衡山九江敷浅原南方之宿也九隘之险九河之曲漾水三危汶江九折上为列星诸贤之论不诡于经矣故精斁气歇坎极离见乃有陨星其光烛地者离也陨而成石或为阜堆尘沙者艮也电阳光雷阳声阳自子息而至春分四阳成大壮雷乃声后五日始电隂自午消而至秋分四隂成观雷乃收声电亦不作震动也不动则声光何由而笑者目动怒者目光栉发而鸣者有光振衣有声者有光离震交也噬嗑丰离震合也戛竹钻木两石相击其火必出动极也子云曰观雷观火为盈为实天收其声地藏其热盈实者阳息也震与兑交离与坎交故雷电而雨降为中女为甲胄者离外实中虚有甲之象在上为胄在下为甲先儒谓巽为绳缮甲也为戈兵者干为金离火煅之火锐上戈兵也兵有五言兵则五兵具矣同人解夬萃曰戎者戈兵戎器也噬嗑旅言矢干金火煅锐上为镞巽木为干加于坎弓之上矢也旅巽言斧者兑为决断也归妹言刲者交兑金为刀兵也小过言戕者外杀也谦既济未济言伐者自上伐下入其险阻也谦又言侵伐者侵削其地而后伐也或曰萃无离也何以除戎器曰原其始也临变明夷小过萃自小过离变坎兑巽坎为栋有简治弊恶修缮戎兵之象或曰制器者尚象蚩尤铸兵亦知取象乎曰蚩尤不能也夫子曰蚩尤惽欲无厌者也何器之能作蜂虿挟螫而生见害而挍以卫厥身者也人生有喜怒故兵之作与民俱生为大腹者坤为腹有容也坤二五易干成离阳为大故为大腹内虚外坚实大腹之象大有九四动非大腹也曰匪其彭明夷九四之三震为左曰左腹井九二坤腹器有兑口离大腹曰罋渐九三坎夫离妇与四相易坎往离毁曰妇孕不育离燥故为乾卦于日为烜于木为槁渐初六艮动成离之二坎水之傍干而可止厓也厓谓之干震其究为干故曰其究为健巽其究为震故曰其究为燥卦卦变也观此二卦则知乾坤坎离艮兑其究皆变干健独不言卦者无非干也为鼈为蟹为蠃为蚌为五者皆大腹离也为鼈者离交巽也巽位巳已为蛇故蛇或化鼈蛇鸣而鼈应为鼋者交干也郭璞筮遇需之复曰鼍也为蟹者巽交离也蟹连两目重离也托于虵鱓之穴亦巽也鼈蟹其中皆黄坤之二五乎璞筮遇咸之井曰东方当有蟹食稼咸巽井离坎兑变震也为蠃者兑交离也附蠃生于池泽蜗生于暑雨螺生于月旋震六二旅六二九四巽上九兑九四噬嗑六二变皆兑交离也为蚌者离交坎也千歳之燕为蛤雀为蛤伏翼为蛤雉为蜃雕为蛎方诸泣月蚌胎含珠离坎也为者坎交离也北方枵之次为蛇故游山泽出入水火含神负智得坎离之正乎颐损益三卦皆然其于木也为科上槁康节论木曰枝干土石也故歳不易叶花水火也故歳易横渠曰离为乾卦其于木也为科上槁附而燥也然则横渠所谓附而燥即康节所谓叶花也郑康成曰科上者隂在内为疾虞翻曰巽虫食心故上槁宋衷孔颖达以科为空中然则诸儒又以科上虫病为槁矣为牧牛者坤为牛艮为小子艮坤变离牧牛也谦初六变九是已坤变离柔丽中正畜之以刚二畜牛也离六二六五是已牧者以柔养刚畜者以刚制柔王洙本作牝牛
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节
　　艮积于下止于上二隂含阳土石聚焉蒙贲剥大畜咸遯蹇渐旅皆曰山以三画卦言也为丘为陵为陆者以重卦言也髙平曰陆大陆曰阜大阜曰陵而丘有一成再成三成如昆仑亦曰丘故重艮以三为陆四为陵五为丘上为山太九地七为下山八为中山九为上山准易也渐九三艮渐坤髙者平矣髙平曰陆上九动成六六降九升亦髙者平也同人九三动以四为陵震六二以四为陵渐五应二而歴四三亦曰陵贲六五颐六二拂五涣四以五皆曰丘随上六升六四以九三升而之上皆曰山坎五艮言丘陵足矣又曰山川丘陵者坎变则蒙极其险言之五行以艮为土太以山为金者山土石也石者土之实故为土石金类也故又为金震为大涂动而行莫之止也交艮为径路止而行行而止也艮者震之反山径之蹊则行者改步矣又为巷者通乎家以达内外二为蒙山土石也水流山则土去而石见故艮坎为石为小石豫六二以四为石是也困六二否艮交坎故困于石渐六二曰磐者二五相易坎变巽艮艮为石也辟干为门阖坤为户艮土东北当启闭之际门阙也艮为宗庙者六也一六坎也坎者鬼之所归太以一六为庙故艮为门阙在宗庙之位为庙萃震涣损是也为宫者止于中也太一出阳入隂息于中宫坎艮坤为宫在旅为次在野为庐又为牖者宫之户坎其傍以通明也故艮坤坎离为牖巽为草木艮阳止也止于上为果止于下为蓏蓏瓠之属干为圜为阍寺者阍守门者也寺守巷者也郭璞筮遇豫之小过曰当有羣鱼入州城寺舍言小过艮也艮为手又为指者在上体为手指止者动也在下体为足指动者止也震动艮止相反也曰趾者趾在下体之下鼎足亦谓之趾噬嗑初九贲初九鼎初六艮初六三爻以初应四皆艮止震动而在下体之下故曰趾或曰大壮夬初九何取于艮曰大壮遯之反也遯艮为指反而成震为足指夬即大壮积而成刚故曰壮于前趾前趾谓大壮也趾又谓之者足大指也拇手大指也阳为大咸初六感九四解九四应初六皆以隂变阳而解者蹇之反解震即蹇艮也为狗上言艮为狗者狗马之狗也此言为狗者熊虎子字当作豿尔雅曰熊虎丑其子狗盖虎子未有文犹狗也虞翻马融郭璞以兑艮为虎艮者寅位也艮究成兑故艮为虎子又为黔喙之属成兑则坤交干而有文矣为鼠者艮交坎也天文虚为鼠玉衡之星为鼠其艮之九三爻乎晋九四是也郭璞筮遇咸之井曰东方当有蟹鼠为灾亦艮坎也坎虚在子故子为鼠昼止者艮也夜动者坎也穴土者艮也隐伏而窃者坎也蟹或化鼠焚蟹致鼠坎离交也艮反为震故有缘木之鼠坎极成离故有飞鼠火鼠豹文之鼠鸟鼠同穴者坎离之合乎鼷鼠食牛者水土相伤乎传曰曾磎之鼠水下出焉是亦艮坎而已为黔喙之属者坎为坎变艮则在前故郑康成曰取其为山兽寅为虎貍亦是也寅即艮也屯六三艮震为鹿角者艮之阳蹄者震之阳躁者震也止而伏者艮也隂生而鹿角解震反巽也阳生而麋角解巽反震也麋鹿类也故麋与鹿游龙震也故鹿与龙游刘牧曰鹿性决躁其角反生震象也颐九四革九五兑艮为虎上六为豹解九二未济艮坎为狐或曰艮兑一也革上六何以为豹曰上六隂爻离九三文之过也天文箕为豹尾为虎同在艮履何取于艮乎曰伏艮也其于木也为坚多节者坤为众多坚节干刚也三索故多节否九五坚多节之木在田上上下黄桑也郭璞筮遇家人之蒙巽变艮为髙松松坚多节也为鼻者传曰鼻者面之山兑为口山泽通气故鼻口相为用噬嗑六二动故噬肤灭鼻睽六三艮成兑刑其鼻也故其人天且劓或为肤为皮革者皮兼肌言之曰肤肌其隂也肉为隂充其肤者阳气也马融曰柔脆肥美曰肤皮者舍肉而言革则坚矣通鸟兽言之艮之阳也为虎为狐
　　兑为泽为少女为巫为口舌为毁折为附决其于地也为刚卤为妾为羊
　　泽者水之聚二阳沈于下一隂见于上干阳为美阳沈于下钟美矣太之沈曰隂怀于阳阳怀于隂志在宫然坎兑一也故坎壅成泽泽决成川为少女为巫者兑变巽兑为口尚口而巽进且退者巫也巽九二是也或为史升而为史降而为巫尚口则一也为口者说见于外也为舌者动于内也口为言太四八为金于五事为言为辞者言成文也干三动成兑离是也笑者目动而声出于口故兑离又为笑为嘻嘻者笑无节也嗟者忧而于声也笑者得位得应喜而后笑也嗟者失位失应忧而后嗟也号者大声出于口也故兑巽为号巽为风风者天之号令风鸣窍穴有号呼之象号咷者号哭之声号呼而又有哭象也告者决之也或取决于彼戒者告戒也问者有所疑也允者口顺从也愬者恐惧而愬也食者口就之也不食者口不应也明夷初六可食而不食者义不食也颐为求口实者兑变临也咸九五曰脢者口之下心之上也为毁折者隂见则阳毁隂升则阳折物极而穷噬嗑六二上九为减离九四为弃毁也丰大象九三离上九之五鼎四之初为折泰兑变贲之离坎艮为无敢折狱又为刑杀者兑正秋也变坎为刑自决有罪言之坎为狱自屠畜言之坎为血故蒙初六曰刑人丰曰致刑归妹曰刲既济曰杀萃独曰用大牲者有杀牛之象无坎血也为附者兑反艮也为决者兑也隂盛阳微则阳附隂阳盛隂微则阳决隂剥一阳五隂故曰山附于地夬一隂五阳故曰刚决柔也或附或决时也其于地也为刚卤者水动而往刚留于泽为卤刚而柔为沙需之九二是也水畜于泽下为咸咸无水亦卤困之大象是也主父偃所谓地固泽咸卤不生五谷咸亦谓之卤咸生卤也咸泽之下成精洞穴中水凝为钟乳黄帝书曰湿化生金石虞翻曰干二阳在下故刚泽水润下故咸沙水中之阳阳动而水泉动水动生沙刚其阳也柔者散而未聚也沙聚成石沙石生金兑反为艮艮兑之阳皆干医书寒入水府为沙石寒亦干也为妾者遯九三兑女伏于下与艮同位艮小子坤为臣臣仆也故以伏兑为妾六四兑来奔初为妾自初言之得妾也传曰聘则为妻奔则为妾巽离女也兑独为妾者娶论年徳而得妾者以其子故常少为羊郑康成本作阳虞翻本作羔今从郑郑曰此阳谓为养无家女行赁炊爨今时有之贱于妾也案尔雅阳予也郭璞引鲁诗曰阳如之何又曰今巴濮之人自呼阿阳璞筮遇咸之渐曰兑为贱女戏倒隂阳盖咸兑变巽隂阳颠倒遯九三鼎初六之四爻位皆正咸渐之变爻位不正故为贱妾阳妾之贱者也归妹六三兑女不正为须须贱女阳之象乎为常先儒谓西方之神误也当在坤后简编错乱耳且坤为常以隂从阳常也地从天子从父臣从君妇从夫少从长卑从尊故坤顺得常又曰后得主而有常屯六二二五相易十年乃字为反常需初九需于郊不犯难行须六四下文而后行师六四隂从阳当顺九二知其不可变而反次皆曰未失常为辅颊干艮为辅干为首艮止于上辅也又为辅颊者连兑也而悦于首颊面颊也









　　汉上易传卷九
　　钦定四库全书
　　汉上易传卷十　　　　　　宋　朱震　撰序卦
　　文王作易以乾坤坎离为上篇之用以艮兊震巽为下篇之用上篇终于坎离下篇终于既济未济颐大过小过中孚为二篇之正乾坤者易之本坎离者乾坤之用离肖干坎肖坤中孚肖干小过肖坤颐肖离大过肖坎既济坎离之交未济坎离之合坎离所以为乾坤用者得天地之中也斯圣人酬酢不倚千变万化不离乎其中欤康节曰至哉文王之作易也其得天地之用乎至夫子序卦然后明生生不穷而天地之蕴尽矣故太准之以图
　　有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以苟合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　上篇以乾坤坎离为用天地之生万物也而有艮兊震巽焉天地万物具而人道备矣下篇以艮兊震巽为用有万物而后男女夫妇也而有乾坤坎离焉人道备而天地万物备矣故曰三才同科厚薄相劘韩康伯不领此旨谓岂有天道人事偏于上下哉读序卦而不察者也云行雷动动必满盈故曰屯者盈也震者物之始生坎者难也故曰屯者物之始生也蒙冥昧也物生者必始于昧勾萌胎卵是也故次之以蒙蒙童蒙也物如此穉也物穉而无以养之则夭阏不遂蓄徳养才者亦然故次之以需震坎为酒兊为口有饮食之道饮食所以养也饮食必有讼干糇以愆豕酒生祸有血气者必有争心故次之以讼讼者两辞必以众起故次之以师师众也众不能以治众治众者至寡也众之所以比执一以御之则众治矣故次之以比比相亲比也彼来比我我必畜之故次之以小畜物畜聚然后有上下尊卑之等上下尊卑所谓礼也故次之以履礼者履而行之者也所履者君子大道则其心泰然而安故次之以泰泰者万物通也物终通则无节故次之以否否塞也物终否则乖异不相为用故次之以同人同人者与人同也与人同者物必归焉舜太王是已故次之以大有认物之归为已有者必骄骄则亢满大复为累矣有大者不可盈也故次之以谦物归之矣又持之以谦犹富而守之以俭岂不有余裕哉有大而能谦者必暇豫也故次之以豫事豫立则动而不跲众必随之故次之以随好上人者人之情也以喜随人必有所事臣事君子事父妇事夫弟子事师非乐于所事者其肯随乎故次之以蛊蛊者事坏而后有事者也韩康伯曰可大之业由事以生临者以大临小也故次之以临观者自下观上物大然后可观是以王尚大故次之以观在上而无可观则在下引而去矣非可观其能有合乎故次之以噬嗑噬嗑者噬而合者也物不可以苟合苟合者其终则离必致饰焉故次之以贲贲阴阳相饰也致饰然后物亨亨则尽矣无以复加故次之以剥剥者剥也此商周之末所以不胜其弊文之末流也物穷则反不可终尽剥阳穷于上而终反于下故次之以复复天理则无妄无妄则其动也天故次之以无妄然后物物循理乃可大畜故次之以大畜前曰比必有所畜者比而后畜其畜也小故次之以小畜物能畜止然后可养虽养虎不外是也故次之以颐颐者观人之养也求口实以自养也圣人养贤贤人养徳不养之则不能动大过者动而大过乎物也故次之以大过而大过六爻皆以居安不动为忌君子之所以过者时也过而不已则失中失中则陷没坎陷也陷必有所附丽乃能出险故次之以离离丽也一本云丽必有所感故次之以咸咸感也
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不乆也故受之以恒恒者乆也物不可以乆居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后说之故受之以兊兊者说也说而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉君子之道造端乎夫妇乆于其道而后化故次之以恒恒乆也进退升降与时消息不可乆居其所而不去故次之以遯君子万物之主终遯而不反天地闭塞故次之以大壮大者壮则小者羸可进之时也故次之以晋晋日出地而进于昼也进而不已伤之者至故次之以明夷明夷日在地中明有所伤也物无不反其本者疾痛则呼其父母伤于外者未有不反于内故次之以家人家人内也治家者刚柔有节过刚则厉过柔则渎无节则道穷而亲族乖离故次之以睽睽者水火乖也乖离则情不通而难生故次之以蹇蹇者行有难也难极必解无终难之理故次之以解解蹇难解也难解则舒缓解者蹇之反五退而居二缓也缓则寛弛必有所失故次之以损损减也减下而益上有失之象消乆则息损而不已者必益损益相反也故次之以益益乆则盈盈则必决隄防是已故次之以夬夬者阳决阴也决则分分则相遇故次之以姤姤者阴出而与阳相遇也物以类相从遇而后聚非其类虽同居不相遇故次之以萃萃二阳聚也物相崇聚其势必升积土是已故次之以升升者聚而上之谓也升而不知反则力穷而困故次之以困困乎上者必反乎下山剥是已故次之以井井在下者也井乆则秽浊不食治井之道革去其害井者而已三代之革其礼相因损益可知也故次之以革鼎之革物以水济火而熟之革物者莫如鼎故次之以鼎鼎器也主宗庙之器者莫如长子震长子也故次之以震震者阳动于下也物不可以终动动极则止故止之艮者一阳止于上也故次之以艮物不可以终止止极则动故次之以渐渐者进有序也进必有所归盈科之水是也故次之以归妹归妹者女之归也得其所归者必大海善下是也故次之以丰丰大也前曰与人同者物必归焉故受之以大有此曰得其归者必大大有次同人者处大之道也丰次归妹者致大之道也已大矣而又穷之必至于无所寄托而失其所居之常非特大名大位然也学亦如是故次之以旅旅者君子之穷也旅卦以柔顺谦下为吉否则无所容矣故次之以巽巽者阴入于阳之下也天地之泽万物礼义之说人心不入则不说故次之以兊兊者说见于外也说之而后散之则说道不劳无所不说矣故次之以涣涣者险难离散也离者必聚散者必合物无终离者也聚者离之节合者散之节节之则无离散故次之以节天地之节不可以不信不信则无以成万物而况于人乎饮食起居身之节也不信则致疾尊卑长幼家之节也不信则召乱故次之以中孚中孚信也行者足相过也小过以阴过阳有行之象有其信者必行中无所疑也故次之以小过物各有量不过则不能相济所过大则其济亦大是以智周万物然后道济天下故次之以既济而止复入于未济物之相生终不可穷故以未济终篇焉





　　汉上易传卷十
　　钦定四库全书
　　汉上易传卷十一　　　　　宋　朱震　撰杂卦
　　杂卦以刚柔升降反复取义又揉杂众卦以畅无穷之用而归藏连山三代之易皆在其中百世之后有圣人作不外是也康节曰乾坤三变坎离不动故太准之以冲错
　　干刚坤柔比乐师忧临观之义或与或求屯见而不失其居蒙杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兊见而巽伏也随无故也蛊则饬也剥烂也复反也晋昼也明夷诛也井通而困相遇也咸速也恒久也涣离也节止也解缓也蹇难也睽外也家人内也否泰反其类也大壮则止遯则退也大有众也同人亲也革去故也鼎取新也小过过也中孚信也丰多故也亲寡旅也离上而坎下也小畜寡也履不处也需不进也讼不亲也大过颠也姤遇也柔遇刚也渐女归待男行也颐养正也既济定也归妺女之终也未济男之穷也夬决也刚决柔也君子道长小人道忧也
　　乾坤易之门凡刚皆干也凡柔皆坤也刚柔相杂乃成诸卦故曰干刚坤柔比得位而众比之故乐师犯难而众从之故忧忧乐以天下也临之九二在下四阴与之故能以大临小观之九五在上四阴求之故能以上观下或与或求乃成临观之义屯自震变四之五虽见于屯也而不失其所居所以大亨欤蒙自坎变五之上阴阳相杂虽杂也而九自着见阴岂能蒙之所以蒙亨欤阳起于坤而出震则静者动阳止于艮而入坤则动者静故起莫如震止莫如艮也损以九三为上由泰而损始衰者也益以九四益初由否而益始盛者也故损益盛衰之始也大畜以四五之柔而畜三阳时也无妄九五六二中正而三四上爻为无妄之疾灾也关子明曰无妄而灾者灾也有妄而灾者其所宜也非灾之者也萃二阳萃于上升二阳升于下升者往也升往则不来矣不来者必聚于上也气之方升谁能遏之故曰萃聚而升不来也谦自上降三豫自初升四谦故降也轻豫故怠而止故曰谦轻而豫怠也噬嗑除间者也四为颐中有物故曰噬嗑食也贲自泰来本无色也刚柔交错然后有文故曰贲无色也阴随阳升说而见乎外故曰兊见也阳随阴降巽而伏乎内故曰巽伏也施说之道小者亦伸处巽之时大者亦屈无非天也随随时也以是为正故曰随无故也蛊坏也二往之五饬蛊之道故曰蛊则饬也剥烂也五阴溃于内也复反也剥上反于下也晋之明进而至于昼明夷之明降而至于诛夷诛也其明熄矣非诛之象乎泰初之五往来不穷故曰井通否上之二阳遇阴而见揜故曰困相遇也或往而通或来而困唯其时也以刚下柔其感必速故曰咸感也刚上柔下可以持乆故曰恒乆也涣三阳涣离故曰涣离也节三阳止而不去故曰节止也阳离则三阴散阳止则三阴来阳者阴之表也蹇二往五涉难也故曰蹇难也解五来二复吉也故曰解缓也来者为缓则往者当夙故曰有攸往夙吉关子明曰明乎外者物自睽故曰睽外也明乎内者家自齐故曰家人内也君子泰则小人否小人泰则君子否故曰否泰反其类也四阳并进六五以和易待之可以止而仕也故曰大壮则止四阳偕往二阴在内而执其柄可以退而去也故曰遯则退也同人六二得中得位而同乎人同乎人则人亦亲之故曰同人亲也大有六五柔得尊位而有其众有其众则众亦归之故曰大有众也水火相革革已废也故曰革去故也以木巽火火方兴也故曰鼎取新也功成者退方来者进一去一取天之道也小过二阳在内动而止小者过也故曰小过过也中孚二阴在内伏而说小者信也故曰中孚信也丰泰二之四进退不得其所多故也多故则难处故曰丰多故也旅否三之五失位无应以其旅于外也旅外者不如在内之为安故曰亲寡旅也丰多故也故四五相错然后有庆亲寡旅也故五动二应而后有誉离火炎上也故阳爻多凶坎水趣下也故阴爻多凶坎离相济者也小畜五阳而畜一阴所畜者寡故曰小畜寡也履一柔而履二刚不处为善故曰履不处也需险在前三阳需时而不进关子明曰履而不处者其周公乎需而不进者其仲尼乎险在下而阳上行相过者也故曰讼不亲也自大过颠也而下简册错乱当曰颐养正也大过颠也遘遇也遘当作姤柔遇刚也夬决也刚决柔也君子道长小人道忧也渐女归待男行也归妹女之终也既济定也未济男之穷也颐一阳在上而养四阴正也故其卦以下养上为颠大过一阴在上四阳无所托颠也故其卦初阴承阳无失位之凶阴宜在下也姤以一柔而遇五刚故曰姤遇也柔遇刚也夬以五刚而决一柔故曰决夬也刚决柔也姤小人道长君子道忧也故系于金柅夬君子道长小人道忧也故无号之凶女以外为归干男下而迎三然后坤女行而归故曰渐女归待男行也归妹以三易四男行而女从夫妇之正也上六无应守正而终不改之义也故曰归妹女之终也既济虞翻曰六爻得位定也故曰既济定也未济伊川曰三阳失位故曰未济男之穷也






　　汉上易传卷十一
&lt;经部,易类,汉上易传&gt;
　　钦定四库全书
　　汉上易传卦图　　　　　　宋　朱震　撰
　　卦图所以解剥彖象推广説卦断古今之疑发不尽之意弥缝易传之阙者也












　　右河图刘牧传于范谔昌谔昌传于许坚坚传于李漑漑传于种放放传于希夷陈抟其图戴九履一左三右七二四为肩六八为足纵横十有五总四十有五列御宼曰易者一也一变而为七七变而为九九复变而为一李泰伯曰伏羲观河图而画卦御宼所谓变者论此图也一者太极不动之数七者大衍数九者数也泰伯谓画卦亦未尽其实大衍五十之数寓于四十五之中黄帝书土生数五成数五太以五五为土五即十也其在周官天府凡国之玉镇大宝器藏焉大宝器书所谓天球河图在东序是也其在易则见于系辞王洙曰山海经云伏羲氏得河图夏后因之曰连山黄帝氏得河图商人因之曰归藏列山氏得河图周人因之曰周易斯乃杜子春之所凭抑知姚信之言非口自出但所从传者异耳梁武攻之涉于率肆易曰河出图洛出书圣人则之仲尼曰凤鸟不至河不出图吾已矣夫盖圣人受命必有符瑞若图出不再无劳叹傒谓河伯不智尤为妄矣
  </div>
  <div class="pagination">
   <a href="汉上易传_page11.html">
    上一页
   </a>
   <span>
    ...
   </span>
   <a href="汉上易传_page7.html">
    7
   </a>
   <a href="汉上易传_page8.html">
    8
   </a>
   <a href="汉上易传_page9.html">
    9
   </a>
   <a href="汉上易传_page10.html">
    10
   </a>
   <a href="汉上易传_page11.html">
    11
   </a>
   <span class="current-page">
    12
   </span>
   <a href="汉上易传_page13.html">
    13
   </a>
   <a href="汉上易传_page14.html">
    14
   </a>
   <a href="汉上易传_page15.html">
    15
   </a>
   <a href="汉上易传_page16.html">
    16
   </a>
   <a href="汉上易传_page17.html">
    17
   </a>
   <span>
    ...
   </span>
   <a href="汉上易传_page13.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
