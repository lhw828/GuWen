<!DOCTYPE html>
<html>
<head>
    <meta charset="UTF-8">
    <title>大易缉说 - 第 16 页/共 29 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>大易缉说 - 第 16 页/共 29 页</h1>
    <div class="content">
　　大易缉说卷五
<经部,易类,大易缉说>
　　钦定四库全书
　　大易缉说卷六　　　　元　王申子　撰
　　下经
　　【艮下兊上】
　　咸感也无心之感也爲卦兊上艮下艮止也兊说也止而感物物说应之咸之义也一有作爲则非感矣故六爻皆以静爲贵伊川曰男女相感之深莫如少者故二少爲咸
　　咸亨利贞取女吉
　　天地间一感应之理而巳感以正则亨感不以正则入于邪恶而失其所亨矣故曰咸亨利贞亦以三与上成卦之主刚柔皆得其正而相交相感故以此义取女则吉
　　曰咸感也
　　释卦名义伊川曰咸感也不曰感者咸有皆义上下交相感也
　　柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　以成卦之主及卦徳释辞而极言之也坤六三上而兊干上九下而艮故曰柔上而刚下坤之一柔上矣二柔复下而艮干之一刚下矣二刚复上而兊是隂阳男女相交相感而和合相与也止而说者谓艮止不动而意气自相和说乃所谓感不止而动则是出于作爲非感也故六爻皆欲其静男下女谓少男下少女此感之至也感以正然后亨感不以正虽亨不吉故以感得其正者爲取女之吉亦谓成卦之主三与上皆得其正也大而天地以气交感而得其正然后万物化生圣人以心相感而得其正然后天下和平故极言之以见交感之道无物不有感得其正无物不亨也
　　象曰山上有泽咸君子以虚受人
　　泽能润下山能受润今山上有泽是山受润而泽通于上山泽通气咸感之象也泽得以通于上者山之虚也君子以之虚其中以受人中旣虚则亦无感不通矣
　　初六咸其拇
　　咸之六爻皆取诸身以爲象者天地万物本吾同体此感彼应自有不言之妙也拇足大指也足虽未行而拇常向外此自然之天也以言初六艮体处下而应于四是身虽未动而志之所向常在外也犹君子在下道虽未行而应物之志未尝不在天下也
　　象曰咸其拇志在外也
　　外九四也与四隂阳交感身未动而志巳应如拇之常向外也
　　六二咸其腓凶居吉
　　腓足肚也随股而转移柔虚而易动喻二以柔居柔易于随三之股而动也二处咸之时居中得正若随三而动则失咸之道故凶若居守其中正以待五中正之应则感得其正矣故吉爻一也用之有得失吉凶之报异焉可不愼欤
　　象曰虽凶居吉顺不害也
　　得五之正应则不唯于义爲顺且不害其中正也
　　九三咸其股执其随往吝
　　股随足而动者咸之义静则爲感动则非也今三以阳刚之才居得其正爲艮之主是冝自守其正以感于物而乃以刚用刚应上六柔说而往从之遂执其同体之拇腓随之而动是刚正之才不能自主失咸之道者也故吝
　　象曰咸其股亦不处也志在随人所执下也
　　亦云者承上爻辞言前二隂感于阳而动今三阳刚亦感于隂柔而不能自止故曰亦不处也且志在下随是所执者下也冝其吝
　　九四贞吉悔亡憧憧往来朋从尔思
　　四居股之上脢之下心之位也不言心者四柔说不正有时不免废心而任思故爻辞有善有恶谓四以阳刚之质介二刚之中居隂而静此其未感之初有心体静而贞之象得咸之道故吉故悔亡及一有所感其体说而居柔不中不正遂憧憧焉役其思虑于事物往来之间以谓天下事皆可以私意计虑而得之也故其思所及者朋从之思所不及者则弗之从四之象具此二者故圣人于贞吉悔亡后言其任思之失以见咸之道无心而待物之自感则无所不应一容心于其闲则非感矣其应之狭也冝哉
　　象曰贞吉悔亡未感害也憧憧往来未光大也
　　未感害者言未感之初未爲私意所累也未光大者言任思之失于咸感之道未得爲光大也
　　九五咸其脢无悔
　　脢背肉也医书曰一身腑脏之腧皆系于背则是不思不动而系者众矣谓九五阳刚中正爲咸之主能不思不动以感而待人之自应得咸之道是以无悔
　　象曰咸其脢志末也
　　志末者谓他有志于感者抑末耳不若五感以无思之善也　或问曰志末也子以爲他有志于感者抑末耳诸贤皆不如此说无乃圣人背意解经乎曰安行也信如何也过旬灾也之岂非圣人背意解经乎
　　上六咸其辅颊舌
　　辅颊舌皆以言者上以兊之极处咸之穷是柔说之至急于求感者也故不能以诚感物而徒事乎口舌之间以求感其能感乎失咸之道矣
　　象曰咸其辅颊舌滕口说也
　　滕腾通以心思感人所感巳狭况口说乎
　　【巽下震上】
　　恒常久也咸以少男下少女男女交感之义夫妇之始也恒则二长同居男尊女卑男外女内各正其位夫妇居室之常亦人道之常也故爲恒
　　恒亨无咎利贞利有攸往
　　可恒之道必可以亨不可以亨岂可恒之道哉亨而且无咎者贞正故也盖不正则不可恒恒亦不可亨而无咎故曰亨无咎利贞谓贞正则可恒且可亨而无咎也然所谓恒者谓其可久也非守一而不知变也故利有攸往亦可恒之道何往不利
　　曰恒久也刚上而柔下雷风相与巽而动刚柔皆应恒
　　以成卦之主及卦体卦德释卦名义初与四成卦之主也干之初上而四坤之下下而初刚上柔下也二爻上下而成震巽亦刚上柔下也以卦体言刚上柔下乃分之常以卦象言雷风相与乃气之常以卦徳言巽顺而动乃理之常以卦位言刚柔相应乃情之常故曰恒
　　恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　凡可恒而亨且无咎者正而巳故利贞爲久于其道言不正则非可久之道也亦以成卦两爻皆不当位故戒之天地之道其所以恒久而不息者亦正而巳利有攸往者变而通之非执乎一以爲恒也故曰终则有始始而终终而复始亦天道之恒也故日月得此恒而能久照四时得此恒而能久成圣人得此恒故能久于道以成天下之化观乎此则天地万物有恒之情亦可见矣
　　象曰雷风恒君子以立不易方
　　相须相与以鼓动万物者雷风之恒也发声收声不爽其时或凉或温不舛其候者亦雷风之恒也君子以之立不易方不易者不迁也方者所也即大学所谓至善之所人物所当止之地也立身于此而不迁易乃君子之恒亦可恒之道故以取象
　　初六浚恒贞凶无攸利
　　恒久也天下可久之事岂一朝夕所能致者初六质柔而志刚质柔故昧于逺见志刚故欲速不达处恒之初是方爲可久之计者而遽焉求深故曰浚恒非急暴而不能恒则必茍且而不可恒矣贞固守此以爲恒取凶之道也何所利哉
　　象曰浚恒之凶始求深也
　　可恒之道以久而成始而求深是施诸已则欲不达施诸人则责之太遽者也故凶
　　九二悔亡
　　恒利贞以九居二不正疑有悔者然处下之中位之中也以刚居柔徳之中也上应六五应之中也居中得中而应中是无往不中乃时中之君子也中则正矣况中者无过不及天地间可恒之道也二既得之是以悔亡
　　象曰九二悔亡能久中也
　　中庸其至矣乎民鲜能久矣能久于中恒之善者也尚何悔之有
　　九三不恒其徳或承之羞贞吝
　　人之爲徳过乎中则不能恒三过乎中矣且以刚居刚而处巽之极过刚则躁巽则不果是无恒者也其徳不恒则羞辱承之或者在彼有时而至也若贞固守此以爲恒必取羞吝矣
　　象曰不恒其徳无所容也
　　人而无恒则进退无所据矣尚何所容其身哉
　　九四田无禽
　　天下之功以久而成恒久之道以正爲贵四虽阳刚而不中不正居不当之位承柔弱之君虽久何益故如田猎而不得其道虽淹久而终无禽兽之获焉则亦徒劳而巳
　　象曰久非其位安得禽也
　　以不正之徳事柔懦之君又处非其位故虽久而无功也
　　六五恒其徳贞妇人吉夫子凶
　　隂柔居中而以顺从阳刚爲恒者在妇人之徳爲贞故吉若夫子以此而爲恒则失其爲夫子之道而凶矣况五君也而一以柔徳下从九二之刚以爲恒如妇人焉可乎
　　象曰妇人贞吉从一而终也夫子制义从妇凶也五居中而一以柔顺从二之刚以爲恒此义在妇人则吉妇人以从爲正以顺爲徳从一而终也若夫子则制义自我从妇人之徳以爲恒则凶矣况君道乎
　　上六振恒凶
　　振者连动而无常也居恒之终处震之极恒终则变而不能恒震极则动而不能止故有振恒之象在上而动无恒其凶冝矣
　　象曰振恒在上大无功也
　　此所谓天下本无事庸人自扰之其好功生事之过乎故圣人折之曰大无功言振扰于守恒之世决无所成也
　　【艮下干上】
　　遯退避也爲卦艮下干上二隂浸长于内四阳将消于外小人渐盛君子退而避之遯之象也然二隂虽长四阳犹盛而遯者何也盖一变则爲否否则隂其外我非我遯之也故二隂爲遯
　　遯亨小利贞
　　二隂浸长否道将成君子见几而遯是身虽遯而道则亨故曰遯亨小利贞晦庵曰小人利于守正不可以浸长故侵迫于阳谓成卦九三犹能止二隂于下也伊川曰四阳犹盛于外其犹可小有所正谓二五中正相应尚可与时行也二说兼之于义始备
　　曰遯亨遯而亨也刚当位而应与时行也小利贞浸而长也遯之时义大矣哉
　　释辞隂道浸长之时君子退遯以伸其道是君子之遯乃其道之亨也故曰遯而亨五以阳刚中正居尊位下有柔顺中正之臣爲之应尚可随时消息以致其力况九三成卦之主犹能止二隂于下故曰与时行也小隂柔小人也虽隂道浸长亦冝守正不可遽迫乎阳所以扶君子而抑小人亦小人之利也且二隂虽长于内其势尚四阳犹盛于外其势犹可以小有所正爲君子者亦不可决于退遯以遂一已之髙而付世道于不可爲也时义者以时而言二隂浸长而将否见几者不得不去以义而言二五中正相应犹可有爲是君子决去处之义于此时爲难故曰遯之时义大矣哉
　　象曰天下有山遯君子以逺小人不恶而严
　　天干也上三阳健行而逺去山艮也下二隂爲一阳止之而不得行是小人犹有所制而君子得以从容逺去又见去之髙者其势不可得而止遯之象也君子以之逺小人不恶而严如孔子之待阳货孟子之待王驩虽非遯犹遯也
　　初六遯尾厉勿用有攸往
　　尾在后也他卦以下爲初遯往遯也故遯以初爲后在前者见几先遯初柔而不能决止而不能行故遯而在后危厉之道也既巳处后然位卑居下不往即遯也若又有所进往则危厉益甚矣初柔而不正故戒之
　　象曰遯尾之厉不往何灾也
　　君子处遯如上九知几而最先者善也遯而居后危之道也然处卑易晦但不往进则亦何灾之有
　　六二执之用黄牛之革莫之胜说
　　黄中色牛顺物革柔而坚者也二以中正居大臣之位与五中正相应当贤人君子见几而遯之时岂容坐视以听其去故以其中顺之徳内固君臣之志外系贤者之心以扶持世道其执之坚如用黄牛之革至于不可说此六二之志也其所谓应当位之刚与时行之事乎
　　象曰执用黄牛固志也
　　言执守之以中顺之道其坚固如此不爲时变所移者六二之志也故此爻独不言遯
　　九三系遯有疾厉畜臣妾吉
　　干之三阳皆巳前遯而三乃以阳说隂比二而止于下是有所系累害其遯也凡阳爲隂所累者曰疾故曰系遯有疾遯而有疾危厉之道也然以此道畜养臣妾则吉盖系恋之私恩施之于小人女子则得其心也
　　象曰系遯之厉有疾惫也畜臣妾吉不可大事也遯而有系必以所累致困盖昵比之私止可以畜臣妾不可以当大事也
　　九四好遯君子吉小人否
　　九四与五同徳是上而君臣犹相好也与初正应是下而隂阳又相好也四冝好爱而乃舍之以遯者盖阳刚之徳而居干体识时之冝上不贪利禄之荣下不牵系累之私也此非以道制欲之君子不能故圣人许之以君子吉又叹其非小人之所能也
　　象曰君子好遯小人否也
　　言舍其所好而遯唯见义明用心刚之君子能之故小人否也
　　九五嘉遯贞吉
　　嘉襃嘉也五以阳刚中正居尊位下有柔顺中正之臣爲之应是岂坐视羣贤之遯而付世道于不可爲者故弓旌之招束帛之贲尊尚而襃嘉之使复其所且正固以守其志不爲羣小之转移安得而不吉
　　象曰嘉遯贞吉以正志也
　　五之能嘉遯以致吉者贞正固守而不移乃其志也时不然而志则然者遯之君臣也故二曰固志五曰正志此所谓刚当位而应与时行也
</div>
    <div class="pagination">
<a href="大易缉说_page15.html">上一页</a><span>...</span><a href="大易缉说_page11.html">11</a><a href="大易缉说_page12.html">12</a><a href="大易缉说_page13.html">13</a><a href="大易缉说_page14.html">14</a><a href="大易缉说_page15.html">15</a><span class="current-page">16</span><a href="大易缉说_page17.html">17</a><a href="大易缉说_page18.html">18</a><a href="大易缉说_page19.html">19</a><a href="大易缉说_page20.html">20</a><a href="大易缉说_page21.html">21</a><span>...</span><a href="大易缉说_page17.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
