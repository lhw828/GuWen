<!DOCTYPE html>
<html>
<head>
    <meta charset="UTF-8">
    <title>易翼宗 - 第 6 页/共 21 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>易翼宗 - 第 6 页/共 21 页</h1>
    <div class="content">　　上经
　　
　　豫【句】利建侯行师
　　传豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉大象雷出地奋豫先王以作乐崇德殷荐之上帝以配祖考系辞重门击柝以待暴客葢取诸豫序卦有大而能谦必豫故受之以豫杂卦豫怠
　　谦之覆也一阳居四上下众隂应之其志得行坤内震外坤顺震动皆有悦乐之意故名曰豫震为长男能统众隂坤为有土之象而长男为主与屯之初九同功故利建侯坤又为大众之象而长子为帅羣隂统于一阳与师同功故利行师孔氏頴达曰动而众悦故利建侯以顺而动故可行师
　　邱氏富曰屯有震无坤则言建侯而不言行师谦有坤无震则言行师而不言建侯此合震坤成卦故兼之

　　初六【句】鸣豫【句】凶
　　传初六鸣豫志穷凶也
　　当豫之初未豫也四为豫之主初与之应以豫为志者也鸣豫犹言鸣其得志也以隂柔不中之才未豫而遽以为豫极其豫之志将纵欲败度矣岂能成豫凶之道也传因鸣而知其志因志而知其穷穷也者极也如坤初履霜而知坚氷之至剥初剥足而知其蔑贞也王氏应麟曰鸣谦则吉鸣豫则凶鸣者心声之发也龚氏焕曰豫之初六即谦上六之反对故谦上六曰鸣谦豫初六曰鸣豫谦之上六应九三故鸣谦豫之初六应九四故不胜其豫以自鸣谦而鸣则吉豫而鸣则凶

　　六二【句】介于石【句】不终日【句】贞吉
　　传不终日贞吉以中正也系辞子曰知几其神乎君子上交不谄下交不凟其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　柔而得中特立于鸣豫盱豫之间不懐与安不比于邪介然自守坤厚之中得其坚确断如石焉然其介也断为之其明为之也见几明故不俟终日其明且断也皆中正之德为之故贞吉

　　六三【句】盱豫【句】悔【句】迟【句】有悔
　　传盱豫有悔位不当也
　　盱上视也四为豫之主六三隂柔不中上视乎四而溺于豫悔之道也然不但盱豫之为悔即稍迟焉不能如石之介不俟终日亦有悔也来氏知德曰盱与介相反迟与不终日相反

　　九四【句】由豫【句】大有得【由】勿疑【句】朋盍簪
　　传由豫大有得志大行也
　　四以一阳为众隂之主动乎上顺乎下时之所由以豫也以刚为主众隂应之志无违逆彖传所谓刚应而志行者也故爻曰大有得爻传曰志大行也然爻虽刚而四多惧故戒曰勿疑勿疑而后爻之刚者足以统柔刚柔相与朋之义也朋谓五隂盍合也簪总髪器古人之冠上簪下缨盐铁论曰神禹治水遗簪不顾家语云孔子闻哭蓍簪皆此簪字合簪者言朋之聚也五隂同豫一阳也李白诗云京国会缨簪其即盍簪之谓乎

　　六五【句】贞疾【句】恒不死
　　传六五贞疾乘刚也恒不死中未亡也
　　隂柔居尊可以豫矣而下乘九四之刚中虚微弱势逼难治如人之外感因以内伤不得自豫贞疾也然五犹得中根本未亡也故恒不死程传曰居得君位贞也受制于下有疾苦也六五尊位权虽失而位未亡也

　　上六【句】防豫【句】成【句】有渝无咎
　　传防豫在上何可长也
　　上六豫之极以柔处之则昏防于豫者然物极则反事极悔生豫既极矣至于昏防无所复之得无悔心之萌乎悔而改之则生理仍在如盟言之已成有以改之斯可无咎渝改也　鸣豫在初又应九四事虽未成而不可渝者也故凶冥豫在上下无应与事虽已成而尚有渝者也谋始虑终几可不慎乎
　　
　　随【句】元【句】亨【句】利【句】贞【句】无咎
　　传刚来而下柔动而説随大亨贞无咎而天下随时随时之义大矣哉大象泽中有雷随君子以向晦入宴息系辞服牛乘马引重致逺以利天下葢取诸随序卦豫必有随故受之以随杂卦随无故也
　　三隂三阳泰否之杂兑震艮巽反覆相推上兑下震蛊之覆也蛊艮巽二体阳上隂下覆而为随兑震二体则蛊之二三上刚爻皆来随二三上柔爻之下是以阳随隂也又蛊内体巽柔反为兑居随之上而外体艮刚反为震来居兑柔之下亦以阳随隂也阳随隂则隂亦随阳俱相随之义也震动兑説又体与意之相随者也故为随己能随物物来随己彼此相从大通而利且正之道也所以无咎非元亨利贞则失随之道未能无咎也何也随也者与时宜之者也非诡随所可托也

　　初九【句】官有渝【句】贞【句】吉【句】出门交【句】有功
　　传官有渝从正吉也出门交有功不失也
　　卦以刚随柔为义初自蛊之上九来蛊上九曰不事王侯髙尚其事今来而下柔则改变其髙尚而随乎时矣艮转为震为长男又为随主故曰官犹所谓心之官也六二得中初九从之以刚健之才而随乎中正之二随之善者贞也故吉以此出门交友即可有功何也不失其正也出门谓初交谓从二有功吉之一端也象本全吉不作戒辞

　　六二【句】系小子【句】失丈夫
　　传系小子弗兼与也
　　随刚来下柔阳随隂隂亦从阳也隂小阳大小子谓六三丈夫谓初九其势从下而上初九刚明当随者也而与六三同类比连牵系难断若不断而系乎三则失初矣欲二之专与初相随也故圣传曰弗兼与先儒以九五正应为丈夫初阳在下为小子然刚来下柔比次相随五徃随上不与二应非丈夫也且下文小子无下落

　　六三【句】系丈夫【句】失小子【句】随有求【句】得【句】利居贞传系丈夫志舍下也
　　丈夫九四也小子六二也四近刚正之君势力有余故随之有求而即得但六三柔弱位不中正必居贞而后所随者正故利居贞
　　先儒以初为小子然初隔乎二无随之义不闗得失传曰志舍下二在三下也

　　九四【句】随有获【句】贞凶【句】有孚在道以明【句】何咎传随有获其义凶也有孚在道明功也
　　九四比三逼五三隂爻民也下也为下所从得民之象四近君势重豆区釡钟得无疑乎正凶道也然九五刚中若有以孚其心而合于道则心迹以明率下奉上皆其功矣故无咎
　　龚氏焕曰随卦诸爻皆以隂阳相随为义三四皆无正应相比而相随者也然六三上而从阳理之正也九四下为隂从固守则凶若心所孚信在于道焉以明自处何咎之有徐氏几曰六三九四相比相从三言有得者得乎四也四言有获者获乎三也

　　九五【句】孚于嘉【句】吉
　　传孚于嘉吉位正中也
　　阳刚得中而居尊一隂在上彼此诚孚随之最善者故曰孚于嘉嘉善也其吉可知
　　杨氏万里曰九五以阳刚居兑之中正为一卦説随之主此圣君至诚乐从天下之善者也吉孰大焉

　　上六【句】拘系之【句】乃从维之【句】王用亨于西山
　　传拘系之上穷也
　　随极矣无复之矣九五得中诚孚而不可解惟退而随五可耳上六贤也九五王也王祭封内山川西山文王之所有事也当其世周召望散舍王无复可随惟文王诚意固结相与共奉山川之祀而已何氏订诂曰兑为巫凡卦有兑者多取象祭祀如萃之王假有庙损之祀事遄徃困之利用祭祀升之王用亨于岐山是也
　　
　　蛊【句】元亨【句】利涉大川【句】先甲三日【句】后甲三日传蛊刚上而柔下巽而止蛊蛊元亨而天下治也利涉大川徃有事也先甲三日后甲三日终则有始天行也大象山下有风蛊君子以振民育德序卦以喜随人者必有事故受之以蛊蛊者事也杂卦蛊则饬也
　　随之覆也震初刚上上二三柔在上之下而为艮兑上柔下下四五刚在初之上而为巽刚皆上行柔皆下行否之杂也隂阳不交也又震反为艮刚居上兑反为巽柔居下亦不交也否也柔巽而刚止弛散頺窳故名曰蛊蛊壊也乱极治生事理之必然元始也大也亨通也当蛊之际有必亨之理故元亨有必济之事故利涉大川元亨以蛊之理言利涉大川以治蛊之事言皆视乎其谋始也甲十干之首先甲后甲事端之先后皆始事也始事之先有几始事之后有宜先甲三日于始事之先而饬其几也后甲三日于始事之后而饬其宜也天道循环无徃不复终则必有始时乎时乎不可失也
　　马氏融曰十日之中惟称甲者甲为十日之首蛊为造事之端故举初而明事始也程传用此义本义据郑元传以先甲三日为辛后甲三日为丁失甲字即失始字义矣来氏据八卦流行图云艮巽夹震木于东之中故曰先甲后甲更凿而无当

　　初六【句】干父之蛊【句】有子【句】考无咎【句】厉【句】终吉传干父之蛊意承考也
　　墙有干版也井有干辘轳也有扶持转旋之义故曰干初六在事之始能顺乎刚有意扶持转旋者也子贤矣记所谓幸哉有子也初六其蛊未深济之尚易意在承考稍能干旋考即无咎虽危亦终吉也隂爻称父何也一家之事必有所禀命禀命之先者父也蛊之初家人禀命之最先故曰父之蛊也

　　九二【句】干母之蛊【句】不可贞
　　传干母之蛊得中道也
　　蛊当事之变故不可正九二才刚惧其固也然二犹得中上应六五不至于过多方以谕委曲以行蛊尚可济也爻阳称母何也居内之中所谓主中馈者母象也爻子也位母也故曰干母之蛊传曰得中道也

　　九三【句】干父之蛊【句】小有悔【句】无大咎
　　传干父之蛊终无尤也
　　三居内之上故亦曰父之蛊九三刚而不中故小有悔悔者刚之过而心不安也然当蛊之时惟刚能济坚正强固之中皆起衰振敝之用故无大咎而圣传且曰终无尤也以见蛊之非刚不济也

　　六四【句】裕父之蛊【句】徃见吝
　　传裕父之蛊徃未得也
　　六四隂爻称父何也外也一家之中位乎外者非父而何故四五隂爻皆称父也当蛊之四蛊深矣四居蛊之中内外交接之地亦有治蛊之心而爻本隂象无能干之才惟寛裕以处之蛊将日深欲治而未得故见吝有事之秋岂庸懦者所能与哉

　　六五【句】干父之蛊用誉
　　传干父用誉承以德也
　　外卦尊位父也其爻则子也六五柔而得中才堪济事其德足以光昭前烈不仅如九三之专用其才干蛊之最善者所谓元亨而天下治也赵氏汝楳曰六五德位适刚柔之中用以干蛊宜有休誉用誉则蛊之亨可知郑氏维岳曰子有干蛊之名则过归于亲干蛊而亲不失于令名是用誉以干之也
　　此爻正与九三六四对看九三过刚虽能干蛊而小有悔六四过柔虽欲干蛊而徃见吝皆德不足也惟六五柔中居尊徳器胜人故传曰承以德誉者德之为也

　　上九【句】不事王侯髙尚其事
　　传不事王侯志可则也
　　蛊极矣无事矣其时也上逺矣事非其事矣其位也九以刚明之德居极逺之地置身事外故为不事王侯之象然非不能济事而不事其事也独行其志砥节励操不降不屈孑然自髙超然最上其志也即其事也扬清风而化顽懦渺乎其可望而不可即也故传曰志可则也五君位王侯也在五之外故不事王侯九刚明故其事髙尚
　　
　　临【句】元亨利贞【句】至于八月有凶
　　传临刚浸而长説而顺刚中而应大亨以正天之道也至于八月有凶消不久也大象泽上有地临君子以教思无穷容保民无疆序卦有事而后可大故受之以临临者大也杂卦临观之义或与或求
　　临观覆推泰否剥复之似阳下隂上将近乎泰犹未泰也已逾乎复浸进于剥矣阳主于进进而薄隂故名临谓阳之临于隂也阳大故泰彖曰大来临序曰临者大也兑説坤顺九二刚中而六五正应阳气通复天道之自然故元亨而利贞然隂阳之际隂虽正消而消不久至八月则四隂方盛而消者长矣八月虽犹是二阳而浸寻消之即至于剥矣此以大临者不可不知也
　　八月先儒有以自子至未为遯者谓建未为周正也毛西河以自丑至申为否谓二阳建丑为商正也然以隂阳消长之正观之自寅至酉则临观剥复之渐其义较长且夏正自唐虞以来商周实通行之未尝改也

　　初九【句】咸临【句】贞吉
　　传咸临贞吉志行正也
　　居临之初与二相并而进临乎四隂者故曰咸临咸皆也共也位虽不中而阳刚方长与二相比故贞吉贞正也故传曰志行正

　　九二【句】咸临【句】吉无不利
　　传咸临吉无不利未顺命也
　　临以阳进为义二阳相与其势方长隂不能制六五虽尊而九二为临之主匡弼惟己以道事君未尝苟从故吉矣而又言无不利者以其正临乎隂也非刚中之德得无未泰而遽否乎故又言无不利以别之而传且明其未顺命也对至于八月有凶而言也兑説坤顺疑于顺命也圣人之虑深矣
</div>
    <div class="pagination">
<a href="易翼宗_page5.html">上一页</a><a href="易翼宗.html">1</a><a href="易翼宗_page2.html">2</a><a href="易翼宗_page3.html">3</a><a href="易翼宗_page4.html">4</a><a href="易翼宗_page5.html">5</a><span class="current-page">6</span><a href="易翼宗_page7.html">7</a><a href="易翼宗_page8.html">8</a><a href="易翼宗_page9.html">9</a><a href="易翼宗_page10.html">10</a><a href="易翼宗_page11.html">11</a><span>...</span><a href="易翼宗_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
