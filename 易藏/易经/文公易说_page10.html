<!DOCTYPE html>
<html>
<head>
    <meta charset="UTF-8">
    <title>文公易说 - 第 10 页/共 30 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>文公易说 - 第 10 页/共 30 页</h1>
    <div class="content">　　易不是説杀底物事只可轻轻地説若是确定一爻吉一爻凶便是子云太元了易不恁地两卦各自説濡尾濡首不必拘説在此言首在彼言尾大槩既济是那日中衙晡时候盛了只是向衰去未济是那五更初时只是向明去圣人当初见这个爻里有这个意思便説出这一爻来或是从隂阳上説或是从卦位上説这个説得散漫不恁地逼拶它它这个説得疏到它密时盛水不漏到它疏时疏得无理防若只要就名义上求它便是今人説易了大失它易底本意它周公做这爻辞只依稀地见这个意便説这个事出来大段散漫赵子钦尚自嫌熹説得防不知如今然有要退削了处譬如个灯笼安四个柱这柱已是碍了明若更剔去得岂不更是明亮所以説不可为典要可见得它散漫【同上】
　　既济是已济了大事都已亨过了只更小小底正在亨通若能戒谨恐惧得常似今犹自得不然便一向不好去了伊川之意亦是如此但要説做亨小所以不分晓又曰若将济便是好今已济便只是不好去了【林学蒙録】
　　问既济上三爻皆渐渐不好盖出明隂四有衣袽之象曰冇所疑也便是不美之端倪自此已露五杀牛则大自过盛上濡首则极而乱矣不知如何先生云然时运到那时都过了康节所谓饮酒酩酊开花离披时节所以有这様不好底意思出来【林学蒙録】
　　亨小当作小亨大率到那既济了时便有不好去所以説小亨如唐时正观之盛便向那不好处【防渊录】
　　初吉终乱便有不好在末后底意思【同上】
　　曵轮濡尾是只争些子时候是欲到与未到之闲不是不欲济是要济而未敢轻济如曹操临敌意思安闲如不欲战老子所谓犹若冬涉川之象涉则毕竟涉只是畏那寒了未敢便涉
　　髙宗伐鬼方疑是高宗旧日占得此爻故圣人引之证此爻之吉凶如此如箕子之明夷利贞帝乙归妹皆恐是如此又曰汉时去古未逺想见卜筮之书皆存如汉文帝之占大横庚庚都似传上人説话又曰夏啓以光想是夏啓曾占得此卦【吕煇録】
　　问三年克之惫也以言用兵是不得已之事以髙宗之贤三年而克鬼方亦不胜其惫矣先生曰言不可轻用也【林学履録】
　　问九三爻以言纣虽贵为天子祭祀之盛而不若文王薄祭却可以福祐盖时之兴衰自是如此曰子云【云云】十六日月虽缺未多更圆似生明之时必竟是渐缺去月初虽小于生魄时必是长底时节问占得此爻则如何曰这当看所值之时何如大意大底不得便宜
　　六四以柔居柔能虑患预防盖是心低小底人便能虑事柔善底人心不麄虑事细密刚果之人心麄不觧如此【防渊録】
　　【坎下离上】未济
　　未济看来只阳爻便好隂爻便不好但六五上九二爻不知是如何盖五以得中故吉上九有可济之才又当未济之极可以济矣亦云不吉更不可晓【吕煇録】
　　问未济所以亨者谓之未济便是有济之理但尚迟迟故谓之未济而柔得中又自有亨之道曰然小狐汔济汔字训几与井卦同既曰几便是未济未出中不独是説九二爻通卦之体皆是未出乎坎险所以未济【林学履録】
　　取狐为象上象头下象尾【防渊録】
　　问居未济之时未可以动作初六隂柔不能固守而轻进故有濡其尾之吝九二阳刚得中得正曵其轮而不进所以正吉曰看来也只如此大槩难晓某之觧也且备礼依众人觧説又曰坎有轮象所以説轮大槩未济之下卦皆是未可进用濡尾曵轮皆是此意六三未离坎体便也不好到四五已出乎险方好六又不好了又曰濡首分明是狐过溪而濡其首今象却云饮酒濡首皆不可晓尝有人著书以彖象文言为非圣人之书只是而今也着与孔子分踈
　　未济九四与上九有孚皆不可晓只得且依稀如此説又曰损益二卦説一卦在二爻一卦在五爻是颠倒此卦与既济説伐鬼方亦颠倒不知是如何
　　问未济上九以阳居未济之极宜可以济而反不善者窃谓未济则当寛静以待九二九四以阳居隂皆能静守上九则极阳不中所以如此先生云也未见得如此大抵时运既当未济虽有阳刚之才亦无所用况又不得位所以如此












　　文公易説卷六
<经部,易类,文公易说>
　　钦定四库全书
　　文公易说卷七　　　　　　宋　朱鉴　撰
　　彖上传
　　问卦下之辞为彖辞左氏以为繇辞何也曰此只是彖辞
　　彖辞极精分明是圣人所作鲁可几曰彖是总一卦之义曰也有别说底如干彖却是专说天【杨道夫録】
　　先生曰易中彖辞最好玩味说得卦中情状出【李季札録】凡彖辞象辞皆押韵【董铢録】
　　卦体如内健外顺内隂外阳之类卦徳如干健坤顺之类也
　　甘节复问賛易之賛曰称述其事如大哉乾元之类是賛
　　自大哉乾元至品物流形是言元亨之义大明终始至以御天是说圣人体元亨之用耳四徳之元专言之则全体生生之理也故足以包四者偏言之则指万物生之端而已故止于一事
　　大哉乾元是说天道流行各正性命是说人得这道理做那性命处却不是正说性如天命之谓性孟子道性善便是就人身上说性易之所言乃是说天人相接处天地之心动方见圣人之心应事接物方见【黄显子録】
　　问天地生物气象如温厚和粹即天地生物之仁否曰这是从生处说来如所谓大哉乾元万物资始至哉坤元万物资生那元字便是生物之仁资始是得其气资生是成其形到得亨便是他彰著利便是结聚贞便是收敛收敛既无形迹又须复生至如夜半子时此物虽存犹未动在到寅卯便生已午便着申酉便结亥子丑便实及至寅又生它这个只管运转一嵗有一嵗之运一月有一月之运一日有一日之运一时有一时之运虽一息之微亦有四个段子恁地运转但元则是始初未至于着如所谓怵惕恻隐存于人心自恁恻恻地未至大段出【杨道夫録】
　　问乾元统天先生曰乾元只是天之性情不是两个物事如人之精神岂可谓人自是人精神自是精神乎【吕煇録】
　　问乾元统天注作健者所以用形者也恐说得是否先生云也是则是说得干健不见得是乾元盖云大哉乾元万物资始乃统天则大意主在元字上【林学防録】
　　三舎人做乾元统天义说乾元处云如目之有视耳之有聴体之有气心之有神【云云】如今也无这般时文【沈僴録】
　　干者万物之始对坤而言天地之道也元者万物之始对亨利贞而言四时之序也错综求之其义乃尽【答连嵩卿】
　　周子以万物资始为善各正性命为性此是就造化处说今欲以物与无妄言之则此句属性而以上句天下雷行为善方始相对得过程子所云今人说性只是说继之者善此又是近下就人性分上说语各有当更请详之只看本文都不得引外来一字方始见得【荅吕祖俭】
　　万物资始与资之深资于事父以事君之资皆训取字大明终始这一段说圣人之元亨六位六龙只与譬谕相似圣人之六位如隠显进退行藏潜龙时便当隠去见龙时便是他出来如孔子为鲁司冦时便是它大故显了到那获麟絶笔便是它亢龙时这是在下之圣人然这卦大槩是说那圣人得位底若使圣人在下亦自有个元亨利贞如首出庶物不必在上方如此如孔子出类防萃便是首出庶物著书立言泽及后世便是万国咸宁【防渊録】
　　乘字大槩只是譬谕御字山说做御车之御却恐伤于太巧这段是古人长连地说下去却不分晓伊川传说得也不分晓语録中有一段却分晓乃是杨遵道所録云人大明天道之终始这处下个人字是切底字读书须是看这般处【同上】
　　因言大明终始有终而后有始有贞而后有元请问云行雨施品物流形言元亨矣此未言利贞却提起终始为说何也曰此终始说元亨所自来自大哉乾元至品物流形说天之元亨自大明终始至六龙御天说人之元亨自乾道变化至乃利贞说天之利贞自首出庶物万国咸宁说人之利贞【黄显子録】
　　大明终始是就人上说杨遵道语録中言人能大明乾道之终始易传却无人字某谓文字疑似处须下语割敎分晓【同上】
　　问圣人生而知之者也然未生于天地之间则始终之理虽具而大明之者谁乎云行雨施品物流形圣人出焉大明天道之终始便是卦之六位应时俱成更无渐次由是时乘六龙以御天而变化无穷焉天地设位理固皆具圣人成能理乃大明具者天也明者人也先生批云抹处说得甚巧然极有病【答柯国材】
　　问知是心之神明似与四端有不同先生曰此知字义又大然孔子多说仁智如元亨利贞元便是智四端仁智最大无贞则元无起处无智则如何是仁易曰大明终始有终便有始也智之所以为大者以其有知也【辅广録】
　　先生曰前辈解经有只明大义务欲大指明而有不贴文义强说者如程易明道理大义极精只于易文义多有强说不通处铢因问程易说大明终始处云大明天道之终始则见卦之六位各以时成不知是说圣人明之邪抑说乾道明之邪先生曰此处说得果是鹘突但遗书中有一段明说云人能明天道之终始则见卦爻六位皆以时成【见杨遵道録】此语证之可见大明者指人能明之因问乾道终始如何先生曰乾道终始即四徳也始则元终则贞盖不终则无以为始不贞则无以为元六爻之立由此而立耳以时成者言各以其时而成潜见飞跃皆以时耳然皆四徳之流行也【初九九二之半即所谓元九二之半与九三即所谓亨九四与九五之半即所谓利九五之半与上九即所谓贞】盖圣人大明乾道之终始故见六位各以时成乘此六爻之时以当天运而四徳之所以终而复始应变而不穷也【董铢録】
　　又问大哉乾元万物资始乃统天是说干之元云行雨施品物流形是说干之亨大明终始六位时成时乗六龙以御天是说圣人之元亨乾道变化各正性命保合太和乃利贞是说干之利贞首出庶物万国咸宁是说圣人之利贞此本义之言但程易云首出庶物是乾道首出庶物而万彚亨万国咸宁是君道尊临天位而四海从言王者体天之道则万国咸宁如何先生曰恁地说也得只恐牵强【同上】
　　大明终始传意自明白其曰见曰当非人而何更看杨遵道録中一段则尤分明矣天人一理人之动乃天之运也然以私意而动则人而不天矣惟其潜见飞跃各得其时则是以人当天也然不言当天而言御天以见迟速进退之在我尔【虽云在我然心理合一初无二体但主心而言尔○答方士繇】
　　乾道变化似是再说元亨变化字且只大槩恁地说不比系辞所说底子细各正性命它那元亨时虽正了然未成形质到这里方成如那百谷坚实了方唤做正性命乾道是统说底四徳是说它做出来底大率天地是那有形了重浊底乾坤是它性情其实乾道天徳互换一般乾道又言得深些子天地是形而下者只是这个道理天地是个皮殻【防渊録】
　　乾道变化各正性命是那一草一木各得其理变化是个混全底【黄义刚録】
　　循环不已者乾道变化也合而成质者各正性命也譬之树木其根本犹大义散而生花结实一向生去是人物之万殊【叶贺孙録】
　　且如乾道变化各正性命各正性命底便如乾道变化底所以为恕【杨道夫録】
　　问变者化之渐化者变之成如昨日是夏今日立秋为变到那全然天凉没一些热时是化否曰然又问这个化字却与变化者进退之象也不同如何曰这个别有些意思是言刚化为柔柔变为刚盖变是自无而有化是自有而无也【吕煇録】
　　各正性命言其禀赋之初保合大和言于既得之后天地万物盖莫不然不可作两节说也【同上】
　　甘节问何谓各正性命曰各得其性命之正【甘节録】又云各正性命保合大和圣人于乾卦此两句最好人之所以为人物之所以为物都是正个性命保合得个和气性命便是当初合下分付底保合便是有个皮殻包裹在里如人以刀破其腹此个物事便【阙】却便死【林夔孙録】
　　保合大和即是保合此生理也天地氤氲乃天地保合此生物之理造化不息及其万物化生之后则万物各自保合其生理不保合则无物矣【吕煇録】
　　保合大和天地万物皆然天地便是大底万物万物便是小底天地【陈文蔚録】
　　问保合大和乃利贞先生云天之生物莫不各有个躯殻如人之有体果实之有皮核有个躯殻保合以全之能保合则真性常存生生不穷如一粒之谷外面有个殻以裹之方其发一萌芽之始是物之元也及其抽枝长叶则是物之亨到得生实欲成未成之际此便是利及其既实而坚此便是贞矣盖乾道变化生之始此是元也到各正性命小以遂其小大以遂其大则是亨矣能保合以全其大和之性则可利贞【黄有开録】
　　首出庶物万国咸宁恐尽是圣人事伊川分作乾道君道如何先生曰乾道变化至乃利贞是天首出庶物万国咸宁是圣人又曰首出庶物须是聪明睿智高出庶物之上以君天下方得万国咸宁礼记云聪明睿智足以有临也须聪明睿智皆过于天下之人方可临得它【刘砥録】
　　干之彖辞明性命之理与诗【烝民维天之命】书【汤诰泰誓】中庸孟子相表里而大传之言亦若符契苏氏不知其说而欲以其所臆度者言之又畏人之指其失也故每为不可言不可见之说以先后之务为闪倐滉漾不可捕捉之形使读者茫然虽欲攻之而无所措其辨殊不知性命之理甚明而其为说至简今言之而先曰不可言既指之而又曰不可见足以夫未尝学问之庸人耳由学者观之岂不适所以为未尝见未尝知之验哉然道衰学絶世颇惑之故为之辨以待后之君子而其它言死生鬼神之不合者亦并附焉【苏氏易解】
　　大哉乾元万物资始乃统天苏曰此论元也元之为徳不可见也所可见者万物资始而已天之徳不可胜言也惟是为能统之愚谓四徳之元犹四时之春五常之仁乃天地造化发育之端万物之所从出故曰万物资始言取其始于是也存而察之心目之间体段昭然未尝不可见也然惟知道者乃能识之是以苏氏未之见耳不知病此顾以己之不见为当然而谓真无可见之理不亦惑之甚与
　　云行雨施品物流形苏曰此所以为亨也大明终始六位时成时乘六龙以御天苏曰此所以为利也愚谓此言圣人体元亨之用非言利也
　　乾道变化各正性命保合大和苏曰此所以为【阙】　愚谓此兼言利贞而下句结之也
　　乃利贞苏曰并言之也愚谓此结上乾道变化各正性命保合大和之文与大明终始六位时成时乘六龙以御天不相蒙苏氏之说亦误矣
　　苏曰正直也方其变化各之于情无所不至反而循之各直其性以至于命此所以为贞也愚谓品物流形莫非乾道之变化而于其中物各正其性命以保合其大和焉此干之所以为利且贞也此乃天地化育之源不知更欲反之于何地而又何性之可直何命之可至乎若如其说则保合大和一句无所用矣
　　苏曰古之君子患性之难见也故以可见者言性以可见者言性皆性之似也愚谓古之君子尽其心则知其性矣未尝患其难见也其言性也亦未尝不指而言之非但言其似而已也且夫性者又岂有一物似之而可取此以况彼邪然则苏氏所见殆徒见其似者而未知夫性之未尝有所似也
　　苏曰君子日修其善以消其不善不善者日消有不可得而消者焉小人日修其不善以消其善善者日消有不可得而消者焉夫不可得而消者尧舜不能加焉桀纣不能逃焉是则性之所在也又曰性之所在庶几知之而性卒不可得而言也愚谓苏氏此言最近于理前章所谓性之所似殆谓是邪夫谓不善日消而有不可得而消者则疑若谓夫本然之至善矣谓善日消而有不可得而消者则疑若谓夫良心之萌蘖矣以是为性之所在则似矣而苏氏初不知性之所自来善之所从立则其意似不谓是也特假于浮屠非幻不灭得无所还者而为是说以幸其万一之或中耳是将不察乎继善成性之所由梏亡反覆之所害而谓人与犬牛之性无以异也而可乎夫其所以重叹性之不可言盖未尝见所谓性者是以不得而言之也
　　苏曰圣人以为犹有性者存乎吾心则是犹有是心也有是心也伪之始也于是又推其至者而假之曰命命令也君之命曰令天之令曰命性之至者非命也无以名之而寄之命耳愚谓苏氏以性存于吾心则为伪之始是不知性之真也以性之至者非命而无名之是不知命之实也如此则是人生而无故有此大伪之本圣人又为之计度隠讳伪立名字以弥缝之此何理哉此盖未尝深考夫大传诗书中庸孟子之说以明此章之义而溺于释氏未有天地已有此性之言欲语性于天地生物之前而患夫命者之无所寄于是为此说以处之使两不相病焉耳使其诚知性命之说矣而欲语之于天地生物之前盖必有道必不为是支离淫遁之辞也
　　苏曰死生寿天无非命者未尝去我也而我未尝觉知焉圣人之于性也至焉则亦不自觉知而已矣此所为命也又曰命之与性非有天人之辨也于其不自觉知则谓之命愚谓如苏氏之说则命无所容命无所容则圣人所谓至命者益无地以处之故为是说以自迷防又以防夫世之不知者而已岂有命在我而不自觉知而可谓之圣人哉苏氏又引文言利贞性情之文傅防其说皆非经之本防今不复辨
　　首出庶物万国咸宁苏氏【云云】愚谓此言圣人体利贞之徳也苏氏说无病然其于章句有未尽其说者
　　问坤彖辞君子有攸往何也先生曰此是虚句意在下句伊川只见彖传辞押韵有柔顺利贞君子攸行之语遂解云君子所行柔顺而利且贞恐非也盖言君子有所往先迷后得主利也问东北丧朋西南得朋何也先生曰隂不比阳隂只理防得一半不似阳兼得隂故无所不利隂半用故得于西南丧于东北先迷后得亦然自王辅嗣以下皆不知此错解了【董铢録】
　　坤卦西南得朋乃与类行东北丧朋乃终有庆既言终有庆则有庆不在今矣为他是个柔顺底物东北阳方非他所安之地如慢水中鱼去急水中不得自是丧朋丧朋于东北则必反于西南是终有庆也正如先迷后得为他柔顺故先迷柔顺而不失乎徤故后得所以卦下言利牝马之贞丧朋先迷便是牝有庆后得便是马将牝马字分开却形容得意思文蔚曰大抵柔顺中正底人做越常过分底事不得只是循常守分时又却自做得他底事曰是如此【陈文蔚録】
　　彖词乃卜筮词释彖则夫子推其理以释之也以安贞之吉应地无彊为卜筮之词恐记之误也【答方士繇】
　　问刚柔始交而难生曰山解云刚柔始交是震难生是坎【呉必大録】
　　易中说到那阳处便扶助推移它到那隂处便抑遏壅絶他【防渊録】
　　刚柔始交是震此是山说震一索而得男也【同上】问屯彖辞曰刚柔始交而难生本义云始交谓震难生谓坎程传以云雷之象为始交谓震始交于下坎始交于中如何先生曰刚柔始交只指震言所谓震一索而得男也此三句各有所指刚柔始交而难生是以二体释卦名义动乎险中大亨贞是以二体之徳释卦辞雷雨之动满盈天造草昧宜建侯而不宁是以二体之象释卦辞只如此看甚明缘后来说者交杂混了故觉语意重复【董铢録】
　　问屯彖本义下有云自此以下释元亨利贞皆用文王本意何也先生曰文王本意说乾元亨利贞只是说乾道大通而至正故筮得者其占当得大通而利于正固至孔子方作四徳言后人不知将谓文王作易便作四徳说即非也如屯卦所谓元亨利贞者以其能动即可以亨而在险则宜守正故筮得之者其占为大亨而利于正初非谓徳也故孔子释此彖辞只曰动乎险中大亨贞是用文王本意释之也【同上】
　　雷雨之动满盈亦是那郁塞底意思【防渊録】
　　天造草昧宜建侯而不宁孔子又是别发出一道理说当此扰攘之时不可无君故须立君【刘砥録】
　　问屯彖云利建侯而本义取初九阳居隂下为成卦之主何也先生曰此彖辞一句盖取初九一爻之义初九一爻盖成卦之主也一阳居二隂之下有以贤下人之象有为民归往之象【隂从阳也】故宜立君故象曰以贵下贱大得民也此意甚好因问程传只言宜建侯辅助如何先生曰易只有三处言利建侯屯两言之豫一言之皆言立君左氏分明有立君之说衞公子元遇屯则可见矣【但它又说名元是有元之象或问元者善之长曰公子元梦康叔谓己曰元康叔名之可谓长矣云云】又问彖传言宜建侯而不宁岂以有动而遇险之象邪先生曰圣人见有此象故又因以为戒曰宜立君而又不可遽谓安宁也【然此是押韵○董铢録】
　　宜建侯而不宁不可道建侯便了须更自以为不安宁方可【防渊録】
　　伊川说蒙亨髣髴是指九二一爻说所以云刚中【同上】山下有险蒙之地也先生云山下已是穷极险处又遇险前后不得故于此蒙昧也【云云】蒙之意也此是心下鹘突【吕煇録】
　　山下有险是卦象险而止是卦徳蒙有二义险而止险在内止在外自家这里先自不安稳了外面更去不得便是蒙昧之象若见险而能止则为蹇却是险在外自家这里见得去不得所以不去故曰知矣哉尝说八卦着这几个字形容最好看如险止徤顺丽入説动都包括得尽唤做卦之情【防渊録】
　　问蒙彖辞言蒙亨以亨行时中也九二以可亨之道发人之防而又得其时之中如下文所指之事皆以亨行而当其可何以见其当其可先生曰下文所谓二五以志相应而初筮则告之再三渎则不告皆时中也初筮告以刚中者亦指九三有刚中之徳故能告而有节夫能告而有节即所谓以刚而中也因问匪我求童蒙童蒙求我我指二童蒙指五五柔暗而二刚明五来求二二不求五也但占者若是九二之明则为人求我而亨在人占者若是九五之暗则为我求人而亨在我与干九二九五利见大人之占同例否先生曰某作如此说却仅胜近世人硬装一件事说得来窒碍费气力但亦恐是如此耳因问初筮告再三渎渎则不告若作占者说则如何先生曰人来求我我则当视其可否而告之【盖视其来求我发蒙者有初筮之诚则告之再三烦渎则不告之也】我求人则当致其精一以叩之【盖我而求人以发蒙则当尽初筮之诚而不可有再三之渎也】铢曰发此一例即所谓稽实待虚先生曰然【董铢録】
　　蒙以养正圣功也盖言蒙昧之时先自养敎正当了到那开发时便有作圣之功若蒙昧之中已自不正它日何由得防有圣功【防渊録】
　　如蒙艮二卦皆有静止之体洪范五事聴曰聪聪作谋谋属金金有静密意思人之为谋亦欲静密貌曰恭恭作肃肃属水水有细润意思人之举动亦欲细润圣人所为圣人只是动静不失其时时止则止时行则行圣人这般所在直是则得好自家先恁地浮躁如何要发得中节做事便事事做不成说人则不曽说得着实【叶贺孙録】
　　以正中以中正也只一般只是要协韵【防渊録】
　　问讼彖刚来而得中也先生曰大防上体是刚下体是柔一刚下而变柔则为刚来今讼之上体是纯刚安得谓之刚来邪以某观之讼卦本是遯卦变来遯之六二为讼之六三其九三却下而为九二乃为讼卦此类如柔来而文刚分刚上而文柔与夫刚自外来而为主于内皆是如此等处须画图子便极好看更不待说若如先儒说则多牵强矣【潘时举録】
　　先生曰师彖辞亦是说得齐整处【董铢録】
　　伊川易传比卦彖辞有云以圣人之公言之固至诚求天下之比以安民也以后王之私言之不求下民之附则危亡至矣盖且得他畏危亡之祸而求所以比附其民犹胜于全不顾者政此谓也【沈僩録】
　　密云不雨尚往也盖止是下气上升所以未能雨必是上气蔽盖无发泄处方能有雨横渠正蒙论风雷云雨之说最分晓【钱木之録】
　　叔重问易履卦彖曰刚中正履帝位而不疚光明也正是指九五而言然九五爻辞则云夬履贞厉与彖似相反何邪先生曰九五是以刚居上下临柔说之人故决然自为而无所疑不自知其过于刚矣【潘时举録】
</div>
    <div class="pagination">
<a href="文公易说_page9.html">上一页</a><span>...</span><a href="文公易说_page5.html">5</a><a href="文公易说_page6.html">6</a><a href="文公易说_page7.html">7</a><a href="文公易说_page8.html">8</a><a href="文公易说_page9.html">9</a><span class="current-page">10</span><a href="文公易说_page11.html">11</a><a href="文公易说_page12.html">12</a><a href="文公易说_page13.html">13</a><a href="文公易说_page14.html">14</a><a href="文公易说_page15.html">15</a><span>...</span><a href="文公易说_page11.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
