<!DOCTYPE html>
<html>
<head>
    <meta charset="UTF-8">
    <title>周易文诠 - 第 15 页/共 28 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>周易文诠 - 第 15 页/共 28 页</h1>
    <div class="content">　　九二遇主于巷无咎
　　二五隂阳正应居睽之时乖戾不合然君臣之义不容恝然必至诚以感动之尽力以扶持之明理义以致其知杜蔽惑以诚其志委曲求通象犹遇主于巷此臣子苦心致君妙术臣责无咎矣
　　象曰遇主于巷未失道也
　　委曲以遇其主似乎枉道而实正应所在分不可逃义不容已岂失道乎
　　六三见舆曳其牛掣其人天且劓无初有终
　　三与上正应本有君臣之分不幸居二四之间故欲进而与上相遇二则从后援之为曳其舆四则从前尼之为掣其牛此情势所迫三固无如何者所恃上之见谅耳乃上刚明处极猜恨方深疑其有妄合之意而欲加之髠劓之刑之象猜疑如此是无初也然邪不胜正终必释疑而合有终
　　象曰见舆曳位不当也无初有终遇刚也
　　见舆曳者以三位居二阳之间迹有可疑是以疑见横生也无初有终者所恃遇上之刚性最坦直虽一有可疑不惜情面而一明心迹亦便涣然冰释也
　　九四睽孤遇元夫交孚厉无咎
　　四与初九本为正应奈左右之隣皆隂柔小人孤立无助为睽孤之象幸初阳在下元善之夫也与之相遇徳同心契而交孚焉睽乃不孤矣第当睽之时间之者多交情未深易离难合故必危以处之防防杜害然后得保其孚而无咎
　　象曰交孚无咎志行也
　　济睽大臣之志也四孚无咎则同心协力而睽可济志大行矣
　　六五悔亡厥宗噬肤徃何咎
　　以隂居阳济睽之才不足宜有悔者然柔中应二其悔可亡盖二为宗臣乃厥宗也五以虚中应之臣方笃于遇主君更切于下交情投意洽诚如噬肤之易者以是而往与之合则君臣之睽合而天下之暌无不合矣无咎
　　象曰厥宗噬肤往有庆也
　　君能与臣契合而往以济暌庆有不在天下者乎
　　上九睽孤见豕负涂载鬼一车先张之弧后説之孤匪寇婚媾往遇雨则吉
　　上九本与三应但以刚明处睽之极则猜疑所结意见横生遂成睽孤故三本无汚而疑其汚如见豕负涂即至一切无有之事而亦疑其为有如载鬼一车疑益甚矣由是积疑成忿如张弧而欲射之然三本无此事则疑将释后若脱而不果射焉乃知三非为我害寔为我亲前疑尽释而往从之若隂阳和而雨焉则始睽终合而吉
　　象曰遇雨之吉羣疑亡也
　　遇雨之吉防合深矣由三本无可疑故羣疑尽释也
　　【艮下坎上】
　　蹇利西南不利东北利见大人贞吉
　　蹇难也为卦艮下坎上见险而止世艰方殷不可轻进故为蹇夫蹇时必有地有辅而有徳以行之乃克有济故必守要害据行险方进可以战退可以守西南平易乃为利耳若往东北则英雄无用武之地不利也又必见有徳有望之大人始可资其谋畧以匡济而利又当秉公扶义以顺人心乃施为正大能成拨乱之功贞吉盖见险者贵于能止而又不可终于止处险者利于进而又不可失其正也
　　彖曰蹇难也险在前也见险而能止知矣哉
　　卦名蹇者难之义也国之险难临在前也夫见险而能自止以审时则不冒进不退避居静观动非深明利害者不能岂非智哉
　　蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　蹇而利西南者卦变四往居五而得中是据形势而可图恢复也不利东北者以四退入于艮是陷身险阻无用武之地济险之道穷也利见大人者以九五有大人之象往而见之能资谟猷以定祸乱而有功也贞吉者以五爻各当其位有正之义盖扶大义秉大公以削平乱畧整顿纪纲而邦因之以正也夫所恃以济蹇者不过地与辅与徳耳今有此三者可以审旺衰之形决从违之理尽张弛之畧其为时用岂不大哉
　　象曰山上有水蹇君子以反身修徳
　　山上有水曲折难行蹇之象也君子以世道之蹇皆由吾徳之不修致之故不敢外生怨尤惟自反之于身或省察于念虑或体騐于躬行有所未善则改之无歉于心则加勉如是以修其徳则吾身之蹇已济而徳孚于人矣
　　初六往蹇来誉
　　豪杰首贵识时初当险难方殷正宜俟时故往则有蹇惟见险能止而来焉乃为从容观变而有俟时之誉
　　象曰往蹇来誉宜待也
　　往蹇来誉非谓其勿往也谓宜待时而往也若一于止而不行何誉之有
　　六二王臣蹇蹇匪躬之故
　　柔顺中正忠荩之臣也而应五在险正当国难鞠躬尽瘁不避艰险是王臣之蹇而又蹇者也然其所以为此者进不为名退不为利岂以其躬之故哉虽捐躯有所不恤矣
　　象曰王臣蹇蹇终无尤也
　　王臣而至蹇蹇事虽不济终无可尤况又未必然乎甚矣人臣应如是也
　　九三往蹇来反
　　三当国难方殷非一手足所能济者如恃才独往有蹇而已惟反就二隂同心协力庶可有济故宜来而反之也
　　象曰往蹇来反内喜之也
　　反非强与之合也内之二隂初止以待时二蹇以求济俱乐豪杰为之助者寔喜其来也三可不反哉
　　六四往蹇来连
　　大臣身处国难才弱不能以济往则有蹇惟来连九三资其才力可也
　　象曰往蹇来连当位实也
　　九三阳刚盖有济险之实徳者也故宜连之以共济
　　九五大蹇朋来
　　居尊当蹇宗社系焉大蹇者也幸有刚中之徳势力既足以招徕而信义又足以号召是以豪杰景附正应而外如来誉来反来连来硕之朋无不献猷効力以济天下之蹇矣
　　象曰大蹇朋来以中节也
　　大蹇之时智士所深避者五何以朋来盖遗大投艰非有刚中之节鲜不畏难而阻五有中徳故羣归之
　　上六往蹇来硕吉利见大人
　　隂居险极时虽将济若止自往益以蹇耳惟来就九五济蹇之君乃有硕大之功而吉盖五为徳位兼隆之大人见之则拨乱之猷将展于中节之君其硕吉也
　　象曰往蹇来硕志在内也利见大人以从贵也
　　往蹇来硕者以志在天下国家之内而欲济之所以来就大君以成大功也利见大人者正以五有徳位之贵乃从而见之也
　　【坎下震上】
　　解利西南无所往其来复吉有攸往夙吉
　　解难之防也居险能动才足出险故为解大难方解百姓始离汤火之日故必去烦涤苛务为寛大以养方复之元气保未固之生机如西南平易乃为利也如此时乱流尽殄而无所往固当与民休息来复其所而安静使国家相安于无事而吉若遗孽犹存而有攸往又当早往早复不可久为烦扰使国家不苦于多事而吉
　　彖曰解险以动动而免乎险解
　　卦名解者以其徳坎险震动当险难之时而干济之才能戡定于祸乱之外为险以动夫处险特患无才才既能动自克振作有为易险为夷而解难尽脱矣
　　解利西南往得众也其来复吉乃得中也有攸往夙吉往有功也
　　利西南者卦变坤体平易卦画又有中之象是当解时以平易之道往以近民乃得众心也其来复吉者解时以安静为中卦变二居得中是不喜功生事而与天下休息能处解之中道也有攸往夙吉者二惟得中而往所以早往早复收安辑之功也
　　天地解而雷雨作雷雨作而百果草木皆甲坼解之时大矣哉
　　极解之道言之非惟帝王以之生万民天地亦以之生万物天地解则二气畅发雷雨交作以动以润凡百果草木枯者萌甲而甲开坼矣是天地未解万物不能先时天地既解万物不能后时解之时岂不大哉王者宜法天以行解矣
　　象曰雷雨作解君子以赦过宥罪
　　雷雨交作万物解散解之象也君子以天下多难人易罹于罪过法解之意于无心之过竟赦之而不问即有心之罪亦宥之以从轻无非体天地生物之心而解斯民网之宻也
　　初六无咎
　　治解之道固不可多事以激变亦不可因循以养变初以柔在下徳本安静而上应九四刚足以济则无纷更之弊亦无委靡之失何咎之有
　　象曰刚柔之际义无咎也
　　初之无咎非幸致也柔得刚济刚柔交资义无咎也
　　九二田获三狐得黄矢贞吉
　　当解之时众君子成之而不足一小人败之而有余况狐有三乎二有刚中之徳是秉道嫉邪之君子也故能去邪媚之小人而得中直之正士为田获三狐得黄矢之象此正人臣举错之正朝廷清而天下治矣吉
　　象曰九二贞吉得中道也
　　小人难去君子又难合二惟以中自秉故好恶不偏为能得正而吉也
　　六三负且乗致寇至贞吝
　　三以无徳之人而据髙位虽得必失如负者之人乗君子之器而致寇夺者虽位出于君而贞实有不称之羞而吝况又未必正乎
　　象曰负且乗亦可丑也自我致戎又谁咎也
　　负而且乗处非其位即不见夺亦已可丑况必致寇乎寇之至也自我致之安所归咎
　　九四解而拇朋至斯孚
　　解时非刚明之朋不足以同徳相济四应初柔是大臣颐指之人也故为四计断然解去尔之比昵以示门无私交斯同徳之朋至而相孚无间然则朋之至与孚皆视小人之解与否耳
　　象曰解而拇未当位也
　　初固私人而四应之亦是私情之合也不特豪杰闻而解体于义不容不解矣
　　六五君子维有解吉有孚于小人
　　正当君位诚君子也然与三隂同类其情不无牵引人君于此惟有解之而已无他术也小人一解则君徳清而天下治吉然小人难退外疎而内亲之者往往有之故必以小人之去为騐非仅托解之名以逃天下之公议遂可云解也
　　象曰君子有解小人退也
　　自古小人易进难退必实有以解之小人方退若有其名而无其实小人未必退也
　　上六公用射隼于髙墉之上获之无不利
　　三以小人窃据髙位隼在墉之上也上当公孤之任抱已成之器用解除之则一举即擒如射隼于髙墉而即获焉大奸一去宗社生灵俱受其福无不利
　　象曰公用射隼以解悖也
　　小人蠧国害民悖乱之大者也公是以声其罪而射之耳非私恶也
　　【兊下艮上】
　　损有孚元吉无咎可贞利有攸往
　　为卦损下卦上画之阳益上卦上画之隂有剥民奉君之象故为损损非善道宜难得吉而无咎宜非贞而不可往必平日节用爱人之心素着一时出于万不得已而有孚焉然后议损则众庶共谅其心而输将恐后国事济矣元吉且不以为厉而无咎此虽一时济变之权亦可为万世救时之法可贞不独可以施之一方亦可施之四海为利有攸往信乎损非得已而必贵于有孚也
　　曷之用二簋可用享
　　以不得已损之必以不得已用之其用维何虽享帝享亲国之大典礼宜从厚而时诎不可举赢即以二簋亦可用享况其他乎
　　彖曰损损下益上其道上行
　　卦名损者损下益上剥民以奉君也夫民贫则君不能独富势必损及于上其道上行矣
　　损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行人主损民而诚有孚则元吉无咎可贞利往不必言矣又曰曷之用二簋可用享者何也岂享可从薄哉当损之时应有此用乃时之不得不然者试观卦画损干刚以益坤柔亦以刚进之极时当损也柔退之极时当益也又观物理进极必盈盈则必虚自与时而偕损退极必虚虚则必盈自与时而偕益无非趋时者也时不可违如此故用享亦然
　　象曰山下有泽损君子以惩忿窒欲
　　山下有泽损深益髙损之象也君子以吾身所当损者莫如忿欲忿则不能以理处人欲则不能以理处已故于忿也则惩之中和养心平易养气制于未发之先忘怒观理不为客气所使于欲也则窒之省察研几克治务尽絶于未萌之始以理胜私不为情欲所牵庶损所当损而身无不修矣
　　初九已事遄往无咎酌损之
　　初应四阳有救正之责于是已吾私家之事而遄往以惩窒其忿欲则公尔忘私事上之责已塞无咎然以下而损上势分悬絶情义未孚法言巽言当量而入必因事纳诲相时效忠不得以遄往而遂径直为也惟酌乃为善用损者不然未信见谤以数受辱所不免矣
</div>
    <div class="pagination">
<a href="周易文诠_page14.html">上一页</a><span>...</span><a href="周易文诠_page10.html">10</a><a href="周易文诠_page11.html">11</a><a href="周易文诠_page12.html">12</a><a href="周易文诠_page13.html">13</a><a href="周易文诠_page14.html">14</a><span class="current-page">15</span><a href="周易文诠_page16.html">16</a><a href="周易文诠_page17.html">17</a><a href="周易文诠_page18.html">18</a><a href="周易文诠_page19.html">19</a><a href="周易文诠_page20.html">20</a><span>...</span><a href="周易文诠_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
