<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 181 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 181 页/共 351 页</h1>
    <div class="content">第十二节 信独
有爱西儒者，曰：诸儒行谊，吾知其然不滓矣。惜其学不通方，坚执一说，焉能起世之信从？
余曰：吁！趋利择便，以投世好，凡人咸有是心。吾观诸儒，聪明才辨，似非后人，宁独昧此一窍哉？明知株守于此，世所共憎，然自不愿避，迁就于彼；世所共忻，然自不愿趋，此如何笃信也。进修者，正于是徵其定力；取人者，宜于此嘉其特操矣。夫行一不义，杀一不辜，小节也。夷尹不以此得天下，大则以王，小则以覇，大功也，孟子不以此轻一见。诸儒数万里远来，旅食中土，正欲与人遇合，而持论固为牴牾。是反镜而索照，却行而求及前人也，岂如是梦梦乎？彼于事可从俗，未尝不与世委蛇。如言辞则谦婉，礼文则恭谨。虽庸愚幼贱，诚心来叩，必尽言告之。如象数之学，义理之奥，言语可通，惟恐人之不问；肺腑可罄,惟恐听之未明。寻常世俗之谈，人虽游戏，彼必正对。惟语及天学，必其经籍所传，主教所授，始形答述，不敢自创一语。苟非师传，辨拆不已，必如其初旨而始息。尝睹汉以前之学者，所号专门名家，往往笃信师传，如祖父之命、朝廷之勅，莫敢少有越轶。故尚论者，每以此推美前人。至于近代，师道不尊，学术多颇，士乃始有迁就其学，以希世取容者。吾谓西来诸贤，犹汉前儒者之风。何可过信后代，厚非前民乎？
或曰：佛学亦敬天，故礼重斋天，外道自不知耳。
余曰：佛力既无量，安用事天,敬而斋之？岂其能犹有可与并者耶？况敬事之诚，岂在斋礼？而斋献之礼，亦后人增入，考之初经未有其事。至於像设之谬，昭然难掩，三尊正坐，梵天帝释，侍立其旁，其馀诸天，俱有名号，远置庑下，曾无比数，尊之者固如是乎？夫造物主,自有常尊，非关人事。此尊彼亵，俱同戏论。尊者如注勺水于沧海，初无益其深也；亵者如削抔壤于泰华，初无损其高也。但邪道偏执，较然不同，西贤安得违心而从之？夫独则势孤，独则援寡。以茕茕孤旅，欲伸其未信之天学，是精卫之填海也。以佛法盛行，欲显为中流之砥柱，是愚公之移山也。然而西贤不容己已者，大主与我以生，一日而生，断不敢一日殉众而背大主也。
 
代疑续篇卷下
武林杨廷筠著
晋江张赓较阅
第十三节 茹苦
夫爱逸恶劳，喜顺憎逆，西贤独非人情哉?乃其自远而来，茹苦特甚。其在本国，历试诸艰，始称教士，吾犹不及知也。据其聪明特达，在国俱享名位。去彼尊安，就此羁旅，则有拼舍之苦。父母兄弟，永世不见，则有别离之苦。渡海三年，惊涛怪飓，则有鱼腹之苦。及抵中国，语言不通，文字不习，则有喑哑之苦。语字粗通，应接生涩，受侮受讥，则有屈抑之苦。衣食自营，久长难继，额粮愆限，并日犹艰，则有空乏之苦。亥息寅兴，每旦对越，每时功课，应酬作务，无复停晷，饮食睡眠，常不遑暇，则有形劬之苦。以我华言，译彼西学，一字一句，十数推敲，则有神瘁之苦。为人解罪，自鞭自痛，人不见知，则有形神俱敝之苦。而至于道之未信，学之未传，一腔大苦，尚不与焉。
凡人矫性拂情，茹荼习蓼，其意定有所为。农夫水耕火耨，黎黑胼胝，为得糈也。商旅航海梯山，披霜带雾，为什一也。学人萤牎雪案，刺股悬头，为得官行志也。将帅立矢石，犯锋镝，入不测之战阵，为得功封拜也。彼皆为其事而效立见，多者数年，少则期月，犹有不能待时，厌弃中辍者。西贤来此，何所为哉？不婚不宦，于世无取，绝利绝名，于心无营，即一身所需，如饮食衣服等类，尽皆视为可有可无之物，第取日给，勿至殒生。而以其身备历诸苦，安然不辞，不惟庸众无能测度，虽在贤智亦且惊疑。疑则多猜，猜则增幻。本为绝俗之韵，反云不近人情。夫云不近人情者，疑无此操行也。今真有此操行矣，当敬礼否？疑无此志愿也，今真有此志愿矣，常嘉与否？又疑远裔无此学问，末世无此人品也，今学问人品，一一皆真，当折节纳交否？孔子尝以“直谅多闻”教人取友。孟子又以“乡国天下”教人友善。岂谓益友见前，善侣接迹，顾弁髦而弃之，瓦砾而掷之耶？
或曰：诸士诚贤，何必太苦？所说诸苦，得无游扬过甚欤？
曰：诸儒隐德，愧未能扬，曷云过甚？夫妄证之诫，西学最严。誉言过实，彼所不受。若过誉，是先犯违诫之罪，亦何所利焉？诸贤者，所谓耶稣会士者也。耶稣立教，主于忍耐谦让。其在世三十三年，无日不在困境，为世立表。《万日略经》中所载，即其言行与其受侮受辱事也。诸贤仰法耶稣言思行为，一一只奉教旨，常恐其不至。故耶稣守童贞，彼即终身不娶。耶稣守贫困，彼即弃绝货财。耶稣奔走如德亚诸国，彼亦涉远敷教，不敢宁居。耶稣奉罢德肋，昼夜默对，喘息不离，彼亦七时功课，遵行圣教所垂诸规。乃至耶稣以身赎人罪被钉十字架，则更无时不痛切景慕，欲多积苦行以酬之。凡遇窘难之来，不厌其频，不辞其剧。若稍处顺境，则惟恐主或弃予，反有踧踖不自安者。人言诸贤来此何为？此正其所为也。果有何事？此正其所事也。亦有何得？此正其得之大者也。大抵论凡人，可以常情度之。耶稣教会，专明超性学问，思议所不及，见闻所未有，即好学敏求之士，亦仅得其崖略云尔。西书曰：窘难者，益德之资。又曰：市天国之价，艰难而已。是可深长思矣。夫世方以美好盛丽，为人间之天上。彼乃愿受艰难，岂人情哉？凡人处顺境而肯为善，不肯为恶，此其所肯或为境使，未必本性然也。如醉饱之人，不思饮食，非为淡薄，无可加也。疾病之际，不思淫欲，非为贞洁，力不能也。富足之家，不务攘夺，非为廉介，无藉取盈也。惟枵腹不羡饕餮，壮强不迩声色，窘乏不取赀财，方为真实德行。若此德行，不经磨炼，何繇得来？故处顺之人，其心放，其缺浮，伪德容易夹杂，溢情每难把持。惟遭遇逆境，不知经多少拆挫，几许动忍，於是乎，思返本初，又复增益未能此，岂可望之常人乎？岁寒知松柏之後凋，疾风知劲草，烈火识不灭，凡此皆真德行之切实明验也。虽然世人受苦皆是患难之来，推脱不去，故不得已而受之。如西士者，岂推脱不去者哉？在家乡俱以名德推重，何不可安坐而享？乃谢繁华而受落漠，去逸乐而就奔波，舍尊荣而取卑屈，盖自其出门时，已辨及此矣。可见种种茹苦，乃其夙念所甘，非偶然相遭之谓也。即为教而致命，效法耶稣之上善，时时不去于心，何论眼前区区哉。孔子云：志士不忘在沟壑，诸贤洵可称志士矣。乃知耶稣教人茹苦，正爱人之极思，成德之妙术，直捷简径，包贯无限道理。此造物主之教，所为大异于人立之教也。
或曰：耶稣既是天地之主，何不大显神通，化导更易？何必自受苦难？苦难而可加，不足为天地之主矣！
曰：耶稣初愿，原欲以我自苦，于以利益群生。若使全显神通，则为世所尊崇，不能受苦，愿力不成矣。且耶稣降世，欲以身示表，教条诸事，亦欲贤愚可共能。设专露其本性，人类何从而仿效万一哉！迨夫救世功毕，传教有人，乃始升天。於时大显主性，与人相接，凡四十日，更为极神极异，传载于《万日略》等经。盖有此后之神异，乃益见前之晦迹，大出人情之上，是可默识无疑矣。
第十四节 识祈
古来中华祀典，大都多报而少祈。报者，敦本之正念。祈者，或愿外之私情。夫物本乎天，人本乎祖。故制为郊祀，秩于山川，遍于群神，为万物所而已。治室先宗庙，治器先俎豆，治服先祭衣。为人类报而已。而祈则轻矣，如祈年，祈谷、祈先蚕、祈晴雨雪，皆为从而普祈。礼私而情公，古帝王所不废。然不列于正祀，若高禖祈嗣，全属私情。史载履迹吞卵，固已明识其荒唐矣，岂如后世，专以私祈为急务，而祀礼反阔略焉。或废而不举，或举而不虔。末流之弊，至于师巫邪术，妄谈祸福，祈禳繇己，大言不惭。至谓求官位得官位，求男女得男女，求长寿得长寿，求免疾厄祸灾即免疾厄祸灾，不问生平是善是恶，但有钱财，即得如愿，矫诬不情，莫此为甚。西贤则不然，谓赏善罚恶，造物主之大权，人力何敢僭干。福之将至，盖有不求而得，求而不得者矣；祸之将至，亦有避而不免，不避而反免者矣。此皆造物主阴隙其间，毫忽不爽。大善有特佑，大恶有特谴。生前多已显应，无有差池。其馀平善平恶，人生常有，亦必看其能守不能守，能改不能改，直至命终，总计一生淑慝，而后赏罚加焉。未可以人世之浅祸浅福，指为酬报之具也。况世鲜完善，善之中容有隐慝，法亦当惩，乃以在生轻祸，削其微愆，净留全善，死后径升天堂也。世鲜极善，亦鲜极恶，恶之中容有微善，法亦当赏，乃以在生轻福，酬其小美，所馀全恶，死后径入地狱也。故西贤谓恶人受福乃大不幸，善人蒙灾反为大祥，实有至理，非慰勉虚辞也。但所谓善人受枉，必其积善本，真泯迹不露，人莫我知，而有横逆之加，乃可当此。苟善名昭彰，已属阳德，人称人誉，即享显报，倘有警戒，益宜猛修，岂得附于削罪之例，便自宽怠乎？西贤烛知此理，凡旦夕默朝，别是一种祈响。世福世祸人情视若甚重，彼独不入其心，惟祈赐我“额辣济亚”，（译言“天主宠祐”）加我力量，思或启之，行或翼之是也。凡人有善不能迁，有过不能改，即迁且改，亦多不能勇往直前，以收全益，此曷故焉？其力量不足也。此力量父师不能益，经史不能增，神明不能擅与，惟造物主有其权常默默鉴佑之。造物主于富贵寿考、康宁男女等福，皆肯与人，独“额辣济亚”，未尝轻与。缘富贵等类俱是小福暂福，上主所轻，善人可得，恶人亦可得。惟“额辣济亚”则善人独有，恶人无分。大善大佑，小善小佑，允为天路阶梯。身苟被之，三公百年，犹如尘细，何世福之足云哉？身苟失之，覆宗灭祀，犹为浮烟，何世祸之足云哉？盖尝比之天官之权，可以禄人，可以爵人，未若天子之命赏也，矧天堂永福之赏乎？刑罚之司，可以杀人，可以僇人，未若天子之诛讨也，矧地狱永殃之罚乎？以此为思，人世真同逆旅，天算揔具罗盘，暂福非福，暂祸非祸，大期将至，严审必然，人当及早知祈矣。
第十五节 蹠实
世间事皆实事，理皆实理，生则实生，死则实死，成则实成，毁则实毁。中庸之道，无有不实，故谓之至诚。为世之执着者，不知变化。故又教之以虚，虚乃实有之进步。（如所谓有若无，实若虚是也。）非离却实有可为虚，亦非单仗虚无可以立教也。盖古今道术亦多端矣，其流莫盛于二氏，亦莫敝于二氏。夫二氏虚无之教，固自有说，何至搰乱天下，遂敝不可返哉。盖虚无者，义理之一，则亦奸伪之渊薮也。古人知其然，故言道必曰“费而隐”，言诚必曰“微之显”。费不离隐，微必云显，两端并举，实无奇，实至当，斯无敝也。若止揭一虚无，何所依据？但持论摽奇，登坛或能动众，又且名流为之标位，而谫儒究之不了，故伪者借以立名，巧者因之取捷，一唱百和，靡然从风，而遂成江河莫返之势矣。忧时君子，挽回无术，不得不亟以蹠实救之。夫儒者立诚慎独，何非蹠实显行，但久为影射者所窃据，曷若取西来天学，与吾儒相辅而行乎？西贤之行皆实行，其学皆实学也。以敬天地之主为宗，即小心昭事之旨也。以爱人如己为事，即成己成物之功也。以十诫为约束，即敬天爱人之条件也。以省愆悔罪为善生善死，即改过迁善，降祥降殃之明训也。近之愚不肖可以与能，极之贤智圣人有所不能尽。时有课、日有稽、月有省、岁有简察，循序渐积，皆有实功。一步蹉跌，即为玷缺。如是乃为实学耳。尝观道理真者，岁久必不可变。盖自上古以来，圣圣相传是也。二氏悠谬其说，原无确理。其流之敝，途径分岐。甲以为可，乙以为否；前之所是，后之所非；昔日神奇，异日朽腐；此方残沈，彼方嘉羞。即一人之身，一家之学，而且始终异态，不能坚执焉。既无实据，徒逞奇袤，质诸隐衷，亦自不安，所以其说屡易。夫说之屡易，必非道之至当者也。西贤之学，本之穷理，究之达天。其所言爱己爱人，皆蹠实做事，自尽本心。是以口之所言，即躬之所履；外之所践，即心之所思。经典如是，敷教亦如是；初来如是，岁久亦如是；一人如是，俦众亦如是。原无希冀，既不必迁就以从时；原非欠缺，亦无待更端以补缀。观其持论之同，归向之一，真若水流注海，万折必东；巨石悬空，一直陨地，必然而不可改移者。何也？实故也。惟实则信之坚，惟实则见之定，惟实则守之一。吾与西贤游处二十年，欲伺其一念、一言、一事之不实，而不可得。学道者，欲安顿自己性命，了当自己生死，不实地是蹈，而骛虚以惑世，欺人乎，自欺乎？祸世乎，自祸乎？画师画仙，画佛画鬼怪，易以见奇，然幻而不实。若夫画人物、狗、马、花、鸟、山、水，一笔稍差，有眼便识。彼外道者流，仙佛鬼怪之画也。西贤之书，人物、狗、马、花、鸟、山、水之画也，赏鉴家当自得之矣。
第十六节 别似
宇宙独有至真无假之理，常存不灭，而此外似是之非，每足乱之。三代以前，道统在上。帝似皇，王似帝，似之正也，至覇而假矣。三代以后，道统在下。衰周之世，有杨墨，似儒者也。秦汉以来有佛老，似杨墨者也。二氏之后有缁黄，则流为师巫，为符箓，为醮忏，为修炼，似佛老而更失矣。黎丘之丈人，抵掌之叔敖，世莫辩其真似。而惟我西方天学，乃始一切扫除，可与吾儒相辅而行。耳食之徒，不察其故，猥与左道，同类并讥，可不深为之辩也哉。西学以万物本乎天，天惟一主，主惟一尊。此理至正至明，与古经典，一一吻合。即言三位一体，理极难明，潜心听受，亦自确信。惟依傍其说者，老氏或谓三尊，释氏或谓三世，又谓有千百亿化身，何多岐也。西学引人认主，非人自为主。《华严》、《法华》赞佛力之广大，自为主矣。既欲等天主而上之，何其甚尊？又许诸人作佛，立地可成，抑何太易？则似之而非矣。国家有人主以治世，则天地必有天主以治宇宙。赏罚二柄，谁能违之。西书所载“因弗而诺”者，此言地狱。所载“罢辣依琐”者，此言天堂，盖天主赏善罚恶之所也。故“罢辣依琐”，乃天主所居。共此境界者，皆大能之天神，与从古之圣贤，所娱心满性，定善之吉所。人心最难满足，到此始得完满快足，无复他愿。若今释氏所言天堂，不出饮食男女、金玉花鸟等类，何关灵性？无怪其有福尽轮回之说也。比吾“罢辣依琐”，似而非矣。“因弗而诺”，魔鬼所居。共此境界者，皆从古恶族，教之不从，训之不改，嗔憎傲狠。如火加风，恶习薰蒸，怪幻叠出，种种剧苦，焦熬厥神，惨于形受，更无尽期。若只如释氏所言，刀山剑树，剉烧碓磨，此第有形之苦，其于神魂惨伤，殊未足拟。又云苦尽复出轮转，比吾“因弗而诺”，似而非矣。耶稣诞生救世，假使从天而降，岂不甚易？惟是不繇母胎，事或近怪，故择取上德室女，投胎而生。其预报有期，其诞生有地，其圣母玛利亚名号有称。在世涉历，各有年数，降诞之图，圣母之像，各有绘画。缁流以斗母白衣等方之，似而非矣。耶稣立教，弘开解罪一门。人能认主，欲领洗入教者，先务悔过，将从前逆理损人之事，默祷天主台下，决不再犯。教士审其立志坚决，乃始信受。若告解之时，为之诵经，代祈赦罪，尤必询其当修补者，一一补还於人。然后加以所苦，为之降伏其心，屈抑其体。或令稍分己财，济贫赎愆，各有差等，谓之“白泥登济亚”。自此之后，不许再犯，如或犯也者，仍当解补如前。既解，则从忒俱消；不解，则全美并失。是皆痛悔夙非，自沥寸心，匪繇人强，谓之“恭斐桑”。此二礼者，引人脱罪，无非实事。释氏以诵经拜忏虚文当之，似而非矣。天学虽以持斋礼诵为善，然以定心守诫为大本。大本诚立，斋诵自有权衡。故斋有大斋、小斋，而无长斋。即不能蔬食，水族亦可。又有必不能斋之人，老稚免、疾病免、乳妇免。不能赴瞻礼之人，老病免、远居免、身役于人免。免则在家增修，与斋礼不废者同功。若本无妨碍，斋礼废缺，则为善尚亏，安望大德？不惟自失其功，且添怠慢之罪。世以长斋念佛即为大善，无复实修，似而非矣。出家学道，必超然远俗，方可不愧名称。西贤离数万里家乡，远投绝域，此乃真出家也。今以本生为家，以寺观为出家，与此既别。即真学道之人，或不足于讲解，或阔略于操修。如诸西贤，行解双到，操守纯洁，邈然寡俦，各有等级，其尊者曰“畀斯玻”，次者曰“撒责而铎德”，咸可以代解人罪。二氏理既不明，徒诵纸上之言，欲多未断，侭羶世俗之利，窃恐不惟无益，主至灵，断不可欺，祗增罪耳。於天学教士，自淑淑人，似而非矣。人生世间，以有馀者，通不足者。故有德者教人，有财者济人，有力者卫人。以劝施可也，人施己不可也，施己则破人之悭，成己之贪。何其待人过厚，待己过薄？有道之士，不可衣食，虽处困乏犹尔。何况己实有余，受供养，宁非别立名色巧取人财乎？知妄思檀施，予受皆非。视西贤之一介不轻取，似而非矣。复有西来一道，自谓真教，亦以真教目之。然偏而未全，隘而不广，不可以入正道，纵稍知奉天，而其教祖“马哈谟得”，不认耶稣为天之主，自立门户，弗守公教大规。且於义理，绝不讲论，虽非水火相违，实犹薰莸迥判。若以方此天教，亦为似而非矣。教亦多术，户别门分，天地之大，何所不有。真似错出，正如果盘示儿，惟所择取。志学君子，自当大开眼孔，净洗心胸。入既乖，两存亦缪。夫惟确然归宿于一途，永留其是，远别其非；存其真，不迷其似；灵性享受真福，不至抱无穷之悔乎。
第十七节 寡俦
或曰：佛教自汉明时入中国，历代迄今，日盛一日。景教之来，亦自贞观九年，距今千年矣。当时御仗郊迎，秘殿演译，建大秦寺宇，殆徧天下，名臣硕辅，如房玄龄、郭子仪辈，咸企向焉。乃一挫于先天，再汰于会昌，遂不复振。利氏来宾，重宣教旨，象胥馆榖，贤喆倾心，著述渐多，玄风再畅。然而数十年来，朋从尚寡，真知笃信者，寥若晨星，何德邻之久孤，将绝学之难继欤？
曰：教事通塞，各有因缘；俗情避趋，或非衡准。且西士之不偶于时，非谓其有遗行，而卑不及人；正其操行太畸，而高过于人。疑末世无此品行，远方无此学术，疑则不信，不信则弗从。明者正宜于寡俦处，察斯所以然，更见诸贤之不可及耳。曰：认真之违俗也。夫敬天爱人，本吾圣贤大道，然今世溺于佛学，即高明缙绅，且以儒门淡薄，收拾不尽，和南膜拜，舍所学而从之。西贤议论，独与龃龉，致侫佛之人，疾视如仇。且佛学流传已久，久则易信；法门甚宽，宽则易容；顺情许可，迁就近人，近则易合也。西贤反是，其能与之角乎？曰：宗旨之特超也。儒学言天，第指理气，此言天必有主。夫言理气，乃是无知无觉之物。此言天主全能，生天、生地、生人、生万物而主宰、安养、赏罚之。且言天载无声无臭，此言耶稣降生。有恩教，则有行事；有言语，则有教规经籍。种种殊异，皆超性以上，非血肉含灵，可得而思议也。故古来以天道属圣人，自大贤以下，皆不得闻。西贤甚珍此学，虽斋心叩请，聚族频参，犹虑无能发覆。而学人主意先入，不一虚容，藐忽远人，特耻下问，渠安能衒玉而求售耶？
曰：设戒之过严也。十诫规条甚密，咫步无可自便。而其第六诫，尤不易于富贵之人。耶稣以童贞为倡，会士守童贞为效法，其教人各守一夫一妇之贞，无容二色，固与儒教重三纲，守一齐之义，并符不悖。独世风相沿，佥谓难行。惟彼齐民，无力他渔，不难守律奉教；若夫缙绅有力，宠胜偏多，葛藤难断。既情缘之牵制，苦方便之无门。惭阻趑趄，学者不来，教者亦不深强耳。
曰：謟祀之不狥也。人欲得福，不思修善；欲免祸，不思远恶。听信外道，淫祀祈求，术人以此惑世，世人以此自愚，蔽也久矣。岂知福善祸淫，虽有神鬼伺察，然皆听命上主，何可私干？孔子曰：获罪于天，无所祷也。故教人以悔罪修善，真福自来，不须务外妄营，为魔所诱。矫诬謟渎，概不徇俗。人谓佛菩萨等，俱可非理干求；僧尼道流，皆可关通冥漠。生者可以禳灾荐福，死者可以拔罪升天，何等直捷，安用西学之刻苦修持耶？
曰：文义之难通也。华言以字起义，西学以音起字，□然不伦，强欲参齐，何止九译之隔。往时天竺传译，何关彼籍，皆系中国文人，择取胜义，傅会新词，何患不成脍炙，然而去本来远矣。天学繇来，更越天竺之西，又五万里。欲通玄旨，戛戛其难。诸贤携彼经典，直译以传。一字未安，更端数易，必欲合其原文原义。不肯一语逢时，不顾言多忤俗。体裁既别，笔削谁参？诸贤自契于心，不能吐之于口，笔之于手。吾辈细心听受，入于耳者什得三四，会于心者什不一二，钩深既难，喻俗易浅，语出而或以为复，文成而诋以为庸，又何怪焉？
曰：机缘之未偶也。晋唐以来，国王好佛，公卿大臣和之。下之从上，捷于风雨。今机会未逢，尊崇亦非自上。有众咻之楚语，无阴和之鹤鸣。虽将来固不可知，而今兹且未见是矣。
曰：执德之过，坚也。夫乡愿尽可投时，狂狷必至戾俗。彼自信其学，一国非之不顾，天下非之不顾。世人皮相，谁能闯其藩篱，安望彻其底里，别其归宗，孑立无偶，亦无怪尔矣。以彼高标独行，壁立千仞之上，若肯稍逐时情，与人俯仰，则略见绪□，亦可朋来多助。而诸贤必不以此易彼者，本志素定，不可得而强也。诸贤孤高在是，其真笃亦在是。高固谐俗实难，真则信货终售。老子曰：知我者希，则我者贵，知希亦何病哉？操瑟齐王之门，王自好竽，难咎瑟之不工也；高歌郢都之市，人自寡和，难病歌之非白雪也。况夫同心之好，金兰之契，奉之如蓍蔡，敬之如师保，固自有人。吴楚秦晋之贤，睹其书，企慕其人，炙其仪型，久与之游，而深信不疑者，非止一、二。诸皆通儒奥学，当世视为仪表者，而能识超骊黄，结深契于千秋之绝学，通心理于天外之车书，正所谓千里而一士若比肩，百世而一人若接踵焉者，岂得云善侣之寡乎？且此等高品，得一人焉，可当庸众百千，又非可以人数多寡论也。嗟乎！此一西贤也，泛泛不知者，既以聚徒之众而诋之；稍稍有知者，又以徒侣之寡而悯之。谁非谁是？何去何从？庄子曰：周将处于材不材之间矣，是为善解嘲也乎！
第十八节 善因
天堂福善之所，人欲死后升天堂，舍在生积善，无可置力矣。然善有辨焉，凡利益涉自已形骸，未必为善；利益自己心性，乃为真善。辨而至是，善斯真矣。则又审其谁因焉？人之善心，未有无因而发者，最初一念，与末后终完是念。毕竟谓何？见赤子入井，匍匐往求，此善事也。为纳交要誉恶声乎？纳交要誉恶声，即因也。为祈求福泽乎？祈求福泽，即因也。别无他念，止为怵惕恻隐，本心自发，不容己乎？本心自发不容己，即因也，此良心也。因此为善，可称真善。虽然犹有进也，未识大主，所因及是，已足为善。既识有大主，则赋吾明悟，而知善之当为；赋我爱欲，而遂善之能为。谁则赐之？自非冥冥之中，真主默佑。盖有踬焉，而不能赴；赴焉，而不能至；至焉，而或夺之、或败之。不能接续有成，则善之终为我有者，皆帝力之左右乎我也。因一自心，虽无为而为，又而实因乎大主，尤有为而为，得所为之精者备者。其因也愈大，其等也愈高。如寻丈之木，竖之环堵，咫尺之人见之；竖之楼台，宫墙内外见之；竖之高山之上，四远之人无不见矣。青蝇终日营营，不越跬步，附骐骥之足，则瞬息而千里矣。斥飞不过榆枋，托鵾鹏之翼，则一举而九万程矣。人之自心，力量有限，因之亦如其量而止。天主者，全能至仁万善之泉府也。此之毫末，彼之寻丈；此之涓滴，彼之沧溟，乌可比伦哉？西士居恒，行住坐卧，惟以昭事上主，为其本业。当未起念，静对默朝，惟天主也。当既起念，祈求向往，惟天主也。事非善不为，而所为之善，献诸天主，已不尸功。人非善不与，而所与之善，归诸天主，己不任德。夫人臣有献于至尊，至尊必反酬之，加于所献数倍。世法犹然，况全能至善之大主。其所还赉，又可以算积数计乎哉？上主佑我，绵绵自天，盖有辞之不得，得之不脱者，此见均之为善也。失其所因，为伪善，品斯最下；得其所因，为真善，品已在中；因乎天主为大善，品始最上也。下善如铜钱，其值甚轻；中善如银钱，其值已贵；上善如黄金钱，其值倍徙什百矣。乃世皆外袭虚声，而自附做好人；多惑左道，而自信行好事，吾不识其所因者何在？以是而欲得天福，何异适粤而北其辕，却行而求及前人乎？世儒又言善贵无为而为，若有所为，虽善亦私，是大不然。凡言为者，如施而望报利而归己，此属私为,私为不可有。若属公为,发源正，植根深，惟恐其为之不至，不可得而无也。况天载何所不有，岂须人为？则有为同归无为。必欲并此念无之，反属浮誇。譬诸孝子事亲，曰吾非欲亲心之悦，仁人享帝，曰吾非欲上帝之歆；农夫春耕夏耘，曰吾非计秋成之获；一岁菑，三岁畬，曰：吾非图仓廪之积，岂情岂理也哉？吾最耻人躬蹈未至，持论则过高，剖理极细，临事则糊塗也者。
第十九节 知德
韩子以德为虚位，故恶与凶，亦皆归之德，是德之反也，尚不难辨。而且有阳善阴恶之伪德，足以惑常人。有举一废百之似德，又足以惑君子，修德者不可不知也。即德真矣，而真之中，又有小德，有大德，有暗然不露之至德。真修者，必以至德为极诣焉。今人所谓有德，吾知之矣。谦恭慈爱，博长者之名；轻财喜施，收好义之誉；借交急困，成任侠之品；忍辱含诟，扩容人之度；清亷寡欲，振绝俗之标；多闻善辨，识古通今，择言而发，中伦中序，自拟圣贤之伦。如是者，彼固谓其有德，人亦以德目之。乃察其隐衷，实欲藉此以立名，或复兼之以媒利，虽与凶德、恶德似德，较然有分，然而智术偏胜，着着要讨便宜，直是巧夺天工，无复含韫。所谓人之君子，而天之小人。未闻若人，可言有德，若人之德，可了生死、升天堂、免地狱者也。盖身死之后，肉身抛却，止一灵向往，旧日习心习见，都带不去，亦用不着。如各方乡谈，出境无用，抵异域全别，况世间尔我相隔，形骸外障？其隐衷难测，死后肉躯拼而真灵显，如玻璃瓶，表里莹彻，纤微毕见。造物主灵明神圣，至大至公，何一之能掩，何一之可伪售乎？夫德事无穷，人力有限，或无财，愿不能酬；或无位，力不能任；或无年日不暇给，此安能过分强为？惟是上主佑人，只取此心，此心坚定，便是德种。故虽贫贱终身，不能施济者，其心如火斯热，造物主且鉴其诚恳，与施济同功也。盖贫人之一缕一粟，比富人广布金钱，其施正等。况贫贱之人，世福已啬。造物主原不以济人望之，倘安分习劳、忍辱耐侮、忮求不生怨尤泯绝，是即其为善之本等也。必若不安本分，妄取务施，则已取不义，先犯贪戒。人受不义，又伤亷德，反不若不行之为愈矣。惟力量可为，则须随事随人，竭尽心力乃休。且真善财不必自己分，即出言开亦善也。真功不必自己出，即与人赞成亦功也。盖德之真，德之大，在人为之而已。乃若至德，则又有进焉者。西儒之学，以敬天地之主为宗，以爱己爱人为实。其践修，则有向主之三德，颂祝之七求，《性薄录》之十二信，乃敬主之大端也。有“撒格辣孟多”之七功，有形神衰矜之十四端，乃爱己爱人之大条件也。而其要指，则总括之十诫，人或知而不能守，守而未能始终，表里之如一，西儒则全体悉备，且不欲人知，不望世福，知之者其惟天主。至矣！尽矣！蔑以加矣！夫子曰：由知德者鲜。以此为知，恐鲜德不独一由也。
第二十节 区爱
天主耶稣之教，爱人如己，故“爱德”要矣。但既曰“如己”，则当爱己为先。吾观世人，岂有不爱己者哉？细观世人，又谁能真爱己者哉？大都爱己者，爱己之形躯而已。如目欲极色，耳欲极声，口欲极味，鼻欲极臭，四肢欲极安。不惟福力有限，即诸欲咸备，往往反为诸体之贼也。而世人率认贼为子，求之惟恐不得，得之惟恐不继，尽是害己，何曾爱己？故曰：爱己者谁也？要知夫养形之具，虽难尽却，然不过借资焉。使其体之不惫，疾之不侵，如是焉止矣。安得役吾神以从之也！人所重者，当在大体，如何持十诫？如何守灵性之三司？如何完向主之三德？旧愆未除，如疮疡在身，必欲尽去而後快也。新善未积，如饔飧难缺，必欲饱而后足也。不求世福，而务得真福；不避世祸，而惟避真祸；不思为世间之人；只思为天国之人，如是乃可言爱己矣。能爱己，方能爱人。爱人又自不同，有伦常之爱，有交情之爱，有泛泛胞与之爱。其中次第差等，儒者之论极详。然在西学，则又谓私情之爱，不若德义之爱，为真肉躯之爱，不如灵性之爱为大也。如形衰矜之七端，救人肉躯，亦可云爱，但未若兼神衰矜之七端，救人灵性，其为德尤大，功尤全也。曰以善劝人，曰启诲愚蒙，曰慰忧者，曰责有过失者，曰赦侮我者，曰恕人之弱行，曰为生死者祈天主。循此为爱，无人不有用爱之能，无日不有可爱之事，无地不有当爱之人。必云如己者，己之爱，必十分周匝，爱人之心，亦必如是周匝。设施为稍懈，或分量未满，即不可以言如己。世人只为人己太分，畛畦太别。所以一膜既隔，痛痒不关。不知爱人如己者，其利益固在于人，其功德实在于我。如树松柏者，得其材；植桃李者，其实。西方君子，拯人之急，如救自己头目；发人之覆，如开自己瞽聋。非其性情独殊也，盖爱己之功必兼爱人，而后其爱始全。爱人之事，虽似损己，而己之受益则更大耳。虽然，犹二爱也，惟爱敬一天主万物之上，更无二矣。然而为爱亦分二端：有形爱，有神爱。但依彼哀矜之功而行，皆形爱也。其爱有疏有密，吾当戒疏以归于密。有信望爱以定其归，有明悟爱欲以满其分，皆神爱也。其爱有浅有深，吾当去浅以求其深。西书万卷，悉本于天主，以天主万善之原，万爱之生根也。吾最爱者此身，天主实付我官骸具善，又生万物，惟吾所用，又保任世界，使我身身相继。其当爱宜何如乎？吾甚爱者此心，天主实付我灵性，备有记含、明悟、爱欲之三能。又令神守护持，不令魔仇诱夺，其当爱宜何如乎？人生作不善者，死必入地狱，此苦谁能超之？天主降生，救赎人罪，开悔过之门，启天堂之路，其当爱又宜何如乎？世间美好，无一不分自天主，则人情用爱，无一可与并天主，故必爱出万物之上，方为爱天主者。试作是观，则所云爱人以爱天主，亦可了然矣。
夫天主造成世界，常欲彼此交爱，以畅满其生生之仁。故畀人五常，而“仁”为之首。仁者爱人，自其初赋则已然也。惟有力者能庇人，诸形用之物需焉；惟有德者能淑人，诸神用之物需焉，故责备尤为独重。设吾之养生送死，无不如意，而遇形可哀矜者，曾不动情，可谓爱人身如己乎？可谓能爱天主乎？吾之自性自命，知用功夫，而遇神可哀矜者，略不介意，可谓爱人心如己乎？可谓能爱天主乎？真心爱天主者，于此必无两视，以此爱己，即以此爱人，以此爱人，即以此爱天主，既能区分爱情，不至淆用。又令此爱，展转流通，人与人互相亲，爱与爱交相浃。人心安有不和厚？世界安有不羲皇？即大学之明德、新民、止至善，孝弟慈以教家国，亲亲长长以平天下，实不出此。断非墨子兼爱之说，可得而仿佛也！
第二十一节 德仇
问：西学德仇。有之乎？
曰：有，非谓仇于我者，必须一一以德报之也。圣教主于爱人，仇亦人也。本乎敬天主，仇亦天主之所生也。遇仇可爱，或当救济，必顺主命，以爱而救济之。不因其虐我，而独遗於所爱之外也。爱无可缺，遇仇且然，况于我无仇？复于我有德者乎？以此存养其心，爱根深，爱德广，爱之用始大矣。但细推论之，仇亦何害？彼能犯我肉身，不能侵我灵性，设彼加阨，而我不怨嗔，是我之容德，因彼而有也。再进之而动其心，忍其性，增益其能，是我之成就，因彼而大也。金无爱于火，而熔之锻之，钳之锤之，卒成精金，则熔、锻、钳、锤之功也。玉无爱于砺，而磨之砻之，之荡之，卒成美玉。则磨、砻、？、荡之功也。为金玉者，当感其成我之恩，不计其伤我之怨矣。君子不喜仇，亦不疾仇，吾无德于仇，适得吾常，惟更有恩以加之，转成吾盛德也。且彼有人心，亦必自愧，愧生悔，悔生改，我与此人两受其益。即不然，而彼笑我懦，目我嗤。我甘受之，乃为含忍之强，果懦乎？果嗤乎？阴隙下民者，又默默嘉与矣。况人生顺逆得丧，繇造物主。彼仇之得以加我，必从上主命之，上主容之，其为罚我宿愆耶，励我苦行耶，试我容德耶，警我懈怠耶。所不可知，诸皆利益于我，安见其仇？诸皆上主所赐，安得认以为仇？故知德仇一种学问，乃玄畅之遐瞩，探本之渊思，苦修之超行，非如释氏恩仇平等之说也。
或曰：若然，恶人不太得志乎？
曰：有何便宜？此人为我所容，不能容我，我大彼小，安见得志？况旁观者不平，是明有人非也。死去更当审判，是幽又有主谴也。彼仇而知，有不恨己失着，而羡我得计也乎？要以君子处世，其遇事必思患而预防；其取友必论定而结交，原无致仇之因也。故有终其身，不曾遇一仇者。设或小有非意之干，大遭横逆之至，则必反而思曰：此造物主所赐，试我之忍德乎切须处之尽道矣。
经载耶稣被钉于十字架时，恳求罢德肋，愿赦某某杀我者之罪。夫仇至杀我极矣，而耶稣尚祈赦之。以此为教，学人安可不思仿效万一哉？西国有一寡妇，其子被杀，更将廐中骏马，畀仇使逃，得免诘捕。天主嘉此妇至德，母子俱赐生天。然则人之爱子，孰如此妇，满称大愿者哉。万历戊午，西贤遭南少宗伯之惨，教士戕躯，徒侣缧绁,荡拆编管，与死为邻，然而口无怨言。闻其无子，私为祈嗣，闻其物故，潸然而泣，岂爱仇哉？君子不幸而遇仇，无可自脱，惟此一转，可以感动帝心。眼前茹苦为甘，久且移祸为福矣。世人嗔恚心太重，较量心太明，用此矫枉，尚恐不得其平。乃云吾欲报施平等。夫平岂易言哉，是必将有宁我负人，无人负我之处，而自谓其以直报也。然而不得其直者，固已多矣。
第二十二节 味罕
天之生物，贵者必罕，罕者必贵。金玉罕于土石，则金玉贵；旃檀罕于樗栎，则旃檀贵，凤麟罕于鸡鹜，则凤麟贵；圣贤罕于庸众，则圣贤贵；所以者何？造物主全能，变化无穷，故广生众物，以周人类之用。尤笃生异物，以标众类之奇。然则品物之罕，精鉴赏者，宜亟收义理之；罕具超识者，宜深味矣。中国自有二氏，几与吾儒并立为三。人生耳濡目染，童习白纷，自谓名理已尽于此，此外可无置喙矣。
乃有西学，言天而确言主，实补吾儒之传；非仙非佛，超出三教之表。耳食者，不察繇来，目为怪异；皮相者，未尝肯綮，诋为庸常。夫惟朝夕与之参对，岁月与之游处，乃始知其精迥而无极。醉心服膺，笃信而不疑也。然而知之者，亦罕矣。罕则独知之契，不为世重。不重则执之无名，守之无故，稍稍不自信，鲜不回思徙业，以投世好。彼远獥旅人，何所凭藉，而确守不移？若是，则其中之独诣，不更可深长思乎？本欲逢时，不必于逢时。有听顺主宰，用舍无与于己之意焉。同乎圣教，不同乎俗教，有古人，不可一世之志焉。世之所嗜，彼悉去之；世之所鄙，彼独甘之。有独往独来，不徇世态物情之致焉，以故于人多不合也。不合之故，正如喜瓦缶者，不乐宫商；忻郑卫者，不悦韶，夫岂宫商韶之过哉？若有怀玄览之思，而高世俗之见，正当招徠其俦侣，罄叩其底蕴，交参互质，直到山水穷尽，真者自现，伪态亦呈。吾有要眇师傅，何难出与印证。细尝淄渑，彼有新奇撰著，何难纠彼瑕衅，大剖薰莸？我能折彼，彼将舍学从我，愈以广我之门墙，彼能折我，我知今是昨非，何惜就彼之陶铸。盖东海西海、南海北海，心同理同，原自八荒我闼，而无意、无必、无固、无我、不矜、不伐，更见大道为公。何必彼一是非，此一是非，将世间公共学问，认为一己私物，龊龊焉其不广也。闻海岛之国，有不产铁，而铁价特贵者，黄金数斤，不能易铁一斤。此非贵贱，有时而变也。所急在少，即所珍在少也。
今中国言人伦，言心性，言生前之事，铅椠不胜采，充栋不胜读矣。独死后
之说，二氏言而未真。天载之微，先儒引而未发。即有聪明才辨，安能无据而创为之言？西学独能言之，详确而且尽也。罕言之言，是为至言。有时乎，必不可废矣。夫令人生而得免于死也，死而与草木鸟兽同朽，无不灭之灵性，则亦已矣。既不免死，死又灵性独存，必不能灭，则此灵性作何安顿，尚当就西贤而问焉。西贤即不炫价。然在今日，抑亦海国之铁也。黄金高价，不靳以相贸可矣。
第二十三节 祛盈
学然後知不足，知不足然后能进。道未闻盈而可有进者。《易》曰：“盈不可久也。”又曰：“天道亏盈，地道变盈，人道恶盈，鬼神害盈。”其戒盈也，不一而足。夫盈不但损德，人之性量原自不容盈也。试观造物主其所生寰宇之大，罗为万象，布为万事，各含妙理。人于其间，不当马体之一毛。即有所得，岂如其所未得？吾方惭且歉之不暇何容自满乎？惟世有浅狭小夫，一得一察，不胜自多。若夫大圣大贤，翕受弥多，谦光弥亮。舜好问好察，禹无伐无矜，周公不骄不吝，孔子无知无能，颜子若无若虚，皆是物也。几见圣贤遇异人，睹异书，得未曾有，有不倾身接引。令毕其辞，伸其蕴，而并漫然麾弃不顾也哉。夫圣贤者，亦有时好辨，以辟邪崇正为事矣。然必真知其邪说诬民，生心害事。然后显摭其罪，明与天下共弃之。未有不询来历，不穷根底，如近日正大无疵之天学，而概以异教鄙弃之者。若谓异域之教，不足以通上国。则葱岭竺乾之书，既已家传户习，笃信无疑，何独於事造物主之正道，漫分畛域？抑云大道贵一，三教已多，不容益之为四乎？夫既嫌三为多，则必觅一真为是，一真独是，余二皆非。吾儒六经所载，道统尊天，何知仙佛？奈何崇二氏之偏说，忘大主之正训，党同以伐异，溺旧而吠新耶。此不过自附于玄门龙虎，迷心于佛法色空，朴遫诚何足数？况所云大道贵一，指归固然，究其从入之途，则幽微曲折，何可以一端尽？诚与天理人心有合，即千亿其端亦一也。与天理人心不合，即毫厘有差缪。且千里矣。道术贵一，不贵分。此正卫道君子所欲亟闻，而岂身堕岐途之人，可借为口给之衘者哉?若然者,非有妒心，即是盈心。彼固自谓生平有得，或曾博涉经典，或曾参订名僧，或多听记因果，尘尾足供应酬，鸡肋觉难吐弃，有明知其缪，而不免于护短饰非者。此系恋之私胜，而满盈之，为害不浅也。盈则生傲，傲则生忌，忌则此是彼非，分长竟短，掊击所自来矣。盖尝譬之，服药者，病根涤去精神充溢，乃为用药之效。若久服之后，尪嬴如故，疾惫转增，即当幡然别议方剂。可云久服之方，不能遽舍，仍留为续命丹耶？《鼎》之初爻辞曰：“鼎颠趾，利出否。“夫鼎而颠趾，亦有何利？而出否乃为利者，因败可为功，因贱可致贵也。故曰：取新也。今人学道，吾未知其为名利、为身心。若果为身心，即当自念。入教以来，变化气质，几许脱离习俗，几件过能改，善能迁，不为人知，惟惬自心者几事？乃为学问得力处。若人犹是人，心犹是心，声音笑貌，侭自矜饰，而锢胸谜目，全与庸众不异。此等学问，于身心得有济否？夫傲与忌，皆七克中所戒之凶德。而傲罪为尤甚，故特列于七克之首。盖各罪止有一慝，傲罪则兼德慝两种。傲生于自恃，自恃己善，即丧厥善，并昔日已成之德而弃之矣。况夫傲也者！其强阳自遂似刚，执拗不悛似定，是己戾人似断决，不惟亏德，又且乱德矣。西学最恶傲，而俗学不耻盈，迤迤自足，滔滔皆是。不必视其究竟何如，而已知其学之日损矣。狮之威，百兽震恐。然毛虫之长，不属狮而属麟者，德与傲之分也。学者其辩之。
代疑续篇终

崇祯乙亥
晋江景教堂梓


答客问
古越朱宗元维城父条答
同学张能信成义父订正

答客问题解
《答客问》是朱宗元在1631年为明确“当专一事奉天主”的信仰理念而写成的辟佛、斥道、破迷、补儒的天主教辩答著作。今底本，共124面，有福建人林文英在1697年抄的序言，藏在法国国家图书馆 (Bibliothèque Nationale de France)，古郎(Maurice Courant)编目为7036号。同图书馆亦有版本，其编目为7037, 7038, 7039, 7040号; 也藏在梵谛冈教廷图书馆(Biblioteca Apostolica Vaticana)，文献编码为Borg.cine.324; Rac.Gen.Or.III.221, 289号。
作者字维城，号古越，浙江鄞县（宁波）人。1609年生，1646年中举人，其卒年不详。据林文英在前书序介绍，朱氏少年信教，见道超拔，精通天文，“务在修德”，“欲正人心”。他就完成了本书《答客问》时，年仅23岁（1631），可谓天纵其才，其后又著有《拯世略说》。
本书通篇采用“客问于宗元曰”的一问一答式，而且从“客”提问的方式及其全书结构可知，“客”并非实有其人，而是作者为了论述的需要而假设的。思路条理十分清楚。全书大约可以分成十个部分：
第一部分针对中国传统中已有儒释道三教，是否还需要外来宗教的问题，提出了宗教的本质在于事天（一），以及在这一根本问题上儒释道三教的分歧（二），暗示了应当从宗教本质的角度来取舍天主教这一外来宗教。
第二部阐明了中国传统文化中的“天”就是天主教的“天主”。“天”不是自然之天，不是万物之理（四），也不是人的心性（五）；不是万物（六），也不是太极（七）；不是玉皇大帝（九），也不是佛祖、天尊（十）；而是天主教所说的天主，是上述事物的根源，是世人当事奉的大父母（十一）。因此，天主教不仅不应当作外来宗教而排斥，相反，应该成为人人信奉的宗教。
第三部分是天主教与儒教的交涉。针对天主教与儒教根本上一致又何必引入天主教的问题（十二）指出了儒教与天主教尽管在根本上一致，但天主教在生死，修养，学问（十三）等方面的高超之处，说明天主教的教导更有利于清晰地把握儒教的精神（十七），可以帮助人更好地修齐治平，面对生死（十九）面对死后审判（十八），说明天主教比儒教更加超越，更加精微，更加完美。
第四部分是天主教与佛教有关思想的论辩。指出了佛教窃取了天主教天堂地狱观（二十），论证了天主教的“天主审判”比佛教的“六道轮回”更加合理、可信（二十一），在有关人死之后，灵魂归宿的问题上，比较了天主教思想与佛教轮回观念及其世俗影响的优劣，说明了祭祖的实质以及应当采取的态度方式（二十二、二十三），并论述了灵魂不灭的道理（二十四），作者在二十六、二十七节中分析了佛教在根本上的错误，以及教义上难以自圆其说的地方，其后作者又分析批判了佛教有关人性的学说（二十九）和有关戒杀、斋戒的理论（三十一、三十二）。通过对话，作者意在纠正人们日常生活中以及在观念中受佛教影响而产生的错误，在分辨是非，辨别真伪中，显出了天主教在有关问题上的高明之处（二十九、三十）。
第五部分是天主教对道教的批判，作者揭示了道家法术如肉身不死（三十四），白日飞升（三十五），符咒驱魔（三十六）的荒谬，阐述了天主教有关永生（三十四）、魔鬼（三十七）的教义，证明了天主教比道教更加真实。
第六部分是天主教与中国民间宗教风俗习惯的对话。指出了祭祀城社山川（三十八）、祭祀关羽（三十九）、祭祀文昌魁斗（四十一）、祭祀星辰（四十二）、祭祀天地（四十三）、祭拜亡友（四十六）既不合人情事理，又有违天主教教训，应当废除旧礼（四十五）、革新礼制（四十四）、敬拜天主（四十三）。从四十九节到五十六节，作者论述了风水（四十九）、占卜（五十）、择日（五十一）、推命（五十二）、相面（五十三）、观象（五十四）、术数（五十六）的荒谬之处，说明天主教禁止占视卜择的原因（五十五）。从五十七节到五十九节，讨论的是有关娶妾的问题，以及由娶妾延后引申出的后嗣繁衍与祖先祭礼和独身的问题，通过与中国民间宗教风俗习惯的对话，指出这些宗教风俗的不合理之处，阐明天主教禁止这些宗教风俗习惯的缘由，起到变化风气，传教、护教的目的。通过天主教与中国传统宗教的对话，作者试图把中国人敬拜的对象从模糊的天，错误的佛祖世尊，各路的祖先、神灵、星辰、城社、天地、山川中转移到万物之源。万物之本的天主上来。
第七部分介绍了有关天主教的基本教义，介绍了人的起源（六十三），人的堕落（六十四）、原罪的后果（六十五）、天主救赎（六十六）之论，论证了耶稣是天主（六十七、六十八）、耶稣的神人二性（六十九）、复活和审判（七十、七十二）、以及人类的结局（七十三、七十五、七十六）等。
第八部分是对中国人特别关注的华夷之辨的问题进了回答，说明了华夷之辨不在乎地域远近（七十七），也不是因为语言不同（七十八），应当视其真伪而取长补短。在这一点上，传教士卓绝的品格可以证明其所传的天主教真实可信（七十九）。
第九部分介绍的是天主教的一些基本礼仪，如信奉（八十）、洗礼（八十一）、告解（八十二）为人们皈依并过宗教生活铺平了道路。
第十部分是些劝勉的话，劝人努力行善（八十四）赶快信主（八十五）等。
 
答客问目录
答客问题解	255
答客问目录	258
答客问序	271
一、《答客问》的缘由	271
二、《答客问》的宗旨	271
三、《答客问》的作者	272
四、《答客问》的意义	272
第一节  原教	273
一、正教唯一	273
二、教之名实	273
第二节  三教之别	273
一、三教各有其本	273
二、三教互不相融	274
三、三教不可相袭	274
第三节  天与天主	274
一、天主即所以为天者	274
二、天主即事畏之本	274
三、天命、配天亦指天主	274
四、言天即言天主	274
第四节  天与理	274
一、物在理先	275
二、天赋心性	275
三、天即理的矛盾	275
第五节  天与心性	275
</div>
    <div class="pagination">
<a href="明末清初耶稣会文献_page180.html">上一页</a><span>...</span><a href="明末清初耶稣会文献_page176.html">176</a><a href="明末清初耶稣会文献_page177.html">177</a><a href="明末清初耶稣会文献_page178.html">178</a><a href="明末清初耶稣会文献_page179.html">179</a><a href="明末清初耶稣会文献_page180.html">180</a><span class="current-page">181</span><a href="明末清初耶稣会文献_page182.html">182</a><a href="明末清初耶稣会文献_page183.html">183</a><a href="明末清初耶稣会文献_page184.html">184</a><a href="明末清初耶稣会文献_page185.html">185</a><a href="明末清初耶稣会文献_page186.html">186</a><span>...</span><a href="明末清初耶稣会文献_page182.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
