<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 91 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 91 页/共 351 页</h1>
    <div class="content">第六节  天主惟一
造物者特一，无二，天地一至尊，万物出于一尊，此众庶恒言也。一家一首，一国一君，斯国治家齐。然亦惟假天地一主，大理之一纤耳。圣经屡云：“天地之主，一而已，此外绝无可称主者。”但人间或为邪魔所迷妄，信有多主。如一明烛其光本一，但目德劣弱，遂为邪气昧，遂见多光。照世无量之光惟一，无始终之主而已。心目受蔽，乃以人类区区之力量，度物主无境之智能。见天地之广袤事物之繁夥，而皆常治不乱，则以为非一主所能当，臆立多主，以分治事物之烦劳。或一主天，一掌地，一理火，一典水，各分其职。其多寡之数，任意行其所尊，不觉以是，丧乱世界之佳美，且亵侮获罪于其主也。何也？乾坤犹一钜身，万物其百骸，而物主其首也。一身多首不成怪形耶？世界事物甚繁甚异，而其次第甚佳，甚称各得其所，各守其职，各务其业，不相侵夺。万物联继毫无间虚，自有天地以来，世世如一。若非一主总持，安能若是耶？尔入一大国，其郡邑村落，众夥相逖，而及法律规矩、衣冠语言、秤量轻重尽同，则知皆属一主。治之地虽广大，四方隔遐，但处处火热雪冷，昼明夜暗，四时相接，人之心欲，鸟兽之情性，处处如一，此亦万物悉属一尊主治莅之明征乎！其侮慢何也？加多主，则以是骏主之能德短狭，力量懦弱，不足当也。而愈增其数，愈减寡其能力，消蚀其智权，此非辱慢之而何？譬如举巨石，一人之力足举之，必不积多人。若必积多人，不亦证一人力之微弱，不足举欤？
吾设问尔云：有多主，咸出一总源，抑皆自由？若出于一，则彼特一至大，故独称总主，余则有限之物，奚得为至极主乎？夫物上有物主，任造物之情性，任定其多寡之数，故其性情与数，咸有限际。若彼物主皆其性德自有，不系于外，莫能画定，可有二三主，亦可有无数主，其性德其智能当等，无穷际等即有际，安云无穷际乎？况凡可有之物，物主任能造辄有，且亦能不造辄无。若物主不造不能使无，则能亦有限。彼无数主不能自造，又不能自有，然则孰有之？若无数主不可有，则一者有矣。
凡可有美好精德，皆天地主所当尽包，故其德悉宜至极无穷际，不得有二。设有二主，非一大一小，则皆埒齐。若一大一小。惟大者为主，小者非至极，安可与并？若埒齐，则各已有对，有对则其荣光弥小，权柄弥短，固非所谓至极无量能之主矣。设问彼所有德，此亦悉有之否欤？若有，归一矣；己无，二矣。若否，则彼之美好此无之，此之美好彼无之，彼此皆有亏阙，愈有际矣，固非物主全然满圆、无所不抱之德性也。若尚云，相埒齐。复设问，兼二之能德大于单一之能德否欤，单一之能力所不及兼二之能力并及之否欤？若大且各有所不及，则二之能德，皆可增受，益非极矣，岂所为至极主耶？若否，则单一之能德，已至极矣，已满圆矣，尽足造作、治护一天地与万天地，而其余力尚无穷际矣，余多俱虚无用，加多何为乎？
今观天壤间，万类各有一至大宗者。有身形者，天为宗大。光明者，日为最。暖热者，火为极。一国一君，一阵一大将，一家一长，岂天地独无一至物，为万物之宗主哉？一首之治，亦自安静平夷于多首之治。若一国二君，一阵二将，一家二主，则猜忌争乱辄生，不可息矣。况天地如有多主，各举其志，各有其职，各行其策，念意愿欲弗能尽合，此所愿，彼所憎；一愿若此，一愿不若此；此所举造，彼则倾覆之。此为主，当有全能，据此之能全，则能制彼；彼亦为主，亦当有全能，据彼之能全，则又能防此。是以二之能全，而又不全也；并能相制，又不能相制也。彼此不相下，争乱何底止耶？此欲造作，若竢彼旨，则能劣权小；若不竢而造作自若，彼权亦微小。二之能不免有限，岂所称无量能主哉？一人蒙恩，不识所从来之主以谢之。一人受□□，弗识从何主降，以求见解之。一人喜此主，一人又喜彼主，不多忌、多乱乎？故云，天地有多主，与绝无主，害埒也。云有实无，与云无实有，其夺真主等也。古贤德尔都氏曰：“天地若非一主，全无主。”呜呼！愚人信多主，以为主多保护亦多，安福更稳，而不知以是失主失天上真福。悲夫！
兹惟论天主性体，若论其全，于一体固有三位，所谓天主罢德肋，天主费略，天主斯彼利多三多。三位一体是也。（本论详之）
第七节  天主无始终
夫物，有三种：一有始有终，如草木、鸟兽等，其魂与身始同始，终同终，无所遗留。又如人物之视听、爱恶诸情用，皆有始终。其暂久之时，名为流时也。一有始而无终，神鬼人之灵神是也。其有始无终，名谓厄窝，非如流时有先后长短暂久之异，永存不敝。第悉系于物主，初自无中造有，故不得云无始。一无始无终，此则特一物主。其无始终，目谓厄得尔泥达释，谓永长无际也。此其势，无先后长短暂久之别，无已过、现今、未来三际之异，乃浑然纯一，而兼合流时三际焉。圣亚吾斯丁云：“物主永长无际，绝无已过现今未来。三际之殊，非如流时，前分既出，后分始入，乃永永为一，无前后焉。”圣人曾设二比：一比石柱，置于流江之中，江水恒流不停。有已过柱所之水，有仅到柱前之上水，有未及柱所之水，而此石柱寂然静谧，不易其所也。又比圆圈与其中心，中心者，一点而已，不可剖分，无小大广狭之异，而兼应全圈之万点、万分也。故凡云，物主先后、已过、未及之异者，惟人之思才浅劣，未能毕达竟释其永长无际之真说，乃缘其通包悉应流时先后，故以流时先后释之。此先后之殊异，不在物主厄得尔泥达特，在流时矣。
物主既自有不怙外物，必也自无肇始，无时不有。夫苟不待而自有，何故此时而不先时，何故有始而不无始欤。假令有始，则当其未有己时，必弗能自造己，弗能自造己，则其上必有造其始者，此造其始者必主。有始者必非主，则真主，即无始者矣。既无始，亦自无终。盖自有自存之物何故暂存而不永存，何故有终，不无终乎？况物莫避乎终灭，非万不获已，未有自肯终灭者。夫物主无身，既非如有身形者，冷热燥湿四情恒相攻刺，而使之终灭也。且物主上无物，物主能上无能，畴能强之终灭，使不永存乎哉。
第八节  天主有生命
物主非冥顽无生命之物也。设非生活，有何明知，有何尊贵能德福乐欤？人之善恶，如何能知，安能酬报之？敬之不视，祝之不听，敬祝之何为？尚不如人有灵有觉，矧为至尊人物主哉？是以天下之人，凡所约钦崇祈祝者，无论真伪，皆以为至生活，至灵明能视听之物。况生命知觉者自为大福，而又为享诸福乐之根本也。除生活，知觉则诸福并亡。假令物主自无于己，安能付与于物耶？天主圣经录，“有恣恶之徒，不堪其罪恶之忧怖，妄图偷享安乐。曰：‘主必不视，决不明悟，我务业何妨？’天主答之曰：‘愚鲁人，汝辈盍悟？造耳者不能听，造身与心目者不能视悟乎？’”夫生活也者，动而自适之谓也，非惟草木人兽有之。原泉混混，不舍昼夜，亦曰活水。掘地而注，更无改移，人亦谓之死水矣。故因物之动，知其生活；因其动用贵贱，知其生命尊卑之品也。用动属形，生命亦属形类；用动属神，生命亦属神类。草木无知觉特能生长，其动与生品最为卑陋矣。蛤蚌之属，虽有微觉，比草木稍贵，亦相去不远，故尚为卑陋甚也。鸟兽诸汇，其用动为内二官、外五官，所感诱稍肖灵物，故其动用，及与生品，贵于他类，而贱于人矣。右三种动用，生命人性皆包之，而外又与天神，能明达、爱恶、举意、设志，知事物之然，而因追知其所以然。此等动用与其所由出生命者，悉属神事，故更为贵品，非身形诸类可比也。第其性体生命悉受之物主，非属自由，故又有限际，非能至极矣。独物主之生命，暨其明达爱恶享用，悉皆自由，毫芥不系于外，故其尊贵至极，超绝万物之上。矧神与人之用动尽属附体之浮情，故与物体为二，而能消长存亡。若物主其明达爱欲生命诸德，统一粹体无二，他物之生用皆待外资，虽灵物之福乐，亦自外至。若物主悉备于己，故浑然满圆，蔑以尚焉。
第九节  天主纯神无形
夫神，与身者体情相悖殊类，不能相通也。故物之属身者，终为身属，纵千淘万浚，去粗遗细，除贱留贵，亦特为本类。分细粗贵贱异情之别，未有一体之中，因细粗贵贱别其类，而粗贱者成身，细贵者成神者也。夫人心所思意之像，皆由五官而入心。五官所觉，特惟身形之属。是以心所思意，非实有身形，必肖有身形者。故并其神物，皆思之如细微之气，而实细气，乃绝于诸身气之外，异类也。
夫神也者，自立之体。有生命，有智能。可以行德，可以犯罪。无声无臭，至速至细，至刚至贵。虽不可以肉耳目听视之，但见其踪迹、效用，则知其性体矣。盖属形之用，如耳目之视听、手足之行作、五官诸用，其远近暂久各有限界，弗能任过之。若神物之用，明达爱欲，无论迩遐；已过未来，无所不通达矣。乃知其用，及其所从出之体，悉皆神品，无系毫身形者也。不惟身神之体用不同，其居于所亦自甚异。属身之物，纵至极细微，如空中之气，必有丈尺分寸长短宽窄所亦应之。故彼此二分，弗能相通互徹，后气入前气必出，弗能同归一所也。若神物无分寸之长短，故无论多寡，同入一所。亦与身形相通互透，不相窒碍。试设人生时，灵神在身内，死出于身外，其处所之大小，生死无异矣。居一所，非如身，前分在前所，后分又在后所，乃全神在全所，又全神在全所之各分所也。如人之灵神全在人之全身，又全在首足手指各支体也。由是论则知二体之性情，霄壤不侔。夫身者，本属贱陋，故物入身弥深，弥为迟钝粗拙，其身弥细微。如气如火，弥为精贵，弥为能力，全脱身形。如天神及人之灵神者，皆属精品，更有能力。况物主其体德之精妙，无量至精至美之物，岂为粗贱身属，而不为精贵神类乎？况身者，皆有边界分寸之长短，故弗能与他身徹入一所，本非属生灵，不能当生灵。若物主之体纯一无二，无边界分寸之长短，无所不贯，与万物徹入一所。其性本至生至灵，种种与神同，与身异，岂非神汇哉？今俗谓造物者口言、目视、手作，非物主有口、目、手等体，乃缘其行事，如默训、照视、制造，肖人口言目视手作，故设此为比也。
兹惟论天主降生为人之前。乃降生之后，天主既取人性，而为真人。虽天主性体，仍为纯神无形，因天主纯神之性与人类有形之性被结于一位，可谓天主实有身形与人无异。（后有本册）
第十节  天主至纯无杂
夫天地之主，性德之精美，至极无瑕；其圣体与德，至纯至一，绝无殊二。盖一者自精于二，纯者自精于杂，苟非一纯，不亦已缺一纯之美，而有二杂之不美，况主体苟非一纯，则有二半体合成全体，犹形躯及灵神结缔以成全人也。若此则两半先当合后当成，如木石料在先，成室在后。且两半体弗能自结，其上必须得结之者。夫二体不同，其美好亦自异。且彼此不相有，必相须以成全体。是二体之美好皆有限界，弗能至极矣。凡有限界弗能至极者，虽缔结，弗能成一至极无限界者。二体缔结，焉能成一美好、至极无限界物体之体哉？微独无二体之殊，且亦无体情之异。盖情者虽为物德，以补缀其不足，而物皆资之以动。如火之孤体自无所能，加之光热二情然后照物热物，由照热而敷其德于物也。除情，寡体有何施益耶？人之灵神独自弗能明悟、爱恶，加以司明、司爱二情，然后能明悟、爱欲。使缺此情，孤性有何尊贵，有何灵觉欤？虽然，情为体德，但物益加之□□情，益征其体不精不足，故须外情以助之。况情者为物，非凭物体弗能自立，故又属甚不足之品也。物性资情以布其德，情资物体以自立，彼此相须，故皆怀不足之疵也。使物主能智、明达、爱欲、仁义诸德皆匪本性自有而如人物，假于附体之情，则其性体甚匮乏不足，亦殊不精美矣。岂毕包诸精德、诸美好之主欤？是以仁义、明爱之类，在人及神皆属可消长，去来浮情，得之者谓有仁义能明爱，而自非己之仁义明爱也。在物主，乃性体所确有，非附体之情与己一体。故非惟有仁义，乃自实为其仁义；非惟能明达爱欲，乃自实为其明达爱欲焉。俗见其降祥为仁效，降殃为义效，制作为能效，似若分二。其德而实非分二，其德乃一纯体，尽含智能、仁义诸德。我见其或降恩，则特慕其仁；见降殃，则特畏其义；见其造制，特称其智能。但此特其验效之殊异，而其所从出仁义诸德，统惟一至纯性体而已矣。犹太阳然、热物、照物、燥物、摄地气，有四异效而统出于一性也。
第十一节  天主无所不在
物主体无量，不可以度数揣测，无所不贯，无所不满，而莫或能满之。若欲略释此德，则须知物主在物有三种：一谓以见。盖凡已过现今、未来之事物，及其用动灵物之念欲、言行，咸在目前，无一不真视，无一可掩蔽谖忘也。故圣经云：“万物赤在其目前，无一能避其视。”一谓以能。盖以其全能造成，存护万物，非天主以其至能扶提辅助，物莫能自造运动者。故圣经云：“以其有能之一言，即兴作保护万物。”且云：“我曹生安，运动悉凭天主之辅助也。”一谓以体。盖不特见与能偏迄万所万物，乃并其无量尊体偏贯通万物，无内不一扯徹入也，此则前二种之根底。盖因其尊体贯达万所，配皆辅弼，故能运用万物，尽识其事，提护其体。圣经中，天主自云：“我盈克天地。”且经中圣人对天主言曰：“何徂以避尔体，何伏以脱尔回？若跻天，则尔在彼；若降渊，尔亦在彼。若辰旦取羽异，而翔飞至海末，惟资尔手领我，尔右手护我。我或冥暗覆我，夜影幕我，但冥影于尔无暗冥，暮夜于尔明烺如昼。”犹言物主之体无所不在，并其见能之无量，皆无法以避之矣。使物主之体不达物内与物同所，则物之起居静动及灵物之念欲善恶，何由以自识耶？不识安调保护，焉能酬报哉？
或曰：“天与地相去甚遐，而天以其德助地。如日光照煖万物，物主之德体类是乎？”曰：“天及日其运用造作于下，物或由热或由光等凭体之情而已，由情造及于物，故特以热、以光等情接物足矣。若物主，其德即其体绝无体情殊异也，是以其德及物、接物，与物同所，即其体与物同所也。”曰：“物主虽其体不与物同，所以其德及物不足乎？”曰：“天及太阳其光热等浮情造作于物，故特其情与物同。若物主其造作扶护之德，非如凡物，假于凭体之情，乃与己同一粹体。是故其德，即其体，以其德及物，即以其体至物也。虽然天壤间万所物主，无一不在第天所至尊，其圣体显著于彼。凡享天福之圣神，皆以心目直昭之，故特称天主，且称天为其所耳。天地间毕贱之物虽众，惟神物异汇绝类体情，与形物大相悬绝，故虽亲近之，弗能染于其色也。讵独神物，日月本属形汇，照下界诸浊物而不为所染污，况神物哉？”
夫物主之体，既无边际，讵以此天地界为境？凡心所及思处所，无论实有物、空无物，无所不充塞焉。盖特造制物体者，为能限其大小之界。若物主者，自有其外，莫能造之。且亦确有定体，非可增减改易之，孰能踡跼于天内，使不伸达于天外无穷之所哉？矧此天之外，天主尚克化生无数天地，苟非其圣体先在彼所，安能化之哉？若云：“未造之先，不在彼；已造之后，始在彼。则如诸有限之物，能徙移，岂物主之无量之体所能容哉？故圣经屡称其无限量、无穷际，莫足容载之。圣契利琐云：“使此天之外，物主欲造成无数天地，倐能造成，通能伟护临涖，而其体如初无改易、无迁徙。”圣弟阿泥削亦云：“物主在物内，以护在物外，以围抱围万物，而莫或能抱围者。”圣亚吾斯丁亦云：“物主如无涯无底之海，而天地万物，如寸泥浸于其中。”以明物主之体徹物，如水透泥也。
第十二节  天主无所不能
物主有全能，天地万物咸征之，惟至愚不认天地有主者能疑之。盖能德恒随性体，性体有限，智能诸情亦咸有限；性德无量，智能诸德亦与共无量也。使其能非无量，则可以有上；若不可有上，其能必当无量矣。况可有之物与造物之能两相视互称也，有能有之物，必有能造之能。夫能有之物无尽，能造之能岂非无尽耶？故圣经每称全能无量能主也。
物主之能较之物能，其为无量益著也。盖物造物，必有所待，弗能倐成，故待时刻；弗能从无造有，故必待材料；独自不足造成，故待主辅。是物能虽大，亦咸有边界。独天主性体自，有其能与造亦皆自有，即所能、即所造。造一物，如全在此物。造万物如一物，一照全知，一愿全成，何资材质，何待时刻？命有即有，无丝毫忧虑劬劳，就其能独为全焉。犹太阳全光以照各物，不以物多寡为盈歉安劳也。夫凡人神及万物之能，不足造成一蚁一蚊一树叶，物主自无中造有万物，非其能无量安及此乎？
凡或谓物主弗能作，非其能有所不及，乃物自不能。有譬云：“天主弗能使一物并有与无，此岂能所不足，乃有与无直相刺谬，自不可并立也。谓物主弗能为不善，弗能死灭，弗能徙移等，此更不伤其无量之能。盖万物弗能全善，故能不善，弗能长生，故能死灭；弗能无边涯，故能徙移。此名谓能，而实为不能；而此类弗能，正验全能焉。
凡俾人最于克己精修，乐钦崇奉事天主，祈祝而冀得者，莫若信其全能。天主之理虽玄奥人心不及达，第知其大无极，其能无量，则易信易望，弗敢猜疑之；知其能无境无不知，生死祸福皆任赐夺，则人心屈下，弗敢犯之。人为天主受难，信其能全，则知欲捄。即能捄，不欲捄而艰中至死，能以天堂福乐报之，则艰中甚乐，罹死危不怖矣。经云：“特能死身者而已，勿怖之。能使尔身、尔神灵投委于永火之窖者，独当怖焉。”
第十三节  天主智识
夫物主有智识，非甚愚、未闻物主之性德者，莫能疑之。盖物主赐神与人能明达、有知识，而独自不能明达知识，万无是理也。使果无明达、知识，则天地万物之精妙，乌能策筹经营，乌能造作存护耶？不能见万物及其行动念欲，不听其祈祝，焉能救其患，降其赏罚耶？是天下万国之人，凡所建立为主者，不拘真伪，无不以至灵、至智、无所不洞达推之，然后肯钦崇祈祝、守其戒命矣。矧智识明达者，则神性之耳目视听也。若物主心不明，无智识，则犹目盲耳聋不能听视人也。岂惟目盲耳聋而已去其心之明，则其仁义庆福诸德咸俱丧亡，奚可称至精物主哉？故圣经屡称物主至智、无所不见。圣亚吾斯丁亦云：“凡悖理之念，莫甚于认有物主，而以为冥昏无明达、无智识也。不惟能明达、知识，而自为己之明达、智识也。且其明达、智识无息时，非如神、与人之明达、智识有息时也。使有息时，则其知识已微，已属能变易，是为情属，与其体为二，岂物主至极之德哉？且彼息时，灵物善恶弗能知识，安能酬报之？是以己之性德，及万态事物，无时不昭视。而其昭视，自然而然，不为劬劳，未尝倦厌也。其明达、知识与己共一体，故共与无极也。且以其明达反诸己，尽洞殚徹本性德之无穷，是其智识、昭见之力，亦自无穷也，毕达己无量之能。故凡其能所及造作事物，无论目今有无，日后造成与否，无一不视识焉。是以不啻天地间事物，凡神鬼，及自始迄终已死未生人之念虑、愿欲、语言、行动靡不尽识、殚昭，如在目前不可谖忘。迨臻酬善恶之期，皆付其报焉。凡物之性情，原属物主所付。与凡物动作，物主亦与同动作。是以万物之性情，及其□动，皆然明识，了无暗冥差爽。是其心于事，无所猜疑，无用评议也。盖议者有所未明，故用议论以确之。物主有何未明待议以确耶？因至明故无议，亦因是无信。盖事之未视未明者，因闻而生信，倐视忽明，则信自己矣。物主于事物，皆直然昭洞，有何事不明而待以信之欤？
夫人之知识短隘肤浅，不能一览而直洞、径达事物之理。故或知一，因渐思而追知二、三，因用则知性，因然追知所以然，故思虑劳心也。若物主不劳思意追测，而万物性情之然及所以然直洞径达，无所不彻。其智识昭视无始无终，凡系可知识之事物，皆从无始知识之。故其智识，至极无可增益，至纯一无已过未来之殊。譬如人在高楼，因自高临下，故未及者，仅对己者，已过者，皆一览毕视也。万物性情微下有限，而物主之识见高大无际，故物之已过、见在、未来者，皆在目前焉。又如明镜，左右及对面之物同鑑昭矣。若是物之于己，有已过者，于物主未过矣；于己有未来者，于物主已至矣。物有先后之易，而物主之识视永永如一，无已过未及先后之易焉。
第十四节  天主诚实
诚实也者，不空虚，不欺诳谓也。有三：一曰体诚实。谓物非伪似，用乃果正实也。物主之体德，至正无伪，至实无虚，为物真主。 故圣经屡称：“生主，实体真主，以别于多人所自立私敬、无生命、无诚实特外形虚像耳。”经云：“见尔真实主，此则长命福。”经中圣保禄谓所化人曰：“尔辈先事伪像，转事真正天主也。”一曰德诚实，此心中一德，其效则令人念言行皆正实，无谲无妄。虽此德果令人念言行皆正实，但人尚不从德令，而或因贪婪，或因私爱恶，流于诳言妄行也。若物主其德与己共一粹体，自具诚实，故其念言行动，不获不诚实也。圣经亦屡称为实行之源泉。
一曰言诚实。谓语言正贞，无诳诞也。此者，人或从而正言，或犯而诳言，独物主不能犯之，故其语言一一至正至实，无纤芥差爽、诳诬矣。夫言行不合心意，谓之诳也。正理，乃念言行之法。念言行依正理，则善，则德；否，则罪，则过矣。天地大主赉人能言，以宣心意。口言身行，实发心意，则正理，则物主之意。苟心所怀一，言所发又一，则物主之意、及正理俱失矣。故事急大，则成罪愆，其小，则成过失焉。夫物主以至善至洁为号，凡与其性相刺悖者，其心所恨嫉者，莫罪过犯正理故也。诳言及行直违正理，实为罪过，岂物主所能容哉？况诳欺者直毁忠信二德，其害人间交接亲和甚矣，故人人皆怒之。矧诸善德之源者，物主欤！圣亚吾斯丁云：“实与诳，犹光与冥。”经云：“物主全然光辉，绝无闇冥”者，犹云：全然诚实，绝无诳欺也。以差忒加于物主，犹并冥与光矣。圣多玛斯亦曰：“天主者，至正至实也。谓天主犯诳言，犹谓正实为虚诬。可乎？”
夫诳言有三：一曰有质无模。谓其言偶误、不正实，而心意原正实也。譬如，言吾已见某人，而实非某人，乃相似者。此其意实而其言误，虽非过失，亦视识不明。若物主，识见至明，岂受此欺。一曰有模无质，谓意欲诳而言偶实。譬如我果见某人，亦曰见某人，而心实误认他人，此其言偶实而志欺也。一曰模质俱诳，谓其意与言并为诳诬。如明见某人，而云非某人也。后二者，直犯正理及心意，皆真罪过。岂至正至善天主所能犯哉？夫天主至善不诳欺，其智识至坦不受欺。故其语言，一一至正、至实，万万无差忒矣。今天主经言皆天主亲宣之言，是故至正至实，人人当遽笃信无疑之者。则以物主为不足信，亵嫚之罪重矣，大矣！
第十五节  天主善好
夫物之善好有三：一谓性体善好。物若依其情性，所宜得，竟得之，谓之善好也。如一马，身高大坚壮，形色丰美情驯，疾行耐劳，则谓之善马好马也。若此而言，则万物之性情咸有限，独物主其性德之好美无限。故其善好，绝于万物之上，无穷焉。圣经云：“独一物主善好。”非物无善好，乃以物主无量之善好视物，则其善好至微不足数也。
一曰用善好。一物于我或有用，则谓之善好。譬如吾欲作官，读书有益，故读书于我，谓善好也。若此而言，则物主为万人物性德所从出之源，凡灵物之福乐，见物主始满圆，故为福我泉也。我有福乐美好，皆物主致之，故为我福乐美好也。我有功德富贵，皆物主致之，故为我功德富贵也。凡物所有，尽物主之恩泽，大有益于物，故于物至善至好焉。
一曰德善好。一人其念言动静，悉依正理，此为善人好人也。若此而言，天主不啻有善德，自为己之善德。故其念愿言动皆至善至好，皆为至善至好之法，则人人当信遵之，而愈信遵之，愈善愈好，愈疑逆之，愈不善愈不好矣。
或问，善人不计人忒，愈善好，愈喜恕赦。天主若其仁善无量，当辄赦人罪宥其刑。乃闻人违罪必堕幽狱，刑罚无既，此岂至□□□□欤？且人愈善愈悲，人犯天主，若其仁善无极，盍使人皆修善，不至犯科，以免其永罚乎？曰：不惟天主之仁无量，其义及诸德亦无量。以其仁慈怜人之罪，欲宥其罚，故或赐之恩惠以感之，加之微苦以惊之，投之善念、令闻善言以诱之，俾见他人善行以激之，见他人之罚以戒之，久竢其悔改。肯改恶迁善，辄赦其罪，宽其刑，今赐恩，后永福，非其善无量，安能若此？既布□□仁，若人终不悟不改，则不获已。遂用其盛义，据罪刑罚，不亦宜乎？若凡人有获罪于己者，弗能私复，私复之非义也。但能忍爱，恕赦不诉，故以恕赦为仁德也。使罪人国君恕赦不罚之，可谓善君乎？仁义各有其时，执权居任者当两并立。不以仁伤义，亦不以义伤仁。况伤仁之义非义，伤义之仁非仁也。犯罪者宜罚之，妄赦之，非仁而犯义。而以是夺恶人之鉴戒，令肆于横行，无所顾惮焉。夫天主即万物之总主，其心至公，当赦则赦，当罚则罚。而我人见其赦罚，宜遽谨服，岂可妄疑妄论欤？虽其仁义并无边际，第其仁迹较义迹万倍盛广。盖其宥赦赐恩出于本心，故经曰：“主慈克盈世界。”且曰：“其慈愍远过他业。”且经中天主曰：“凡恶我者，我罚其罪，以及四代。爱我者赏报其德，以至千代。”是其赏褒恒过功德也。人物时时承蒙其恩泽，因多且常，故不异之。若其诛罚出于我罪，故不获已而恒不及罪矣，诛罚之迹更稀，故见者闻者甚异之、畏之矣。若使人确乎行善，不得犯罪，天主固不难矣。但缚人于一为善，与恶不克自若，则其恶非恶，其善亦非善，终无功绩可以食报于天也。幼年之童，善恶未辨，此时不犯罪，而人不称其功德者，正谓其不能为非。使能为而不愿为之，此则实可赞称之德矣。圣经赞善人曰：“能犯而不犯，能为恶而不为，故其吉祥，定于无穷也。”天主欲人积善德，建功绩以厚其报，故皆赐之张主，使执本心之权衡，陈善恶二路，举天堂地狱二报，赐循善避恶之肋佑力量。若人不肯循善甘狥恶终，受地狱之永刑，此则其盛义不获不然之罚矣。岂天主之本心哉？故经中天主曰：“吾岂愿罪人常死于地狱，改恶迁善而常生于天堂，诚我愿焉。”
第十六节  天主殊福
造物者其尊贵、智能、美好、至极，故圣经皆言无际无量。圣达马则云：“天地主之性德皆无境涯，神与人之总慧弗及穷底之。其所穷底者，惟其无可穷底而已也。”圣亚吾斯丁亦云：“凡可有，及灵心所及思念之美好庆福，物主悉含抱于己。”故独自足，更无外物系其所须。盖物虽各有美好，尽受于主，故随其性所应有。物主所肯赉，各画定其多寡，皆有限际，皆可增益，非浑然满圆也。若物主，无上、无偶、无先者，是其性德，不受乎外，而悉皆自有，故亦莫能画其境，定其限，分别其多寡焉。况灵物如神及人，其受享美好愿望，非天壤间物所能充足，独物主能充足之，则其美好、庆福讵不无境涯哉？
夫物所自无于己，弗能付畀他物也。万物所得美好尽出自物主，故亦尽集储于物主。譬如百官尊贵出自朝廷，故亦兼集于朝廷之位也。又譬如，黄金一铢包铜锡之万铢，非黄金含铜锡体，亦非黄金变为铜锡，乃铜锡万铢之价尽集于黄金一铢之价耳。而铜锡在本体，为贱物，在黄金则为贵质，自不相混。物主所亲得于己者，特其至纯、无量性德。故谓万物在物主，非物之体入于物主之体，亦非万物之美好纳为物主之美好。万物所能，物主尽能之；万物极其美好，物主任能造制、付予之，故谓皆在物主焉。
天地万物其性情智能，竟受之于物主，非能自得。神人善德之务，亦资主佑，独自非能行之。其福乐亦皆外物所致，故未有自足、自满之物，而无所须愿望于外者。故世人自足自满，皆为倨傲。若物主性德罄自有自凭，真自满足，乃其至精、至能、至极本然之源也。神人诸灵物，生平叹息愿望，必见物主始浑全圆满，故至此即止，见之愈明，福乐愈深也。物主恒以司明之目毕视其性德无穷，而以司爱受享之，故凡所能愿美好福乐自备于己，不灭不增。其自无始，特有一物主，而无天地神人万物，其全福系忽无减；后造创万物，系忽不加矣。假有所加，盍先造作，俾先享其福乐欤？盍长尽其力量之无涯，造创无数天地、神人，以尤增其福乐欤？
或曰：使无神人万物，而特一天主，不亦孤孑、不亦甚闲乎？曰：人弗能自作，独居则缺，配所致佑乐也。若物主业明达爱乐而已，以司明司爱反诸己，则凡所能明、能爱悉赅于己，己有何缺而假待于外乎？外物所有悉出于己，且其明爱已物无时绝，可谓闲哉！有万物之后，亦如此而已。况物主自无肇始，其智能诸德皆无畔际，而万物皆有始有限，以有始有限之物，欲为无始无限物主之配，可乎？使缺神与人为孤孑，即有无数之神人，不免孤孑如无有同。何者？譬若世间独有一人，而无相类为配者，即牛马异类充盈宇内，得为不孤哉？是以物主造创天地万物，岂以益其福，惟以布其福。至其能，先造天地万物，而不造之所以然，物主圣意岂神人可竟测乎？或俾我侪悟曰，未造天地之先，无穷年持有物主而无其物，后造物，岂非不能免物乎？且今造我护我，亦能不造护，既造又能泯灭。令我悟曰，初造我，时时刻刻存我，我宜时时刻刻念谢，精修以副其圣意，报答其重仁矣；时时刻刻亦能死我，我宜畏怖其盛义矣。
第十七节  天主爱德
大灵物者，皆能明达爱欲，故皆有司明达、司爱欲二能。譬如人能视听，则有目司视，耳司听者也。灵心能明实理，能爱美好，则亦有司爱、司明二能，为明爱二用之根也。夫司爱者，本随于司明之后，故凡灵物之善德罪恶系于司明者司爱者，而皆丽于二能也。属明达如信、不、是、否皆丽司明者，属爱欲如贪、怒、傲、妬等皆丽司爱者也。
夫凡灵物俱能明理爱善，况灵中至灵物主哉？第物之明爱及司明爱者，皆属附体之情；而物主之明爱及司明爱者，皆统一粹体。灵物犯罪，或因见识不及，或因世乐益所役，或无他诱特任意甘犯。若物主，其识见无涯，悉知不善之丑，不获不恨之，知善之美，不获不爱之，其所得于己，安乐亦无境，不能为外乐所牵诱。其善即其体，故特善是爱，不善是恶，万万弗能变易矣。经云：“直哉！物主绝无不至善。”且曰：“尔主之目至净，凡非义不克视之。”
夫司爱者，所趋向即美好而已。有美好在司爱者，辄爱乐之。而美好愈大，其向爱之愈深也。天主之美好，完全自无穷际、无纤毫虧缺瑕疵。其感司爱者，使向己爱己，亦自无境际焉。享天堂福之天神及圣人，昭视天主性体美好，虽不及毕达其无穷，不获不倾心向乐宠爱之。矧天主毕达穷底其性德美好之无量，胡克自己而不竭其司爱之量、无限之力以向爱己耶，不啻不获不自爱，且亦不获自息于爱。盖物主美好，自无边际；是其可乐可爱，并无边际。司明者恒罄昭，竟彻其无边际之美好。司爱者之感激倾向亦自无边际，自然不获自息，且自然不愿息于享爱已焉。况福乐虽本至极，若能失之，则微；不能失之，方为满圆也。灵物福乐之享，悉由明爱。苟物主息于明己爱己，则其福乐享辄失矣，可谓满圆欤？
夫天主之爱，岂止爱己，亦并及物。第己不获不爱。而己之外，凡其宠爱造作诸业，俱任其意，欲作则作，已则已，欲多则多，寡则寡。非如日照火热。盖有日辄照，有火遽热，辄殚其力，无时能息。若天主之能力，苟弗获自若，则其能力，每当殚竭矣。因日照火热，弗属自若，故未有求日勿照，求火勿热者。若物主之爱恶动，止固然不任意，祈之降福解祸，何益欤？纵得若愿，亦本不获，不加之恩泽，何感谢欤？大今天地万物，其体与数，咸有限际，且皆有肇始，此则物主爱造作动止诸用，悉皆随愿之符信也。按天下众人之意词，皆言富贵寿夭等祸福尽系于天主，皆任能降之。按其行，欲得者则皆祈祝之，既得则感谢之，则咸征物主赐之与否，竟属自若焉。第己之美好无穷，不获不自爱已，且不能息于爱已。若万物其美好，皆有限际，且又属可消耗丧亡，是以不能令物主确于向爱之。爱与否悉任其意焉。
夫物主所以爱物之冠志，即爱己也。盖先自己爱，因己之荣光、智能、美好之无际，闻著于万物，故亦宠爱万物也。亦因物尽出于物主，且皆显扬其智能荣光，故为万物之始终焉也。次志，则爱物为物也。但物有灵蠢二种，物主爱之各异，灵物能明达爱欲，肖于物主，可与物主以友情相爱。德士乐天主有无量善美，因是而爱之。天主爱天神及人不啻为己，亦并为人与神所得于己善美也。若蠢物弗能以是爱爱之，但爱人为人，爱蠢物为有益于人也。
第十八节  天主他德
夫丽司爱之德有三种：慈悲德者，人施人财，或忧缺乏或冀报答。天主富足无量，虽分不减，故无不足之虑，亦竟无所望报焉。人见人之苦难，则哀痛而愿振之。其哀痛惟能受苦之性者有之，天主福乐至极，不能微苦，故不能哀痛。特爱人无量，见其苦难将至，则振救使不至若，或己至则解释之，故谓有慈悲德焉。勇德者临事，攻克怖畏，消融艰难、及死险所至忧虑也。若天主弗能死殁、受难，故无此勇。但其能无量，凡所欲为辄为，无所惊惕，莫能阻滞，此皆肖勇效，故谓之德勇也。忍德者，克苦辱所生忧怒也。若物主不受苦辱，故亦无忍德以当之。但其仁德无量，得罪于己者，不辄罚戮。乃待其悔改迁善，故谓之有忍德焉。
若夫德之随于衅罪而生者，物主不宜得之。如悔德也，有罪者以悔改为德，但以其犯罪而后悔改者，无宁无罪，可悔改也。病者得良药为幸，不如无病而不得药为大幸也。又如谦德也，凡神与人，或有过不及之疵。纵无疵，第善德之幸，尽怙主佑，弗能自足，故皆宜向下，居谦为德。若物主竟无疵忒，无所不足，无与为侔，不怙外佑，无上可让。盖以言行图显扬其功德，广达其名闻。不逊人，不从人，而欲人逊己、从己、赞己，此等情在人或为倨傲邪欲。若天主本为万物所从出，至尊总主，其性德美好，俱皆无极。故阐扬其能德，广达其名闻，不逊物，不从物，而欲物逊己从己，劝人赞己崇己，皆性德所宜，万万不可无。故经中天主自云：“吾荣光决不付于他物。”且屡劝人尽心竭力，爱己、事己、钦己。一则为己所宜有，一则为人人所当行，而行之受大益，不行之受大损也。假令微人有怂恿人以朝廷之礼礼己者，宜戮也。朝廷责诸臣民，以朝廷之礼礼己，勿礼他人，岂倨傲耶？况物主为诸德万福之根源，令神与人钦崇之，得领受之，非仁乎，非义乎？故谦逊不应有。
第十九节  天主不改易
凡体德非至极之物，皆属可增减，故皆属能易者。若物主体德至极，独弗能易。夫物之易有三：一谓体易。始有所先无之有，或始无所先有之有是也。万物皆有始，而又多并有终，皆属体易。若物主体无始终，安有易？一谓情易。知所先未知，爱所先恶，先冷后热等，变是也。万物皆有附其体之情，其情或减或增，或去或来，故易。独物主全然一纯体而已，竟无附体之情，安有易？一谓所易。万物之体，或有竟界，弗能贯充万所，故皆易其所。独物主体大无量，无所不贯，天地内外无所不盈，故不能易其所，且无所可适以易焉。圣经曰：“天主微独不实易，且亦无易影。”故全不易，特物主之德也。经中亦以不可易之主自称，是其知识爱恶不增减变易。今所知识皆从无始知识之，今所造作皆从无始约诣斯时造作之。假令先约罚，而后见宥者，亦非自改易。从无始见我罪当罚，且并见我改悔而约赦之矣。所谓见罪则怒，见善则乐，非其心以怒乐变易，第从无始见此人之罪宜罚，彼人之善宜赏，而约迄此，时赏此罚彼也。而其心其见从无始若此其约，亦从无始若此，全不变易焉。从无始所见约，随所约时显行之，故变易不在大主，特在物与时焉。
第二十节  天主公赏罚
或曰：天主赏善报恶，作善赐之百祥，作不善加之百殃。善者蒙福，恶者膺谴，理有固然。奈何事有不然，或善而遭不虞之灾，不善而冒非分之福，颠倒孔多，无乃增君子之疑，起小人之倖，此不亦物主高远茫乎，善恶之报之明符耶！曰：呜呼愚哉！世人也。以偏心浅智妄量物主之事，谬莫大焉！善者蒙福，恶者受祸，斯义正矣、确矣。奈何哉！其颠倒也。夫真善真恶，谁能决判？善恶皆戒于心，亦多匿于心，不著于形。人视形，天主视心，乌知人所称善，非天主所称恶者与反耶？尔谓此人甚善，苦之非是。吾谓天主至明至公，其能识善恶苦之必是也。以人之隐善，疑物主之显义；抑以物主之显义，疑人之隐善，孰是乎？
欲明祸福之理，当先知祸福之真伪。有真祸，有真福；有非真福真祸者。生积善德，死则蒙庆，真福；生作罪恶，死则受苦，真祸也。夫人自愿为善为恶，而天主强之，于理无有。自集有称天堂之功德，而天主拒之；有称地狱之罪恶，而天主不加之，亦于理无有。则何可谓天主以真祸加善人，与真福加恶人欤？若其贫福贵贱病安寿夭等，斯本非真福真祸也，特视所用。用之以敬天主、济人、建功德，乃福；用之以害人，益罪乃祸。行人遇岐路，未造其末，特见其始，安危夷险莫得定也。世间苦乐两岐，愚人特视苦之始，不审其末，妄谓乐者为安夷，苦者为危险，从彼避此，急急如骛。智者不信始，亦不妄测末，归明于物主，待物主自决焉。故人于天主，犹病人于良医。病人特愿除病得安，而服药甘苦，惟医者所为，病人敢自取舍哉？圣贤不无愿得福脱祸，但所由就之道，或苦辱，或安荣，俱听命于天主，弗敢自必。遭艰难，纵未及乐之，强勉安忍之，弗敢直求天主去之。去与留，弗识孰为己益故也。时或顺意，谓天主劝我之恩；时或逆意，谓天主儆戒我之恩。虽顺逆无常，修励惟一，种种世途悉以增德益功。故经曰：“爱天主者，顺逆万端皆助其福。”不肖者不然，顺来不以劝善，逆来不以戒恶，故顺逆万端皆增其祸焉。
夫修士者莫不因轻忽世福成就其德，不肖者亦莫不因重贵世福犯罪受欺惑于邪魔。则世福者，恶之梯，邪魔所据，真德之士皆惧之。人以为真德之报，谬莫大矣。圣亚吾斯丁云：“世福，天主或予之恶人，征非真福；世祸，或予之善人，征非真祸。即是人果善矣，尔为苦不幸，天主不宜加之，抑知天主用苦以加善人， 乃大可幸乎。经中天主曰：“吾所爱者必谴责之。”且曰：“我所受为子者，必责之。”今与身后之福不能并享之，尔有罪过，天主必刑之。今宥，身后必不宥也。今刑暂微，则父刑；后刑永重，则雠刑焉。圣厄勒卧略曰：“天主今恕，必欲永责，今责必欲永恕。牲牛将杀，任其游食，惟所欲生者，拘系之，劳任之。良医，病可为，则进苦口之药，多所禁忌；其重不可救，悉惟所愿，不禁焉。人虽甚恶，鲜有无一二征善者。且善虽微，不无蒙其报。天主以今世暂福、微福赏报其微善，而以身后地狱永苦罚其重恶焉。事天主善人，虽有大善，鲜有无一二微过者，其过炼于目前暂苦，而其善德之永报，死后蒙享于天堂也。
圣厄勒卧略曰：“天主苦难善人，以炼其过滓，增其功德，丰其报于天也，且使不溺于世乐。”物久煮不挠动，则胶于釜而香味色俱失。善人久安，不以难挠动之，恐渐染世味，而功德悉丧焉。地厚加耕，则生五谷，否则生恶草。浃岁俱夏，则草木之根浅，实亦瘦稀。根以寒沈，根深而实盛焉。善德之根，以苦难沈，根沈则效茂矣。恶人见善人难中，尚存其德，愈羞其恶而勉改焉。且令之自悟曰：令世者，天主用慈赦罪之时，又重爱善人也，尚以微过得重谴乃尔。况死后为用义判罪之时，负恶以往严罪，更何如乎？且天主之义至公，有善恶各得其报应。此世善人多苦，恶人多乐，终身若是，则以是明征其善恶之全报诚在身后。善人冀之，则困中安乐；恶人畏之，乐中忧难焉。
虽然善人受难、恶人受乐者固有。但善者而蒙世福，恶者而受世难尤多矣。盖诸种罚戮、窜流、拘囚，谁当之？不亦宼贼、奸宄、犯法者乎？是者，人皆怒之，内心多惧，故甚不宁。外无逐之者，而自遁遥，此则将来地狱永苦之端倪，何乐之有哉？若善者不犯法律，故无畏，人皆爱誉之，自怀净心之乐，诚将来天堂永乐之一味，福乐莫大矣。但若物主令善者恒乐，了无些苦。恶者常苦，尽无微乐，则令人疑曰：善恶之报俱毕于此世，竟无可望于身后。修德者恐皆向世福，是其德似德而实贫也。若善者恒苦而恶者常乐，则欲为善者，畏苦故难进；欲为恶者，以安乐更恣意；或苦或乐之间，则两便焉。圣契瑣曰：“天主于所爱圣贤修士，不使常乐，常苦。乃或乐以兴其望，申其心；或苦以作其畏、屈其傲。畏望申屈之间，其途路更稳焉。”


天学略义
大西耶稣会士後学
孟儒望述
天学略义题解
《天学略义》成书于1642年宁波，作者孟儒望。该书共64面，张赓 作序，耶稣会士阳玛诺 、毕方济 、徐日升 同订，值会傅汎济 准，檇李魏学濂 、甬东朱宗元 校正。本书根据1664年刊梵蒂冈教廷图书馆（Biblioteca Apostolica Vaticana）藏刻本编辑整理，文献编码为Rac.Gen.Or.III-213（15）号。 法国国家图书馆 (Bibliothèque Nationale de France) 亦有藏本，古郎(Maurice Courant)编目为6892号;也藏在Institut Vostokovedenija (Leningrad)，文献编码为D 215/t.1:b.2号。
孟儒望，字士表，本名为Jeāo Monteiro，葡萄牙耶稣会士。生于1602年，明崇祯十年（1636）年来华。崇祯十年在江西传教，两年后（1639）至浙江，次年在宁波授洗近六百人，《天学略义》即是作者在宁波期间完成的。1648年孟氏卒于印度。
《天学略义》介绍的是天主教的基本教义：“天学玄妙，笔不能悉。若提其要，不外八端。一、天地之间惟有一造物主。一、主含三位，谓之父子圣神；一、其第二位，（即所云子）降胎于童贞女而为人；一、其居世而受难受死，以赎吾人之罪；一、其死后而神入地狱，救出古圣人；一、其身第三日复活；一、活后四十日升天，而坐于全能天主第一位之右。一、日后将临世审判，以报善恶者。此天学之大略也，其中不免有难洞究之义，故窃反复如左以发明之。”此外作者还论述了天主教与其他宗教的关系。以崇敬的对象把宗教分为正教邪教，说明天主教与佛道二教不合，“儒教殆即天主之性教也”。“天主新教正以补儒所未逮，明儒教所未明”。 “天下当信而从之”，“使人免地狱而升天堂”。
 
天学略义目录
天学略义题解	39
天学略义目录	41
天学略义序	41
一、日光之下并无新事	41
二、日为万古长新者	41
三、性天为终身长新者	41
四、天学亘古常新	41
五、武林诸先生如日常新	41
内容提要	41
第一节  天地之间惟有一造物主	41
一、事奉天主为第一大事	41
二、以万物运行证明有造物主	41
三、以万有美好证明有造物主	41
四、以万有有序证明有造物主	41
五、以万有之性证明造物主之性情	41
六、天主之性情	41
第二节  天主包含三位	41
一、天主包含三位之类比证明	41
二、天主包含三位之逻辑证明	41
三、天主三一之理极为玄妙	41
第三节  天主第二位降生为人	41
一、天主第二位降生为人	41
二、耶稣生於童贞女释疑	41
第四节  天主耶稣居世受死以赎人罪	41
一、耶稣生平概述	41
二、耶稣受死之因	41
三、耶稣受难时灾异	41
四、耶稣受难之功	41
第五节  天主降生为人之义	41
</div>
    <div class="pagination">
<a href="明末清初耶稣会文献_page90.html">上一页</a><span>...</span><a href="明末清初耶稣会文献_page86.html">86</a><a href="明末清初耶稣会文献_page87.html">87</a><a href="明末清初耶稣会文献_page88.html">88</a><a href="明末清初耶稣会文献_page89.html">89</a><a href="明末清初耶稣会文献_page90.html">90</a><span class="current-page">91</span><a href="明末清初耶稣会文献_page92.html">92</a><a href="明末清初耶稣会文献_page93.html">93</a><a href="明末清初耶稣会文献_page94.html">94</a><a href="明末清初耶稣会文献_page95.html">95</a><a href="明末清初耶稣会文献_page96.html">96</a><span>...</span><a href="明末清初耶稣会文献_page92.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
