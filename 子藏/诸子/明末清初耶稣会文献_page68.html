<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 68 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 68 页/共 351 页</h1>
    <div class="content">对曰：“然。”
一、反复玩味
司铎命述一二，则多所不全。
司铎曰：“圣教之书，义理深长，非如他书可以涉猎得也。日取数帙焉，反复玩味，必使胸中恍然有会，确然能记，而后已焉。故时遇同道诸友，述其所得，不遗、不紊，是可益己而兼益人也。
二、深刻理会
若徒夸多、斗捷，不深理会，虽日尽数卷，掩卷茫然矣。即对人言之，安能井井无漏者乎？此如以一桶之水，亟倾石上，了无所入，湿然而已。
三、循序渐进
嗟夫！我有斗米，需徐尽之，乃得其养。若徒以饱一餐，不独胃不能受，反得伤焉。圣教之书，灵性之粮也，其食饮也，亦正如是。”
论远镜有义，4：78
三月二日，林有杞入谒，求观远镜。
司铎曰：“子何镜之观也？有视至九重天而止者矣；有透九重天以上，而视天主无穷之妙理者矣。孰远孰近，二者奚择？”
有杞曰：“视天主之妙理者，其人之心镜乎？数日来，幸从司铎讲解经旨，颇窥天外理矣。今愿假视形天者，一寓目焉。”
司铎出示之。正观，则极远之物，皆近而大；倒观，则极近之物，皆远而小。有杞异之。
司铎曰：“无异也，身后之事，世人以为极远，不知其至近，而所系之大也；眼前之事，世人以为极近，不知其至远，而所系之小也。”
有杞正容曰：“司铎教我矣。”
答肉身之复生，4：78
初八日，艾司铎谈经，及肉身复生一款。
客有疑而问曰：“天主全能，既能于无中生有，其复生诸人，固亦无难。但思久死者，肉身消尽，业已无遗矣，谓天主另造一身则可，谓其本身复生，则所未解。”
司铎曰：“人死虽久，肉身虽消尽，其肉身之元质变变化化，总不出天地之间也。天主以其全能，聚而合之，使之复生，亦何烦另造之有。且另造一身，非所谓赏罚之公者也。何也？初立功、犯罪者一身，今受赏、受罚者又一身也。亏有功而赏无功，遗有罪而罚无罪，岂大主至公之旨哉？”
答元质有变化无增减，4：79
司铎退，思参请曰：“元质有增减否？”
司铎曰：“有变化，无增减也。”
思参曰：“余观木质变而为炭，炭质变而为灰，渐变渐减，几邻于无。相彼蜡烛，举火燃之，移时而尽，其质安在？”
司铎曰：“木变为炭，所存之灰，其土分耳。且或变为火、或变为气、或变为水者矣。蜡烛之变，不尽属土质。其质安在？在火气也。盖凡天地间物，以四元行结而成体者，其变化复归于四元行焉。故曰：‘有变化无增减也。’”
答银锭之伪非所以事亲，4：79，凡二则
一、烧纸非孝敬之道
十四日，客有问司铎曰：“闻天主十诫，有孝敬父母之条。又闻禁人烧银锭，曾一纸之是惜也，何云孝敬？”
司铎曰：“敢问子诳其亲，谓之孝敬可乎？”
曰：“不可。”
曰：“父母在日，尝用牲醴之养，死不忍忘。故中邦荐之所谓‘事死如生，事亡如存’，以表其孝敬之心也。乃至所献金银，非纸造之者乎。若为人子者，当父母在日，献以纸造之金银，父母必怒而责之，以为诳我也。今者亲没而遂献之以此，则是忍于死其亲，而敢于诳之也，其不孝敬亦甚矣。”
二、古人无烧纸之举
客疑未释，司铎又语之曰：“今人之孝敬父母，比于三代以上之贤哲孰愈乎？”
客曰：“不能几及耳，何敢见少？”
司铎曰：“秦以上，未尝有纸，三代之祭典，并未闻用纸。吾子苟不存乎见少，又何用喋喋为？”
客唯而退。
答事吕纯阳之非，4：80，凡二则
漳有立修真会者，以吕纯阳为宗。十六日，有彼会士来谒。
问司铎曰：“敝会教规，分有功过格，每朔望向吕祖师焚之，亦教人为善意也，司铎以为何如？”
一、当求告天而不求告人
司铎曰：“省察功过，固属善事。但思人之有过，果获罪于谁，则有过而求赦，亦将求赦于谁也。
孔子曰：‘获罪于天，无所祷也。’其意云何？必以吾人苟得罪于天地之大主，则自天地大主之外，更无处可求赦耳。今者省己之过，而告于纯阳，何从得赦？反增不识主之罪矣，乌乎可？”
二、人事主当专一
客曰：“敝会亦尝拜上帝，是非不识主者。”
司铎曰：“认主不真，敬畏不笃，祈望不殷，偶尔一拜，亦良知所动耳。且彼佛亦拜，仙亦拜，三教亦拜，何处不拜也。志向不定于一真主，功行到底无成。譬如泛海而无指南，随风漂泊，茫无定向，何能到岸？坐见沉没而已。”
答谢主恩之频，4：80
司铎之燕居也，恒自言曰：“谢大主之恩。”
是日思参请曰：“化侍司铎以来，闻斯言也，不知凡几矣，敢问何谢恩之频也？”
司铎正容敛手曰：“人时时受大主之恩，可不时时思所以谢之乎？况能时时谢主恩者，则时时更受大主之恩矣。”
思参曰：“谨受教。”
答怒之道归于无怒，4：81
是月之末，艾司铎返驾温陵，而林司铎之入三山也，则匝一载于兹矣。廿有二日，余至堂祗谒。
问林司铎曰：“怒之当克也，人知之。然有不得已而用怒，怒亦有道乎？”
一、怒过而不怒人
司铎曰：“可怒而怒，怒亦无伤。然所谓无伤者，怒其过，非怒其人也。
二、怒而归于无怒
故外虽有怒之形，而心体漠然不动。譬如云雾半空而日光不损，雷电交作，而天体自如。斯有怒而总归无怒者已。”
论奉主之心，4：81
一、人当诚心奉主
廿四日，林司铎诏于众曰：“吾主升天期近矣，子等亦思所以奉献吾主者乎？夫吾主所甚爱于人者，岂其财物之谓哉？必奉以真挚之心，乃为可贵。
二、顽石冷冰之心
“今有一种不痛不痒之心，此直顽如石耳；否则，而为悠悠忽忽之心，此又冷如冰耳。
三、人当讨主欢心
“即如赠人以物，必思所以当其欢心。若徒奉石与冰焉，其人鲜不艴然怒者也。矧以顽如石、冷如冰之心，而奉献至尊之上主者乎？”
论领圣体之益及领圣体之功，4：81，凡三则
一、领圣体之意
廿五日，诸友求领圣体。
林司铎曰：“厄格勒西亚（译言教会也）中，命吾领圣体者，何意乎？斯其益有三，不可不知也。
1、爱
“一曰爱。爱者，天主加爱于吾身者也。盖凡人相爱，必有物相遗，以章其爱。今天主之爱吾人也，不惟日保存安养之，且并其至尊至贵之身，亦畀以予我。爱孰大焉？
2、表
“一曰表。表者，吾主之加爱乎我，亦以立爱慕之表，欲吾仿效之，而爱慕天主，与夫爱人如已者也。
3、养
“一曰养。养者，五谷以养肉躯，耶稣圣体以养吾之灵魂。但五谷之养人也，必化为人之精血，始称为养。而圣体之降临也，必与吾之灵魂浑合而为一，何养如之？”
二、领圣体之默想
廿六日，林司铎坐论于堂。
曰：“子等将领圣体，宜默想三端：
1、何人
“其一，思来者何人？此吾之师也、吾之主也。师者，时启迪之、教诲之。非吾师，则人心晦蒙矣。主者，则又人所倚赖其安养者也。此如一家人之靠其家主，凡饮食衣服，咸仰需焉。即吾主之告宗徒，亦曰：‘尔称我为师，称我为主，我真是也。’夫曰师、曰主，是尚可轻乎？
2、何家
“其二，思来者何家？天主以至尊至贵之体，乃降于至卑至贱者之身。此如家主极其尊贵，一莅仆隶之家，若不洁除修饰，获戾必重。则又何敢以秽浊未浣之身，而漫邀吾主之临也？
3、何故
“其三，思来者何故？天主尊矣，何为降此卑贱者之身？可见天主者，原至仁至慈之上主。其惠然降临者，所以赦人之罪，增人之德，而加以额辣济亚者也。夫天主之恩若此，子等宜何如爱慕图报，以无负主恩者乎？”
三、领圣体之心
又曰：“图报之功莫如仰体。然即‘主’字之义，而可推也。譬如人世之主君临一国，则凡一国之上自公卿、下迨士庶，其遵宪法而罔敢违者，无论贵与贱也。今吾主既降临吾身，而为一身之主。则凡一身之上自头目、下迨手足，有敢不遵循规诫，而违背主命者乎？故必目毋妄视，耳毋妄听，手足毋妄持行，悉翕合上主之心，乃可已。”
论负荷主命不苦难而反甘易，4：83
廿七日，林司铎又谓众曰：“夫所谓主者，亦犹加规诫之轭辕于服役者之肩背，此其负荷甚重，人未有不为苦且难者，而孰知其甘且易？
一、负荷主命之甘
“何谓甘？一思吾主为我等受难，被诸痛苦，则凡诸窘难苦劳，直欣然甘受之。更思吾苦劳日甚，德行日增，而天上国无疆之乐，直可梯以登也，愈勃勃其欣快矣。
二、负荷主命之易
“何谓易？今有物于此，我诿而不举，深觉其难。如肯毅然举之，则必有人左之、右之，而难者易矣。今此负荷虽重，如我肯猛自担任，则吾主必付以神力，如左右手然，何易如之？”
答神之三司亦有克兼，4：83
一、神之三司有不克兼者
夏四月二日，林用吁问曰：“向闻之艾司铎，谓人有善记含者，未必善明悟；有善明悟者，未必善爱欲。是神之三司，亦有不克兼者也。”
二、神之三司有克兼者
林司铎曰：“虽然，若夫明睿过人之士，亦有能兼之者。何则？
1、记含生明悟
盖人之记含既精，从此义理纯熟，则灵光顿发，而明悟生焉。
2、明悟生爱欲
既明悟此理，自欣欣勃而行之，是又从明悟生爱欲者也。然此必大过人之士，始能兼之。故神之三司，有能兼不能兼之异耳。”
论记含如库藏，4：83
</div>
    <div class="pagination">
<a href="明末清初耶稣会文献_page67.html">上一页</a><span>...</span><a href="明末清初耶稣会文献_page63.html">63</a><a href="明末清初耶稣会文献_page64.html">64</a><a href="明末清初耶稣会文献_page65.html">65</a><a href="明末清初耶稣会文献_page66.html">66</a><a href="明末清初耶稣会文献_page67.html">67</a><span class="current-page">68</span><a href="明末清初耶稣会文献_page69.html">69</a><a href="明末清初耶稣会文献_page70.html">70</a><a href="明末清初耶稣会文献_page71.html">71</a><a href="明末清初耶稣会文献_page72.html">72</a><a href="明末清初耶稣会文献_page73.html">73</a><span>...</span><a href="明末清初耶稣会文献_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
