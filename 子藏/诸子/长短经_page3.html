<!DOCTYPE html>
<html>
 <head>
  <meta charset="utf-8"/>
  <title>
   长短经 - 第 3 页/共 3 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   长短经 - 第 3 页/共 3 页
  </h1>
  <div class="content">
   长短经卷八
&lt;子部,杂家类,杂学之属,长短经&gt;
　　钦定四库全书
　　长短经卷九　　　　　　唐　赵防　撰
　　出军　练士　结营　　道徳
　　禁令　教战　天时　　地形
　　水火　五间　将体　　料敌
　　势畧　攻心　伐交　　格形
　　蛇势　先胜　围师　　变通
　　利害　竒正　掩发　　还师
　　孙子曰诗云允文允武书称乃武乃文孔子曰君子有文事必有武备传曰天生五才民并用之废一不可谁能去兵黄帝与蚩尤战颛顼与共工争尧伐驩兜舜伐有苗启伐有扈汤伐有夏文王伐崇武王伐纣汉髙有京索之战光武兴昆阳之师魏动官渡之军晋举平吴之役故吕氏春秋曰圣王有仁义之兵而无偃兵淮南子曰以废不义而授有徳者也是知取威定霸何莫由斯自古兵书殆将千计若不知合变虽多亦奚以为故曰少则得多则惑所以举体要而作兵权云
　　出军第一
　　夫兵者凶器也战者危事也兵战之塲立尸之所帝王不得已而用之矣【凡天有白云如匹布经丑未者天下多兵赤者尤甚或有云如匹布竟天或有云如胡人行列阵皆天下多兵或于子日四望无云独见赤云如旌旗天下兵起若遍四方者天下尽兵或四望无云独见黒云极天亦天下兵起三日内有雨灾解或有赤云赫然者所见之地兵大起凡有白云如仙人衣千万连结部队相逐罢而复兴当有千里兵或有如人持刀楯此暴兵气也或有白气广六丈东西竟天者亦兵起也青者有大丧也】故曰救乱诛暴谓之义兵兵义者王敌加于己不得已而用之谓之应兵兵应者胜争恨小故不胜愤怒者谓之忿兵兵忿者败利人土地宝货者谓之贪兵兵贪者破恃国之大矜人之众欲见威于敌谓之骄兵兵骄者灭【夫禁暴救乱曰义兵可以礼服恃众以伐曰强兵可以谦服因怒兴师曰刚兵可以辞服弃礼贪利曰暴兵可以诈服国危人疲举事动兵曰逆兵可以权服】是知圣人之用兵也非好乐之将以诛暴讨乱夫以义而诛不义若决江河而溉荧火临不测之渊而欲堕之其克之必也所以必优游恬泊者何重伤人物故曰逺人不服则修文徳以来之不以徳来然后命将出师矣夫将者国之辅也人之司命也故曰将不知兵以其主与敌也君不择将以其国与敌也将既知兵主既择将天子居正殿而召之曰社稷安危一在将军今某国不臣愿烦将军应之乃使太史卜斋择日授以斧钺君入太庙西面而立将军北面而立君亲操钺持其首授其柄曰从是以上至天者将军制之乃复操柄授与刃曰从是以下至渊者将军制之将既受命拜而报曰臣闻国不可从外理军不可从中御二心不可以事君疑志不可以应敌臣既受命专斧钺之威臣不敢还诸乃辞而行凿凶门而出故司马法曰进退唯时无曰寡人孙子曰将在军君命有所不受古语曰阃以内寡人制之阃以外将军制之汉书曰唯闻将军之命不闻天子之诏故知合军聚众任于阃外受推毂之寄当秉旄之重无天于上无地于下无敌于前无君于后乃可成大业矣故曰将能而君不御者胜此之谓也
　　练士第二
　　夫王者帅师必简链英雄知士髙下因能授职各取所长为其股肱羽翼以成威神然后万事毕矣腹心一人【主渊泉应卒揆天消变搃撮计谋保国全命者也】谋士五人【主国安危豫虑未然谕才能明赏罚授官位决嫌疑定可否者也】天文三人【主占星厯风气理时日考符騐效灾异知天心去就者也】地形三人【主军行止形势利害逺近险易水涸山阻不失地理者也】兵法九人【主讲论异同行事成败简链兵器凡军阵所用刺举非法者也】通粮四人【主广饮食密畜积通粮道致五谷令三军不困乏食者也】奋威四人【主择材士谕兵马风流电击不失所由竒状也】鼓旗三人【主佐鼓旗符节号令倐忽往来出入若神】股肱四人【主出旌杆任重持难修沟壍治壁垒四转守御者也】通材三人【主拾遗补过集防术数周流并防应偶賔客议论谈语消息结解】权士三人【主竒谲殊异非人所识行无穷之变也】耳目七人【主往来聴言语览视四方之事军中之情伪日列于前也】爪牙五人【主扬威武激厉三军倡难鋭攻令三军勇猛也】羽翼四人【主飞名誉震逺近动移四境以弱敌心者】游士八人【主相徴祥开阖观敌人为谋者也】伟士二人【主为谲诈依托鬼神以惑敌心】法算二人【主计防三军领理万物也】方士二人【主为药以全伤病也】军中有大勇敢死乐伤者聚为一卒【名曰冒将之士】有勃气壮勇暴强者聚为一卒【名曰陷阵之士】有学于竒正长剑雕弧接武齐列者聚为一卒【名曰鋭骑之士】有破格舒钩强梁多力能溃破金鼓絶灭旌旗者聚为一卒【名曰勇力之士】有能逾髙超逺轻足善走者聚为一卒【名曰冠兵之士】有故王臣失势欲复见其功者聚为一卒【名曰死鬭之士】有死罪之人昆弟为其将报讐者聚为一卒【名曰死责之士】有贫穷忿怒将快其志者聚为一卒【名曰必死之士】有故赘婿人虏欲昭迹扬名者聚为一卒【名曰厉顿之士】有辩言巧辞善毁誉者聚为一卒【名曰间谍飞言弱敌之士】有故胥靡免罪之人欲逃其耻者聚为一卒【名曰幸用之士】有材伎过人能负重行数百里者聚为一卒【名曰待令之士】夫卒强将弱曰弛吏强卒弱曰陷兵无选锋曰北必然之数矣故曰兵众孰强士卒孰练知之者胜不知之者不胜不可忽也
　　结营第三
　　太公曰出军征战安营置阵以六为法【六者谓六百步亦可六十步量人地之宜置表十二辰也】将军身居九天之上【青龙亦为九天若行止顿宿居玉帐下凡月建前三辰为玉帐假令正月已地是也】竟一旬复徙开牙门常背建向破【不向太嵗太隂】不饮死水不居死地不居地柱不居地狱无休天灶无当龙首【死水者不流水也死地者丘墓之间地柱者下中之髙地狱者髙中之下天灶者谷口也龙首者山端也】故曰凡结营安阵将军居青龙军鼓居逢星士卒居明堂伏兵于太隂军门居天门小将居地戸斩断居天狱治罪居天庭军粮居天牢军器居天藏此谓法天结营物莫能害者也【假令甲子旬中子为青龙丑为逢星寅为明堂卯为太隂辰为天门已为地戸午为天狱未为天庭申为天牢酉为天藏甲戌旬中戌为青龙亥为逢星子为明堂丑为太隂寅为天门卯为地戸辰为天狱已为天庭午为天牢未为天藏甲申旬中申为青龙酉为逢星戌为明堂亥为太隂子为天门丑为地戸寅为天狱卯为天庭辰为天牢已为天藏甲午旬中午为青龙未为逢星申为明堂酉为太隂戌为天门亥为地戸子为天狱丑为天庭寅为天牢卯为天藏甲辰旬中辰为青龙己为逢星午为明堂未为太隂申为天门酉为地戸戌为天狱亥为天庭子为天牢丑为天藏甲寅旬中寅为青龙卯为逢星辰为明堂己为太隂午为天门未为地戸申为天狱酉为天庭戌为天牢亥为天藏】
　　道徳第四
　　夫兵不可出者三不和于国不可以出军不和于军不可以出阵不和于阵不可以出战故孙子曰一曰道道者令人与上同意者也故可与之死可与之生而人不畏危【危疑也言主上素有仁施于下则士能致前赴敌故与处存亡之难不畏倾危之败若晋阳之围沈灶生蛙而民无叛疑也】黄石公曰军井未达将不言渇军幕未办将不言倦冬不服裘夏不操扇是谓礼将与之安与之危故其众可合而不可离可用而不可疲接之以礼厉之以辞【厉士以见危授命之辞也】则士死之是以含蓼问疾越王伯于诸侯吮疽恤士吴起淩于敌国阳门恸哭胜三晋之兵单醪投河感一军之士勇者为之鬬智者为之忧视死若归计不旋踵者以其恩养素畜防谋和同也故曰畜恩不倦以一取万语曰积恩不已天下可使此道徳之畧也
　　禁令第五
　　孙子曰卒未专亲而罚之则不服不服则难用卒已专亲而罚不行则不可用矣故曰视卒如婴儿故可与之赴深溪视卒如爱子故可与之俱死厚而不能使爱而不能令乱而不知理譬若骄子不可用也经曰兵以赏为表以罚为里又曰令之以文【文惠也】齐之以武【武法】是谓必取故武侯之军禁有七【孙子曰无法之悬无政之令司马法曰见敌作誓赡功作赏此盖围急之时不可格以常制其敌国理戎周旋中野机要纲目不得不预令矣】一曰轻二曰慢三曰盗四曰欺五曰背六曰乱七曰误此治军之禁也若期防不到闻鼓不行乘寛自留回避务止初近而后逺唤名而不应军甲不具兵器不备此谓轻军【有此者斩之】受令不传传之不审以惑吏士金鼓不闻旌旗不覩此谓慢军【有此者斩之】食不廪粮军不部兵赋赐不均阿私所亲取非其物借贷不还夺人头首以获功名此谓盗军【有此者斩之】若变易姓名衣服不鲜金鼓不具兵刃不磨器仗不坚矢不着羽弓弩无主者吏士法令不从此谓欺军【有此者斩之】闻鼓不行叩金不止按旗不伏举旗不起指麾不随避前在后纵发乱行折兵弩之势却退不鬬或左或右扶伤举死因托归还此谓背军【有此者斩之】出军行将士卒争先纷纷扰扰军骑相连咽塞道路后不得前呼唤諠哗无所聴闻失行乱次兵刃中伤长将不理上下纵横此谓乱军【有此者斩之】屯营所止问其乡里亲近相随共食相保呼召他位越入他位干悮次第不可呵止度营出入不由门戸不自启白奸邪所起知者不告罪同一等合人饮食呵私所受大言惊语疑惑吏士此谓误军【有此者斩之】斩断之后万事乃理所以乡人盗笠吕蒙先涕而后斩马逸犯麦曹公割发而自刑故太公曰刑上极赏下通孙子曰法令孰行赏罚孰明以此知胜此之谓也
　　教战第六
　　孔子曰不教人战是谓弃之故知卒不服习起居不精前击后解与金鼓之音相失百不当一此弃之者也故领三军教之战者必有金鼓约令所以整齐士卒也教令操兵起居旌旗指麾之变故教使一人学战教成合之十人十人学战教成合之百人渐至三军之众大战之法为其校阵各有其道左校青龙右校白虎前校朱雀后校武中校轩辕大将之所处左锋右防前楯后弩中央鼓旗兴动俱起闻鼓则进闻金则止随其指麾五阵乃理【夫五阵之法鼔旗为主一鼓举青旗则为曲阵二鼔举赤旗则为鋭阵三鼓举黄旗则为员阵四鼔举白旗则为方阵五鼓举黒旗则为直阵曲阵者木也鋭阵者火也员阵者土也方阵者金也直阵者水也此五行之阵展转相生以为胜负凡结五阵之法五五相保五人为一长五长为一师五师为一帅五帅为一校五校为一火五火为一橦五橦为一军则事备矣夫兵之便务知节度短者持旌旗勇者持金鼔弱者给粮牧智者为谋主乡里相比五五相保一鼓正立二鼓起食三鼓严办四鼔就行间闻聴令然后举旗出兵随幡所至也】故曰治众如治寡分数是也【部曲为分什五为数】鬬众如鬬少形名是也【旌旗曰形金鼓曰名】言不相闻故为鼓铎视不相见故为旌旗夫金鼔旌旗所以一人耳目也【夜战多火鼓画战多旌旗所以变人耳目】是知鼓鞞金铎所以威耳旌旗麾章所以威目禁令刑罚所以威心耳威于声不可不清目威于色不可不明心威于罚不可不严三者不立虽胜必败故曰将之所麾莫不从移将之所指莫不前死纷纷纭纭闻乱而不可乱混混沌沌形圆而不可败此用众之法也卒服习矣器用利矣将军乃秉旄麾众而誓之【有虞氏诫于国夏后氏誓于军殷誓于军门之外周将交刃而誓之所誓不同吾从周誓之曰呜呼天之下莫非王土率土之濵莫非王臣今某国威侮五行怠弃三正俾我有众恭行天讨用命者赏不逾时逗挠者诛不迁列死生富贵在此一举嗟尔庶士各勉乃心也】于是气厉青云虽赴汤蹈火可也此教战之法也
　　天时第七
　　孙子曰二曰天时天时者隂阳寒暑时节制也司马法曰冬夏不兴师所以兼爱吾人太公曰天文三人主占风气知天心去就故经曰能知三生临刃勿惊从孤击虚一女当五丈夫故行军必背太隂向太阳察五纬之光芒观二矅之薄蚀必当以太白为主辰星为合宿有必鬬之期格出明不战之势避以日耗背以月刑以王击困以生击死是知用天之道顺天行诛非一日也若细雨沐军临机必有捷回风相触道还而无功云类羣羊必走之道气如惊鹿必败之势黒云出垒赤气临军六穷起风三刑起雾此皆见师之出而不见其入也若烟非烟此庆云也若星非星此归邪也若雾非雾此泣军也若雷非雷此天鼓也庆云开有徳归邪有降人泣军多杀将天鼓多败军是知风云之占嵗月之其来乆矣故古者初立将始出门首建牙之时必观风云之气【诸谋立武事征伐四方兴兵动众忌大风雷雨隂不见日辰午酉亥自刑之日夫牙旗者将军之精凡竪牙旗必以制日制日者谓上尅下也初立牙门祃之曰两仪有正四海有王寳命在天世徳弥光蕞尔凶狡敢谋乱常天子命我秉钺专征爰整其旅讨兹不庭夫天道助顺神祗害倾使凶丑时殱海隅聿清兵不血刃凯归上京神气増辉永观厥成寔正直之赖凡乃神之灵急急如律令凡气初出如甑上气勃勃上升气积为雾雾为隂隂气结为虹蜺晕珥之属凡气不积不结散漫一方不能为灾必和杂杀气森森然疾起乃可论占常以平旦下晡日出没时之期内有风雨灾不成也】若风不旁勃旌旗晕晕顺风而扬举或向敌终日军行有功胜也【凡军上气如山堤上林木不可与战在我军大胜或如火光亦大胜或敌上白气粉拂如楼縁以赤气者兵劲不可击在吾军必大胜或敌上气黄白厚润而重者勿与战或有云广如三匹帛前后大军行好遥望军上云如鬬鸡赤白相随在气中得天助不可击两军相当上有气如蛇举头向敌者战必胜凡军营上有五色气上与天连此应天之军不可击有赤黄气干天亦不可攻或有云如日月而赤气绕之如日晕状有光者所见之地大胜不可攻敌上气如晕状其军不可攻此皆胜气也】若逆风来应气旁勃牙扛折隂不见日旌幡激扬败也【若云气从敌所来终日不止军不可出出则不利若风气俱来此为败在急击也凡敌上气色如马肝如死灰或类偃盖皆败徴也或黒气如环山随军上者军必败或军上气昏发连夜照人则军事散乱或军上气半而一絶一败再絶再败在东发白气者灾深或军上气五色杂乱东西南北不定者其军欲败或军上有赤气炎炎降天将死众乱或军上有黒气牛马形从气雾中下渐入军名曰天狗下食血败军也或有云气盖道蒙蔽昼冥者释炊不暇熟急去此皆败也】若下轻其将妖怪并作众口相惑当修徳审令缮砺锋甲勤诚誓士以避天怒然后复择吉日祭牙旗具太牢之馔震鼓铎之音诚心启请以备天问观其祥应以占吉凶若人马喜跃旌旗皆前指髙陵金铎之声扬以清鞞鼓之音宛以鸣此得神明之助持以安于众心乃可用矣虽云任贤使能则不占而事利令明法审则不筮而计成封功赏劳则不祷而福从共苦同甘则犯逆而功就然而临机制用有五助焉一曰助谋二曰助势三曰助怯四曰助疑五曰助地此五者助胜之术故曰知地知天胜乃可全不可不审察也
　　地形第八
　　孙子曰三曰地利地利者逺近险易广狭死生也故不知山林险阻沮泽之形者不能行军不用乡导不能得地利故用兵有散地有轻地有争地有交地有衢地有重地有汜地有围地有死地【九地之名】诸侯自战其地为散地【战其境内之地士卒意不专有自溃之心也故经曰散地吾将一其志也】入人之地而不深者为轻地【入人之地未深士卒意尚未专而轻走也故经曰轻地吾将使之属也】我得则利彼得亦利者为争地【可以少胜众弱胜强谓山水阨口有险固之利两敌所争故经曰争地吾将趣其后也】我可以往彼可以来为交地【道上相交错平地有数道往来交通无可絶也故经曰交地吾将固其结也】诸侯之地三属【我与敌相对而旁有他国也】先至而得天下之众者为衢地【先至其地可交结诸侯之众为助也故经曰衢地吾将谨其守也】入人难反之地深倍城邑多者为重地【逺去已城郭深入敌地专心意故谓之重地故经曰重地吾将继其食也】行山林险阻沮泽凡难行之道者为汜地【汜浸洳之地故经曰汜地我将进其途也】所由入者隘所从归者迂彼寡可以击吾众者为围地【所欲从入阨险欲归道逺也持乆则粮乏故敌可以少击吾众者为围地故经曰围地吾将塞其阙也】疾战则存不疾则亡者为死地【前有髙山后有大水进则不得退复有碍又粮乏絶故为死地在死地者当及士卒尚饱强志殊死故可以俱死故经曰死地吾将示之以不活也】是故散地无战【士卒顾家不可以战】轻地则无止【入敌地浅士意尚未坚不可以遇敌自当坚其心也】争地则无攻【三道攻当先主地利也先得其地者不可攻也】交地则无絶【相及属也交地者俱可进退不以兵絶也】衢地则合交【佐诸侯也当结交于诸侯】重地则掠【蓄粮食也入深士卒坚固则可掠取财物】汜地则行【可不止也】围地则谋【击其谋也则当权谋竒谲可以免难】死地则战【殊死战也未战先励之曰无虑愚戅用军不明乃随围阨之地益士大夫之忧也皆将之罪也今日之事在此一举若不用力身当膏野草为虫兽食妻子无所求索尅则身荣赏禄在焉可不勉哉】又有六地有通有挂有支有隘有险有逺【六地名也】我可以往彼可以来曰通【谓俱在平陵往来通利也】居通地先处其髙阳利粮道以战则利【宁致人无致于人已先处髙地分为屯守于归来之路不使敌絶已粮道也】可以往难以反曰挂【挂相挂牵也】挂形曰敌无备出而胜之敌有备出而不胜难以反不利【敌无备而攻之胜可也有备不得胜之则难还反也】我出而不利彼出而不利曰支【支乆也俱不便乆相持也】支形曰敌虽利我我无出引而去也令敌半出而击之利【利我也佯背我去无出遂待其引而击之可败也】隘形曰我先居之必盈之而待敌【盈满也以兵阵满阨形名使敌不得进退】若敌先居之盈而勿从也不盈而从之【隘形者两中之间通谷也敌怒势不饶我也居之必前齐阨口阵而守之以竒也敌即先居此地齐口阵勿从也即半隘阵者从而与敌共此利也】险形曰我先居之必居髙阳以待敌【居髙阳之地以待敌人敌人从其下隂来击之胜也】若敌先居则引而去之勿从也【地险先不可至于人也】夫逺形钩势难以挑战而不利【挑近敌也逺形去国逺也地钩等无独便利先挑之战不利】凡此六者地之道也皆将之至任不可不察故曰深草蓊秽者所以遁逃也深谷阻险者所以止御车骑也隘塞山林者所以少击众也【众少可以夜击敌也】沛泽杳冥者所以匿其形也丈五之沟渐车之水【渐浸也音子亷反】山林石径泾川丘阜【泾川常流之川】草木所在此步兵之地车骑二不当一丘陵漫衍相属【漫衍犹聫延也属续也音之欲反】平原广野此车骑之地步兵十不当一平原相逺【逺离也】仰髙临下此弓弩之地短兵十不当一两阵相近平地浅草可前可后此长防之地剑楯三不当一萑苇竹箫【箫蒿也】草木茏林叶茂接此矛鋋之地长防二不当一曲道相伏险阨相薄此剑楯之地弓弩三不当一故曰地形者兵之助又曰用兵之道地利为寳赵奢趋山秦师所以覆败韩信背水汉兵由其克胜此用地利之畧也
　　水火第九
　　经曰以水佐攻者强以火佐攻者明是知水火者兵之助也故火攻有五一曰火人【敌傍近草因风烧之】二曰火积【烧其积蓄】三曰火辎【烧其辎重】四曰火库【当使间人之敌营烧其兵库】五曰火燧【燧堕也以火堕敌人营中也大头之法以铁盈火着箭头强弩射敌之营中烧絶粮道也】行火必有因【因奸人也】烟火素具发火有时起火有日时者天之燥也日者宿在箕壁参轸也凡此四宿者风起之日【萧世诚云春丙丁夏戊己秋壬癸冬甲乙此日有疾风猛雨也居勘太乙中有飞鸟十精如风雨期五子元运式各其时可用火故曰以火佐攻者明何以言之昔杨与桂阳贼相防以皮作大排囊以石灰内囊中置车上作火燧系马尾因从上风鼓排囊吹灰羣贼眯目因烧马尾奔突贼阵众贼奔溃此用火之势也殷浩北伐长史江逌取数百鸡以长绳连之脚皆系火一时驱放羣鸡飞散羌营营皆燃因击之姚襄退走此用火之势李陵在大泽草中虏从上风纵火陵从下风缓火以此火解火势也吾闻敌烧门恐火灭门开当更积薪助火使火势不灭亦解火之法也】太公曰强弩长兵所以逾水战孙子曰水可以絶谓灌城也又曰絶水必逺水【引敌使渡也】客絶水而来迎之于水内令敌半渡而击之利欲战无附于水而迎客也谓处水上之军故曰以水佐攻者强何以言之昔韩信定临淄走齐王田广楚使龙且来救齐齐王广龙且并军与信合战【人或説龙且曰汉兵逺鬬冦战其锋不可当齐楚自居其地战兵易败散不如深壁令齐王使其信臣招所亡城城闻其王在楚来救必反汉汉兵二千里客居齐城皆反之其势无所得食可无战而降也龙且曰吾平生知韩信为人易与耳且夫不战而降之吾何功遂战败吾闻古之所谓善战者胜易胜者败故善者之胜也无知名无勇功故其战胜不武不武者其所错胜胜已败者也龙且不用客之计欲求赫赫之功昧矣】夹潍【音唯】水阵韩信乃夜令人为万余囊盛沙壅水上流引军半渡击龙且佯不胜还走龙且果喜曰固知信怯也遂追信渡水信使决壅囊水大至龙且军大半不得渡即急击之杀龙且龙且水军东散走此反半渡之势【吾闻兵法絶水必逺水令敌半渡而击之利韩信半渡军佯入害地令龙且击之然后决壅水此所谓杂于利而务可伸杂于害而患可解也皆反兵而用兵法微哉微哉】卢绾佐彭越攻下梁地十余城项羽闻之谓其大司马曹咎曰谨守城臯即汉挑战慎勿与战汉果挑楚军楚军不出使人辱之【孙子曰亷洁可辱也】大司马怒渡泛【音凡】水卒半渡汉击大破之此欲战无附于水势也故知水火之变可以制胜其来乆矣秦人毒泾上流晋军多死荆王烧楚积聚项氏以擒曹公决泗于下邳吕布就戮黄盖火攻于赤壁魏祖奔衂此将之至任盖军中尤急者矣不可不察
　　五间第十
　　周礼曰巡国传谍者反间也吕望云间搆飞言聚为一卒是知用间之道非一日也【凡有白气羣行徘徊结阵来者为他国人来欲图人不可应视其所往随而击之可得也或有黒气临我军上如车轮行敌人深入谋乱吾国臣或有黒气游行中含五色临我军上敌必谋合诸侯而伐我国诸侯反谋军军自败或有黒气如幢出于营中上黒下黄敌欲来求战无诚实言信相反九日内必觉备之吉或日月隂沈无光不雨或十日昼夜不见日月名曰臣谋主故曰乆隂不雨臣谋主也】故间有五间有因间有内间有反间有生间有死间五间俱起莫知其道因间者因其乡人而用之者也【言敌乡邑之人知敌表里虚实可使伺聴察通辞致言故曰因之用赏禄为先也】内间者因其官人而用之者也【因其在官失职者若刑诛之子孙与受罚之家也因其有隙就而用之】反间者因敌间而用之者也【曹公曰敌使间来视我我知之因厚赂重许反使为我间故曰反间萧世诚曰言敌使人来我我佯不知而示以虚事前却期防使归相语故曰反间也】生间者反报者也【择已有贤才智谋能自开通于敌之亲贵察其动静知其事计所为己知其寔还报故曰生间也】死间者为诳事于外令吾间知之而待于敌间者也【作诈诳之事于外佯漏泄之使吾间知之吾间至敌中为敌所得必以诳事输敌敌从而备之吾所行不然也间则死矣又一云敌间来在营间我诳事而持归然皆非吾所图也二间皆不知幽隐故曰死间萧士诚云所获敌人及已军士有重罪系者故为免相勅勿泄佯不秘密令拘者窃闻之因缓之使亡亡必归敌以所闻告之敌必信焉往必不间故曰死间者也】昔汉西域都防班超初为将长史悉发诸国步骑二万五千击莎车莎车求救兹兹王遣左将军发温宿姑墨尉头合五万人助之超召部曲及于阗疎勒王议曰兵少不敌计莫如各解散去于阗从此东长史亦从此西归夜半闻鼓声使发众皆以为然乃隂缓擒得生口生口归以超言告兹兹闻之喜使左将军将万骑于西界遮超温宿王将八千骑于东界遮于阗王人定后超密令诸司马勒兵励士至鸡鸣驰赴莎车军营掩覆之胡皆惊走斩首五千级莎车遂降又耿弇讨张步步闻之乃使其大将费邑军歴下又分兵屯祝阿别于太山钟城列营数十以待弇【昔刘备东下与孙权交战魏文帝闻备树栅连营七百余里谓羣臣曰备不晓兵权岂有七百里营可以拒敌者乎包原隰险阻而为军者为敌所擒此兵忌也后七日权破备书到今张步列营数十缓急不能相救又一军溃则众心难固比黥布所以走荆王也步非计也败其宜也】弇渡河先击祝阿拔之故开围一角令其众得奔钟城钟城人闻祝阿已溃大惧遂空壁亡去【孙子曰三军可夺气将军可夺心耿弇开祝阿之围令其众奔钟城以震怖之亦夺气夺心计也妙矣夫】费邑分遣其弟敢守巨里弇进兵先胁巨里多伐树木扬言以填塞坑壍数日有降者言邑闻弇欲攻巨里谋来救之弇乃严令军中趣治攻具后三日当悉攻巨里隂缓生口令得亡归归者以弇期告邑邑至日果自将来救之弇喜谓诸将曰吾所修攻具者欲诱致邑耳今来适吾所求也即分三千人守巨里自引精兵止岗坂乘髙合战大破之临阵斩邑【或问孙子曰敌众而整将来待之若何曰先夺其所爱则聼矣又曰善战者致人而不致于人弇扬言攻巨里也亦夺其所爱令自致之计也】此用因间之势也晋时益州牧罗尚遣隗伯攻李雄于郫城迭有胜负雄乃募武都人朴泰鞭之见血使谲罗尚欲为内应以火为期尚信之悉出精兵遣隗伯等率领从泰李雄先使李骧于道设伏泰以长梯倚城而举火伯军见火起皆争縁梯泰又以绳汲上尚军百余人皆斩之雄因放兵内外击之大破尚军此用内间之势也郑武公欲伐胡先以其子妻胡因问羣臣曰我欲用兵谁可伐者大夫关期思曰胡可伐武公怒而戮之曰胡兄弟之国子言伐之何也胡君闻之以郑为亲已而不备郑郑袭胡取之【汉使郦生説齐王田广广罢兵与郦生纵酒汉将韩信因齐无备袭齐破之田广烹郦生郦生偶成韩信死间唐李靖伐匈奴以唐俭先和亲而已以兵乘其不备破之此李靖以唐俭为死间也】此用死间之势也陈平以金纵反间于楚军间范増楚王疑之此用反间者也【事具霸纪】故知三军之亲莫亲于间赏莫厚于间事莫密于间非圣智莫能用间非密微莫能得间之实此三军之要唯贤哲之所留意也
　　将体第十一
　　万机论曰虽有百万之师临时吞敌在将也吴子曰凡人之论将恒观之于勇勇之于将乃万分之一耳故六韬曰将不仁则三军不亲将不勇则三军不为动孙子曰将者勇智仁信必也勇则不可犯智则不可乱仁则爱人信则不欺人必则无二心此所谓五才者也三军之众百万之师张设轻重在于一人谓之气机道狭路险名山大塞十人所守千人不过是谓地机善行间谍分散其众使君臣相怨是谓事机车坚舟利士马闲习是谓力机此所谓四机者也夫将可乐而不可忧谋可深而不可疑将忧则内疑【将有忧色则内外相疑故曰不相信也】谋疑则敌国奋【多疑则计乱乱则令敌国奋威】以此征伐则可致乱故将能清能静【亷财曰清不扰曰静老子曰重为轻根静为躁君也】能平能整能受谏能聴讼能纳人【受贤于羣英之中若越纳范蠡齐纳寗戚之类也】能采善言能知国俗能图山川能裁阨难【险难阨皆悉明之】能制军权危者安之惧者懽之叛者还之【将有不合去者慰诱还之若萧何追韩信】寃者原之诉者察之卑者贵之【士卒若卑贱者贵之昔吴起下与士卒同衣食是也】强者抑之敌者残之【卑中有贱而敌贵者乱上下之礼残杀之】贪者丰之【悬赏以丰其心所以使贪】欲者使之【临敌将战有欲立功名有欲利敌人者皆许而使之所谓使勇使贪】畏者隠之【士卒有所畏惧者隠蔽于后勿使为军锋军败由锋怯】谋者近之谗者覆之【有谗鬬者覆亡之】毁者复之【官职有毁废者则修而复之】反者废之横者挫之服者活之【首服罪者活之】降者说之【説含】获城者割之【赏功臣也】获地者裂之【赐功荣者】获国者守之【得其国必封贤以守之昔吴伐越得而不守所以终败也】获阨塞之获难屯之获财散之敌动伺之敌强下之【敌阵强则下之勿与战若齐师伐鲁鼓之曹刿不动三鼓破齐下之】敌凌假之【敌之威势凌吾而来宜持重以待之勿与战楚凌汉求战一决汉祖知弱不许之是也】敌暴安之【敌人为暴虐之行则安之劝之所以怒我众也昔燕伐齐田单不下燕师掘齐人冡墓田单安劝之】敌悖义之【敌为悖乱之事则随有义以待之彼悖我义故克之】敌睦携之顺举挫之【举顺以挫逆也】因势破之放言过之【放过恶言以诬诈敌人以怒已众也】四网罗之此为将之道也故将拒谏则英雄散防不从则谋士叛善恶同则功臣倦【赏罚不明善恶无异则有功之臣皆懈倦也】将专已则下归咎【专己自任不与下谋众皆归罪于将而责之】将自臧则下少功【臧善也将自伐勲忘下自用者故曰少功也】将受谗则下有离心将贪财则奸不禁【上贪则下益也】将内顾则士卒淫【内顾思妻妾也】将有一则众不服有二则军无试【试法也】有三则军乖背有四则祸及国军志曰将谋欲密士众欲一【将众如一体也】攻敌欲疾将谋密则奸心闭士众一则羣心结【结如一也】攻敌疾则诈不及设军有此三者则计不夺将谋泄则军无势以外闚内则祸不制【窥见也谋泄则外见已情之虚寔其祸不可制也】财入营则众奸防【凡为军使外人以财货入营内则奸谋奄集其中心】将有此三者军必败将无虑则谋士去【将无防虑不能从谋故去之】将无勇则吏士恐【将怯则下无所恃故恐也】将迁怒则军士惧虑也谋也将之所重勇也怒也将之所用故曰必死可杀也必生可虑也忿速可悔也亷洁可辱也爱人可烦也此五者将军之过用兵之灾故凡战之要先占其将而察其才因刑用权则不劳而功兴也其将愚而信人可谋而诈贪而忽名可货而赂轻变可劳而困上富而骄下贫而磔可离而间将怠士懈可潜而袭智而心缓者可迫也勇而轻死者可暴也急而心速者可诱也贪而喜利者可袭也可遗也仁而不忍于人者可劳也智而心缓者可惊也信而喜信于人者可诳也亷洁而不爱人者可侮也刚毅而自用者可事也懦心喜用于人者可使人欺也此皆用兵之要为将之畧也
　　料敌第十二
　　夫两国治戎交和而合不以冥冥决事必先探于敌情故孙子曰胜兵先胜而后战又曰防之而知得失之计之而知动静之理因形而作胜于众用兵之要也若欲先知敌将当令贱而勇者将轻鋭以尝之观敌之来一起一坐其政以理其追北佯为不及其见利佯为不知如此者将必有智勿与轻敌【凡敌上气黄白润泽者将有威徳或军上气发渐渐如云变作山形将有深谋或敌上气外黒中赤在前者将精悍皆不可击凡气上与天连军中将贤良凡气如龙如虎在杀中或如火烟之形或如火光之状或如山林或如尘埃头大而卑或气紫黒如门上楼或如白粉沸皆猛将之气也】若其众讙旗乱其卒自止自行其兵或纵或横其追北恐不及见利恐不得如此者将必无谋虽众可获【凡敌上气青而疎散者将怯弱前大而后小将性不明也】故曰敌近而静者恃其险也敌逺而挑人者欲人之进也众树动者来也众草多障者疑也【稠草中多障蔽者必逃去恐吾追及多作障蔽使吾疑其间有伏兵也】鸟起者伏也【凡军上气浑浑圆长赤气在其中或有气如赤杵在黒云中皆主有伏兵或两军相当有赤气在军前后左右者有伏兵随气所在防之或有云绞绞绵绵此以车骑为伏兵或有云如布席之状此以步卒为伏兵或有云如山岳在外为伏兵不可不审察也】禽骇者覆也尘卑而广者徒来也散而条逺者薪来也少而往来者营军也【少尘少也】辞卑而益备者进也【敌増备也】辞强而进驱者退也无约而请和者谋也半进半退者诱也杖而立者饥也汲而先饮者渇也见利不进者劳也鸟集者虚也夜呼者恐也军扰者将不重也旗动者乱也吏怒者倦也粟马食肉军无悬涶【音唾一簟之食也】不及其舍者穷冦也淳淳翕翕徐言入入者失其众也【此将失其众之意也】数赏者害也数罚者困也数顾者失其羣也来委谢者欲休息也兵怒而相近乆而不合又不相去必谨察之敌来新到行阵未定可击也阵虽定人马未食可击也涉长道后行未息可击也行坂涉险半隠半出可击也涉水半渡可击也险道狭路可撃也旌旗乱动可击也阵数动移可击也人马数顾可撃也凡见此者击之而勿疑然兵者诡道也能而示之不能用而示之不用故匈奴示弱汉祖有平城之围石勒藏锋王浚有幽州之陷即其效也可不慎哉
　　势畧第十三
　　孙子曰勇怯势也强弱形也又曰水之弱至于漂石者势也何以明之昔曹公征张鲁定汉中刘晔説曰明公以步卒五千讨诛董卓北破袁绍南征刘表九州百郡十并其八威震天下势慴海外今举汉中蜀人望风破胆失守推此而前蜀可檄而定也刘备人杰也有智而迟得蜀日浅蜀人未附今破汉中蜀人震恐其势自倾以公之神明因其倾而压之【鸟甲反】无不克也若小缓之诸葛亮明于理而为相关羽张飞勇冠三军而为将蜀人既定据险守要则不可犯也今不取必为后忧曹公不从居七日蜀降者説蜀中一日数十惊备斩之而不能禁也曹公延问晔曰今尚可击否晔曰今已小定未可击也又太祖征吕布至下邳布败固守城攻不拔太祖欲还荀攸曰吕布勇而无谋今三军皆北其鋭气衰三军以将为主主衰则军无奋意夫陈宫有智而迟今及布气之未复宫谋之未定进急攻之布可拔也乃引沂泗灌城城溃生擒布以此观之当是时虽诸葛之智陈宫之谋吕布之勇关张之劲无所用矣此谓勇怯势也强弱形也故兵有三势【夫兵有三势一曰气势二曰地势三曰因势若将勇轻敌士卒乐战三军之众志励青云气等飘风声如雷霆此所谓气势也若关山狭路大阜深涧龙蛇蟠磴羊肠狗门一夫守险千人不过此所谓地势也若因敌怠慢劳役饥渇风波惊扰将吏纵横前营未舍后营夹涉所谓因势者也】善战者恒求之于势势之来也食其缓颊下齐七十余城谢石渡淝摧秦百万之众势之去也项羽有拔山之力空泣虞姬田横有负海之强终然刎颈故曰战胜之威人百其倍败兵之卒没世不复【永挫折也言人气伤虽有百万之敌无益于用也】故水之弱至于漂石此势畧之要也
　　攻心第十四
　　孙子曰攻心为上攻城为下何以明之战国时有説齐王曰凡伐国之道攻心为上攻城为下心胜为上兵胜为下是故圣人之伐国攻敌也务在先服其心何谓攻其心絶其所恃是谓攻其心也今秦之所恃为心者燕赵也当收燕赵之权今説燕赵之君勿虚言空辞必将以实利以回其心所谓攻其心者也沛公西入武关欲以二万人击秦峣【音尧】关下军张良曰秦兵尚强未可轻也臣闻其将屠子贾竪易动以利愿沛公且留壁使人先行为五万人具食益张旗帜诸山之上为疑兵令郦食其持重寳啗秦将【贪而忽名可货以赂】秦将果欲连和俱西袭咸阳沛公欲聴之良曰此独其将欲叛士卒恐不从不从必危不如因其懈击之沛公乃引兵击秦军大破之【诸葛亮擒孟获七纵七擒之南方终亮之世不敢背叛又四面楚歌而项羽走刘琨吹葭胡人散攻心之计非一途也】此攻心者也
　　伐交第十五
　　孙子曰善用兵者使交不得合何以明之昔楚莫敖将盟贰轸【贰轸二国名也】郧人军于蒲骚将以随绞州蓼伐楚师莫敖患之鬬亷曰郧人军于其郊必不诫且日虞四邑之至【虞度也四邑随绞州蓼也】君次于郊郢以御四邑我以鋭师宵加于郧郧有虞心而恃其城莫有鬬志若败郧师四邑必离莫敖从之遂败郧师于蒲骚汉宣帝时先零与罕开羌解仇合党为冦帝命赵充国先诛罕开充国守便宜不从上书曰先零羌虏欲有背叛故与罕开解仇然其私心不能忘恐汉兵至而罕开背之也臣愚以为其计常欲赴罕开之急以坚其约先击罕羌先零必助之今虏马肥粮方饶击之恐不能伤害适使先零得施徳于罕羌也坚其约合其党虏交坚党合诛之用力数倍臣恐国家忧累由十数年不二三嵗而已先诛先零则罕开之属不烦兵服矣帝从之果如防魏太祖初伐关中贼毎一部到太祖辄喜贼破之后诸将问其故太祖曰关中道逺若各依险阻征之不一二年不可定也今皆来集众虽多莫能相服军无适主一举可灭为攻羌易吾是以喜语曰连鸡不俱栖可离而解曹公得之矣此伐交者也
　　格形第十六
　　孙子曰安能动之又曰攻其所必趋何以明之昔楚子围宋宋公使如晋告急晋狐偃曰楚始得曹而新婚于卫若伐曹卫楚必救之则齐宋免矣【前年楚戍谷以逼齐】果如其计魏伐赵赵急请救于齐齐威王以田忌为将以孙膑为师居辎车中为计谋田忌欲引兵之赵孙子曰夫解杂乱纠纷者不控拳救鬬者不博防批亢虚形格势禁则自为解耳今梁赵相攻轻兵鋭卒必竭于外老弱疲于内君不若引兵疾走大梁据其街路冲其方虚彼必释赵而自救是我一举解赵之围而弊于魏也田忌从之魏果去邯郸又曹操为东郡太守【东郡今魏州是】治东武阳军顿丘黒山贼【黒山今卫州界也】于毒等攻东武阳太祖欲引兵西入山攻毒本屯诸将皆以为当还自救曹操曰昔孙膑救赵而攻魏耿弇欲走西安攻临菑使贼闻我西而还则武阳自解不还我能破虏家虏不能拔武阳必矣乃行毒闻之果弃武阳还曹操要击大破之初关侯围楚襄阳曹操以汉帝在许近贼欲徙都司马宣王及蒋济説曹操曰刘备孙权外亲内疎关侯得志权必不愿也可遣人劝蹑其后许割江南以封权则楚围自解曹操从之侯遂见擒此言攻其所爱则动矣是以善战者无知名无勇功不争白刃之前不备已失之后此之谓矣
　　蛇势第十七
　　语曰投兵散地则六亲不能相保同舟而济胡越何患乎异心孙子曰善用兵者譬如率然何以明之汉宣帝时先零为冦帝命赵充国征之引兵至先零所在虏乆屯聚解弛望见大军弃车重欲渡湟水道阨狭充国徐行驱之或曰逐利行迟充国曰此穷寇不可迫也缓之则走不顾急之则还致死诸将校皆曰善虏果赴水溺死者数百于是破之袁尚既败遂奔辽东众有数千初辽东太守公孙康恃逺不服曹公既破乌丸或説公遂征之尚兄弟可擒也公曰吾方使康斩送尚熙首不烦兵矣公引兵还康果斩送尚熙传其首诸将或问曰公还而康斩尚熙何也公曰彼素畏尚熙其急之则并力缓之则自相图其势然也曹公征张绣荀攸曰绣与刘表相恃为强然绣以游军仰食于表表不能供也其势必离不如缓军以待之可诱而致也若急之则必相救曹操不从进至穰与綉战表果救之军不利矣故孙子曰善用兵者譬如率然率然者常山之蛇击其头则尾至击其尾则首至击其中则首尾俱至或曰敢问可使如率然乎孙子曰可矣夫吴人之与越人相恶当其同舟而济则救如左右手是故放马埋轮不足恃也齐勇若一政之道也此之谓矣
　　先胜第十八
　　孙子曰善用兵者先为不可胜以待敌之可胜何以明之梁州贼王国围陈仓乃拜皇甫嵩董卓各率二万人拒之卓欲速进赴陈仓嵩不聴卓曰智者不缓时勇者不留决速战则城全不救则城灭全灭之势在于此也嵩曰不然百战百胜不如不战而屈人之兵是以先为不可胜以待敌之可胜不可胜在此可胜在彼【范蠡曰时不至不可强生事不究不可强成此之谓也】彼守不足我攻有余有余者动于九天之上不足者陷于九地之下今陈仓虽小城守固备非九地之陷也王国虽强而攻我之所不救非九天之势也夫势非九天攻者受害陷非九地守者不拔国今已蹈受害之地而陈仓保不拔之城我可不烦兵动众而取全胜之功将何救焉遂不聴王国围陈仓自冬迄春八十余日城坚守固竟不能拔贼众疲弊果自解去嵩进兵击之卓曰不可兵法穷冦勿迫归众勿追今我追国是迫归众追穷冦也困兽犹鬬蜂虿有毒况大众乎嵩曰不然吾前不击避其鋭也【实而备之强而避之鋭卒勿攻兵之机也】今而击之待其衰也所击疲师非归师也国众且走莫有鬬志以整击乱非穷冦也遂独进兵击之使卓为后拒连战大破国走而死卓大惭恨【孙子曰怒而挠之言待其衰也又曰卑而骄之言敌怒而进兵则当外示屈弱以髙其志待其归随而击之又曰引而劳之言因其进退以观其变然后攻其不备出其不意此兵家之胜不可传也】青州黄巾众百余万人东平刘岱欲击之鲍永谏曰今贼众百万百姓皆震恐士卒无鬬志不可敌也观贼众羣辈相随军无辎重唯以抄掠为资今若畜士众之力先为固守彼欲战不得攻则不能其势必离散然后选精鋭既据其要害击之可破也岱不从果为贼所败晋代王开攻燕邺城慕容徳拒战代师败绩徳又欲攻之别驾韩潭进曰昔汉髙祖云吾宁鬬智不能鬬力是以古人先胜庙堂然后攻战今代不可击者四燕不宜动者三代悬军逺入利在野战一不可击也深适兵畿顿兵死地二不可击也前锋既败后军方固三不可击也彼众吾寡四不可击也官军自战其地一不宜动动而不胜众心难固二不宜动隍池未修敌来无备三不宜动此皆兵机也深沟髙垒以逸待劳彼千里馈粮野无所掠乆则三军靡费攻则众旅多师老衅生详而图之可以捷也徳曰韩别驾之言良平之防也【孙子曰以逺待近以逸待劳以饱待饥此治力者】此先胜而后战者也
　　围师第十九
　　孙子曰围师必阙何以明之黄巾贼韩忠据宛朱儁张超围之结垒起土山以临城因鸣鼓攻其西南贼悉众赴之乃掩其东北乘城而入忠退保小城乞降诸将欲聴之儁曰兵有形同而势异者昔秦项之际民无定主故赏附以劝来耳今海内一统惟黄巾造寇纳降无以劝善讨之足以惩今若受之更开逆意贼利则进战钝则乞降纵敌长寇非良计也因急攻之不克儁登土山顾谓张超曰吾知之矣贼今外围周固连营逼急乞降不受欲出不得所以死战也万人一心犹不可当况十万乎其害甚矣不如彻围并兵入城忠见解围势必自出出则意散易破之道也既而解围忠果出战遂破忠等魏太祖围壶关下令曰城拔皆坑之连月不下曹仁言于太祖曰围城必示之门所以开其生路也今公许之必死将人人自为守且城固而粮多攻之则士卒伤守则引日持乆今顿兵坚城之下以攻必死之虏非良计也太祖从之城降【凡降人之气如人十十五五皆义手低头又云相向或有气上黄下白名曰善气所临之军欲求和退凡城中有白气如旗者不可拔或有黄云临城有大喜庆或有青色如牛头触人者城不可屠或城中气出东方其色黄此天钺也不可伐伐者死或城上气如火烟主人欲出战其气无极者不可攻或有气如杵形从城中向外者内兵欲突出主人胜不可攻或城上有云分为两彗状者攻不可得或有蒙气绕城不入者外兵不得入凡攻城有诸气从城中出入吾军上者敌气也凡攻城围邑过旬不雷雨者城有辅疾去之勿攻也此皆胜气也凡攻城围邑赤气在城上黄气四面绕之城中有大将死城降或城上有赤气如飞鸟急攻之可破或有气出入者人欲逃或有气如灰气出而覆其军上者士多病城屠或城上无云气士卒散或城营上有赤气如众人头下多死丧流血攻城有白气绕城而入者急攻可得若有屈虹从城外入城者三日内城屠此皆败气也】此围师之道也
　　变通第二十
　　孙子曰善动敌者形之敌必从之何以明之魏与赵攻韩齐田忌为将而救之直走大梁魏将厐涓去韩而归齐军已过而西矣孙膑谓田忌曰彼三晋之兵素悍勇而轻齐齐号为怯善用兵者因其势而利导之兵法曰百里而趋利者蹷其将军使齐军入魏地为十万灶明日为五万灶明日为二万灶涓喜曰吾固知齐卒怯也入吾地三日士卒亡已过半乃弃其步兵与轻鋭倍日并行逐之膑度其暮至马陵道狭而多险可伏兵乃斫大树白书之曰厐涓死此树下令善射者万弩夹道而伏期曰见火举而发涓夜至斫木下见白书乃鑚火烛之读书齐军万弩俱发魏军大乱涓乃自刭曰果成竖子之名也虞诩荐武都郡羌率众遮诩于陈仓崤谷诩令吏士各作两灶日増倍之羌不敢逼或问曰孙子减灶而君増之兵法日行三十里以戒不虞今且行二百里何也诩曰虏众既多吾徐行则易为所及疾行则彼不测之且虏见吾灶多谓郡兵来至孙子见弱吾示强势不同也【昔王濬在蜀作船欲伐吴预流柹江中以威之及至唐将李靖欲伐荆州袭萧鋭乃投柹于江中使萧鋭见之靖寻以兵随柹而下萧鋭不备遂虏之平荆州夫兵法变通不可执一诸君得之矣】故曰料敌在心察机在目因形而作胜于众善之善者矣此变通之理也
　　利害第二十一
　　孙子曰陷之死地而后生投之亡地而后存又曰杂于利而务可伸杂于害而患可解何以明之汉将韩信攻赵赵盛兵井陉口信乃引兵未至井陉口三十里止舍夜半传发选轻骑二千人持一赤帜从间道萆山【音蔽】而望见赵军诫之曰赵见吾走必空壁逐吾若疾入赵壁拔赵帜立汉赤帜令其禆将传飱曰今日破赵防食诸将皆莫信佯应曰诺信谓军吏曰赵已先据便地为壁且彼未见我大将旗鼓未肯击前行恐吾至阻险而还信乃使万人出行倍水阵赵军望见大笑之【太公曰智与众同非人师也伎与众同非国士也动莫神于不意胜莫大于不识使赵军识韩信之势安得败哉故笑之而败也】平旦信建大将之旗鼓鼓行出井陉口赵开壁攻击之大战良乆于是信与张耳弃旗鼓走水上水上军开壁入之复疾战赵空壁争汉旗鼓逐韩信张耳韩信张耳已入水上军军皆殊死战不可败信所出竒兵二千骑共赵空壁逐利则驰入赵壁皆拔赵帜立汉赤帜二千赵军不得信等欲还归壁壁皆汉赤帜而大惊【太公曰夫两阵之间出俾阵矣纵卒乱行者所以为变此之谓矣】以为汉皆已得赵主将矣遂乱遁走赵将虽击斩之不能禁也【孙子曰以治待乱以静待哗此治心者夫众心已乱虽有良将亦不能为之计矣】于是汉兵夹击大破之斩成安君泜水上擒赵王歇诸将杀首虏留贺因问信曰兵法右背山陵前左水泽今者将军令臣等反背水阵曰破赵防食时臣等不服然竟以胜此何术也信曰此在兵法之中顾诸君不察耳兵法不曰陷之死地而后生置之亡地而后存【夫处死地者谓力均势敌以死地取胜可也若以至弱当至强投弱兵于死地自贻陷矣故孙子曰兵恐不可救又经曰大众陷于害然后能为胜败是知死地之机必用大众矣】且信非能素抚循士大夫也所谓驱市人而战其势非置之死地使人人自为战今与之生地皆走宁尚可得而用之乎诸将曰善非所及也【孙子曰兵甚陷则不惧不得已则鬭是故其兵不修而戒不求而得不约而亲不令而信投之无往者诸将之勇也此之谓矣】魏太祖征张绣一朝引军退绣自追之贾诩曰不可追也绣不从果败而还诩谓绣曰促更追之战必胜绣收散卒赴追太祖战果胜还问诩曰绣以精兵追退军而公曰必败退以败卒击胜兵而公曰必克皆如公之言何其反而皆騐也诩曰此易知耳军势百途事不一也将军虽善用兵非曹公敌也魏军新退曹公必自断其后追兵虽精将既不敌彼士亦鋭故知必败曹公攻将军无失防力未尽而还必国内有故也既破将军必轻军速进留诸将断后诸将虽勇亦非将军敌也故虽用败兵而胜也绣乃服其能此利害之变故曰陷之死地而后生杂于害而患可解此之谓也
　　竒兵第二十二
　　太公曰不能分移不可语竒孙子曰兵以正合事以竒胜何以明之魏王豹反汉汉王以韩信为左丞相击魏魏王盛兵蒲坂塞临晋信乃益为疑兵陈船欲渡临晋而伏兵从夏阳以木罂渡军袭安邑【孙子曰近而示之逺逺而示之近此之谓也】魏王豹惊引兵迎信信遂虏豹定魏为河东郡是知竒正者兵之要也经曰战胜不过竒正竒正之变不可胜穷如环之无端孰能穷之此之谓矣
　　掩发第二十三
　　孙子曰善战者其势险其节短以利动之以卒待之又曰善动敌者形之敌必从何以明其然耶燕平齐围即墨城即墨城中推田单为将以拒燕田单欲激怒其卒乃宣言曰吾唯恐燕将劓所得齐卒及掘城外坟墓擢先人可为寒心燕将如其言即墨人皆涕泣共欲出战怒皆十倍单乃收人金得千镒令即墨富豪遗燕将书曰即墨即降愿不虏吾家族燕将大喜益懈乃收牛得千头束苇于尾烧其端凿数十穴夜纵牛出以壮士五千人随其后牛尾热而奔燕燕军大惊所随五千因衔枚击之燕军大败杀其将骑刼复齐七十余城吕西屯陆口关侯讨樊留兵备公安南郡上疏曰关侯讨樊而多留备兵必恐图其后故也常有病乞分众还建邺以治病为名某闻之必彻备兵尽赴襄阳大军浮江昼夜驰上袭其空虚则南郡可取而某可擒之遂称病笃权乃露檄召侯果信之稍彻兵赴樊权闻之遂行先遣在前伏其精兵于中使白衣揺橹作商贾服昼夜兼行至侯所置江边屯尽收防之是故不闻知【太公曰伪称使者所以絶粮食谬令号与敌同服者所以备走北也由此言之衣服号令之中不可不审也】遂到南郡士仁糜芳皆降入据城尽得侯将士家属皆抚慰约令军中不得干歴人家道不拾遗【昔秦伯见袭郑之利不顾崤函之败吴王矜伐齐之功而忘姑苏之祸故曰不能尽知用兵之害者则不能尽知用兵之利此之谓矣经曰役诸侯者以业语曰因其强而强之敌乃可折阙侯讨樊虽不被人计亦自役自强者也】侯还在道路数使人与相闻厚遇其使使周旋城中家家致问或手书示信侯使人还私相参讯咸知家间无恙相待过于平时故侯士卒无鬭心权至获侯遂定荆州此掩发之变故曰始如处女敌人开戸后如脱兔敌不及距此之谓矣
　　还师第二十四
　　孙子曰兴师百万日费千金王子曰四人用虚国家无储故曰运粮百里无一年之食二百里无二年之食三百里无三年之食是谓虚国国虚则人贫人贫则上下不相亲上无以树其恩下无以活其身则离叛之心生此为战胜而自败故虽破敌于外立功于内然而战胜者以丧礼处之将军缟素请罪于君君曰兵之所加无道国也擒敌致胜将无咎殃乃尊其官以夺其势故曰髙鸟死良弓藏敌国灭谋臣亡亡者非丧其身谓沈之于渊沈之于渊者谓夺其威废其权封之于朝极人臣之位以显其功中州善国以富其心仁者之众可合而不可离威权可乐而难卒移是故还军罢师存亡之阶【尉佗章邯是也】故弱之以位夺之以国故霸者之佐其论駮也【駮不纯道也】人主深晓此道则能御臣将【汉祖袭夺齐军之类】人臣深晓此道则能全功保首【张良学辟谷人间事之类】愿弃此还师之术也论曰竒正之机五间之要天地之变水火之道如声不过五声五声之变不可胜聴色不过五色五色之变不可胜观因机而用权矣不可执一也故畧举其体之要【此皆诸兵书中语也】




　　长短经卷九
　　按马端临文献经籍考据晁氏云唐赵蕤撰长短经十卷又据北梦琐言云防梓州盐亭人博学韬钤长于经世夫妇俱有隠操不应辟召论王霸机权正变之术其第十卷载隂谋家本缺今存者六十四篇然不害其为全书也洪武丁巳秋八月丁巳沈新民识
  </div>
  <div class="pagination">
   <a href="长短经_page2.html">
    上一页
   </a>
   <a href="长短经.html">
    1
   </a>
   <a href="长短经_page2.html">
    2
   </a>
   <span class="current-page">
    3
   </span>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
