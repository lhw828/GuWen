<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 249 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 249 页/共 351 页</h1>
    <div class="content">答曰：“否！造此言者，煽惑愚人，休人绝天堂真福之望耳。不知世福有限，虽贵为帝王，居尊九五，不免有捐馆之一日，福可常恃乎？惟有天堂之福，亿万斯年颠扑不破者，‘真’之一字耳。天学所钦崇者，真主；所密励者，真修；所讲论者，真理；所永享者，真福。真即正也，理真则教正也。故曰：‘天堂、地狱二者，上主赏善罚恶之所也。”
“明快了当透辟无遗。”（李杨侯）
第四节  省察涤罪论
一、告解是挽回改过之机
孔子曰：“过则勿惮改。”又曰：“过而不改，是谓过矣。”盖以太上无过，其次寡过。过者，人所不能无，而贵於速改。天学中所以先领圣洗，以涤前愆，然後专赖上主阴隲默相。虽有过误，因上主预知人力浅薄，不能俱为圣贤，所以有告解之礼，有省察、痛悔、告罪、补赎之条。有罪即依规而行，向神父明言，神父即代上主赐赦。此即挽回改过之机也。
二、自讼省察
但不难於告解，而难於省察。省察者，内自讼之实际，慎独为己之实学也。凡人平日所为，岂尽事事合理、念念无纤悉之慝必也？潜心细省己过，一省念，一省言，一省事，一省缺。
1、省念
其不善之念有三：一妄念初萌，即遏绝不容。此不惟无罪，而且有克邪之力焉。《易》曰：“闲邪”、子曰：“克复”此之谓也。一、妄念初动，不猛绝之，而且想像。如从违未定，出乎此，即入乎彼。《孟子》曰：“几希”、曰：“萌蘖”，此不免有染於心而玷疵也。一、邪念发时，不惟不力绝，乃心悦之，欲行於事。《孟子》所谓“放其良心”，“犹斧斤之於木，旦旦伐之。”可以为美乎？此虽未形於外，而其罪已成於内。与已犯之罪同类也。三者各有轻重，不可不分别也。
2、省言
至於过有大小焉，小者如闲论、嘲谑、叱詈等，虽无大伤人己，亦不得谓无罪。如虚誓妄证，扬人阴恶，谈人闺闲，破人婚姻，唆人词讼，坏人名利之类，此害人损己执甚，省时不可不自察也。
3、省事
省事，不惟明不善者当省。如犯诫诸款，人所明知为恶者，尤其显者耳。乃有事原善而发念之根或有未善，如施财以求名誉，作善以邀世福。一有计功谋利，矫情干誉之私，亦不可不省。
4、省缺
若内自省而能免过，则又宜细省其缺。大凡分内当为之善，而尚未为，或推诿而姑倚者，皆缺失也。且不惟当省己过，即人之过由我致之者，其罪终归於我，亦不可不细察之也。
5、事事省察
故欲解罪者，必先追想从前领洗，或从前解罪以来，先後所居之地、所行之事、所交接之人，凡思言行为闲失之处，获罪於主、获罪於人、获罪於己。熟思紬绎所犯各罪，曾犯几次。即遵十诫之序，随事审察。庶解罪时，一一真心痛悔，示以後不敢再犯。若不如此加意省察，不可遂求告解。致漏一二大罪不告，则不惟前罪不赦，反增一重罪也。
三、痛悔告罪
省察之後，真诚痛悔。
1、谦卑求主矜怜
其一，在谋想我大罪人，何敢向天威台前，对越至尊之主？必也卑牧自下，求主矜怜。
2、哀痛悔改
其二，在悔想我罪过繁多，幸至大慈，不即降罚，容我改悔，我当何等哀痛。
3、告解求赦
其三，全将符大小过愆，一一依次对神父告解求赦。
四、涤罪
神父方可施补救之道。或诵经，或听弥撒，或守斋鞭策等，一一不可遗失，并不留纤埃微罪之迹以贻疚於幽独。如是，则省察涤罪之功备矣。此而有不升天堂、享真福、永膺帝眷者，吾未之前闻。“刻划透辟，析理入微。真得此道中三味者。”（周南滨）
或有问於余曰：“孔子五十学《易》，可以无大过。”则圣人不能无过祗。
第五节  修身七克论
一、天学修身七克
《易》曰：“君子以惩忿窒欲。”《书》曰：“改过不吝。”孔子曰：“内自讼，内省不疚。”《孟子》曰：“反求诸己，则知圣贤存理遏欲之功，不可已也。”吾儒当畏天命，而可不笃信天学乎？天学有七克，一一皆修身之要也。何谓七克？克其傲与妒、忿与贪，迷於饮食，淫於美色，安於怠惰者也。
二、不可领圣体之七罪
1、傲罪
其有傲者，不引人认敬上主，惟欲人尊我。或偏执意见，不融会真理；或矜己爵位；或自夸善美，侈学问，以为过人；或自用自逞，暴人短，炫已长，心中如猛兽之口。而圣体纯善，岂可居於此？此骄傲之罪，不可领圣体者，一也。
2、妒罪
其有妒者，见人福德权势，怨上主有所独厚。不咎己职分未尽，乃怀嫉妒而不愿其有，且有意阴害之。或喜谈人事，乐其忧，忧其乐，心中如棘刺矣。而圣体岂可居於棘刺中乎？此嫉妒之罪，不可领圣体者，二也。
3、贪吝罪
又有贪吝者。贪与吝，其迹相反。贪者欲他人物归己，吝者不欲己物归人。贪欲己处有馀，吝不顾人之不足。心中窄如针孔，不能容一物矣。而圣体岂可置之逼窄之所乎？此不可领圣体者，三也。
4、忿怒罪
又有忿怒者。盖圣贤之怒，怒其恶，非怒其人也。其恶已改，其人仍可爱矣。今则以私意起见，人有犯我，不能容恕。每每暴戾恣睢，心中如烈火，不可扑灭。而圣体岂可受灼於烈火中乎？此不可领圣体者，四也。
5、迷於饮食罪
又有迷於饮食者。饮酒贪醉，伐性丧生。及令人醉，或饕餮不守斋期，心中如沟壑，污秽所积，贪得无厌。况圣体纯洁，岂可置之此乎？其不可领圣体者，五也。
6、淫色罪
又有淫色之人。或动欲念，虽不果行，而乐於想像，心中如豕圈矣。圣体岂可堕於此乎？其不可领圣体者，六也。
7、怠惰罪
又有怠惰之人。厌教中常功不行，及不发愤为分内善，反作无益，害有益。心中如尘灰之积，枯木之腐矣。圣体又岂可置之此乎？其不可领圣体者，七也。
三、克七罪之法
有此七罪，总不能和於上主。其道在於用克，克其傲者用谦。谦谦君子，卑以自牧也。克其妒者，用爱。仁者爱人，周而不比也。克其忿者，用忍。含弘光大，容保无疆也。克其吝者，用施。解衣推食，恫瘝乃身也。克其迷饮食者，勉守斋期。致斋於外，散斋於内；淡泊明志，宁静致远也。克其淫於色者，真洁守规。不愧屋漏，无惭衾影。一念可对大廷，一室可见天心也。克其怠惰者，勿忘勿助念兹在兹；见善则迁，有过则改；仰而思之，夜以继日；幸而得之，坐以待旦也。如是，则罪恶日消，德业日进。神功既成，自与上主之心相协，而後可以告解领圣体。庶几，修身之道得矣。
四、克己修身贯通天儒
要非严以克之不至此，克有战胜之道焉。柔克不如刚克也。克有□□之力焉，沉潜刚克，高明柔克也。此修身克己之学，所以贯天儒而无间也。
“融会贯通，包含万有。真文章之泰岱，性学之指南。”（金绥吉）
第六节  哀矜十四论
一、不忍即哀矜
尧舜以如天、如日之仁，无一夫之不获古帝之哀矜。至矣，极矣，□以加矣！禹汤之泣罪解纲，文王之发政施仁，皆以尧舜之心为心者也。孔子曰：“老者安之，少者怀之。”非此心乎？孟子曰：“人皆有不忍人之心。”“先王有不忍人之心，斯有不忍人之政矣。”朱子曰：“天地以生物为心。而所生之物，因各得夫天地之心以为心，所以人皆有不忍也。”夫所谓不忍者，即哀矜也。
二、天学十四哀矜
天学最以爱人为本，而爱人莫切於哀矜。盖有十四端焉：有形哀矜者七，有神哀矜者七，俱神功之最切要者。
1、形哀矜有七
何谓形哀矜？一食饥，二饮渴，三衣裸，四舍旅，五顾病，及囹圄，六赎虏，七葬死者。此七端，上主所最重。然必有馀之人，方可能行。其或财乏，力所不能，势有不逮耳。
2、神哀矜有七
何谓神哀矜？一启悔愚者，二以善劝人，三责有过失，四慰忧患，五赦侮我，六恕人之弱行，七为生死者祈求上主。此七端，不费锱铢，不论贫富，务在勉行其德。日积月累，庶几有为圣之阶矣。
三、以行哀矜共勉
果能行此哀矜，共相劝勉。形之所不及者，则神以及之。盖形能施於有力者，神则不论力量浅深，而人人皆可以行之也，皆可修德以自勉也。苟能存心利济，随处行之，多方造就，始终如一。时时翕合上主之心，对越不昧；动静鉴观，皆承帝谓日用伦常，莫非恻隐。斯为哀矜之实际，即尧舜、禹汤、文王、孔孟之心，亦不过此。吾知上主必宠爱之如子矣。断不稍陷於诱惑，此非神功之切要也哉？凡我同侪各□勉旃！
“善於立言，妙於运腕，吞泻殆尽。”（陆仲息）
“天学论哀矜之说，较之中国圣贤，更为广阔。斯篇以形神逐一分贴讲究，而行文畅茂条达，自是大家手笔。”（门人王兆武谨识）
第七节  十字圣号论
一、十字架之来历
十字圣号者，乃天主耶稣被钉死十字架也。昔泰西如德亚国以坚木为之，将不平、不直及犯法之人，钉死在上，以为刑具。後来耶稣是平直之天主，维时恶党悯不畏死，竟将耶稣亦钉在十字架上死。故耶稣升天之後，所以再不敢用此钉人，惟以此供养尊敬而已。
二、十字架之大能
且因此十字不知圣迹阅历几何，著无限、无量恩功，满补我等罪愆，救脱万民於魔鬼之手，殄灭魔鬼权能诞妄，俾我等免下地狱，大启天堂门。则此十字者，圣教之记认，升天之阶梯，又开天之钥管，并为天下万世、万民诸福之总根，至尊至贵诸天神圣人所钦崇之至宝，又为诸败服邪魔恶鬼之神锋。
三、十字架之要义
以故十字架，有大能力，大作用。其要不过曰：“平与直而已。”（一句扼定）吾人居心平直者，与十字合符；不平不直者，与十字不合符。《书》曰：“王道平平，王道正直。”其平直之谓乎？至於景教碑云：“判十字以定四方。”则十字之义，自开辟天地以来有之。盖一者，数之始，天主罢德肋当之。三者一之体，父子圣神共之。三一，乃天主之位与体也。十者，数之终，万有之事也。天主肇天地而生万有，则以十字为造化之枢纽。後耶稣基利斯督背负十架於身，即世间一切险难之事皆所甘受。所以人当画此於额、於口、於胸、於心，或求天主，或谢天主，皆顾諟明命而不忘也。（一句收足）
“议论崇闳，性理发越。”（李受谦先生）
第八节  领圣体升天论
一、圣体是灵魂神粮
饮食者，人之肉身日用粮也；圣体者，人之灵魂日用粮也。肉身不饮食，则必饥渴；灵魂不领圣体，则必污垢。但圣体非药石比也，乃天主耶稣圣体，降临我心。教中人得领圣体，必然神力健旺，精思迅发，义理渊涵；道心充足，人心不叁；魔计不得而侵，魔诱不得而入。譬之臣子家蒙天子临幸，翠辇巡方，万国咸仰作睹之仪。奸宄觊觎，自然潜消而默夺矣。
二、领圣体须先告解
所以人领圣体，必先真痛悔，全告解，洗涤前愆。使灵魂洁清，一尘不染，一物不扰，廓然无我，然後可领。若有罪不告解，不省察，不痛悔，冒领圣体，反增其罪。一如病人不疗其病，辄思珍味而饕餮，反益其病。此非珍味之故，乃病之故也。
三、圣体之礼耶稣所立
况圣体之礼，在昔天主耶稣所立。
1、圣体是升天之券
特为世人神力衰弱，不能径升天国。因用己之体血，赐吾人为升天之券。正似典质之照，对所质之物。人执照而往，典质自然与我。
2、麦饼是耶稣圣体
此耶稣受难前夕，与十二宗徒晚餐。取所食之麦饼向圣父祝福，剖而分与宗徒曰：“汝各食此，此即我体也。特为救赎人罪者，付恶人手者。”
3、葡萄酒是耶稣圣血
又取葡萄酒爵，亦向圣父祝福。付与宗徒曰：“汝各领此，此即我血也。”为尔等将倾注以流者时，饼酒即成圣体、圣血矣。因耶稣乃天主降生，耶稣之言即天主之言。天主始初从无生有，以一命即成天地万物。所以耶稣命饼酒为体血，即成圣体真血也。
4、耶稣留圣体之礼於世
及耶稣升天，留此圣体之礼於世。命宗徒效法，亦以饼酒成圣体、圣血，以赐人。宗徒又选俾斯玻，俾斯玻又选授撒责尔铎德。悉遵依耶稣所命，每晨行弥撒大祭，以圣体作祭主之礼。
四、弥撒之礼化饼酒为耶稣体血
盖铎德之命，即教皇之命；教皇之命，即天主之命，皆有涤罪消愆之权力。故各堂铎德祭天主时，皆以饼酒向天主祝福，遵吾主耶稣昔日所授经言。其饼酒之性，皆成圣体、圣血之性矣。且不独体血已也，乃耶稣真正肉身、真正灵魂，又与天主第二位圣子真正本性俱含於中，遂成三位一体耳。今教中人，第一要知，弥撒时，铎德未行举扬圣体之礼，原是饼酒。若铎德诵过耶稣昔日所授经言，行过举扬之礼，即成为圣体、圣血，便非饼酒矣。
五、领圣体的功效
故至今领圣体者，因在昔天主耶稣有命。如其不命，谁敢领之？
1、增神力、远魔鬼、消罪迹
故人恒领圣体，神力日增，魔鬼日远，罪迹日消。以是而升天堂，可以为左券矣。若不领圣体，神力单薄，灵魂饥馁，三仇暴虐，罪过易犯，罪孽日增，则为魔鬼所食矣。
2、与天主相和
盖天主为爱人而降生。耶稣，译言救世真主。其在世三十三年，作我之父母，作我之师何等亲切！既升天，又与世人相离，终不满天主之仁爱，故立圣体大礼於世。则耶稣虽升天，後之人能领圣体者，耶稣即与之相和。此留圣体於下，一如耶稣在世相同。因主降生，非但与一人之性相通而已，直非一时与人之性相通而已也，直欲与人相通於天下万世，方满天主爱人之愿。故教中人明析圣教真理，即当求领圣体，以合天主之心。
3、升天堂之阶
人性得与天主之真性相合，安得不升天堂、享永福乎？昔子贡语陈子禽曰：“夫子之不可及，犹天之不可阶而升。”非天不可升，惟神力不能至耳。既领圣体，神功既成。虽欲不升，天主其舍诸？是领圣体者升天之阶梯，祛魔之兵器，灵魂之日用粮，而不可须臾离者也。故奉教者，当以领圣体为最要务焉。
“以奥思阐发奥理，真真实实。语语是布帛菽粟之言，却语语是超性达天之蕴。浅学人未易窥其万一也。”（殷吉生）
第九节  澳门记（此篇募刻）
一、澳门原貌
</div>
    <div class="pagination">
<a href="明末清初耶稣会文献_page248.html">上一页</a><span>...</span><a href="明末清初耶稣会文献_page244.html">244</a><a href="明末清初耶稣会文献_page245.html">245</a><a href="明末清初耶稣会文献_page246.html">246</a><a href="明末清初耶稣会文献_page247.html">247</a><a href="明末清初耶稣会文献_page248.html">248</a><span class="current-page">249</span><a href="明末清初耶稣会文献_page250.html">250</a><a href="明末清初耶稣会文献_page251.html">251</a><a href="明末清初耶稣会文献_page252.html">252</a><a href="明末清初耶稣会文献_page253.html">253</a><a href="明末清初耶稣会文献_page254.html">254</a><span>...</span><a href="明末清初耶稣会文献_page250.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
