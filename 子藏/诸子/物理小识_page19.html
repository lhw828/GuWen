<!DOCTYPE html>
<html>
<head>
    <meta charset="UTF-8">
    <title>物理小识 - 第 19 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 19 页/共 40 页</h1>
    <div class="content">　　○古惟枲布老者衣帛邓潜谷曰元入中国非也禹贡已著卉服梁武用木绵帐唐有木棉诗陶九成记乌泥泾始盛耳广有木棉高树即斑枝花之大者外域所谓吉贝也吉终为白氎布今洋来者阔白而有厚薄二种有弥牟绞布甚狭彼中编作耎床棉花有白紫蓝三色紫者暖而耐久嘉靖时新安孝子方励斋创制紫飞花布云间乃后仿者因有兼丝纳文常州有东门阔金齿有桐花布

　　葛苎布

　　○荃葛蕉竹布皆出闽广葛则各处有之广葛阔金坛葛细伪者以丝祈阳阳春桐葛洗不变色苎则福生有细如绢者

　　识葛法

　　○挼布声响水湿明亮者真梅叶洗蕉葛衣不脆[暄曰湿之亦响会昌双丝者或以蕉以纻以麻兼最难别识须退开视之双线皆葛而嫩为上]

　　装核法

　　○以绢作夹木绵核之先浆以杏仁则绵不食绢布衣装绵伏中无绵珠秋冬则有绵花置灯心少许即无珠于湖有槌丝绵如绒毡者可作通裁以杭絮表之

　　漳州纱

　　○余赓之师云怀素是福州薛怀南所织自出匠心以铁柱分综故双映生云若琐服则安海所仿西洋以六霞鞋质石砑起云者也东阳红纱染法他处不及

　　花机

　　○筘率千二百齿度经过糊齿有兼缕纱经三千二百缕绫经五千六百缕古八十缕为升今之绸殆六十升也[嘉湖出口出水干丝为经则任从提挈不忧断接]机长丈六起花楼掘地藏足中托衢盘[用千八百竹条]提花坐楼以的杠卷丝用两叠助木尖插筘两头叠助者罗空在耎综衮头两扇结综一耎一坚纱亦在衮头制定也织绫绸则去此两扇而用桄综八扇两手交织曰绉纱两梭□一梭重曰秋罗先染丝织者鞋屯绢也绫绢以浮轻见花纱罗以纠纬见花绫绢一梭一提纱罗来梭提往梭不提其独织者浪梅小花视素罗加桄二扇[潞油小云温州方锦皆独织者]倭鞋则斫绵夹藏经面织过刮成黑光者也[白下仿倭鞋先纬铁丝而后刮之]蜀锦刻丝与通身盘龙盘枝则截梭斗合节节换法矣机杼之巧殆天工乎治丝提绪入星丁乃由送丝签以登大车调丝用络笃过竹钩为活头焉纬络纺车既籰有溜眼掌扇轻耙印架乃扱于筘中[此非织筘]妙于交竹一度然后过黍胡用小粉[面觔洗下]其染纱者用明胶刷之曰清胶纱伪重绸分两者或糖或粉丝贵吴丝日本皆市此川楚闽广齐豫各有茧

　　蜡靴

　　○用黄蜡四两以二两粘沥青入蜡均用

　　貂帽

　　○猫踏其毛则拳结不开其边坏者翦去分许烧酒喷烙钱赶之长如故貂有紫者玄者[以颖长而尖者佳吹之见皮]

　　红物

　　○红易渍败又畏风日惟毛染者及加猩血者不畏名苑曰麈尾拂毡不蠹置茜帛中红色不黯麈驼鹿也

　　染红

　　○河水浸红花次日囊盛洗去黄水又温洗之又以豆萁灰淋水洗之乃泡乌梅汤点[槌乌梅与干红花等分]帛藉黄檗而染红或炒槐花入苏木藉[白下号乔红]兰绒洋布可受斤金之繎红入夜发光福建胭脂亦重受红花者肇庆山崦小花丛生含苞可作胭脂[叶似蓝花似蓼]郑虔曰山榴花作胭脂茜草染紫又有树茜终葵子汁如胭脂江北曰架菜子后退色紫矿血竭为胡胭脂矿出蚁坏血竭其树脂也[中通曰凡红色花皆可取汁作胭脂但有深浅如凤仙染甲之类杭州夜色红用重受胭脂碧用碧蝉蓝胭脂以朱砂大青皆重不可作夜色苏木蠹亦可作紫矿朱虬庵曰广西太平府有红草可染红]

　　杂染

　　○黄槐青靛绿则合之紫则青红合浅色则视轻重加减之若椒褐茶褐荆茄色有兼栌黄者墨水者皂矾五倍子易毁布帛今不用矣栀子染黄久而色脱不如槐花或用栌蘖红苋菜煮生麻布则色白如苎荷叶煮布为褐色布作荷香榉柳皮可染黑[不独布也沙尾鬘帽黄者白者以榉叶同煮即黑一作柜]凡梣枫桦乌桕檗杨桐皆可染染必加矾不则入污泥而黑矣入泥者其布易坏染布而干之再入泥则不坏布茜红以乌梅汤退红以石灰水退后茜不失铢两虚舟曰鸽粪煮黄绢色变白或以鸡粪煮白之储粮藤似山药结实如小瓜以之染葛作汗衫则不近肤而爽本草赭魁鹅抱之类乎今或以椑漆染麻衫最爽汗

　　各种污衣洗法

　　○绿矾百药煎污衣乌梅汤洗槐花污衣酸梅汤洗杨梅苏木污衣硫黄烟熏然后洗之染漆以香油洗更以萝卜烦润之酒醋酱污衣藕洗之酒污衣井水浇洗日晒无痕粪污衣埋土内一时取出水洗蚊蝇粪污衣灯心蘸水擦之[暄曰黄泥污衣生姜汁挼以水摆之又如常洗各种衣亦有法彩色衣牛胶水浸半日温汤洗皂衣浓煎栀子汤洗白衣菖蒲未搅水摆之又法萝卜汁洗皂角不及洗蕉葛清水揉梅叶汁洗泡汤亦可罗绢衣皂筴温汤洗垢净复过别器另汤浸又洗其折浸不揉反覆拍洗带水搭竿上候水滴干乃展摊与洗葛同法]

　　洗亵衣法

　　○入狼毒藜芦川乌汁虮虱不复生[中通曰入松子二三粒浆衣则不作汗秽气]

　　洗衣霉

　　○用老梅叶摩挲洗之霉即落凡莱菔汤西瓜汁大蒜汁枇杷核洗皆去浆

　　洗衣上黑法

　　○用杏仁半夏生白果捣烂挼之或专捣半夏水挼一洗即去又法稠牛胶涂污处干后揭胶黑亦去又法以冷饭捣烂推之或嚼酸枣洗又法画□字符于杯水上以此荡之则黑去又法以气呵透以水洗之[暄曰包饭挼捏饭出黑即出矣]

　　去衣垢腻法

　　○用莙荙灰或莱菔豆秸灰洗之芋汁洗腻衣如玉

　　洗衣上油法

　　○铺炭灰滑石熨去或萝卜汤洗或面涂纸托干后揭去毡褐衣煎猪蹄爪汤热濯青纻丝用慈孝竹茹楷去之其起油末用龙骨两半滑石一两海螵蛸白墡土各二两糁污处纸隔熨之油污旧迹复用油润污处熨之一曰炒石灰三升将油污处入灰内探洗即脱一曰嚼萝卜吐污处烦撋之水濯无痕又黑油煮酒洗香油水胶洗凡油衣油纸邑香油即烂[中通曰以人溺洗油衣油去无迹]

　　洗真紫衣油污法

　　○烧红炭泡汁乘热摆去不经手为宜洗衣上血法

　　○煎小便滚气薰衣一宿来日洗或萝卜擦或纸蘸水擦或冷水濯皆无迹一法含水与箸从箸落于血处挼洗之

　　衣发白点

　　○茶褐衣段发白点乌梅煎浓汤笔蘸涂发处还原色

　　夏月衣蒸

　　○以冬瓜汁浸洗

　　洗旧红缨法

　　○酱盦少时洗之雪水洗则净醋洗则红染用酸酱水毛段皆然[中通曰用皂角洗去垢复红]

　　纸被旧

　　○毛起将破用黄蜀葵梗五七根槌碎水浸其涎而刷之则如新嫌纸被作声则以芝麻萁烟熏之

　　洗笠法

　　○笠子油污或汗透者以乌头煎浓汤洗之[中通曰得勒苏草帽若黄用硫黄熏之即白]

　　毡衣

　　○擦生芋耐久不蛀毡垢温水真醋洗皮毡袄帽皆不可晒晒反生虫惟宜风吹[暄曰毛衣及毡以猪蹄爪煎汤热洗亦可]

　　洗漆巾

　　○炒糯米黑浓煎汁涂巾如新

</div>
    <div class="pagination">
<a href="物理小识_page18.html">上一页</a><span>...</span><a href="物理小识_page14.html">14</a><a href="物理小识_page15.html">15</a><a href="物理小识_page16.html">16</a><a href="物理小识_page17.html">17</a><a href="物理小识_page18.html">18</a><span class="current-page">19</span><a href="物理小识_page20.html">20</a><a href="物理小识_page21.html">21</a><a href="物理小识_page22.html">22</a><a href="物理小识_page23.html">23</a><a href="物理小识_page24.html">24</a><span>...</span><a href="物理小识_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
