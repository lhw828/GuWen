<!DOCTYPE html>
<html>
 <head>
  <meta charset="utf-8"/>
  <title>
   明末清初耶稣会文献 - 第 286 页/共 351 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明末清初耶稣会文献 - 第 286 页/共 351 页
  </h1>
  <div class="content">
   第十节 圣贤恭敬上帝
客问：四书五经，所称赞该等圣人与贤人，至广究嘅。就係尧、舜、禹、汤、文、武、周公、孔、孟、颜、曾、游、夏这等圣贤人，在世当时，佢唔曾讲有真主，也唔曾讲有真神两只字。做乜嘅汝等唔遵圣贤嘅说话，又造出真神两只字，来敬拜佢呢？
答话：吾在先，既然讲明白，爱知吾等所敬拜嘅真神，即係四书五经内所称嘅上帝。真神两只字，与上帝两只字声音虽然唔同，其嘅意思有乜嘅分别。真神嘅意思因谓世间有好多假神，故所以加一只真字来分别。上帝嘅意思，因各国嘅王也称帝，故所以加一只上字来尊敬佢。好比《诗经•大雅》篇有写倒话：“殷之未丧师，克配上帝。”意思係话殷朝唔失得天下，因佢有德行来待子民，就得倒上帝来矜恤佢。朱子佢也解明白，上帝係天地嘅主宰。又《诗经•小雅》篇有写倒话：“有皇上帝，伊谁云憎。”意思係话，係至大嘅上帝，佢冇私心来憎恼人。程子也话，天係属形体，主宰天嘅就係上帝。既然朱子、程子两只人所讲解真神两只字，声音虽然有分呷，但係其意思就相同，係咁样，就知吾等敬拜嘅真神即上古圣贤人所敬嘅上帝。但係世间该等人，閗多喊上帝嘅名，犯倒真神第三诫，其罪就好大。有等称玉皇做上帝嘅，有等称真武做上帝嘅，又有等称太上老君做上帝嘅，也有称协天做上帝嘅，故所以吾等就称真神上帝来分别，唔与邪神来紊乱。真係可惜，现下该等人，少所见，多所怪，唔查究根本，閗多称有生有死嘅人做上帝。谁不知该只老君，生在周朝，玉皇生在汉朝尾，协天生在後汉，真武乃明朝所对，样边称得做天地嘅主宰呢？佢等唔曾出世当时，先有天地万物，可见佢等係生在有天地嘅後，样边还称得做天地万物嘅主呢？查考四书五经内，只见尧、舜、禹、汤、文、武、周公、孔、孟恭敬服事上帝真主，唔曾听佢敬拜老君、玉皇与各样邪神，好比书经《汤誓》篇有写倒话：“夏氏有罪，予畏上帝，不敢不正。”意思係话，夏桀无道德，残害子民，其罪该当谪罚；汤王敬畏上帝嘅命，唔敢唔去，改除夏桀嘅罪。又曰：“予小子履，敢用玄牡，敢昭告于皇皇后帝。”其意思话，履係属小子，样边敢用黑朱礼来改变，故所以吾敢胆表白我心畀上帝。又曰：“惟皇上帝，降衷于下民。”意思係话，独有至大嘅上帝，用只分道心，畀吾等子民，有的横歪嘅，武王曰：“既获仁人，敢氏承上帝，以遏乱略？”意思咁样讲，武王话，既然得倒仁人君子，佢就敬奉上帝嘅命，来平静当时嘅乱事。又周公曰：“上帝引逸。”其意思係话，上帝畀倒安乐，夏桀来享；佢翻下转，用只恶心来待子民，上帝就弃绝佢。又曰：“维时不保，降者兹大丧。”意思係话，有成时子，上帝唔保护来讲，就畀好大灾难吾等当。又《诗经•大雅》篇有咁样写倒：“维此文王，小心翼翼，昭事上帝。”意思係话，文王用只恭敬嘅心，来表明佢服事上帝。又曰：“上帝临汝，无贰尔心。”意思係话，上帝与吾等共在，唔好讷佢有偏心。又曰：“文王陟降，在帝左右。”意思係话，文王佢或者升高或者打低，佢也在上帝嘅左右。又曰：“皇矣上帝，临下有赫，监观四方。”意思即係话，至大嘅上帝，其圣名在这世间好广究，时常监察天下万民。又曰：“荡荡上帝，下民之辟。”意思即係话，至大嘅上帝，係万民嘅君王。《周颂》曰：“无竞维烈，不显成康，上帝是皇。意思係话，成王、康王两只人嘅德行，冇人可以与佢比得，独係上帝就大过佢。”又曰：“於皇来牟，将受厥明，明昭上帝。”其意思即係话，春天尾当时，上帝所赐嘅麦；既然成熟，吾等爱体贴上帝苦心，来多谢佢。《商颂》曰：“圣敬日跻，昭假迟迟，上帝是氏。”意思係话，汤王得上帝畀生命，既然好久，故所以佢爱敬畏上帝。孔子曰：“郊社之礼，所以事上帝也。”意思係话，郊礼係祭天，社礼係祭地，故所以郊社嘅礼即係敬拜上帝嘅礼。孟子曰：“虽有恶人，斋戒沐浴则可以礼上帝。”意思係话，孟夫子咁样讲，虽然有极丑陋嘅恶人，佢晓洁净其心，也可以服事上帝。明道先生有咁样话，天下嘅贤人，满下係上帝嘅臣子。夏商周三代嘅书内，所称上帝嘅名十分多，好难完尽写出来，今下大略讲几只，来做凭据。可见早时该等王帝，与该等圣贤人，所敬拜倚赖嘅，独係真神上帝，也都证得出吾等入教人，恭敬服事上帝，就合早时帝王圣贤嘅教导啰。汝待弃绝上帝，翻下转拜菩萨，就係背逆古圣贤嘅道理，时唔係使人可惜佢吗？
第十一节 儒生亦当从耶稣教
客问：照咁样谈论，可知耶稣，实在係正教。但係孔子嘅儒教，也可以称做正教，做乜嘅从儒教都唔够，又还爱从耶稣教呢？
答话：爱明那样唔够，至紧要，先行查考道理。好比儒教该只儒字，其意思，係称读书人嘅名词，话佢极好学，明白古时与今下嘅事，分别那等係邪，那等係正。查考夏商周该等读书人，独係服事上帝真主，唔拜邪神，咁样就话得真儒教，现今从儒教嘅读书人。其喙读圣贤说话，但係唔照圣贤嘅道理来行，閗多去从该等邪教，好打酒醉，贪心又行奸淫，冇开自家良心。或者拜如来佛，或者拜太上老君，想咁样来得福；或者拜文昌来求名，唔分别真假，唔查考虚实，如同浊水与清水共下流噔。又烧衣化宝，打斋做醮，与食醉酒在梦床，唔知人事噔。係咁样嘅人，称做儒教，实在好羞耻。吾等入教嘅人，就唔係咁样，独係爱谨慎其说话，小心其行为，听从耶稣遗下嘅教训，同心服事真主，守上帝诫命，闪避异端，远隔邪教，弃绝淫行，去假归真，独独行正道，就係耶稣嘅真门生。又四书论语篇，都有写倒话，四海之内，皆为兄弟。意思係讲，生在天下间嘅人类，满下也係兄弟，爱相亲相爱，和和气气，如同一家噔，有过失，就爱劝戒，有善事，就爱勉励来行。互相忍耐，互相仁爱，在生同拜一只神，同倚赖一只主，等到来世，灵魂得救，享天堂冇穷尽嘅福。咁样看起来，时好唔入耶稣教吗？
第十二节 不拜孔子
客问：汝等入教人，知係真儒教，又读孔夫子书，样边讲唔拜孔夫子，係乜嘅缘故呢？
答话：孔夫子所讲嘅等说话，来教後世人，独係劝人，小心恭恭敬敬，表明自家嘅心，服事上帝，佢也唔曾讲教人爱敬拜佢自家。好比有话，郊社嘅礼係敬拜上帝嘅礼，也唔曾讲用郊社嘅礼来拜孔子；又话“获罪於天，无所祷也。”其意思即係话，得罪上帝，冇那里好祈求祷告啰。明道先生也有话，天下嘅贤人，满下係上帝臣子，可见孔也係上帝嘅臣。兼且孔子又话，“天生德於予。”意思係话，其嘅生命德性，係上帝畀倒。可知使孔子生在世间，係上帝主意。既然係上帝主意，做乜嘅还使拜孔子呢？又俗话，侪侪都有讲，孔子係万民嘅先生，应当爱敬拜。吾回答话，孔子也有先生，四书论语有咁样写倒：“我非生而知之者，好古敏而求之者也。”其意思即係话，吾唔係出开世乜嘅都晓，係勤力好学正知嘅。又三字经有写倒，“昔仲尼，师项槖。”其意思係话，孔子佢尊敬项槖，来做其先生。若係孔子爱敬拜，也应该爱拜孔子嘅先生正着。係咁样跟寻来拜，跟到至先行起头该只係那侪呢？即係真神上帝。又係天下各国万民嘅天父，天下万民嘅生啰，所以吾等入教嘅人，敬拜上帝，实係遵孔子嘅教导。汝等唔拜上帝，翻下转拜孔子，唔单止得罪上帝，兼且还得罪孔子添。
第十三节 不拜祖宗
客问：照咁样辨明白来讲，可知真神係天地人物嘅大主宰，应当爱敬拜。但係吾嘅祖宗，係生身嘅大父母，也唔好忘记。好比曾子都有讲，“慎终追远，民德归厚矣。”汝等入教嘅人，唔拜祖宗，係乜嘅缘故呢？
答话：汝想明白乜嘅缘故，先行爱解明白祖宗两只字。祖者本也，宗者根也。人类嘅根本，就係祖宗，生自家完身，係肉身嘅亚爸，亚爸完身，係亚公所生，亚公嘅完身，係太公出下，由咁样来推算，算到初开天地，该只始祖止，就係生吾等始祖公该位上帝啰。因为上帝係人类嘅根本，係祖宗嘅祖宗，所以敬上帝，如同拜祖宗一样。若使唔敬拜上帝，就係丢弃祖宗。好比树冇根，就唔晓生枝叶；水冇源头，就唔晓长流；人类冇始祖，今下该等人，在那里生下来呢？汝等拜祖公，照家中刻倒嘅神主牌，不过係二三十代，照祠堂所刻倒嘅，也不过係百零代止，在百代以前，时有老祖公所生吗，设使冇老祖公，尔屋家该等祖公，从那里来呢？若係既然有老祖公，做乜嘅独係拜新祖公，唔拜该只老祖公呢？咁样看起来，係与贪新忘旧噔。详细来讲，新从老该里来，老又係在新该里结末。新祖当拜，老祖公更过爱拜，因为佢係祖宗嘅祖宗，时唔知孔子有话，“物有本未，事有终始。知所先後，则近道矣。”意思係讲，凡物件有根本，有结末；凡事有起头，有结尾。知其或者在先，或者在後，就近道理啰，今下汝等敬拜祖宗，不过係拜其结末，唔曾拜其根本。拜其结尾，唔曾拜其起头，话得係离开道理好远啰。今下吾又讲，慎终追远嘅道理汝听下子。慎终两只字该意思，即係话父母临死该当时，做子女侪应该尽自家嘅本分，时常在父母该左右，尽心尽力来服事佢，帮助佢，安慰佢，使佢安乐来去世。死後又爱尽本分，预备便衣裳棺材，来埋葬其尸骸，这咁多样，就係慎终两只字嘅意义啰。追远两只字其该意义，又还讲下添，即係追念祖公父母嘅恩情，唔好忘记，又爱守紧遗嘱教人该等好说话，唔好忽略，这就係追远嘅意思啰。但係汝等独係拜几代嘅祖公，唔可以话得係追远，不过係追近止。若想追远，应当爱追到人类嘅根本，正可以话得係追远。这里所讲根本，係样边意思，即係话上帝。所以吾时常有讲过，係敬拜上帝嘅人，佢有祖宗；唔敬拜上帝嘅人，就冇祖宗。又汝等拜祖公所用嘅礼物，不过将酒饭鱼肉摆紧在神主牌嘅面前，或者烧等纸钱，或者烧等纸宝，或者烧等香烛，就係话用咁样礼物，来表自家孝心。照吾看，实係至愚蠢嘅，样边讲呢？看汝摆所有嘅酒肉茶饭，久必定色变味臭，唔曾看倒祖公来食。既然冇来食，摆紧又有乜嘅益呢，好比祖公係想饮食，样边讲独係拜新祖公，唔拜老祖公，时老祖公唔哙饿死吗？
第十四节 不立牌位
客问：汝等唔做神主牌，样边话得係敬祖公呢？
答话：敬祖公与唔敬祖公，唔在乎做神主牌。因为人照俗例设倒嘅，唔係真神着发嘅天道。查考早时人祭祖公，用孙子来做尸，设倒其衣裳，装模作样，就用各样酒肉，来献祭佢，敬拜该只生人如同敬祖公噔。但係在後有等人，就嫌弃咁样形式唔好，因为亚爸拜孻子，亚哥拜老娣噔，好像人伦错乱噔。因咁样就改开佢，立过神主牌。可知人设倒嘅礼仪，可以随时变换，唔同天道，唔可以更改。照咁样来讲，立生人做尸，係错乱人伦，故所以爱改开佢。立神主牌来拜，就係亵渎祖公，也唔可以从。这两样比较下，用孙子来做尸，还係祖公嘅血脉，咁样来拜佢，都还可以讲得。若使用几寸木，係冇灵嘅物件，那里都可以放得，咁样来拜佢，又有乜嘅意思呢？又或者话，立神主牌，係记先人几时出世，乜嘅时途去世，使倒唔可以忘记。殊不知先人出世日了，与死该时期，可以写在族谱，唔可以写在神主牌。因为立神主牌，作为先灵在该里，这就係惹倒後代虚假嘅罪。或者又话，神主牌有喃巫先生，用银硃笔点过主，就有先人三魂七魄在该里，若使安佢唔妥当，就话先人唔安，子孙必定唔好。设使祖先确实可以在神主牌住宿，样边讲夏商周该等圣贤人，唔转来责罚其子孙，做神主牌畀佢住呢？吾等入教嘅人，知善人嘅灵魂上天堂，与真神共下住；恶人嘅灵魂落地狱，与魔鬼共下住；满下唔在世间，走落神主牌该里住，故所以唔立神主牌来亵渎祖公啰。
第十五节 烧纸无益
客问：吾等烧纸银宝，係表明做子女孝心。汝等入教人，做乜嘅唔烧纸钱银宝来敬拜祖公，係样边解呢？
答话：讲论纸钱银宝，满下係诱惑害人嘅事。据汝等讲，祖公在阴间，爱银来使用，係咁样，当畀真钱真银佢用，做乜嘅用纸烧灰来骗佢呢？因为纸係竹料造成嘅，既然烧开就变灰，係至贱嘅物件，样也变得成真钱银呢？虽然烧就南山嘅竹，也唔可以使灰变成钱银，咁样看起来，样边还用得倒呢？设使尔祖公在生当时，汝将纸灰做真银来畀佢，唔单止佢唔爱，翻下转，哙骂汝像发颠一样实在係唔孝顺。可见生唔，可以骗，既然死开嘅人，时可以骗佢吗？孔子有话，“事死如事生，事亡如事存。”意思係话，服事死人，爱与服事生人一样，可知烧纸钱实在係冇损有益。查考《钢鉴》古书，夏商周三代当时，唔曾有纸写字，皆用绢布，或者用竹简。既然冇纸，必定冇得烧，时可以话三代当时冇忠臣孝子吗？又时可以话尧、舜、禹、汤、文、武、周公、孔、孟做唔孝嘅人吗？孟子有话，“不孝嘅罪有五，惰其四肢，不顾父母之养，一不孝也。博奕好饮酒，不顾父母之养，二不孝也。好货财，私妻子，不顾父母之养，三不孝也。纵耳目之欲，以为父母戮，四不孝也。好勇斗狠，以危父母，五不孝也。”意思係话，懒惰耕田，唔做工，又唔寻生理做，游手好閒，唔养父母，这係第一件唔孝顺。好赌博，好打酒醉，唔养父母，这係第二件唔孝顺。贪心钱财好私欲，唔养父母，这係第三件唔孝顺。放纵自家耳朵听淫声，放纵自家眼珠，来看淫色，惹倒父母羞辱，这係第四件唔孝顺。好争斗打交，连累父母有危险，这係第五件唔孝顺。照孟子所讲，也唔曾话唔烧纸钱银宝为唔孝顺，独係汝等唔从圣贤嘅说话，唔从先王嘅道理，任由自家意见，妄烧纸钱银宝来骗父母，这就係唔孝顺嘅人？爱知人类死後，灵魂满下爱受上帝赏罚，若係在生行善，必定赏佢享天堂嘅福；在生行恶，当然罚佢受地狱嘅苦。故所以在天堂享福侪，佢也唔爱纸灰来用；在地狱受苦侪，畀纸灰佢也冇益。兼且人死後，唔嫁，唔娶，唔使饮食，也唔著衣裳，除开这几件以外，钱银有乜嘅用呢？人生在世间当时，有肉身嘅形体，必定用有形样嘅物件，故所以爱买各样器具与衣服，来保护其身体，爱买各样食物来养其生命。人死之後，肉身归土，灵魂係冇形冇样，唔可以用有形有样嘅物件。既然唔用各样物件，汝畀钱银佢，有乜嘅用呢？时常看汝等人，烧等纸钱，敬拜祖公，假名话，表明孝心，实係想求福，大约想保佑子孙昌盛、发财、有功名样事。这等念头，实在至愚蠢嘅，故所以冇奈何，爱解明白。佢殊不知，在生做人祖公侪，那侪唔想其子孙昌盛，那侪唔望子孙发财有功名。虽然有想望嘅心，但係冇帮助嘅力。逢着子孙有病，当危险嘅时，虽然至愚蠢，唔孝顺嘅子女，都唔忍心看佢死，到底唔可以保其生命。咁样看起来，眼晓看，喙哙讲说话，手与脚可以行动做事，尚且冇本事保佑子孙生死；况且死後，肉身变土，样边可以保佑子孙昌盛、发财、有功名呢？时常俗语有话，“死生有命，富贵在天。”意思即係话，一只人或生、或死，在乎上帝主意，或者发财、有功名，也係上帝安排。唔曾听倒死生富贵，在乎烧纸钱祖公啰。又查考历代古书，至有贤德嘅人，就係尧舜两只人，佢也唔可以保其子孙有贤德，来接其位，管理子民，因为尧帝孻子，其名安做丹朱，因佢十分唔孝顺，行为作事，极唔合式，故所以其王位，让畀舜帝来接其位。在後舜帝孻子，其名商均，又係极瘪嘅人，故所以其位让畀夏禹王来做。咁样看尧舜两只人，古今称佢做圣洁君王，佢都唔可以保其子孙，何况今下世间，该等庸夫俗子，死後样边可以保其子孙呢？可见烧纸钱银宝，敬拜祖公，或者有益冇益，或者係有表明子女孝心冇，就可以明白啰。
第十六节 不祭坟墓
客问：孔夫子有咁样话，献祭爱用礼，可知礼唔可以废开佢，做乜嘅唔祭坟墓呢，
答话：拜坟墓这件事，始初因为三月初三係清明节，就出门行嬲。在後嘅人，加多祭坟墓嘅事，唔係圣贤人注重佢。好比孔子，三岁当时，死开亚爸；到二十四岁，又死开亚。当时正知其爸该坟墓在防山，就抬其尸骸去该里埋葬，但係自其爸其死後，唔曾听倒孔子拜坟墓。独係有摆落水，冲崩防山坟墓，孔子就哀切来叫。咁样话，吾听倒古时该等人，唔修整坟墓，吾也想学其样。咁样看起来，孔子唔单止唔祭坟墓，该等坟墓佢也唔修整添，至到佢讲献祭爱用礼，不过係徒循虚假嘅礼。因为礼仪嘅形式，出乎人情，人情必定有偏，就唔係尽都合理。在後嘅人，唔遵服事生时嘅礼，独独藉口死後祭事嘅礼，至紧要爱知，实理就遵从，虚礼就爱改除。又魏文营寿陵，有诏命咁样话，骸骨冇痛痒嘅知觉，坟墓係藏骸骨嘅所在，使倒存亡，冇事待慢，係指明祭坟墓係背礼嘅行为，但係今下该等人，照传竟来嘅俗例，作为祭坟墓係孝敬，谁不知做人子女侪，服事父母，设使虚假，其罪十分大。用铜银欺骗生人，尚且有罪，若使用纸钱元宝与各样假物欺骗死人，自家问心，可以安唔呢，兼且纸，係蔡伦在後汉当时正造倒，元宝係宋武帝所称嘅钱名，孔子在春秋当时，唔曾有用这等祭，更过明白，故所以做人子孙侪，应当在生时爱孝敬，设使父母死後，就爱因时候来扫墓，除净该等草与树仔，加等泥土去添，来记念佢。唔好做欺骗嘅事，就做得啰，时好照世俗规矩来做虚假事吗？故所以吾等，父母在生当时，就孝敬服事，死开用礼埋葬佢，係遵古人实在嘅礼。
讲论祭坟墓嘅根源
查考祭坟墓嘅事，始初见倒在周朝，在後秦汉两朝，就好多人行咁嘅礼。周礼有话，祭坟墓为尸，又话成葬就祭坟墓，孔子有话，向墓来做祭坛。曾子又话，杀牛来祭墓，孟子有讲，到东廓郊外地方来祭坟墓。又武王祭在毕国。这咁多只人，满下讲祭坟墓先行嘅说话。至到秦兴与西戎当时，该等人唔晓理义，就做倒寝庙，在坟墓侧边。因此汉朝，自高帝至宣帝，满下在坟墓侧边做寝庙，每日来献祭。蔡邕看倒祭坟墓咁盛行，佢就咁样话：吾听倒古时人，冇祭坟墓嘅礼。郑樵又话；三代以前，冇祭墓。在後有好多忠心嘅官府，与明白嘅读书人，有好多表章谏人唔好祭墓，爱除开祭墓嘅礼。可知祭墓，係唔合理。到唐开元二十年，以寒食节来祭墓，作为永久嘅礼仪。到宋朝就唔用寒食节，以清明节祭墓。自该当时到今下，以清明做祭墓嘅节。但係书传所记，虽然係祭墓，爱知这样礼，上古时代冇嘅。兼且成葬一祭，係迎精来转，在後唔再祭墓，而祭在庙。後长嘅人，每年上坟墓献祭，其係乜嘅道理呢？设使祖公嘅灵魂，如果在寝庙，或者可以来享献祭，坟墓中独独存到有骸骨，样边晓来享尔献祭呢？早时人既然错在先行，後代人又接紧其错处，传畀後代；早时人既然背逆道理，在後更过背逆道理，这係大略嘅查考。
 
客话卷二
第十七节 祭祖非孝
客问：做人子孙侪，设倒春天与秋天，两摆献祭，来表明子孙嘅孝心，实在报本追远嘅道理，时可以废开佢吗？
答话：曾子时常教人咁样话，“椎牛祭墓，不若鸡豚逮存。”意思係话，死後杀牛来献祭，唔当生前有鸡肉畀佢食。实在父母死後，係冇知觉，父母在生当时，爱尽自家本分来孝顺。但係今下该等人，父母在生当时，佢就薄待佢；父母死後，翻下转就厚待佢，汤等猪羊来献祭。吾等入教人，唔在乎咁样来献祭，做这等虚假嘅事。係爱父母在生当时，亲身服事其完身，又爱安慰其心，更过爱将主嘅道理，来劝谏佢，来救其灵魂。设若父母死当时，尽自家力量，买衣裳棺材，寻地方来埋葬佢。唔使信风水与地理先生，也唔狂有凶神恶杀，唔论乜嘅时候，都可以扫墓，也可以随时去修整坟墓。若使父母在生，有好行为，做子女侪，就爱照其好行为来做事，这就係武王周王尽孝顺嘅本分。设使父母冇好行为，做子女侪，就唔学其样，这係虞帝舜帝尽孝顺嘅本分，想传孝顺嘅道理。畀後代，就爱自家先行尽孝顺嘅本分，由宗族该等人，或亲或疏或朋友，都爱谦卑逊让，这就係尽自家嘅本分。时春秋二祭，设立神主牌，都可以话得孝心吗？
第十八节 不拜死人
客问：汝等入教人，唔设立神主牌，唔烧纸钱银宝。照汝等讲，实在有道理。但係父母死後，入开殓当时，做子女应当爱在侧边，来表明哀切嘅孝心，但係汝等入教嘅人，做乜嘅唔在侧边来拜死尸呢？
答话：父母死後，灵魂离开肉身，就到上帝面前爱受审判，或者赏，或者罚。该等死尸，係冇知觉，拜佢有乜嘅益呢？虽然跪到尔膝头腫开，佢也唔晓回答汝。若使尔父母在世当时，其灵魂在本身，佢係睡开，汝也必定唔拜佢。设使死後，灵魂离身，尸骸同木石噔，唔知唔觉，时好拜死尸吗？
第十九节 天堂地狱
客问：天堂地方，汝等信係万福嘅所在，来赏善人。地狱该里，係万祸嘅所在，来责罚恶人。但係四书五经中，唔曾有讲明这等事，汝等因乜嘅来信佢呢？
答话：现今世界，读书该等人，唔详细查考其文义，一开喙就话，唔曾讲明天堂地狱。殊不知，《诗经•大雅》篇有写倒咁样话：“文王在上，於昭于天。”意思即係话，文王虽然死开，其灵魂也在天堂。又话：“文王陟降，在帝左右。”意思係话，文王或者升高，或者打底，也在上帝天堂左右。又话：“世有哲王，三后在天。”意思係话，太王、王季、文王，满下在天堂。又《召诰》篇，有咁样写倒话：“天既遐终大邦殷之命，兹殷多先哲王在天。”意思係话，上帝既然远绝殷朝嘅命，今下殷朝，好多哲王在天堂。所以古书讲在上、在天、在帝左右、时唔係讲天堂吗？因上帝享受万福嘅位，本来冇名可以称得佢，故所以指天堂两只字称佢，表明安乐嘅意思。可见古时该等贤人，满下都知有天堂，畀善人做安乐嘅地方。咁样看起来，有天堂，就有地狱，畀恶人来受苦嘅所在。因为有赏，必定有罚，係自然嘅理，古书内称殷王文王，係有道嘅圣君；纣王桀王，係冇道嘅昏君。圣君在天堂，时昏君也在天堂吗？必定在地狱，唔使思疑啰。在狱者，係恶人灵魂与魔鬼，同受上帝刑罚嘅所在。本来冇名好喊，故所以借地狱两只字，表明受罚嘅意思。
第二十节 灵魂不灭
客问：人死後，如同灯火吹乌，样边讲，还有灵魂来受赏呢？
答话：人与禽兽来分别，就係因为人有灵魂。这係真神上帝畀倒嘅，唔单止有知觉行动，兼且晓分别善恶。灵魂在完身，好比人在屋噔，若係灵魂离开，其完身必定哙坏，但係其灵魂，永久都在。设若讲人死开，灵魂就灭，行善嘅人，有乜嘅益呢？行恶嘅人，有乜嘅害呢？係咁样就唔当行恶更过好。早时颜回行善，佢好短命；盗跖行恶，其命好长。若使係冇灵魂，有那侪肯学颜回嘅样呢？或者话，其名流芳百代。但係人死归土，纵使得倒极好嘅名声，也冇帮助生前嘅辛苦。兼且行善多受艰难，翻下转行恶得倒快乐，死又冇报应，时纵人行恶吗？故所以话，灵魂断唔灭得，然後天网冇的疏漏。世人唔知灵魂嘅报应，故所以行善，就望报在肉身；又望报在子孙。但係唔应验过多，所以阻隔其善心，佢就敢任意行恶，满下都係唔顾灵魂嘅过失。
第二十一节 神人鬼之别
客问：世间人时常有讲，人死就变鬼，鬼又可以变转人来，唔知係真唔？
答话：神、人、鬼三样，世间人好多唔明白，就来紊乱佢。因为天差与魔鬼，满下係冇形冇样。上帝唔曾造人以先，先造天差来服役，爱听上帝嘅命令，好比一国之中，该等朝臣一样。其中有只才能本事极广究，其名就喊做撤但，佢自家倚恃其才能本事，就生出骄傲嘅心，合就一党人，来忤逆上帝。在後上帝将这一党骄傲天差，预备责罚落地狱，受永远嘅苦，今下喊魔鬼该等就係啰。另外该待唔曾忤逆上帝，时常在上帝左右，永享天堂真福，今下称佢天差该等就係啰。上帝自责罚魔鬼以後，正造人类，如同上帝自家嘅像一样。男人名亚当，女人名夏娃，造成肉身，吹等生气畀佢，又赐灵魂添，使佢在这世间，虔心服事上帝，修德行善，然後正准佢到天堂，享永久嘅福，即係今下称人嘅灵魂就係啰。若使在世问背逆上帝，服事魔鬼，行凶作恶，死後必下地狱，与魔鬼同受永苦，唔可以再做人，这就係天差，人嘅灵魂，与魔鬼嘅来历，唔好閗多来紊乱佢。
第二十二节 真神许魔鬼在世
客问：魔鬼既然係害人，真神做乜嘅唔禁佢落地狱。前时看倒行邪术嘅人，做等极出奇嘅事，唔係魔鬼帮助佢来讲，人断冇本事来做，可见魔鬼在世间乘机会来诱惑人，係咁样做乜嘅唔禁止佢呢？
答话：魔鬼受罚嘅日期唔曾到，故所以上帝准佢暂时在世间，又在空中游行来试炼人。或者从邪从正，或者行善行恶，这係样边解呢？因为世间人，好多唔信鬼嘅，有时鬼藏人身，行出奇异嘅事。使人信鬼实在係有，尊佢敬佢，做其奴仆，任佢欺骗，既然知有鬼。必定知有神，故所以鬼可以使人寻究真神嘅来由，这係第一件。若係知天差逆命，变做邪鬼来受永远嘅刑，使人类唔敢逆命犯罪，知善恶有报应，这係第二件。好比炼善人嘅德，与火炼金噔，越炼越真，俗语有话，“家贫见孝子，世乱识忠臣。”世界冇魔鬼诱惑，样边见得出崇善，这係第三件。好比兵与贼来交战，打赢贼侪，应当得赏；若使与贼同党，顺服贼侪，应当责罚。魔鬼虽然想诱惑人犯罪，唔可以勉强人为恶，祸福係由人自家招倒。况且真神帮助人敌魔鬼，又特事畀福音真理，教导样边打赢魔鬼，故所以吾等，做上帝军兵，在生一世，务要打赢魔鬼，制胜自己嘅私欲，复礼来行仁爱，直行天堂嘅路，时时警醒祈祷，免至畀佢诱惑，翻下转，得得永生嘅福倒。
第二十三节 赏恶罚恶之公义
客问：真神既然係至公道、至仁义，有义必然赏，有恶必然罚。样边讲，世间嘅人行善侪，一世都受苦；恶人一世都享福，係咁样颠倒错乱，真神嘅公义在那呢？
答话：行善嘅人，必然受赏，行恶嘅人，必定受罚，这係一定嘅道理，唔使思疑。《书经》有讲：“惠迪吉，从逆凶，惟影响。”意思係话，顺善嘅人就吉，从逆嘅人就凶，好比影跟该只形样噔，如同响连紧声音一样。又话，“天道福善祸淫，作善降祥，作恶降殃。”意思係话，上帝用至公义嘅心来待人，设使行善嘅人，必然得福，行恶嘅人，必定得祸，这就係赏善罚恶嘅理，永久唔可以改换。爱知真神赏罚，唔係在人生前，係在人死後，用其公义审判。若使人心思说话行为，全完合真神主意，又唔曾犯诫命，正可以话得係真善；设使有一的唔合，也唔算係真善。因为人说话行为，至紧要爱尽善，又冇一的缺乏。今下世上该等人，时有全善嘅人吗？故所以好多事情，吾等作为善事，上帝翻下转看为恶事，因吾等独独看人外貌，唔识得人嘅内心，但係上帝就知。好比今下世间该等人，虽然其罪恶极大，或者有些须小善，也就当有小报，看世上嘅荣华富贵，算唔得係真福，因为唔可以久享，虽然享到一百岁，一死就冇。上帝因暂时嘅小善来赏佢，死後用地狱嘅永苦，责罚恶人嘅重罪，时唔係真神嘅公义吗？又今下世上嘅人，虽然至良善，也有些须小过，当爱受小小嘅责罚。当生前嘅灾难贫穷，唔得係重责罚，虽然受责罚到一百年，一死就冇。上帝因暂时嘅小苦，责罚善人嘅小过，死後用天堂嘅永福，报善人嘅功德，时唔係真神嘅公义吗？故所以恶人生前安乐，死後佢就受苦刑；善人生前贫穷，死後安乐享福。世间人唔明白赏罚嘅公义，唔知祸福嘅真假，閗多怨上帝唔公义。殊不知如同玉石噔，唔雕琢佢，唔成器皿。又好比人唔学，唔知理义。可见冇劳心，唔可修德；唔经过苦楚，唔可以成功。设使冇功冇德，想求天堂真福，像人唔学武艺，唔读诗书，就想得功名，时咁样可以求得倒吗？如同吾等，既然做耶稣门生侪，在这世界上，传扬主嘅道理，也好多摆受人咒骂，好多摆畀人拒逐，好多摆受人羞耻，好多摆畀人无辜受苦。独独时常忍耐，自细到老，都照主嘅道理来行，就可以得得天堂公义嘅报赏啰。
第二十四节 上帝不遽罚恶人
客问：恶人在世间，屡屡害善人，上帝既然係至公至义，做乜嘅唔灭开该等恶人，来代善人报雠呢？
答话：上帝虽然係至公至义，又至仁至慈，赏罚就用公义，拯救就用仁慈。上帝有好生嘅德，通世界人物各样，满下上帝所生，这就係仁慈嘅用心。人类嘅灵魂有赏罚，这也係上帝公义嘅心。但係上帝用仁慈待人，虽然有恶人，也宽待可怜佢，即係想佢悔罪改过，使其灵魂得救。殊不知这等恶人，唔晓改过行善，虽然有真道来教导，佢也唔肯信从，至到死唔晓改，上帝用公义心责罚佢。设使责罚在生前，狂怕损害善人。样边讲呢，因为好多做亚爸行恶，但係其孻子行善，若使灭开其爸，其孻子就哙成做孤子，冇好倚靠。又有等做孻子侪行恶，其爸就善良，若使灭开做孻子侪，其爸就哙冇人服事，来供养佢。也有好多做人丈夫侪行恶，但係其妇女良善，若使责罚灭开其丈夫，做妇女侪就成做寡妇，也十分可惜。好比掹稗，就哙损害禾苗；挑筋，就哙损害肉。故所以爱等禾苗与稗，同下生长，收谷入仓当时，将该等稗，正来烧开佢，可知上帝仁义两全，咁样看起来，人就爱快快醒悟，改恶行善，诚心服事上帝.倚靠救主，使自已灵魂得救就係啰。
第二十五节 贫富不可均
客问：上帝至公至义，做乜嘅唔将世上嘅财帛，均分畀世间人，使倒侪侪一样，冇穷富嘅分别，时係咁样唔好吗？
答话：上帝生人，有穷有富，正成世界。也使人修心行善，用穷富来报赏佢。若使佢当财主侪，其心仍然行恶，又骄傲人，欺骗善人，唔合道理嘅事，样样都去做，係咁样来讲，虽然佢财主，也哙变做穷人。若使佢係穷人，其心肝紧行善嘅念头，说话行为，极合道理，又悭俭勤力，冇事懒惰，係咁样来讲，虽然佢係穷人，也哙变财主。俗语有咁样讲，富贵轮流转，时有冇报应吗？因为上帝畀肉身吾等，也有耳朵眼珠手脚，又有心思知觉，有谋生嘅智慧。世界上也分别好多样人，或者读书人，或者耕田，或者做工，或者做生理，各侪做各侪嘅职业，也还有各样谋生嘅术艺，所争人做唔做唔止。设使上帝生人满下做财主佬，还有那侪去做工，有那侪去耕种。冇人做工，该等日用器具，从那里来；冇人耕种，该等米谷在那里来呢？係咁样，冇器具用，冇人耕种，满下人也哙变做禽兽啰。设使上帝生人□□满下贫穷，想做工侪，冇那里好做，也冇那里好赊借，世界人满下也好困苦凄凉。故所以上帝生人有穷有富，使倒互相帮助。财主侪得穷人嘅力，贫穷侪得财主人嘅钱财，一侪劳心，一侪劳力，两样唔可以缺，时好均分财帛畀人吗？况且上帝造人，如同瓦师傅造器具噔，有等粗，有等幼，有等大，有等小，各有各样使用。係咁样，时可以怨恨造倒唔同样吗？设使都有人怨恨，别侪就哙话佢冇见识。可见上帝造人，有穷有富，时可以怨恨上帝吗？咁样看起来，人生在世间，或者当顺境，或者当逆境，或者贫穷，或者财主，满下係上帝嘅主意。可知人爱听上□帝命令来行，时时关心道理，唔好忧愁贫穷，係咁样，可以入耶稣嘅教啰。
第二十六节 耶稣胜过圣贤
客问：耶稣係外国嘅圣贤吗？中国嘅圣贤係一样吗？
答话：耶稣两只字，即係救世嘅意。因为上帝赐独生子，下世间救人，故所以安其名耶稣，比圣贤更过尊贵。查考其才能、教门、功德，就可以知得。先行将其才能来查考下。在《圣经》有写倒：佢所行嘅灵迹，即係医病、逐鬼、喊死人翻生样事。耶稣一生，与真神嘅智慧见识一样。讲论圣贤人，虽然有出乎人类嘅知识，超脱人群嘅才能，到底都係做世上嘅人，其该智慧见识有限，还有好多紧要嘅道理，满下唔明白，故所以贤唔可以与耶稣比得。又将教门来谈论下。圣贤嘅教门，仅可教人修身、齐家、治国，三纲、五伦、五常、（修身嘅意思，即係洁己，或好或恶，时常爱小心行为。）（齐家嘅意思，即係行正伦常嘅道理，笃实恩爱仁义。）（治国嘅意思，即係自已行倒有德行模样，立倒有道德标准，畀人学样。）（三纲嘅意思，即係君臣、父子、夫妇因为君主侪，係做臣子嘅头脑；做亚爸侪，係孻子嘅头脑；做丈夫侪，係妇女人嘅头脑。）（五伦嘅意思，即係父子有亲、君臣有义、夫妇有别、长幼有序、朋友有信。）（五常嘅意思，即係仁、义、礼、智、信。）这咁多样，不过係处己待人。与及眼前嘅事，唔曾讲明服事真神；与来生嘅事，好比赎罪、复活、审判、永福、永祸，满下唔曾有讲，故所以唔得完全。因为圣贤所讲嘅理，耶稣既然讲明白；圣贤唔曾讲嘅理，耶稣满下也讲明。係咁样，圣贤唔可以与耶稣比得。又将功劳德行来比较下，讲论圣贤嘅功劳德行，不过係将其道理，教本国嘅人，佢自己亲身引带人行善，唔可以用其自家嘅身，救人脱罪，使人成圣洁，来救人嘅灵魂。但係耶稣用其道理，教通天下嘅人，唔单止亲身引人行道，更过牺牲其生命，赎人脱罪，使人灵魂得救；又行好多神迹异能，好比发出一句说话，使盲眼人看得倒、耳聋人听得倒、哑嘅晓讲说话，跛脚嘅哙行走、病侪即时平安、死嘅晓翻生、海浪也话得佢平静。这等奇事，圣贤做唔来，耶稣屡屡係咁样做。耶稣所行神迹，唔同他人行邪术，唔係在暗中来做，係在众人面前来行；唔係用法术来做，係用神嘅大权能来行；也唔係为名为利，唔係想人来惊狂出奇，佢係想人知，佢实在係救世人。可见耶稣尊贵过万国嘅圣贤吗？
第二十七节 耶稣的牺牲救赎
客问：耶稣既然係真神嘅孻子，做乜嘅被人钉死在十字架呢？
答话：为赎人脱罪，古今人，满下有罪，应当受真神责罚。有人想立其功劳来补其过失，就唔知恶多善少，正改开前日嘅罪愆，又有後日嘅过失。若使一世都尽本分，也无分外嘅馀功。好比欠人旧债，唔曾还，在後虽然有现银交易，唔欠分毫，也唔话得唔欠人嘅债。或者话，人有罪赦就赦，唔赦就罚，做乜嘅使耶稣代人赎罪呢？嗳哟！汝唔知真神係像人嘅君王，又如同人嘅亚爸噔，若使孻子有罪，即时就灭开佢，就失开做亚爸嘅恩情；子民犯罪，满下赦免佢，就失开做君王嘅公义。故所以耶稣赎人脱罪，係恩义两件全完。早时希腊国有只君王，佢责罚其太子咁样话，吾既然出里告示。犯我律法来行奸淫侪，就挖开其对眼珠，唔赦免其罪。今下汝既然犯倒这条律法，若使照正律法来定尔罪，吾又唔忍心；倘係徇情偏心来待汝，又样边来立法呢？汝自後如果悔罪改过，吾就自家挖一只眼来待汝，又出命挖太子一只眼珠添。太子感激其爸嘅恩爱，改过自新。到底佢也做君主，天亚爸待吾等，也係咁样。可惜吾等怕唔晓学这只太子嘅样，晓悔罪改过。另外有好多忠心嘅臣人，殉国难来死，後人也仰慕佢，何况耶稣殉万世万国嘅难。兼且自古以来，各国嘅人，满下用牺牲献祭，表明赎罪嘅意思。或者咁样话，牺牲係用佢来祀鬼神。殊不知汤王该时，有七年大旱天，佢就剪发断爪，用身做牺牲，时唔係代罪来求免人嘅灾难吗？可见汤王独救一国人嘅灾难，何况耶稣献身做罪祭，完赎罪嘅事，钉死在十字架上，係咁样，就係救万世万国嘅人，做赎人脱罪嘅祭啰。
第二十八节 信耶稣的凭据 
客问：耶稣死开，在後三日翻生，这件事，唔知係实在唔？
答话：旧约书离耶稣千几年，或者几百年，先知师由真神默示，加先讲出救世主降生在那里地方，係乜嘅人子孙，又讲及佢在世被人害死，翻生上天，满下应验在耶稣身上，这係第一件信佢实在嘅。真神狂怕人唔明赎罪嘅理，使人历代献牛羊做赎罪祭嘅影，等到真赎罪嘅形样，来这世间以後，耶稣献其身做生活嘅祭，如同赎罪嘅羔羊噔，这係第二件信佢实在嘅。等到耶稣翻生上天，吩咐门徒传扬翻生嘅证据，门生就被人打骂害迫，设使唔係亲见确实，样边样还有咁坚心来做证呢？这係第三件信佢係实在嘅。犹太人因嫉妒来杀耶稣，门徒时常证佢有钉死救主嘅罪，到今下其国子孙，满天下都有，这係第四件信佢係实在嘅。新旧约两本书，记好多邻国交涉嘅事，今下查考邻国嘅史记，满下相同证据，这係第五件信佢係实在嘅。新旧约所记耶稣各样事迹，今下多人往犹太国，查考古迹，到今下还在，这係第六件信佢係实在嘅。西人踪迹遍天下，凡各国一事一物，也都留心查考，若使耶稣道理唔係真实，样边讲唔拣择别教，独係拣倒耶稣嘅教？这係第七件信佢係实在嘅。西国律法师，虽然极细微嘅事，佢也详细查察新旧两约圣书相隔千几年，经过几十人笔记，细查其书，满下相同，这係第八件信佢係实在嘅。当时门徒仅可一百二十人，满下係卑微嘅人，兼且遭好多害迫，唔係耶稣在天保护，样边传扬到通天大下？这係第九件信佢係实在嘅，今日奉教嘅人，满下尊重圣教，无一的可以嫌弃，还狂怕人力唔够，唔晓坚心守稳，又教其子孙爱入圣教，这係第十件信佢实在嘅。泰西各国信耶稣之後，满下日见日进步，可知其教化有能力。这咁多不过大略述出，还有好多事迹，载在新约书做凭据，人人可以共下信佢嘅。
第二十九节 领洗礼的意义
客问：信耶稣教道理就够啰，样边讲又爱领洗礼正可以入教呢？
答话：罪人悔改，必定爱尊耶稣嘅命领洗礼，表明做耶稣嘅门徒。如同叛逆嘅子民噔，必定尊律法改装，认做皇帝子民。故所以耶稣佢有话，信佢来领洗礼侪，就得救；唔信侪，将来定罪。受洗嘅意思，表明与耶稣同生同死，共下成做一会，非係结党，唔係为名为利，竟係为自家嘅灵魂，广传耶稣嘅道理，耶稣吩咐人入教，其意思十分广阔，不过大约来讲下：一则加增人嘅知识。因为人像细子噔，无乜嘅见识，最容易受人诱惑，若使既然身入教会，就有牧师先生，用圣经来教导，加增尔智慧，就可以免脱诱惑。二则坚固人嘅信德。人虽然悔改信主，但係信心容易冷淡，身入教会，有牧师劝慰，有教友警醒，互相勉砺，如同人嘅完身噔，联络帮助，正可以坚固。三则立神国在地上。人唔曾除净恶性，身虽然想升天心也唔安乐，必定先行在教会学习天理，守紧真神诫命，存紧圣洁嘅念头，然後可以安享天福；又赐代主行权，接人入圣会。会内有唔照主嘅道来行，就爱革佢出圣会。爱使佢行所当行，做所当做，与世俗爱有分别，来做世间嘅光。四则合心力传道。圣徒得救，又爱救人。但係一只人才能智慧唔够，帮助嘅力有恨。身入教会，就合众人嘅力量，传扬福音。故所以话信耶稣侪，必定爱领洗礼来入教啰。
第三十节 女人亦入教
客问：男人从教就可以够做乜嘅，女人都爱来入教呢？
答话：若係邪教唔论男女应当爱闪避；其係正教唔论男女必定爱从。既然知耶稣教係正教，男人可以从，独独女人唔可以从吗？时上帝赐口粮，男人可以用佢来养生，女人就该当饿死吗？兼且自古时以来，满下都有死，设使人冇教育就与禽兽噔。女人也係人类，时独独女人唔使受教育吗？吾等传教嘅人，体贴上帝嘅公义，遵从耶稣嘅教训，传畀世间嘅男女。但係有等唔曾入教嘅人，唔知正教十分严重，还有等好色嘅人，翻下转思疑男女混杂。殊不知我等教中人，满下服事真神为根本，以救灵魂为紧要。教会一切教训与十诫，满下係救主所传授嘅，尽善尽美，天理人情，至正道理，男女应当行嘅本分。况且淫邪係圣教十诫所严禁，教中嘅人，满下爱遵守十诫，若有犯诫就即时革出圣会，死後落地狱，受永久责罚。世俗人冇知识，用行淫毁谤正教，殊不知教友各侪，营谋自家业艺，各侪转各侪屋家住宿。不过公设一间，礼拜堂七日一摆聚集同心共拜真神，静心听牧师讲道理，男女有分别，众目共见，仅可聚集三四点钟，就各侪转屋家，係光明正大嘅举动，那里有淫邪嘅事呢？今下教外嘅人在戏园看戏，男女共下来坐，入庙堂烧香男女混杂，係咁样都唔亵渎，反下转亵渎正教。因有淫心嘅人，就疑狐人也有淫心。殊不知教士以神为重，以人为轻，心正去百邪，唔怕人亵渎，唔避人嫌，想得真神欢喜，使道理有益畀人就係啰。
第三十一节 教中之诫
客问：入教人应当守乜嘅诫呢？
答话：爱守上帝十条诫。第一诫，真神以外，唔好有别二样嘅神。後二诫，唔好雕刻偶像，天上地下海中百物，也唔好拜。第三诫，唔好閗多亵渎真神嘅名。第四诫，爱守安息日，当该日，唔好做各样工夫。第五诫，爱孝敬父母。第六诫，唔好杀人。第七诫，唔好行奸淫。第八诫，唔好偷人嘅。第九诫，唔好讲假话。第十诫，唔好贪人嘅物。另外领洗礼食圣餐，係耶稣立倒嘅，也应当守佢。
第三十二节 假信徒
客问：真神十诫，实在至善。但係看倒入教嘅人，守十诫好少，犯十诫较多，也有好多无所不为，比吾等教外嘅人，更过行恶。若使称这等係圣教中人，天下人，满下可以话得佢係圣洁啰。
答话：今下吾等不过论教嘅邪正、道嘅真假，唔係分论入教人善与唔善。因圣教嘅宗旨，係行仁爱，讲理义，改恶从善。所讲嘅说话，所行嘅事，爱端正合规矩。除开世俗嘅恶欲，必定爱恶心灭绝善念发生，遵照主道来行，使倒灵魂得救就着啰。殊不知有等假善嘅人，背圣教，离道理，存竟恶欲念头，任意行事，係咁样，算唔得係圣教中人。好比朝廷设倒律法，惩治子民，除开行恶嘅人民，安置善良嘅百姓。谁不知，还有不肖嘅子弟，唔狂律法，谋财害命，奸拐偷盗，做样样嘅恶事。可见国家嘅律法，係使佢咁样行为唔。故所以爱看教嘅邪正，人行善与唔行善，唔可以将佢来比较。汝等讲教内嘅人，比教外人更过行恶，时唔係十分亵渎吗？
第三十三节 耶稣教非外国的教
客问：耶稣教虽然係真，但係外国嘅教，可以唔使从佢。
答话：黄金唔使拣择地方，独係精就贵重；道理唔论方向，独係真就爱尊崇，正係天下万民嘅道。好比孔子、孟子生在邹国、鲁国，但係其道传到齐晋两国。又舜帝係东夷人，文王係西夷人，中国满下尊佢做圣人。佛氏嘅邪教自天竺传来，係灭伦败俗嘅毒，汝等满下也敬拜佢。吾等圣教嘅道，有根有源，句句真实，可以引带人生前行善，身後得救，来享永久嘅福。汝翻下转作佢係閒事，唔肯信从佢，时唔係使人可惜吗？兼且耶稣圣教，出自东方，传到西国，各国圣人嘅教，虽然有可取，但係各执己见，粘紧世俗嘅遗传，不过像灯烛嘅光，仅可照自己国中。天国嘅道，如同太阳噔，天下万国都照得倒，唔可以话得係外国嘅教啰。
第三十四节 不可拜假神
客问：真神如同皇上，众神好比百官，拜真神也应当兼拜众神唔。
答话：真神係无所不知、无所不能，唔像人主治国噔，爱用官员来帮助。天上虽然有天使，不过真神所造，听命令指挥，唔受人拜跪。若使世俗所设立嘅假神，更过唔係真神嘅官，係做真神嘅敌。样边解呢？好比世界皇上嘅钦差，必定先行自家尊崇其君主，又爱教子民，守君主法律。设使有一只官员，自家唔尊崇其君主，又唔教子民守法律，翻下转教子民尊自家与皇上一样，时唔係叛逆嘅官员吗？查庙中所立嘅假神，自家唔恭敬真神，又唔教子民恭敬真神，翻下转诱惑人恭敬自家，使人祈福求佑在自家。係咁样，时唔係叛逆吗？既然知假神係叛逆嘅贼，可以敬佢吗，可以弃绝佢吗？若使人敬假神，逆真神，就好比百姓叛王从贼一样。等到世界末日当时，真神责罚假神，也都责罚拜假神嘅人。故所以魔鬼唔遵神命，切勿拜佢，爱弃绝佢，正可以做得。
第三十五节 大意论拜神嘅法
客问：想拜真神，唔知样边正可以拜得？
答话：拜真神唔使设立庙堂，唔使雕刻偶像，因为神係无所不在；唔用三牲果品元宝香烛样事，因为神係至富有嘅，因为神唔居住人手所造嘅屋，天做其座位，地做踏脚凳；唔用人所用嘅物，佢係畀万样嘅物件。吾等大家独係想人嘅心诚实来拜真神，每日临食饭嘅时，应当祈祷，多谢养育嘅恩，求神祝福所食壮健身体，晓行本分嘅事；或者自家在至静至密嘅屋诚心祈祷；或者与一家人每日早晚聚集，大小唱诗或读几节圣经书，一只人出声祈祷，众心默和，就係拜神。每逢礼拜日，入教堂与众人聚集，牧师讲圣书、教导、警醒、劝诫、安慰、唱诗、祈祷，这係拜神大略嘅形式啰。
第三十六节 论异端
客问：真神应当敬拜，但係世俗通行嘅事，如同看风水、拣日、算命、占卦、看相、求签，也冇犯法，做乜嘅咸人唔好咁样行为呢？
答话：邪与正唔以并立，好比杨朱与墨翟嘅教，若使唔弃绝佢，孔子与孟子嘅道就唔行。设使唔弃绝邪教异端，正道就唔兴。如紫色夺开朱色，用鱼眼珠紊乱珍珠一样，就唔纯净，邪能宽正，正唔可以容邪。故所以查察明白，正唔怕畀异端来诱惑，就十分好彩啰。
第三十七节 大意讲论靠风水生祸
客问：世人建造房屋，安葬先人嘅地坟，满下也爱倚靠风水来得福，係唔係呢？
答话：样边喊做风係东西南北嘅风；样边喊做水，江湖河海该等水。古人做屋葬地拣择地方，唔係因为子孙贫富得福嘅计。大约做屋不过看地方高低，水路远近，风势大小。若地基过低，必定受水浸；水路十分远，用水就艰难；风势猛烈，狂怕吹崩屋；若係冇风，人就容易生病；这就係正经嘅风水。若使讲葬地坟，就爱拣高山燥爽，藏风避水。地方燥，棺木冇咁容易烂；藏风草木冇事损伤，避水，坟墓唔怕畀水冲崩，子孙免开挂心；这就係葬地坟，正经风水啰。可惜世间人好奇怪，听地理先生嘅说话，閗多信子孙有兴衰，与屋场地坟风水有关涉。殊不知有等愚蠢嘅人，妄用钱银来寻山坟，其家财渐渐用尽就变做穷人。或者因为祠堂，或者因为地坟，起造当时，两造械斗，同室操戈，杀死子弟，打官司，倾家败业，种种恶习生了好多祸患。谁不知，作善降祥，作恶降灾殃；死生有命定，富贵在乎上帝安排，兼且上古有祠堂，无葬地坟。孟子都有讲，古时人父母死，安置在山坑旷野，唔择龙穴方向，地理如果有应验，古人就哙冇後代啰，样边讲古人子孙更过多呢？今世嘅人，满下係古人嘅後代，可知信风水来得福，係后代人假话。查考地理邪术起头，在晋朝有只喊做郭所说，在後佢自家也被墙□死。後来有只杨筠松，做《撼龙经》。又曾文迪，做《青囊序》。这两只人，其子孙也唔兴旺。虽然精通地理嘅邪术，翻下转遭祸患。俗话都有讲，算命先生半路亡，地理先生冇屋场。兼且夏商周三代当时，堪舆唔曾出，富贵还胜过今日。西国诸邦，唔信堪舆龙穴方向，富贵甲於天下，可知福贵由天就明白啰。中国因迷信风水，禁止开矿，本来係富有嘅国，反转贫穷。自锁银櫃，甘受饥寒，都唔醒悟。好比四书有讲，无使土亲肤，亲死安葬，係做人子女侪至好嘅方法。至紧要，唔好停柩来寻地坟，搬来移去，来望发达。甚至到有等将父母该尸骸装落棺材肚里去，在屋家停三两年也有，停十年几载也有，以为係出奇嘅货物噔，等有好价钱来卖，做乜嘅有咁残忍嘅心呢？故所以吕才、司马温公、逍汸，这等贤人，出力来辩驳，信风水係假，想烧其书，灭开其说话。可知唔好信地理先生，来畀佢欺骗，倚靠风水，就得福，实係会生祸。好比俗语有话：“地理先生惯说空，指南指北指西东。此穴若果公侯地，何不留来葬乃翁。”将这几句俗话来想下子，就知得风水唔可以使人得福啰。
 
客话卷三
第三十八节 讲论择日与拣方向嘅假处
查考周成王当时，有只越裳氏来朝，在後转嘅时，唔记得转嘅路，在乜嘅方向，周公就将黄帝出战用嘅、喊做征车，照其上下样来做指南车。畀佢，雕刻一只木人，举手指南，使佢在面前带路。今下罗经嘅枚针，也係照指南车做倒嘅。但係甲子係黄帝吩咐大挠所做，前时唔曾有年月日时纪念，每年看倒花开花谢，就正知春天与秋天。大挠就占斗柄初昏所指，用甲乙丙丁戊己庚辛壬癸为天干，子丑寅卯辰己午未申酉戍亥为地支，相配成做甲子。查考其原意，造南针，係定行路嘅方向；造甲子，做纪念年月嘅变换；唔係因为做屋葬地来设倒嘅。古时人兴工，唔拣日，冇寻方向，唔曾听倒有冲犯三煞。今下泰西各只国，有咁样嘅陋习冇，佢做各样事，更过顺适利便。现今世俗，该等人，畀张天师诱惑，每摆做一件小事，都爱拣时择日。或者同时嫁娶，同日开张做生理，结局多有唔同。有等在该时係生日，有等在该时係死日，也冇吉凶嘅分别。好比武王用甲子日兴旺，纣王用甲子日衰亡。二王同日交战，有胜有败，因为吉凶嘅权，在天上独一活神畀倒嘅。从逆就凶，惠迪就吉，祸福冇门，为人自家招倒嘅，与大挠所造嘅甲子，黄帝所造指南车，有乜嘅关涉呢？
第三十九节 讲论算嘅假
算命嘅法术。先行在战国当时，有只鬼谷子，其名喊做王诩，妄谈五行生克，定人祸福，以年月日时，分配天干地支，好比金木水火土，閗多讲相生相克，推算人年岁，或长命，或短命，来欺骗愚蠢嘅人。做乜嘅唔思想下子，每一只时辰，生育人类，计唔出咁多，也有做王做帝，也有公侯将相，有等富贵，有等贫贱，有等命长，有等命短，唔得一律过。虽然双生嘅孻子，所当倒嘅光景，也有分别。孔子有话，生死富贵在天，唔曾话在乎八字。好比做人亚爸侪，唔顾其等孻子嘅顺逆，先行係爱这只打该只係吗？时唔係顺侪就爱佢，逆侪就恼佢吗？何况天上至公义嘅神，更过安排定着。可见算命有乜嘅益呢？兼且今下学算命该等人，好多係眼珠盲嘅，或者係江湖子弟，不过係用这等邪术，来骗人嘅钱财就係咯。
第四十节 讲论看相嘅假处
真神上帝，造人五脏六腑，筋骨皮毛，四肢百骸。自天子至到人民，大抵同样。多少分别嘅，不过肥瘦黑白唔止。穷侪食稀粥菜汤，居信该等屋，唔係十分几好；富人所食嘅，朝鱼晚肉，所住嘅高楼大屋，自然气色唔同。试看下穷富、安乐、辛苦、壮健、薄弱，实在难知後来光景样边结局。有人先瘦後肥，先肥後瘦，先富後穷，先穷後富，更过难加先知定。又有面貌相似。如同舜帝噔其眼珠有重瞳，项羽眼珠也係重瞳，因为乜嘅缘故，一只仁慈，一侪凶恶呢？又阳虎其相貌与孔子一样，做乜嘅一只係圣人，一只係奸人呢？孔子话：“以貌取仁，失之子羽。”今下人做乜嘅唔信孔子话，反下转信人欺骗来看相呢？但係看你嘅法，不过看佢或者聪明，或者愚蠢，或者其性情狠恶，或者驯静，查察其说话行为，大略知多少唔止。如同医生看病人嘅外形，大概知其病寒热轻重。殊不知术士看人嘅眉额耳鼻，就判断终身吉凶，正係欺骗人嘅说话。吾等爱知吉凶祸福，在乎真神上帝安排。
第四十一节 讲论占卦求签测字嘅假法
卜卦求签测字，与拈阄掷骰冇分别。或者应验与唔应验，满下也冇定着。时常看倒测吉，又变做凶；卜倒凶，又翻转吉。有成下子凑着应验，就话有灵；若使唔应验，就唔敢声。做乜嘅唔想下子，测字卜卦，有成百摆咁多，也怕有一两摆应验。好比一只人，唔曾习练过射箭，日日都去射，必定有几摆射中；唔係实在射中，不过忽然间射中唔止，术士用周公书“卜世三十代，卜年八百。”证卜有灵，做乜嘅唔看下书经《召诰》篇有咁样写倒：“惟此历年，我不敢知。”这两句说话，係借夏商两代嘅光景，来警戒成王卜卦冇应验。可见同朝嘅召公，都唔用周公嘅卦爻做凭据。又周朝七百年当时，孟子有话：“数则过矣。”孟子时唔知周公嘅卜卦吗？又古文有写倒只人，其名喊屈原，佢去求卜卦，在後詹尹回答佢咁样话：“夫尺有所短，寸有所长。物有所不足，智有所不明，数有所不逮，神有所不通。用君之心，行君之道，龟荚不能知此事。”这咁多句说话嘅意思，凡营谋一件事，或做一件物业，唔可以加先明白断定。咁样看起来，可知古人，早也知得占卦係冇用。求签也係一样，向菩萨面前求签，或者应验与唔应验，係忽然间嘅事，唔係菩萨可以使得倒。信求签侪，唔单止冇益，兼且有损害添。测字嘅术士，好多係贫穷人，佢若使可以为他人谋利，时佢自家唔可以谋得钱财吗？吾等有时与佢辩论，至到冇说话回答，佢自己就话，吾也知係骗人，无奈家穷不得已藉这等来度日，！咁样，就可以知占卦求签测字，确实係假，唔使思疑啰。
第四十二节  讲论菩萨满下係假
客问：耶稣教，理应信崇。但係我中国所拜该等菩萨，多由帝王所封，其中时冇一两只係神吗？汝等一概弃绝佢，係乜嘅缘故呢？
  </div>
  <div class="pagination">
   <a href="明末清初耶稣会文献_page285.html">
    上一页
   </a>
   <span>
    ...
   </span>
   <a href="明末清初耶稣会文献_page281.html">
    281
   </a>
   <a href="明末清初耶稣会文献_page282.html">
    282
   </a>
   <a href="明末清初耶稣会文献_page283.html">
    283
   </a>
   <a href="明末清初耶稣会文献_page284.html">
    284
   </a>
   <a href="明末清初耶稣会文献_page285.html">
    285
   </a>
   <span class="current-page">
    286
   </span>
   <a href="明末清初耶稣会文献_page287.html">
    287
   </a>
   <a href="明末清初耶稣会文献_page288.html">
    288
   </a>
   <a href="明末清初耶稣会文献_page289.html">
    289
   </a>
   <a href="明末清初耶稣会文献_page290.html">
    290
   </a>
   <a href="明末清初耶稣会文献_page291.html">
    291
   </a>
   <span>
    ...
   </span>
   <a href="明末清初耶稣会文献_page287.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
