<!DOCTYPE html>
<html>
 <head>
  <meta charset="utf-8"/>
  <title>
   明末清初耶稣会文献 - 第 105 页/共 351 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   明末清初耶稣会文献 - 第 105 页/共 351 页
  </h1>
  <div class="content">
   主制群征 卷之上
首以物公向征
凡物依其本性，避害保己，各趋所向，是名私向（详见本论）。今所论者，公向也。公向云何，寰宇之中，函有庶品。庶品虽繁，寰宇惟一，繁者向之，一乃所向，如家人然。亲疏贵贱不同，同向一家，如演戏然。嬉笑怒骂不同，同向一戏，所向惟一，故名公向。即此公向，足征主制。试举四端：
一、物之有为，以有所向。设若无向，即无一为，为亦必乱。如射者正鹄未立，不得发矢。苟或发之是为戏射，无中理矣。今寰宇中物，无一无为者，亦无一乱为者，虽体势性情，种种殊异，或相克伐，然即此相异相克，而公美正赖以成，匪直无损于大全而已。苟求其故，岂非万有不齐，总决注于公向之一故乎？
二、凡物之类，有总（如鸦如马，皆称觉是也）有专（如鸦从飞，马从走是也）。较而论之，专乃类之切分，而总为远矣。然则终守其专以自存，弥一弥安，岂非物情固然乎？乃今万物之中，变入他类以得存于总类者，往往而有（如蚕变子而虫，而虫而蛾是也）。奚轻弃其专若是？盖以向在一己，所全私而失公；向在全宇，所全公而失私故也。不则胡为弃专而入他哉？
三、统观万物，莫不急于传类有情，独人愿之，他物冥行而已。奚其愿？传类有理独人知之，他物蠢泥而已，奚其知？既不愿不知，胡为而传类之急且繁，更甚于人之愿而知之者？至若植物珍宝昆虫等属化生之物，虽以其传类故而伤其体，损其命不惜，使非公向寰宇之美，又胡为而然哉？
四、凡物以缺者而存，知必有向故也。如药草虽或误投伤人，以其向在疗病，终不因误而废。乃今万物之中，其有欠缺者，不一而足（如地震水溢等），而终不可废者，岂非以其所向者，公且大乎？循上所论万物其以公为极而向之矣。夫向极者，必也先于欲为未为之间，灼见是物有美可爱因而求以得之。合见与求，乃得云向，彼蠢然块然者能任此乎？所以然者，万类之表，别有至灵者为之宰定，其极使之不得不然，所谓造物大主是已。
大主之定物向也，苐以厥体在物存物，物向自定。譬之灵魂之在人身，骨肉筋痰，情势各异，赖有灵魂居中，宰制诸体，弗使尽出私力，肆相攻克，因以各正其本用，环向一身，以保护之。彼物主之定物向，亦犹是矣。灵魂离身，必死；大主离物，物必灭，其理一也。以身生征魂在，以物存征主在，其理亦一也。所谓至灵者，体备万物之美，照悉物情因而保之存之，又以引之各至所向，非天神但能变物情，不能成物体之灵可比也；非人但能以明悟格物，以智巧师物之灵可比也。盖无始真源，无所不知。无所不能。凡物皆其所造，则凡向皆其所定，彼不能成物与夫格物师物者，安能与于此哉？
次以物私向征
公向者，万物一向；私向者，一物一向。私向或论形容、或浑体、或分体、各不等，各次第先后亦不等，盖由大主预定多向并预备各向相须之力，弗使万物有向而不得之弊，大智全能于兹见矣。
第一节  以天向征
形天诸品，悉向物无向己者。试论太阳，其居上也，授光诸曜，而加以发育之力，故称星月之宗。其下照天下，则为世界之切须，凡著色于物，布光于目，阐景于山川是已。若其气，甚益植者，一往一来，随时施力，以热养生长之机，为效至著。且夫日在寰宇之中。即以保存寰宇为务。保存以光而居为之准，居远光微，则化育难成；居近光烈，则焦杀过甚。故其所居不远物，亦不近物，务使其光适中，足致无方之益。如此安排恰当，亦可思主制之妙矣。举一太阳，月与诸星皆可类推，故不具论。
浑天亦非自向者，于其旋动知之动一周历十二时，带日昼夜迭换曾无停驻，常求其故人物动静得宜。得保厥命者，盖由于此。否则昼夜不均，动静偏胜，天道违，人事坏，物力颓矣，可乎哉？至若赤道内外相距，限界皆等者，盖所以令日行岁一周，以分四时，以生百物也，非无故也。试观冬气严寒，则嘉种闭藏用取土气以自养，生发之本不既厚乎？春则和矣，引之甲获由叶而华，由华而实，生机孰得而御之。夏之热，所以消湿气之余也，亚变其未化者，细其粗者，开百果之窍，通其汁以速其熟，其力甚大。秋令得冷湿之中，为节其乾焦之过，复新地力，以为受种之机且又辅助生活之物，（人与禽兽）而夏热之余毒，亦由以解矣。
第二节  以气向征
天气岂自向者哉？观之山泉，泉虽高岗，以雨雪渗入而成。然久无雨雪，其源应竭，而永不竭者何？盖赖有外气氤氲于山之空，变为水体以继续之，故得源源而流，衍成江河。由此观之，气岂非水之母哉。气之所生，一为风。风有多利，姑举四端：其一，拂动近气，令就平和，以利呼吸，人与诸生，缘此以免闭塞之伤。盖近气无风则聚积不散，有伤生命故也。其二，带云成雨，以滋内地。盖内地气微，旋生旋灭，力不足成云雨之功。惟大海广受日照，猛起湿热之气，蓬蓬勃勃升至中域，太阳返照，光力不及之际遂乃变热而凉，先结成云，渐散成雨。然使无风带入内地，则湿气所成云雨，复归初升原处，何由利内地之人乎？其三，燥地所余潮气，悦生动物，速熟诸果。其四，助舟楫之力，以通货财，以利天下是也。气生雨雪霜等，无一自向者，雨生凉解渴，人物利焉，而润泽草木，为功最甚。盖当水气腾起时，微有肥露（海木本肥，以生养潜族故）。内含微火（日照所生），合此二气草木得之，生长最易。且雨自高而下，未及下地，先散而小，渐渍巽入，而无冲突之患。雨霁则云散，然散必徐徐者，所发下覆乎地，不使日出骤燥之，以损雨利而阻植物之效也。雪者，夏从高岗渐渗，以养江河之源，冬即覆地，以除霜毒，一厚阴力，一扶阳气，大利地生矣。霜之降也，于冬先后者，以遏土气，弗使扬散而负来春播种之望，利在农圃，亦非偶然。凡气所生诸效，其出必有定时，盖顺各物生长之性，而出以相辅，非独为草木也。飞者潜者走者，皆分其利，而总以利乎人，于此征制恩施洋溢矣。
第三节  以地向征
地之非向己也，即形势可见矣。盖四行（火气水土）地为最重，理宜居心，以浑体就万物之中。次外则水，又次气，又次火是也。今则不然，地与水并成一球，且出水之半面，去海渐远，即渐高起。而大山至内地始有者何也，尝求其故，则以潮乘风行，或形天降施，因致海水暴长，时时有之。设地与水平，汜滥之患，必不能免。地势安得不高，其必渐高者，又以内地川流就下，设地形如斗脊，下流太骤，势难停蓄，而人物不获其利，且有冲决之灾，故又不得不渐高也。山阻大风，弗使肆害。彼海中狂飓凶恶者，无山故也，内地无山，凶恶当亦如之。山又为地险，消敌人启疆之心，以全民命。至其所生石灰木材药草等，悉日用急需；五金异宝，利于贸易凡此诸利，皆宜内地。大山必内地始有，职此故也。再论地性，夫四行各性皆纯，则各效宜一。论地之性，为至乾次冷，大块尽然，即其产物之效不宜有异。乃今一山之间，此向产铜无铁，彼向反是；此向多果，彼向所无何也？即地东西不同，非南北比，而天与三曜光力之施，终无弗同，似宜无异产之缘。而其不能不异者，必其性不皆乾冷故也。夫性各有定，地胡独殊。揆厥所由，岂非物主初定其性，继复制之，不尽顺其本然，以为吾人备物利用计哉。
第四节  以海向征
海非向已，以其咸味知之。盖水性本甘饴而海独否，因知他有向也。或疑受日之照，久之遂变饴为咸，如煎草成碱然。曰：“不然。”日能变物，全凭光照之热。今浮水者，明证日光入水，不越二丈，生热不越数寸。海甚广且□，何从因照辄变？若果变于日照，即应愈照愈变，咸应日增，而今不然也。沉彼碱盐等物，皆分他物之体成之，并非变体，何独海变而咸？且凡属变者，必先后殊异。乃海自受造时，即禀咸味，实非变性。所以然者，盖缘海产鳞族，大主欲利其生养，故逆水本性使然，而非日照之力所致也。循上所论天地大行，皆属向人，非自向明矣。且即他诸兼体之物如植者动者矿者，莫非向人，此其大者耳。
或疑物之他向，乃其固然，岂必至灵之主预定厥效乎？试观日照地海，自令发气，气上升于冷域，拂则返退为风，则聚结为云，势所必至，果孰使之然哉，即其化为雨雪泉川之类，要亦等此。曰：“斯各效，属公所以然（日月星是），谓物固然，未始不可。第公所以然，亦块然不灵者，非造物之主，预畀其能，预定其效，则彼亦何由随时敷化，因物成物如是哉？”至论地海山河等效，其独系物主神功，每更著焉。如厄日多国，自古少雨，因使河流岁必一长，广溉田禾，不粪而肥，且获大熟。又福岛中有铁岛，地绝甘泉，乃生树一种时，时发异汁，饴味不减于水，日用赖焉。若此者，并非自然，亦并非属他所以然，良由物主悲悯民生，显此异效，以补其缺，奈何习而弗察哉？总言一切形物，得有于世者，悉属向人。彼鸟兽即以食色二情，不免外赖他物，然终属昏昧，莫知所为，不足以当他物之向。人则最灵，而居形物之上，独能以明司格之，以爱司享之，故乃物体之美好，诸样诸色诸情，悉给人用不禁不竭也。鸣呼！天地万物，群向于人，人诚尊矣，奈何□形丧神，下同禽兽，又其甚者降心服事块然之物，而弗一审所从来，岂不大乖造物之旨乎？
或曰：“物既句人，理宜见役于人，何至反相贼害，如猛风暴雷、地震灾疫不一而足也。”曰：“世有仁君，加爱元元，岂非至愿。乃有自外王化负固不服者，卒亦不免于后夫之诛。非君不仁，彼自取耳。即今人满大地，岂皆尽翕主命，不犯其义怒者乎？犯其义怒，罚以义刑，宜矣。彼风雷震疫，刑之属也。盖由人反主命，以致物反人命，岂物本不向哉？且加刑者一二，而儆励者千万，自君子观之，其为向也多矣。
第五节  以人身向征
欲征主制，远取诸物，近取诸身，无物无向，岂身独否乎？试论其骨，骨所向者，保浑体之固，顺众肢之动是也。使百肢止其一骨，身虽固矣，欲动无由。又使骨各散处，自即易动，必不固，且动亦无法。以故人身骨甚多，大小不等，各以其形、其大、其坚，互相凑合，以全一体之用，是可贵也。首骨自额连于脑，其数八。上颔之骨，十有二。下则浑骨一焉。齿三十有二。齐三十有四。胸之上，有刀骨焉，分为三。肋之骨二十有四，起于齐，上十四环至胸，直接刀骨，所以护存心肺也；下十较短，不合其前，所以宽脾胃之居也，指之骨，大指二，余各三。手与足各二十有奇。诸骨安排，各有本向，所向异，故其数与势，亦不得不异。或纵入如钉，或斜迎如锯，或合笋如椟，或环抱如攒，种种不一，总期体固，动之顺而已。论肉，其数六百界有奇，其形长短宽窄厚薄圆匾角浑异其势各上下相并，或顺或斜，或横异，此皆各有本用。而以顺本身多异之动，是其总向也。西有名医，察各骨之向，约有四十，各内约有十。详考人身各肢各分之向可得数万。鸣呼！非全知全能，孰克谋此哉？
有骨有肉，身形备矣，然必须本热为生。血为养气为动觉缺一不可。缘此大主造人，预备三肢，于身内为君，曰心、曰肝、曰脑，而余肢悉待命焉。今论血所由成，必赖食化。食先历齿刀，次历胃釜而粗细悉归大络矣。苐细者可以升至肝脏成血，粗者为滓。于此之际，存细分粗者脾，包收诸物害身之苦者胆，吸藏未化者肾。脾也胆也肾也，虽皆成血之器，然不如肝独变结之，更生体性之气，故肝贵也。若夫心，则成内热与生养之气。脑生细微动觉之气，故并贵也。
或问：“三肢生气如何？”曰：“肝以窍体，内收半变之粮渐从本力，全变为血。而血之精分，更变为血露，所谓体性之气也。此气最细，能通百脉，启百窍，引血周行遍体。又本血一分，由大络入心，先入右窍，次移左窍，渐致细微，半变为露，所谓生养之气也。是气能引细血周身，以存原热。又此露一二分，从大络升入脑中，又变愈细愈精，以为动觉之气，乃令五官四体，动觉各得其分矣。
问：“身必须血与三气周通者何？”曰：“人身原具热湿二势，热恒消湿，无有已时。使无以资养补缺，肤肉焦而身毁矣。以故血者，资养之料也。而血行以脉，脉有所总曰络，络从肝出者二，一上一下，各渐分小脉，至最细微。凡内而脏腑，外而肤肉，无不贯串，莫定其数。脉之容似机，厥丝或顺或斜与横。顺者因血势而利导之，斜者留血毋退，横者送血使进也。脉之力，又能存血不令败坏。血合于痰，乃克顺流；合于胆，乃免疑冻。合于体性之气，乃启厥窍，导之通无闭塞也。从心出者，亦有二大络，其一上一下，其分细周身，悉与肝络同。所不同者，彼行血存血，此专导引热势，及生养气之路耳。心以呼吸进新气，退旧气，直令周身脉与之应。少间不应，辄生寒热诸症，医者必从三部跃动之势，揣知病源，盖以此也。脑以散动觉之气，厥用在筋，苐脑距身远不及，引筋以达百肢，复得颈节膂髓，连脑为一，因遍及焉。脑之皮，分内外层，内柔而外坚，既以保全本气，又以肇始诸筋。筋自脑出者，六偶，独一偶逾颈至胸，下垂胃口之前，余悉存颈内，导气于五官，或令之动，或令之觉。又从膂髓出筋三十偶，各有细脉旁分，无肤不及。其与肤接处，稍变肤，以为肤始，缘以引气入肤充满周身，无弗达矣。筋之体，瓤其里，皮其表，类于脑，以为脑与周身连结之要约。即心与肝所发之脉络，亦肖其体，因以传本体之情于周身。盖心脑与肝三者，体有定限，必藉筋脉之势，乃克与身相维相贯，以殚厥职。不则，七尺之躯，彼二者何由营之卫之，使生养动觉，肢各效灵哉？
总论人身气血骨肉筋脉等，以及诸内肢，其体异能异样异，多如此类。然皆各得其位，各尽其用，其扶人身，资养动觉，以令五司咸正无缺，不旷厥官，岂不奇哉？设有画像于此，灵气奕然如生，观者必归美于工，称道不置。乃若真形之美，精巧奇异非智虑可通，非能力可效，并非言论可悉，孰造化是，孰安排是，独可置弗求乎？且人为万物之灵，宜乎？动协干义乃其自主之行（如算数测天是），较之不自主之行（如□汤便溺是），不免乖错。是知造化人身，安排人身如是恰当者，必智能超人倍万不啻者也。从此推知造化天地万物而安排之其智能准此矣。
第六节  以生觉容体向征
异哉！大主之畀万物也。生存动觉之资，无物不有，无有不备大而猛兽，小而微虫，殊态异状，奚啻千万乃其体皆各别，各有异容、异势、异用、异适，弗可混者。试约举之，一飞禽，厥首细，厥喙锐，厥毛柔，厥翼輶，以利其轩举也。爪能屈，以握枝；翅略拱，以抱身，故下集更利。中有以擒捕得食者，利于固执而不失。于是钩其喙，降其爪以任之，不则虽得必失矣。若夫喙与颈过长者，惟水鸟为然，盖亦为其食谋无为水泽难耳。一走兽，兽有猛有弱，猛者肉食，以是上下齿，长短而参差，坚强而散列，厥爪曲而锐，于捕噬咸利焉。弱者刍食，故齿皆平密，其中者断之。钝其者嚼之，之坚，以当其体之重为量颈之长，以口之就食于地为量。有身过高者，应得颈过长嫌其形之陋也，即于地官焉寄食，如象之鼻是也。一水族，相厥周体之容，无不利水者。尾者舵，舵故单鬣者楫，楫故偶。春翅者，正其身以防□也。缘细者何？分水利也。鳞滑者何？浮水利也。有颔者何？或为呼吸设，以进新水退旧水；或为食时设，用以别并食。杂入之水，由前为凉心之器，由后为出余之门也。其顶上有官者，必无颔之鱼，官以代厥用也。
觉类之并育也，不免相害，造物者虑之，即付以避患之具。如羽毛鳞甲，牙角爪蹄，及诸毒涎，皆足御敌以卫其身。既付之，苟无所以养之，则其具易败，于是以饮食之粗分，不能化血养身，即养其卫身者，使恒丰美利，不朽不变也。噫嘻！精以益精，粗以益粗。甚哉！大主之生物，无物不爱，而亦无物不称其用，有如此矣。
论草木之向，厥根下入，既固其基，又吸土气以隆资养也。厥身皮围，避寒暑也。厥枝广开，秋实连悬无碍也。叶以饰身，而蔽风雨日毒之害，其功多。实以藏子，而肌肉丰厚，克充日用之需，其利大。草木既无行动，故体不分界（前言人身。肉有六百余界），纯用直丝。丝内孔多，盖吸土气之口也。叶与实之系身也。必于其节者何？秋令行而节胶乾系者陨落易也。树之根、身、枝，各有肉有心，厥实亦然，皮也、肉也、子也，适相郛。异哉！土气自根升顶，析为三分，其最湿分，不堪资养，用发为叶。轻虚者生花，惟厚重一分，乃能培干，乃能结实。厚生传类，厥功为多。从是推知草木之受土气，精分次分，各得其用，并无余剩可退，如觉类收饮食之精，而出其滓者矣。合而言之，生觉之物，所向之极各二：一各分辏合为全，一各分资益其全。然皆行所当然，毫无勉强，岂非造物者预定其向极，而俾各物就之乎？呜呼！物不啻万也，万不胜异也，而无一逃其智能之外，是鸟可以人见测者哉？
第七节  以天行向征
大与日月诸星，虽皆旋动，然而非本然也，有动之者矣。何以言之？凡物动有二：一自动，一强动。自动者，由夫所故，动复其所，仍返于静，于其可静即静也，则知其动出于自主非由强使。如火气二行，较轻者以上为所，失上故动，至上即静。水土较重。重者以下为所，失下故动，至下亦即静。是四行之动，出于其性，虽欲不然，不得不然，岂属强乎？乃今天与诸曜，终古常动，从无停晷，以为不得其所，则未尝不得其所。试观天体上覆，未尝不上；天象浑园，未尝不园，何失所之有？既非失所而动，动非自向明矣。且凡动虽曰向物，究归自向，设使于己无益，必不徒然向物而动。惟形天之动，则全向物，照四方，分四时，辅助飞潜动植之属，俾得其养，绝无微益于己，且并动不自知，块然冥然而已。非外有使之动者，安能动乎，而又安庸动乎？
天之动也，向在降施则本行非向极明矣。且论本行之势，亦不能为向极。何也？凡物性同一至纯者所向惟一，必无殊异，性学之公论也。今天与诸曜其性同一至纯，诚如所向不越本行，必不得参差不齐至悖厥性。乃今本行，甚多不齐则知所向必非本行矣。试观□动而外，各曜各有本行，各行各异。填星约三十年一周天，岁星十有二年，火星不及二年，太阳太白辰星论其平行各一年，庶几等矣。而前后上下行又各不同，太阴二十七日有奇一周天。由此言之，七政务行迟速，亦大异致矣。又其行或顺或逆，或最高，或最庳。即各距地远近，复时时异。至若列宿之行，较之七政，更迟难比，必七十年有奇，始行一度，积之二万五千余岁，庶可一周天焉。
自造远镜以来，诸天殊异更著，不独其动然也。如太阴其形不圆，其面显泡，其不满之内边，高低不等。太白时盈时缺，亦有上下弦，距日近即圆，远即缺如月然，因以征其恒上下者，悉绕日为程也。岁星周边见四小星，或先行，或随行，或皆现，或各现，甚不一也。日轮上见血点时密时疏，时进去而复来，以人意测之，必非日体有此点染，或系他星经行其下耳。若恒星则见所未见者益多，若天汉雾气，从前不解者，今乃知由无数小星密聚而成此象。夫诸大异动异体，其星又异等。如此，皆非纯性所宜。有者揆厥所由，良由大主以其全智全能宰制其间，而后异同乃不能为碍，岂其性然哉？
第八节  以地生养向征
动植二者，其能生能长，一原于精血，一原于种子。然非外有阳气以发舒其力，即精血与种，亦弗能自生长也。盖精血有粗分，有精分。阳气伸展其粗分，令状如丝缕，内发多空，有深长如管者，有圆细如孔而浮起者，各有柔坚断续之不同，而骨肉即于此乎分。次阳气用其精分，先成心肝脑三肢并旁发细丝，以为脉络筋之质，已即透入其中。而扩之使宽，引之使长，割之使碎，渐令联结四体，以为生养觉诸气之道焉。大抵身体皆血所变，而赖气以成厥模，限大小，定体势，使各得其当然，气之功也。盖七阅日而百肢约略备矣。夫阳气非灵非觉，而效如此异者，岂非运气者异乎？譬之百工，成艺者器也。运器者人也，人运斯器，以成斯艺。设观者舍人不称而惟器之美，不可；然则仰观造化者，其毋沾沾为阳气诞誉哉！
凡属觉类所宜相称者有三：曰魂，曰肉身，曰精血是也。身者魂之器，以故身之形容，即度其魂所需用而定。则凡身形之所宜然，即具载魂性之中，而造身者，必先识魂体，乃可谋其应得之身，如造一蝇，必预知蝇魂之所须用，乃可定其翼几何厚，股几何多，乃可定其节之数，爪之双，吻必利或匾、空或实，乃可定其长几许，乃可定其宜耳与否，目宜何光，外内司各何宜？与夫筋脉心肠等宜何试矣。如其不知，即不能定其形，而造之，而有之。乃今宇内芸芸，不啻万有，万有必由万造，万造必由万知，造物主之不可测，亦即此见矣。若至精血之称其身，则在发其身之能，令正合于魂之需（魂即身之为者，精血即身之作者，故必皆含其形容之理）。然则赋精血以此能，亦必预知其周身百肢之用也审矣。植类亦有体、有魂、有种，三者亦相称焉。生体之力，藏于厥魂；生体之理，藏于厥种。魂发种藏叶焉华焉实焉，而诸形色香味附焉。自其本以至其巅纵有身横、有枝里、有心，表有皮，其势不一，其力不齐，其巧妙迎眸，可见而不可知，若此者，孰谓非魂与种能哉？顾所以赋其能，而又时辅佑之者，非造物主之功而谁功？格物者见其然，曷亦思其所以然哉？或问植物之魂有生无觉，虽有所向，亦不自知，若禽兽则否乎？”曰：“凡身所行，皆魂之效。禽兽行不越食色二者，食向存命，色向传类。然彼亦鸟知存命为何，传类为何，不过狥其肉，以快其私而已，是谓冥行。奚言□极？然而终不失其所向者，赖有定其极者，使之不得不向，又赖施其公佑，恒利其向故耳。
第九节  以觉类施巧向征
觉类之动，如谋食营巢，传类保身之属，皆奇巧足动人思，姑举数品言之。蛛之经网，以横线始功，其中交角各等。及既周定，即自心向外经圈，相距悉等。于是网前后等宽，而左右则渐长大焉。网成自窝他所，有虫投入，速往擒之，裹以白丝如锦，另悬以听食。蜂备多蜡筒，内聚花露，以储冬粮，乘夏合作，或出取花若水以为粮，或候门迎之。粮至，载之进或居内谨藏之。尝观其筒之制，体皆六面，取其合之密也。筒之口，有薄皮焉，所以覆粮嫌其露也。其底有墙，其崩而四散也，故其势少拱，所以制岗也。蜡满筒，重必下，则又为卷瓮以承之。嘻！异矣。蚁则又异焉，其备粮御冬也得谷种，必计绝其种之芽，防其生发而不可食也，以故遇湿，亦必出暴之。穴分多孔，半以储粮，半以布子，其葬死也。彼此必异地，其合力营公也。有不协力者，则逐之。蚕将老，自营丝墓，以变相而复活，亟为之惟恐不及也，且必重围固密，足以潜藏其身乃已。功之速，体之坚，条理之不乱，有人力所不及者。猬之贪果也，上木摇之令落，侧身滚其上，以其刺背之去。猫捕鼠，其计甚潜，遗粪于地，恐鼠见之因以避之也，辄掩之。鳞族之计取食也，奇哉。鸟贼好食蠃，然取之不善，蠃骤阖户，反得伤矣，以故先进一石支之，使不得阖，急进食焉。立蠃（生海底恒竖立）以无目，繁身一处，势□得食。有小虾焉，恒左右之，以赞不及。每于鱼进食时，群集蒲尸，即微啮蠃以相诏，令速闭以食鱼焉。有名多鱼者，体过肥重，前取食必后他鱼，造物者补其缺，令其颊生肉□□茎，小鱼以为虫，就食之，因反为所食矣。
飞物之构巢也，式虽异而法则同，坚材外护，柔材内护，至其正中，则皆毛羽绵发之属，求其软温以安居止也。择地或郊野，或近人之树，自不尽同。所尤奇者乃其保身策救，则多计生焉，或逃或争，或预防，悉有巧法，此则觉类皆然。兔将息，连跃远以断猎犬嗅迹之路。群鳫同宿，必轮一醒守以避害。惧其倦而睡也，立缩一股挟石于爪，石陨，虽睡醒矣。牛马皆畏狼，生子各齐其群围其子，牛外向，马内向，一恃能蹄，一恃能触故也。额日多国毒蛇甚多，有小虫似鼠者，恒与之战，将战滚身中，□之以当甲，已觅蛇杀之。
物有或利之，或害之者，禽兽亦能辨焉。犬欲吐胆，先食青草；燕病服药；鹿被射，旋觅药草以自出其箭，中毒，则食蟹以解之。诸如此类不一而足，何多异也，合上数条观之，其默有使之然也，审矣。盖禽兽昆虫冥无知识，一切养生避害，保身传类之事，非彼所晓，特由造物大主，具有全知，既知众情所向，又知从何而得所向。惟其知之，是以与之逐，使各然得当然如是耳。
第十节  以觉类内引向征
物动有外引，有内引，外引属主公佑，在物性外；内引属主赋畀，在物性中。盖动物既与植物殊科，则□欲趋避之情，所不能免，顾材本蠢实，不克推论。主特畀以内引之巧，以适于用，使一触可欲（如猫见鼠）即觉，必求得之不能已；一触可畏（如羊见狼）即觉，不求避之不能已，此触即觉之意即内引也。而必求得与避之，是为嗜欲趋避之情也。设无内引之巧，则顽然不异木石，虽有辅觉公佑，弗克承之，而嗜欲趋避动多错谬，无适而可矣，以此人称灵者，觉类称似灵者。西庠概称大主至灵之所印，盖吏以印印楮，主以灵印物。一也，即如窭子之教猴戏猴亦何知，岁月习之，起立拜跪宛然人矣。金鸣登场□启加饰，鸣之启之人，为之所谓外引也。彼遽登且加不自止者，岂非内引之巧乎？然而猴之本性，非直有戏内引也，得于人之教之耳。是如人以巧印猴，猴弗能却，岂有造之主反不能印灵于物哉？岂惟印之，并常保存之。何则？凡物之体，物之模，物之向，物之动，无非王与，列非主存，何独内引否乎？
或曰：“人授物以巧，物诚习之，依法自动，不须人力，因疑物主赋畀之后，万物率性自动，即不必加意保存，亦同此矣。”曰：“是不同。凡人成物，物既成人舍物去，听彼自为。大主成物，即在其物，永不舍去；既不舍去，即是保存。此不同一也。人成物，必用他物为材，他物非其所生，既非所生，即非所应存矣。主以无物为有物，物生于主，亦并存于主，理固然也。此不同二也。物既先无而后有，则其始也，须原；即其继也，须佑，理又然也。此不同三也。受造之物，恒相须以为用，如色像系目所可，顾必日施光照目乃有见，不则不能。夫日，受造者，大主自有者，物既需受造，公所以然而效，岂更需自有大公所以然而存乎？此不同四也。故曰万物者，大主之印与迹也，信有万物而不信有造物之功用，则惑矣？
或曰：“据上所论，则凡物所为皆有所向，原皆系天主，必无一出于偶然者乎？”曰：“昔有异端，妄称游尘偶合，辄成万物者。吁！弗哉，悖理甚矣！万物先有生，后有存，生存必无二致，必其存也偶，则其生也偶矣。然而七政四行，千古常存，谓之偶可乎？且游尘者，古今一也。□昔既能以偶然成万物，何数十百年来，独难再一偶然乎？或突地发一屋，或凭空结一器，无不可者，而何不然也？今既非偶，昔亦非偶，无一偶然，则无一无偶，亦无一无向，可不辨而明矣。”
或又曰：“凡物之动，即非偶然，亦自然而然耳，曷必尽归主宰乎？”曰：“否否。以自然论物性，则物各有性，性各不同，势力互异，必难相合，无出决向于一。且自然者，虽欲不然，不得不然。夫谓相反者相克，且不得不相克，是则诚然。如曰相反者相合，且不得不相合，则大谬不伦矣。以木投火，木自然毁，虽欲不毁，不得不毁；设有不毁，是为非常之事，可骇可异甚矣。如于此亦曰自然，岂非愚而昧于理乎？今夫火气水土，万物元质也，性各相反，因相反以相克，因相克以致渐次损坏，自然之也。乃自古迄今，元质未见损坏，此正非常之事，独系物主宰制调剂之功，乃人懵不之察，举归自然，亦弗思过矣。古贤有言，不见其端，则归之自然。世人持论舛错，盖多坐此，可胜悼哉。”
设谓物以自力生存，故曰自然，曷观天下最完成之物，无逾人矣，然论其生，必须多缘，其存必多烦苦，果自力生存乎？夫自力生存，则其体不缘外力有，并不缘外力以保其有，故称自生自存者。即可称无始无终者，乃今万物莫不有始，有始必有所从始。必所从始者，在其先为之缘，而后有此物之始，安得谓自生乎？至于有生之后，保生之策，必藉他物，又至昭昭也，安得谓自存乎？
或疑物类，大吞小，强食弱，不平甚矣，主制奚在？曰：“主之制宇也，制公为上，制私次之，虽各物有损，而各物所属，总类常存。裒多私以益一公，制乃大公矣。且保物使存，必适其性，苟于性之所需，而形格势禁，则物之存者寡矣。彼夫大吞小，强食弱，一切互相攻克者，其性则然所缘以获养者在是，天主自为禁之哉，抑因是益征□制矣。惟弱小者为强大食，特令蕃生数孕，以广其数。试合万方观之，每每羊多于狼，牛多于虎。鹁鸽较鹞，小鱼较大鱼，蛙较□，大率皆多，是知大主造物，盈虚多寡之间，皆有不易之理，至公至平，无容置疑也。
或曰：“天主生天地，生万物，总归为人，窃恐未然。今且弗论虎豹蛇蝎之属，毒害人类者，即如汙潦中微细水虫，自生自灭，倏生倏灭，何预人事？”曰：“害人身以警人心，何谓无益？且由人反主命，故物反人命，已见前物私向篇。至谓物有不预人事者，概缘人力短浅，格致功疏，非真不预人事也。即于人俗事不预，岂有不预人灵事者哉？当知万物向人，利益其身。特其一耳。若夫引导灵心，得归本向，为用乃大。盖主用万物显著厥美于以导人就己，以故繁生无量，各赋分美，令吾侪循序测之。彼世俗造书一板，印楮数千，实同一楮者字限，原刊故也。若天主所造匪直种数繁悉，且各种内，至各微物，异式异势异情，不可殚述。试观一园花，各形色香味大小具；一辈人，各容力声音具；一浑天，各星光势行具；至若天神之数无量，而体则各别，无一似者。奇哉！盛哉！造化之功至矣。所以然者，盖欲吾人见物之多之美之异如此。应识造物主，其智能德福，诚有不可以数穷，不可以术探，不可以意力求者，于是赞扬之，皈依之，庶不负造戍宰制之淇恩云尔。盖可忽乎哉？
 
主制群征 卷之下
第一节  以天地之美征
物推精美者无他，其体之分与全，适相称之谓，无生成造成皆然。如宫殿者，视其堂其庑，凡盖址栋宇之属，悉合于式，彼此相称，即征巧工无疑。然则天地一大宫殿也，其形其性其理，无弗称者，岂不明证厥先造者巧妙绝伦乎？试观厥盖，惟天上覆千世不裂，不偏不损，备诸采色变，饰以明耀珍具，大小无算，深浅次第，各得其宜，风霾所不能昏，雷霆所不能陨，精美至矣，莫能加矣，非天主神功，孰能为之哉？
地如屋址，一切重浊归焉，然观名山大川，奇花珍草，凡诸美利，皆其所生，抑何美也。尝入王公之园，莫不积石为山，潴水为沼，杂种花木以为饰，是效美于地也。地本块？然灵如人，而师块然又终弗及者何也？盖地不灵，而制地者至灵，大地之美至灵之迹也，人灵非至灵比其师之而弗及也，岂不宜乎。
或曰：“七政以远近正斜之照令地发生，所谓天施地生是也，曷须他制？”曰：“天与日月星，悉不能自制其性，以和悦万物，不过因势而行。公施厥力于物，乃今降施惟一，而生效于各物则殊，是必别有制之者，嘿令各物自依厥性，与时消息。而其体其形其式，皆有本赋，一定而不可移。彼日月星者，第下施其刀，奋发其生机而已。
第二节  以人物外美征
物美有四，各能自存。一有形物，五官所司是也是，为外美。余三者，即生、觉、灵三魂，五官不能及则，以心则知之，是为内美。兹论外美，如人一身，即分与全之称其美具见矣。自其一身之高言之，六倍者广，十倍者厚，比于肘四倍，于二足六倍，于手大指七十二倍，连余四指比之，其倍也二十有四，而舒两肘比之，纵与横适等矣。面之长，连四指三量之，下颏至鼻孔一，鼻与额各一。额至顶，连四指二量之，尽矣。其广也，连四指四量之，鼻左右至眼之角各一，又至两耳，亦各一。耳弓上于眉，下唇其相去也适相等。身以内，若骨，若肠，若筋，若脉，若肉界，长或短，厚或薄，疏或密，坚或柔，无弗称者。凡人身相称之属，悉数之，数万不啻，然又缺一不可，异哉！
生觉之体亦然，即最微虫，体必称其性，形必称其体，甚巧且精，不独人也。然则造此者谁乎？灵如人心，求造一蚁，必辞弗能。盖蚁体虽微，内外美具，如觉悟行动性向，人弗能达之，又安能造之。灵人不能，况下此者乎，信惟至灵独檀已。
檀者发之于地，以饰地身，生即繁其根于地，如恐升起板为风偃者。其种无算，约日草木，或待艺，或自生焉；或喜山，或平原焉。厥利给人需，屋者、器者、绳者、席者、蓬者，悉取资而不穷。若夫娱人心目，莫花若矣。花以诸形色香，时供玩赏智者于此，当知大主欲人于间适之时，司造物之能也。花有瓣有心，有底，有根，皆配厥模，不可易。厥种包函生理，待时而芽。疑于灵者，凡此，孰非至灵之迹哉？
第三节  以人物内美征
凡物外之所著,必从内发,内体兼含外美之理,则其美有加矣。如植者生长,其式与力,各从厥类而主之者生魂也。觉魂者（禽兽），既内存外容之理，更兼为五官之运。内司之动，本性之向，所由出间。尝观其外容，而测知其意想也，无宁晷，无择形。凡属分内，心动而像随，物不能阻，身不能辞，亦奇矣。其余诸能，皆有所任，人虽尽格致之力，弗获悉达。盖缘造成之主，超越人才无量故也。
灵魂则更加，明悟、记含、爱欲三能。以明悟通达六合内外，无所不至，有形无形，并属所司。以记含固存物像、物性之理，物虽异类杂投，先入后入皆有所藏。有以物多而盈，致不能容者，未之前闻矣。爱欲之量，最宽无界，乃于万物之用，密取其利，日益不足。且自定向极，他不能强；自行决弃，他不能留。卓哉！自专之神，非他形物可方万一也。夫形物至粗且贱，尚以其体之巧，与分全之称，识有灵原制之，岂于人灵超轶形如是，反置所以然弗讲哉？
第四节  以诸物弱缘征
凡形物必须两所以然，曰质，曰模，是已。质者块然弗自主，任模来取，或彼或此无不惟命，则其弱著矣。模者定本伦之形势，以别之于彼伦。然非模自定也，所以命其为此为彼而弗易者，是在作者矣。不有作者彼能自主乎？匪直质模，凡纯体之物（土水火气四原行是），皆无自主之能。凡自主者，必其本体更无所属，超万物而上之，乃称强焉，彼四行不能也。且四行所承之有，悉非自为，乃为合体之物，而为之质也。既有为者，必有作者。何也？凡物之情，悉欲自为，如所为在他，必由本物之外，别有物使然。此使然者，即名作者。夫此作者，无物无之。惟自有者，乃无作者。既无作者，并无为者，万为悉归自为故也。彼纯体，奚足语此。又原行本体浑然漠然，广狭大小等势，悉由外缘所致，因物付物，不得不然，凡此，皆弱劣相须之征。非有主者，吾知其沦于无己。若夫原质（如太极是）方之，原行更弱顽陋，无能并无模像，全乎顺应以益他物，谓之浑全自足能自主持，不亦谬乎？
天之需外主持也，即其体之顺动知之（动属主命，七篇详矣，今论其体之顺动）。试观太阳从宗动天西行四刻约应地四百五十二万里，列宿天近赤道之恒星则行五千二百六十万里矣。物行之速莫如铳弹铳弹之行，经刻之一分得九里，如欲绕地一周，非七日不可。是太阳四刻之行，乃铳弹三百四十八日之行也，而列宿天则又较疾于太阳四十倍有奇。夫天动至易至疾如此，乃其体有顺无逆，千古常然，岂其性与，有主之者矣。又分论天体，各天各星，大小不等，性情非一，在彼在此既不相应，则不相益而高明上覆，永久不移，此果何为哉？盖主者将有所用之天，自弗克违之耳。形物既属受造，不能自主，则夫定厥向极者，必属无形至灵造物之主无疑矣。何以知其无形？曰：凡有形所以然，其造物也。必先需物材以承其造，然后施其造于物材。若所造者，既名原质，则是时本无一物为材矣。既无物材，则其造之也，直是从无造有。不可思议，此岂有形所以然之能事哉？或疑天为初所以然，益谬。凡天之能不越照施二者，使世无物受之，则天能皆虚，虽欲著效无由，岂有依物著效而为物初所以然哉？何以知其至灵，日征之有三，其造原质也，使之能万模，以成万体，万体之中，万性附焉。如非预识万物之性，所造安能各顺其当然？是所建者一物，而盈万异向毕聚焉，此灵之一也。凡造异体性之物者，必躬兼所造之微妙而蕴含之，今夫生者、觉者、灵者，体性各异，万有不齐，则造者之广智大能，从可知矣，是其灵之二也。凡具有明悟、爱欲者，乃可称灵，既造物者大显厥能其行如此，则其所以行者，亦必称是则，其明悟爱欲非复可量，是其灵之三也。
第五节  以世人同心征
天下万国，各有定教，祭祀诵祈，概所不废，岂不以万物之上，必有主者，视听于无形无声，决赏罚，判善恶，一一不爽乎？彼虽不知孰者是主，与夫主一或多，主无形或有形，主无始或有始，要莫不存戒谨之心者。且此心非由学得，率性而行，不得不尔，是必实有主者在上，而人为其属，故其性然耳。如实无主，则是其性自陷其心，悖理甚矣。盖论人明悟一司必欲向物之真实而得之，彼虚与伪，正其所恶。今以实无主而谬为有主，岂非以其所恶陷心乎？必不然矣！
格物家论主宰曰：“主宰者可有，即必已有；如或无有，即必不能有。”以其为自有故也。盖万物惟自者，无可有不有之理，并无不有能有之理。今设无有主者，而人性皆以为实有主者，岂直性从虚伪，且以非为是，以不能有为已有，抑何刺谬至此？窃观世人穷极呼天，不待思想，如望共救。即或不加名称，而悲哀叹息，总为待救之声，是岂偶然？又凡怀诚不白者，动举盟誓以为证，良以人心隐微同类不能见，而玄漠之中见之，苟有欺妄，加罚无难。以故王公大人下至黔首，事无公私，用以为信所从来矣。彼即誓淫祀之前漫不加察，皆缘习俗之误，而本性之知所戒惧，正于此见。且使果无王者持公义于上，则人何为见善则祝颂，见恶则咒诅？而躬犯重罪者，于心终觉不安，若或督之，若或察之，而不自已也哉。
第六节  以人异面异声征
凡物传类者，容貌常相同，独人不然，人各一像，皆可识别，是亦主制一验也。盖凭面貌以判彼此，彛伦所系，齐治攸关，原非细故。万一人面皆同，必至夫妇各不相识，父不辨其子，出息者于谁取偿，学者于谁定交，　罪人可幸无罚，人各肆志任情，无所不至，虽欲治得乎？
凡不知有主者，举天地人物，悉归偶然，况人面异同间乎？然予谓偶然之效，必不出于常然之故，故常效亦常效，偶故亦偶，理同然也。所谓彛伦齐治故非偶矣，而谓效独偶乎？且偶者不常有之谓，乃今人面之异，一方如此，天下如此；一时如此，万古如此，则是常如此矣，奈何以常为偶，而以间有之相似，为非偶也，亦大惑已。彼禽兽大率同类相似者，岂非以其无彛伦齐治关系故哉？且凡么性之行，必向易行而避难行，即此以论造物之功，同状易于异状明甚，禽兽所以举相似也，何独至于人而异之，斯得无意乎（禽兽凡属家畜，犹微有识别，然此识别，亦为人之畜之者分彼分此，非为禽兽也。至如野兽虎豹麋鹿之类，远于日用者，悉无识别矣）？面貌异矣，又复别以声音。盖以人目异等，又或夜遇，无从识认，更设一证佐之。如居间者，一人不足信，再举一人然。既杜诈冒之端，益广恩义之用，非无为也。
第七节  以人世缺陷征
天下诸国，求一全免贫乏者无之，此亦主者治世公平一端也。盖使人丰于财悉无困窘，即不利有二：其一，为废绝百工。凡苦身力作，皆缘患贫。苟无贫可患，孰甘劳苦乎？城孰圯孰修，殿宇颓孰造，衣服器皿敝孰制？地孰犁，车孰御，鱼孰渔，蔬孰傭？一切贸易废矣。且使贵贱不章，上不威，下不顺，天下尚可治乎？其一，必召万恶。每观多财者必惰，必迷食色，骄奢淫逸，肆无所忌。天下皆富无贫，即天下皆恶无善矣。大东洋一国，男女皆裸，无异犬羊，无礼无义，无文章，亦无宫室，具有人像，实无人心。揆厥由来，皆因气煖土丰，日用充足，不致困乏故耳。藏多者，恶业而想侈是二殆也，惟贫者绝之。盖恶多起于食色，贫者乏赀；侈每生于安逸，贫者劳力困其身，所以利其神。甚哉！大主曲成之无已也。
第八节  以鬼神征
鬼神者，无形自立之体，其灵，超越人类，非阴阳之谓也。人有善恶，鬼神亦然。善神奉大主命，辅相万物启迪人群，每见学者于玄奥之理未遑思虑，忽然明通；末由存想，油然默契，此岂尽由人力哉？非天主之亲佑，即善神之辅翼所致。然此非无良之人所能概得，故不若恶神之多与人接更著焉。自有淫像以来，邪魔凭以发言，惑世诬民，锢不可解，时制谄事者，使之昏仆，弄其舌以语人，亦有非像非人，发声空中，以独昭其迹者矣。又有巫祝之术，每著妖验，是皆足征鬼神实有者。又或呈露伪形，令人目击，或不现形，特以行事见奇，明征实有焉。往往负魔之人，本属耑愚，忽能论道奇奥，通人所不能通，传异域方言，发人秘密，或语隔地事物，如在目前，著一切超人之迹，岂非其人灵魂之外，更有神凭之乎？
神多，必属一至尊主之，不则乱矣。今凡有形之族，皆次第相属，以杜乱端，岂无形独否乎？以理度之，必分品级，必分等类，必有最上至尊至能者，居至先而为之统矣。且使众神无统，必各恣意妄行，其力又钜，人其无僬类矣。盖邪魔性本至恶妒恨人类，苟无制之者，令彼得行其志，人安得久存乎？尝观史载，魔命祭者，以人为牲，或少拂意，辄加水火诸灾，不一而足。是虽大主降割，听魔行此，而魔性凶猛，亦可概见。苟非大主尝有以制之，其害可胜言哉？
大神之有也，既非二气所生，即疑为自有者。不知自有者，以独征至，此则以众征劣。独者体含全美，无少欠缺；众者具有分美而已。分则有限，此之所有，彼之所无；彼之所盈，此之所歉，安称至乎？以故神之互相须以成一全，犹之有形之族，合万姓成国，合万国成天下，岂能独而无耦哉？且既有所须即不为自有，以自有者自足，全乎自向而不向物，无物能反之，无物能佑之，本体不动，恒无增灭，是之谓止于一。既止于一，即无限量，无始终，而为万物原有余矣，彼鬼神能乎？夫鬼神既不本于阴阳，又非自有，则岂非外有一至尊至神者，为之造成，为之主宰也哉？
第九节  以无主悖理征
夫人信有主宰，修身缮性，自不容已，岂非真德之本乎？惜哉！执迷不悟，而日陷纵欲败度中也。盖心无所畏，则从恶如崩；无所望所望，则从善如登，自然之理耳。且彼不信主宰者，岂自甘悖理哉？或亦以无主为是，有主为非耳；知无主为智，而不知无主为愚耳；循无主行者为当，而循有主行者为谬耳。然试平心论之，何世之信从主者，举皆抱道怀德之徒；而不信不从者，尽自欺欺人者乎？何彼所谓愚者，率其所不知，见之躬行，皆无颇僻，且以利天下无难。而其所谓智者，恃其所知，败事伤众，为害不可胜言乎？谬行者，理宜晦，何昭然宣布，惟曰不足。正行者理宜著，何多方掩饰，不敢告人乎？何明司乱者，加心美饰；而明司精者，反灭心美而增闇昧乎，不亦可怪乎？且极其所见，自古及今，凡纵恶者，知皆明，行皆当。而圣贤为不可法，帝王郊祉之礼可废，而乾乾昭事，见无形，听无声者，总属虚诳之事。虽获罪于主，侮君子，亵大人皆合于理矣。可乎？
或曰：“神道设教，万国皆然，此治世术也，岂真有主制物乎？”曰：“凡认主之念，有公有私。私者不待真传，自立一物，钦崇之为主，而实非主，此则谬矣。公者率本性之觉，想有一主，而不敢妄择一为主，此则是矣。昭望远者，见其有动，辄疑为人。但尚未辨何人，而妄指其姓氏，鲜不谬者。惟止曰是人，奚谬乎？今各国向主者，公也，是也，于迁善远何难？若缘是定何为主，则私谬不免矣。然犹赖有此，善本终存，方之无主者犹胜。夫无主者，必谓万物生于自然（如火自炎上，水自流下），不知自然之说，殊非究竟之旨。格物者，既从物生得自然，又必从自然求其所以然（如火自炎，上所以然者，体轻故也；水自流下，所以然者，体重故也）。设无所以使之自然者，亦安得自然而生乎？
第十节  以人心之能征
有谓万物无与人心比能者。他物各有专向专用，其能有限，独人心量其宽，所向不一，不容界止。以其智巧，明庶物之情，制而用之，无弗听命者。是人已为万物之所归，已为万物之主矣，岂又有主制物，并制人群乎？曰：“不然。人心之能，异于动觉物之能，是在格物及自专二者。然皆有不足存焉。格物之学有三。一学在已。一学及人，一学制物。学在己者，或格物公理，或格物有之。所以然，或格物自成之效。又凡从色味音臭寒热坚软，一切依赖之情，推及自立之体，通达物体之本然，是皆神灵之效，异于禽兽者。第人心本属神物，而斯学全系有形，故必假以思虑；可渐成，不可顿致。始因见推其原，继因原测其效。亹亹探求，殆未易几矣。至若格无形之物，虽即返照本体，（灵才）未便子彻，且犹不离外司与物像以为用。今夫去耳目，弃典籍，而能自明其心者，几人哉？且人心又若泥于形体，每见抑制，未畅厥用思欲为善而弗之为，思欲戒恶而弗之戒。形与神恒相反有如是也，此人心之不足，一也。学及人者，如劝善之论，齐家治国之法，举凡以智以义所立之功行，多所不及，无后世真福之效。且即治止今世，尚以善为向，推其意指，孰不谓世主之上，更有主宰，以为真德正治之原哉？论学制物，凡物类性巧者，或利用，或饰观，非不诚智，然皆一成不易之法。泥于此，不通于彼，且各自为利饰，不及同类，虽知奚足贵哉？惟人独得活法，兼用诸物之巧，而又利在天下，不私一身。凡鸟之翼、鱼之渊、狮熊之猛、马象之力、犬鹿之轻疾，莫不效于人之手，效之舟车以利行，效之山林以利观，效之农圃以利食，效之栋宇以利居，凡此皆天下公利明矣。夫人智巧出于己心，非不可私之以自利其身，乃其所成尽归天下之公利，岂非更有主宰天下者，加其力量，牖使急公而后私乎？
或疑人受造之因，未必出于主宰。答曰：“论人灵心，神也。神本无形，超于血肉之上。有形者不能造斯，岂父母之所与子者哉？虽然，以灵心为出于父母者非；即谓发于天地阴阳者，亦非也。天地阴阳，虽曰变化不测，终不越以有成有。若夫灵心，既非先有者，又非依赖于他有者，阴阳曷预乎？即论肉身，质资父母；诚然，乃其模（外依模）亦制于主宰。比之造垣，准使直，绳使平，悉由大匠。若彼合土于水者，贱工而已耳，奚足与较功哉！盖惟大主能知人身筋肉骨脉痰，各类本用本位，而又补其损者，连其断者，造化神工，岂人力所能及哉。
凡人自专自主，全由灵力，所由异于禽兽也。夫禽兽一生以存命佚身为务，有触即赴，不复审择。人则不然，能究是非，能辨可否，肯与不肯，能决于己，足征自主之力矣。然而人心不能无偏，往往暗于事物之当然，而又物摇于外，情乱于中，虽能自主，谁则自主哉？以为天主赋性然乎？非也。主所予者良性，人自以罪累弱之，乃主悯其弱，复不忍弃，时加默牖，令全所向。至哉！主之恩施，独厚于人矣。
第十一节  以气之玄妙征
气者，人与物之切须也。凡生动之类，论所须，宜推饮食。然使饮食禁绝不即死，尚迟数日者，以气存焉耳。使气一绝，即命不保矣。盖气以呼吸调心热，无息可离，非若饥渴之犹可忍者，岂非切须哉？气止一气，而万物尽资之因；物性之异同，而各予以本利。且用不竭，取不禁，初无得之患，岂非物主之公泽固然乎？
气实有体，充塞空际，自地至天，悉无他物，其体本大，而潜隐不现，包围全地，而不碍他物之著，地以是知其为质，微乎其微；而其顺成物性，正以是矣。古有名士雅百勒，晤学友不遇，乃于画图中现有线上复画一线，微细无比，以代名刺，迄今推精巧焉。若气体者，其大于线，不知其几千万倍，而其质之细微，又不减于线。世人生而习之，老不知察，何也？且气遇物必破，势也。乃物去辄合，不假外力，第用本性之力即全复旧，不少变易，此尤足异也。蜘蛛之网，或遇触损，人虽才，鲜有能补者，岂无知觉如气而才力反出人上哉？所以然者，物主造气之始，以是能付之，则气不得不然耳，曷足怪乎？气于万色万像万声皆能受而存之，每当夕过旷野，星月交上，各射其光于人目。其下山水，一气之中，万像森然，无少掩者，一时鸟声水声，人作乐声，异韵杂奏，亦弗为沮，且又历历分明，不相淆混。以此观之，气体几与神体等矣。盖物主既造气以调心热，而又恐其碍人物耳目之用，故赋其体，微妙玄通，有如此者，其利于物行也。试观之舟行水，得帆与橹与纤，尤易前进，三者所赖非气乎？鸟之飞也，马之疾走也，人身之动也，左右上下皆气环绕，匪直无阻。且各变容以顺之，前避以相导，后随以相扶，非主制曲成，安能至此哉？
第十二节  以灵魂常存征
灵魂神体非属阴阳，非属四行，纯而不杂，无相克之因。况大主既命为有始，无终者安得不常存乎？且灵之在身，为恶享世福、为善蒙世祸者往往而有。是生时既未报，报亦未尽，岂应死后遽灭，纵恶而负善乎？以故人灵必不灭，必存以待公报于身后。而其所为公报之者，非大主而谁哉？
第十三节  以主宰无失征
有疑天主无心者曰：“凡人善者，不必获福；恶者不必罹祸，不公不平，莫此为甚。是惟天主无心则然，若曰有心，惑滋甚矣！”曰：“人为有二：一有限，一无限，主制因之。有限为者，世福是也，得之由人心，主是人之能，故名有限。此中非无物主扶佑，然皆顺物偕行，保存其当然而止，所谓公佑，非物佑也。于物之生，于人之行，皆然；善者恶者，皆可得之。无限为者，在见真主而享之，即人未止之极。主张是者，独由物主之心，故名无限。此惟善人可得，恶者无由幸致。彼善人者，即或在世遍遭拂逆，正大主曲用其
制，终令为诣极之因。其视恶人得之于世失之于天者，相去远矣，何不公平之有。
或曰：“物主于有限为，顺物主张者何？”曰：“是有多故。其一，凡人功德，惟绝去心惧之情，行乎当然者为贵，主故因之听其自进，而弗之强。其二，世人善者什一，恶者什九，设随恶随罚。不久死过半矣，主心弗忍，姑息怒以需其改。其三，借恶以炼善，犹之纵敌国以戒本国，用他凶虐，制我怠傲。其四，主之以世物许人也，曰无善恶皆等，是知善恶之报，不在世物，而身后自有至公之刑赏随之。其五，人能归向大主，此恩超越万美，其福无比，自足慰乐其心，奚假外物为劝。如其不然，为主所弃，即系至苦，此亦自足警恶，奚俟更用刑罚强之？虽然主亦间以世罚罚之，世赏赏之，以著正制之像，以示照察之不爽矣，而人多忽之，然则主岂无心者哉？”
第十四节  以神治征
万物之中，独人自主，为善为恶，悉出本意，大主弗强。惟其弗强，所以善系功，恶系其罪，待其死后，缘彼善恶，以施赏罚，纤悉不遗，此主制也。然生民以来，亦时有罪恶贯盈，罚不待死者，盖又物发义怒，以示警云。
经纪在昔，人类纵欲无制，怙终不悛，犯主义怒，加罚大发洪水，湮没天下。且先百年即降儆，命圣诺厄造一巨舟，所以处其家人，暨凡禽兽一偶于其中，以俟后命始出者。盖大主罚恶，不难尽灭其类，再为创造。所以然者，存后□耳。及其将□也，猛□□十日无间，地面全没，为兽诸种，有听命来舟者，人物其处一舟，历岁水退乃出，凡属有生在舟外者悉死。盖物本为人，人既不存，物即无用，因并灭之。又纪后洪水四百岁，如德亚国有一方，怠忽前儆，男色宣淫，公行无忌，主将降刑，语圣亚巴郎曰，本方有示染者十人，尚可因以全免，其如无有何，于是陡降猛火，周五百余里，人物既灭，复变陆为海，水又不育，即植木于滨，终不成实，徒发秽烟，以此禽兽亦莫之近，迄今称死海焉。凡经载天主治世，报善刑恶等甚众，总之指人源本，钦崇主制，无他意也。兹不殚述。
第十五节  以圣迹征
迹者，足之所遗。不知其人所自来，与其所向往，视其迹。天主所施于人者，皆迹也。迹有常著者，有特著者。常者，如万物依性自存传类，与造化相终始。形天日月星之旋动，万古不易，以扶物生长，是岂物之自谋，天之自愿哉。特者，如前所述，洪水淹没四方，一舟而保万种，必非自然物由主旨叮知。试再广征之。古有三人者，钦崇一主，国王强之拜魔，不顺缚置窑中，乃焰高出五丈余，伤左右数人，而是三人者，身衣纤毫不损，但焚脱其缧绁而已。达尼尔为守教屏邪，被仇推纳兽城，内畜猛兽数乘，其饿挑之，以致害，兽不应。且数千里外，一贤者将餽田夫饭，忽见天神降告达尼尔饿甚，遂执移兽城食之。圣人见拘六日无恙，王悟，乃出达尼尔，而命其仇入兽城，身未及地群兽跃起，争啮毙之矣。厄礼亚之儆恶也，求主加刑，大旱三年有半后复祈雨。自居山中，有野鸟馈食者，殽饭与殽俱焉。经纪圣迹类此者不一，盖大主制世，虽恒因乎各物之自然，而或遇变故，特行已意，以显厥能不可掩也。
天主降生为人，圣恩无限，一启口，一举手，即足救人，病者愈，死者活，负魔者安。尝食饥者，以六七面饼饱数千人腹矣；尝海浪木石悉如有灵听命矣。即其受难时，尝日望退光而食，见者数十万人矣。至若所召十二守徒，素本耑愚无闻名，一受宠任，材质遂变，加以圣人之才，天神之胆力，莫不弃财轻名，绝乐苦身，爱仇善世，甚至致命无难，而天下卒化之，一切诱感凶恶无有沮挠之、震感之者。噫！何异也。
  </div>
  <div class="pagination">
   <a href="明末清初耶稣会文献_page104.html">
    上一页
   </a>
   <span>
    ...
   </span>
   <a href="明末清初耶稣会文献_page100.html">
    100
   </a>
   <a href="明末清初耶稣会文献_page101.html">
    101
   </a>
   <a href="明末清初耶稣会文献_page102.html">
    102
   </a>
   <a href="明末清初耶稣会文献_page103.html">
    103
   </a>
   <a href="明末清初耶稣会文献_page104.html">
    104
   </a>
   <span class="current-page">
    105
   </span>
   <a href="明末清初耶稣会文献_page106.html">
    106
   </a>
   <a href="明末清初耶稣会文献_page107.html">
    107
   </a>
   <a href="明末清初耶稣会文献_page108.html">
    108
   </a>
   <a href="明末清初耶稣会文献_page109.html">
    109
   </a>
   <a href="明末清初耶稣会文献_page110.html">
    110
   </a>
   <span>
    ...
   </span>
   <a href="明末清初耶稣会文献_page106.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
