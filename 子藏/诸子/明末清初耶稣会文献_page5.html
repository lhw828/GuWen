<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 5 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 5 页/共 351 页</h1>
    <div class="content">三、信童贞女感孕生子
“三者，当信天主选择世间良善童贞女，名玛利亚。是为圣母，不由交感，童身而受天主第三位斯彼利多三多之降孕。圣母玛利亚孕九月而生耶稣。既生之时，并无半点污秽，仍前全体之室女。譬即太阳射光于琉璃瓶中，光虽在内，而琉璃瓶依旧不穿漏也。”
四、信耶稣被钉而死
“四者，当信耶稣到三十三岁之时，自愿在于十字架上，被钉而死，救拨普世之灵魂。”
或曰：“天主无所不知，而耶稣何以不知人之害己；天主无所不能，而耶稣何以不能避人之害己？”
答曰：“天主未降生千百年前，已尝示意于圣人。谓日后人有欲害己者。及既降生后，又尝为圣徒言之极详。何为不知？其不避害者，正欲因是而赎人之罪，乃降生之本意耳。何为不能乎？况天主之性、及人之性，凑合一位耶稣。受苦难死者，人性也。若耶稣天主之性，则未尝受苦难死也。譬如日光照树，树虽砍断，而日光犹存。则耶稣天主之性，譬之日光；耶稣之身，譬之树耳。
五、信耶稣死而复活
“五者，当信耶稣身死，魂进于古圣寄所，名曰令薄。救出人类原祖亚当，及往古诸圣人之灵魂，引而升之于天堂受福。耶稣至于死后之第三日，以魂凑合其身，而复活于世。”
六、信耶稣升天
“六者，当信耶稣复活于世，又在四十日。与一切圣徒来往，详究教中奥理，命其传道于四方。一日午间，忽于众圣徒前升天。祥云拥护而去，居于天主罢德勒之右座。”
或曰：“天主罢德勒原无形体，何以分左右乎？”
答曰：“此尊耶稣之词也。世人之礼，大概以右为尊。宗徒录经者，言耶稣复活后，带人之性与身上天，则得天主下之至尊位，而非诸天神与众圣人所得比也。”
七、信耶稣再来审判
“七者，当信天地终穷之日，则耶稣从天降来。将往古来今人之生死者，公审判，从而赏罚之。”
或曰：“人死时，天主即因其平日善恶而报应之。亦所得为，何必待天地终穷之日乎？”
答曰：“人死，本灵魂至于天主台前听审判。因向所行之善恶，即受赏罚矣。若其肉身置在墓中，俟日后之公审判也。”
八、信天主圣神
“八者，当信天主第三位斯彼利多三多。与第一位罢德勒、第二位费略，一体不分，一性、一能、一知一善，更无大小先后之殊。”
九、信圣而公之教会
“九者，当信有圣而公之额格勒西亚诸圣相通功。额格勒西亚者，译言天主教会也。天主所立之教，绝不侔于人类所立之教，谓之圣教。又为天下之总教会，非一国、一方之教会也，谓之公教。诸圣相通功者，天主圣教中常有已往、现在之圣人，其功德硕大。吾人祈望天主降福赦罪，不能恃自已之功力，亦赖圣人之转祈。因而得天主之赏赦，是圣人之功，相通于教中人矣。又不独通于在世之人，即炼罪所之人，亦得相通。譬之天子宠赉功臣，而亦得赠荫其祖考、子孙。理则一也。”
十、信罪得赦免
“十者，当信罪之赦。天主生人，原各赋以明德，能辨善恶、审从违。但人为原祖亚当之原罪所蔽，故行事之时，多有过愆。此背天主之命，而得罪天主者也。惟天主教会有二等赦罪之真礼：一则，凡人诚心信道，入教之时忏悔宿过，然后领受圣水，则天主尽赦其旧恶矣。一则，入教之后，若有违诫而得罪天主，不得再领圣水。但有解罪之正规，必也自怨自悔，不当得罪于天主，请求解释，乃必得罪之赦，而复为天主所爱矣。
十一、信死人复活
“十一者，当信吾人肉身死后，至于天主公审判之日，还要复活。上文已言天地终穷之日，往古来今人之生死者，公同复活，受天主之审判，从而赏罚之矣。但此肉身之复活，惟天主之力能然。盖天主制作天地、人物之先，能以无物为有。此人之复活，乃复活于既有之后。又何难哉？”
十二、信善人永生于天堂
“十二者，当信肉身复活之后，善人之灵魂偕其肉身常生于天堂，四体美好灵魂至乐，永无间断之期也。其身体光明，非日月可比，亦永无损坏之期任意所适，一霎可遍。亦不必饮食、衣服、寝息为也。灵魂明见天主，一体三位之神妙，则聪明、睿智，悉知万物之所以然心止于善，终无迁徙，终无违越，心满愿足，与天神并行矣。此十二条之事情，设若疑惑中间之一条，即是不敬天主。其罪甚大，而入于地狱。
或曰：“人若不信此十二条事情者，何谓不敬天主？”
答曰：“譬如帝王立有命令，人若不肯遵信，即是欺藐其君。况天主甚尊，又不特帝王比也。或疑其真传之事情，非不敬天主而何哉？所以人欲为善，思升天堂，必须遵信十二条、及十诚、及七条撒格辣孟多，然后可也。”
第十二节  天主十诫章
一、天主教人正道之十诫三规
天主教人正道者，有二事：一者十诫，二者劝谕三规。若欲知此诫者，必先闻其喻理。彼为帝王者，立之律令治理万民，使之遵守，则国平治。若天主为普世之主，创立法度，颁行天下，使世人遵守，名曰十诫。
二、人欲为善当敬天主爱世人
人欲为善：一则皆当奉敬天主，二则当和顺乎四海之人。天主因欲教人，故立碑二面；第一面之碑文有三条之事，奉敬天主；第二面之碑文有七条之事，和睦世人。
第十三节  解释第一面碑文章
一、第一诫：诚心奉敬一天主
或曰：“尊言第一面碑文，惟奉敬天主之事，乞详示。”
答曰：“内有三条事情：
1、不可祭拜别等神像
“第一条，要诚心奉敬一天主，不可祭拜别等神像。若依此诫而行，则是奉敬天主。世人皆知敬其亲长，然敬天主当胜于敬亲长之礼。何则？天主甚是尊大，胜于亲长。是以当诚敬也。违犯此诫者，不敬天主，一也。不信天主事情，二也。爱其亲长及夫百般财物，有甚于爱敬天主者，三也。如守此诫，不得敬天地日月，及诸鬼神，夜梦不祥，吉凶有兆，寻择日辰，占卜卦术等事。”
2、不可不信天主事情
或曰：“不信天主事情，谓之违诫。何也？”
答曰：“此中违诫有三罪：世人既识天主，而有真经，不肯受教者，罪之一也；不信天主十二条事情，罪之二也；信从别法教门，谓能升天，不须天主真经救其灵魂，罪之三也。”
3、不可爱财物亲长甚于天主
或曰：“过爱财物、亲长，甚于爱敬天主，何可谓之违诫乎？”
答曰：“此中有一罪，如人怨恨天主使己有贫难、疾苦，有罪也。何也？天主似乎父师，父责其子，师责其徒，只欲使之守善进德。是以不当怨恨也。”
二、第二诫：毋呼天主名发虚誓
或曰：“欲闻第二诫，果何说也？”
答曰：“第二条诫，毋呼天主名而发虚誓，此第二诫也。前之第一诫，教人心敬天主，今之第二诫教人口敬天主也。其中违诫之罪甚多，不及逐一详告，姑揭其略耳。或虚假事情，而发誓愿者，有罪；或誓愿害人者，有罪。
三、第三诫：当守瞻礼日
或曰：“第三诫者，何谓也？”
答曰：“第三诫者，当守瞻礼之日。禁止百工，诣天主堂诵经瞻礼天主。其余时日，各作本业，固皆正理矣。譬如每月朔望之日，人皆作揖上官。况天主尊大，于每七日之间，其可不拜之乎？此三者，俱是奉敬天主，甚为至要也。”
第十四节  解释第二面碑文章
或曰：“第二碑文，有七条规诫。乞示。”
一、第四诫：爱亲敬长
答曰：“由之□□条者，当爱亲敬长。此事甚重，是以占乎六条之先。
1、人伦之道
“盖天主令世人和睦，况人伦之至亲者，莫过于父母，是以当孝顺也。子幼之时，受其鞠育之恩甚多。至于长大，而不知报其恩，则亏其教养之劳矣。且禽兽尚知报本，何况于人乎？盖为父母者，亦当尽其养育之道；为师者，亦当尽其教诲之道；其为尊长者，亦当尽其慈幼之情；夫妇，亦当尽其倡随之义。”
2、反人伦是罪
“反是，俱有罪矣。如父知其子之从于恶党，而不之责；师以淫秽诗词，而授于徒；尊长而加逆刑于奴仆；子不孝顺其亲，徒不尊敬其师，奴仆不奉事其家主者，俱有罪矣。”
二、第五诫：毋乱法杀人
“第五诫，毋乱法杀人。”
1、天主令人和睦
“天主造成世人，有如兄弟之亲，故不付之利器；造成禽兽，固有长牙利爪。然人之所以异于禽兽者极甚，所以当和顺也。盖天主令人和睦，人若平心怡气，则无杀伤之由矣。”
2、人当远凶器
“如杀人必用凶器，若远其凶器，则无杀伤之具矣。亦犹好饮者，若远乎酒，则自无醉人矣。是以吾尝称中华乃礼义之邦，人虽无带刀佩剑，其中亦有违诫之事。”
3、害人之心不可有
“或打伤他人者，或举意欲害人者，或思欲图报冤家者，或恶语伤人者，或妒人富贵者，俱有罪矣。”
4、官长刑戮囚犯无罪
或问曰：“居官之人而刑戮其囚犯，吾不知有罪否也？”
答曰：“世人非法杀人者，有罪。若有官长依律用刑以决囚犯，盖为万民除害。乌得言其有罪？亦犹良医为人除其坏齿而免坏其别齿也。”
三、第六诫：毋行邪淫
“第六诫，毋行邪淫等事。世人以色欲为重，是以设法严禁也。天主初造男妇，使人一夫一妻，生传子孙。人之娶妾者，有罪。何也？一女不得有二男，一男独得有二女乎？夫妇以相信故相结，信失而结解矣。况夫妇乖，妻妾妒，嫡庶争，无一可者，此所以有罪也。或奸淫他人妻子者，俱有罪矣。或以男子而行淫秽者，此罪尤大。其中罪情多端，亦有解释于第九诫之内者。”
四、第七诫：毋偷盗
“第七诫，毋偷盗诸情。或令人偷盗，或同人偷盗，或教人儿女而偷其父母之物，或教人奴婢而偷其家主之物，或放债而倍过其利息者。俱有罪矣。”
五、第八诫：毋谗谤是非
“第八诫，毋谗谤是非。”
六、第九诫：毋恋慕他人妻子
“第九诫，毋恋慕他人妻子。”
七、第十诫：毋冒贪非义财物
“第十诫，毋冒贪非义财物。”
八、十诫总述
或问曰：“财物、色欲，何故而重诫之也？”答曰：“天主明知世人以财色为重，是以重诫之也。此天主所以作之十诫。前三条者，敬乎天主事情；后七条者，益乎世人事情也。”
第十五节  解释天主劝谕三规章
一、天主劝谕三规
或曰：“尊师前言劝谕三规何如？”
答曰：“揭三者而言之世界，惟有三事得以诱人作罪：一者自专，二者贪色，三者贪财。是以天主劝谕修道之人守此三规，一者，凡事不可纵性自专，须从尊长之命令；二者，无欲；三者，绝无私财。
二、天主劝谕三规释疑
或问曰：“世人若无尊长在上，而举意作事，亦有财产家业亦有娶妻继嗣。吾不知有罪否也？”
1、非专务修道，可不守三规
答曰：“若人非专务修道者，则是无罪；若既专务修道，或自私财物。或娶妻继嗣者，其罪甚大，不可言矣。
2、专务修道，当守三规
“人若绝其财色专一奉事天主者，甚胜乎娶妻求财之辈矣。守此三规，则易得道升天矣。是以我等修道者固守此三规。一者，住集于会中，凡事请命于会长；二者，不思色欲；三者，不思财利以资日用。此所以一心奉敬天主也。”
第十六节  解释圣水除罪章
或曰：“前言十条规诫、三条劝谕，则吾既闻命矣。问七条撒格辣孟多，果何说也？”
答曰：“七条事情甚多，且难一言而尽，必须后来著书明示，方可解明。今且举其至要之一事而言之。经文称曰保弟斯摩，译言领受圣水。人欲进天主教者，则请传教先生诵经文，以天主所立之圣水与之。既得天主圣水，则前罪尽洗，方可升天，其余邪魔、恶神难以侵近。若未领圣水之先，灵魂秽浊、罪恶多端。彼时事邪魔如君主，与天主为仇怨。及其死后，则魂进于地狱，而与魔鬼同群矣。世人若欲升天受福，必从此教，方得天主之恩。所以宇内万民，皆当认生我、御我之大原、大主。而虔奉之，万不容缓也。”
                                                                          天主圣教实录终

天主实义
耶稣会中人利玛窦述
燕贻堂较梓
</div>
    <div class="pagination">
<a href="明末清初耶稣会文献_page4.html">上一页</a><a href="明末清初耶稣会文献.html">1</a><a href="明末清初耶稣会文献_page2.html">2</a><a href="明末清初耶稣会文献_page3.html">3</a><a href="明末清初耶稣会文献_page4.html">4</a><span class="current-page">5</span><a href="明末清初耶稣会文献_page6.html">6</a><a href="明末清初耶稣会文献_page7.html">7</a><a href="明末清初耶稣会文献_page8.html">8</a><a href="明末清初耶稣会文献_page9.html">9</a><a href="明末清初耶稣会文献_page10.html">10</a><span>...</span><a href="明末清初耶稣会文献_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
