<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 84 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 84 页/共 351 页</h1>
    <div class="content">二、时时颂主可除杂念
盖人所以多杂念者，以不知转念颂主故也。如凡所见闻，悉有颂主之念，则杂者可纯。始也强勉，久自安适矣。
昔圣意纳爵游苑囿，偶闻一花香，因仰天颂主曰：‘造物主之生物，其悦人五官也如是。’夫一花之微，乃因香而颂主恩，圣人之爱慕大主切矣。学圣人者，何不仰法焉？
三、时时念主，快心满志
且物之美好，不过分造物主无穷美好万分之一耳。于其万分之一，尚可以悦人心目。一神想乎无穷之美好，其快心满志，又何如耶？
“圣意纳爵时时念主，靡有停刻。一日冗次，偶辍片时，即自责曰：‘此片刻不念天主，如禽兽然。’吾辈学道之人，尽如圣意纳爵之用心，又何患杂念之扰乎？
四、时时颂主的果效
“昔有修士，每触目，辄生搅乱。厥后切用神工，凡有所见，非复如前矣。如遇一美色，即颂主曰：‘造物主之生人，其美好也如是。’向时邪念，毫不复萌也。夫均一所见耳，向之见如彼，今之见如此。芳秽殊途，判若天壤。斯亦修身之要法也。”
论圣教诸书为性命神药，8：83
徐问叔侃曰：“比来向主，亦颇有心否？”
对曰：“承贶诸书，悉翻阅之，弗敢置也。”
司铎曰：“读书固佳，但徒涉猎，无益也。惟视为性命之神药，将一字一句，必熟玩而详味之。譬如病者，简视方书，逐方详审，即一味亦不敢苟，而况于性命之神药乎？”
答杂念为原罪之迹惟仰祈主佑，8：84，凡三则
廿六日，其香至堂。
问曰：“省察之功，其在言行者易见已。至若念虑之萌，初非着意而为者，其为罪与否，未易明也。无论他事，即如对主持诵，至严肃矣。而妄念憧憧，其来也无端。罪乎？非罪乎？”
一、杂念为原罪之迹
司铎曰：“念非着意而成者，似未为罪。然其来不能禁，此亦原罪之迹也。盖人惟染原罪，则不胜薄弱。故虽当对主严肃之时，亦不禁妄念之窃发耳。”
二、善功唯祈主佑
其香曰：“然则奈何？”
司铎曰：“惟有祈主祐耳。夫人之善功，非蒙主佑，即纤毫难自成也。即如至短之经，有能诵之至竟，而无一念之杂者乎？夫一经尚不能纯念、持诵，而况于大善行、大善功，而可傲然自多曰：‘此我自为之，而不关主佑者乎？’昔圣保禄有云：‘人非上主佑，无一善可能；人若蒙主佑，即无一善不可能。’斯言可绎也。”
三、杂念如蝇
其香曰：“杂念之来，虽圣人亦有之乎？”
司铎曰：“杂念乘人，如苍蝇之偶集，虽驱之复至，但不为所累，斯可耳，未敢必其无也。
四、圣人不免杂念
“昔圣方济各亦尝患此，时揭以语人，旁有对者曰：‘吾诵经时，何以独无？’圣人曰：‘而能之乎？试诵主经一遍，如果无他念之杂，当以疋马相酬。’其人甫诵在天一句，遽谓圣人曰：‘愿并鞍以相送。’由此观之，杂念之萌，虽圣人不免。然非着意用工，自不觉耳。”
答灵魂有时出现上主所命，8：84
少顷，其香复问曰：“人传场屋中往往有鬼神，如报复恩怨之类，至有现相相示者，于理然否？”
一、上主许灵魂出现
司铎曰：“有之，凡人之灵魂，有时出现人世者，亦上主所许，以示灵魂不灭意耳。
二、灵魂出现的故事
“敝邦纳波里名郡，乃人居鳞集之所。数十年前，忽然地坼。穴中突出一人。骑马往来如飞。众皆惊骇，闭户莫敢视。次日自户隙窥之，其突出往来犹故也。越数日，有一名士欲穷究其理。因告解祈佑，往穴旁。伺其将入，控辔而问曰：‘我奉主命，问尔为何人？因何出穴惊骇人若是？’对曰：‘我乃某之灵魂也。生前为妄证某人，致其身名俱损，兹受主罚，未得安所。幸主容我出现，白彼无辜。若彼冤得白，更求为我通功，即可获安所矣。’名士慨然许诺，因代彼人别白，且多为通功。自是入穴，不复再出。此事在通衢，乃万目所共见者，敝友亲为余言，端不诬也。
三、灵魂出现系上主所命
“由此观之，人之灵魂亦有时出现人世，如报恩、雪怨之类，特非上主之命，则不可。若论天神鬼魔之现，又非人所能易测者也。”
论承教期于行，8：85
十三年庚辰，艾司铎以五月至龙江。
初三日，为瞻礼六日，司铎诠救赎事理，俾奉教者常痛念之，以为寡过之宗。
次为瞻礼七日，司铎诠“雪堂”二字，以“雪”喻圣母之德。盖龙江新立圣母堂，尝以“雪堂”命名故也。
次为圣若翰诞日，司铎诠圣若翰之德、之功，俾后人仿而行之。名论娓娓，标笔拙，未能一一述也。
初六日，诸友毕会。司铎谓众曰：“比来论道，三日于兹矣，未知诸子，曾憬然有得否？请各述所取益，即一端亦可终身，不必求详也。”
问士敏，士敏对曰：“承‘雪堂’之训，学徒记之，未能行也。又安敢对？”
司铎曰：“记而不行，与不记同。比如水之沃石，得湿而已。必也如土之能受，以水沃之，徐徐然入，自滋润而浃洽矣。”
论修道贵薄世味，8：85
问鲁可，鲁可对曰：“圣若翰之修道也，不于尘世，而于山中，为薄世味故也。洙希圣未能，庶于世味或有省乎？”
司铎曰：“良然道情之与世味，最相反也，而复相妨。道味淡，世味浓；道味超，世味昵。断未有世味不薄，而可以期登天国者也。”
论享天上福悉纯善而无纤过，8：86
问其香，其香对曰：“标反躬多过，承师训。有过者，地上之事。改过者，天上之事；改过不吝，愿终身以之。”
司铎曰：“人之在世，如行滑路。失足之愆，实所难免。改之、改之，以至于寡，即与天神同归矣。
盖享天上之福者，悉纯善而无纤过。天堂之门甚窄，人有纤过其能入乎？子勉之哉。”
论诲人必先自诲，8：86
问允鉴，允鉴对曰：“圣若翰之德，在山中苦修；而其功，所在阐明吾主降生之事。斯二者，是所当仿而行者。”
司铎曰：“此一也，非二也。夫人未有不自诲，而能诲人者。诲人不动，由我自诲不笃，盖不能言其所未行故也。圣若翰惟其苦修，故能阐发，幸勿岐而视之。”
论钦崇上主由爱德而发，8：86
一、钦崇在于活根
问仲升，仲升对曰：“‘钦崇’二字最难，斌何敢及他？”
司铎曰：“易耳，奚难哉？见以为难者，皆由不沃其根故。若时沃其根，则日见其易，又奚难之有哉？子平明而兴，不立一功，不行一课，则一日之根不沃矣。再晨而兴，其不立功行课，犹乎昔也，则二日之根不沃矣。根不沃，枝叶不发生，视以为难又奚怪焉？
二、爱德为钦崇活根
“抑人之钦崇上主也，未有不由爱德而发也。而爱德之发，则全为美好所动。子视世上诸物，何者为美好乎？其无穷美好，孰有如上主者乎？知主为无穷美好，则钦崇之念定有不容自己者。其视世间美好诸物，特分吾主无穷美好万分之一耳。如舍无穷美好之上主而不知爱，势必移所爱于他美好。甚有似美好而非美好者，而亦爱之；甚有可贱可恶不美好者，而亦爱之。宜其爱主之难也，辨之明则爱主之心必笃。勉强而力行之，是在子矣。”
论圣母会以守贞为上，8：87
问君及，君及对曰：“承师训，物之白者莫如雪，而圣母之德之白，则逾于雪。翰托圣母庇下，十诫之守，其固然矣。而邪淫一诫，尤为至污，敢不五司之是守。”
司铎曰：“仿效圣母，守贞为切。谨守五司，毋令窃发。凡在圣母会者，俱宜行之，不独吾子也。”
论人涤罪垢全赖救赎之恩，8：87
问从赵，从赵对曰：“陇闻道最迟，罪污莫洗，惟有望吾主救赎之恩耳。”
司铎曰：“旨哉！涤身垢者以清水，涤神垢者以圣血。夫人欲涤罪垢，非吾主救赎莫大之恩，未有能洁者也，吾子勖之。”
论圣教遇阻方显其功，8：87
问其绩，其绩对曰：“数日欲一到堂，辄有所阻，未得承师训也。”
司铎曰：“吾章之奉教也，不独乡曲亲朋，或生疑阻。即一家之内，亦有然者。虽然，奉教而致人称誉、致人赞颂，其功亦浅耳。譬之浮海焉，顺风而行，舟师何力之有？惟遇飓风而凌浩淼，其能谨樯帆舵楫而无恙者，则舟师之功也。今子遇阻而辄止，是徒知有人，而不知有至尊之上主也。为义而受窘难，独不闻与。”
论天堂之赏其异数者有三等，8：87
亭午，其香复至堂，司铎见其有倦色也。问其故，对曰：“窃效著述，不觉劳勩。”
司铎曰：“固也。亦问其所著者为何书耳。
“著世俗之书，未免劳而罔功；若阐明天主之事理，则劳多而功多矣。
“昔贤论天堂之赏，其异数者有三等：一致命、一童贞、一著书以明圣教。夫致命、童贞，亦吾人不易得之事。若著书以明圣教，凡有心、有力者，皆可勉而能也。近晋绛、段君袭者，曾以此义笔之《论学》跋中。试取而谛读之，其有合乎？”
答段友不可及之功，8：88
其香曰：“段君久耳大名，其功行亦有可纪否？”
司铎曰：“段君之昆季三：长名衮，次名扆，次名袭，皆则圣司铎之高弟也。司铎凡所著书，较刻之功，多出其手。然此其小者耳。段君尝立一圣堂，比邻不戒，偶烬于火。段君仰而叹曰：‘是堂湫隘，吾主弃而去之矣。’请更诸爽垲者，复捐金、庀材另创一所，比前加丽焉。夫人当缔创之后，忽遭焚毁。即有道力者，能自免于怨尤，斯已多矣。其不灰必而弛力者，几人哉？段君不惟无怨尤，更加毅然之力，其不可及者此已。”
论圣伯多禄可仿之德，8：88，凡二则
一、当效仿伯多禄之行
十一日，为宗徒伯多禄瞻礼。
司铎诏众于堂曰：“昔圣伯多禄其初渔人耳，一蒙吾主呼召，遂弃其渔业，从主四方布教。（详见圣人行实）斯其矢志坚决，可仿而效也。今子等闻道以来，间有始勤而终怠者，亦由初念之不坚耳。有如淡而声名，捐而财利。一如伯多禄之弃厥渔业也，宁有鲜终之虑哉？
二、伯多禄渔业的含义
1、破船寓义
顾伯多禄之渔业，一破船耳、破网耳。后贤推论此义，有二譬焉：何谓破船？肉躯者是。灵魂之在肉躯，犹主人之在船也。船虽坚致，然日浮于巨浸浩淼之中，排荡冲击，其能久存者几何？人生犹泛海也，所以排荡、冲击我者，非一端矣。夫形久则必敝，人何苦恋此久而必敝之物，日营逐未有已也。
2、破网寓义
何谓破网？世俗者是。夫世俗之束人也。甚于罗网，人入其中，鲜有得脱者。且魔鬼多为智计，伏藏其中，虽千目万孔不啻也。人而思脱，一一解之则綦难。惟一举而弃之，绝不受其笼罩，又何世网之患乎？
三、伯多禄弃万有
耶稣尝谓伯多禄曰：‘人能弃而财帛妻子而从我者，吾且以百倍偿焉。’
伯多禄对曰：‘吾业弃万有而从主，吾主何偿焉？’
或曰：‘夫伯多禄所弃，一破船与网耳，曾何万有？而乃为大言若此。’圣额我略尝推论此意，以为人之物有限，而人之愿无穷。故农所有者耒耜，而其愿则斯仓、斯厢也。士所有者图史，而其愿则巍科膴任也。至于商者、贾者，见前之藏镪几何？而其愿不什百千万不止也。
“夫伯多禄不难弃其所有，而难弃其所愿。
四、天主以百倍报赏
“今无论荣福之享，吾主业百倍偿之。即诸凡奉教之邦，莫不崇厥堂宇。其瞻拜望泽者，无间公卿、士庶也。斯亦百倍偿之一端，尤为昭然可见者已。”
论圣母往顾圣意撒伯尔各有可存想之义，8：8９，凡八则
一、存想有三端
十四日，为圣母幸圣意撒伯瞻礼。
司铎又谓众曰：“教中工夫，诵经、看书，固为有益，然未为大益也，必也其存想乎？顾存想有三端：一记其事、一绎其理、一发其情。三者备，而存想之功全矣。
二、圣母往顾意撒伯
“今日乃是圣母往顾圣意撒伯日也，请先述其事，子绎其理，而发其情可乎？圣意撒伯者，圣母之亲也。当时圣母方领报之时，天神又将圣意撒伯受孕之奇，兼报圣母。（详见本论）圣母因发热心，速往顾之。山行三日，方至其家。比圣若翰生，始返。
三、会友的感想
“子等亲闻斯语，不啻亲睹其事，亦有存想，可为余告者否？”
1、守贞
问鲁可，鲁可对曰：“圣母贞德可嘉，故天主选之为母。天神之报，以其贞也。”
</div>
    <div class="pagination">
<a href="明末清初耶稣会文献_page83.html">上一页</a><span>...</span><a href="明末清初耶稣会文献_page79.html">79</a><a href="明末清初耶稣会文献_page80.html">80</a><a href="明末清初耶稣会文献_page81.html">81</a><a href="明末清初耶稣会文献_page82.html">82</a><a href="明末清初耶稣会文献_page83.html">83</a><span class="current-page">84</span><a href="明末清初耶稣会文献_page85.html">85</a><a href="明末清初耶稣会文献_page86.html">86</a><a href="明末清初耶稣会文献_page87.html">87</a><a href="明末清初耶稣会文献_page88.html">88</a><a href="明末清初耶稣会文献_page89.html">89</a><span>...</span><a href="明末清初耶稣会文献_page85.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
