<!DOCTYPE html>
<html>
<head>
    <meta charset="UTF-8">
    <title>习学记言 - 第 21 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>习学记言 - 第 21 页/共 26 页</h1>
    <div class="content">　　栁宏死时年三十一杨素诔之曰山阳王弼风流长逝頴川荀粲零落无时脩竹夹池永絶梁园之赋长杨映沼无复洛川之文是宏以清言而兼丽笔长枪大槊数十年间仅闻此尔得非所谓正始之音也
　　自宇文泰起接隋唐百年中精神气脉全在苏绰一人三代既衰佐命之材不世出惟管仲乐毅萧何诸葛亮王猛苏绰尔亮地势不足自立猛无坚凝之功而绰随文守义仰取俯拾遵腐儒之常说据旧籍之陈言能使泰总已听命麄细重轻惟其所裁不为新竒坐致实用岂特以其国强富兼并而已由晋以后南北判离中原不振至是自北而南文教复兴使孔子复出微管仲之叹不付余人矣然则学者岂以能言为贵哉頋其所行何如耳王通或问苏绰曰俊人也其道何如行于战国可以强行于太平则乱矣夫自许以英豪者用才无本自命为圣哲者穷理不尽行于太平而必乱行于战国而不强古今皆是也奚绰之病哉且何俊之有
　　六条平实无华诸葛亮王猛敺市人而用之不暇及也死而无继泽不垂逺不亡何待自董仲舒萧望之刘向崔实王符仲长统之流皆论治道而无一言之几然则如绰者亦未易也
　　独孤信深入湘川百计拒敌相持经嵗竟以全归自前世言之为大功乃坐失地除名史谓宇文防谬政至此然亦由当时望外成事者多矣不然何以能奋于至弱取天下之十九乎此又未可以赏罚常情论也
　　郭贤防髙欢言贺抜岳初死关中震骇不能乘时取雍州是无智魏孝武西迁寡弱毛鸿賔丧败关门不守又不能并力要战是无勇此髙欢所以失关陇之由诚是欢之党人算画未有及此者刘煜欲因降张鲁取蜀而曹操不敢葢从昔智计必有用之不敢尽者然欢趦趄放逸于狼狈汹汹之时而乃噤龄决死于安徐已定之后宜其屡进而屡郤哉
　　耿豪言大丈夫见贼须右手抜刀左手把槊直刺直斫慎莫皱眉邙山之役大呼独入奋力而还当其前者死伤相继又谓左右吾岂乐杀人壮士除贼不得不尔若不能杀贼又不为人所伤何异逐坐人也豪虽凶粗不足取而以关张比之则又其细尔李穆蔡祐丞相臂耿豪王勇丞相咽项泰能得武夫之用如此安得不以弱为强乎
　　宇文泰用韦孝寛法令诸州来道一里种一树十里种三树百里种五树然则此法未行以前原野尤萧瑟矣诗云有杕之杜生于道左彼君子兮噬肯适我又曰柞棫拔矣行道兊矣岂变墟莽为桑麻自古圣贤以为难事耶
　　迁固以文采衒耀其人辞多而实寡如王罴韦孝寛正尔率拙然功名壮伟不可掩学者能详看所长气力不少矣只泥住蔺相如赵充国等无复新意此读书大病也
　　薛慎载宇文泰于行台置学取丞郎及府佐德行明敏者充生悉令旦理公务晚就讲习先六经后子史又于诸生中简淳懿者侍其读书余尝恨刘裕质可语上而刘穆之痼之然则苏绰之力多矣汉髙祖言乃公马上得之安事诗书至溺儒冠乃谓其不修文学而性明达嘻甚矣又安足述乎
　　令狐整率乡亲二千余人随军征讨泰尝从容谓整卿逺祖立忠而去卿今立忠而来可谓积善余庆世济其美史言整逺祖汉建威将军迈不为王莽屈其子称避地河右故泰称之此事今粗见于姓家然则隋唐以前史记汉书之外别自有书李翺乃言读前汉与后汉书生熟如何葢屡更兵乱载籍焚毁他书多不存其存者又以非文句所资不暇熟读如翺尚然是又可叹也司马裔辞封【阙】
　　赵肃元日行朝礼非有封爵者不得预不知用何典故
　　苏亮绰从兄绰文章稍不逮亮至于经画进趣亮又减之故世称二苏
　　栁虬论史谓汉魏以还宻为记注徒闻后世无益当时故着汉魏者非一氏造晋史者至数家后代纷纭莫知准的请今记事者皆当朝显言其状然后付之史阁庶令是非明着得失无隐使闻善者日修有过者知惧事遂施行后汉李法但能言史官记事不实后不明信而已当时议论开张至此故泰废立虬能执简书过也虬死在魏恭帝元年之冬不然值宇文防行禅代事或有惮否耶天地之初皆夷狄也相攘相杀以力自雄葢其常势虽炎黄以道御之不能止也及尧舜以身为德感而化物逺近丕变功成治定择贤退处不为己有而忠信礼让之俗成矣夫先人后已徙义逺利必出于心之自然而明于理之不可悖故汤既放桀惟有惭德而其臣反作诰以谕解之若夫乱臣贼子则不然公为弑逆而恶大恶之闻崔杼所以杀太史将行篡夺而畏正论之禁曹操所以杀孔融至于彼自行之此自书之不杀不争两不相忌而天下易姓此又杼与操智虑之所未工而虬固不足以知及之也悲夫
　　自元伟以下十四人皆有大位于周与髙氏相絶矣此末世之盛事也不可不记梁武但云我若依而行之谁谓不可又云少待自知我心而已王莽曹丕司马炎皆不杀旧君杀旧君自刘裕始
　　王轨宇文孝伯乐运贞良骨鲠葢奕叶长养成就所有近似殷周世臣同存亡者非复偏方草创邂逅相遇可得也运言令宿卫之官有一人夜不直者罪至削除因而逃亡遂便籍没此则大逆之罪与十杖同科先未经变法时立法何轻也当攷又云虽为法愈严恐人情愈散一人心散尚或可止若天下皆散当如之何秦网宻而国亡汉章疏而祚永可谓富哉之言矣泰言平吴之利二陆而已定楚之功诸贤毕至可谓过之又言吾即王氏甥卿等即吾舅当以亲戚为情勿以去乡介意其释囚礼士齐桓公以上也泰本尚古文务救时弊如王褒庾信之淫靡非所好也特以其有江东盛名为文士宗伯故敬礼如不及宰物者能因人所长不以已好恶格之葢难事也史叙次北方能文自杜广徐光封奕朱彤胡义周刘延明以降而谓苏绰务存质朴虽属词有师古之美矫枉非适时之用故莫能常行夫古之圣王教养天下之英才尽其性命之理使言语文字各极其致故能不约而自合绰既无所建明奈何以一人之势徒取经训之已者一切效之使庸鄙者易就頴秀者难立是反助徐庾之锋激天下而从之也周武帝发诏遣使聘沈重踵门谒熊安生虽二人未足以当此礼而帝诚心好贤屈已忘势干戈之际独髙经师征尘未洗先驱陋巷在晋阳城下死而复生胡念及此心期卓越殆战国以来所未有也汉武以安车蒲轮徴申公儒生尚夸之刘备为左将军三诣诸葛亮后世尚以为难视此何区区哉帝不幸早殂功业不究未知真有佐王之才者遇之如何尔乐逊徐遵明诸生陈时宜五条其言有非俗儒所能道者如自非军旅之中何用过为廹切申侯将奔楚子诲之曰无适小国政狭法峻将不汝容敬仲入齐称曰幸若获宥及于寛政国家虽强详不受弱诗云德则不竞何惮于病惟德可以芘民非恃强也及陈事上议之徒亦应不少当有上彻天听者未闻是非陛下虽存物议欲尽天下之情犹为未尽等语是也泰﨑岖关陇诸子相继鞭挞宇内成其所欲虽大要不过强兵亦其国是所定立论常向上一着故如逊等辈亦能言之夫以国家天下之大而其言语廹促卑陋同出一律饮食嗜好不越酸咸之则名号虽存而亡形具矣
　　姚僧垣吴人而医术行于关中伊娄穆病言自腰至脐似有三两脚缓纵不复自持僧垣处汤三剂服其一上即解次服中复解又服悉除更合一剂足稍屈伸曰终待霜降此患当愈至九月乃能起行髙祖东伐至河隂遇疾口不能言脸垂覆目不复瞻视一足短缩又不得行僧垣以为诸藏俱病不可并治军中之要莫先于语帝遂得言次又治目目便愈末乃治足足亦瘳史记方多矣不言其所以治之由而徒载其受验之的亦多如此不可得而考也余顷嵗得病两腹之间有或以为气不升降而然服胃气圎百余剂愈急垂二十年不解医终莫能名夫讳病不受治一二而已有病不能治羣医皆是可叹也
　　萧詧至子蘬以一城之地为周附庸而所用文武谋臣知名者数十人岂其地之多才耶抑才之偶聚耶昔鲁卫宋郑皆小国而人才卓然称于后世至詧始复见之惜其地不足也才有余而地不足犹可言也地有余而才不足不可言也















　　习学记言卷三十五
　　钦定四库全书
　　习学记言卷三十六　　　　宋　叶适　撰隋书
　　余尝论宇文泰初起异于髙欢及武帝躬任数畧化弱为强尽有北方五世数十年矣虽树德不深置嗣无状然于杨坚非有罪也乃倚女后之势挟轻薄无頼子行诈逼取如懐防中才半岁戕杀宇文无遗种故臣宿将骈首拜伏莫敢违忤视王莽何足道也坚少年以相表自矜言其异者固非一人而史又述其始生时头上角出徧体鳞起嗟夫是直变恠不祥之物尔岂天不爱民假之富贵而使其相屠戮耶史法之壊始于司马迁甚矣
　　外戚虽处偪夺之地而古今灭族者皆是窦武天下重名与众贤之心陈力尚不能诛宦官反父子俱毙何坚取之易哉髙颎李德林从乱如流韦孝寛李穆皆谓天命已改彼其奋袂直前径肆剪覆者真足以扼天下之喉而制其命欤孟子言不仁而得天下未之有也苏氏谓特未见司马懿杨坚而然孟子尊立仁义欲扶救一时不幸其语不验此尧舜汤武之道所以遂絶而无传也且箕子以纣为天所弃故不忍援商终不与周并立士茍有志于道而力不能拯如孔子顺义不入秦可也若为之回论易説以自容则家法尽矣
　　易周氏官仪依汉魏之旧慕位第一事也虽庸謟相遇志在扫灭前迹亦由茍慕虚名人情不顺有以使之矣周官再壊于此学者以为口实安用谈经耶
　　弛山泽之禁由后世言之非小事也所散者何止一利所免者何止一刑昔能之而后不能何也
　　窃位之明年即营新都其词自谓殷之五迁恐人尽死后人以市不易肆为受命之难然则强民迁于新造之日人心不特不以为难而反劝之又何易耶
　　赐百僚钱帛任其自取尽力而出可谓无礼无义矣然以利防人使舍人而从已所得者虽皆贪冐无耻之臣而合交聚党盗贼师师为众不少矣故终其一世行赏极厚而死生荣辱在呼吸之间亦前代所未有也【唐太宗亦赐三品以上帛任其轻重】三年遣使廵省民间情伪咸欲备闻扬镳分路将遍四海逺近官司遐迩风俗巨细必纪还日奏闻庶使不出户庭坐知万里此革命常行之事也然天子居深宫百司守常职耳目之近壅隔势成人主茍有志于治时一遣使访知下情利害之间足以变置昭发蒙昧消释党偏盖新起天下之要道也其与独任台谏恣其专执日朘月削表里欺蔽使风俗日降而不自知者相百矣
　　十年诏魏末丧乱寓县分役车岁动未遑休息兵士军人权置坊府南征北伐居处无定家无完堵室罕包桑恒为流寓之人竟无乡里之号朕甚愍之凡是军人可悉属州县垦田籍帐一与民同军府统领宜依旧式按李繁家传载苏绰初置府兵与此利害优劣殊不同然诏文乃当时实事也葢绰虽创始而地狭民寡加以长征不归故未得尽行其説至是平陈后乃修完成法尔李泌见其近不见其逺遂谓三代之后无及此者后人从而信之至言其能敛千载已防之兵复还之民呜呼孰知其籍千载已齐之民厘而为兵也哉
　　十一年平陈所得古器多为妖怪悉毁之不知何等器北方所传三代秦汉之旧物至是皆尽惜哉隋文力足以有天下而德不足以有古人之物变而为妖沦于壊灭速亡之兆见矣
　　隋以海内既平功成作乐君臣详议复雅禁繁自以为治世和气之所致矣而万寳常谓其淫厉而哀亡国之声天下不久相杀将尽然竟如其言何哉夫由其麄者而观数之已成者虽不可改事之必然者亦不可变固未有凶声而应善政美德而召乖音者也隋文弑君窃国影响报効理不徒然鄙诈朋淫聚而富贵宜其不见舆薪而寳常特以技通之尔虽然数与事相为低昻其间甚微圣智犹不能辨舜所以欲闻六律五声八音察其治乱以验所行有象之道参于无形执契而举莫能先后此又非寳常区区技术之工所能测也
　　仁夀元年减国子学生止留七十人太学四门州县学并废当时国子千数则所防遣者数千万人矣岂不骇动虽有谏者皆不听史臣以为其暮年精华销竭致然时方遣十六使廵省风俗而诏以为徒有名録空度岁时未有德为代范才任国用良由设学之理多而未精至三年七月下诏令州县搜扬贤哲则云虽求傅岩莫见幽人徒想崆峒未闻至道惟恐商歌于长夜抱闗于夷门防意恳切且限以三旬咸令进路征召将送必须以礼则所谓精华将竭有所厌怠者亦未然盖其心实谓空设学校未足以得人耳古之为教使材者必由学舜周公之论是也汉以后传经师章句而已材者由于学则枉以壊不材者由于学则揠以成教之无本而不行取之虽骤而不获则学之盛衰兴废盖未易言也遗诏言王公卿士每日阙庭可见前此人主不常见群臣也史亦言毎日一临朝夫以和乐之道御其臣一日见之可也杀戮行于殿庭使之凛凛不自保可乎焬帝以廵游亡天下周昭穆秦始皇汉武帝祸皆坐此然则人主不可轻出审矣孟子乃载晏子告齐景公事王通则谓兵卫少徴求寡可以数行夫皆无求于民则安得自挟而行皆使民有求于己则诸侯有司安用之书称尧光被四表格于上下使其果后已而先人致其所利去其所患则裔夷穷髪之民皆延颈而望之而况于中国乎不然则令未出于户庭而害已形于天下矣隋文篡周恐羣情未惬多説符瑞以耀之造作而进者不可胜计仁夀元年祠南郊具前后符瑞数十百事于祝板王莾且死犹随斗柄而坐与此葢无异情也世虽下愚小人无不能言昧心则速祸欺天则受罚葢惧其非纯者必与天为二故也今行伪于天而又挽天以自同既挟天以欺人而又谓天为可欺下愚小人之不若何耶
　　梁礼雩不为常祀四月后旱则以七事祈雨一理寃狱失职者二振鳏寡孤独者三省繇轻赋四举进贤良五黜退贪邪六命防男女恤怨旷七撤膳羞弛乐悬而不作郡国则五事同时并行为国命之通塞者莫如政为人命之通塞者莫如食至是足以有变矣此亦制礼之善也鲁欲焚巫尫臧文仲以为当修城郭贬食省用务穑劝分至檀弓又言徙市而董仲舒乃修闭纵隂阳之术自以行之一国无不得所欲盖虽儒者号知经及其施之于用则达礼而通政者少矣
　　炀帝在榆林以古礼行狩在蓟城用宜社类祭祖祃无不备举遂发众军伐辽亲授节度亘一千四十里可谓甚矣古人之于兵严始所以慎终也其出之部分先后不可乱所以为战之坐作进退不可犯也若始而整终而溃则奚用矣夫教兵行师置阵安营自昔皆以为甚难司马懿按行诸葛亮营垒处所叹其天下竒材然胜负尚不在此诚得其大可以兼其细矣不然则昆阳淝水安得以寡胜众乎
　　后魏天兴仪曹郎董谧始制轩冕未知古式多违旧章孝文时仪曹令李韶更奏详定夺论经籍犹未能正熙平九年明帝令催光元延明催瓒更造车服自后条章渐备北齐之后咸取用焉开国之始自应缺畧其后制度备而国已败亡古人论礼之兴废而国存亡不在焉以为为国而无礼不如亡此非不及存亡之论也李德林尝言周魏舆辇乖制请皆废毁开皇三年既更造九年平陈后又不用十四年又更制其后又言太和更造衣冠熙平元年怿定五时朝服是北方舆服能变夷从华皆本于孝文故王通谓太和之政近雅通知其近雅而不知其近亡也礼虽不以存亡为限然未有有礼而亡者若战国秦汉以后当论其所以存亡而已不责礼之兴废使如孝文者而以礼许之则是礼为取亡之具而圣贤不贵矣
　　焬帝大业二年始制轩冕大备文物之盛冠于古今三年突厥染干见而慕之请袭冠而牛何稠等皆受厚赏及师旅旋兴则前日已定者皆弃不用而羣臣戎服袴褶反效胡人矣孔子叹禹恶衣服而致美于黻冕贾谊谓文帝自衣皁绨而庶人墙屋被文绣葢必有所屈而后有所伸文质兼举自古圣贤难之焬帝不足道也梁武帝着钟律纬论主京房学言班固夹钟中吕过于无调郑有升阳而无降阳且自制四器名之为通转推月气悉无差忒旋相得中臣下莫得措意可谓精且能矣君明乐官不明乐音后世之论也由舜之言人主必知乐而后可以致治武帝知乐矣不足以致治而反至于亡者以乐为伎而不以乐为道故也使其以乐为道则先之以音而知其所以为治先之以治而知其所以为音均和齐中物召气应而夔龙之功可复见也虽然圣人犹畏之故禹戒以无若丹朱傲而梁既废牲牢则但为五音相和引而无复用律其率情背理如此信禹所谓傲者宜其终于杀身亡国哉
　　周武帝圜丘降神辞王城七里通天台紫微斜照影徘徊连珠合璧重光来天防蹔转钩陈开虽非雅颂之词亦后世佳语也
　　郑译所言苏祗婆七调五旦与中国七声五均合译虽轻狡小失然音律乃天地之正理固无华夷之间使诚知之不可掩也而何妥以儒自命至其隔碍不通自为胡越则人心之可畏如此而牛识不逮理又相与附益之曽夷狄之不若矣
　　三兹新变声隋文帝以为不祥言公等家家自有风俗声不正何可使儿女闻其言是也孔子称移风易俗莫善于乐若上之所好者正风俗自然移改矣然隋之羣臣其智又不能及其君所以然者其臣无不茍于利禄俛仰操窃之余其所得者固将以充其一时耳目之所徇而止耳岂此十数语所能救哉
　　百戱始于齐武成习于周天元盛极于隋焬帝自是以为常行唐髙祖初以五月即位而太常借民裙襦充妓衣拟端午日武门观戱孙伏伽所谏者也
　　毛爽蔡子元等候气之术气应有早晩灰飞有多少或初入月气即应或中下旬气始应或灰飞出三五夜而尽或终一月才飞少许者夫气之必应灰之必飞隂阳之情天地之理当然也应有早晩飞有多少其差忒而不能尽齐者人道之厚薄时政之寛猛固使之也古人所以贵于和隂阳合天地也隋文徒出旁议而不知身为人道之主牛志在规讽而未极理事之精彼技术者又安能测之其效止于能飞能应而已扣之愈急则其説愈谬矣且使尺稍下而能悉飞则安取人道子律寄母而应殊则是应律而非应气也
　　因隋志畧诸代尺十五等异同之説杜夔尺长荀勗尺下及近世以律生尺之论夫律之清浊度之长短量之多少衡之轻重自有生民以来未有知其所由然者而所以为律度量衡亦自有生民以来未有知其所由然者也以律生度量衡起于汉人古葢无有昔之圣贤能和均四物使之相通而不相害则有之矣若必以为从律而生而以黍起律黍之地产不定肥瘠大小不齐执一异以废众同则乐之兴无日矣
　　厯自李业兴后周有甄鸾隋有马显张賔张胃刘焯焯为胃袁充所排而术家服其精然方其时君蔽臣谄徃徃诬天席宠以售其术如厯差日长之类固不足凭而焯为儒者乃与之较是非耶自太初厯以来数十家其术多在按书先言厯象日月星辰后列其验上世厯术既不存而以律及易大衍春秋为本起者皆出于后人私智凿空务新一时之耳目于术非能有损益也盖天宣夜既皆折而归于浑天独刘焯欲立术改正旧浑又以二至之影定去极晷漏并天地髙逺星辰运周请一水工并解算术士取河南平地之所可量数百里南北使正审时以漏平地以绳随气至分同日度影得其差率里即可知则天地无所匿其形辰象无所逃其数超前显圣効象除疑使时行其説或得新义可以补前人之未至也盖天地隂阳之宻理防患于以空言窥测古人所以置羲和于四方之极岂固欲以地凖天以实定虚耶
　　昔之言月者谓其形圆其质清日光照之则见其明日光所不照则谓之魄后人相承遂谓月无光因日而有光月果无光安用与日并明万物无不因日而后成色惟月星不然近日则光夺为日所临则奄而不明易云日月得天而能久照必若月不能自明而待日以为明使孔子之论亦如此则月不得言久照也数术之士昧理而迷源学者不能知其浅深反以为穷理之极致遂至乖异于道体甚有害
　　隋志所载杂占气候详于司马迁所记盖后人又推言之也其言天子气自战国秦汉已言天子气矣唐虞三代言其德而不言其气然则光被四表者文士之虚称也有气而无德将为不祥以祸天下而何述焉
　　天文五行志凡星文之变五行之异五代事皆具南北之间可叅而观也寳志陶景当时号达者陆法和已下矣然所謌咏皆验列御冦谓壶丘子示巫咸以太冲莫胜故自失而走御冦不为有道而其言已如此余尝谓人主自修不至遂以形迹象数之末竟堕术士之口若圣人御世则彼乌得而防之
　　自晋至梁陈都畿民皆为王公贵人佃客典计衣食客之类无课役佃糓与大家量分自四十户至五户止既役其力又食其租按司马元显传称王公以下日廪七升而范亦言起廨舍割兵仗之盖虽赋禄少而得占多比后世自为优也志又言魏晋二十一帝宋齐十五主虽用度有众寡赋禄有重轻大抵不能倾人产业然则取于民不厚而其臣足以自完未可谓非善法也货利之柄上失之而私于下犹未有害王莽谓汉常有更赋疲癃咸出豪民侵凌分田刼假欲尽收于上故不旋踵而大乱以亡后世为国多有此等议论以此知理财正辞禁民为非须作三两段防方明古人之意不然反为后人患矣
　　魏至髙欢方收盐利宇文泰亦置掌盐然闗市邸店之税乃顔之推邓长颙于北齐垂亡时所立而隋初罢酒坊通盐池盐井与民共之然则极后世第一好议论曾未足以望前世之十一而不知求其故也
　　齐自河清始有受田之制葢其君骄麄甚矣然尚如此周亦有司均掌田里之政令以其时田皆在官故也今田不在官久矣徃事无复论然遂以为皆不当在官必以民自买为正虽官偶有者亦效民卖之此又偏也隋文以俭致富百姓给复免租与汉文景同盖时无与防虽欲敛之而不可不必三代仁义之主而后能也财货尽敛于上却防于下虽前代衰乱盖无此法敛即无防防则不敛矣及本朝承唐之弊以敛为防以防为敛故取之防苛而民犹未溃以为不得不然也然敝极不变上无以自寛敛防不相容如马驰不得息弓彀不得止终必归于大乱而后已尔
　　自髙叡等上齐律当时称其法令明审科条简要而齐人多晓法律者至髙颎造隋律苏威牛再定然皆本于齐也由唐及今虽有増损然皆出于隋也子产铸刑书叔向非之而曰吾以救世今观律文与事情轻重相称况子产尤为精当言救世信矣然自秦汉以后稍号平时者法无不寛其君之薄德者刑无不苛推而至于尧舜汤武君臣各躬行以靖民而法自为无用则叔向所谓不为刑辟固非髙逺不切之论也世道之衰虽縁人材日下然其病根正以有已而忘人做下様子令其不可回转如子产是也





　　习学记言卷三十六
<子部,杂家类,杂学之属,习学记言>
　　钦定四库全书
　　习学记言卷三十七　　　　宋　叶适　撰隋书
　　隋志无连山止于归藏十三卷盖汉初已亡按晋中经有之惟载占筮唐乃有连山十卷司马膺注至本朝亦无连山而归藏三卷称晋薛贞注按刘传连山所造也坐以得罪然则连山归藏皆非本书矣周官虽载三易逺自夏商其不经孔氏无所传授者后灭没不复着夫孔氏所不道而道不存焉学者自不必追论亦可然所谓周易者谓其周流而变易名义畧与连山归藏同而后世乃以为周文王之易至又独取易字别训名义恐亦于道有害
　　古文尚书屋壁所出谓科斗书也孔安国以古定即今文也其后学书以楷为宗故孔安国书遂为古文然自蔡邕之流已变从今文矣自晋梅赜齐呉兴始献孔安国尚书学者方复以古文行之而唐始令卫包变从今文学者因以今之所谓书者非复古文不知字有古今而义无古今不然则西方絶域之学旁行累译安得尽通于中国哉人情之好恶习俗之流传亘古今而常在岂特义无古今夷夏而文亦无古今夷夏也学者知此则道之意思过半矣至明皇改无颇为无陂则转易义训矣然李肇所云亦止此一条尔
　　因隋史叙防纬事古圣人所以为治道者必能知天人之常理而顺行之武王所谓隂骘相协以为彛伦者也鲧以人欲胜天水方泛滥不能顺导乃崇土以塞之一事不顺天人之理乱矣此桀纣暴德之始三代汉唐之所由分也然学者不足以知之则河出图洛出书孔子之前已有此论而其后遂有防纬之説起于畏天而成于诬天况五事人之所为无预于五行学者之陋一至于此及其消磨息灭费多少气力而圣人之治终不复可施故隋文虽焚防而妄称祥瑞至有袁充王劭之事又甚于防矣
　　前汉无史官故迁固父子捃摭成编遂为信书东汉以后各自有史汉晋家数尤多然卒其所取信者亦后人之作也隋唐之际旧书尚存有志于学者欲有所考证犹可参取惜今不见矣今唐五代尚有旧史及诸杂注记本朝则李焘史底防信而详余尝患学者见闻不逺而取成于目前虽李翶犹以前后汉有生熟之异他何恠也
　　隋僧道骞读楚辞能为楚声音韵清切后传楚辞者皆祖骞之音辞以义为主音必归于正若楚人之辞必为楚音则五方异域不胜其音而文义奚取虽三百篇亦殽乱而不知所裁矣此固浅儒俗人之通患学者不可不知也
　　按隋志称别集之名汉东京所创灵均以降志尚不同风流殊别后之君子欲观其体势见其心志故别取焉后人景慕并自记载以成书部此当时传袭之语必不妄是自班固傅毅以后方成流畧而竞以文名家然虽总名为文而不知前此数百年士盖有意于立言而未专为文也言之枝流别防而为文则言已亡言亡而大义息矣欧阳氏乃通以后世文字为言惜其防亡磨灭不存于世而以立言为不如有德之黙不知文之不可以为言也况传与不传本非所计虽上世圣贤犹不能免付之后人而已
　　文字总集各为流别始于挚虞以简代繁而已未必有意然聚之既多则势亦不能久传今其逺者独一文选尚存以其少也近世多者至数百千卷今虽尚存后必沦逸独吕氏文鉴去取防为有意止百五十卷得繁简之中鲜遗落之憾所可惜者前世文字源流不能相接若自本朝至渡江则粲然矣
　　隋置六尚六司六典掌宫中之政此汉晋旧事也至炀帝置女官凖尚书省以六局管二十四司则出于创建内外分庭人臣不得分豪预矣所谓人主之职十倍宰相者也
　　隋文帝言非刘昉郑译卢贲柳裘皇甫绩等则不至此然此等皆反覆子也当周宣帝时以无頼得幸及帝大渐顔之仪等请以宗王辅政此軰行诈頋命于我我将为治又欲乱之昉谋大逆于前译为巫蛊于后如贲之徒皆不满志任之则不逊置之则必怨自难信也凡人必有自知著实处我将为治又欲乱之此两语隋文帝自知着实处也帝虽猜阻迫狭而所以能致开皇于几平者葢其实有此志而后能之变诈之人翻覆事防以幸富贵既得富贵复不能守意态日新弃去更索岂为人国家计虑也虽然髙颎固无此病何为君臣之分不终无复后段事业卒于丧国覆宗为天下笑盖其猜阻迫狭虽愿治而不及逺故也若人主本无自知着实处则虽隋文前段功名亦不能有此又可重叹矣传称髙颎有文武大畧明达世务竭诚尽节进引贞良以天下为已任苏威杨素贺若弼韩擒虎皆颎所荐自余立功立事者不可胜数执政埀二十年朝野推服物无异议论者以为真宰相颎遭离非命暮年灰灭而当时之言如此可以见其人也颎与贺若弼被杀自系隋之存亡不复闗身矣哀哉
　　李德林应用逐急之文争行夺市如秾李繁桃弥山徧野不足较工拙分雅俗于其间也然亦有数事得入防士智人之目如建遣髙颎监军争灭宇文族请缓废乡正是也惜其他遗落不尽见然已过王俭沈约軰逺矣士昧于得以区区小数乗时夸竞茍利一身贻祸于人犹自称豪者真可鄙哉
　　房陵王传正尔直述本末备见读者怆然如戾太子虽工语言然班固乃以为蚩尤之旗所生何耶
　　赵照救斛斯徴值周武帝之明从之可也长孙平救邢邵以隋文之忮而亦能听何哉
　　韦世康韦夐子也其慕止足与子弟书言吾生因绪余夙霑缨弁驱驰不已四纪于兹坐登衮命数涖方岳志除三惑心慎四知以不贪而为寳处脂膏而莫润如斯之事颇为时悉今耄虽未及壮年已谢霜早梧楸风先蒲柳眼闇更剧不见细书足疾频増非可趋走禄岂须多防满则退年不待暮有疾便辞世康在当时不以文称然如此语言当时文士亦不能到盖其识度所至不系笔墨也然终不得退遂至于死者垂二十年士欲退而不得退万一而已欲进而不得进皆是也
　　自古小人无材无功者为佞谀倾覆有材有功者即为奸雄簒窃杨素材而功适当其主未可欺夺之时故见于行事徒佞谀倾覆而已使乗际防而得尽逞曹操司马懿之流王敦桓温不足数也凶焰不泯传于子弟大呼首事卒以亡隋又何止佞谀倾覆而足哉然当其时隋人无能知者独一梁毗尔素传载尅定江南诸贼及破突厥事当详防自京口至泉州水陆数千里奚至于变旧法而以骑阵取胜余固疑之岂其皷胜气而遂成胜势耶后人不可不思也
　　素营独孤山陵隋文谓其能审隂阳祸福之理徧厯川原亲自占择纎芥不善即更寻求心力备尽遂得神臯福壤营建山陵岂与平戎定冦比其功业彼其君臣以诈力夺攘得富贵不畏报复而又取信于隂阳地理以垂子孙无穷之基殆与秦皇汉武求长生异欲而同揆耶
　　牛浅而不俗柔而不弱治世之中品耳若言书五厄则前葢未有能为此论也然史谓大业之世委遇弥隆隋室旧臣始终信任悔吝不及唯一人而其死在大业三年使其少复延永未知与苏威出处如何士固有幸不幸未可随事为定论也
　　长孙晟终隋世能以计縻突厥开阖盛衰无不如志卒弱其势以成北方之功过于卫霍用百万师矣贾谊自言欲为属国必系单于之颈而制其命伏中行说而笞其背未知得用与晟如何谊当以正道御要荒岂宜用此变诈不近人理耶史称子贡一出乱齐灭呉存鲁霸越使必若是而后可则尧舜文武之道不啻坠地矣隋文帝误杀史万岁赏刑失中人主猜暴之失自无可论而杨素轻肆诬防致其死地亦为当时所短然余因宇文防治独孤信事当是时武将能望外成事者多不专在一人如素虽败万岁而又能进刘方于其国犹未有缺若狄青岳飞軰盖数十百年而一有寥落相望无复继者则其为存亡安危所系岂不大哉悲夫
　　自周氏以来选无清浊卢恺摄吏部与薛道衡陆彦师等甄别士流故涉朋党之谮而苏威传谓知名之士相坐黜免者百余人古今士无不以气类合合则庸人倚人主势轧之无不破壊矣威軰固未足论然亦一时聚散之变也左氏称十六族者世济其美不陨其名以至于尧不能举之葢后世之合正为进取地而古人不然此祸福所以异也然人主亦何利哉
　　隋炀帝戕杀父兄而取其位薛道衡乃上文帝颂极于褒崇不知而言是谓不智知而言之夸虚谄而示实讥真所谓鱼藻之义也其死自取之矣传谓帝将杀之而不悟房彦谦劝之而道衡不用则诚不知而言者从古文人词繁识寡志欲徼福反贻身灾绞缢既及犹不自意真可哀也
　　隋名将自韩贺杨史外如崔仲方于仲文段文振等亦足备驱使及再伐辽至于亡国杀身而麦鐡杖杨义臣陈棱沈光之流犹有可述葢乗分裂并吞之后隋虽统一而天下未尝无变其多将材固应如此也自古为国不患无材若人主失道自致亡灭则材虽多而不能救也齐无知被弑徒人费石之纷如皆为之死然不足以言忠义矣
　　李谔论当时文弊谓连篇累牍不出月露之形积案盈箱尽是风云之状世俗以此相髙朝廷据兹擢士始苏绰以典诰体风厉境内三十年矣而谔所言乃如此余所谓反助徐庾之风激天下而从之者也谔又言司马幼之以文表轻艶获罪自是公卿大臣咸知正路莫不钻仰坟素弃絶华绮择先王之令典行大道于兹世且欲以宪司之势禁絶之谔尤陋矣而史乃称四海靡然向风深革其弊世俗一种凡鄙见识无不然者彼以为文者若是而已耶
　　苏威禁临道店舍责民间五品不逊及令诵五教等事皆深为当时所排威苏绰子也岂徒习其父之好古不得其所以鉏浇就朴者而但有迂诞恠僻耶古人称良冶之后必学为裘威殊不能然何也
　　虞世基裴蕴裴矩三人皆发炀帝亡国之机扬汤推波助其沸腾者也然自昔衰亡之君如幽厉二世元成桓灵蔽主明而成其过皆其臣之罪若桀纣始皇汉哀炀帝自为不善人臣立其朝者虽欲匡救而不可三人者以畏死长恶罪之则无辞矣所以致隋之亡则其君自当之不在三人也
　　自晋以下史其间昧陋猥杂不应简册当删除者固多矣然未有如王劭袁充两传之甚而又有不可得而删除者葢其时君所爱信兴亡成败之所由出故也至此则虽迁固之巧犹无所致其笔力而况魏征之流乎李宻谋无不中量无不容盖非唐初君臣所能及然身为事主则不能成功而终以僇死张良为画防臣未尝特将人之材器所成就固自不同也余尝叹战国楚汉之间有实负智能忍死而不求遇者范増厐统之俦盖浅矣至南北隋唐则皆无之以宻之智谋审乎特起之难隠而不试老死不憾庶几乎
　　魏征作杨感李宻赞并论隋文炀帝之所以兴亡畧用贾谊过秦语意全不知史家体统征文识如此安能经纬事功学者以为能致贞观仁义之效盖亦得其麄浅而已然观其谏书乃复不类岂众史官所为而冠之徴作耶
　　李公孝事既有本生父则有本生母不异亲与继也特以刘自立横论故刘子翊駮之其所为乖戾者不取正于礼而取正于令尔使令之所有而礼之所无则又将挠而从乎又引准枉法以枉法尤无义古人以礼为法后世假法而后能存礼如李翊以台臣屈议是不特假法又假势矣
　　田德懋丁父忧哀毁骨立庐于墓侧负土成坟遣员外防骑侍郎元志就吊复降玺书曰皇帝谢田德懋知在穷疾哀毁过礼倚庐墓所负土成坟朕孝治天下思名教复与汝通家情义素重有闻孝感嘉叹兼深春日暄和气力何似宜自抑割以礼自存也草创时通家子弟故应防其哀戚然以千牛备身而遣防骑侍郎就吊又玺书郑重悯恻如此隋文固有意于为治也史言秦任狱吏赭衣满道汉革其风矫枉过正禁网疎阔网漏吞舟大奸巨猾犯义侵礼故刚克之吏摧拉凶邪一切禁奸以救时弊审如此则是汉虽为三章之法曾不足以革狱吏而终于用酷吏也且无以教民而姑纵之其势固必至此系断四出芟刈如草芥又甚于狱吏矣徴又谓隋时四海九州服教从义无用于酷而汉则不免然彼殿庭终日杀人而人主自为残暴者又乌得所谓教耶司马迁本立循酷吏条目所论固无理徴祖其説而益疎公孙谓臣在山东时闻成治民如狼将羊謟弱力不能禁意或近之盖酷吏当废而不当述也叙儒林称晋魏以后南北所治章句好尚互有不同大抵南人简约得其英华北方深芜穷其枝叶后人因此遂谓南北之异可以折衷此甚不然实即华也英华即枝叶也无繁简之殊经生学士之言所以烂漫充斥而不可据者正以英华非英华而枝叶非枝叶也使其是则遡一枝叶可以得本根又何厌焉知道然后知言知言则无章句近世虽无章句之陋其所以为患者不知道又不知言与昔日章句无异也
　　房晖逺指窈窕淑女钟鼓乐之为王者房中之乐按文王周公以闗雎为风化之首故孔子称师挚之始闗雎之乱洋洋乎盈耳哉经师相传用之乡人用之邦国天下正音无先焉而鄙儒俗生其言如此悲哉
</div>
    <div class="pagination">
<a href="习学记言_page20.html">上一页</a><span>...</span><a href="习学记言_page16.html">16</a><a href="习学记言_page17.html">17</a><a href="习学记言_page18.html">18</a><a href="习学记言_page19.html">19</a><a href="习学记言_page20.html">20</a><span class="current-page">21</span><a href="习学记言_page22.html">22</a><a href="习学记言_page23.html">23</a><a href="习学记言_page24.html">24</a><a href="习学记言_page25.html">25</a><a href="习学记言_page26.html">26</a><a href="习学记言_page22.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
