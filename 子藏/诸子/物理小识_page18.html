<!DOCTYPE html>
<html>
<head>
    <meta charset="UTF-8">
    <title>物理小识 - 第 18 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 18 页/共 40 页</h1>
    <div class="content">　　米豆

　　○雷州思灵岛有米豆枝叶如柳花如乌豆一种之后数年收实

　　绿豆

　　○收须逐日拣之割则生者多待齐熟则落土矣藏种暴干以石灰藏之不黑不生虫[亦有齐割一种]

　　番豆

　　○一名落花生土露子二三月种之一畦不过数子行枝如瓮菜虎耳藤横枝取土压之藤上开花花丝落土成实冬后掘土取之壳有纹豆黄白色炒熟甘香似松子味孙勉曰绛躞番豆也郭林曰生啖有油亦致下泄

　　瓜

　　○南瓜不结于其根去地七尺刀穿入磁片则结实冬瓜蔓于日午苕帚打之实多摘下冬瓜见日影则芽触苕帚风则烂猫踏之则沙切食所余糁灰不坏又去瓤纳新菊花封其口久留如新然必于所生之上下置之视其湾弓贴肉者为母留其子种之此瓜俟其皮上白霜乃美非经霜也叶十去八瓜生后以土安之则大甜瓜未熟插鲞鱼剌蒂上经宿便熟瓜傍煮漆瓜死瓠烧穰亦死种诸瓜种以布包之下浸以水上覆以灰昼近日夜置温所方用而种西瓜

　　○性恶香忌麝深畦远离而种一粪之间五日灌水凡二水而一粪河南子大江西子小建昌有红瓤瓜西昌有枕头瓜黄瓜胡瓜也有绿色白色竹匕开其根跗纳以大麦则瓜生久而大黄瓜出土根上开花生瓜有斑白长短种熟瓜有青有斑有棱有圆有长有金色银色造架与依则结体圆丝瓜宜背阳向阴或谓之纺线

　　结瓠法

　　○根以竹根分之实多瓢结时剖藤跗插巴豆二三日后瓢柔可纽随去巴豆瓢复鲜活又以笔蘸芥辣界瓢其界处永不长如刻成然欲空其瓤开瓠顶纳巴豆水蚀去之假成式曰牛践苖则子苦生壶卢时盆水照之则结者圆虔州山以种苦瓠为业其子亦充果食如西瓜子[中通曰今以牛粪浇瓠及胡芦皆苦不可食驴马豕粪皆宜]

　　大胡芦法

　　○方五尺种四本每两近处竹刮其半交泥封俟其活除去一穗复取此两大本相并如前法则一斗之种变为一石老长柄胡芦合萆麻子煮乘软结其柄干之如生成[神隐曰坑填油麻菉豆叶及烂草一重粪土一重草]

　　蔬法

　　○治沃壤必三粪锄之播子宜昧爽易于勾萌子须陈久不癞种于干壤而后灌水墨娥录曰用桐油脚入粪内一顺搅均浇菜根横虫不生或以山砒苍叶末散之[中覆曰以油菜子之外皮作灰淹土即不生虫]

　　白菜

　　○七月种者冬菜九月杵浅坑种四月收子榨油名油菜冬以鸡鹅粪或芝麻莘覆根则春盛摘其薹心食之枝遂旁发结子繁衍西江不摘薹以不粪也其曰羊角菜似白菜而叶卷性柔四时宜种榨油较多霜蕤甚适口春薹最肥其曰黄矮菜似白菜而短莲花白菜似黄矮而色白性柔叶密九月播子十月移种寒心菜似莲花菜而叶又密又有夏白头菜冬白头菜京中箭簳白最肥大宜蔬而子小又夏种之名夏菁菜北地黄芽菜则黄矮也瓢儿菜似夏菁菜色微黄菘菜茎阔白叶端青碎蹙而密埤雅曰以其凌冬如松故名菘也在北为蔓青有根在南为菘为菁无根芥菜有大叶碎叶晚早青紫之别三月收子为芥酱需堪榨油其子白色曰白芥菜一头旁发数头者曰百头芥菜似芥而色蓝者曰芥蓝菜其曰冬夏菾菜则莙荙也

　　蔊菜

　　○林洪曰朱子饮后以蔊茎供严滩石上生之旴亦有之公所供盖建阳种有蔊诗可考山谷言孙崿以沙卧蔊食其苗云其味辛辣张程曰好生高山泉源石上与石菖一类李东壁谓为田园小草非也

　　菠棱

　　○从颇陵国来一畦中开花者不结实结实者不开花种时须砑开其子浸胀过月朔乃生北人呼齿根菜谓其赤根也

　　莱菔

　　○紫菘带露锄则生虫其重栽者留其心苗去其大叶反覆莱菔去其细根入土壅之别发新窠结子收之再种即大白下红皮金溪大如斗固原有一车载两枚者[中通曰切大梨去心如瓮以莱菔子实之以梨顶盖之埋土候梨干或烂取出莱子种之则如梨圆且有梨味]

　　顷刻菜法

　　○久夫曰用新鸡首生子从顶中小窍之去黄白纳菜子纸封极固与鸡伏四十九日一鸡伏不足以他鸡足数取湿地种播之须臾菜出凡种瓜瓠皆如此一法三伏中晒瓜菜子须杂麻茎内心播之顷刻即出晒一年长一寸晒过三年即长三寸若五七年即长五七寸

　　茄

　　○刺茄根入硫以泥培之则结实大其开花时摘叶掷路上以灰围之则结子加倍交广茄皆成树臼下有水茄白色姜

　　○贾思勰齐民要术曰种姜宜白沙地少与粪和熟耕如麻地纵横七遍尤善三月种之先种耧耩寻垄下姜一尺一科令上土厚三寸数锄之六月作苇屋覆之九月掘出置屋中愚按种姜亦时时发瘟瘟则连畦皆坏盖秋热则坏姜增棚贮水可解窖姜亦宜挑沙养之窖中土湿则烂姜叶曰冬叶广交以苞物特久

　　韭

　　○种韭碗覆土落子内蟠封五岁当再分翦不用日中

　　菌栭

　　○羊肚磨菰天花猴头云南鸡堫皆菌菰类也高脚伞头或红黄白背开细缝者皆可椒瀹之其背光者朝菌有夜光者煮不熟者汤照人无影者杀人以夏秋间毒蛊行吐涎生也异苑言交趾有菌其叶涂人举体菌生随即腐烂食之即笑不止松叶解之外纪谙厄利亚有草名榝而多泥人食之辄笑死凡木耳曰栭春生者薄夏生者厚冯应京曰烂木及叶埋肥地常浇米泔即生愚訉山野人冬至断大木砍之日浇淅水至春生蕈圆树楮榆为上椐柳亦可雪冻则愈出雷时生曰雷蕈闽中以斧惊之亦雷意也[中德曰德外舅孙鲁山言宣大外边榆肉最脆榆上之瘿也中通曰断木细斫烂草蒙而泔淋之乃生蕈埋糯秆草覆泔淋则生蘑菰孝陵松菌至美得椒无畏中履曰菌栭湿蒸性滑陈之能治疥榆肉出口外龙门所一带今燕京价至三十两一斤]

　　种山药

　　○喜沙土松地茎长则架之子曰零余种之亦生薯有杂色神隐曰宜牛粪忌人粪草木状曰甘储即薯也以手足槌土则如其状[中履曰薯或呼苕如手足迹山中自生坚细圆长则名山药]

　　蒟蒻

　　○蒟蒻似天南星一干围十一叶但南星叶平蒟蒻叶翘耳其露治恶气即鬼芋也[升庵以为蒟酱非]其曰蒟蒻知遁种以石压犹之商陆知言耳大根外生小卵气通走也冬取瓨盛灰水顺手磨之不得言言则麻煮成豆腐一枚可作一锅

　　荠

　　○高濂藾品正二月有窝螺荠即地英菜取荠菜花茎作挑镫杖可辟虫蚁谓之护生草清明日日未出时取之荠有小大其茎有毛者菥蓂皆以冬至生苗

　　薇蕨

　　○沈仕林下清录曰猿啼之地多蕨每一声遽生万茎南越志高潘州有千岁蕨拄杖朱子以薇为迷阳项氏家训曰薇大巢菜也广义以薇为藜少夫曰薇蕨一种言其初生微也藏器曰夷齐食蕨而夭尔雅垂水薇吕览曰菜有云梦之豆其水蕨乎

　　苜蓿非藜

　　○冯时可云藜即苜蓿非也因罗愿以为鹤顶草而误耳苜蓿二月生苗可蔬一年三刈茎似灰藋一枝三叶叶似决明而小如指顶绿色碧艳入夏秋开细黄花结小荚圆扁旋转有剌老则黑色内米如稷可饭藜乃灰藋叶红心者灰多老可为杖是鹤顶草也雷公谓之金锁天庚辛玉册以鹤顶草制硫伏汞及雌黄砒时珍分为二条其实古语藜藿亦可通称藜或为莱古韵本一山海经秦山荻藜可菹此即秦荻藜也

　　金丝菜

　　○万允康曰武昌县寒溪寺侧生金丝菜似黄莲头而不苦涩他处无有

　　野菜

　　○地踏菜佛耳菜盘棋菜苎头鼓钉[即蒲公英]凤山茎山慈姑苗马兰头红兰头百合根甘菊头蜀葵蕊芸台白芷防风芽菝葜金银花架菜叶梨头草苹藻荇根藕稍菱茎水马齿潞州蔟菜天台孟菜金陵阿蓝菜白花菜其类颇多王西楼菜谱详矣木苗则椿檀桦栋槐棕鱼松花之类花如木笔荷花百合蕉露泽泻花之类凡苦者沸水胆之更浸之再加芼和可也山中贫士富矣哉陈士业曰西山洪井罗汉坛有罗汉菜方茎枝头双叶味似豆叶又有龙菜圆茎叶似菊而无桠

　　　　　　衣服类

　　锦丝类

　　○宋锦厚如钱今蜀锦比之嘉兴仿之有织金锁金闪色装形费著蜀锦谱有八□晕六□晕锦大窠马盘毬锦双窠云雁锦辍耕录载姜牙方拱叠胜楼台□蒲锦西洋有独幅阔锦被圆峤山冰蚕锦不畏水火辰沅洞锦黎人锦则绒挑布也香山诗红袖织绫夸杮蒂柿蒂其纹也机房巧作有刻丝搊织翦绒巩线纳纹其名质孙者为五色团花乃元服今校尉服也其鞋绫紬绢绵紬纱罗则常行也胡州皱纱曰核桃縠南京绉纱不绉杭因有绉秋罗绉绵紬各处有土紬而青莱椒茧为最遇油不染河南粗丝桐城紬可敛尸耐久交趾绢生用宜暑南京冰纱即古冰素方空縠吹也东阳红云纱出漳州东阳人名也羊绒褐以兰州姑姑绒为上其羊甚大亦取橐驼绒污油自脱次曰褐尖刘客生曰兰州一师姑积年为之色白可受红花百斤今皆仿者琐服出哈烈国鸟毳为之一作梭服广东碾绢为之亦起云叵罗撒哈剌则绒毛厚织之氆氇毡登类也火浣石绒则炎洲火鼠毛为之或锁锁木不灰草为之

　　绵花布类

</div>
    <div class="pagination">
<a href="物理小识_page17.html">上一页</a><span>...</span><a href="物理小识_page13.html">13</a><a href="物理小识_page14.html">14</a><a href="物理小识_page15.html">15</a><a href="物理小识_page16.html">16</a><a href="物理小识_page17.html">17</a><span class="current-page">18</span><a href="物理小识_page19.html">19</a><a href="物理小识_page20.html">20</a><a href="物理小识_page21.html">21</a><a href="物理小识_page22.html">22</a><a href="物理小识_page23.html">23</a><span>...</span><a href="物理小识_page19.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
