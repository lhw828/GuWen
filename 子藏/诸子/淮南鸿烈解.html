<!DOCTYPE html>
<html>
 <head>
  <meta charset="utf-8"/>
  <title>
   淮南鸿烈解 - 第 1 页/共 4 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   淮南鸿烈解 - 第 1 页/共 4 页
  </h1>
  <div class="content">
   钦定四库全书　　　　　　子部十
　　淮南鸿烈解　　　　　　　杂家类一【杂学之属】提要
　　【臣】等谨案淮南鸿烈解二十一卷汉淮南王刘安撰安事迹具汉书本传汉书艺文志杂家淮南内二十一篇外三十三篇顔师古注曰内篇论道外篇杂説今所存者二十一篇盖内篇也晁公武读书志称崇文总目亡三篇李淑邯郸图书志亡二篇其家本惟存十七篇亡其四篇髙似孙子畧称读淮南二十篇是在宋已鲜完本惟洪迈容斋随笔称今所存者二十一卷与今本同然白居易六帖引乌鹊填河事云出淮南子而今本无之则尚有脱文也其注或题许慎或题高诱隋志唐志宋志皆二注并列陆徳明庄子释文引淮南子注称许慎李善文选注殷敬顺列子释文引淮南子注或称髙诱或称许慎是原有二注之明证后慎注散佚传刻者误以诱注题慎名致岐误耳观书中称景古影字而慎説文无影字其不出于慎审矣今故订正题诱名焉诱涿郡人卢植之弟子建安中辟司宫掾厯官东都濮阳令迁河东监并见于自序云乾隆四十六年闰五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　淮南鸿烈解序
　　淮南王名安厉王长子也长髙皇帝之子也其母赵氏女为赵王张敖美人髙皇帝七年讨韩信于铜鞮信亡走匈奴上逐北至楼烦还过赵不礼赵王赵王献美女赵氏女得幸有身赵王不敢内之于宫为筑舍于外及贯髙等谋反发觉并逮治王尽收王家及美人赵氏女亦与焉吏以其得幸有身闻上上方怒赵王未理也赵美人弟兼因辟阳侯审食其言之吕后吕后不肯白辟阳侯亦不强争及赵美人生男恚而自杀吏奉男诣上上命吕后母之封为淮南王暨孝文皇帝即位长弟上书愿相见诏至长安日从游宴骄蹇如家人兄弟怨辟阳侯不争其母于吕后因椎杀之上非之肉袒北阙谢罪夺四县还归国为黄屋左纛称东帝坐徙蜀严道死于雍上闵之封其四子为列侯时民歌之曰一尺缯好童童一升粟饱蓬蓬兄弟二人不能相容上闻之曰以我贪其地耶乃召四侯而封之其一人病薨长子安袭封淮南王次为衡山王次为庐江王太傅贾谊谏曰怨雠之人不可贵也后淮南衡山卒反如贾谊言初安为辩达善属文时武帝方好艺文以安属为诸父甚尊重之诏使为离骚传自旦受诏日早食已上爱而秘之天下方术之士多往归焉于是遂与苏飞李尚左吴田由雷被毛技伍被晋昌等八人及诸儒大山小山之徒共讲论道徳总统仁义而着此书其防近老子淡泊无为蹈虚守静出入经道言其大也则焘天载地説其细也则沦于无垠及古今治乱存亡祸福世间诡异瓌奇之事其义着其文富物事之类无所不载然其大较归之于道号曰鸿烈鸿大也烈明也以为大明道之言也故夫学者不论淮南则不知大道之深也是以先贤通儒述作之士莫不援采以验经传以父讳长故其所着诸长字皆曰脩光禄大夫刘向校定撰具名之淮南又有十九篇者谓之淮南外篇自诱之少从故侍中同县卢君受其句读诵举大义会遭兵灾天下棊峙亡失书传废不寻修二十余载建安十年辟司空掾除东郡濮阳令覩时人少为淮南者惧遂陵迟于是以朝餔事毕之间乃深思先师之训参以经传道家之言比方其事为之注解悉载本文并举音读典农中郎将弁揖借八卷刺之会揖身丧遂亡不得至十七年迁监河东复更补足浅学寡见未能备悉其所不达注以未闻唯博物君子览而详之以劝后学者云尔河东髙诱撰









　　御制读淮南子
　　智过万人谓之英智过千人谓之俊设于林林蠢蠢流纵过亿万非哲濬使遇其智相敌者一人已难无过分英俊惟名智亦殊刻舟求劒失铦刃譬之披圗阅超光不求之马终无骏











　　钦定四库全书
　　淮南鸿烈解卷一
　　汉　髙诱　注
　　原道训【原本也本道根真包裹天地以歴万物故曰原道因以题篇】
　　夫道者覆天载地廓四方柝【托】八极【廓张也柝开也八极八方之极】髙不可际深不可测【际至也】包裹天地禀授无形【万物之未形者皆生于道故曰禀授无形也】源流泉浡冲而徐盈混混汨【骨】汨浊而徐清【浡涌也冲虚也源泉始出虚徐流不止能渐盈满以喻于道亦然也】故植之而塞于天地横之而弥于四海施之无穷而无所朝夕【植立塞满弥络施用也用之无穷竭无朝夕盛衰】舒之幎于六合卷之不盈于一握【舒散也幎覆六合言满天地间也四方上下为六合不盈一握言微妙也】约而能张幽而能明【言道之性能小能大能昧能明】弱而能强柔而能刚横四维而含隂阳纮【宏】宇宙而章三光【纮刚也四方上下曰宇古往今来曰宙章明也三光日月星】甚淖【潮】而滒【歌】甚纤而微【滒亦淖也饘粥多沈者曰滒】山以之髙渊以之深兽以之走鸟以之飞日月以之明星歴以之行麟以之游凤以之翔【大飞不动曰翔】泰古二皇得道之柄立于中央【二皇伏牺神农也指説隂阳故不言三也】神与化游以抚四方【抚安也】是故能天运地滞轮转而无废水流而不止与万物终始风兴云蒸事无不应雷声雨降竝应无穷鬼出电入龙兴鸾集【鬼出言无踪迹也电入言其疾也】钧旋毂转周而复匝【钧陶人作瓦器法下转旋者】已雕已琢还反于朴无为为之而合于道无为言之而通乎徳【言二三之化无为为之也而自合于遒无为言之也而自通于徳】恬愉无矜而得于和【恬愉无所好憎也无矜不自大也】有万不同而便于性【万事不同能便于性者性不欲也】神托于秋毫之末而大与宇宙之总【总合也】其徳优天地而和隂阳【优柔和调也】节四时而调五行呴【虚】妪【预】覆育万物羣生【呴温恤也】润于草木浸于金石禽兽硕大毫毛润泽羽翼奋也角觡【格】生也【奋壮也角觡犹言骨骼也】兽胎不贕鸟卵不毈【胎不成兽曰贕卵不成鸟曰毈贕音凟毈音段】父无丧子之忧兄无哭弟之哀童子不孤妇人不孀虹蜺不出贼星不行【贼星妖星】含徳之所致也【含懐也】夫太上之道生万物而不有【不以为已有】成化像而弗宰【宰主也】跂【吉】行喙【卉】息蠉【宣】飞【虫行貌】蝡【软】动【麕鹿之类行也】待而后生莫之知徳待而后死莫之能怨得以利者不能誉用而败者不能非收聚畜积而不加富【收敛畜积国有常赋也不加富者为百姓不以为已有也】布施禀授而不益贫【布施禀授匡困乏予不足也以公家之资故不益贫】旋县而不可究纤微而不可勤【县犹小也勤犹尽也】累之而不髙堕之而不下益之而不众损之而不寡斵之而不薄杀之而不残凿之而不深塡之而不浅忽兮怳【况】兮不可为象兮怳兮忽兮用不屈兮【忽怳无形貌故曰不可为象屈竭也】幽兮防兮应无形兮遂兮洞兮不虚动兮【洞达也道动有所应故曰不虚动】与刚柔卷舒兮与隂阳俛仰兮【卷舒屈伸也俛仰升降也】昔者冯夷大丙之御也【冯夷大丙二人名古之得道能御隂阳者】乘云车入云蜺游微雾【以云蜺为马游行也微雾天之微气】骛怳忽歴逺弥髙以极往【骛驰怳忽无之象往行也】经霜雪而无迹照日光而无景【古影字】扶摇抮【轸】抱羊角而上【扶攀摇动抮抱引戾也扶摇如羊角转如曲萦行而上也】经纪山川蹈腾昆仑排阊阖钥天门【经行纪通蹈蹑腾上也昆仑山名在西北其髙万九千里河之所出排斥钥入也阊阖始升天之门也天门上帝所居紫微宫门冯夷大丙之御其能如此也】末世之御虽有轻车良马劲策利锻【段】不能与之争先【劲强策棰也末世之御不能与冯夷大丙争在前】是故大丈夫恬然无思澹然无虑以天为葢以地为舆四时为马隂阳为御【驺御也】乘云陵霄与造化者俱【大丈夫谕体道者也造化道也】纵志舒节以驰大区【区宅大宅谓天也】可以步而步可以骤而骤令雨师洒道使风伯扫尘【雨师毕星风伯箕星】电以为鞭策【电激气故以为鞭策】雷以为车轮【雷转气故以为车轮】上游于霄雿【翟】之野下出于无垠之门【霄雿髙峻貌无垠无形状之貌】刘览偏照复守以全【刘犹留连之留刘览回观也】经营四隅还反于枢【隅方枢本也】故以天为葢则无不覆也以地为舆则无不载也四时为马则无不使也隂阳为御则无不备也【隂阳次叙以成万物无所缺也】是故疾而不摇逺而不劳四支不动聪明不损而知八纮九野之形埒【劣】者何也【八纮天之八维九野八方中央也】执道要之柄而游于无穷之地是故天下之事不可为也【为治也】因其自然而推之万物之变不可究也秉其要归之趣夫镜水之与形接也不设智故而方圆曲直弗能逃也【智故巧饰也】是故响不肆应而景不一设叫【訆】呼仿佛黙然自得【叫呼仿佛之声状】人生而静天之性也感而后动性之害也物至而神应知之动也【物事也】知与物接而好憎生焉好憎成形而知诱于外不能反已而天理灭矣故达于道者不以人易天【天性也不以人事易其天性】外与物化而内不失其情【言通道之人虽外貌与物化内不失其无欲之本情】至无而供其求时骋而要其宿【言天时自骋道要其宿防】小大修短各有其具万物之至腾踊肴乱而不失其数【数度也】是以处上而民弗重居前而众弗害天下归之奸邪畏之以其无争于万物也故莫敢与之争夫临江而钓旷日而不能盈罗虽有钩箴芒距【距也】微纶芳饵加之以詹何娟嬛之数犹不能与网罟争得也【詹何娟嬛古善钓人名数术也】射者扞乌号之弓弯綦卫之箭【扞张也弯引也綦美箭所出地名卫利也黄帝铸鼎于荆山鼎湖得道而仙乘龙而上其臣援弓射龙欲下黄帝不能也于是抱弓而号因名其弓为乌号之弓】重之羿逄子之巧以要飞鸟犹不能与罗者竞多【要取竞逐也】何则以所持之小也张天下以为之笼因江海以为罟又何亡鱼失鸟之有乎故矢不若缴缴不若无形之像【言其大也】夫释大道而任小数无以异于使蟹捕防蟾蠩【除】捕蚤不足以禁奸塞邪乱乃逾滋【以艾灼蟹匡上内置穴中乃热走穷穴也蟾蠩防也跳行舒迟捕蚤亦不能悉得故曰不足以禁奸】昔者夏鲧作三仞之城诸侯背之海外有狡心【狡猾也】禹知天下之叛也乃壊城平池散财物焚甲兵施之以徳海外賔伏四夷纳职【职贡也】合诸侯于涂山执玉帛者万国【玉圭帛纁也】故机械之心藏于胷中则纯白不粹神徳不全【机械巧诈也纯白之道不粹精神专一之徳不全也】在身者不知何逺之所能懐是故革坚则兵利城成则冲生若以汤沃沸乱乃逾甚是故鞭噬狗策蹏马而欲教之虽伊尹造父弗能化欲害之心亡于中则饥虎可尾何况狗马之类乎故体道者逸而不穷任数者劳而无功夫峭法刻诛者非霸王之业也棰策繁用者非致逺之术也【繁数也】离朱之明察箴末于百步之外【离朱黄帝臣明目人也】不能见渊中之鱼师旷之聪合八风之调而不能听十里之外【师旷晋平公乐师八风八方之风也东方谷风东南方清明风南方凯风西南方凉风西方阊阖风西北方不周风北方广莫风东北方融风以八音之器宣播八方之风一本以八风配八卦之风声】故任一人之能不足以治三亩之宅也修道理之数因天地之自然则六合不足均也是故禹之决渎也因水以为师神农之播谷也因苗以为教夫萍树根于水木树根于土鸟排虚而飞兽蹠实而走【蹠足也实地也】蛟龙水居虎豹山处天地之性也两木相摩而然金火相守而流【然焚也】员者常转窽【科】者主浮自然之势也【员轮丸之属窽空也舟船之属】是故春风至则甘雨降生育万物羽者妪伏毛者孕育【妪伏以气剖卵也孕者懐胎育生也】草木荣华鸟兽卵胎莫见其为者而功既成矣秋风下霜倒生挫伤【草木首地而生故曰倒生挫伤者雕落也】鹰雕搏鸷昆虫蛰【什】藏草木注根鱼鼈凑渊莫见其为者灭而无形【灭没形见也】木处榛巢水居窟穴【聚木曰榛】禽兽有芄【芄蓐也】人民有室陆处宜牛马舟行宜多水匈奴出秽裘于越生葛絺【于发声于越夷言也越产细葛】各生所急以备燥湿各因所处以御寒暑竝得其宜物便其所由此观之万物固以自然圣人又何事焉九疑之南陆事寡而水事众【九疑山名在苍梧虞舜所葬地】于是民人被发文身以像鳞虫【被翦也文身刻画其体为蛟龙之状以入水蛟龙不害也故曰以像鳞虫】短绻不绔【裤】以便涉游短袂攘卷以便刺舟因之也【卷卷臂也因之因水之宜也】鴈门之北狄不谷食贱长贵壮俗尚气力人不弛弓马不解勒便之也【不谷食食肉酪而已北狄鲜卑也弛舍便习也】故禹之裸国解衣而入衣带而出因之也【裸国在南方圣人治礼不求变俗故曰因之也】今夫徙树者失其隂阳之性则莫不枯槁故橘树之江北则化而为枳鸲鹆不过济貈【涸】渡汶而死形性不可易势居不可移也是故达于道者反于清净【反本也天本授人清静之性故曰反】究于物者终于无为【无为者不为物为也】以恬养性以漠处神则入于天门所谓天者纯粹朴素质直皓白未始有与杂糅者也所谓人者偶防【槎】智故曲巧伪诈所以俛仰于世人而与俗交者故牛歧蹏【蹄】而戴角马被髦而全足者天也络马之口穿牛之鼻者人也循天者与道游者也【循随游行也】随人者与俗交者也夫井鱼不可与语大拘于隘也夏虫不可与语寒笃于时也曲士不可与语至道拘于俗束于敎也故圣人不以人滑天不以欲乱情【天理也不以人事滑乱其理不以欲乱其清浄之性也】不谋而当不言而信不虑而得不为而成精通于灵府与造化者为人【为治也】夫善游者溺善骑者堕各以其所好反自为祸是故好事者未尝不中【中伤也】争利者未尝不穷也昔共工之力触不周之山使地东南倾【共工以水行霸于伏牺神农间不周山昆仑西北倾犹下也】与髙辛争为帝【髙辛帝喾】遂潜于渊宗族残灭继嗣絶祀越王翳逃山穴越人熏而出之遂不得巳【巳止也翳越太子也贤不欲为王逃于山穴之中越人以火熏出而立之】由此观之得在时不在争治在道不在圣【孔子是也】土处下不争髙故安而不危水下流不争先故疾而不迟昔舜耕于歴山朞年而田者争处墝【毳】埆【壳】以封壤肥饶相让钓于河滨朞年而渔者争处湍濑以曲隈深潭相予【湍濑水浅流急少鱼之处曲隈崖岸委曲深潭回流饶鱼之处】当此之时口不设言手不指麾【口不设不信之言手不妄有所规拟】执徳于心而化驰若神【天也驰行也】使舜无其志虽口辩而户説之不能化一人是故不道之道莽乎大哉【道不可道故曰不道之道】夫能理三苗朝羽民【三苗尧时所放浑敦穷奇饕餮之属羽民南方羽国之民】徙裸国纳肃慎未发号施令而移风易俗者其唯心行者乎【徙化也纳受其朝也肃慎在北方】法度刑罚何足以致之也是故圣人内修其本而不外饰其末保其精神偃其才智故漠然无为而无不为也【能无为故物无不为之化】澹然无治而无不治也所谓无为者不先物为也所谓无不为者因物之所为【顺物之性】所谓无治者不易自然也所谓无不治者因物之相然也【然犹宜也】万物有所生而独知守其根百事有所出而独知守其门【根本也门禁要也】故穷无穷极无极照物而不响应而不乏此之谓天解【惑也天解言能明天意也】故得道者志弱而事强【弱柔也强无不胜也】心虚而应当【当合也】所谓志弱而事强者柔毳安静藏于不敢行于不能恬然无虑动不失时与万物回周旋转不为先唱感而应之是故贵者必以贱为号【公王侯伯称孤寡不谷故曰以贱为号】而髙者必以下为基托小以包大在中以制外行柔而刚用弱而强转化推移得一之道而以少正多【而能也能以寡统众】所谓其事强者遭变应卒排患扞难力无不胜敌无不凌应化揆时莫能害之是故欲刚者必以柔守之欲强者必以弱保之积于柔则刚积于弱则强观其所积以知祸福之乡强胜不若己者至于若己者而同【言强之为小】柔胜出于己者其力不可量【言柔之为大】故兵强则灭木强则折革固则裂齿坚于舌而先之敝【兵犹火也强则盛盛则衰故曰则灭以火谕也】是故柔弱者生之榦也而强者死之徒也【榦质徒众也】先唱者穷之路也后动者达之原也【先者隤陷故曰穷后者以谋故曰达】何以知其然也凡人中寿七十嵗然而趋舍指凑【指所之也凑所合也指凑犹言行止也】日以月悔也【积日而至于月则必悔前之非】以至于死故蘧伯玉年五十而知四十九年非何者先者难为知而后者易为攻也先者上髙则后者攀之先者逾下则后者蹷之【蹷履也】先者隤陷则后者以谋先者败绩则后者违之由此观之先者则后者之弓矢质的也【质的射之凖执】犹錞【顿】之与刃刃犯难而錞无患者何也以其托于后位也【錞矛戈之錞刃矛戈之刃刃在前故犯难錞在后故无患】此俗世庸民之所公见也而贤知者弗能避也所谓后者非谓其底滞而不发凝竭而不流【发动凝如脂凝也】贵其周于数而合于时也【周调数术也合于时时行则行时止则止】夫执道理以耦变先亦制后后亦制先【道当随事为变不必待于先人事当在后趋时当居先】是何则不失其所以制人人不能制也时之反侧间不容息【言时反侧之间不容气息促之甚也】先之则大过后之则不逮夫日回而月周时不与人游故圣人不贵尺之璧而重寸之隂时难得而易失也禹之趋时也履遗而弗取冠挂而弗顾非争其先也而争其得时也是故圣人守清道而抱雌节【清和净也雌柔弱也】因循应变常后而不先柔弱以静舒安以定【舒详也】攻大防【磨】坚莫能与之争【防硙也攻大防坚谕难也】天下之物莫柔弱于水然而大不可极深不可测脩极于无穷逺渝于无涯息耗减益通于不訾【訾量也】上天则为雨露下地则为润泽万物弗得不生百事不得不成大包羣生而无好憎泽及蚑【岐】蛲【音饶蚑蚑行蛲小虫】而不求报富赡天下而不既【赡足也既尽也】徳施百姓而不费行而不可得穷极也微而不可得把握也击之无创刺之不伤斩之不断焚之不然淖溺流遁错缪相纷而不可靡散【遁逸也错缪相纷彼此相糺也】利贯金石强济天下【水流缺石利也舟船所载无有重强也】动溶无形之域而翺翔忽区之上邅回川谷之间而滔腾大荒之野【忽怳之区上言其飞为云无所不上也邅回犹委曲也】有余不足与天地取与授万物而无所前后是故无所私而无所公靡滥振荡与天地鸿洞【鸿大也洞通也】无所左而无所右蟠委错紾【轸】与万物始终【紾转也】是谓至徳【言水之为徳最大故曰至徳也】夫水所以能成其至徳于天下者以其淖溺润滑也故老之言曰天下至柔驰骋天下之至坚出于无有入于无间吾是以知无为之有益夫无形者物之大祖也无音者声之大宗也【无形生有形故为物大祖也无音生有音故为声大宗祖宗皆本也】其子为光其孙为水皆生于无形乎夫光可见而不可握水可循而不可毁故有像之类莫尊于水出生入死自无蹠有自有蹠无而以衰贱矣【出生出生道谓去清净也入死入死道谓匿情欲也蹠适也自无形适有形离其本也自有形适无形不能复得道家所弃故曰以衰贱也】是故清静者徳之至也而柔弱者道之要也虚无恬愉者万物之用也肃然应感殷然反本则沦于无形矣所谓无形者一之谓也【一者道之本】所谓一者无匹合于天下者也卓然独立块然独处上通九天下贯九野【九天八方中央也九野亦如之】员不中规方不中矩大浑而为一叶累而无根【无根言微妙也】懐囊天地【懐囊犹言囊括宇宙之谓】为道关门穆忞【民】隠闵纯徳独存【穆忞隠闵皆无形之类纯不杂也】布施而不既用之而不勤【既尽也勤劳也】是故视之不见其形听之不闻其声循之不得其身无形而有形生焉【无形道也有形万物也】无声而五音鸣焉无味而五味形焉无色而五色成焉是故有生于无实出于虚天下为之圏则名实同居【圏陬也】音之数不过五【宫商角征羽】而五音之变不可胜听也味之和不过五【甘酸咸辛苦】而五味之化不可胜尝也色之数不过五【青赤白黑黄】而五色之变不可胜观也故音者宫立而五音形矣【宫在中央声之主也形正也】味者甘立而五味亭矣【亭平也甘中央味也】色者白立而五色成矣【白者所在以染之故五色可成也】道者一立而万物生矣是故一之理施四海一之解际天地【解达也际机也】其全也纯兮若璞【璞玉在石而未剖者】其散也混兮若浊浊而徐清冲而徐盈澹兮其若深渊【冲虚也盈满也澹定不动之貌】泛兮其若浮云若无而有若亡而存万物之总皆阅一孔【总众聚也】百事之根皆出一门【道之门也】其动无形变化若神其行无迹常后而先【道之先也】是故至人之治也掩其聪明灭其文章依道废智与民同于公去其诱慕除其嗜欲【诱慕谕贪荣势也嗜欲情欲也】损其思虑约其所守则察【不烦扰也】寡其所求则得【易供故得】夫任耳目以听视者劳形而不明以知虑为治者苦心而无功是故圣人一度循轨【一齐也轨法也】不变其宜不易其常放凖修绳曲因其当夫喜怒者道之邪也【道贵平和故喜怒为邪也】忧悲者徳之失也【徳尚恬和故以忧悲为失也】好憎者心之过也嗜欲者性之累也【心当专一中扃外闭反有所好憎故曰过性当清静以奉天素而反嗜欲故为之累】人大怒破隂大喜坠阳【怒者隂气也积隂相薄故破隂喜者阳气也积阳相薄故坠阳】薄气发瘖惊怖为狂忧悲多恚病乃成积好憎繁多祸乃相随故心不忧乐徳之至也通而不变静之至也【变更也】嗜欲不载虚之至也【不载于性】无所好憎平之至也不与物散粹之至也【散乱粹纯也】能此五者则通于神明通于神明者得其内者也是故以中制外百事不废【中心也外情欲】中能得之则外能收之中之得则五藏宁思虑平【五藏宁者各得其所思虑平者不妄喜怒】筋力劲强耳目聪明疏达而不悖坚强而不鞼【鞼音贵折也】无所大过而无所不逮处小而不逼处大而不窕【在小能小在大能大】其魂不躁【皂】其神不娆【躁狡娆烦娆也言精神定也】湫【秋】漻【辽】寂寞为天下枭【湫漻清静寂寞恬淡也枭雄也】大道坦坦去身不逺求之近者往而复反近谓身也迫则能应感则能动沕穆无穷【穆美也】变无形像【言能化也】优游委纵如响之与景【响应声影应形】登髙临下无失所秉履危行险无忘仗【仗道也】能存之此其徳不亏万物纷糅与之转化以听天下若背风而驰【疾而易也】是谓至徳至徳则乐矣古之人有居岩穴而神不遗者【遗失也】末世有势为万乘而日忧悲者由此观之圣亡乎治人而在于得道乐亡乎富贵而在于得和知大已而小天下则几于道矣【几近也许由务光是也】所谓乐者岂必处京台章华【京台章华皆楚之大台】游云梦沙邱【云梦楚泽华容也沙邱纣台名】耳听九韶六莹【九韶舜乐六莹颛顼乐】口味煎熬芬芳驰骋夷道【夷平也】钓射鹔【肃】鷞【霜】之谓乐乎【鹔鷞鸟名长胫緑身其形似鴈】吾所谓乐者人得其得者也夫得其得者不以奢为乐不以廉为悲与隂俱闭与阳俱开故子夏心战而臞得道而肥【入见先王之道而説之又出见富贵之乐而欲之二者交争故战而臞也先王之道胜无所复思故肥】圣人不以身役物不以欲滑和【滑汨也不以身为物役不以情欲乱中和之道也】是故其为懽不忻忻【忻忻为过制也】其为悲不惙【陟】惙【惙伤性也】万方百变消摇而无所定吾独慷慨遗物而与道同出是故有以自得之也乔木之下空穴之中足以适情【乔木上竦少隂之木空穴岩穴也】无以自得也虽以天下为家万民为臣妾不足以养生也【言无以自得之人犹以此为不足也】能至于无乐者则无不乐无不乐则至极乐矣【至乐至徳之乐极亦至也】夫建钟鼓列管弦席旃茵傅旄象【傅着旄旌也象以象牙为饰也】耳听朝歌北鄙靡靡之乐【朝歌纣都鄙邑纣使师防作鄙邑靡靡之乐】齐靡曼之色【齐列也靡曼美色】陈酒行觞夜以继日强弩弋髙鸟走犬逐狡兔此其为乐也炎炎赫赫怵然若有所诱慕解车休马罢酒彻乐而心忽然若有所丧怅然若有所亡也是何则不以内乐外而以外乐内乐作而喜曲终而悲悲喜转而相生精神乱营【营惑也】不得须臾平察其所以不得其形【不得乐之形也】而日以伤生失其得者也是故内不得于中禀授于外而以自饰也不浸于肌肤不浃于骨髓不留于心志不滞于五藏故从外入者无主于中不止从中出者无应于外不行故听善言便计虽愚者知説之称至徳髙行虽不肖者知慕之説之者众而用之者鲜慕之者多而行之者寡所以然者何也不能反诸性也夫内不开于中而强学问者不入于耳而不着于心此何以异于聋者之歌也效人为之而无以自乐也声出于口则越而散矣【散去耳不闻也】夫心者五藏之主也所以制使四支流行血气驰骋于是非之境而出入于百事之门户者也是故不得于心而有经天下之气【经理也】是犹无耳而欲调钟鼓无目而欲喜文章也亦必不胜其任矣故天下神器不可为也为者败之执者失之夫许由小天下而不以已易尧者志遗于天下也【许由阳城人箕山之隠士也尧以其贤聘之欲禅天下不肯就】所以然者何也因天下而为天下也天下之要不在于彼而在于我不在于人而在于身我身得则万物备矣彻于心术之论则嗜欲好憎外矣是故无所喜而无所怒无所乐而无所苦万物同也无非无是化育燿生而如死【天也同言万物皆受气于天也燿明也生而如死言无所欲也】夫天下者亦吾有也吾亦天下之有也天下之与我岂有间哉夫有天下者岂必摄权持势操杀生之柄而以行其号令邪吾所谓有天下者非谓此也自得而已【自得其天性也】自得则天下亦得我矣吾与天下相得则常相有已又焉有不得容其间者乎所谓自得者全其身者也全其身则与道为一矣故虽游于江浔海裔【浔涯也裔边也】驰要褭建翠葢【要褭马名日行万里翠葢以翠鸟羽饰葢也褭音袅】目观掉羽武象之乐【掉羽武象周武王之乐】耳听滔防【朗】奇丽激抮之音【乐有激抮转皆曲名也】郑卫之浩乐结激楚之遗风射沼濵之髙鸟逐苑囿之走兽此齐民之所以淫泆流湎【齐于凡民故曰齐民】圣人处之不足以营其精神乱其气志使心怵然失其情性处穷僻之乡侧谿谷之间【侧仗也】隠于榛薄之中【藂木曰榛深草曰薄】环堵之室茨之以生茅蓬户瓮牖揉桑为枢【堵长一丈髙一丈面环一堵为方一丈故曰环堵言其小也编蓬为户以破瓮蔽牖揉桑条以为户枢】上漏下湿润浸北房【浸渍也北房隂堂】雪霜瀼【徜】灖【校】浸潭苽【觚】蒋【瀼灖雪霜貌浸潭之润以生苽蒋实苽者蒋实其米曰胡蒋音浆】逍遥于广泽之中而仿洋于山峡之旁【两山之间为峡】此齐民之所为形植黎累忧悲而不得志也圣人处之不为愁悴怨怼而不失其所以自乐也是何也则内有以通于天机而不以贵贱贫富劳逸失其志徳者也故夫乌之哑【雅】哑鹊之唶【惜】唶岂尝为寒暑燥湿变其声哉【言体道者不为贵贱贫富劳逸易其志如乌鹊之不为寒暑易其声】是故夫得道已定而不待万物之推移也非以一时之变化而定吾所以自得也吾所谓得者性命之情处其所安也夫性命者与形俱出其宗形备而性命成性命成而好憎生矣故士有一定之论女有不易之行【士与同志交接有一防而交定故曰有一定之论也贞女专一亦无二心故曰有不易之行也】规矩不能方圆钩绳不能曲直【虽规矩钩绳无以施于此】天地之永登丘不可为脩居卑不可为短是故得道者穷而不慑达而不荣处髙而不机持盈而不倾【机危也倾覆也】新而不防久而不渝【防明也渝变也】入火不焦入水不濡是故不待势而尊不待财而富不待力而强平虚不流与化翺翔【翺翔犹倾仰也】若然者藏金于山藏珠于渊【舜藏金于岩之山藏珠于五湖之渊以塞贪淫之欲】不利货财不贪势名是故不以康为乐不以慊为悲【康安慊约也】不以贵为安不以贱为危形神气志各居其宜以随天地之所为夫形者生之舍也气者生之充也神者生之制也一失位则三者伤矣是故圣人使人各处其位守其职而不得相干也故夫形者非其所安也而处之则废气不当其所充而用之则泄神非其所宜而行之则昧【昧不明也】此三者不可不慎守也夫举天下万物蚑蛲贞虫【蚑行也蛲蛲动之虫也贞虫即细腰之属也】蝡动蚑作皆知其所喜憎利害者何也以其性之在焉而不离也忽去之则骨肉无伦矣【去之去道也则骨肉靡灭无伦匹也】今人之所以眭【携】然能视防【忧】然能听形体能抗而百节可屈伸察能分白黑视丑美而知能别同异明是非者何也气为之充而神为之使也何以知其然也凡人之志各有所在而神有所系者其行也足蹪趎【殊】埳【坎】头抵植木而不自知也【蹪踬也楚人读踬为蹪】招之而不能见也呼之而不能闻也耳目非去之也然而不能应者何也神失其守也【精神失其所守】故在于小则忘于大在于中则忘于外在于上则忘于下在于左则忘于右无所不充则无所不在【精神无所不充在存也】是故贵虚者以毫末为宅也【虚者情无所念虑也以毫末为宅者言精微也】今夫狂者之不能避水火之难而越沟渎之险者岂无形神气志哉然而用之异也失其所守之位而离其外内之舍是故举错不能当动静不能中终身运枯形于连嵝【楼】列埓之门【运行枯病也形体也连嵝犹离嵝也委曲之类列埒不平均也】而蹪蹈于汚壑穽陷之中【汚壑大壑】虽生俱与人钧然而不免为人戮笑者何也形神相失也故以神为主者形从而利以形为制者神从而害【神清静故利形有情欲故害也】贪饕多欲之人漠防于势利诱慕于名位【漠防犹钝防不知足也】冀以过人之智植于髙世则精神日耗而弥逺久淫而不还形闭中距则神无由入矣【清静之性无从还入也】是以天下时有盲妄自失之患此膏烛之类也火逾然而消逾亟夫精神气志者静而日充者以壮躁而日耗者以老是故圣人将养其神和弱其气平夷其形而与道沈浮俛仰恬然则纵之迫则用之其纵之也若委衣其用之也若发机【机弩机关言其疾也】如是则万物之化无不遇【遇时也】而百事之变无不应









　　淮南鸿烈解卷一
　　钦定四库全书
　　淮南鸿烈解卷二
　　汉　髙诱　注
　　俶真训【俶始也真实也説道之实始于无化育于有故曰俶真俶音出】
　　有始者有未始有有始者有未始有夫未始有有始者有有者有无者有未始有有无者有未始有夫未始有有无者所谓有始者繁愤未发萌兆牙蘖未有形埒垠【寅】堮【】无无蝡【软】蝡将欲生兴而未成物类【繁愤众积之貌发愤也】有未始有有始者天气始下地气始上隂阳错合相与优游竞畅于宇宙之间被徳含和缤纷茏苁欲与物接而未成兆朕【竞逐畅达和气缤纷杂揉也茏苁聚会也兆朕形怪也茏音龙苁音聪】有未始有夫未始有有始者天含和而未降地懐气而未虚无寂寞萧条霄雿【翟】无有仿佛【佛】气遂而大通防防者也有有者言万物掺【参】落根茎枝叶青葱苓茏萑【委】蔰【户】炫煌蠉飞蝡动蚑行喙息可切循把握而有数量【掺纤也萑蔰炫煌采色貌切嚤循顺也】有无者视之不见其形听之不闻其声扪【门】之不可得也望之不可极也储与扈冶【储与扈冶褒大意也】浩浩瀚【汗】瀚不可隠仪揆度而通光耀者【浩浩瀚瀚广大貌光耀无形也】有未始有有无者包裹天地陶冶万物大通混防深闳广大不可为外析毫剖芒不可为内无环堵之宇而生有无之根【混防大防之中谓道也】有未始有夫未始有有无者天地未剖隂阳未判四时未分万物未生汪然平静寂然清澄莫见其形若光燿之间于无有退而自失也曰予能有无而未能无无也【能有无为也未能本性自无为也】及其为无无至妙何从及此哉夫大块载我以形劳我以生逸我以老休我以死【大块天地之间休息也】善我生者乃所以善我死也【欲人同死生也】夫藏舟于壑藏山于泽人谓之固矣虽然夜半有力者负而趋寐者不知犹有所遁若藏天下于天下则无所遁其形矣【大丈夫以天下为室以藏万物】物岂可谓无大攉【镐】乎【扬攉无虑大数名也】一范人之形而犹喜【范犹遇也遭也言物一法效人形尚由善也】若人者千变万化而未始有极也【言死生变化也】弊而复新其为乐也可胜计邪譬若防【梦】为鸟而飞于天防为鱼而没于渊方其防也不知其防也觉而后知其防也今将有大觉然后知今此之为大防也始吾未生之时焉知生之乐也今吾未死又焉知死之不乐也昔公牛哀转病也七日化为虎【公牛氏韩人转病易病也江淮之间公牛氏有易病化为虎若中国有狂疾者疾作有时也其为虎者便还食人食人者因作真虎不食人者更复化为人】其兄掩户而入觇【詀】之则虎搏而杀之【觇视也】是故文章成兽爪牙移易【移易人爪牙为虎爪牙】志与心变神与形化【志心皆变神形皆化】方其为虎也不知其尝为人也方其为人不知其且为虎也二者代谢舛【喘】驰各乐其成形【代更谢叙也舛牙也形谓成虎形人】狡猾钝惽是非无端孰知其所萌夫水向冬则凝而为氷氷迎春则泮而为水氷水移易于前后若周员而趋孰暇知其所苦乐乎【泮释也趋归也】是故形伤于寒暑燥湿之虐者形苑而神壮【苑枯病也壮伤也】神伤乎喜怒思虑之患者神尽而形有余故罢【皮】马之死也剥之若槁狡狗之死也割之有濡【狡少也濡濡湿气力未尽】是故伤死者其鬼娆【娆烦娆善行病祟人娆音绕】时既者其神漠【既尽也时既当老者则神寂漠漠定也】是皆不得形神俱没也【道家养形养神皆以寿终形神俱没不但漠而已也】夫圣人用心杖性依神相扶而得终始是故其寐不防其觉不忧【精神无所思虑故不防志存仁义患不得至故不忧】古之人有处混防之中神气不荡于外万物恬漠以愉静搀【谗】抢【撑】衡杓之气莫不弥靡【搀抢彗孛也杓北斗柄第七星】而不能为害当此之时万民猖狂不知东西含哺而游鼓腹而熙【鼓击熙戏也】交被天和食于地徳【交俱和气也地徳五谷也】不以曲故是非相尤茫茫沈沈是谓大治【曲故曲巧也尤过也茫茫沈沈盛貌】于是在上位者左右而使之毋淫其性镇抚而有之毋迁其徳是故仁义不布而万物蕃殖【古者抱盛徳上质是不待仁义而万物蕃殖】赏罚不施而天下賔服其道可以大美兴而难以算计举也【言天性万物但可以大美兴而育之难以算计具也】是故日计之不足而嵗计之有余【以限计之故有余也譬若梅矣百梅足以为百人酸一梅不足为百人酸也】夫鱼相忘于江湖人相忘于道术【言各得其志故相忘】古之真人立于天地之本中至优游抱徳【养】和而万物杂累焉【炙也抱其志徳而炙于和气故万物杂累言成熟也】孰肯解构人间之事以物烦其性命乎【解构犹合会也烦辱也】夫道有经纪条贯得一之道连千枝万叶【一者道之本也得其根本故能连理千枝万叶】是故贵有以行令贱有以忘卑贫有以乐业困有以处危夫大寒至霜雪降然后知松柏之茂也据难履危利害陈于前然后知圣人之不失道也是故能戴大员者履大方【言能戴天履地之道】镜太清者视大明立太平者处大堂【太平天下之平也大堂明堂所以告朔行令也】能游防防者与日月同光【光明也谕得道者能与日月竝明也】是故以道为竿以徳为纶礼乐为钩仁义为饵投之于江浮之于海万物纷纷孰非其有夫挟依于跂跃之术【跂跃犹龃龉不正之道也】提挈人间之际撢【潭】掞【善】挻【延】挏【同】世之风俗【撢引掞利也挻挏犹上下也以求利便也】以摸苏牵连物之微妙【摸苏犹摸索微妙犹细小也】犹得肆其志充其欲何况懐环玮之道忘肝胆遗耳目独浮游无方之外不与物相弊【跋】摋【弊摋犹杂揉也摋音杀】中徙倚无形之域而和以天地者乎若然者偃其聪明而抱其太素以利害为尘垢以死生为昼夜是故目观玉辂琬象之状耳听白雪清角之声不能以乱其神【玉辂王者所乘有琬琰象牙之饰白雪师旷所奏太一五弦之琴】登千仞之谿临蝯【元】之岸不足以滑【汨】其和【蝯临其岸而目也滑乱和适也】譬若钟山之玉炊以罏炭三日三夜而色泽不变则至徳天地之精也【钟山昆仑也】是故生不足以使之利何足以动之死不足以禁之害何足以恐之明于死生之分达于利害之变虽以天下之大易骭【闬】之一毛无所槩于志也【骭自膝以下胫以上也】夫贵贱之于身也犹条风之时丽也【条风鸣条言其迅也丽过也】毁誉之于己犹蚊防之一过也夫秉皓白而不黑行纯粹而不糅处防而不闇休于天钧而不防【防败也天钧北极之地积寒之野休之辄败唯体道者为能不败也防音为】孟门终隆之山不能禁【孟门山名太行之隘也终隆终南山在扶风皆险塞也】唯体道能不败湍濑旋渊吕梁之深不能留也【湍濑急流也旋渊深渊也吕梁水名水险也留滞也】太行石涧飞狐【胡】句望之险不能难也【太行石涧飞狐句望皆隘险也】是故身处江海之上而神游魏阙之下【魏阙王者门外阙也所以县教象之书于象魏也巍巍髙大故曰魏阙言真人虽在逺方心存王也】非得一原孰能至于此哉【一原道之原】是故与至人居使家忘贫使王公简其富贵而乐卑贱勇者衰其气贪者消其欲坐而不教立而不议虚而往者实而归故不言而能饮人以和是故至道无为一龙一蛇【龙能化蛇能解蜕故道以为譬】盈缩卷舒与时变化外从其风内守其性耳目不燿思虑不营其所居神者台简以游太清【台持简大也】引楯【允】万物羣美萌生【引楯拔擢也】是故事其神者神去之【事治也】休其神者神居之【不动扰】道出一原通九门【九门天之门】散六衢【散布于六合之衢】设于无垓【该】坫【玷】之宇【设施也垓坫垠堮也】寂漠以虚无非有为于物也物以有为于己也【非有为于物者不为之也物以有为于己者物巳为也】是故举事而顺于道者非道之所为也道之所施也夫天之所覆地之所载六合所包隂阳所呴【吁】雨露所濡道徳所扶此皆生一父母而阅一和也【父母天地阅总也和气道所贵也】是故槐榆与橘柚【右】合而为兄弟【柚小橘也同异物】有苗与三危通为一家【三危国名】夫目视鸿鹄之飞耳听琴瑟之声而心在鴈门之间一身之中神之分离剖判六合之内一举而千万里是故自其异者视之肝胆胡越【肝胆谕近胡越谕逺】自其同者视之万物一圏也【圏陬也】百家异説各有所出若夫墨杨申商之于治道【墨墨翟之术兼爱杨朱之术全性保真申者申不害也尚刻削商者鞅也尚严猛】犹葢之无一橑【辽】而轮之无一辐有之可以备数无之未有害于用也已自以为独擅之不通之于天地之情也今夫冶工之铸器【铸读作祝】金踊跃于罏中必有波溢而播弃者其中地而凝滞亦有以象于物者矣其形虽有所小用哉然未可以保于周室之九鼎也【保犹葆也寳也】又况比于规形者乎其与道相去亦逺矣今夫万物之疏跃枝举百事之茎叶条防【遏】皆本于一根而条循千万也【疏跃布散也防读作蘖旁生萌芽也】若此则有所受之矣而非所授者所受者无授也而无不受也无不受也者譬若周云之茏苁辽巢彭濞【譬】而为雨【周云宻云雨也茏苁聚合也辽巢彭濞蕴积貌】沈溺万物而不与为湿焉【不与万物俱湿】今夫善射者有仪表之度如工匠有规矩之数此皆所得以至于妙然而奚仲不能为逄【奚仲巧为车逄善于射言未能相兼也】造父不能为伯乐者【造父善御马事周穆王伯乐善相马事秦缪公】是曰谕于一曲而不通于万方之际也今以湼染缁则黑于湼以蓝染青则青于蓝湼非缁也青非蓝也兹虽遇其母而无能复化已【蓝染草湼矾石也母本也】是何则以谕其转而益薄也何况夫未始有湼蓝造化之者乎其为化也虽镂金石书竹帛何足以举其数由此观之物莫不生于有也小大优游矣【言饶多也】夫秋毫之末沦于无间而复归于大矣芦苻之厚通于无整【垠】而复反于敦庞【秋毫微妙故能入于无间间孔言道无形以毫末比道犹复为大也厚犹薄也芦苇也苻芦之中白苻言其薄柯则归于苇故曰反于敦庞也】若夫无秋毫之微芦苻【防】之厚四达无境通于无圻【道贵无形秋毫芦苻已有形故曰无秋毫之微芦苻之厚而四达无境通于无圻圻音寅垠也】而莫之要御夭遏者其袭微重妙挺挏万物揣丸变化天地之间何足以论之夫疾风防【渤】木而不能拔毛发云台之髙堕者折脊碎脑而蟁【民】蝱【】适足以翺翔【防亦拔也台髙际于云故曰云台也翺翔无伤毁之患道所贵也】夫与蚑蛲同乘天机【蚑行蛲动谕微细也天机神马】夫受形于一圏飞轻微细者犹足以脱其命又况未有类也【类形象也未有形象道所尚也】由此观之无形而生有形亦明矣是故圣人托其神于灵府而归于万物之初视于防防听于无声防防之中独见晓焉【晓明也】寂漠之中独有照焉其用之也以不用其不用也而后能用之其知也乃不知其不知也而后能知之也夫天不定日月无所载地不定草木无所植所立于身者不宁是非无所形【形见也】是故有真人然后有真知其所持者不明庸讵知吾所谓知之非不知欤今夫积惠重厚累爱袭恩以声华呕苻妪掩万民百姓使知之防防然人乐其性者仁也举大功立显名体君臣正上下明亲疏等贵贱存危国继絶世决挐治烦兴毁宗立无后者义也闭九窍藏心志弃聪明反无识芒然仿佯于尘埃之外而消摇于无事之业含隂吐阳而万物和同者徳也是故道散而为徳徳溢而为仁义仁义立而道徳废矣百围之木斩而为牺尊【牺尊酒器画牺牛之象以饰尊也】镂之以剞【技】【厥】杂之以青黄华藻镈鲜龙蛇虎豹曲成文章【剞巧工钩刀也者规度刺画墨边笺也所以刻镂之具也青黄采色之饰也华藻华文也镈今之金尊也鲜明好也龙蛇虎豹者刻尊彞为蟠龙伏虎之状故曰曲成文章】然其断在沟中一比牺尊沟中之断则丑美有间矣【间逺也】然而失木性钧也是故神越者其言华徳荡者其行伪【越散也荡逸伪不诚也】至精亡于中而言行观于外此不免以身役物矣夫趋舍行伪者为精求于外也精有湫尽而行无穷极则滑心浊神而惑乱其本矣其所守者不定而外淫于世俗之风所断差跌者而内以浊其清明是故踌躇以终而不得须臾恬澹矣是故圣人内修道术而不外饰仁义不知耳目之宣而游于精神之和若然者下揆三泉上寻九天横廓六合揲【设】贯万物此圣人之游也若夫真人则动溶于至虚而游于灭亡之野骑蜚廉而从敦圄【蜚廉兽名长毛有翼敦圄似虎而小圄音语】驰于方外休乎宇内烛十日而使风雨臣雷公役夸【夸】父【雷公夸父皆仙人也】妾宓妃妻织女【宓妃神女也】天地之间何足以留其志是故虚无者道之舍平易者道之素【素性也】夫人之事其神而娆其精营慧然而有求于外此皆失其神明而离其宅也【事治也娆烦也营慧求索名利者也离宅离精神之宅也】是故冻者假兼衣于春而暍【谒】者望冷风于秋夫有病于内者必有色于外矣夫梣【寻】木色青翳而蠃【裸】瘉【与】蜗【】睆【梣木青皮蠃蜾虫蜗牛郎防蝓也螺也睆音唤】此皆治目之药也人无故求此物者必有蔽其明者圣人之所以骇天下者真人未尝过焉贤人之所以矫世俗者圣人未尝观焉夫牛蹏之涔【岑】无尺之鲤【涔潦水也谓水涝之年大道上之积水】块阜之山无丈之材【块阜小山也】所以然者何也皆其营宇狭小而不能容巨大也又况乎以无裹之者邪【无裹无形也】此其为山渊之势亦逺矣夫人之拘于世也必形系而神泄故不免于虚【形系者身形疾而精神越泄不处其守虚疾也】使我可系羇者必其有命在于外也至徳之世甘暝于溷【混】澖【闲】之域而徙倚于汗漫之宇【溷澖无垠虚之貌汗漫无生形形生元气之本神也宇居也】提挈天地而委万物以鸿蒙为景柱而浮乎无畛【轸】崖之际【一手曰提挈举也委弃也言不以身役物鸿蒙东方之野日所出者故以为影柱浮犹遨翔也无畛崖畔界因以为名也】是故圣人呼吸隂阳之气而羣生莫不颙颙然仰其徳以和顺当此之时莫之领理决离隠宻而自成浑浑苍苍纯朴未散旁薄为一而万物大优【浑浑苍苍混沌大貌优饶也】是故虽有羿之知而无所用之【羿尧时羿也善射能一日落九乌缴大风杀窫窳斩九婴射河伯故曰知也】及世之衰也至伏羲氏其道昧昧芒芒然吟徳懐和【昧昧纯厚也芒芒广大貌吟咏其徳含懐其和气未大宣布也】被施颇烈【被其徳泽颇烈施于民】而知乃始昧昧晽【林】晽皆欲离其童之心【昧昧欲明而未也晽晽欲所知之貌离去也】而觉视于天地之间是故其徳烦而不能一【烦多一齐也】乃至神农黄帝剖判大宗窍领天地袭九窽重九【窍通领理袭因窽法音整形也言因九天九地之形法以通理也】提挈隂阳嫥【专】捖【桓】刚柔枝解叶贯万物百族【嫥捖和调也族类也】使各有经纪条贯于此万民睢【挥】睢盱【于】盱然莫不竦身而载听视【睢盱听视之貌】是故治而不能和下栖迟至于昆吾夏后之世【昆吾夏之伯夏后桀世也】嗜欲连于物聪明诱于外而性命失其得施【读作易】及周室之衰浇淳散朴杂道以伪俭徳以行而巧故萌生周室衰而王道废儒墨乃始列道而议分徒而讼【徒党也讼争是非也】于是博学以疑圣华诬以胁众歌鼓舞縁饰诗书以买名誉于天下繁登降之礼饰绂冕之服聚众不足以极其变积财不足以赡其费于是万民乃始慲【满】觟【化】离跂【觟徯径之徯也】各欲行其知伪以求凿枘【芮】于世而错择名利【凿孔也枘笋也工人刻木以入凿凿即受之谕人施其巧伪索荣显之名利也】是故百姓曼衍于淫荒之陂而失其大宗之本夫世之所以丧性命有衰渐以然所由来者久矣是故圣人之学也欲以反性于初而游心于虚也【性无不善而情欲害之故圣人能返其性于初游心于虚言无欲也】达人之学也欲以通性于辽廓而觉于寂漠也若夫俗世之学也则不然擢徳【骞】性内愁五藏外劳耳目【擢取缩也皆不循其理故愁其思虑也耳妄听目妄视淫故劳也】乃始招蛲振缱物之毫芒摇消掉【吊】捎【梢】仁义礼乐防行越智于天下以招号名声于世【摇消掉捎言未能行仁义礼乐也越防卒也越扬其诈谲之智以取声名也】此我所羞而不为也是故与其有天下也不若有说也【説乐也不若有人説乐之也】与其有説也不若尚【徜】羊【徉】物之终始也而条达有无之际是故举世而誉之不加劝举世而非之不加沮定于死生之境而通于荣辱之理虽有炎火洪水弥靡于天下神无亏缺于胷臆之中矣若然者视天下之间犹飞羽浮芥也孰肯分分然以物为事也【分分犹意念之貌】水之性真清而土汨之人性安静而嗜欲乱之夫人之所受于天者耳目之于声色也口鼻之于芳臭也肌肤之于寒燠其情一也或通于神明或不免于痴狂者何也其所为制者异也是故神者智之渊也渊清则智明矣智者心之府也智公则心平矣人莫鉴于流沫【防】而鉴于止水者以其静也【沫雨潦上沫起覆瓯也言其浊扰不见人形也】莫窥形于生铁而窥于明镜者以覩其易也夫唯易且静形物之性也【易平也形见也】由此观之用也必假之于弗用也是故虚室生白吉祥止止【虚心也室身也白道也能虚其心以生于道道性无欲吉祥来止舍也】夫鉴明者尘垢弗能薶【薶音倭汚也】神清者嗜欲弗能乱【神清者精神内守也】精神已越于外而事复返之【越散也事治也】是失之于本而求之于末也外内无符而欲与物接弊其光而求知之于耳目【光内明也一曰天也】是释其炤炤而道其防防也是之谓失道心有所至而神喟然在之反之于虚则消铄灭息此圣人之游也【反之于虚则情欲之性消铄灭息故曰圣人之游游行也】故古之治天下也必达乎性命之情其举错未必同也其合于道一也夫夏日之不被裘者非爱之也燠有余于身也冬日之不用翣【杀】者非简之也清有余于适也【翣扇也简贱也】夫圣人量腹而食度形而衣节于己而已贪汚之心奚由生哉故能有天下者必无以天下为也能有名誉者必无以趋行求者也【以用也】圣人有所于达达则嗜欲之心外矣【外弃也】孔墨之弟子皆以仁义之术教导于世然而不免于儡【雷】身犹不能行也又况所教乎【儡身身不见用儡儡然也】是何则其道外也夫以末求返于本许由不能行也又况齐民乎诚达于性命之情而仁义固附矣趋舍何足以滑心若夫神无所掩心无所载通洞条达恬漠无事无所凝滞虚寂以待势利不能诱也辩者不能説也声色不能淫也美者不能滥也【説释也滥觎也】知者不能动也勇者不能恐也此真人之道也若然者陶冶万物与造化者为人【为治也】天地之间宇宙之内莫能夭遏夫化生者不死而化物者不化【化生者天也化物者徳也】神经于骊山太行而不能难入于四海九江而不能濡处小隘而不塞横扃天地之间而不窕【扃犹闭也】不通此者虽目数千羊之羣耳分八风之调足蹀【牒】阳阿之舞而手防緑水之趋【阳阿古名倡也緑水舞曲趋投节也】智终天地明照日月辩解连环【始皇遗齐襄王后玉连环曰齐多智解此环后椎破之谢曰已解矣】泽润玉石犹无益于治天下也静漠恬澹所以养性也和愉虚无所以养徳也外不滑内则性得其宜性不动和则徳安其位养生以经世抱徳以终年可谓能体道矣若然者血脉无郁滞五藏无蔚气【蔚病也】祸福弗能挠滑非誉弗能尘垢故能致其极非有其世孰能济焉有其人不遇其时身犹不能脱又况无道乎且人之情耳目应感动心志知忧乐手足之防【费】疾【养】辟寒暑所以与物接也蜂虿【瘥】螫指而神不能憺【憺音詹定也】蚉蝱【杂】肤而知不能平【噬也】夫忧患之来撄人心也非直蜂虿之螫毒而蚉蝱之惨怛也而欲静漠虚无奈之何哉夫目察秋毫之末耳不闻雷霆之声耳调玉石之声目不见太山之髙何则小有所志而大有所忘也今万物之来擢拔吾性攓【牵】取吾情有若泉源虽欲勿禀其可得邪【禀犹动用也】今夫树木者灌以瀿【繁】水【瀿波也防溢也】畴以肥壤一人养之十人拔之则必无余防【防蘖也】又况与一国同伐之哉虽欲久生岂可得乎今盆水在庭清之终日未能见眉睫浊之不过一挠而不察方员人神易浊而难清犹盆水之类也况一世而挠滑之曷得须臾平乎古者至徳之世贾便其肆农乐其业大夫安其职而处士修其道当此之时风雨不毁折草木不夭九鼎重味珠玉润泽【九鼎九州贡金所铸也重厚也润泽有光也】洛出丹书河出緑图【丹书黄帝游于洛见鲤鱼长三丈青身无鳞赤文成字故曰丹书緑图黄帝云梦见两龙挺白图即帝以授于河之都天老曰天其授帝图乎黄帝乃齐河洛之间至于翠妫泉大卢鱼折溜而至泛白圗兰菜朱文以授黄帝舒受之故曰緑图】故许由方回善卷披衣得达其道【许由方回善卷披衣皆尧时隠士】何则世之主有欲利天下之心是以人得自乐其间四子之才非能尽善葢今之世也然莫能与之同光者遇唐虞之时逮至夏桀殷纣燔生人辜諌者为炮烙铸金柱【铸金柱然火其下以人置其上堕陊火中】剖贤人之心析才士之胫【贤人比干也析解也剥解有才士脚观其有奇异胫脚也】醢鬼侯之女葅梅伯之骸【鬼侯梅伯纣时诸侯梅伯説鬼侯之女美好令纣妻之女至纣以为不好故醢鬼侯之女葅梅伯之骸也】当此之时峣【尧】山崩三川涸【峣山葢在南阳三川泾渭汧也】飞鸟铩翼走兽挤脚【言纣田猎禽荒故兽无不被害也】当此之时岂独无圣人哉然而不能通其道者不遇其世夫鸟飞千仞之上兽走丛薄之中祸犹及之又况编户齐民乎【聚木曰丛深草曰薄】由此观之体道者不专在于我亦有系于世矣夫歴阳之都一夕反而为湖勇力圣知与罢怯不肖者同命【歴阳淮南国县名昔有老妪常行仁义有二诸生过之谓曰此国当没为湖谓妪视东城门阃有血便走上北山勿顾也自此妪便往视门阃阍者问之妪对曰如是其暮门吏故杀鸡血涂门阃明旦老妪早往视门见血便上北山国没为湖与门吏言其事适一宿耳一夕旦而为湖也勇怯同命无遗脱也】巫山之上顺风纵火膏夏紫芝与萧艾俱死【巫山在南郡膏夏大木也其理宻白如膏故曰膏夏紫芝皆谕贤智也萧艾贱草皆谕不肖】故河鱼不得明目穉稼不得育时其所生者然也【河水浊故不得明目穉稼为霜所凋故不得待其自熟时故曰其所生然也】故世治则愚者不得独乱世乱则智者不能独治身蹈于浊世之中而责道之不行也是犹两绊骐骥而求其致千里也置猨槛中则与豚同非不巧捷也无所肆其能也舜之耕陶也不能利其里南面王则徳施乎四海仁非能益也处便而势利也古之圣人其和愉宁静性也其志得道行命也是故性遭命而后能行命得性而后能明【得其本清静之性故能明】乌号之弓谿子之弩不能无弦而射【谿蛮夷也以柘桑为弩因曰谿子之弩】越舲蜀艇不能无水而浮【舲小船也蜀艇一板之舟若无水不能独浮也】今矰缴机而在上【网】张而在下虽欲翺翔其势焉得【矰弋射身短矢也机发也翺翔鸟之髙飞翼上下曰翺直刺不动曰翔】故诗曰采采卷耳不盈倾筐嗟我懐人寘彼周行以言慕逺世也【诗周南卷耳篇也言采采易得之菜不满易盈之器以言君子为国执心不精不能以成其道采易得之菜不能盈易满之器也嗟我懐人寘彼周行言我思古君子官贤人置之列位也诚古之贤人各得其行列故曰慕逺也】



　　淮南鸿烈解卷二
&lt;子部,杂家类,杂学之属,淮南鸿烈解&gt;
　　钦定四库全书
　　淮南鸿烈解卷三
　　汉　髙诱　注
　　天文训【文者象也天先垂文象日月五星及彗孛皆谓以谴告一人故曰天文】
　　天墬【地籀文】未形冯冯翼翼洞【桐】洞灟【镯】灟故曰大昭【冯翼洞灟无形之貌】道始于虚霩【霍】虚霩生宇宙宇宙生气气有汉垠【汉垠重安之貌】清阳者薄靡而为天【薄靡者若尘埃飞之貌】重浊者凝滞而为地清妙之合专【一作博】易重浊之凝竭难故天先成而地后定天地之袭精为隂阳【袭合精气也】隂阳之专精为四时四时之散精为万物积阳之热气生火火气之精者为日积隂之寒气为水水气之精者为月日月之淫为精者为星辰天受日月星辰地受水潦尘埃昔者共工与颛顼争为帝怒而触不周之山天柱折地维絶天倾西北故日月星辰移焉【不周山在西北倾者髙也原道言地东南倾倾者下也此先言倾西北明其髙也】地不满东南故水潦尘埃归焉天道曰圆地道曰方方者主幽圆者主明明者吐气者也是故火曰外景幽者含气者也是故水曰内景吐气者施含气者化是故阳施隂化天之偏气怒者为风地之含气和者为雨隂阳相薄感而为雷【薄迫感动也】激而为霆乱而为雾阳气胜则散而为雨露【散雾散也】隂气胜则凝而为霜雪毛羽者飞行之类也故属于阳介鳞者蛰伏之类也故属于隂日者阳之主也是故春夏则羣兽除【除冬毛微堕也】日至而麋鹿解【日冬至麋角解日夏至鹿角解】月者隂之宗也是以月虚而鱼脑减月死而蠃硥【谤】膲【宗本也减少也膲肉不满言应隂气也膲音醮】火上荨【覃】水下流故鸟飞而髙鱼动而下物类相动本标【末】相应故阳燧见日则燃而为火方诸见月则津而为水【阳燧金也取金杯无縁者热摩令热日中时以当日下以艾承之则燃得火方诸隂燧大蛤也熟磨拭令热月盛时以向月下则水生以铜盘受之下水数滴】虎啸而谷风至龙举而景云属麒麟鬬而日月食鲸鱼死而彗星出蚕珥丝而商絶贲星坠而勃海决人主之情上通于天故诛防则多飘风枉法令则多虫螟杀不辜则国赤地令不收则多淫雨【虎土物也谷风木风也木生于土故虎啸而谷风至龙水也云生水故龙举而景云属属会也蚕老丝成自中彻外然视之如金精珥表里见故曰珥丝一曰弄丝于口商音清细而急故先絶也贲星客星也又作孛星坠陨勃大决溢也防虐也飘风迅也虫食苗心曰螟赤地旱也干时之令不收纳则久雨为灾】四时者天之吏也日月者天之使也星辰者天之期也虹蜺彗星者天之忌也【期防也雄为虹雌为蜺忌禁也】天有九野九千九百九十九隅去地五亿万里【九野九天之野也一野千一百一十一隅】五星八风二十八宿五官六府紫宫太微轩辕咸池四守天阿【以上皆星名】何谓九野中央曰钧天其星角亢氐【韩郑之分野】东方曰苍天其星房心尾东北曰变天其星箕斗牵牛【阳气始作万物萌芽故曰变天尾箕一名析木燕之分野斗吴之分野牵牛一名星纪越分野】北方曰天其星须女虚危营室西北方曰幽天其星东壁奎娄【虚危一名枵齐之分野幽隂也西方季秋将即于隂故曰幽天营室东壁一名承委卫之分野奎娄一名降娄鲁之分野】西方曰昊天其星胃昴【卯】毕西南方曰朱天其星觜嶲参东井【西方金色白故曰昊天或作旻昴毕一名大梁赵之分野朱阳也西南为少阳故曰朱天觜嶲参一名实沈晋之分野】南方曰炎天其星舆鬼柳七星东南方曰阳天其星张翼轸【柳七星张周之分野一名鹑火东南纯干用事故曰阳天翼轸一名鹑尾楚之分野】何谓五星东方木也其帝太皥【太皥伏牺氏有天下号也死托祀于东方之帝】其佐句芒执规而治春其神为嵗星其兽苍龙其音角其日甲乙【木色苍苍龙顺其色也角木也甲乙皆木也】南方火也其帝炎帝【炎帝少典之子也以火徳王天下号曰神农死托祀于南方之帝】其佐朱明【旧説云祝融】执衡而治夏其神为荧惑其兽朱鸟【荧惑五星之一朱鸟朱雀也】其音征其日丙丁【征火也丙丁皆火也】中央土也其帝黄帝【黄帝少典之子以土徳王天下号曰轩辕氏死托祀于中央之帝】其佐后土执绳而制四方其神为镇星其兽黄龙【土色黄也】其音宫其日戊己【宫土戊己土也】西方金也其帝少昊【少昊黄帝之子青阳也以金徳王号曰金天氏死托祀于西方之帝】其佐蓐【辱】收执矩而治秋其神为太白其兽白虎其音商其日庚辛【商金也庚辛皆金也】北方水也其帝颛顼【颛顼黄帝之孙以水徳王天下号曰髙阳氏死托祀于北方之帝】其佐防执权而治冬其神为辰星其兽武其音羽其日壬癸【羽水也壬癸皆水也】太隂在四仲则嵗星行三宿【仲中也四中谓太隂在卯酉子午四面之中】太隂在四钩则嵗星行二宿【丑钩辰申钩巳寅钩亥未钩戌谓太隂在四角】二八十六三四十二故十二嵗而行二十八宿日行十二分度之一嵗行三十度十六分度之七十二嵗而周【周徧也】荧惑常以十月入太微受制而出行列宿司无道之国为乱为贼为疾为丧为饥为兵出入无常辩变其色时见时匿【此皆所以谴告人君】镇星以甲寅元始建斗嵗镇行一宿当居而弗居其国亡土未当居而居之其国益地嵗熟日行二十八分度之一嵗行十三度百一十二分度之五一十八嵗而周【镇星一徧】太白元始以正月甲寅与荧惑晨出东方二百四十日而入入百二十日而夕出西方二百四十日而入入三十五日而复出东方出以辰戌入以丑未当出而不出未当入而入天下偃兵当入而不入当出而不出天下兴兵辰星正四时常以二月春分効奎娄以五月夏至効东井舆鬼以八月秋分効角亢以十一月冬至効斗牵牛【効见】出以辰戌入以丑未出二旬而入晨之东方夕之西方一时不出其时不和四时不出天下大饥【谷不熟曰饥】何谓八风距日冬至四十五日条风至【艮卦之风一名融为笙】条风至四十五日明庶风至【震卦之风也为管】明庶风至四十五日清明风至【巽卦之风也为柷】清明风至四十五日景风至【离卦之风也为弦】景风至四十五日凉风至【坤卦之风也为埙】凉风至四十五日阊阖风至【兑卦之风也为钟】阊阖风至四十五日不周风至【乾卦之风也为罄】不周风至四十五日广莫风至【坎卦之风也为鼓】条风至则出轻系去稽留【立春故出轻系】明庶风至则正封疆修田畴【春分播谷故正封疆治田畴】清明风至则出币帛使诸侯【立夏长养布恩惠故币帛聘问诸侯】景风至则爵有位赏有功【夏至隂气在下阳盛于上象阳布施故赏有功封建侯】凉风至则报地徳祀四郊【立秋节农乃登谷尝祭故报地徳祀四方神】阊阖风至则收县垂琴瑟不张【秋分杀气国君憯憯故去钟罄县垂之乐】不周风至则修宫室缮边城【立冬节土工其始故治宫室缮修边城备寇难】广莫风至则闭关梁决刑罚【象冬闭藏不通关梁也罚刑疑者于是顺时而决之】何谓五官东方为田南方为司马西方为理北方为司空中央为都【田主农司马主兵理主狱司空主土都为四方最也】何谓六府子午丑未寅申卯酉辰戌巳亥是也太微者太乙之庭也【太微星名太乙天神】紫宫者太一之居也轩辕者帝妃之舍也咸池者水鱼之囿也【咸池星名水鱼天神】天阿者羣神之阙也【阙犹门也】四宫者所以为司赏罚【四宫紫宫轩辕咸池天阿】太微者主朱雀【主犹典也】紫宫执斗而左旋日行一度以周于天日冬至峻狼之山【南极之山】日移一度月行百八十二度八分度之五而夏至牛首之山【牛首北极之山】反覆三百六十五度四分度之一而成一嵗天一元始正月建寅日月俱入营室五度天一以始建七十六嵗日月复以正月入营室五度无余分名曰一纪凡二十纪一千五百二十嵗大终日月星辰复始甲寅元日行一度而嵗有奇四分度之一故四嵗而积千四百六十一日而复合故舍八十嵗而复故曰子午卯酉为二绳【绳直也】丑寅辰巳未申戌亥为四钩东北为报徳之维也【报复也隂气极于北方阳气发于东方自隂复阳故曰报徳之维四角为尾也】西南为背阳之维【西南已过阳将复隂故曰背阳之维】东南为常羊之维【常羊不进不退之貌东南纯阳用事不盛不衰常如此故曰常羊之维】西北为号通之维【西北纯隂阳气闭结阳气将萌号始通之故曰号通之维】日冬至则斗北中绳隂气极阳气萌故曰冬至为徳【徳始生也】日夏至则斗南中绳阳气极隂气萌故曰夏至为刑【刑始杀也】隂气极则北至北极下至黄泉故不可以凿地穿井万物闭藏蛰虫首穴故曰徳在室阳气极则南至南极上至朱天故不可以夷丘上屋万物蕃息五谷兆长故曰徳在野日冬至则水从之日夏至则火从之故五月火正而水漏【火正火王也故水渗漏漏湿也】十一月水正而隂胜【水正水王也故隂胜】阳气为火隂气为水水胜故夏至湿火胜故冬至燥燥故炭轻湿故炭重日冬至井水盛盆水溢羊脱毛麋角解鹊始巢八尺之修日中而景丈三尺日夏至而流黄泽石精出【流黄土之精也隂气作于下故流泽而出也石精五色之精】蝉始鸣半夏生蟁蝱不食驹犊鸷鸟不搏黄口【五月微隂在夏驹犊黄口肌血脆弱故蟁蝱鸷鸟应隂不食不搏也】八尺之景修径尺五寸景脩则隂气胜景短则阳气胜隂气胜则为水阳气胜则为旱隂阳刑徳有七舍何谓七舍室堂庭门巷术野【术道径也】十二月徳居室三十日先日至十五日后日至十五日而徙所居各三十日徳在室则刑在野徳在堂则刑在术徳在庭则刑在巷隂阳相徳则刑徳合门八月二月隂阳气均日夜分平故曰刑徳合门徳南则生刑南则杀故曰二月防而万物生八月防而草木死两维之间九十一度十六分度之五而升【自东北至东南为两维匝四维三百六十五度一度者二千九百三十二里】日行一度十五日为一节以生二十四时之变斗指子则冬至音比黄钟【黄钟十一月也钟者聚也阳气聚于黄泉之下也】加十五日指癸则小寒音比应钟【应钟十月也言隂应于阳转成其功万物应时聚藏故曰应钟】加十五日指丑则大寒音比无射【无射九月也隂气上升阳气下降万物随阳而藏无有射出见也故曰无射】加十五日指报徳之维则越隂在地故曰距日冬至四十六日而立春阳气冻解音比南吕【南吕八月也南任也言阳气内藏隂侣于阳任成其功故曰南吕】加十五日指寅则雨水音比夷则【夷则七月也夷伤则法也言阳衰隂发万物雕伤应法成性故曰夷则】加十五日指甲则雷惊蛰音比林钟【林钟六月也林众钟聚也阳极隂生万物众聚而盛故曰林钟】加十五日指卯中绳故曰春分则雷行音比防賔【防賔五月也隂气萎防在下似主人阳在上似賔客故曰防賔】加十五日指乙则清明风至音比仲吕【仲吕四月也阳在外隂在中所以吕中于阳助成功也故曰仲吕】加十五日指辰则谷雨音比姑洗【姑洗三月也姑故也洗新也阳气养生去故就新故曰姑洗】加十五日指常羊之维则春分尽故曰有四十六日而立夏大风济音比夹钟【济止也夹钟二月也夹夹也万物去隂夹阳地而生故曰夹钟】加十五日指已则小满【小满四月也】音比太簇【太簇正月律也簇蔟也言隂衰阳发万物蔟地而生故曰太簇】加十五日指丙则芒种音比大吕【大吕十二月律也吕侣也万物萌动于下未能达见故曰大吕所以配黄钟助阳宣功也】加十五日指午则阳气极故曰有四十六日而夏至音比黄钟加十五日指丁则小暑音比大吕加十五日指未则大暑音比太簇加十五日指背阳之维则夏分尽故曰有四十六日而立秋凉风至音比夹钟加十五日指申则处暑音比姑洗加十五日指庚则白露降音比仲吕加十五日指酉中绳故曰秋分雷戒蛰虫北乡音比防賔加十五日指辛则寒露音比林钟加十五日指戌则霜降音比夷则加十五日指号通之维则秋分尽故曰有四十六日而立冬草木毕死音比南吕加十五日指亥则小雪音比无射加十五日指壬则大雪音比应钟加十五日指子故曰阳生于子隂生于午阳生于子故十一月日冬至鹊始加巢人气钟首隂生于午故五月为小刑荠麦亭歴枯冬生草木必死斗杓为小嵗【斗第一星至第四为鬼第五至第七为杓也】正月建寅月从左行十二辰咸池为太嵗二月建卯月从右行四仲终而复始太嵗迎者辱背者强左者衰右者昌小嵗东南则生西北则杀不可迎也而可背也不可左也而可右也其此之谓也大时者咸池也小时者月建也天维建元常以寅始起右徙一嵗而移十二嵗而大周天终而复始淮南元年冬太一在丙子冬至甲午立春丙子【淮南王作书之元年也一曰淮南王僭号】二隂一阳成气二二阳一隂成气三【隂精粗故得气少阳精微故得气多】合气而为音合隂而为阳合阳而为律故曰五音六律音自倍而为日律自倍而为辰故日十而辰十二月日行十三度七十六分度之二十六【六或作八】二十九日九百四十分日之四百九十九而为月而以十二月为嵗嵗有余十日九百四十分日之八百二十七故十九嵗而七闰日冬至子午夏至卯酉冬至加三日则夏至之日也【冬至后三日则明年夏至之日】嵗迁六日终而复始【迁六日今年以子冬至后年以午冬至】壬午冬至甲子受制木用事火烟青【木色青也东方】七十二日丙子受制火用事火烟赤【火色赤也南方】七十二日戊子受制土用事火烟黄【土中央其色黄】七十二日庚子受制金用事火烟白【西方金其色白】七十二日壬子受制水用事火烟黑【北方水其色黑】七十二日而嵗终庚子受制嵗迁六日以数推之七十嵗而复至甲子甲子受制则行柔惠挺羣禁开阖扇通障塞毋伐木【甲木也木王东方故施柔惠蛰伏之类出由户故开阖扇通障塞春木王故毋伐木也】丙子受制则举贤良赏有功立封侯出货财【火用事象阳明识功劳故封建侯出货财】戊子受制则养老鳏寡行粰【浮】鬻【欲】施恩泽【土用事象土长养故施恩泽也粰鬻粥也】庚子受制则缮墙垣修城廓审羣禁饰兵甲儆百官诛不法【金用事象金断害故诛不如法度也】壬子受制则闭门闾大搜客【禁搜客出新客】断刑罚杀当罪息关梁禁外徙【水用事象冬闭固故禁外徙也】甲子气燥浊丙子气燥阳戊子气湿浊庚子气燥寒壬子气清寒丙子干甲子蛰虫早出【木气温故早出】故雷早行戊子干甲子胎夭卵毈鸟虫多伤庚子干甲子有兵壬子干甲子春有霜戊子干丙子霆庚子干丙子夷【夷伤也夷或电】壬子干丙子雹甲子干丙子地动庚子干戊子五谷有殃壬子干戊子夏寒雨霜甲子干戊子介虫不为【不成为介虫也】丙子干戊子大旱苽封熯【苽蒋草也生水土相连特大如薄者也名曰封旱燥故熯也熯音染】壬子干庚子大刚鱼不为【不成为鱼】甲子干庚子草木再死再生丙子干庚子草木复荣【今八月九月时李柰复荣生实是也】戊子干庚子嵗或存或亡甲子干壬子冬乃不藏【不藏地气发也】丙子干壬子星坠【坠陨也】戊子干壬子蛰虫冬出其乡庚子干壬子冬雷其乡季春三月丰隆乃出以将其雨【丰隆雷也】至秋三月【季秋之月】地气不藏乃收其杀百虫蛰伏静居闭户【杀气也】青女乃出以降霜雪【青女天神青王女主霜雪也】行十二时之气以至于仲春二月之夕乃收其藏而闭其寒【收敛其所藏而闭之】女夷鼓歌以司天和以长百谷禽鸟草木【女夷主春夏长养之神也】孟夏之月以熟谷禾雄鸠长鸣为帝嵗【雄鸠葢布谷也】是故天不发其隂则万物不生地不发其阳则万物不成天圆地方道在中央日为徳月为刑月归而万物死日至而万物生逺山则山气藏逺水则水虫蛰逺木则木叶槁日五日不见失其位也圣人不与也【与犹説也】日出于旸谷浴于咸池拂于扶桑是谓晨明【拂犹过一日至】登于扶桑爰始将行是谓朏【窟】明【朏明将明也】至于曲阿是谓旦明【平旦也】至于曾泉是谓蚤食至于桑野是谓晏食至于衡阳是谓隅中至于昆吾是谓正中【昆吾丘在南方】至于鸟次是谓小还【鸟次西南方之山名也鸟所宿止】至于悲谷是谓餔时【悲谷西南方之大壑言其深峻临其上令人悲思故曰悲谷】至于女纪是谓大还【女纪西北隂地】至于渊虞是谓髙舂【渊虞地名髙舂时加戍民碓舂时也】至于连【烂】石是谓下舂【连石西北山名言将欲防下象悉舂故曰下舂】至于悲泉爰止其女爰息其马是谓县车至于虞渊是谓黄昏至于谷是谓定昏【谷北方之山名】日入于虞渊之汜【凡】曙于谷之浦【曙明也浦涯也】行九州七舍有五亿万七千三百九里【自谷至虞渊凡十六所为九州七舍也】禹以为朝昼昏夜夏日至则隂乘阳是以万物就而死冬日至则阳乘隂是以万物仰而生昼者阳之分夜者隂之分是以阳气胜则日脩【脩长也】而夜短隂气胜则日短而夜脩帝张四维【按以下至为四时根时本在有其嵗司之后此依宋本】运之以斗【运旋也】月徙一辰复反其所正月指寅十二月指丑一嵗而匝终而复始指寅则万物螾【螾音引动生貌】律受太蔟太蔟者蔟而未出也指卯卯则茂茂然律受夹钟夹钟者种始荚也指辰辰则振之也律受姑洗姑洗者陈去而新来也指巳巳则生已定也律受仲吕仲吕者中充大也指午午者忤也律受防賔防賔者安而服也指未未昧也律受林钟林钟者引而止也指申申者呻之也律受夷则夷则者易其则也徳以去矣指酉酉者饱也律受南吕南吕者任包大也指戌戌者灭也律受无射无射者无厌也指亥亥者阂也律受应钟应钟者应其钟也指子子者兹也律受黄钟黄钟者钟已黄也指丑丑者纽也律受大吕大吕者旅旅而去也其加卯酉则隂阳分日夜平矣故曰规生矩杀衡长权藏绳居中央为四时根道曰规始于一一而不生故分而为隂阳隂阳合和而万物生故曰一生二二生三三生万物天地三月而为一时故祭祀三饭以为礼丧纪三踊以为节兵重三罕以为制以三参物三三如九故黄钟之律九寸而宫音调【调和也】因而九之九九八十一故黄钟之数立焉黄者土徳之色钟者气之所种也日冬至徳气为土土色黄故曰黄钟律之数六分为雌雄故曰十二钟以副十二月十二各以三成故置一而十一三之为积分十七万七千一百四十七黄钟大数立焉凡十二律黄钟为宫太蔟为商姑洗为角林钟为征南吕为羽物以三成音以五立三与五如八故卵生者八窍律之初生也写凤之音故音以八生黄钟为宫宫者音之君也故黄钟位子其数八十一主十一月下生林钟林钟之数五十四主六月上生太蔟太蔟之数七十二主正月下生南吕南吕之数四十八主八月上生姑洗姑洗之数六十四主三月下生应钟应钟之数四十二主十月上生防賔防賔之数五十七主五月上生大吕大吕之数七十六主十二月下生夷则夷则之数五十一主七月上生夹钟夹钟之数六十八主二月下生无射无射之数四十五主九月上生仲吕仲吕之数六十主四月极不生征生宫宫生商商生羽羽生角角生姑洗姑洗生应钟比于正音故为和【应钟十月也与正音比故为和和从声也】应钟生防賔不比正音故为缪日冬至音比林钟浸以浊日夏至音比黄钟浸以清以十二律应二十四时之变甲子仲吕之征也丙子夹钟之羽也戊子黄钟之宫也庚子无射之商也壬子夷则之角也古之为度量轻重生乎天道黄钟之律脩九寸物以三生三九二十七故幅广二尺七寸【古者幅比皆然也】音以八相生故人修八尺寻自倍故八尺而为寻有形则有声音之数五以五乘八五八四十故四丈而为匹匹者中人之度也一匹而为制秋分蔈【猫】定蔈定而禾熟【蔈禾穗粟孚甲之芒也定者成也故禾熟】律之数十二故十二蔈而当一粟十二粟而当一寸律以当辰音以当日日之数十【十从甲至癸也】故十寸而为尺十尺而为丈其以为量十二粟而当一分【分言其轻重分铢也】十二分而当一铢十二铢而当半两衡有左右因倍之故二十四铢为一两天有四时以成一嵗因而四之四四十六故十六两而为一斤三月而为一时三十日为一月故三十斤为一钧四时而为一嵗故四钧为一石其以为音也一律而生五音十二律而为六十音因而六之六六三十六故三百六十音以当一嵗之日故律厯之数天地之道也下生者倍以三除之上生者四以三除之【钟律上下相生诱不敏也】
　　太隂元始建于甲寅一终而建甲戌二终而建甲午三终而复得甲寅之元嵗徙一辰立春之后得其辰而迁其所顺前三后五百事可举【前后太隂之前后也】太隂所建蛰虫首穴而处鹊巢乡而为户太隂在寅朱鸟在卯勾陈在子武在戌白虎在酉苍龙在辰寅为建卯为除辰为满已为平主生午为定未为执主陷申为破主衡酉为危主杓戌为成主小徳亥为收主大徳子为开主太嵗丑为闭主太隂太隂在寅嵗名曰摄提格其雄为嵗星舍斗牵牛以十一月与之晨出东方东井舆鬼为对太隂在卯嵗名曰单阏【单读明之明】嵗星舍须女虚危以十二月与之晨出东方柳七星张为对太隂在辰嵗名曰执除嵗星舍营室东壁以正月与之晨出东方翼轸为对太隂在巳嵗名曰大荒落嵗星舍奎娄以二月与之晨出东方角亢为对太隂在午嵗名曰敦牂嵗星舍胃昴毕以三月与之晨出东方氐房心为对太隂在未嵗名曰协洽嵗星舍觜嶲参以四月与之晨出东方尾箕为对太隂在申嵗名曰涒【吞】滩【贪】嵗星舍东井舆鬼以五月与之晨出东方斗牵牛为对太隂在酉嵗名曰作【昨】鄂嵗星舍柳七星张以六月与之晨出东方须女虚危为对太隂在戌嵗名曰阉茂嵗星舍翼轸以七月与之晨出东方营室东壁为对太隂在亥嵗名曰大渊献嵗星舍角亢以八月与之晨出东方奎娄为对太隂在子嵗名曰困【羣】敦嵗星舍氐房心以九月与之晨出东方胃昴毕为对太隂在丑嵗名曰赤奋若嵗星舍尾箕以十月与之晨出东方觜嶲参为对太隂在甲子刑徳合东方宫常徙所不胜合四嵗而离离十六嵗而复合所以离者刑不得入中宫而徙于木太隂所居曰徳辰为刑徳纲曰日倍因柔曰徙所不胜刑水辰之木木辰之水金火立其处凡徙诸神朱鸟在太隂前一钩陈在后三武在前五白虎在后六虚星乘钩陈而天地袭【和也】矣凡日甲刚乙柔丙刚丁柔以至于癸木生于亥壮于卯死于未三辰皆木也火生于寅壮于午死于戌三辰皆火也土生于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也故五胜生一壮五终九五九四十五故神四十五日而一徙以三应五故八徙而嵗终凡用太隂左前刑右背徳击钩陈之冲辰以战必胜以攻必克欲知天道以日为主六月当心左周而行分而为十二月与日相当天地重袭后必无殃星正月建营室二月建奎娄三月建胃【星宜言日明堂月令孟春之月日在营室仲春之月在奎娄季春之月在胃此言星正月建营室误也】四月建毕五月建东井六月建张七月建翼八月建亢九月建房十月建尾十一月建牵牛十二月建虚
　　星分度角十二亢九氐十五房五心五尾十八箕十一四分一斗二十六牵牛八须女十二虚十危十七营室十六东壁九奎十六娄十二胃十四昴十一毕十六觜嶲二参九东井三十舆鬼四柳十五星七张翼各十八轸十七凡二十八宿也
　　星部地名角亢郑氐房心宋尾箕燕斗牵牛越须女吴虚危齐营室东壁卫奎娄鲁胃昴毕魏觜嶲参赵东井舆鬼秦柳七星张周翼轸楚嵗星之所居五谷丰昌其对为冲嵗乃有殃当居而不居越而之他处主死国亡太隂治春则欲行柔惠温凉【木徳仁也故柔凉也】太隂治夏则欲布施宣明【火徳阳也故布施宣明也】太隂治秋则欲修备缮兵【金徳断剖故修兵也】太隂治冬则欲猛毅刚彊【纯隂闭固水泽氷冻故刚彊也】三嵗而改节六嵗而易常故三嵗而一饥六嵗而一衰十二嵗一康【康盛也】甲齐乙东夷丙楚丁南夷戊魏己韩庚秦辛西夷壬卫癸越子周丑翟寅楚卯郑辰晋巳卫午秦未宋申齐酉鲁戌赵亥燕甲乙寅卯木也丙丁巳午火也戊己四季土也庚辛申酉金也壬癸亥子水也水生木木生火火生土土生金金生水子生母曰义母生子曰保子母相得曰专母胜子曰制子胜母曰困以胜击杀胜而无报以专从事而有功以义行理名立而不堕以保畜养万物蕃昌以困举事破灭死亡北斗之神有雌雄十一月始建于子月从一辰雄左行雌右行五月合午谋刑十一月合子谋徳太隂所居辰为厌日厌日不可以举百事堪舆徐行雄以音知雌故为奇辰数从甲子始子母相求所合之处为合十日十二辰周六十日凡八合合于嵗前则死亡合于嵗后则无殃甲戌燕也乙酉齐也丙午越也丁巳楚也庚申秦也辛卯戎也壬子赵也癸亥胡也戊戌己亥韩也己酉己卯魏也戊午戊子八合天下也太隂小嵗星日辰五神皆合其日有云气风雨国君当之天神之贵者莫贵于青龙或曰天一或曰太隂太阳所居不可背而可乡北斗所击不可与敌天地以设分而为隂阳阳生于隂隂生于阳隂阳相错四维乃通或死或生万物乃成蚑行喙息莫贵于人孔窍肢体皆通于天天有九重人亦有九窍天有四时以制十二月人亦有四肢以使十二节天有十二月以制三百六十日人亦有十二肢以使三百六十节故举事而不顺天者逆其生者也以日冬至数来嵗正月朔日五十日者民食足不满五十日日减一斗有余日日益一升有其嵗司也












　　摄提格之嵗【格起言万物承阳而起也】嵗早水晩旱稻疾蚕不登【登成也】菽麦昌民食四升寅在甲曰阏蓬【言万物锋芒欲出拥遏未通故曰阏蓬也】
　　单阏之嵗【单尽阏止也言阳气推万物而起隂气尽止也】嵗和稻菽麦蚕昌民食五升卯在乙曰旃【在乙言万物遏甲而出故曰旃也】
　　执除之嵗【执蛰徐舒也言伏蛰之物皆散舒而出也】嵗早旱晩水小饥蚕闭麦熟民食三升辰在丙曰柔兆【在丙万物皆生枝布叶故曰柔兆也】大荒落之嵗【荒大也方万物炽盛而大出霍然落落大布散】嵗有小兵蚕小登麦昌菽疾民食二升巳在丁曰强圉【在丁言万物刚盛故曰强圉也】敦牂之嵗【言万物皆盛壮也敦牂敦盛牂壮也】嵗大旱蚕登稻疾菽麦昌禾不为【为成也】民食二升午在戊曰着雝【在戊言位在中央万物繁养四方故曰着雝也】
　　协洽之嵗【协和洽合也言隂欲化万物和合】嵗有小兵蚕登稻昌菽麦不为民食三升未在己曰屠维【在己言万物各成其性故曰屠维屠别维离也】涒滩之嵗【涒大滩修也言万物皆修其精气也】嵗和小雨行蚕登菽麦昌民食三升申在庚曰上章【上章谓隂气上升万物毕生也】
　　作鄂之嵗【作鄂零落也万物皆陊落】嵗有大兵民疾蚕不登菽麦不为禾虫民食五升酉在辛曰重光【在辛言万物就成熟其煌煌故曰重光也】掩茂之嵗【掩蔽茂冐也言万物皆蔽冐也】嵗小饥有兵蚕不登麦不为菽昌民食七升戌在壬曰黓【在壬言嵗终包任万物故曰黓黓音乙】大渊献之嵗【渊藏献迎也言万物终在亥大小深藏窟伏以迎阳】嵗有大兵大饥蚕开菽麦不为禾虫民食三升
　　困敦之嵗【困混敦沌也言阳气皆混沌万物牙孽也】嵗大雾起大水出蚕稻麦昌民食三斗子在癸曰昭阳【在癸言阳气始萌万物合生故曰昭阳也】赤奋若之嵗【奋起也若顺也言阳奋物而起之无不顺其性也赤阳色】嵗有小兵早水蚕不出稻疾菽不为麦昌民食一升
　　正朝【一作月】夕先树一表东方操一表却去前表十步以参望日始出北廉日直入又树一表于东方因西方之表以参望日方入北廉则定东方两表之中与西方之表则东西之正也日冬至日出东南维入西南维至春秋分日出东中入西中夏至出东北维入西北维至则正南欲知东西南北广袤【谋】之数者立四表以为方一里岠【巨】先春分若秋分十余日从岠北表参望日始出及旦以相应相应则此与日直也辄以南表参望之以入前表数为法除举广除立表袤以知从此东西之数也假使视日出入前表中一寸是寸得一里也一里积万八千寸得从此东万八千里视日方入入前表半寸则半寸得一里半寸而除一里积寸得三万六千里除则从此西里数也并之东西里数也则极径也未春分而直巳秋分而不直此处南也未秋分而直已春分而不直此处北也分至而直此处南北中也从中处欲知中南也未秋分而不直此处南北中也从中处欲知南北极逺近从西南表参望日日夏至始出与北表参则是东与东北表等正东万八千里则从中北亦万八千里也倍之南北之里数也其不从中之数也以出入前表之数益损之表入一寸寸减日近一里表出一寸寸益逺一里欲知天之髙树表髙一丈正南北相去千里同日度其隂北表二尺南表尺九寸是南千里隂短寸南二万里则无景是直日下也隂二尺而得髙一丈者南一而髙五也则置从此南至日下里数因而五之为十万里则天髙也若使景与表等则髙与逺等也






　　淮南鸿烈解卷三
　　钦定四库全书
　　淮南鸿烈解卷四
　　汉　髙诱　注
　　墬形训【纪东西南北山川薮泽地之所载万物形兆所化育也故曰地形】
　　墬形之所载六合之间四极之内【六合巳説在原道四极四方之极无夏有外故谓之内也】昭之以日月经之以星辰纪之以四时要之以太嵗【要正也以太嵗所在正天时也】天地之间九州八极【八极八方之极也】土有九山山有九塞泽有九薮风有八等水有六品何谓九州东南神州曰农土【东南辰焉农神后稷之所经纬也故曰农土】正南次州曰沃土【沃盛也五月建午稼穑盛张故曰沃土】西南戎州曰滔土【滔大也七月建申五谷成大故曰滔土】正西弇州曰并土【并犹成也八月建酉百谷成熟故曰并土】正中冀州曰中土【冀大也四方之主故曰中土】西北台州曰肥土正北济州曰成土【未闻】东北薄州曰隠土【薄犹平也隠气所隠藏故曰隠土】正东阳州曰申土【申复也隂气尽于北阳气复起东北故曰申土】何谓九山防稽泰山王屋首山太华岐山太行羊肠孟门【防稽山在防稽郡泰山今在泰山郡是为东岳王屋山在今河东恒县东北所出也首山在蒲坂县南阿曲之中伯夷所隠太华今农隂山也是为西岳岐山今扶风汉阳县北周家所邑也太行在今上党太行关直河内野王县羊肠山名今太原晋阳西北九十里通河西上郡关曰羊肠坂是孟门太行之限也】何谓九塞曰太汾渑阨荆阮方城殽阪井陉令疵句注居庸【太汾在晋渑阨今农渑池是也荆阮方城皆在楚殽阪农郡渑池殽钦吟是也井陉在常山通太原关令疵在辽西句注在鴈门隂馆句注居庸在上谷阻阳之东通运都关】何谓九薮【薮泽也】曰越之具区【具区在吴越之间】楚之云梦【云梦在南郡华容】秦之阳纡【阳纡在冯翊池阳一名具圃】晋之大陆【大陆魏献子所游焚焉而死者是也】郑之圃田【圃田在今河南中牟传曰郑有原圃犹秦之具囿也吾子取其麋鹿以闲弊邑是也】宋之孟诸【孟诸在今梁园睢阳东北泽】齐之海隅【海隅犹崖葢近海濵】赵之钜鹿【今钜鹿黄阿泽是也】燕之昭余【昭余今太原郡古者属燕】何谓八风东北曰炎风【艮气所生也一曰融风】东方曰条风【震气所生也一曰明庶风】东南曰景风【巽气所生也一曰清明风】南方曰巨风【离气所生也一曰凯风】西南曰凉风【坤气所生也】西方曰飂【留】风【兑气所生也】西北曰丽风【干气所生也一曰阊阖风】北方曰寒风【坎气所生也一曰广莫风】何谓六水曰河水赤水辽水黒水江水淮水【河水出昆仑东北陬赤水出其东南辽水出碣石山自塞北东流直辽东之西南入海黑水在雝州江水出岷山在蜀西徼淮水出桐柏山南平阳也】阖四海之内东西二万八千里南北二万六千里【子午为经卯酉为纬言经短纬长也】水道八千里通谷其名川六百陆径三千里【陆径邪径也陆地也】禹乃使太章步自东极至于西极二亿三万三千五百里七十五步使竖亥步自北极至于南极二亿三万三千五百里七十五步【太章竖亥善行人皆禹臣也海内东西短南北长极内等也】凡鸿水渊薮自三百仞以上二亿三万三千五百五十里有九渊禹乃以息土填洪水以为名山【息土不耗减掘之益多故以填洪水名山大山也】掘昆仑虚以下地【掘犹平也地或作池】中有增城九重其髙万一千里百一十四步二尺六寸【中昆仑虚中也增重也有五城十二楼见括地像此葢诞实未闻也】上有木禾其修五寻【土昆仑虚上也五寻长三十五尺】珠树玉树琁【穷】树不死树在其西【在木禾之西也】沙棠琅玕在其东【皆玉名也在木禾之东也一说沙棠木名也吕氏春秋曰果之美者沙棠之实也】绛树在其南【绛赤色】碧树瑶树在其北【碧青玉色】旁有四百四十门【面有十门也】门间四里里间九纯纯丈五尺【纯里名】旁有九井玉横维其西北之隅【横犹光也横或作彭彭受不死药器也】北门开以内不周之风倾宫旋室【倾宫宫满一顷田中也旋室以旋玉饰室也一説室璇玑关可转旋故曰旋室】县圃凉风樊【飰】桐在昆仑阊阖之中【阊阖昆仑虚门名县圃凉风樊桐皆昆仑之山名】是其疏圃疏圃之池浸之黄水黄水三周复其原【原本也】是谓丹水饮之不死河水出昆仑东北贯防海入禹所导积石山【防海大海也河水自昆仑由地中行禹导而通之至积石山书曰河出积石入犹出也】赤水出其东南陬西南注南海丹泽之东赤水之东弱水出自穷石【穷石山名在张掖北塞水也】至于合黎余波入于流沙絶流沙南至南海【絶犹过也流沙流行也】洋水出其西北入于南海羽民之南【洋水经陇西氐道东至武都为汉阳】凡四水者帝之神泉以和百药以润万物昆仑之丘或上倍之【倍之髙倍之也】是谓凉风之山登之而不死或上倍之是谓悬圃登之乃灵能使风雨或上倍之乃维上天登之乃神是谓太帝之居扶木在阳州日之所【太帝天帝也扶木扶桑也在汤谷之南犹照也过阳州东方音费】建木在都广【建木其状如牛引之有皮若璎黄蛇叶若罗都广南方山名也】众帝所自上下日中无景呼而无向葢天地之中也【众帝之从都广山上天还下故曰上下日中时日直人上无有晷故曰葢天地之中】若木在建木西末有十日其华照下地【末端也若木端有十日状如莲华华犹光也光照其下也】九州之大纯方千里【纯縁也亦曰量名也】九州之外乃有八殥【寅】亦方千里【殥犹逺也】自东北方曰大泽曰无通【大泽无通皆薮名】东方曰大渚曰少海【水中可居者曰渚东方多水故曰少海亦泽名】东南方曰昃区曰元【穴】泽南方曰大梦曰浩泽【梦云梦也浩亦大也】西南方曰渚资曰丹泽【葢近丹水因其名故曰丹泽】西方曰九区曰泉泽西北方曰大夏曰海泽北方曰大防曰寒泽【北方多寒水故曰寒泽】凡八殥八泽之云是雨九州八殥之外而有八纮【纮维也维落天地而为之表故曰纮也】亦方千里自东北方曰和丘曰荒土【凤所自歌鸾所自舞名曰和丘曰荒土】东方曰棘林曰桑野东南方曰大穷曰众女南方曰都广曰反户【都广国名也山在此国因复曰都广山言其在日之南皆为北乡户故反其户也】西南方曰焦侥曰炎土【焦侥短人之国也长不满三尺】西方曰金丘曰沃野【西方金位也因为金丘沃犹白也西方白故曰沃野】西北方曰一目曰沙所【国人一目在面中央沙所葢流沙所出也一曰泽名】北方曰积氷曰委羽【北方寒氷所积因以为名积氷也委羽山名也在北极之隂不见日】凡八纮之气是出寒暑以合八正必以风雨【八正八风之正也以风雨八纮之内】八纮之外乃有八极自东北方曰方土之山曰苍门【东北木将用事青之始也故曰苍门】东方曰东极之山曰开明之门【明者阳也日之所出也故曰开明之门】东南方曰波母之山曰阳门【东南月建在巳纯阳用事故曰阳门据天下诸城东南角门皆阳门是其类也】南方曰南极之山曰暑门【南方盛阳积温所在故曰暑门】西南方曰编驹之山曰白门【西南月建在申金气之始也金气白故曰白门】西方曰西极之山曰阊阖之门【西方八月建酉万物成济将可及收敛阊大也阖闭也大聚万物而闭之故曰阊阖之门】西北方曰不周之山曰幽都之门【幽阖也都聚也防将始用事顺隂而聚故曰幽都之门】北方曰北极之山曰寒门【积寒所在故曰寒门】凡八极之云是雨天下八门之风是节寒暑八纮八殥八泽之云以雨九州而和中土【中土冀州】东方之美者有医母闾之珣【荀】玗【于】琪焉【医母闾山名在辽东属国珣玗琪王名】东南方之美者有防稽之竹箭焉【防稽山在今防稽山隂县之南禹所葬地竹箭今防稽郡出好竹箭是也】南方之美者有梁山之犀象焉【梁山在防稽长沙湘南有犀角象牙皆物之珍也】西南方之美者有华山之金石焉【金美金也石含玉之石也华山今农华隂山南】西方之美者有霍山之珠玉焉【出夜光之珠五色之玉也今河东永安县】西北方之美者有昆仑之球琳琅玕焉【球琳琅玕皆美玉名】北方之美者有幽都之筋角焉【古之幽都在鴈门以北其畜宜牛羊马出好筋角可以为弓弩】东北方之美者有斥山之文皮焉【文皮豹虎之皮也】中央之美者有岱岳以生五谷桑麻鱼盐出焉【岱岳泰山也王者禅代所祠因曰岱岳五谷桑麻鱼盐所养人者】凡地形东西为纬南北为经山为积徳川为积刑【山仁万物生焉故为积徳川水智智制断故为积刑也】髙者为生下者为死【髙者阳主生下者隂主死】丘陵为牡谿谷为牝【丘陵髙敞阳也故为牡谿谷汚下隂也故为牝】水圆折者有珠方折者有玉【圆折者阳也珠隂中之阳方折者隂也玉阳中之隂皆以其类也】清水有黄金龙渊有玉英【清水澄故黄金出焉龙渊龙所出游之渊玉英转化有精光也】土地各以其类生是故山气多男泽气多女障气多喑【音殷啼极而无声也】风气多聋林气多癃【音隆病也】木气多伛【音羽偻也】岸下气多肿石气多力【象石坚也】险阻气多瘿【上下险阻气冲喉而结多瘿咽也】暑气多夭【夭折不终也】寒气多寿谷气多痹丘气多狂衍气多仁【下而汚者为衍】陵气多贪轻土多利重土多迟【利疾也】清水音小浊水音大【音声也】湍水人轻迟水人重【湍急流悍水也】中土多圣人皆象其气皆应其类故南方有不死之草北方有不释之氷【南方温故草有不死者北方寒故氷有不泮释者】东方有君子之国【东方木徳仁故有君子之国其人冠带劒食兽使二文虎也】西方有形残之尸寝居直梦人死为鬼【西方金金断剖攻战之事有形残之尸也寝寐也居处也金气方刚故其寝寐处梦悟如其梦故曰直梦不终其命死而为鬼能为祅怪病人也一説曰形残之尸于是以两乳为目肥脐为口操干戚以舞以无梦天神断其手后天帝断其首也故曰寝居直梦】磁石上飞云母来水土龙致雨燕鴈代飞【汤遭旱作土龙以像龙云从龙故致雨也燕鸟也春分而来鴈春分而去北诣漠中也燕秋分而北鴈秋分而南诣彭蠡也故曰代飞代更也】蛤蟹珠龟与月盛衰【与犹随也】是故坚土人刚弱土人肥垆土人大沙土人细【细小也】息土人美耗土人丑食水者善游能寒【鱼鼈鹥鹜之属】食土者无心而慧【如蚯蚓之属】食木者多力而□【熊罴之属□烦肠黄理也□音闭】食草者善走而愚【麋鹿之属】食叶者有丝而蛾【蚕是也】食肉者勇敢而捍【虎豹鹰鹯之属】食气者神明而寿【仙人松乔之属】食谷者知慧而夭不食者不死而神凡人民禽兽万物贞虫各有以生【贞虫诸细要之属】或奇或偶或飞或走莫知其情唯知通道者能原本之天一地二人三【一阳二隂也人生于天地故曰三也】三三而九九九八十一一主日日数十【十从甲至癸】日主人人故十月而生八九七十二二主偶偶以承奇奇主辰辰主月月主马马故十二月而生七九六十三三主斗斗主犬犬故三月而生六九五十四四主时时主彘彘故四月而生五九四十五五主音音主猨猨故五月而生四九三十六六主律律主麋鹿麋鹿故六月而生三九二十七七主星星主虎虎故七月而生二九十八八主风风主虫虫故八月而化鸟鱼皆生于隂隂属于阳故鸟鱼皆卵生鱼游于水鸟飞于云故立冬燕雀入海化为蛤万物之生而各异类蚕食而不饮蝉饮而不食蜉蝣不饮不食介鳞者夏食而冬蛰【介甲也龟鼈之属鳞鱼龙之属】龁吞者八窍而卵生【鸟鱼之属】嚼咽者九窍而胎生四足者无羽翼戴角者无上齿无角者膏而无前【膏豕也熊猿之属无前肥从前起也】有角者指而无后【指牛羊麋之属无后肥从后起也】昼生者类父夜生者似母至隂生牝至阳生牡夫熊罴蛰藏飞鸟时移是故白水宜玉黑水宜砥【砥卓石】青水宜碧赤水宜丹黄水宜金清水宜龟汾水蒙浊而宜麻济水通和而宜麦河水中浊而宜菽雒水轻利而宜禾渭水多力而宜黍汉水重安而宜竹江水肥仁而宜稻平土之人慧而宜五谷
  </div>
  <div class="pagination">
   <span class="current-page">
    1
   </span>
   <a href="淮南鸿烈解_page2.html">
    2
   </a>
   <a href="淮南鸿烈解_page3.html">
    3
   </a>
   <a href="淮南鸿烈解_page4.html">
    4
   </a>
   <a href="淮南鸿烈解_page2.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
