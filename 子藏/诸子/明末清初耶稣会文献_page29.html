<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 29 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 29 页/共 351 页</h1>
    <div class="content">六、龚大参之心得
大参曰：施我富爵安乐，名誉显达，则我不得已姑受之。施我贫贱忧患，郁没无闻，则我领其意忻然取之，此中国未闻奇范也。此范得见尊尚以为道，何有乎？子能行此说于中国，民不治而治矣。人所争竟者财耳、位耳、功名耳、喜乐资耳。除争竞之薪，彼□乱之火从何而炽乎？则太平自久长矣。虽然身所甘受之苦，身自取之，则苦不为苦，吾惟乐之。是避即乐反为苦也，且苦既习也，亦无不乐也。则贤人者此世亦乐矣，后世亦乐矣。
第九节  妄询未来自速身凶
一、推算星命释疑
昔余居南粤之韶阳郡，所交一士人曰：郭某其尚德慕道，非庸俗人也。一日，踵余门涕泪交顾，而曰：吾来辞吾师，不再见矣。余怪，问所往。曰：将去世也。余惊而曰：子年未耄，体壮甚，何从知寿命当终如此其亟乎？曰：往岁之犬马，齿五十有五时，遇高人谈星命如神，为我推算，预说后来五载事也，其吉者未必然，凶则言言验矣。谓命终之期，曰今年四月中必不得免焉。今月内果乃梦见诸不详，岂不为徵应乎？呜乎！客岁吾满六旬方产一子。今已矣，独此呱呱泣者谁顾育之，痛夫！余怜其误也，数顿足惜之，语竟大息而慰之曰：此世间至虚至妄，无若星家之言，与夜梦所见两者。而子以为实然，以为定然，不亦爽与？曰：睹其孚得无信乎？
1、星命之符出于巧合
余曰：拙工尽日射，固有一二中的，非巧也，其偶得也，奚独人乎？以数叩五木而问之，数投之，必有一二合者。星命之允、解梦之符，则拙工之中、五木之合耳。况星家之辈有种种巧术传递，钩致能无合乎？然终不合者多也，有人于此十试之有二三焉。以黑为白，以昼为夜，吾即知其为瞽人。夫星家与夜梦者无日不混黑白昼夜，纷纭其云，而令我反为之咳瞀目为神灵，何与以多妄不为妄徵，以二三偶合即为信徵乎？
2、妄询未来会招天刑
此无他，乃帝之刑戮以谴责不肖子。敢徼达不可达之天命者也，吉凶是非之应耳。吾无是非，非自为之，岂有吉凶，非自招之乎？
3、迎吉避凶在于改恶迁善
天下无物能强汝为恶，则无物能强汝入凶也。是故人心强于星也，星家既不知人之善恶，岂宜妄言其知人之祸福乎？汝冀吉忌凶，我何独不然？惟迎吉避凶有道，改恶迁善耳矣。汝染恶不思洗，见善不图行，乃欲侥幸免祸受福，星家纵予汝，而天主鬼神正理必不予之，汝犹望得之与？
4、祸福吉凶之误
悠悠之俗错指祸福吉凶久矣，无不以富贵为福，以贫贱为祸，以生为吉，以死为凶。错指之，又错舍取之。若是之，吉福凶祸，忠臣孝子难遇难避也，而此间欲论道何由哉？吾值君父家国之难，则义当急拯之，问星家，曰吉我往，曰凶我不往乎？大小万事皆然，则何徒问之为。
5、星家推命不可信
夫善恶是非可否，惟贤智者能审明之。吾有疑，叩贤智者而问之，则能谓汝择地蹈焉。彼何人，斯能许人大福，而先索人少财。何不自富贵，而免居肆望门之劳乎？自诧知未来百数十年，曷不识今兹足下乎？吾侪所践土下，多有古藏金宝，何不拊一孔以自资，而巡路求人乎？则彼将曰：非其命，不得而取之。嗟！夫果非命不得取，有命不得辞，安用推算为？彼是人者，岂不亦明知其为虚为诞，而不耻以是为业，则吾能信其为天神所宠异，诏以未来之奥幽乎？夫又奚足谪也。第有人焉，甘以自欺，又甘以欺人，强令信此伪术，侈言某人不信星命，不简时日而死，而不言万人深信之，事事差择，亦死矣。无理可据，惟赘述星家先言后允，故事眩汝听焉。则汝曷不信正理，而令我信若人所记所诒虚哉？且星家所自来，非中国贤圣所作，有阴计，有邪法，鬼魔瞑佐，令推得隐事，或自作迷人事，正人以是，故不屑求之，曷足信从与？
6、上帝怜恤生灵之旨
上帝恤生灵之劳于昼，则使之夜寝以宴息无事焉。设人不以梦为梦，而强欲谓之事，不负上帝慈旨，而自作孽乎？有人偶诳汝以一二虚言，其后有实言不敢即信之。夫梦，昔昔皆谬乱，偶一合，则为实事乎？
二、相信星家推命之凶
郭生曰：星家诚妄吾往者，故不信之。惟此人先说吾数年未来凶祸若神，不敢不信焉。一二偶合也，一一合，乌云偶乎？余曰：痛夫子知往数年之祸，胡为来乎？彼授之，子掇之，藉令彼不言，子不信，毕不来矣，则子之问彼也，自求祸也。郭生大讶吾言问曰：何谓也？余曰：吾初入中国，窃见大邦之民俗，酷信星命地理之术，受其大害而莫之觉，甚惜之，遽有意为说之。第复睹士民旧俗，安于故习已非一日，吾材质下，不敢以撮土谋逆塞江流也。然颇有俊士祗慎其行，知凡事行止当量实理，不宜以庸人之度度之也。因而垂问敝国庠校士人风习，吾论其大诫，及天主教所禁止，无不称善而憬然，忖悟愿改前失，断绝种种自作之害也。子能听愚言，其存命不难耳。郭生苏然喜硕耳以听。
1、因惧生灾之验
余嗣曰：夫身之安危咸赖心耳，故居名为心君，其居身中如君于中国焉。人值忧惧之耗，不论真伪，即四肢血气急来获宁其心，如兵将分列四外，一闻事变，亟赴京师，捍卫君主也。以故，人惧则面色青白，四肢摇颤，良由血往于心，不在肢体故耳。若惶惧太甚，血气迫聚于心，反郁逼之，令心气遽绝，故有因惧而死者。夫民之贪，莫切乎贪生，则其惧，莫切乎惧死也。吾侪永居百险之中，无处安妥，则其危事易信焉。故忽闻之，不暇绎其真伪，骇惧急发不得止矣。恍闻之音，惚见之影，屡生心之大伤也。夫惧之病最难治也，疗之愈增也，谋消之愈长也，过将蹈之，患乃重患也。何者？惧患亦一患也。则惧患者，是以患加患也。岂惟加之，惧患之患，频大于所惧之患者也。故曰：不知以忽受灾者，至灾也。谚云：信之则有，不信则无，正谓此等，虚妄事耳。若实事者，彼既实有，汝纵不信，何由得无乎？然虚妄之事，若言吉福，亦非信之所能得有。惟是所言凶祸之事，因惧生灾，以为验耳。何者？汝信彼言，当得吉福，汝则喜悦。人生吉福，固非喜悦所能招致。汝信彼言，当得凶咎，汝则忧惧，忧惧之深，则生病患，其应若响。汝向固云：吉未必然，凶则尽验，不其然乎？
2、因惧生灾释因
吾行于地所必须者，惟地八寸以持足耳。然有八寸之木置绝高处，令汝践之，纵无人推坠，自倾陨矣。使置木于平地，则汝疾趋其上，无恙也。此何谓乎？岂木在高则狭，在地则广哉？惟天养人以从容耳，见窄则亟矣。故八寸之外，苟有余地，乃安行也。子今信妄人之云，是则己命乃在八寸地耳，意无余地于行，何得不急倾倒乎？
3、因惧生灾之证
西国中，古有一国医，论其时俗虚言荧惑，大为民害，国王大臣竟未信之。彼医乞以王命，往拘狱中罪人宜受大刑者来，可徵验也。王辄许之。罪人至庭，医谓之曰：汝法重情轻，斫首钜痛，王实怜汝我，国医也，有术于此，用针刺脉，微渐出血，略不觉痛，已得死矣。王既许我，汝为何如？囚乃叩谢，但幸不痛，安意就死。医则以曾帛障蔽其目，出其臂，剌以芒针，了无创伤，亦不出血。别用锡器，穿底一窍，实水其中，令自窍出，承之以碗，伪为大声曰：血已出矣。人身止血十斤耳，如是出者八碗则死矣。如是每碗以次传报。囚闻水声，又闻传报，信谓血出渐次衰弱，报至八碗，宛其死矣。众视其身实无伤也，王始信国医之说真实理论。骇惧之言不可轻发，不可轻闻焉。则以严法大戒国民而禁革伪术，迄今不得行也。呜呼！造物者，天主大慈也，罚罪中不忘其悲心，故藏世人未来凶咎于天命之寂寞，不忍预苦之。而妄人反凿其空，阴固欲拔之，以叠其罪，以速其祸，以重其苦乎？
三、问星命犯天主首诫
郭生曰：卜未来喜，其吉不惧，其凶不亦可乎？是故古人屡卜而无所伤焉。余曰：卜不卜在我，惧不惧已不由我矣。闻死候至而不惧，圣人难之，凡人能乎？故不若不卜矣。夫古之卜非今之卜也，古之卜筮以决疑耳，今者惟侥幸是求耳。善恶之分易审，二善之中指孰善难也，于是决之以卜筮，卜筮者以讯二善之孰善者已。故《春秋》惠伯曰：易不得以占险也。《洪范》曰：汝则有大疑，谋及汝心，谋及卿土，谋及庶人，谋及卜筮。古之卜，最后也,今之问星命最先也。《大诰》曰：予曷其极卜？敢弗于从率宁人有指疆土？矧今卜并吉？可见周公不以卜为重也。曩者子无二善之疑可决，则徒卜不可，况问星命以犯天主首诫乎？若曰：命在天主之上，非天主所已定，则谬，莫大犯愈极矣。若曰：在天主下，原为天主所定，而令小人用以取小财，造作小术，便可测量，亦侮天主不浅矣。人心不可测，而至神之深旨可测乎？
四、郭生结局
郭生闻吾言大悟，即拜谢教曰：吾命也，吾师实更生之，不闻大教枉自断弃耳。自今以后，儿复得父，妇复得夫，一家安全敢忘所自乎？余乃引之天主台下叩谢，丁宁之，必勿听五星地理诸家虚诞浮说，惟正心候天主正命也。郭生别后，了无恙。逾四年，又得一子，八旬犹健，饭不减昔日也。
第十节  富而贪吝苦于贫屡
一、贪得者以小身任大劳
余居南中时，一友人性质直，其家素封，贪得而吝於用，识者慨惜焉。余为说，诫之曰：贪得者，或历山溪，或涉江海，或反上於田亩，习武者损力于弓矢，冒险于战阵，习文者疲神于书牒，烦劳於政事，皆曰：吾欲且聚财，俾老弱获赖耳，此效夫蚁者也。蚁虫之智也，以小身任大劳，夏勤力急箝谷食以为冬储，入其垤弗肯舍之出矣。汝之情孰异于此，徒欲以富上人耳。
二、欲与财均长之祸
无暑无寒，殖货不厌，不亦异哉？以积增，积弥得弥欲，欲与财均长焉。汝藏粟几万钟，而腹几许大，於我能容乎？循涂负谷而鬻诸，未必多茹于不负者也。如曰：吾取於大廪有味乎，所取则一也，於巨廪微廪奚择焉。余侪所须之水，止一瓶耳，汝意将必酌之於大江，不酌之於涓泉。倘临江而值暴风，水大至波浪崩江涯，汝身陷水中，谁愍之乎？知止足，则不酌水於浊流，又不失命于波浪矣。欲者在衣食之内，则可越衣食之外，是则无定、无止焉。贫者之所乏也寡，贪者之所乏无限矣。万金重货也，有以艳羡得之，有以不意得之，两者孰高乎？
三、财之用在乎适度
财之於用，如履之於足也，适度焉尔矣，短则拘，迫长则倾倒耳。若财能增智灭愚，则世有吝逾于我者，吾耻之。然吾睹智非因财长，愚非因财消也，众人昧于似善而非善者，曰富善于贫，求财不已也。吾身荣辱在财盈耗耳，财愈多，人愈重我也，贫人终身受辱也。
四、多欲乃贫匮，寡欲乃富足
噫嘻！寡有非贫匮，多欲乃贫匮耳；多有非富足，寡欲乃富足耳。夫财纵盛不满汝欲，汝以为薄焉？如此岂不常居穷哉。除此欲心，则罔贫矣。贫者安于本分，则富矣。贫者缺财以为不足，富者嗜财亦以为不足也。
五、财不能疗嗜财之疾
财免我何灾乎？财之祸自不能救矣。财者，习逃仆耳。虽以绳急缚之，偕绳而走矣。尝置人以守财，而守者携财而遁矣。夫财本虚物，如其实也，何不能塞得者之欲乎？如有甚渴者，终日饮水而渴不息，必惧而觅医。汝久嗜财聚财，得之滋多，嗜之滋猛，何不惧而觅医乎？凡患疾用所尝服药弗瘳，必惧此药也，或反致伤耶，弗服矣。嗜财之疾，医以聚财之药，弗疗，何不能舍其药耶？
六、财能煽人私欲邪念
夫善者，善得者之心者也。财也，煽人欲、培骄矜、反谦逊、速谀谄、拂直言、振侈泰、诱邪念，非善甚也。孰如富而存贫者之节乎？夫财与德不共存之物也。慕财之事，乃世俗之大害也。君子倘不以得顺其所欲，即以欲顺其所得，不屈于贫，不惑于富，兹所以为君子欤。尝有喜得，而弗享其所已得，生平居患而弗得脱也，吾若之何哉？
七、富而吝者以金为乐
西邑古有一人，富而甚吝，所衣秽衲，贱於奴虏。过市，人扬声而指诮之。渠曰：彼诮我，我还室，私视金满笈，自乐矣。
八、富而吝者石与金同
《陋哉志》传曩一富家甚吝，后惧灭其财，则举其资产尽鬻之，得数万金，成一巨铤，埋土中，自拾林下苦叶食之。既而，盗抇以去，痛哭於藏所不已，有乡人慰之曰：汝有金既悉不用之，今觅一巨石，大小与金等，代汝金埋之土中则同矣，奚而痛哭如此？汝今已得若干万金，以百重所固收之笥箧中，闭而不用，则或石或金在笥箧中何异乎？
九、但大氏口渴难饮之刑
此如但大氏之渴也，而不得饮近水焉。古有云，但大氏生世饕，婪而吝，死置地狱中，不受他刑，惟居良水泽中，口不胜渴，水仅至下唇，昼夜欲就水，随口所就，其水辄下，徒烦冤，竟不获饮之，是其咎殃焉。汝何笑耶，后人将以但大氏事转谓汝哉。
十、积财不用之愚
汝内嫌仆者，外防盗者，勤於扃守，夜不敢寝，恨得利未畅，则节食补之，而饥不餐也。惶惶逐逐自劳自苦耳。古语曰：汝诅吝者何祸乎？诅其长寿而已，亲戚朋友乡党俱避匿之，厌恶之，惟愿彼速死，无有沾其润者故也。吝诸已，胡能舍诸人乎？吝如牢豚，生而秽浊，人不屑近，惟俟既死，乃益于人焉。吝啬之污亦无亲人，既死之后，人利其财与。贪与吝相随，贪必吝，吝必贪，如人已死毋望之言，若人已吝毋望之财。专于殖货者，每思盈一数，数盈即忌减缺。以此为念，则常觉减缺，所有所无，尔俱乏焉。有人于此，聚篙楫帆樯之众，而了无艘艇之用；集凿锯斧斤之广，而绝不为梓匠之工；货笔研楮墨之盛，而竟不为文字之需；不谓病狂者与？汝今积金无数，而一不舍用，而自以为智乎？汝何不明哉？财之美在乎用耳？
十一、心系于财则为财役
岂宜比之如古器物，徒以为观，如神像以参谒而已哉？此非汝获物，物反获汝也。财主使财，财仆事财，为人之仆人，犹愧之而尔，安心为小物之仆乎？上古之时，马与鹿共居于野，而争水草也。马将失地，因服于人，借人力助之，因以伐鹿。马虽胜鹿己服于人脊，不离鞍口，不脱衔也。悔晚矣。尔初亦不知而恶贫，且借财力以克之。迨贫已去，心累於财，恋财为病，且为财役矣。曷不如马悔乎？
十二、财无人不如人无财
吾西土昔有一人，忘其名，富而爱财，甚乎身命。俄而，病啬于治疗，久之增，剧熟寐不醒，其友医也，哀而谋醒之，令家人设几席其榻前，取钥发箧置金几上，其亲戚皆手权衡，为分财状，其友医就病耳大呼其名曰：汝睡而不顾汝财，人将瓜分之。病者闻若言，迅醒而立曰：吾不犹在乎？病小间，医曰：今病已愈，但腹弱，需服一丸药即瘳。病者问丸之值，曰：一金。病者怒骂曰：此与盗者何异？医退而立死。奈何哉！不久则死亦将踵汝门，岂可以贿赂辞耶？所萃汇中金能携乎？吾於此，不见人无财，见财无人也。吁财无人，不如人无财，是以吾惨伤之，为此纂言。三昔不寐，思还汝、於汝、祈汝片时视而思归也。吾友聆劝恍然有悟，即舍殖货之事，焚其会计具，而慷慨求道。余为欣然，廿九日焚之，初一日复制新器，理前业矣。悲哉！
 
附西琴曲意八章
万历二十八年，岁次庚子，窦具贽物赴京师献上，间有西洋乐器雅琴一具，视中州异形，抚有异音。皇上奇之，因乐师问曰：其奏必有本国之曲，愿闻之。窦对曰：夫他曲旅人罔知，惟习道语数曲，今译其大意，以圣朝文字敬陈于左第，译意而不能随其本韵者，方音异也。
第一章：吾顾在上
谁识人类之情耶？人也者，乃反树耳。树之根本在地，而从土受养，其干枝向天而竦。人之根本向乎天，而自天承育，其干枝垂下。君子之知，知上帝者；君子之学，学上帝者。因以择诲下众也。上帝之心，惟多怜恤苍生，少许霹雳伤人常使日月照，而照无私方兮；常使雨雪降，而降无私田兮。
第二章：牧童游山
牧童忽有忧，即厌此山。而远望彼山之如美，可雪忧焉。至彼山近，彼山近不若远矣。牧童牧童易居者，宁易己乎？汝何往而能离已乎？忧乐由心萌，心平□□乐，心幻随处忧。微埃入目，人速疾之，而尔宽於串心之锥乎？己外尊己，固不及自得矣。奚不治本心而永安于故。山也，古今论皆指一耳。游外无益居内有利矣。
第三章：善计寿修
善知计寿修否，不徒数年月多寡，惟以德行之积盛。量己之长也，不肖百纪，孰及贤者一日之长哉。有为者，其身虽未久经世，而足称耆耄矣。上帝加我一日，以我改前日之非，而进于德域一步。设令我空费寸尺之宝，因岁之集，集己之咎，夫诚负上君之慈旨矣。呜呼！恐再复祷寿，寿不可得之；虽得之，非我福也。
第四章：德之勇巧
琴瑟之音虽雅，止能盈广寓，和友朋，径迄墙壁之外，而乐及邻人。不如德行之声之洋，洋其以四海为界乎，寰宇莫载，则犹通天之九重，浮日月星辰之上，悦天神，而致后帝之宠乎。勇哉！大德之成，能攻苍天之金刚石城，而息至威之怒矣。巧哉！德之大成，有闻于天，能感无形之神明矣。
第五章：悔老无德
余春年渐退，有往无复，蹙老暗侵，莫我恕也。何为乎？窄地而营广厦，以有数之日图无数之谋欤。幸获今日，一日即亟用之勿失。吁毋许明日，明日难保来日之望，止欺愚乎。愚者罄日立於江涯俟其涸，而江水汲汲流于海，终弗竭也。年也者具有輶翼，莫怪其急飞也。吾不怪年之急飞，而惟悔吾之懈进已。夫老将臻，而德不成夫。
第六章：胸中庸平
胸中有备者，常衡乎靖隐。不以荣自扬扬，不以穷自抑抑矣。荣时，则含惧而穷际有所望，乃知世之势无常耶。安心受命者，改命为义也。海岳巍巍，树于海角，猛风鼓之，波浪伐之，不动也。异于我浮梗荡漾，竟无内主，第外之飘流是从耳。造物者造我乎，宇内为万物尊，而我屈己於林，总为其仆也。惨兮，惨兮！孰有抱德勇智者，能不待物弃己而己先弃之。斯拔于其上乎？曰吾赤身且来，赤身且去，惟德殉我身之后也。他物谁可久共欤？
第七章：肩负双囊
夫人也，识己也难乎，欺己也易乎。昔有言，凡人肩负双囊，以胸囊囊人非，以背囊囊已慝兮。目俯下易见他恶，回首顾后囊而觉自丑者希兮。觇他短乃龙晴，视已失即瞽目兮。默泥氏一日滥刺毁人，或曰：汝独无咎乎？抑思昧吾侪欤。曰：有哉。或又重兮，惟今吾且自宥兮。嗟嗟，时已如是宽也，诚暗矣。汝宥己人则奚宥之？余制□法，人亦以此绳我矣。世寡无过者，过者纤乃贤耳。汝望人恕汝大痈而可不恕彼小疵乎？
第八章：定命四达
呜呼！世之芒芒，流年速逝，逼生人也。月面月易，月易银容，春花红润，暮不若旦矣。若虽才而才，不免肤皱，弗禁鬓白。衰老既诣，迅招凶夜，来瞑目也。定命四达，不畏王宫，不恤穷舍，贫富愚贤概驰幽道。土中之坎，三尺候我，与王子同场兮。何用劳？劳而避夏猛炎；奚用勤？勤而防秋风不祥乎。不日而需汝长别妻女亲友。纵有深室青金明朗，外客或将居之；岂无所爱苑囿百树，非松楸皆不殉主丧也。日渐苦萃，财贿几聚，后人乐侈奢一番即散兮。

辩学遗牍
辩学遗牍题解
《辩学遗牍》包括四篇文章：《虞德园铨部与利西泰先生书》、《利先生复虞铨部书》、《附云栖遗稿答虞德园铨部书》、《利先生复莲池大和尚竹窗天说四端》。文后有凉庵居士李之藻和弥格子杨廷筠写的两篇后跋。
利先生，即明末著名的意大利傳教士利玛窦。字西泰，原名Matteo Ricci，生于1552年，1582年到达澳门，初在广东、肇庆，随后在韶州、南京、南昌、北京等地传教。利玛窦1610年卒于北京，终年五十九岁。虞德园，字长孺，钱塘人。1583年中进士。1621年卒。著有《德园集》六十卷。莲池和尚，字佛慧，俗名沈株宏，浙江仁和人，生于1535年，卒于1615年。四十余岁出家，入古杭云栖寺后，勤于念佛三昧，以华严、禅宗合而为一提倡诸宗融合的新佛教，被誉为“法门之周孔”。与憨山、紫柏、藕益齐名，并称为明末佛教四大师之一。
本书根据1919年《重刊本辩学遗牍》编辑整理，有陈垣重刊序，马相伯跋，附四库总目提要（子部杂家类存目）并有敛之英华写的两篇后记，共34面。《重刊辩学遗牍》还包括有西极耶稣会士艾儒略述《大西利先生行迹》（共20面）、新会陈垣撰《明浙西李之藻传》（共13面）两篇文章，藏在北京大学图书馆。《辩学遗牍》，1609年刊辑入《天学初函》，第二册。今藏于梵蒂冈教廷图书馆（Bibioteca Apostolica Vaticana），文献编码为Borg.cine.329, 350, BAV: Rac.Gen.Or.III-231号；法国国家图书馆 (Bibliothèque Nationale de France) 亦有藏本，古郎(Maurice Courant)编目为7084, 7085, 7086, 7087, 7088, 7089号。
本书附带的“四库总目提要”（子部杂家类存目）介绍，“《辩学遗牍》一卷，明利玛窦撰。”据陈垣先生重刊序曰：“旧本题利玛窦撰，前编为《利复虞淳熙书》；后编为《辩竹窗三笔天说》，殆非利撰。”据株宏自叙，《竹窗三笔》刊于万历四十三年乙卯，而利已于三十八年庚戌物故，岂其书未刻，其说先出，故利得而辩之然？《天说四篇》皆《三笔》编末之文，庚戌与乙卯相距五年，利未必得见。且细考原辩语意，明在《三笔》刊行以后，而其中并无一语可确指为利作之据，如《复淳熙书》之屡自称窦，云云者。则又显非志在托名利作，以动人观听者也。当时天教人材辈出，西士、中士中能为此等文者不少。此必教中一名士所作，而逸其名。时人辗转传钞，因首篇系《利复虞书》，遂并此篇亦题为利著。李之藻付梓时，偶未及考，故未订正耳，之藻跋谓此系得自友人一钞本，则其文为之藻本来所未见可知也。”为了证实《辨学遗牍》是为利玛窦的名义所编的一部伪作，一位反天主教作者云栖株宏的弟子张广湉从三方面加以笔证辩驳：一、《辨学遗牍》乃辩云栖《天说》四则而作，然《竹窗三笔》出时，利玛窦已亡故，此其脱空之谎。一也。二、闽中所刻《遗牍》附有弥格子跋，谓云栖临终自悔错路误人，此又一谎言也。三、傅泛际自许立论相答，后又称不欲笔战，自语相违，此又脱空之谎也。
并且，《利复莲池和尚书》的论证也是针锋相对、逐条批驳、胜气相加，与利氏在《利复虞书》中提倡的“和言增辩力”和“若得抠趋函又，各挈纲领，质疑送难，假之岁月，以求统一，则事逸功倍，更惬鄙心矣”的精神相左，有似于《辟妄》、《辟妄辟略条驳》，论辨专于细节中反复论证。
《辩学遗牍》中《利先生复虞铨部书》是利玛窦对虞铨辩论佛教与天主教异同的书信，说明了天主教与佛教根本上的差异，唯有通过辩论才能分清是非黑白，孰优孰劣，而辩论当以理为主，不应当以信徒为据，也不应当以势力人情为虑。《利先生复莲池大和尚竹窗天说四端》是对莲池和尚《竹窗天说》的批驳，对《竹窗天说》中有关天主、轮回、事天学说和杀生的问题逐条批驳，真可谓“推阐圣理如剥茧抽丝，诠释精微如迎刃解竹。” 通过辩论，以达到“剖析净尽。使事理画一，众无二尊”的目的，使众生免于堕落地狱之苦。（“其辩之明，亦惟恐众生堕此危池耳”）
 
辩学遗牍目录
辩学遗牍题解	255
辩学遗牍目录	257
重刊《辩学遗牍》序	260
一、《辩学遗牍》考证	260
二、本书的由来说明	260
重刊《辩学遗牍》跋	262
一、佛非好言心性	262
二、利玛窦小传	262
三、《四库提要》评述	262
附四库总目提要（子部杂家类存目）	263
虞德园铨部与利西泰先生书	264
一、对利氏天文、方技、握算之述的神往	264
二、《畸人十篇》存疑	264
三、利氏不了解佛教	264
四、利氏当阅读佛经	264
五、佛教难欺中国圣贤	265
</div>
    <div class="pagination">
<a href="明末清初耶稣会文献_page28.html">上一页</a><span>...</span><a href="明末清初耶稣会文献_page24.html">24</a><a href="明末清初耶稣会文献_page25.html">25</a><a href="明末清初耶稣会文献_page26.html">26</a><a href="明末清初耶稣会文献_page27.html">27</a><a href="明末清初耶稣会文献_page28.html">28</a><span class="current-page">29</span><a href="明末清初耶稣会文献_page30.html">30</a><a href="明末清初耶稣会文献_page31.html">31</a><a href="明末清初耶稣会文献_page32.html">32</a><a href="明末清初耶稣会文献_page33.html">33</a><a href="明末清初耶稣会文献_page34.html">34</a><span>...</span><a href="明末清初耶稣会文献_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
