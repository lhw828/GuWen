<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 306 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 306 页/共 351 页</h1>
    <div class="content">1、道贯天地人物
是故当知此诚真体，无所在而无所不在也。在圣人则为圣人之道，故曰“大哉！圣人之道，洋洋乎发育万物，峻极于天。”在君子则为君子之道，故曰：“君子之道费而隐，夫妇可以与知能行，圣人有所不知不能。”是夫妇不乞灵于神圣也，神圣不能有丰于夫妇也。竖无上兮，横无外兮，虚空逼塞满兮，语大莫载也；野马尿溺兮，窗前草兮，物物一太极兮，语小莫破也。在鸢鱼则为鸢鱼之道，飞戾天兮忘其天，跃于渊兮忘其渊，鸢鱼各足也。生民之食息起居，何非此道之妙用；两间之水流花开，总属此理之流行。造端乎夫妇，察乎天地矣。君子也、圣人也、夫妇也、天地也，飞潜动植也，共在一道中矣。故曰：“天得一以清，地得一以宁，王侯得一以为天下贞。”此吾道一以贯之宗，性与天道之旨也。洙泗一堂，当日漏泄已多，然及门弟子犹不可得闻，况妖夷辈今日可得闻此哉？是故知此者谓之知天，行此者谓之事天，吾儒岂别有所谓知之之学？
2、利妖妄立天主
如今日利妖指天主降生为耶稣，耶稣复返为天主，地狱天堂有几重，始为知天乎哉？又岂别有所谓事之之法？如今日妖夷淋圣水，擦圣油，运十字刑枷以自桎梏其身心，暗招密诱，男女混杂，始为事天乎哉？总之，妖夷不能知此一贯之道，故妄立天主与灵魂，而卑贱太极与理道也。
八、太极理道，仲尼不可灭说
1、利夷以耶稣灭太极
夷之言曰：“若太极者，止解之以所谓理，则不能为天地万物之原矣。盖理亦依赖之类，自不能立，曷立他物哉？”又曰：“自不能立，何能包含灵觉，为自立之类乎？”理卑于人，理为物而非物为理也，故仲尼曰：“人能弘道，非道弘人也。”如尔曰：“理含万物之灵，化生万物，此乃天主也，何独谓之理，谓之太极哉？”
由此观之，夷妖明目张胆，灭仲尼太极是生 两仪之言，而卑贱之矣。以天主耶稣灭太极矣。
2、利夷以仲尼攻仲尼
夫既灭之，而复引仲尼“人能弘道，非道弘人”之语何为哉？盖欲以仲尼攻仲尼也，使天下知仲尼之说为矛盾，而太极生两仪为不足听也。
3、信教儒生乃素王之恶逆
华人峨冠博辈，读仲尼书者，敢曰“利先生天学甚精，与吾儒合。”呜呼！是可忍也，孰不可忍也！只为太极之乱臣贼子，为素王之恶逆渠魁焉已矣。
4、仲尼率性修道之旨
予请略言之。夫道者，人之体性形之君也，本含弘而光大。人者，道之妙用，性之臣也，惟当率其性之固有，而满其本然之分量，以尽其妙用之职，此之谓“人能弘道”，非能出乎道外，而弘其道之所本无也。故以致良知、良能之功用言之，言人能弘道也可；若以良知、良能之本然言之，言道能弘人也亦可。所以知格物，尤贵知物格，吾且即问其人，云何而能弘道，所以能弘者为何物？则道为人之主宰也，不已彰明较著乎？但人不顺道、不率性，是自违于道，自逆于性，自暴自弃矣，而道亦何能授扩充之柄于人乎？故曰：“非道弘人。”此仲尼望人率性修道之奥旨，反覆抑扬之微言也，岂利妖辈所可得藉口哉？
5、道不可离非依赖品
故曰：“道也者，不可须臾离也，可离非道也。”岂依赖之云乎？若谓之依赖，则可离矣。利妖之灭太极，即灭《中庸》也。
利妖不言白马乎？曰：“马乃自立者，白乃依赖者，虽无其白，犹有其马。”由此而言，则利妖以道为依赖，是利妖以道为可离也，是利妖实谓虽无其道，犹有其人也。此口一开，孔之门皆闭矣。《诗》曰：“人而无礼，胡不遄死。”诗固谓人卑于礼矣，何妖夷之无道无理至此哉？！
6、天儒大相径庭
夫灭理无道，而曰“精”、曰“高”；攻孔悖孟，斥《中庸》，而曰“符”、曰“合”。卑德性而尊耶稣，贱明诚而贵天主，轻仁义而重天堂，以生为缧绁，以死为出狱。源源而来开教于吾邦，布金几乎满地，予则安能已于辨哉？故曰：忍心害理之甚者，莫甚于今日坐视而不言者也。
 
破邪集自叙
黄贞
破邪集自叙题解
《破邪集自叙》是黄贞于崇祯己卯（1639）仲春为《破邪集》所作的序。
文章认为天主教入中国后，惑世诬民，使士庶同迷，贵贱共惑，为祸甚于杨墨。作者为此愤郁不已，累夜不寐，发誓立志要破除邪教，拯世救民。故上下奔走，激劝同志，共扶大义，虽然阻障者以种种理由阻挠，但作者不为所动。七年间，谈之唇焦未罄，录之笔秃难完，终于完成了《破邪集》。

霞漳黄贞天香著
一、天主教之祸胜于杨墨
奸夷设天主教入我中邦，以尧舜周孔入地狱，此千古所未有之胆也。细查彼国毒法妖术，真可暗天黑地，惑世诬民，此又诸夷所未有之毒也。历窥彼夷乱华机局，真能使智者愚，贤者不肖，士庶同迷，贵贱共惑，五胡之祸未堪匹此。且彼土产金银，密交上下，党羽之多不可算数，杨墨之祸未堪匹此。贞尝泣而言之矣。
二、《破邪集》之由来
始自癸酉年艾儒略之入吾漳也，贞乃知之，时每自嗟曰：“如此大患，今天下无一人出力扫除之，何耶？”
又自思曰：“万历间，宗伯沈仲雨驱逐之疏霹雳。未几而此夷旋踵复入，千倍于昔，天下为其所惑，莫知其详。则今日虽再驱之，安知后来不如今日之为其所惑而莫知其详乎？”况予草野愚拙，微寒孤立，其何能为？因愤郁胸热如火，累夜鸡鸣不寐，得一计焉。曰：“我今日当起而呼号、六合之内，共放破邪之炬，以光明万世，以消此滔天祸水。”
于是每拜天默祷曰：“小子贞愿以无用之身，用报孔孟，用报君亲，用救天下万世生灵，勿为夷邪所害，共还中国衣冠。”又自发誓以坚其志曰：“虽奸邪机深局巧，金多党大，粉身碎骨，我必无畏，神祗共鉴！”
于是不论儒徒佛徒，是我非我，惟极力激劝，乞同扶大义，乃奔吴越之间。幸得沈仲雨等诸公旧疏于沉晦之秋，遂募刻播闻。
三、答破邪之疑
然始也，保守身家者多，敢辟者少，求之既如逆浪行舟。且高明特达者微，阻障者众，辨之又若纷丝寻绪。每一回想，不觉泪下。
1、虽食禄者不为而为之
或笑我曰：“此乃食禄者事，何须子为？”应之曰：“政缘食禄者不肯为此，故我饮水者为之。”
2、虽一人而誓必为之
或计我曰：“子一人耳，纵为公卿亦不能与之敌，况韦布耶？子一人耳，纵富千万，亦不能与之敌，况微寒耶？子枉费心力。”应之曰：“我一人誓必为之。”
3、破邪不惧杀头
或危我曰：“彼奸党声势，自卿相以至士庶，自两京以至各省郡，谁能计算？子一人独不为首领计耶？且谁听之而从子之举乎？
予曰：“我今日首领尚存，政好出头；纵今天下无一人听我，我一人亦决当如此做。况主上圣明，政恨无人入告耳。”
4、破邪时不我待
或辞我曰：“我只管明明德，彼自消灭，子何须如此？”
予曰：“我恐奸谋遂时，把一刀了尔七段八段，消灭在彼之先耳。”
5、邪书流惑不可不破
或析我曰:“彼教无父无君,决不能行,不足虑也。”
答曰:“邪书毁尧、舜、孔、孟者，今现百余种流惑天下，蔓延于后，祸世无穷。试观今日何处非耶稣之堂、叛逆之教也乎？”
6、破邪上合天意
或慰我曰：“此系天意，子将奈何？”
答曰：“天地今日亦被诬为耶稣所造，且号于人曰，天地如宫殿，不宜祭拜，祭拜则背耶稣天主。天主怒，置之地狱。上天之意甚欲昭明，故生贞也不肖，日以破邪为务，天意其政在斯。”
7、虽非孟子而愿为孟子
或限我曰：“子非孟子，胡能距得杨墨？”
予应声喝之曰：“孟子原不是孟子，我原不是我。”
8、破邪者多多益善
或止我曰：“子设破邪之计，呼朋作辟，盖所以发明至道而砥柱狂澜，昭揭患害而维持邦家也，猗欤伟哉！然词意已备，事理已详，年月已久，可以已矣。今何必彼求人辟，愁苦如斯？”
解之曰：“奸夷处处行金结人，谁不贪者；日月用术惑世，谁不惑者？凡予求得吾侪之作辟章也，便有许多辨说心力在。凡吾侪之俯从予请也，便有许多利害明白在，良知感激在，而此后便不为夷党所惑。此拨乱微机，难以言说。况正人君子之文章，可以培植人心，多多益善乎。”
四、破邪以存华明道
呜呼！七年以来，一腔热血，两画愁眉。此身不管落水落汤，此集岂徒一字一血。谈之唇焦未罄，录之笔秃难完。今幸集成，谨拜手稽首以白天后世曰：“此国夷众，生生世世，夺人国土，乱人学脉，不可使其半人半日在我邦内也。此破邪之集，良存华明道之至计。诸圣人之授灵于小子者，其尤当世世流行而不可废也夫！”

崇祯己卯（1639）仲春书
 
罪言
王朝式
罪言题解
《罪言》的作者是王朝式，字金如，山阴人。
文章回顾了朝廷当年放逐天主教的事，通过对比，说明天主教去后复来规模更胜于昔，而欺天侮圣，诱惑百姓，欺瞒士人，抗法破禁，危害国家，正如万历明旨所言。值黄天香来越呼号同志合击邪教之际，王朝式也号召天下豪杰，一倡大义，为天香助阵。

山阴王朝式金如甫著
一、黄贞来越为破邪说
闽中黄天香子，为颜光衷先生门人，翩然来越，以狡夷之驾为天主说者相告，愿鸠同志合击之，必绝其根株乃已。盖痛邪说之迷人，日日已甚，而我国家庙社之忧不可言耳。
二、天教日益声势壮大
1、朝廷曾放逐天教
万历间，南少宗伯沈公，首发其奸，疏三上未报，而一时两都府、部、台、省，连章特奏，相继并起，遂得旨放逐，我华人惑于其说者，亦皆依律正法，夷氛为之顿熄。则其为朝廷一大吃紧事可知矣。
2、如今天教更胜于昔
顾查《南宫署牍》，尔时狡夷入中国者才十三人耳；今则指不胜屈矣。建事天堂，聚众惑民，止留都洪武冈一处耳；今则景教之设延及数省矣。擦圣油、淋圣水者，特八九担竖；今则缙绅先生且为其书弁首缀尾，颂功扬德，加吾中国圣人数等矣。向使当日诸公及见如事，其痛哭流涕，又可胜道耶？
三、天教罪行概述
1、欺天侮圣
且狡夷欺天侮圣，篾君毁祖，其谬妄悖逆，皆振古所未有。而所以售其奸者，亦从来所不及。
2、诱惑百姓
或布散金钱，蛊彼贪愚；或穷极机巧，动诸黠慧。
3、欺瞒士人 
阳持《七克》、《十戒》之文，以收好修之士；阴窃生天入狱之说，以坚从邪之志。天下根殊器别，固已一网打尽。
4、破禁抗法
而又资之以举国之物力，竭其毕世之精神，遂敢破明禁而闯入，抗王章而不去，日蔓月延，几遍海内。
5、蓄谋叵测
斯其心其势，不举我中国君师两大权，尽归之耶稣会里；大明一统之天下，尽化为妖狐一窟穴不止也。岌乎殆哉！故万历间明旨，有“立教惑众，蓄谋叵测”之语，盖已逆知其如此矣。
四、当与黄贞一道破邪
然而今日朝廷不及问，学士、大夫不及知，独天香子以韦布之贱，起而昌言之，且呼号同志，若求亡子于道者，视古人著论徙戎，更为深隐。吾计天下豪杰之士，必将翕然应之若式。则视我君父大伦，为邪说所破坏；中国大圣人，事天、享帝之文，为么麽所窃侮。私心固弗忍，而欲一倡大义，为天香子摧锋陷阵，力又有所未能。徒坐而贻君父以隐忧，蓄生民之鸩毒，则我一人不独为大圣人之罪人，实为天香子之罪人矣。嗟夫！
 
驱夷直言
黄廷师
驱夷直言题解
《驱夷直言》作于崇祯戊寅（1638）孟夏，作者黄廷师。黄廷师，字惟经，号调雨，万历四十七年进士，曾任湖广佥事，在清代任光禄寺卿、广西副使。
文章认为，古圣王通道诸夷是为了王化治夷，华夷并不相及。明朝穷尽天下学问，发明已无余蕴，未闻天主之说。据作者所言，天主一说，诞谬不通。考其原由，西夷与吕宋不远，其教祖实为罪鬼，假借死后复生立教，袭五国而设五院，托名贸易而吞吕宋，以邪术惑人，奸淫妇女，虐待男子。西夷在中国的活动也是术险机深，居心叵测，应当谨防猾夏之渐。
该文对天主教的许多描述都有失实之处，或出于无知而妄信谣言，或是出于恶意而造谣中伤。

温陵黄廷师著（字惟经，号调雨，己未进士）
一、古圣王通夷以治夷
</div>
    <div class="pagination">
<a href="明末清初耶稣会文献_page305.html">上一页</a><span>...</span><a href="明末清初耶稣会文献_page301.html">301</a><a href="明末清初耶稣会文献_page302.html">302</a><a href="明末清初耶稣会文献_page303.html">303</a><a href="明末清初耶稣会文献_page304.html">304</a><a href="明末清初耶稣会文献_page305.html">305</a><span class="current-page">306</span><a href="明末清初耶稣会文献_page307.html">307</a><a href="明末清初耶稣会文献_page308.html">308</a><a href="明末清初耶稣会文献_page309.html">309</a><a href="明末清初耶稣会文献_page310.html">310</a><a href="明末清初耶稣会文献_page311.html">311</a><span>...</span><a href="明末清初耶稣会文献_page307.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
