<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 94 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 94 页/共 351 页</h1>
    <div class="content">第七节  天主耶稣第三日复活
一、耶稣复活
1、耶稣复活纪实
三日未满，我主耶稣之灵性，进塚墓，含於本躯。忽然复活，厥光胜日，厥美超绘，厥衣洁如雪，总之圣容夺人心目。即现於其圣母，次於其弟子，而言天国微妙事。吾主耶稣复活，拨开其徒之云雾阴翳而笃其信。使见吾主之死，信有人之性；见其复活，信有天主之性。非死何证是人，非复生何证是天主乎？难死属於人，复生属於天主故也。所谓复生属於天主者，非天主之性复生。天主之性不能生死，只是吾主耶稣恃天主之全能，而复生也。
2、耶稣复活之义
⑴无罪之身不可朽坏
今细言吾主耶稣复活之义，曰夫人身之所以坏，皆繇罪起耳。吾主耶稣非有罪之影，则不坏而复活，当然之理也。
⑵耶稣肉身尊於天地故不坏
且吾主耶稣之肉身，尊於天地，天地且不能坏，况其尊焉者乎？
⑶至圣之身不可朽杯
又其死虽解肉身灵魂之结，而肉身於天主尝相合，则此至圣之身不可归土而又复活，又当然之理也。
⑷身神复结而复活
且吾主耶稣，卓然高出於天地神人百物之上，若死而非复活，则此细巧之功，亦不久之功也。故其身於其神，复相结以成此奇异之功，而符於实理矣。且非吾主之复活，又谁信万人之复活也哉？
二、公复活
或曰，人死其身即坏其神有功，升天堂以受赏；若有罪，落地狱以受罚。今此公复活之奇事新说，从何而据？
1、天主示公复活之说
曰，考经传天主先未降生，已示公复活之说於知未来者。又天主降生在世，以圣口传之，而其宗徒纪於典册。则诸人复活，乃不疑之理也。
2、天主有公复活之能
且天地神人百物，皆出於天主之全能，则公复活，於天主又何难焉。
3、类比论证公复活
⑴太阳出入有复活之象
今且借物以明之，太阳之出入，有复活之象焉。入，死也，故入於西而夜。万物死者，夜之象也。出，生也，故出於东而昼。万物生者，昼之象也。
⑵冬藏春发有复活之象
又树木冬月藏而枯，春月发而生。树木之茂枯者象死，人死必藏於墓；树木之发生者象复活，人复活须发生长之效。
⑶谷种生发，有复活之象
即夫五谷子粒，与人甚相似。五谷者，种先烂而後生，则人之身虽死坏，终有期以复活明矣。
又天主於人之母胎，便造人身赋以灵性而使生，何不能从墓中俾之复活哉？
4、西国明复活之义
又观世人每以葬为重事。远西诸国，因明复活之义，故棺有用玉石者、香木者、银铅者，欲其永无朽烂，存其尸骸以需复活。
5、中国望人复活
贵邦虽未闻复活之说，然亦知重葬礼，此乃自然而然，如望人之复活也。
6、天主有复活之能
若夫人之死者，或投於水火，或化为尘埃，至灰烬无存者。然其元体还归四行，变变化化不出天壤之间，天主向能从无中造成天地万物，今何难取其散漫飞游於天壤间者，聚其元体而为人哉？
第八节  天主耶稣升天而坐於圣父之右
一、耶稣升天纪实
我主耶稣复活，至第四十日午时，自举而升天。诸古圣人，及无数天神，以躬送之；十二位宗徒，及诸弟子，以目随之。吾主耶稣至上天坐於天主第一位之右，为人类保主，以息其圣父之怒，免其罚而祈其恩。
二、耶稣升天之义
或曰，天主耶稣所言所为之事，咸有深义。第三日复活，而第四十日乃升天者何？
1、耶稣复活居世之义
曰，吾主欲断诸疑之根，故不复活於三日之前，恐人疑其不死也。不即升天於四十日之前，恐人疑其不活也。
2、耶稣第四十日升天之义
⑴见天主公义
又不居世於四十日之後，以明吾人本乡不在世间，而在天上，俾吾心思天堂之妙福。
⑵耶稣至尊至贵不可久居于世
且吾主耶稣为至尊至贵，而其为最光最美，则不可久交於世人。而升天以交於天神及圣人，自然之理也。
⑶耶稣升天与人方便
又倘天主耶稣未弃世，万邦之王之民必皆离其国家而争赴如德亚以睹其圣容，聆其圣言，从其圣教，而忘归国家。如此，亦大不便於人矣。
⑷耶稣升天助人为功
又人必皆见天主耶稣而乃信其言听其命，何功之有？惟未闻吾主而信之，未见耶稣面爱之，而事之则为功之至也。然则吾主耶稣，必宜升天明矣。
第九节  天主耶稣日後降临审判善恶
一、私审判
审判有二：一谓私审判。盖人终命之後，其灵魂即诣天主耶稣台前，听其命。善者陟天堂享福，恶者下地狱受刑。升者升，堕者堕。无得自脱以转生人世，如所谓轮回之谬说者。
二、公审判
一谓公审判。稽古经新典，世界竟有穷尽之期，斯为吾主在世所累言，故不可疑也。所谓世界者，非天地也。天地不废坏，废坏者，乃飞潜动植及人类耳。世界近尽，天降火，人物尽毁。天主重新万人之原身，而在天上与在地中之灵魂俱入坟墓，与本身相结而忽皆复活，然后齐集最广之方。天主耶稣速来审判，以酬善恶。
三、公审判之义
其公审判，无不合於至宜。
1、见天主公义
盖为善与为不善，咸繇肉身及灵魂端而出。非有公复活及公审判，人之肉身竟遗不报，乌见天主公义乎？
2、显天主天威
又恭敬天主者，大都被恶人齮齕而讪笑之，而吾主在世，亦被恶人钉辱。则不免有此期，以显其全能之大，其天威之重，其圣教之实。而於万人之前，尊报诸从守圣教者。
3、罚昧主之徒
当是时，昧主之徒，仰瞻於上，见天主耶稣之严容；俯於下，见地狱之猛火；顾视於旁，见恶鬼邪魔，内辛外苦并立，悔之何及乎？於今必须时时戒慎，时时恐惧，庶免地狱之永苦耳。
第十节  天堂略说
一、天上福乐
天上微妙，非人力所能形容。盖上天之事，勿属於人目也。《诗》云：“上天之载，无声无臭。”世上众福万乐，与天上福乐之微滴，亦不堪比。盖嗜彼厌无足，嗜此足无厌也。所为殊繇？彼乃形而伪，此乃实而神也。上天福乐之一滴，足满人心，矧其无量乎？葆禄圣人在世，掸试之而曰：“从古以来，目之未视，耳之未闻，心之未思。”天上极荣福之妙，圣人恒欲死以得享之。此荣福，为天主之至美好。凡见此至美好者，必爱之而赞誉之。其全福繇此，故其心不务他福也。但享此至美好有巨细不同，天上之报称於世上之功，以其能明悟者明之尽，以其能爱欲者爱之尽。此至美好，非人之肉身所能视且享也。
二、身之荣福
或问身之荣福如何？曰，复生後，天主润圣人之形身，以盛能盛美。最大者有四：一曰无损。既复生，不复死。一曰明光灵显不假太阳之光。一曰神速无翼而飞。一曰神透入坚破实，毫无踪迹。又其神心聪明睿知，其身躯强固，百疾不侵，体貌精美，发七倍於细金之黄色。凡天神圣人，相亲相爱，如一身心，共是共非，共爱共恶，惟天主之所是非爱恶焉。盖享荣福者，瞬息不离於天主之命，繇此视听言思动静大定於善，而绝无一毫人欲之杂。
三、天堂之所
论天堂之所，在第九重天上，为天国之京都。九品天神，与诸圣人，为其纯臣。人无功，弗许之通此最妙之境，无昼无夜好也。吾主耶稣为其日，圣母为其月，圣人为其星。饥渴悉得远离，天上非疾死之乡，乃尝生之所也。经云：“在天上享天主至美好之睹，一千岁之期似一短日焉。”於乎，不望天上之妙福，岂非昏迷之至乎？
第十一节  地狱约言
一、论地狱之苦
1、地狱与天堂正相反
按经传，地狱乃天主报恶之处，在地心，与天堂正相反。盖天堂最高太广，至美甚光；地狱最下太狭，至丑甚暗。天堂盛福之所，地狱盛祸之所。天神善人居於彼，邪魔恶人居於此，总之无一不反。
2、地狱之全祸
地狱之全祸有二：最大者在失望升天而享至美好之睹，因淹沦於万闷众忧之中，致恨自弃，为此种种恶事，而天主备极加刑。次在暴火能焚人之身神，所以内忧外患，相继并来。入地狱者，即束缚此万苦之中而不能脱。凡庆乐慰逸，毫不进地狱之门，故无吉福之刻，皆凶祸之时也。其哀呼戾於天，而终不能摇天主之心。此无竟无终之苦，久不能衰而但日盛。邪魔恶人，虽为猛火所灼烂，而实不能化，尽受此地狱之苦。一短刻，似万岁之难度焉。如此可知地狱之苦，莫可比拟，岂非人所当深怖者乎？
二、身后必有天堂地狱
或曰，吾中华有说，今世之安乐穷难，即天堂地狱之苦乐，是否？
1、禽兽死而魂灭
曰，惜哉，此说乃邪魔及下愚之论也。身後非有天堂地狱以报善恶，则吾人於禽兽何异？禽兽者，不知美恶，不辨是非，是故无功无罪，无苦无乐也，盖其魂至死而灭焉。
2、人死灵性不灭
人则不然，灵性神类也。人死而灵性不灭，乃受诸报，依今世所行之善恶焉。
3、地狱之说能警恶
且人不虑身後之事，必将纵恣狂悖，日习於恶而无所忌惮。则今世即是天堂地狱之说，适引人陷於罪中而不出也。
4、赏善罚恶为确报
夫世之人主，犹必以赏善罚恶为理法，况天主无始无终之大君，而谓无有确报乎？
三、世间吉凶祸福不足为报
或曰，造物主必有赏善罚恶之权，然而今世之祸福，亦可为报。故善者降之百祥，不善者降之百殃，亦何必报之於後世？
1、世间苦乐未足为善恶之报
曰，世间苦乐，未足为善恶之报，为其不久也。恒择乎善与恒择乎恶，非无终无竟之报不相称。又世上有君子，终身克己，尝居贫困；小人纵欲败度，反获富安，使无後世之赏罚，则小人之幸，固大乎君子。彼古圣前贤，自少而壮，壮而老，孜孜不怠，自克而忘其身，反不若恣肆毕生者之为适也，亦何以见天主至公之法哉？
2、世间赏罚不足与天主相称
且天下之主愈贵，其赏愈大，其罚愈重。天主既为至贵，则其赏罚，亦必天堂之永福与地狱之永祸方相称耳。
3、世间吉凶皆是天主作为
或又曰，今世之吉凶祸福忽然而来，似未出於造物主，何也？曰，皆繇天主。以吉福暂酬人之性德，以凶祸暂惩人之罪恶也。且将提醒吾辈之心，使信後世之苦福有甚於今世之贫富。倘非有今世之报，谁信後世之报乎？
四、论述德性之报
又曰，子言几於明理，请详阐性德之报，以全剖我疑。
1、立德之报在立德之终
曰，格物穷理之精义，难以全悉，今惟言其大略。夫立德之终，即立德之功；立德之功，即立德之报。盖报系於功，而攻系於终也。
2、性终与超性终
立德之终有二：一谓性终，一谓超性终。性终者，乃物之美好；超性终者，乃天主之至美好，超性人力所不及，惟恃天主之佑，乃能得也。夫天主始人之类而决其终，善人至於终，乃睹天主之至美好而爱之，不然，人於生死何意焉？凡为善者，未向此至美好，而独止於德之美好，攻性之德。与夫知有至美好，而向此至美好，攻超性之德。
3、性德之功报与超性德之功报
</div>
    <div class="pagination">
<a href="明末清初耶稣会文献_page93.html">上一页</a><span>...</span><a href="明末清初耶稣会文献_page89.html">89</a><a href="明末清初耶稣会文献_page90.html">90</a><a href="明末清初耶稣会文献_page91.html">91</a><a href="明末清初耶稣会文献_page92.html">92</a><a href="明末清初耶稣会文献_page93.html">93</a><span class="current-page">94</span><a href="明末清初耶稣会文献_page95.html">95</a><a href="明末清初耶稣会文献_page96.html">96</a><a href="明末清初耶稣会文献_page97.html">97</a><a href="明末清初耶稣会文献_page98.html">98</a><a href="明末清初耶稣会文献_page99.html">99</a><span>...</span><a href="明末清初耶稣会文献_page95.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
