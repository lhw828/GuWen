<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 178 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 178 页/共 351 页</h1>
    <div class="content">代疑篇卷下
第十六节  天主降生
答天主有形有声条
一、天主全在全主
天主二字，原非本称，在西国，只称陡斯。陡斯云者，译言大主。在天地为天地之主，在人物为人物之主，在神鬼为神鬼之主，无所不主，即无所不在。
二、天主无形无声
其体亦与之相称，但虽不可问形声，亦不可疑有无，实自有无形之体在，形声自出天载至妙乎。以其不可睹闻，谓之无形声可；以其形声所自出，谓之未尝无形声可。譬之於风，搏之不得，未始无气；水中之盐，视之无色，未尝无味。无形之体，彷佛近之。又近取人身，性体寂然，形声安在？俄而七情交感，喜怒哀乐纷然异象，乌得言无？故执形、执声不足明人物之近，矧云天主哉！
三、天主在天与天主降生
然有无又有实理，非混而无辩也。天主未出世，形声原无，无既不能强言有。古西国之教，虽建立殿宇奉事天主，然只有经典，未尝有像设也。天主既降生，形声实有，有即不能强言无，西国实见实闻而信之，此中未见未闻，而信不胜疑者是也。
四、天主降生考
或谓降生一事，正尔不能 信人，请明言之。
答曰：此理甚长，须尽看别篇，方能晓悟，姑略言之。
1、性教
天主爱人甚矣。上古之时，性教在人心，依其良知良能可不为恶。只以行与事示之，圣贤名教迪之，人人自畏主命，不须降生。然而诗书所载，钦若昭事，如临如保，已示开先之兆矣。
2、身教
三代而后，圣贤既远，奸伪愈滋，性教之在人心者日漓，诗书之示监戒者日玩，则又大发仁爱，以无限慈悲，为绝世希有自天而降，具有人身，号曰耶稣。此云救世者。
3、降生之事
既是降生，则实有其地，如德亚国是也。实有其母，玛利亚是也。实有其时，西汉之末，庚申年是也。虽性是天主之性，原无形声，而特接人性以出，则四肢百骸尽与人同，安得谓之无形声哉？
4、在天之主与降生之主
夫在世之主，与在天之主，原无二主。惟是在天则无形无声，万古如斯，即降生者之原体也；在世则有形有声，三十三年暂现，即无形声者之化体也。顾在天，则霄壤悬隔；在世，则呼吸可通。在天，则默运难窥；在世，则实迹可仰。在天，则无阶可升；在世，则有途可入。
5、天主降生之前知后证
故降生一节，仁爱之极思，人道所未有。此种义理，在西国有源有委，有前知，有后证。万种之书，皆记载此，皆发明此。学者如日用饮食，言出信随，不似此中苦费词说也。
五、天主之难测而可信
今人知九重宫阙至尊端拱，不可声闻矣。时或六飞亲驾，一游一豫亩亩农民，皆得见之，安可云端拱者为帝王哉？吾人心量，不能测识天主，即不可信无形声者为真、有形声者为假。若谓有者为假，恐认无为真者亦属虚想，不过苍苍茫茫之旧见而已。
第十七节  童女孕育
答降孕为人生于玛利亚之童身条
一、天主降生真实可信
天主降生，宜无此理，乃西邦如德亚国，实实传有此事。多少圣贤，参证讲辩，确信无疑历今千数百年，流传远近万国，无不信奉。今就人心所明，如太上有母，逍遥李下，剖左肋而生老聃。净饭王摩耶夫人，剖右肋而生释迦，其说颇类，彼为不经，人反不疑，何此极真宜信者乃独致疑乎？
二、天主孕自母腹缘由
或云：天主欲救世，即从天而降，何所不可，奚必孕自母腹？
曰：自天而降，则不取人身，不同人类，反增疑骇。且其降生有大因缘，欲为万民赎除原罪，非自身受难，原罪不除。不取人身，全是主性，不能受难，何由赎罪？故择圣德室女，投入胎中，出世为人，受尽世间苦难，以偿千万世未偿罪债。其降生有为，与道释两家剖肋而生，其义大不同也。
三、圣母童身孕育释疑
独圣母既有孕育，犹为童身，人苦不解，常取玻璃瓶为喻。太阳正照，光射瓶中，玻璃不损；太阳既去，光出瓶外，玻璃不伤。圣体清虚，出入无碍，何以异此。
四、天主降生贫家之意
或曰：天主降生，何不即现玉霄金阙之象，径投帝王贵胄之家，威力既大，弘教尤全。胡为择取贫女，主与尔偕，虽云圣德，岂不重亵至尊？
曰：此正卑陬末俗之见不足窥穆穆深意也。显露本相，世其尊仰，既无由受难，本愿不成。且在世行事，实欲为人立表，显示威神，人力卑微，何能仿效，岂降生接引意乎？
五、圣母抱婴图解
或曰：绘像者以一女相抱一婴儿，似少庄严，何以起人肃敬？
曰：西国圣像，自有多种。有手抚天地，显化成之能者；有以身受难，成赎罪之功者；有一体三位，示无穷妙义者。而是圣母手抱，则取降生时，最初圣迹，有深意焉。
1、彰圣母之德
其一，彰圣母之德。凡人德行，第一是守贞，尚不如童身之贞。圣母发此誓愿，女德无比。耶稣选择为母，益加宠佑。自此奉教会者，男效耶稣，女效玛利亚。西国童修极多，则身先之效也。
2、显圣母之爱
其二，显圣母之爱。凡用情真切，无如母之爱子以玛利亚之圣德，钟爱耶稣之圣子，其呼吸顾复，必非人情可想，言语可明者。故西国绘像，常绘在一处，而特取初生时，欲人爱敬天主，如圣母之抱初生，方为无缺。
3、表圣母功
其三，表圣母之功。天人悬绝，人有祈求，何能遂达？圣母为人性人身，犹属同类，可藉之以转达。臣民章奏，必藉大纳言，始得上闻。耶稣极爱圣母，故圣母之求，耶稣无不允许；循理之求，圣母无不转达。特绘此像，导人祈求之法。
4、圣母之辨
耶稣初生，即是全体。全能非可小大分见，岂曰婴孩？至视圣母与俗所谓观世音者比伦，尤万不相侔也。
第十八节 三位一体
答天主有三位一体，降生系第二位费略条
一、三位一体说未易窥测
问：西士每言，天主三位一体，愿闻其说。
曰：此事过人心量，未易窥测。从古以来，无有明传，则亦难怪人之莫晓也。惟西庠学者，专务穷理；谓道之大原、理之极则，皆原于天。千圣相传，专重此事，则其究心有独至者。始缘异人异书，预揭其理；后贤发明，理益昭彻。
二、三位一体说精解
其言天主，非属虚无，实有体在。欲穷其体，妙不胜言，一位不足以尽之，盖有三位。如云有三力，有三德，总是一体一性也。然问如何为位？如何为三、为一？虽有巧舌，不能尽言。取喻设譬，不过世间所有，终于天载无当。第不从借证，益无由明。则仅取近似，听人自悟焉。一位曰罢德肋，二位曰费略，三位曰斯彼利多三多，此西国本音。罢德肋，此言父也；费略，此言子也；斯彼利多三多，此言无形灵圣也。以经论之，各位有属。全能属罢德肋，全知属费略，全善属斯彼利多三多。然以父子为言者，言子即知有父，言父即知有子，言父子即知交相爱。盖天主原为至灵，自照本体无穷之妙，内自生一无穷妙之像，与己全同。独有生於受生之分，生者为父，受生者为子。又父子相慕，共发一爱，为神圣也。故位分而为三，体合而为一，三位无大小先后之别，共一性也、一主也、一体也。
三、三位一体说譬喻
譬诸人之灵性，具有三德：一曰含记，二日明悟三曰爱欲实则一人之性。又譬诸日焉，有轮，有光，有热，总一日也。譬诸水焉，能湿，能寒，能下，总一水也。此三位一体之说也。
四、天主三教
人诚明知三位是真实理，则知巍巍天主非无思无为者。殆自开辟，以至末造，无所不照察，无所不运量者乎。既常照，又常运，故千古人性,一时俱在现前。即知上古时醇,宜性教;中古渐开,宜书教；后代人性大坏，虽圣贤书教亦难转移，非以身为教，不易行其救拔矣。故降生之事，从开辟时即默启于神人，传述于圣笔，后来一一符应，非待至其时始有其事也。
五、耶稣是天主
问：降生为第二位费略，果主何意？
又，耶稣在世，日日敬奉天主，若天主是一，岂自奉自己耶？
答曰：一体者，本不得分三位，则各有所重。罢德肋称全能者，为万化主；费略称全智者，为救世主。故罢德肋化成天地人物，而费略乃降世立表赎罪。信经云：我信其惟一费略，耶稣契利斯督，我等主。我信其因斯彼利多三多，降孕生于玛利亚之童身是也。要之罢德肋，未尝不在人世；降生之天主，未尝离得罢德肋。如树木一本三枝，其枝叶花果，虽各自敷荣生意，总由一干，无可疑者。
六、耶稣奉主之意
其耶稣之奉主，一来是以身立表；一来耶稣性兼天主之性，性与主合，如子依父，不得不事。身是圣母所生之身，身是人类，以卑奉尊，不容不事。吾教所传奉弥撒礼，是耶稣在世奉罢德肋之旨，义理最深，利益最大，学者诚不可不讲也。人只有三位难明，非可辩说而得，非可义理而通。要在信心，要在潜悟，又须耐久默求，天主加其力量，有时忽然而通，一得俱得，如上所问诸疑一朝冰释矣。
第十九节  十字架
答被钉而死因以十字架为教条
一、被钉十字架以救赎人罪
或问：上言天主降生，理已可信，至被钉十字架，天主为无能矣。无能宜亟讳之，谆谆举以为教，此心想所不到也。
答曰：据人心想，必谓天全能，宜大显威神，无可加害。即加害者，必极恶之人，何不反中其身。而自甘受刑，於理无当。嗟嗟！此正犹人之见，不足以知天主也。若欲反中於人，何如弗受於事更易。岂知耶稣出世，原为救赎人罪。兴此大事，发此夫愿，受刑受难，原其自择，非迫於不得已也。将举万方万世之罪，归并一身；而以一身之受苦受难，消尽万方万世之罪愆。此事岂同小可？奈人之罪恶，无所不有，刑罚无所不犯，则代之受者，亦宜举世间无所不有之罪苦，总萃一身，乃可偿补无歉。故当时十字架上之伤之痛笔不能尽，口不忍言，天主犹谓未足也。
二、以身相代至仁至义
或曰：天主至仁至慈，何不竟赦人罪，以身代之何为？
曰：有罪不赦，是谓不仁，不仁非主心也；有罪径赦，又为不义，不义非主法也。宁过於仁，无过于义，世法有此姑容，天网决非偏漏。欲求至当，无如身代。使人知有罪，天主不轻赦之，直自代受之，如何敢犯？仁之至义之尽也。
三、一身可以遍偿世罪
或曰：“万方有罪，罪在朕躬。”古只有此语，岂真一身可以遍偿？
曰：天主权衡，一毫不爽者。凡人重罪，莫过违主命。将此罪秤量，无可比度，必有与主命相当者，方足销除，则无如耶稣自身也。必有大善大福与世罪相当者，方可准抵，无如钉十字架功劳也。请详言之，有人於此，得罪国王，必力等国王者，可以解之。得罪天子，必力等天子者，可以解之。进而得罪天主，必能均天主，可以解之。耶稣一身人而天主者也，四方万国，皆天主所造成，则以耶稣与世罪较，世罪又其小小者。大可包小，岂其不能解乎？
四、十字架大善大福解
或问：十字架称大善大福，吾则未解。
曰：此非口舌能诵扬，略举数端。
（一）	尊肯降卑，为至善。语尊，谁如天主者？
（二）	有德不居，为至善。语德，谁如天主者？
（三）	以德为罪，忍辱不较，为至善。忍辱，谁如天主者？
（四）	以死为人，为至善。耶稣之死，通是为人，毫不为己，爱人谁如天主者？
（五）	能赎人罪，为至善。耶稣一死，万民宿罪全除，救世谁如天主者？
（六）在世立表，为至善：耶稣三十三年，示脱罪之路，开上天之梯，立功谁如天主者？
善即福也，知大善即知大福矣。今人止知十字架为受刑之具，受刑为不得已之事，故以为下劣，为诟病。又不认钉十字架者，真实天主，故只草草看过。若明明认是天主亲身受难，出自本愿，则上所言善福数条，诚千古圣神未有之慈悲，无方之普救。
五、被钉之功过于化成天地
西经论被钉之功过于化成天地。盖化成只是用意，今亲身降临，更难也。化成万物，养人肉身；今救人灵魂，脱人心罪，更精也。万物不自专而顺主命，化成无难；惟人自专能逆主命，转移极苦，更难也。耶稣不降生，人类生者必死（指不能升天）；既降生，人性死者复活（指能升天）；更超越也。而大枢纽，大窽会，总统在十字架中。义理无穷，故特尊之以为教也。
六、十字架神通问答
或曰：凡教务欲流通，其益始广，十字之外，更有神通妙用，如佛经所载，岂不更易动人？
曰：会士守其师传，本教所重者，不以世之所弃而略言；本教所无者，不以时之所趋而增益。宁莫我知，何忍迁就。况如神通之说，不知有无。即诚有之，令人艳慕驰鹜，不过增长骄慢，厚集恢张，於实修奚关焉？心求日上者，德日下者也；心求日下者，德日上者也，此会士之所守也。然吾主降生，实多异迹。大抵在世，全立人表，故事多卑近，令人可师；复生而后，全是显圣，种种神工，又须别论也。
第二十节  耶稣是天主
答耶稣疑至人神人，未必是天主条
一、天主绝非至人神人
高视天主，疑其必不降生；卑视耶稣，疑其必非天主；迁就两者之间，非主，非人，则以为至人，神人。皆凡夫之臆说，非穷理之极解也。盖天主与人，其性体不同，其分量大异，犹如沧海之与一沤，千古之与一瞬，曾不得比而同之。从古至人称神者，岂不迥绝人类？然止做得人世间事，尽得为人的分量，而人事之外，不能令地生一草，天降一粟，人产一卵。即从古开天圣人，不过举已生已有之物，节宜转徙。如金木具，而圣人取以作室；水火具，而圣人取以烹饪；百谷百果具，而圣人取以供食用。谓之代终，谓之辅佐，则可；若化无为有，变死为生，即萃千古神圣于一堂，不能成一事也。曾是人可拟於主，主可混於人乎？
二、天主降生因缘验证
若降生西国,西国又从来穷理之邦,西士笃信决非偶然。在未生前,有美瑟等圣人受天主默启,预知其事,具载《玻罗弗大》之书，后来靡事不验。
（一）择大圣玛利亚为之母，童身而生。
（二）将孕时，天神嘉俾厄尔前来报期。
（三）既生后，有异星出现，其大非凡。
（四）三皇在数千里外，望星来朝。
</div>
    <div class="pagination">
<a href="明末清初耶稣会文献_page177.html">上一页</a><span>...</span><a href="明末清初耶稣会文献_page173.html">173</a><a href="明末清初耶稣会文献_page174.html">174</a><a href="明末清初耶稣会文献_page175.html">175</a><a href="明末清初耶稣会文献_page176.html">176</a><a href="明末清初耶稣会文献_page177.html">177</a><span class="current-page">178</span><a href="明末清初耶稣会文献_page179.html">179</a><a href="明末清初耶稣会文献_page180.html">180</a><a href="明末清初耶稣会文献_page181.html">181</a><a href="明末清初耶稣会文献_page182.html">182</a><a href="明末清初耶稣会文献_page183.html">183</a><span>...</span><a href="明末清初耶稣会文献_page179.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
