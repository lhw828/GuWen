<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 248 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 248 页/共 351 页</h1>
    <div class="content">三、以行哀矜共勉	204
第七节  十字圣号论	205
一、十字架之来历	205
二、十字架之大能	205
三、十字架之要义	205
第八节  领圣体升天论	206
一、圣体是灵魂神粮	206
二、领圣体须先告解	206
三、圣体之礼耶稣所立	206
四、弥撒之礼化饼酒为耶稣体血	207
五、领圣体的功效	207
第九节  澳门记（此篇募刻）	208
一、澳门原貌	208
二、西士定居设教	208
三、澳门的风土人情	208
四、澳门的教堂	209
五、澳门的教派	209
六、耶稣会士的情况	209
七、炮台情况	210
八、对澳门的赞叹	210
 
开天宝钥序
殷藩

一、人性非开道启门之钥
仲尼曰：“谁能出不由户？何莫由斯道也。”子舆氏亦云：“惟君子能由是路出入是道。”天学旅人曰：“信哉！是言也。”人各有性，本性者，如由道入门之客，而非开道启门之器也。
二、上帝为开生灭死之钥
溯上帝创造天地、神人、万物以来，原祖魔诱□命，吾人本性流毒至今，上下四千余年。其以示责示训，或惩或劝，亦昭乎其严且详矣。一罚于洪水，再垂于建教（详载《天学实义》诸书）。孰意积昧，亡途久进□复缘，是天门永钥，宜乎？孔孟喟然，斯道之莫由小人多，而君子者鲜也。故至仁至义之上帝，不得不亲降世，沛救赎之深恩，树身教之表率。自汉迄今，又及一千七百馀载。即唐景教碑中所载“三一分身，同人出代”“启三常之门，开生灭死。”诸颂言可证。
三、《开天宝钥》内容提要
夫开者，锁之对也。锁而後开，能不用钥乎？今鸥渟陈子所著《开天宝钥》一卷，若干篇。首序《景教碑颂》始，岂无故欤？继此而洗心，洗而天儒之门开也，心洗而天堂之门亦开也，心洗而省涤修克、哀矜、敌仇诸门无不开也。况又有十字圣号为钥。存宠圣体为钥，上之宝饰循序而行，有不形神俱活，晓辟铜龙，共进天堂而享天赏之真福也哉？
四、《开天宝钥》的意义
是卷也，即我仲尼氏之下学上达，子舆氏修其天爵之说也。人能伏而读之，遵而行之，如锁遇钥，一透即开，又何患乎？斯道之不由小人伙、而君子鲜乎。若欲究明世善迷邪，攻异之根毒，又有陈子之《性学醒迷》诸集在。
康熙乙酉夏五月
天学旅人殷藩抄稿
 
第一节  景教碑颂解
一、景教碑颂注解
其略曰：“惟我三一妙身，元元真主（即天主三位一体）。阿罗诃欤！判十字以定四方（即十字圣架），鼓元风而生二气。匠成万物，乃立初人。浑涵之性，虚而不盈。惟我三一分身，戢隐真威。神天宣庆,室女诞圣於大秦（天主降生於圣母玛利亚之童身）。景宿告祥，波斯睹耀以来贡（即三王来朝）。悬景日以破暗府，魔妄於是乎悉摧。掉慈航以登明宫，含灵於是乎既济。能事斯毕，亭午升真。七时礼赞，大庇存亡。七日一荐，洗心反素（即七日一瞻礼）。真常之道，妙而难名。功用昭彰，爰称景教。
二、证天学即景教
夫景教流行中国，其即利西泰先生所传天学乎？
1、景教碑颂证天学即景教
所云先先无元，後後妙有；造天地，匠万物，立初人，众圣徒，尊真主，非天主上帝，畴能当此？其云三一妙身，即三位一体也。其云三一分身，即费略降诞也。其云神天宣庆，室女诞圣於大秦，天神降也，以天主性接人性，胎於如德亚国室女玛利亚而生也。景宿告祥，异星现也。睹耀来贡，三王朝也。其灵奇之迹，亭午升真，则救世传教功毕，而日中升天也。至於十字之持，七时礼赞，七日一荐，则七日一瞻礼，悉与利氏传述规程吻合。而西云陡斯，中云天主，碑云阿罗诃；今云大傲魔，碑云娑殚，则皆如德亚国古经语。
2、大秦即如德亚
不曰如德亚而曰大秦，考唐书拂菻国,一名大秦,西去中国四万里。及考西洋图志，如德亚畿东一道，其名曰秦，道里约略相同。阿罗本辈，殆从此邦来者，故以大秦称。
3、景教东来考
云其至长安也。上溯耶稣降生，近六百祀。是时宗徒传教，遍於西土。唐朝德威远暨，故以经像重译而来。比有宰相房玄龄，郊迎大秦僧二十一人。翻经内殿，为造大秦寺於义宁坊，命名景教。景者，大也，光明也。又敕诸州各置景寺，崇奉至显。玄宗、萧宗、代宗、德宗四朝，宠赉弥渥。郭子仪重广法堂，遂敕碑珉，以垂永久。
4、西士僧儒辨
但天学儒行，曷以僧名？因彼国无分道俗，男子皆髡,华夏之人,强指为僧。渠辈无能白异.即利西泰之初入粤东也，亦复数年混迹。後遇瞿太素，乃辨非僧，然後蓄发称儒。观光上国，乃知景教即天学也。
三、天学东传系天主默佑
天学之传於中国，盖天帝之默相大中国人也。其与於领洗者，得圣宠；不得与於领洗者，即不得圣宠，岂偶然哉？“来历分明，有经纬、有条理。”（印淳奄、沈湘臣）
“景教天学，一而二，二而一。叙次源流，脉络井井。而词旨宏深古茂，博大昌明，自是燕许手笔。”（羲偶来）

第二节  天儒合一论
一、天学即儒教
说者谓天学以补儒者之所不及，余曰不然。道之大原出於天，天降下民，作君作师。师也者，儒也。儒之名不同，儒之实亦异。孔子对鲁哀公以儒行，儒之道备矣。告子夏以君子儒、小人儒，儒之辨綦严矣。然本敬天、事天以为学，斯为君子之真儒。苟弃天、亵天而不知不畏，即为小人之伪儒。何则？天学即儒教也。吾人钦崇天主，乃儒门之真本领、真血脉。死後天堂、地狱之赏罚，乃儒门之真究竟、真归着。所谓合一者也。
二、四书五经证天儒合一
盖必有无始，而後有有始；有所以然，而後有固然。则非因有天地万物，而後立主宰。苟无主宰，即无天地万物矣。故古儒谓天地万物所以然之初所以然，即天主也。程子曰：“以形体谓天，以主宰谓帝，以性情谓乾。”旨哉言乎！
1、以《易》为证
考之五经，言天者不一。《易》曰：“大哉！乾元，万物资始，乃统天。”又曰：“天行健，君子以自强不息。”“天尊地卑，乾坤定矣。”“易与天地准能弥沦天地之道。”“天地设位而易行乎其中。”“帝出乎震。”
2、此《书》为证
《书》曰：“钦若昊天。”“钦哉！时亮天工。”“肆类于上帝。”“敕天之命。”“惟德动天。”“钦崇天道。”顾諟天之明命。”“惟皇上帝，降衷于下民。”“予畏上帝，不敢不正。”“惟天无亲，克敬惟亲。”“惟上帝不常，作善降之百祥，作不善降之百殃。”“明王奉若天道。”“惟天聪明，惟圣时宪。”“肆念我天威。”“天明畏，弘于天。”“秉德迪知天威，以敬事上帝。”“乃命于帝廷，敷佑四方。”“上帝临汝，无贰尔心。”
3、以《诗》为证
《诗》曰：“天保定尔。”“文王在上，於昭于天。文王陟降，在帝左右。”“皇矣上帝，临下有赫。鉴观四方，求民之莫。”（此天主耶稣，被钉受难赎罪之明证解）。“小心翼翼，昭事上帝。”“三后在天，受天之祐。”“敬天之怒，无敢戏渝。”“昊天曰明，及尔出王；昊天曰旦，及尔游衍。”“天生蒸民，有物有则。”“昊天有成命，燕及皇天。”“敬之，敬之，天惟显思。”“畏天之威，于时保之。”“将受厥明，明昭上帝。”“圣敬日跻，昭格迟迟，上帝是祗。”
4、以《礼》为证
《礼》曰：“孟春元日，祈谷於上帝。”“因天之道，帝王南郊以祀天。”“宗祀文王於明堂，以配上帝。”“五者备当，上帝其飨。”“天子亲耕，粢盛秬鬯，以事上帝。”
5、以《春秋》为证
《春秋》书：“天王归。”“天王求车。”“天王使家父聘。”“天王使仍叔之子聘。”“天王狩于河阳。”王必称天，尊王所以尊天，信乎。天之道，何一非儒之道；则儒之教，何一非承天之道以立教者哉？
6、以《论语》为证
载考四子之书，言天者屡矣。曰“畏天命”，“知我其天”，“天生德於予”，“天之未丧斯文也”，“天将以夫子为木铎，固天纵之将圣”，“不怨天”，“天命之谓性”，“郊社之礼，所以事上帝也。”“上律天时，浩浩其天。”“上天之载，无声无臭。”孔子之圣，非天所生乎？
7、以《孟子》为证
曰：“乐天、畏天，则塞于天地之间。”“顺天者存”，“此天之所与我者”，“有天爵者，古之人；修其天爵而人爵从之。”“故天将降大任於是人也”，“存其心，养其性，所以事天也。”“莫非命也”，“虽有恶人，斋戒沐浴，则可以事上帝。”孟氏诸贤，非天所生乎？
8、以后世学者为证
所以中土後世学者，莫不奉孔孟以为儒宗，为帝王师，为圣贤社，有一不本於天者哉？乃知天以开儒，儒以明天。天之道莫偹於儒，儒之道不外於天。
三、儒教不同与佛老二教
然则何以均谓之教？儒者之教。由后佛道二教，并起角胜，而教之名以立道、以虚为本。佛以无为本，儒以诚为本。虚无与诚，犹水火、东西之不相一也。
四、天主教发展史
天学之教，虽自西来传於东土，然有三焉：有性教，有书教，有身教。
1、性教
性教者，上帝□□赋畀之时，不学而知，不虑而能，所谓良知良能也。
2、书教
人多不能尽性，□□□□乙时，上帝遣天神付一大圣曰每瑟者，以十诫令普世遵守。若者上陟，违者下堕。此书教也。
3、身教
书教复不能尽率，又於汉哀帝元寿二年，有如德亚国童贞圣女玛利亚者，取其净血合为人躯，畀以人性，而合於主之第二位。孕九月而生，名曰耶稣，译言救世。时冬至後四日也。居世三十三年，敷行天道，卒受刑辱，钉十字架而死。死三日复活，居世复四十日，乃登天云。此身教也。此天学之所以立教。
4、天主教东来
而西儒历九万梯航，三年茡馁。不求名，不图利，十死一生，以传教於东土，而救人灵魂者也。
五、天主教即儒教
乃今之愚夫愚妇，习俗固蔽，为二氏所渐染，如钉入木，牢不可破。辄曰：“天主教与儒教不相谋也。”
1、天儒表里同符
余故表而出之，以明天儒合一之理焉。盖吾儒之克己复礼，即天学之七克、十诫也；吾儒之内自讼、内省不疚，即天学之也。吾儒之日新其德，改过迁善，即天学之也。吾儒之修身立命，富贵在天，即天学之天堂、地狱、死候、审判四末恒怀也。吾儒之尽心知性，格物穷理，即天学之神功默想朝夕不辍，或诵经略橙典弥撒，或守齐鞭策补赎，日日修持、时时明道，总研极於性命归根之要也。以天教为里，而儒教不得分为表。天儒一致，表里同符。诚哉！道之大原出於天，天生儒，儒承天，则其教固一而二、二而一者也，含内外之道也。
2、东西同出一原
而或者以为天学域外殊观，此坐井观天者耳。岂知东海西海，有圣人出焉，此心同，此理同也。南海北海，有圣人出焉，此心同，此理同也。推而至於千百世之上，千百世之下，此心此理，莫不皆然。而又何疑於泰西之教不可行於中国欤？凡我儒者，宜尽去其小人之伪儒，矜勉为君子之真儒，而以敬天、事天为本。
“引经据典，古茂渊博，而行以长江大河一泻千里之势，韩潮欧海极文章之巨观。”（朱昶公）
第三节  天堂真福论
一、天堂是赏善之所
或问：“天外尚有何处？”
答曰？“天主造天有十二重。而最上天，即天堂也，是世人之家乡，上主赏善之所。无限美景，无穷真乐。无忧愁，无寒暑，无饥渴，无疾病，无老死，永享万福。人人当望身後归於此处。虽曰人之家乡，必由上主所赐，方得升天。主为吾人之父，吾人皆上主子也。人之父母，是肉身之父母，无不爱子；上主之生人，乃灵魂之大父母，无不爱人。人世间为子者，竭力以事父母。克尽孝道，父母愈加爱而笃之。人能以肉身顺灵性之命，以灵性顺上主之命，小心昭事，顾諟明命，则主必愈加爱而赏之。身後得升天堂，受无穷之真福。所以天外之处，即天堂也。”
二、地狱是罚恶之所
或曰：“既有天堂赏善，必有罚恶之所。”答曰：“所罚之处，即地狱也。人怙终不悛，大罪滔天，死後灵魂被罚於地狱，永受苦刑耳。”
三、天堂地狱真实不变
又曰：“佛氏所言，世之富贵，即天堂；世之贫贱者，囹圄者，即地狱。然乎？”
</div>
    <div class="pagination">
<a href="明末清初耶稣会文献_page247.html">上一页</a><span>...</span><a href="明末清初耶稣会文献_page243.html">243</a><a href="明末清初耶稣会文献_page244.html">244</a><a href="明末清初耶稣会文献_page245.html">245</a><a href="明末清初耶稣会文献_page246.html">246</a><a href="明末清初耶稣会文献_page247.html">247</a><span class="current-page">248</span><a href="明末清初耶稣会文献_page249.html">249</a><a href="明末清初耶稣会文献_page250.html">250</a><a href="明末清初耶稣会文献_page251.html">251</a><a href="明末清初耶稣会文献_page252.html">252</a><a href="明末清初耶稣会文献_page253.html">253</a><span>...</span><a href="明末清初耶稣会文献_page249.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
