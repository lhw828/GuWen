<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 92 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 92 页/共 351 页</h1>
    <div class="content">一、天主降生以诲人	41
二、信奉天主释疑	41
三、天主降生以立人之表	41
四、天主降生以赎人罪	41
第六节  天主耶稣降地狱而救古圣人	41
一、第一重：魔鬼之地狱	41
二、第二重：炼狱	41
三、第三重：孩童之地狱	41
四、第四重：古圣人之地狱	41
第七节  天主耶稣第三日复活	41
一、耶稣复活	41
二、公复活	41
第八节  天主耶稣升天而坐於圣父之右	41
一、耶稣升天纪实	41
二、耶稣升天之义	41
第九节  天主耶稣日後降临审判善恶	41
一、私审判	41
二、公审判	41
三、公审判之义	41
第十节  天堂略说	41
一、天上福乐	41
二、身之荣福	41
三、天堂之所	41
第十一节  地狱约言	41
一、论地狱之苦	41
二、身后必有天堂地狱	41
三、世间吉凶祸福不足为报	41
四、论述德性之报	41
第十二节  天主教异於他教	41
一、天主教与佛道二教不合	41
二、天主三教	41
三、天主教与性书二教的关系	41
 
天学略义序
一、日光之下并无新事
合宙之物，莫不以不径见者为新。但一径见，又旋曰故矣，况见之而浸岁月焉，更故矣。
1、龙凤云露的新故之变
甘露彩云，结气之新者，岁月不解，必等於瘴雾淤泞；龙麟鹏凤，成形之新者，岁月依人，亦等夫家豢池畜。
2、人事道理的新故之变
人事之变，今古迭更；理道之敷，久近弥畅；文章之巧，彼此各不相仍。凡来兹者，阅前注者，规规焉自以为新，自以为可用，为可久矣。见夏继之创，谓新於禅；见诛征之创，谓新於让；而繇今见之，等故也。人事之变，理道之敷，文章之巧，其新不能常统皆如是。
3、诸教诸子的新故之变
乃至诸教之递兴，诸子之兢爽，概不得谓常新。又奚异焉？
4、珍羞美味的新故之亦
夫非新之无常也，彼原非可用非可久。即或有用之者，亦犹以龙麟鹏凤为羞，而甘露彩云为饮也。匪养吾生之善物长物也，故乍见之而喜，喜之而用，用之而竟厌，厌即成故矣。
二、日为万古长新者
周天内万古长新者为何物，日也。一日无日，则黮肳无色，人物殊无昌光之气。大明中天，见者常豁心目。且虽人事极变，不能拟其化；理道极敷，不能拟其昭；文章极巧，不能拟其晖灿。即世人日用饮食，最为急需，亦有时或厌。而容光之炤，必无或不喜者。故人有恒言，皆曰日新，此亦无心而共公称之语也。谓其为世所必用，所当久也。
三、性天为终身长新者
孔夫子之教，只是与人明性天，而最高颖门徒，乃谓不可得闻。则夫子揭性天且如日，在端木却企之为新闻何哉？盖诚知其亟当用永可久，而第恨不能穷其理、尽其性，以上达於天，故终身视之为新如此也。
四、天学亘古常新
小子赓从事天学，今二十年所矣；潜心乐玩诸先生之发明诸书，亦且数十种矣。其专主天帝无二心，其传述天帝降世同人如一口，其指示天帝爱人之训、超性德之修，又皆同功。真似日之为轮为旋，为炤临，为章光，为恒久不息。而其变化，其昭明，其温养民生，时时新，处处新，人人共喜其新。而以之为切需，尤亟於饮食日用也。世固有瞩而忌之者，其目病也；抑或有视之而若无睹者，其目盲也。
五、武林诸先生如日常新
天帝开予眼，夙於武林睹诸先生之日。今重来，复再睹孟先生日。日之为物，莫得而私，亦莫得而赞，第相引而共游於日之中，勿甘处暗沕自失其昌光之气可矣。或曰：诸先生书，其为日也多矣。十日并出，昔人特作寓言，何必更多。予笑为再况曰：“而睹诸书，昨日以前日也。孟先生《略义》，今日又周之日也。吾侪近光，昨日以前日，此日更不欲近光乎？”或无以对，遂求先生普示之。

晋江昭事生张赓
 
内容提要
天学玄妙，笔不能悉。若提厥要，不外八端。一、天地之间，惟有一造物主。一、此主含三位，谓之父子圣神。一、其第二位，（即所云子）降胎於童贞女而为人。一、其居世而受难受死，以赎吾人之罪。一、其死後而神入地狱，救出古圣人。一、其身第三日复活，一、活後四十日升天，而坐於全能天主第一位之右。一日後将临世审判，以报善恶者。此天学之大略也，其中不免有难洞究之义，故窃反复如左以发明之。
第一节  天地之间惟有一造物主
一、事奉天主为第一大事
统观宇内第一大事，莫过知有一造物主而奉之。
1、人乃物之终，造物主乃人之终
古之君子，欲知造物主者，先务知人；欲知人者，先务知物；欲知物者，先务格物而穷理。盖习格物穷理，则知物之性；知物之性，则知人之性；知人之性，则知造物主之性。
2、论人为物之终
盖人乃物之终，而造物主乃人之终也。人为物之终者，谓人灵於物，则万物之生共向之。如天之所覆，地之所载，日月之所照，雨露之所润，禽兽之所养，五金之所富，五色之所悦，皆资人之用以存人类。所谓人乃物之终也。
3、造物主为人之终
造物主为人之终者，谓造物主更灵於人，则人宜於今之世敬事此主，而後之世，乃享之。事也者，守其诫也；享也者，见其无穷之妙也。此所谓造物主乃人之终也。然则万物各得其终，而万物之灵者，独不知己之有终，岂不惜哉？
二、以万物运行证明有造物主
又观物生，则明物何以生，时生之也。观时，则明时何以行，天行之也。观天，则明天何以动，造物主动之也。非此主，天无动；非此天，时无行；非此时，物无生。则其间有为动天、行时、生物之主者矣。
三、以万有美好证明有造物主
1、天地之美好不及草木
且观万物之美好、天地之美好，何以不及草木？以草木有生魂，而天地无生也。以有生较无生，则有生胜。
2、草木之美好不及禽兽
草木之美好，何以不及禽兽？以禽兽有觉魂，而草木无觉也。以有觉较无觉，则有觉胜。
3、禽兽之美好不及人
禽兽之美好，何以不及人？以人有灵魂，而禽兽无灵也。以有灵较无灵，则有灵胜。
4、人之美好不及天神
人之美好，何以不及天神？以天神为全神之体，而人之灵魂必合於肉躯而始全也。以全神较连形，则全神又胜。
5、天神之美好不及无限之美好
乃因思此美好皆有限际，则必有无限之美好，以限此有限。而宇内必有一主，远过天神、人类、禽兽、草木、天地诸物之美好矣。
6、无限之美好是造物之美好
故此至美好者，譬之源焉。水出於源，而源非出於他源也。万物之美好，出於此至美好；而此至美好，非出於他美好也。不然，溯而上之，不及万美好之源，其於格物穷理，相去远矣。
四、以万有有序证明有造物主
又观天覆而动无息，地载而静无偏，日月代明而昼夜无贸理，四时错行而寒暑无失序，四元行（火气水土）结体成物，而冷热燥湿无乖用，则知厥中有主为之安排布置条理咸宜。然後乃能奠天地之位，运日月之治，综四时之变，制元行之情也。
五、以万有之性证明造物主之性情
又观万有，有神者如天神，有灵者如人，有觉者如禽兽，有生者如草木，有不生者如天地。然後知天神者，兼有人类之灵；人类者，兼有禽兽这觉；禽兽者，兼有草木之生；草木者，兼有不生之有。而後推而论之，知天下有一上有者，兼神灵觉生之至义。
六、天主之性情
1、万有本原
夫上有者，非无元之有，焉能造万有，而成其性，异其用，正其终乎？此上主固万动之所以然，众序之则，百善之源，兆有之始，万人之终。
2、独一无二
顾是一非二。
⑴大天地与小天地相似
何也？大天地於小天地无不相似。人咸知大天地，兼统万物，上有日月，下有河川，中有火气水土。乃小天地者人也，首其天也，足其地也，眼目有似乎日月；血脉贯通，有似乎河川；热湿冷乾，何不是四元行乎？则人谓小天地，不背於理。
⑵天主是大天地之心
今推寻小天地之主非他，人之心也。人心者，终身之所主也。人之五官，皆属於心；人之日用动静，无不节於心。夫人之心，惟一而已，所谓人无二心是也。此小天地既惟一小主，则大天地独有一大主甚明。
3、至尊至贵
此大主者，至尊至贵，无对无配。
4、无限完满
论其性最神，无形像也。论其悲、其义，皆无穷极也。论其福，全备无阙。论其美好，超天地神人诸物之美好无量数倍。论其知往者、现者、来者，皆其见闻所及，约之无所不知。论其能造成天地神人万物，而常存之，约之无所不能。论其体，未有天地之先，圆满充塞空虚；既有天地之後，圆满充塞天下。故谓天主在天之外，在天之中，约之无所不在，然非如物各胶於一。盖造物者之性，与受造者之性，万有不同之极致也。彼无限，此有限故。
第二节  天主包含三位
一、天主包含三位之类比证明
</div>
    <div class="pagination">
<a href="明末清初耶稣会文献_page91.html">上一页</a><span>...</span><a href="明末清初耶稣会文献_page87.html">87</a><a href="明末清初耶稣会文献_page88.html">88</a><a href="明末清初耶稣会文献_page89.html">89</a><a href="明末清初耶稣会文献_page90.html">90</a><a href="明末清初耶稣会文献_page91.html">91</a><span class="current-page">92</span><a href="明末清初耶稣会文献_page93.html">93</a><a href="明末清初耶稣会文献_page94.html">94</a><a href="明末清初耶稣会文献_page95.html">95</a><a href="明末清初耶稣会文献_page96.html">96</a><a href="明末清初耶稣会文献_page97.html">97</a><span>...</span><a href="明末清初耶稣会文献_page93.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
