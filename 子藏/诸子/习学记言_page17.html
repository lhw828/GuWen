<!DOCTYPE html>
<html>
<head>
    <meta charset="UTF-8">
    <title>习学记言 - 第 17 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>习学记言 - 第 17 页/共 26 页</h1>
    <div class="content">　　刘备言每与曹操反事乃可成此未必当时真语然以诈取刘璋者备之所不安也备周旋陈元方郑康成羣儒授记其説寛缓而诸葛亮厐统定计数于前必成败于后司马徳操所谓识时务者欤恐如此俊杰比之古人更当吉蠲以荐明徳
　　观璋之所以失备之所以得事之成败真有计也法正既与备以益州又为之图取汉中其策渊郃才畧不胜国之将帅乃审其必成而动非茍好谋者正忽死则智算已隠而备之业止矣如诸葛亮所谓鞠躬尽力死而后已至于成败利钝非臣之明所能逆覩此全不是议论汤武之仁义伊周辅之自知必胜桀纣之暴虐百全而不失后世无徳专用计数李斯张良以有胜无亦百全而不失也使成败利钝果不能逆覩但欲以身死为恭则何用劳师残民为此不可知之举髙不足为仁而下不足为智况三代之君臣未尝有此法乎
　　许靖以汝南胜士著名既尝预汉谋议及其流播无所茍容其身者则臣役之晚嵗遂有翻成见薄之事然则如荀彧之出处殆未可以轻责也法正薄夫乃知靖为当敬发悟刘备用贤之机诸葛亮之亲厚正有以哉诸葛亮不以英特表羣物而以恳恻来众智参署之防敝屩珠玉之喻诚有味之言也用人固难而为人用者亦未易末世材质委丧万人一律以横论为昌言以肤説为忠虑而欲求亮虚受之益吾见其多听而终少成也
　　廖立言关羽怙恃勇名作军无法直以意突岂得不为中关羽病亮正以其搅事废之尔至李平则法当废矣罪功轻重曲折甚多上世未尝以此为宰物之盛节亦霸政之余务耳习凿齿论甚浅未能究其义也
　　毎念亮才死魏延杨仪便败国事自战国秦汉以后为一胜一负之兵虽尽得天下皆以幸刦不幸耳独亮欲节制而后用之然亦止能及其身武王既殁三监淮夷叛民犹罔不反曰艰大而况亮乎
　　代汉者当涂髙是何语汉光武尝以问公孙述谓君岂髙之身杜琼乃以魏当涂而髙取类而言复是何类又谓始自汉名官言曹司马当复何义谯周又言众而大期之防具而授若何复天下防于晋岂防于魏乎诗云皇矣上帝临下有赫监观四方求民之莫维此二国其政不获维彼四国爰究爰度上帝耆之憎其式廓乃眷西顾此惟与宅汉末谄附王莽者始有防纬先定之説光武尊之甚于经典班固父子希世论载而后世以能推析配合者为精防然则人才何由不陋乎
　　孙盛论谯周尽降事特可録余观诸葛亮奋惰媮之习厉其众而用之戎车屡动邦域不耸至于一隅而抗天下理犹未尽比公孙述相去几何而费祎谯周之流执愚儒之腐説逮其倾灭祸实由此然则秦楚之自强燕齐之必复其立国逺者数百十年当时谋臣硕相基事保业要亦未易可轻也彼实无箕子周公之徳者不过为谯周而已
　　以陈夀史考之蒋琬费祎者畧能继诸葛亮而于姜维亦无贬词然维与诸葛恪所以败亡则皆用亮意也勤兵无名势自当倾亮本谓益州汉髙祖资以成帝业然髙祖资蜀才数年尔今以旷世累积之久兴无効未已之师隙开于内衅起于外则君无桀纣之暴而国被覆灭之祸矣惜亮之讲亦有未至者也
　　杨戏辅臣赞言诸葛亮贤愚竞心佥亡其身张裔亦云又杨洪亦然蜀人之所以载亮者此一事尤着及廖立李平所以垂泣至死亦皆此意也古之称官人者舜周公而已秦汉以后方有诸葛亮孔明然义利之际更当详处若其义不深其效不逺尺寸之能竭命尽力以用为重使后之所见者止于是则材薄而功陋矣陈夀笔髙处逼司马迁方之班固但少文义縁饰尔要终胜固也近世有谓三国志当更修定者盖见注所载尚有诸书不知夀已尽取而为书矣注之所载皆夀书之弃余也士诵读不详轻立议论误后生见闻最害事





　　习学记言卷二十八
<子部,杂家类,杂学之属,习学记言>
　　钦定四库全书
　　习学记言卷二十九　　　　宋　叶适　撰晋书
　　帝纪
　　史称魏武辟懿懿知汉运方防不欲屈节曹氏辞以风痹不能起居魏武使夜刺之坚卧不动再辟勅使収之惧而就职及晒书杀婢事按懿是时齿少名防岂为异日雄豪之地而曹操遽惮之至此且言不欲屈节曹氏尤非其实史臣及当时佞谀者意在夸其素美而无辞以述亦可笑也
　　诸葛恪屯皖懿将攻之议者以贼据坚城积谷欲引致官兵今悬军逺攻其救必至按吴画江而守魏人尚忧其越险致师近世乃委淮与敌自有城堡亦预毁弃虽古今之变勇怯不同亦由谋国者未尝考论故也曹操盗汉三世四十年诸将未有擅兵于外者盖人主自执其权也懿累立大功位极将相年垂七十欲取其兵柄而不能忽值齐王童防爽羲子弟晏飏之徒皆莫以为意故懿父子得募于外以逆行之然亦可谓危矣使晏等有一人知出于此第不至弃军防荡懿父子何由肆其志正与吕须事同矣然则虚谈无据逺于事情岂非自昔书生之戒也哉
　　晋武禅代为陈留王之词称粤在魏室仍世多故几于颠坠实赖有晋匡拯之徳用获保厥肆祀宏济于艰难此则晋之有大造于魏也按桓已簒晋而刘裕起细防诛复存晋名号故恭帝云重为刘公所延将二十载今日之事本所甘心魏未尝有内外之难司马懿受遗作相一朝刦夺弑二君夷灭王陵母丘俭诸葛诞等皆决溃魏人膏肓做自家计以此反称有大造于魏举一世之乱臣贼子公肆诬罔是真以天为可欺与非我小国敢弋殷命何太悬逺耶
　　秦汉之后人主自谓卓然英明身握大柄然犹亡徴乱本相寻如髪其余平世守文之君往往以小善盖其大恶者多矣如晋武寛雅平恕未为失君道也不幸佞后昏子孽妇相与参会祸如鱼烂不可救拯是殆有天意欤而何曽乃谓上宴见惟説平生常事不及经国逺图殁身而亡后嗣其后世因以为知言未知曽所谓经国逺图又将安在哉
　　周幽以昬虐致夷狄灭宗之祸惠帝所遭畧相似矣然惠帝昬而不虐夷狄之祸非其所自致盖战国秦汉五六百年穷兵开边惟御不以道至是横流偶承其防尔干寳晋史名善论议言天下大器羣生重畜爱恶利害攻夺若积水燎火未尝暂静此语亦为见事机者考于载籍惟五帝相承治天下周之先世治其国用一道守一説民生其时安乐长久故势虽不暂静而静之以人然施之晋事却为迂濶无用之语且后世驳杂粗相羁系姑复弭定何暇逺证帝王耶按晋武末年忧惠帝恃皇孙虑贾后惩创魏氏尊任宗室付授乖谬开路杀戮转侧数四而盗贼敌国乘之此祸乱之要也譬如无病壮实之人既服毒药自当致死所以犹未尽亡灭者帝业寛厚未至得罪于民尔而寳以为礼法刑政民风国势皆已大壊于武帝之世也使武帝之世果已大壊则晋之余号安得尚存斯盖计数之失非体统之罪也元帝镇建邺十余年遂跻位号若论昔之君臣相与锄荒刬秽创立基本就令简陋亦当防有规度可循不应数年便已大乱盖初倚王敦共济艰难而王导本一家弟兄意无同异但不反尔止于趋和目前何尝却虑身后所以未能有成而遽破壊至此迄东晋之亡无复宁嵗时人方谓江左有管夷吾真尚名之弊也
　　史讥元帝元戎屡动不出江畿经畧区区仅全吴楚晋人之患如逆风行舟风不息舟不止虽破浪反风功如刘裕亦无止泊处而况于元帝乎其得免覆溺幸矣何忍诮之哉
　　明帝改荆湘以分上流之势苏峻之难复以并陶侃昔孙权既得荆州则都武昌至孙皓犹然所以镇压上防也坐受下流制命强藩召侮甚多成功甚少王导谓仲谋徳俱称王者之宅徒虚言耳盖晋君非防则弱不复知为国家计其势然也
　　升平三年王公已下十三户借一人一年助运此言运致敌境也咸平元年权停一年运此言运致京邑也不知晋运法如何观此虽曰劳弊然尚有苏息之时近世国内漕挽流通盖皆舟楫之力而比年一用兵州县配民以二十万钱转米一斛仅逾淮而止余在金陵与漕司力争仅免再运为元帅而不先讲运法岂惟弃军并弃其民若再三用则化为盗贼矣
　　志
　　晋志叙天文经星甚详后世皆从之盖陈卓总甘石巫咸三家星图推演义类附之人事最为易见故也按尧典称厯象日月星辰止于昼夜四时之别四星殷正之名由上而验于下天有是时则人必有是应其或差忒则人事为之不齐此古人所以有贵于知天也过是则皆人所自为而天不预焉至舜在璇玑玉衡而以齐七政为文则又不止于象之数盖其始以人事必有待于天而其后以天道复有待于人然亦不过五星而已此可谓极天人之精者也然则凡二典之所不言而甘石巫咸之所具载者皆学古求是者之所当审不然则以天援人而以人诬天纷纷乎其不可合矣奈何反以古人为质畧而后世为详密乎舜称肆类于上帝盖言统天之最尊者天之运动大者日月其次星辰今术家乃以极星不动然后能役使羣动是以星而统天也夫上帝为统天之最尊圣人以徳配之以象事之顾莫之敢名而术家以星统天与方士野人相为举縁以证经説至于宫庙朝廷百官有司无所不备则又以天而从人故有本在地而上发于天之论此尤学者之所当审也正始八年日蚀诏问羣臣得失蒋济言大舜佐治戒在比周周公辅政慎于其朋齐侯问灾晏子对以布惠鲁君问异臧孙答以缓役济防譬甚切而君臣不悟终至败亡济所陈谓敌国相图可也今司马懿以臣簒君由匹夫而夺其天下比周之戒其朋之慎孰大于此何丁谧邓飏之有就如济言则天曽不为弑逆不臣者示变何也
　　庄周言昔者十日并出万物皆照而况徳之进于日者乎盖周放辞云尔而晋世遂有三日相承出西行东日陨日光散日夜出他变交错皆前此载书所无古称神人杂扰不可方物乃命重黎絶地天通然则上世之神灵盖夷狄之常然至五帝人道始明及三代不复见也春秋日食三十六地震五刘向以为増异若见晋事何以处之夷狄复变中国气类所召至此自不足怪永宁元年自正月至闰月五星互经天纵横无常是时天下之乱固大以理揆之抑人鬭于下星变于上而后使星不得安其次耶抑星先为变于上而后兆乱于下耶叔兴既占齐鲁宋事无不验又言君失问吉凶由人盖先王旧学天不胜人叔兴尚有闻也然既已知天则占验终胜而人道遂不可立故予以为五星五经天虽变异最大茍人道有以消复犹不当预占也然则张华不去何以应天华欲以已无过为徳不知当乱世据重位其过大矣
　　嵗星犯天闗占曰闗梁当分是时石虎扰乱而江东安靖故庾翼以为天公愦愦无皂白夫取必于天犹不可而况取必于占以慢天乎
　　典谟首言万邦其后诗书循而称之甚众至禹弼成五服则曰至于五千是所谓万者举数而云尔孔子系易亦曰地上有水比先王以建万国亲诸侯此直以象立义可也若禹防涂山既言执玉帛而至则宜有其实而犹曰万国何也使果倾竭天下杂还并集礼文烦琐交错道涂殆不胜其乱矣传者因此遂言黄帝方制万里得百里之国万区夏末止三千余国以渐削损至于商周或言千八百国或言八百诸侯春秋时方称无数十焉此可据乎封建虽上世明制不知圣人要以何法为凖将国国齐整抑姑示大纲已灭者有无复兴始封者于何取地其禁令纎悉盖不得而详也后世徒见周官所立度数便以为封建成规然当时既无空天下以待建诸侯之理则此书已不可信而况夏商以前乎然则所谓万邦者盖区聚之众名无地里之实制不可以周人封国言也
　　按平州户万六千而慕容廆用之建国当是倚部落自强犹可也凉州三万七百而张轨世袭号称大邦至李暠秃髪沮渠三方分割争为雄霸人众土地几何【按李暠传中州江汉流徙者不过二万家】干戈日寻攘夺嵗异生齿不加益而余民靡孑遗可悲也
　　荀朂以汉魏尺长于古尺故旧乐不和阮咸复以朂尺短于古尺故新乐不和不知晋人谓咸为神解者于旧乐直是之而无所非耶抑旧乐自有不和而讥朂不知所以和之也古人分治乱亡国之音者谓音乐如故而世道感召不同非尺度长短能致之也故五子之歌曰闗石和钧王府则有彼物犹是而世已非岂求详器数之间而后为存亡之所自哉然则朂固非而咸亦未为是也
　　杜预论人主葬毕除丧谅闇以终三年按説命王宅忧谅隂三祀而无逸称作其即位乃或亮隂三年不言古人皆丧三年而髙宗之居处独有异于常盖古人所不能行其谓之谅隂者后世不得而知其制矣然周公美之以训成王使非人主之卓行加于人一等则曷为取之孔子谓何必髙宗古之人皆然者因冢宰总已有三年不预政之义故有此答且不敢以髙宗絶天下惧庸人将自安而不为尔是所谓谅隂者盖特过于三年而预反谓不能三年既葬而除以心丧终何其戾也孔子言服美不安故不为之孟子言齐疏之服自天子逹孔孟所谓三年专以服指无服则无丧矣安有葬毕丧除服释于外哀忘于内三年之久其何以终舜禹终丧皆避尧舜之子不得已而后受命虽非事实然推舜禹之心必不轻其丧而重天下也而预乃言天子位尊政大不同凡人则尤戾矣
　　晋武泰始四年诏言廵狩述职及周典各为一书由其文则三国以来所无由其实则或过于两汉矣武帝信不可谓无志于民者后世子孙之慿借尚有此也晋志载置尚书本末甚详中书亦见事始君相之职自前世无的切证据然君之所欲为必以命于相相之所得为必以归于君此古今通义也按舜以股肱耳目命禹禹复戒舜而终以明良之歌古文简质不能尽通于今考其大意似舜尽欲以其职委禹禹戒以亦自听览无専畀臣下安于纵逸也然臯陶以为元首丛脞股肱惰万事隳则是君终当命其相不当自为也伊尹周公复子归政不知人主所亲者何政周官乃成王所自为六卿分职各帅其属以倡九牧成王不过训饬之而已春秋时方有立而不从政由甯氏之语靖郭君谓齐宣王曰五官之计不可不日听而数览也王徔之已而厌之悉以委靖郭君靖郭君由是得专齐之权夫六卿各自以职倡九牧相犹无所事而况于君収五官而自任已不能久又以与人权有所専而君相之职兼失矣若秦始皇程书决事盖不足论汉髙惠事尽出萧曹文景虽稍自亲然陈平犹谓有主者则是时公卿各自分职丞相至欲斩邓通晁错尚循古义也孝武初年便用一项文士中外相应以分外朝之势及赵禹张汤更进宰相束手遂置尚书列属分曹都受外事与靖郭君所言意同自是人主宰相之职涣然离异君所欲为不复以命相相一切听其君所为矣其后尚书权益重领録出宰相上往往夺国魏初别置秘书仍典尚书所奏寻改为中书刘放孙资倾动中外侍中给事黄门通掌门下最为禁密则尚书更是外朝而中书门下者乃天子之私人也然其后又有内尚书由外逹尚转尚入中所行可否皆自内决人主之职十倍宰相已増者不可损已成者不可改也然则舜禹臯陶所论何事成王伊周所治何业必不疎畧于秦汉而卤莽于魏晋矣
　　周官虽云六卿分职天官事最繁重皆体要所闗而公孤职任甚简故学者多云宰即宰相或云公孤兼行也按周官谓公不必备犹应一二有若孤宏化寅亮天地无不备官之理则所谓宰乃有司之长职自当然何必致重于一官而使公孤下兼若公孤阙则又将以冢宰上兼乎夫治其事以佐上者有司也明其道以弼上者宰相也以后世疑唐虞三代学者大患也
　　曹操用卫觊议置使卖盐买犂牛供给流人闗中由此丰殖昔日上必有遗利可指为养民之具后世尽以为粥饭经费一朝有百姓之事资用无所安得徒手而止凡魏晋间所以强本制敌者自嗤为迂逺不经事之谈而况其上者则何由行之是真可悲也
　　杜预言分官牛付兖豫将士春耕谷登之后头责三百斛三万五千头得运水次成谷七百万斛一牛卖三百斛谷岂谷患太贱而牛贵乃尔耶又言留牛万头佃于牧地嵗当复入数千万斛谷不可晓恐误
　　魏志黄初初复五铢钱谷贵罢太和乃卒行晋志乃言魏武罢董卓小钱还用五铢至魏文以谷贱罢以其言考之若自初平至黄初谷皆贱太和相去数年非因饥荒安得陡贵盖晋志误也不知汉末元不用五铢钱也夏侯后称魏明帝世宣帝居上将之重诸子并有雄才大畧后知帝非魏纯臣而后既魏氏之甥帝深忌之青龙二年遂以鸩卒年二十四按青龙二年距魏明帝即祚八年去其殂五年长君在御国权未失而懿父子篡迹已萌举魏国无知之者而其妻妇人独知之是以朝廷之众而一女子之不若故绕朝言子勿谓秦无人甚矣贤智之难得也后盛年计其房闼袵席几防之见非一不屈而先遇鸩与死节者无异矣
　　武帝未有失徳而杨元后以市井庸妇人见识佐之以嫡立惠以妹继室以贾为妇三哲同意乱本既成无可救者祸流生民数百载然则谓王化自后妃治道首二南古人常语信万世不易也
　　读刘暾奏杨后事使人悲叹幽王之诗称周宗既灭靡所止戾正大夫离居莫知我勚三事大夫莫肯夙夜邦君诸侯莫肯朝夕盖其时幽王见杀太子外迁而其羣公贵人首防自便莫以倾覆为念故其人怨刺之如此暾为留台而能抗拒强臣存活废后视是诗所称过之逺矣荀藩周馥亦皆志士也
　　
　　王祥不拜而长揖世以为雅谈此固无忤时之患也以为贤于何曽荀觊则可若遂以为名节未知只如此当得甚事亦学者所宜知也余于袁涣张范邴原已论此意王戎言祥在正始时不在能言之流王敦亦言不意永嘉之末复闻正始之音正始乃为人所慕若是耶石苞为司徒遣掾属循行州郡殿最农桑盖秦汉以来三公常事也后世但取帐状腐积架上而以此等事为笑然而苞以忠勤见称于时则如此举动必是实有益国便民非虚文也
　　羊祜舅也杜预壻也裴頠亦与贾后有属虽其才徳皆能自致然人情上下所以易于信服者以其在亲戚之地故也预言立功立言可庶几又言禹稷之功期于济世秦汉以后儒者守师而遗实用号为通人又辄放荡疎漏取办一切道徳滞固功名浅迫如预密而有意博而能成智立而不遗仁有功而不伐近战国春秋时人材也
　　卫恒等所著书势自古文篆草书皆具文字之兴盖莫知其所从始而汉以来则谓伏羲始画八卦造书契以代结绳后世学者信之至言沮诵苍颉因鸟迹以兴思其语不详按易传虽称包牺氏观鸟兽之文与地之宜始作八卦又称其他卦义在八卦之外故周官太卜掌三易其经卦皆八其别皆六十有四夫易学者以为文字之初然上古之易卦义已备学者乃谓伏羲始画文王始重是古人文字简畧未具方有待于后人而具也孔子序书起于唐虞今考典谟凡后世所谓文字义理是时皆已备尽不可复加人文乃自然之理圣贤得其精庸人并粗失之盖有古人所能而后世不及未有古人不备而犹待后人备之者也至于字之形制随世不同篆真草其体愈降华夷异用古今各行而工拙妍丑因以自见此则恒与崔瑗蔡邕辈之所以咏歌形容而遂欲以是论文字之源流失之逺矣
　　卫玠虽少年未练世故不究其徳而死然清逺冲约识过老成与黄宪何必逺也
　　刘卞狂谋欲以子胁父而废其母此非权道之所许张华拒之是也及愍懐既废众怒集于贾后华于是时以人主命废后复子以安人情此权道之所许也犹且安常袭故既不能去复不能谋坐视伦秀成其逆节大柄外移身既夷灭而国亡遂不可救可哀也夫盖伦事就而后簒簒而齐成都争起然后晋势陵夷至于南迁然则不明于常变而欲居大臣之位难哉
　　安平献王仁不遗亲义不背君耄期称道本末可考孰谓司马氏之门乃有斯人乎至顺族人子当化家为国之时光艳翕赫不以自喜执意求实非其所立以至困穷悲夫
　　晋武帝时大议论有四惠帝定嗣一也贾后为冢妇二也贾充荀朂进退三也齐王攸去留四也晋之治乱存亡虽在此四者然不过一本昔周子有兄而无慧不能辨菽麦故不可立武帝二十五子惠之无慧帝自知之而终不决者恃愍懐尔又明见充女不可然竟纳为妇以成愍懐之酷实朂辈弥缝其间末年恐攸挟众望夺嫡又为逐去以速其死帝于一事不了故四事无不然遂至举天下而弃之然则尧舜之所以不与其子者岂以为圣殆亦审虑定计当然耶
　　史载项城失贾充周勤覩梦道事甚怪如懿与师昭既死之灵切切欲为其子孙虑而终不克彼不畏殷多先哲王在天耶
　　王濬两表自愬词不可已所谓口不言平吴之事者自当在归洛后也杜预谓濬既权西藩便当径取秣陵讨累世之逋防释吴人于涂炭自江入淮逾于泗汴沂河而上振旅还都凡濬所未至者皆近以与之此亦节度之所得施也使皆如王浑制人以听已功何时可成人之相逺乃至此乎
　　魏晋之际以名用人加以亲旧缱绻笃老不舍故得极其才任所至山涛魏舒郑袤是也若人主本无其意而年至不去则但有减损无可称矣史言涛与卢钦论用兵之本以为不宜去州郡武备其论甚精惜不存也王衍贵无裴頠崇有是非相攻终不能定凡天下义理始于尧舜禹臯陶使其见义不明析理不精安得致唐虞三代之治孔孟犹是祖述之尔老庄妄作晏衍随和区区对起有无之间自不足论也然独有一事秦汉以后学衍之所立皆人才之所趋所以好尚崇长门户师承大抵亦欲为进取地顾其品局髙下如何耳茍国家大计不与之共则兴废之责岂其所闗正始中虽以虚无起义然诸名士即为司马氏父子锄刬及惠懐时虽以矜诞成俗然晋业已壊于武帝之世杨骏与诸宗室祸机交发如激矢转轮正愎如张裴不能措手足而况衍辈后世乃以兴亡事归罪于彼夫始蒙其祸而终任其责不知人皆欲为进取地而世论何独督过之深岂其以淟涊鄙陋安取荣逹者自为宜得而俊頴胜特之士终无以自容耶是真可怜悯而务为笃论者之所当识也
　　史言乐广每以约言析理厌人之心其所不知黙如也孔子称君子于其所不知盖阙如也以此自修可也以此综物可乎裴頠丰博广不能屈王敦又谓乐彦辅短才若以有限之知而取不让之名诚圣贤之所贱也恐史家所载亦有未必然者
　　温羡駮张华复官爵议引晏子里克陈乞不二百言而古今事节曲尽羡少以朗悟见称观此文定不虚也刘毅论九品称所立品格还访刁攸攸非州里之所归非职分之所置莫晓此语似是为中正者私问之也又言刘良工攸之所下石公罪攸行尤不可解【傅咸传臣识石公前在殿上脱衣为荀恺所奏】若非人主素所知名岂应但畧疏而不析言也毅陈八损虽精详然不如卫瓘瓘言魏氏承颠覆之运起丧乱之后人士流移考详无地此九品始立有为为之也又言魏始造乡邑清议不拘爵位褒贬所加足为劝励犹有乡论余风中间渐染遂计资定品使天下观望唯以居位为贵此论九品得失之要也李重又言九品始于丧乱军中之政详此是汉末用兵久人才自行伍杂进莫能考察故以中正乡论品之使不得尽由军功及其敝则反以位定品并门地子孙皆然而素行无施名实乱矣然则瓘之论又不如重之简而可考也按操虽以百战簒汉而能立中正九品清浊不杂仕进者頼之正始以后胜流争出标宇离俗为国光华后世固不及逺矣
　　史称任恺有识量经国之干以社稷为己任后为贾充所抑失职见武帝无复言惟泣而已竟以忧卒未知若此者为身耶为国耶与栢舟离骚同意不同耶
　　刘颂当时谓其能辨物理论事有可采史家刋剪不精故后世讽读无复气势此亦晋议论盛时未可轻也言武帝时为遇叔世他人固无此言至言五等封国谓圣王立相持之势建邦茍尽其理则无向不可虽昔人之论多如此然未可谓辨物理也余于史记表已见之傅皇甫陶以諌官论事观所下诏谓武帝无意于听言可乎词笃防顺过汉诏令矣言魏初课田不务多顷亩但务修功力故曰田収十余斛水田数十斛自顷日増田顷畆然畆才数斛以还夫地力有限虽人功修治未有増损十倍者恐此言当更审
　　傅咸言正始中任何晏以选举内外众识各得其材粲然之美于斯可观按陈夀史习凿齿书及王肃傅嘏等所论皆不如此然则成败之毁誉好恶之是非盖未足以为千载之凖的也而学者信之过矣














　　习学记言卷二十九
　　钦定四库全书
　　习学记言卷三十　　　　　宋　业适　撰晋书
　　列传
　　阮籍以酣纵逞人欲而以慎宻防世患进不成显退不成隐岌岌乎刑戮之间深昵权强粗免其身奚异乎羣虱之裩防而所谓大人先生者乌在也史称本有济世志属魏晋之际天下多故名士少有全者由是不预世事又言率意独驾不由径路车迹所穷辄恸哭而返又曰时无英雄使竖子成其名嗟夫世固未易济而英雄亦多途未知籍所存意如何而不自容至此亦可哀也若稽康则一志陆沉性与道会信无求于世不幸龙章凤姿惊众衒俗世独求之不已使不以正终盖非其罪也昔孔子患世俗之多故其教必以厚人薄已逺虑近忧立则参前舆则倚衡凛然若兵之加颈而又曰鸟兽不可与同羣吾非斯人之徒而谁与盖人道之难甚哉然则康虽欲采薇散髪以颐天年而不可得也悲夫悲夫竹林之贤过是无观已
　　秦秀史称朝野以充位居人上智出人下佥以秀为知言夫以鲧驩兠之奸在朝所不能知而充之不肖野人何由知之其通于天下如此夫然则晋本与充共兴其国而亡形己见矣
　　贱者道之实退者命之实也朝贵致功之臣野美全徳之士上有寛明之主下有听意之人圣帝之创化也参德乎三皇齐风乎虞夏欲温温而和畅不欲察察而明切也欲混混若流不欲荡荡而名发也欲索索而条解不欲契契而绳结也欲芸芸而无垠不欲区区而分别也欲闇然而内章不欲示白若冰雪也欲醇醇而任德不欲琐琐而执法也故有独定之计者不借谋于众人守不动之安者不假虑于羣賔故能弃外亲之华通内道之真去显显之明露入昧昧之埃尘宛转万情之形表排托虚寂以寄身居无事之宅交释利之人轻若鸿毛重若泥沈损之不得测之愈深此皆谧道自分界中言语固非耀文华者所能至也自韩非贾谊枚乗东方朔扬雄班固张衡蔡邕韩愈之流作此一种自喻文字虽工拙不同然意足语贞无及皇甫谧者盖推之使去异乎求之不得有望望戚戚之情也或谓晋无文章惟陶潜归去来潜亦是道自分界者然恐当更详尔谧生既不仕临终薄尤可称所谓一介不取与旅泊天地固无欠余比之管宁更有职业尔
　　自魏至隋唐曹植陆机为文士之冠植虽波澜阔而工不逮机但植犹有汉余体机则格卑气弱虽杼轴自成遂与古人隔絶至使笔墨道废数百年可叹也然机于文字组织错综之间实有其功虽古今豪杰命世者亦有所不能预此不可不知观其讥切曹冏以退为髙而托寄非所勲烈不就竟夷其族乃知文人能言者多能行者少固无取于智也
　　江统徙戎论叙上世事虽畧已得其理叙两汉事极详不独汉魏人能为此议论者絶无而能知此本末者絶少也汉宣光魏武号为有识然皆身以戎狄之患遗后使其国尚未亡则子孙自当之盖天下利害国家大体思患预防非圣人不能也统与郭钦论此事相去才一二十年间固不为深识然当时无一人知者是则虽一二十年正与数百年等矣
　　江惇通道崇检论今所存者才数十言通明简畅足以箴极时病裴頠虽数千言不能及也马隆募限腰引弩三十六钧弓四钧立标简试自旦至中得三千五百人盖设厚赏取于诸军所以得人速也战国时兵无不募募者教之揵也三代兵制后世不复茍有仓猝之变求必胜之战非募无由何者卒虽成列久不见敌安重畏事势同市人此奸猾亡命之所侮易也小挫沮气观望怯心虽拥十万之众与弃师无异矣不特隆当以募成功也寡少夺众勇奋倡行先登得胜后进慕之虽有败兵可使复振矣
　　汉光晋武销兵本欲休息百姓而学者尤其以弛备致患然则左射貍首右射驺虞禆冕搢笏明堂耕借此先儒言成周销兵节次也然则销兵未必非视其君思治进徳如何耳不然则后世能不忘战者岂少耶
　　周扎开门王导加赠盖怨刘隗刁恊以及元帝也用心如此去王敦几何然则晋虽欲中兴可得乎
　　按八王既皆专朝挟主甚者篡夺而成都始召王浚之乱东海终成石勒之祸晋史犹以琅邪复兴为树置藩屏之力不知元帝自立于江东乃诸侯之利于晋存亡何预周馥欲迁都华轶不从命皆致讨灭使懐愍果南未必能委心推奉也成周以至公大义建侯尚止仅存名号而况后世此事殊未易论
　　刘石虽并据北方而元帝劝进表河朔征镇夷夏尚一百八十人是时晋乱十五年北方人材犹在国家名号未改但须思虑缜宻者经纬其间尔故祖逖能取河南也若王敦不自欲作贼如逖辈计尚有十数人可任江东基址完牢为之着定诸镇随地以渐收复声实相兼夷晋表里石勒父子必不能雄张然则王导虽以匡弼自许恐未能望古人藩篱也
　　桓温幸自死且有淮淝之捷而晋祚竟亡事具司马道子传是时谢安自谓功盛畏防至揽桓伊之须然晋世事柄悉在诸臣安亦未至于不可为大抵功成意衰众人常情况又虚旷依违在有无之间者乃当时士大夫膏肓之疾耶然则周公畱君奭于危疑已定之后虽非安辈所能知而忠臣虑国始终存亡所系不得不然亦非周公独圣也
　　王导东晋元臣然有合商量防王敦本司马越用为扬州而元帝移镇建业敦素不臣而导以兄弟遇合一时相推讨华轶灭杜弢便为不世之勲中兴甫建已着强僣之迹致元帝疑惮别用刘隗刁恊之流以成大乱不知导初以敦为忠良故同心共辅成晋业耶当是时导之怨与王敦等敦攻下石头隗恊走死遂刼制人主导初不谓不然也使敦不死终肆其志晋必不能抗未知敦事成之后防导何地而导亦将何以自防乎导当事任之际简逺无竞以量镇物自其所长至于总统众务纲理细微又多以所长失之然则谓导贤于一时可矣谓之元臣则未有逆顺不分强弱不辨委柄物外因事顺心而可以任人家国者也
　　温峤智以纬忠而能整再匡晋室量在功外取与伸缩一本至诚充其所能非东晋人材也一人而已郄鉴徳素居正榦用不阙深见大体以徳助人盖其次也然则晋人虽欲以胜会自防超絶尘累而无益于隐显用舍之间者固不足进于此例矣
　　明帝尝独引纪瞻于广室慨然忧天下曰社稷之臣欲无复十人如何大哉斯言可以兴惜其早亡也
　　元帝于顾荣纪瞻贺循薛兼杜夷皆隆师友之义笃布衣之好刘隗刁协亲信缱绻言听计从戴渊周顗一顾如旧始终无改可谓得帝王用人之度矣不幸与王敦共造基业臣主之分不明凡敦兄弟所不便者皆指为朝廷刻薄之政以下陵上由外制内当阳始尔遂陷幽辱为天下笑皆王导之罪也余固言之矣然犹有一说当晋壊乱奸贼窥伺谁无此心若乃窃名人之目肆无君之暴非常理所能驾驭未有如王敦者盖师昭以上人也导能于羣从中取其国以还司马氏为之布腹心树手足纪纲粗定名位既成凛然倾揺根本自立而敦至死不疑以此为社稷臣可也又不可以常理求矣盖与萧何邓禹荀彧诸葛亮之流时有不同学者又须别看
　　周顗答温峤君少年未更事人主自非尧舜何能无失人臣岂可得举兵以胁主共相推戴未能数年一旦如此岂云非乱乎顗虽踈然此语足以定当时是非之实矣盖王氏威势所胁人不知有君峤未免设语以观人情也使导一反手则无晋矣
　　傅言魏文慕通达而天下贱守节相承不已而虚无放荡之论盈于朝野应詹言训导之风宜慎所好魏正始之间蔚为文林元康以来贱经尚道以虚放为夷逺以儒术清俭为鄙俗然则虚无放荡是魏末晋初之患而元康之俗正始之所不为也学者尽归罪王弼何晏恐亦未考
　　刘超为句容令常年赋税主者常自四出诘评百姓家赀超但作大函村别付之使各自书家产投函中讫送还县百姓依实投上课输所入有逾常年春秋有履畆秦有头会箕敛汉不加赋或以算商盐鐡足之皆令出于上今此听吏自由随其优剧疑丧乱后迫猝赋调无常制故也其后畆税及布乃有定数可见
　　隂阳之事有数无道政教之事有道无数京房刘向以道合数者非真能知之盖意之也郭璞筮占明有证騐象数的然使由其术道自为无用而亦援房向之遗说引义训以救灾乃士人故歩不敢忘尔然璞既以数术自乱遂终不得为士人可怜也
　　庾亮欲废王导郄鉴固拒乃止亮以方峻格物既不容蘓峻又不容王导耶然导无其徳则不可受师保之礼无其材则不可任冢宰之重柄下移而尸其上取侮方镇见嫉旧僚皆其力用所限而犹欲以无心防之盖衍澄余习不能自拔如是而谓之元臣去萧何诸葛亮逺矣
　　庾翼言偷石头仓米百万斛皆是豪将辈而直打杀仓督监以塞责云云虽皆前宰之惽谬江东事去实此之由正指王导也信如其言则陈夀所谓政不容奸人懐自厉路不拾遗强不侵弱风化肃然者诚不易致矣伛儛豪强法行寒劣虽末世政事之通患然改易辙使视听一新盖有甚难惟子产能行之叔向晏子徒能言之尔况王导谢安妄指逺空想清净欲恃此以销刻薄之习既不可得但为奸蠧之薮而亮翼兄弟及刘隗刁协之流未足整齐先致败乱者矣
　　王坦之着废庄论文意大抵出于庄周犹后人以科举论学滑泥而扬其波耶然当时能如此者便已自立于流俗士安可不振尘濯缨加于人一等哉
　　范论太元弊政言选举制有六年富足便退先起廨舍皆为私家后来新官复应修立方镇去官皆割精兵器仗以为送故米布之属不可称计兵至千余力入私门复资官廪布宜以三年为断畧见当时寛纵虽赋禄于公者狭而杂取于私者无算矣世事得失随时不同叔向晏子言齐晋董仲舒贡禹言汉大要失于下而不能收于上者为亡国至秦上已尽收而无所失然亦恐不免于亡此当并论
　　明帝与温峤书言谢鲲王廙虽当时君臣亲故间上下不至隔絶情义自应有异然其英度包括不减汉光武而风致过之惜盛年不究不然东晋事不止如此也按王棱传知从兄敦骄傲自负有防上心日久谏诤以为宜自抑损推崇明主且羣从一门并相与服事应务相崇髙以隆勲业每言苦切棱此语得当时利害之实周瑜独先尽敬便执臣节鲁肃乞为铃下督故孙权之事可就君臣上下惟立则成使有一人欲破壊则尽众人之力不足以救矣此东晋之所以甫号中兴而便致祸乱史谓恭俭有余而明断不足盖非事实也
</div>
    <div class="pagination">
<a href="习学记言_page16.html">上一页</a><span>...</span><a href="习学记言_page12.html">12</a><a href="习学记言_page13.html">13</a><a href="习学记言_page14.html">14</a><a href="习学记言_page15.html">15</a><a href="习学记言_page16.html">16</a><span class="current-page">17</span><a href="习学记言_page18.html">18</a><a href="习学记言_page19.html">19</a><a href="习学记言_page20.html">20</a><a href="习学记言_page21.html">21</a><a href="习学记言_page22.html">22</a><span>...</span><a href="习学记言_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
