<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 62 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 62 页/共 351 页</h1>
    <div class="content">司铎曰：“此子在母腹中，既云生活，则前此九月内灵魂已自有矣，奚得诞时而始有耶？夫灵魂既自有，而王某则依然未死也，灵魂胡为乎来哉？”
三、轮回之事皆出自魔鬼
文学曰：“若是则始生之孩，何能自言乎？”
司铎曰：“斯皆魔鬼 之为也。魔鬼欲迷惑人心，多乘其意所偏向而诱弄之。夫人之惑轮回者多矣，故魔鬼借始生之子，弄其舌头，以妄言前世，欲人背正而趋邪者也。今彼长成之人，往往有妄发狂言者，人咸知为魔所附，顾独疑于始生之子也，岂不惑哉？
四、转世之说不可信
“如信人之灵魂必有转世，则孩时知之，长大宜备知之。一孩言之，人人宜俱言之。夫何以孩时能知，至长则否；一孩能言，至众则否，此又何以说耶？
五、三代以上未得闻
“大抵此 等传讹，多在三代以下，佛教入中国之后。三代以上，并未前闻也。则轮回之诞，亦大章明较著矣。”
答释玄二家总非正路，2：43
顷之，林季绪随至。
因问曰：“释玄二氏，业心知其非矣。然就两者较之，亦有彼善于此否？”
司铎曰：“道犹大路焉，吾惟率彼正路足耳。总左岐、右亦岐也，安用置较乎？”
答金星回环向日中有小球，2：43
初六日，余问司铎曰：“敢问金星天行度，距日迟速几何？”
司铎曰：“金星天行度，几与日同。”
余曰：“金星既几同于日，则或在日先，或在日后，当有一定之位。乃考《毛诗传注》，曰：‘启明、长庚，皆金星也。’乃先日而出，复后日而入者，云何？”
司铎曰：“历法古论，云五星诸天中各有小球，另运动于诸天之内。金星天小球，约有七十度，而金星系焉。若论金星天本行，其去日先后，宜有一定之位，为小球运动，复回还向日，故先日而出，亦后日而入耳。总金星之向日，无论在先在后，并不出三十三四度之远，此则其一定不易者也。”
答月天亦有小球验之月蚀，2：43
余曰：“日月二天，亦有小球否？”
司铎曰：“月天有之。”
余曰：“云何？”
曰：“斯另有推算，然即月蚀亦可知也。盖凡月之蚀，必由地影遮之。而地之影，去地近者影必阔，渐远则渐狭矣。试考两次月蚀，一所经之影阔，蚀多而复迟者，可见去地稍近。一所经之影狭，蚀少而复速者，可见去地渐远。夫两次之蚀，其度同也。乃或与地近，或与地远，是必有小球另运行日天之内耳。”
论守贞之方在念死候，2：44
一、有惕于前则不敢肆于后
漏近初刻，司铎燕坐。
余曰：“昨所晤翁友，雅有向道之必。然以少年负俊才，恐于第六诫未易守也。标时僭告之曰：‘斯亦无所敬畏而然耳。夫悬彀向心者，路有佳冶，虽淫如景阳，弗敢顾也。可见有所惕于前，必不敢肆于后。君思天主尊矣，严威之下，盖无时不监临也，则邪僻之心，自无从入矣。”
二、守贞之方在常念死候
司铎曰：“然，昔泰西一国王，闻耶稣会中，多少年守童贞者，必慕何修而得此。时有谬告王曰：‘是必有妙剂，可以窒欲。’王不察，为信然也。延会长访之，对曰：‘有。’王请其方。会长曰：‘惟有常念死候耳。’王惕然受教。夫人而常念死候也，其守贞防淫之一剂云。”
 
口铎日抄卷之三
口铎：泰西思及艾司铎
汇记：福唐李九标其香
分录：清漳严赞化思参、温陵颜维圣尔宣
订正：温陵张赓明皋
点定：清溪林尔元尔会、桃源颜之复孔至
较辑：晋安罗天与太玄

口铎日抄卷之三纪事
辛未冬初，余为省觐东粤，偕艾司铎同至莆阳，越旬告别。
司铎谓余曰：“吾子过清漳，为言严子思参，订晤温陵。”
余应曰：“诺。”
维时驱车就道，日驰骋荒山断涧之区，与夫劳人牧坚之侧。向来提耳铎音，杳如天际，雅欲一札述而无从也。比入桃源，一谒张令公。过温陵，再谒诸葛民部。明师在远，良友可亲，盖深幸此行之非虚已。至若清漳接壤，已在复月之杪。
余思思参以庚午秋闱，一再晤对，今岁逾一周矣。夫以数百里不相谋之地，十数月不再订之期，万一主宾相左，怅惋何极。于时仰祈主佑，以今晚得晤严子为祷。比抵清漳，而思参则远读海澄，去家二百里而遥也。快望之情，未能已已。讵意甫入夜，忽有维舟江浒者，而思参至矣。两人握手谆谆道故，因述顷来默祷之由。思参则瞿然曰：“侵晨细雨霏霏，居亭力阻予行，予峻谢之。及放棹中流，忽忆艾司铎及予今在何所，且手书其香两字于册。俄而风顺，倏忽抵家。若非大主默启，诘朝则无及矣。”相与默谢主恩，出《日抄》旧槁，辱承参订，信宿而言别。
嗣后余至东粤，觐二亲，溯上游归里。与艾司铎及诸友，杳不相觌。然闻严子思参，果有温陵之行。而司铎则再入桃源，今且龙浔而仙溪矣。秋风正朔，每动怀人之想，乃有缄一篇示余者，亦题曰：《口铎日抄》。读之知为思参尔宣二子所续而纪者，属小子汇而成书。余作而叹曰：“艾司铎之入吾邦也，廿余载于兹矣。诸凡燕、秦、齐、楚、吴、越、闽、广之乡，足迹几遍天下。其间玄言渺论，一往不留者，不知凡几。”
庚午之春，主启余衷，谬兴札记之役。然特标所闻且见耳，其为见闻所未经者，挂一漏万，宁有穷乎。忆客岁晤思参时，思参即雅存是想。乃懿好不孤，胜友朋起。复有尔宣颜子其人者，读思参之述，宛觌旧识；读尔宣之纪，恍对新知。窃谬加诠厘，并拙述数帙，汇成一卷，庶无负二友一片苦衷，且遍告同道诸友之均有是心者。俾司铎言言诱诲，并作津梁；语语箴规，悉储药石。则吾党幸甚，小子尤幸甚。

崇祯五年玄默涒滩之岁,日在翼
景教后学其香氏李九标谨识
答天神灵明与人不同故悖主之罚特重，3：47
一、天主爱人更甚
闰十一月，艾司铎时在桃源。严子思参，自清漳祗谒。
十六日，问于司铎曰：“天主之爱人，甚于爱天神乎？”
司铎曰：“何谓也？”
曰：“吾人犯罪，尚容悔改；天神片念，遽受永殃，故窃疑耳。”
二、天主惩罚天神之理
1、天神受恩重则受罚亦重
司铎曰：“此有故也。九品之天神，天主赐与极高之级，超绝万汇。乃自恃忘本，辄谋僭逆。此其受主之恩，比人更重；其悖主之罪，比人亦更重。故天主就其初念，遽定重罚，而人则别耳。
2、天神与人的本性不同
“若论人之灵魂，虽其灵明略与神同。而神之明，为照明者；人之明，为推明者。推明者，一时不能尽彻，而能渐渐推之。故有初念误执一是，转念推悟，而能悔为非者矣。今日误为一事，明日推悟，而能断不为者矣。
3、人能悔改面天神不能
“夫人之本性，既能悔能改，故天主亦宽俟之，以听其悔改焉。若照明者，一时所照，一彻尽彻，则断无转念。既无转念，又安有所悔改也。
4、天神受重罚合理
“彼天神者，照明者也。既明知天主而背之，故一萌傲念，辄握固不复置；而天主之永罚，亦即加之，而不复赦。此至公必然之理，又何疑焉？”
答地狱之悔非真悔，3：48
思参曰：“推明、照明之说，既闻命矣。敢问地狱之鬼，万苦难堪，岂无痛悔？若其有悔，可证能改，未知是否？”
一、悔苦与悔罚的比较
司铎曰：“此可谓痛悔其苦矣，不可谓痛悔其罪也。痛悔其罪者，出于爱天主之念，念真罪即改；痛悔其苦者，出于畏苦，苦脱恶如故矣。”
二、悔苦与悔罪的比喻
思参曰：“化以魔鬼之定于恶，其犹水之定于冷乎？水沸于鼎，非悔其冷，难堪热故。鬼痛于狱，非悔其恶，难堪苦故。故观去薪息焰，水冷如故。则知一脱魔鬼于地狱，其不悔不改亦犹故也。”
司铎曰：“然。”
答天堂之乐不以私意变迁，3：48
一、天堂之乐无撼
廿二日，司铎燕坐。
思参请曰：“天堂之灵魂，其乐有未足乎？”
司铎曰：“否。”
曰：“孝敬父母，非灵魂之德乎？”
司铎曰：“然。”
思参曰：“孝既灵魂之德矣，灵魂在天，父母之永苦者或有焉，能无痛戚乎？痛戚又不可谓天堂之乐，其义云何？”
二、天堂之乐满足
司铎曰：“此其理、其情、其势，俱不容疑也。
1、天主赏罚至公
“天主赏罚至公，决不待言。
2、圣人纯合天主之旨
“而在天之圣人，则又极知天主至公之处置，而纯合其旨者也。若有不安于天主之公义，斯悖理之甚，而悖主之甚者矣。天堂至德之人，岂容有之？
3、天主慈爱完全
“且子亦知天主之爱人，甚于子之爱其父母乎？天主垂悯下人，当在世时，既宽恕之，又切诱焉，至死不变，而后处以不得不然之地狱。斯时也，至慈大父，业已安之。
4、圣人顺服天主之旨
“为人子者，宁有不顺大父之旨乎？
5、天堂灵魂无作他想
“况天堂灵魂，非若在世日，尚容他感迁变。当时一见天主，醉心于中，满受无限福乐，更无转向忧愁之感。又何从入也？
6、鱼水之喻
“譬如海底之鱼，四面皆水，而欲取微火燃之，其可得耶？”
答永苦之罚适与罪称，3：49
少顷，思参复问曰：“百岁之人，其恶有尽；万万世之永苦，其罚无穷。以无穷报有尽，毋乃已甚乎？”
一、天主的公义与慈爱
司铎曰：“不然。天主至慈，其罚常不及罪；天主至公，其罚又皆与罪称。
1、天主的公义
“何也？天主无穷至尊也，吾人至卑也。以至卑敢犯无穷之至尊，则一念悖逆，便应受无穷之罚。
2、天主的慈爱
“其需之年月，容其迁变者，此分外之仁耳。
</div>
    <div class="pagination">
<a href="明末清初耶稣会文献_page61.html">上一页</a><span>...</span><a href="明末清初耶稣会文献_page57.html">57</a><a href="明末清初耶稣会文献_page58.html">58</a><a href="明末清初耶稣会文献_page59.html">59</a><a href="明末清初耶稣会文献_page60.html">60</a><a href="明末清初耶稣会文献_page61.html">61</a><span class="current-page">62</span><a href="明末清初耶稣会文献_page63.html">63</a><a href="明末清初耶稣会文献_page64.html">64</a><a href="明末清初耶稣会文献_page65.html">65</a><a href="明末清初耶稣会文献_page66.html">66</a><a href="明末清初耶稣会文献_page67.html">67</a><span>...</span><a href="明末清初耶稣会文献_page63.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
