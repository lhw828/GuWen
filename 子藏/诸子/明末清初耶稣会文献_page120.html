<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 120 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 120 页/共 351 页</h1>
    <div class="content">《书•说命中》：惟天聪明，惟圣时宪，惟臣钦若，惟民从乂。
《日讲》：惟天高高在上，至虚至公。惟圣君以是为法，好恶不蔽于私，赏罚皆当于理，一如天之聪无不闻，明无不见也。君成至公，则臣之奉令守职，而禀承于下者，莫不敬顺而亮天之工；民之心悦诚服，而鼓舞于下者，莫不从治而顺天之则。
二、天命有德，天讨有罪
《书•皋陶谟》：天命有德，天讨有罪。
《日讲》：典礼之叙秩，皆出于天则。民之由乎典礼者为有德，即天所眷命者也，人君代天赏善。民之悖乎典礼者为有罪，即天所责讨者也，人君代天罚恶。
三、上天孚佑下民
《书•汤诰》上天孚佑下民，罪人黜伏，天命弗僭。
《日讲》：成汤曰：我既请夏桀之罪，与尔众人之命于天。天果垂怜无辜，佑尔百姓，故使罪人窜亡屈服于南巢之地。上天祸淫之命，毫不僭差。天以生物为心，未有不爱下民者，人君以天之心为心，则顺天而应人矣。
四、惠迪吉，从逆凶
《书•在禹谟》：禹曰，惠迪吉，从逆凶，惟影响。
《日讲》：凡人行事，能顺道理而行，天必降之以福，凡吉庆皆集于其身。若背道理而行，天必降之以殃，凡凶祸皆集于身。犹之表正而影随，声出而响应，不可易也。
五、上帝必福善淫
《诗•小雅》：民今方殆，视天梦梦。既克有定，靡人弗胜。有皇上帝，伊谁云憎。
《注》：民今方危殆疾痛，号诉于天。而视天反梦梦然，若无于分别善恶者。然此时其未定之时尔，及其既定，则未有不为天所胜者也。夫天岂有所憎而祸之乎，福善祸淫，亦自然之理而已。
第三十九节  敬是真福真祸之机
凡人或自始至於终为善；或先不善，然後悔悟，而终为善者。皆为敬主，为有德，为义人也。终後上主一定怜之，以永年之吉，真福其命。若不终己善，终而有辜，此为不敬主，为无德，不义人也。终後上主一定不怜之，不但绝己永命，亦致至畏之天罚于己躬。即敬主与不敬主，真福真祸之机也。
一、天监下民
《书•高宗形日》：惟天监下民，典厥义。降年有永，有不永，非天夭民，民中绝命。
《日讲》：天之监视下民，其祸福予夺，惟主于所行之义与不义耳。如其义，则天降之年，必然长久；如其不善，则天降之年，必然不永。故人之不获永年者，非天无故夭折其民，乃民之所行不义，而中道自绝其命耳。
世乃众人暂生之所，天之主宰。置之于此。惟欲其行善始终无间，至于出世，必得永命，否则绝其命，世之暂生岂足为永命哉。
二、天佑有商
《书•太甲中》：皇天眷佑有商，俾嗣王克终厥德，实万世无疆之休。
《日讲》：幸赖皇天眷顾佑我有商，使嗣王王幡然悔悟，能终其德，是举商家之基绪将坠者。今日自是其可久，子子孙孙皆得以享灵长之庆矣，岂不为万世无疆之休乎？
三、天降灾祥在德
《书•咸有一德》：德惟一，动罔不吉。德二三，动罔不凶。惟吉凶不僭在人，惟天降灾祥在德。
《日讲》：人君之德，诚能纯乎天理，而无私欲之间，杂碓乎有常，而无始终之迁改，则德惟一矣。以此而格天保民，举动之间，罔有不吉者。天心无私，惟德是视德惟一，则为嘉祥之所集；德二三，则为灾患之所丛。天未尝有意于其间也。欲祈天而永命，合德何以哉。
四、敬乃祸福之机
《书•多士》：尔克敬，天惟畀矜尔；尔不克敬，尔不啻不有尔土，于亦致天之罚于尔躬。
《日讲》：此示以祸福之机，而期以安享之利也。尔若凡事循理，而一出于敬，则必为天之所与，而天且矜恤之。尔若凡事悖理，而出于不敬，则天之所弃，不但不得享有土田，予亦捋明致天罚，以刑戮加于尔躬。祸福之机，由于敬不敬者如此。
今世为人暂居之所，非本乡可享之土。今之本乡，本乃善人终後之灵，所归永安之天国。
五、元吉在上
《易•履卦》：元吉在上，大有庆也。
《日讲》：元吉而得之在上，则自始之终，无少欠缺。非常之福，自天佑之，不亦大有庆乎。盖人生之善否，实与天命相流通。故一事不修，即致天行之沴；一时不谨，即于上帝之怒。
第四十节  永福永祸
凡圣德者去世，其灵不死，而归于天，上主收之，以享万世无疆之福。凡恶重者，其灵不但不得常生之福，上主绝其命，而弃之于永罚之畏。劝惩天下善恶，无如祸福之永也。
一、无坠天降之命
《书•金滕》：呜呼！无坠天之降宝命。我先王，亦永有依归。
二、万世无疆之休
《书•太甲中》：皇天眷佑有商，俾嗣王克终厥德，实万世无疆之休。
三、文王在上
《诗•大雅》：文王在上，于昭于天。
《注》：文王既没，而其神在上，昭明于天。
四、文王在帝左右
《诗•大雅》：文王陟降，在帝左右。
《注》：文王之神在天，一升一降，无时不在上帝之在右。
五、三后在天
《诗•大雅》：三后在天。
六、殷多先哲王在天
《书•召诰》：兹殷多先哲王在天。
《日讲》：自成汤以後，世有令主，其灵爽在天。
七、天有显道
《书•泰誓下》：天有显道，厥类惟彰。今商王受，乃狎侮五常。荒怠弗敬，自绝于天。
《日讲》：上天有明白显著之道。今商王受乃狎侮五常之道，荒弃怠惰，全然不敬。上则自绝于天，而天弃之。
八、天剿绝其命
《书•甘誓》：天用剿绝其命。
九、永畏惟罚
《书•吕刑》：永畏惟罚。
《注》：长可畏，惟天之罚。
十、上帝不蠲
《书•吕刑》：上帝不蠲，降咎于苗。苗民无辞于罚，乃绝厥世。
十一、永言配命
《孟子》：诗云：永言配命，自求多福。
《日讲》：言人常作思维，务合天理。于是天心佑助，多福聿臻，是乃自求以致之耳。
十二、不敢宁于上帝之命
《书•书奭》：我亦不敢宁于上帝命，弗永远念天威。
《日讲》：天无常亲，今日之眷命，焉知他日不知威罚乎？故我亦不敢苟安于上帝之命，而不永远天之威罚。
第四十一节  全福极祸
上主所备，报应善终恶亡者之功罪，乃全福极祸之吉凶。
《书•洪范》：九畴五福，一曰寿，二曰富，三曰康宁，四曰攸好德，五曰考终命。六极，一曰凶短折，二曰疾，三曰忧，四曰贫，五曰恶，六曰弱。
《日讲》：畴之九为福极。盖言人之善者，天必报之一福；而恶者，必报之祸也。
一、五福之目
1、寿
五福之目，一曰寿。人多年寿，而後能享诸福，故先之。
据天主《圣经》，永年之寿，生命之长，乃大吉之本，诸福无疆之根。故论真福，必以此先之。
2、富
二曰富，财禄充赡，所以资生也。
据天主圣经，人之心容，过天之广大，如无限也。万物乃世禄有限，不足以名心。能充之者，为无限上主所赐，以福人天禄之神惠。得此者，大富也。乃以养己心，而存己寿，至于万世无疆。故论真福者，先寿而後富也。
3、康宁
三曰康宁。体无疾厄，心无忧患。
据天主《圣经》，凡在世善人，皆属上主之宠爱，而系于天之永命。然在世之时，其命不常，非小心翼翼，守上主之戒，易堕其天禄之福，而去其真福之永命。惟己去世而升天，其天禄及，其永命之吉，至康至宁，绝无以夺之。此时之心，自然安宁，无以毫之忧虑。故论真福者，天禄之富，以康宁次之。
4、攸好德
四曰攸好德。所谓心逸日体，自求多福也。
据天主《圣经》，惟德，能乐上主之心。故有德，上主报之以休福之乐。故人无其得，即无以乐，上主之心。若上主白白加之天禄之福，人受之，其心何能安逸，而宁乐于其富哉？则非德必不得其之吉。故论真福者，接康宁以攸好德。
5、考终命
五曰考终命。德足致福，尤必善终，以成其顺受之命，乃为福之备也。
据天主《圣经》，世人不成厥德厥善，至于终，不足以致真福。能终厥德厥善者，考之于终，其真福永命之吉备也。故论真福者，故攸德，接之以考终命。
此五者，皆天所以福善人。
据天主《圣经》，此福之五，若缺其一，非真福也。五者已全，真福之吉备也，以终後永报善人之功德。
二、六极之目
1、凶短折
六极之目，一曰凶短折。遭凶害而夭殁，祸莫大焉。
据天主《圣经》，寿乃永命大吉之本，真福之根也。若遭绝命之凶之害，短折其受而夭之，其夭乃示畏凶之本、真福之根，祸莫大焉。故论真福之凶，以短折首之。
2、疾
二曰疾。身多苦也。
据天主《圣经》，人永为之凶，虽由绝其命，夭其寿而起。造此凶之恶党，不惟不系善人所享天主常生之永命。恶人之体，真死而灭。盖死而灭者，无以受疾而苦，乃实其体，尚存尚活。因永绝其常生之望，先为夭，而後受万疾万苦之凶。故论真祸之凶，首以短折，次以疾接之。
3、忧
三曰忧。心常戚也。
据天主《圣经》，遭于真祸之凶者，其恶党之体，一聚集万疾万难之苦，其心即生万忧之戚，至于无穷。故论真祸之凶，疾者，以忧心常戚接之。
4、贫
四曰贫。俯仰无赖也。
</div>
    <div class="pagination">
<a href="明末清初耶稣会文献_page119.html">上一页</a><span>...</span><a href="明末清初耶稣会文献_page115.html">115</a><a href="明末清初耶稣会文献_page116.html">116</a><a href="明末清初耶稣会文献_page117.html">117</a><a href="明末清初耶稣会文献_page118.html">118</a><a href="明末清初耶稣会文献_page119.html">119</a><span class="current-page">120</span><a href="明末清初耶稣会文献_page121.html">121</a><a href="明末清初耶稣会文献_page122.html">122</a><a href="明末清初耶稣会文献_page123.html">123</a><a href="明末清初耶稣会文献_page124.html">124</a><a href="明末清初耶稣会文献_page125.html">125</a><span>...</span><a href="明末清初耶稣会文献_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
