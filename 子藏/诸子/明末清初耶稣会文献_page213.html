<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 213 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 213 页/共 351 页</h1>
    <div class="content">“夫天主化成天地万物以养我人，而人无一物奉天主，乃并天主所赋一点灵心不归向天主，而反归向乎莫知为谁之傲魔。试一反之，此中能安邪？不能安邪？
4、世人信耳目而疑天主
“疑之者，谓天漠漠耳、苍苍耳，无头、无腹、无手、无足，其高广不知其几千万里之大也，而谓俨然一人像而手抚天地，谁其见之？谁则信之？吾侪抬头见天，祗知拜天而已。今又於天之上猥云有主，不但此中从所未见，亦从所未闻也。而一旦欲其信从而无疑，不亦难乎？噫嘻！世之人信耳目而不信心也久矣，辄以耳所习闻者为常，以所不习闻者为怪；以目所习见为有，以所不见者谓为必无。故谓天为漠漠然，无与世人之殃祥、善恶也者。亵天、弃天而甚且逆天无足论矣。
5、事天非事有色之天
“闻有良心不昧，夫亦知事天矣。乃徒知事苍苍有色之天，而不知天之上更有主也。
⑴愚民拜宫殿之喻
“何异远方之氓，忽至长安道上，惊见皇宫殿宇巍峨岌嶪，则施礼而拜。曰：‘吾拜吾君’是以宫阙为其主也。讵知宫阙之内固自有真主在乎？
⑵百姓难见君王
“夫真主深居大内，原非人人可得习见。彼宰臣侍从始得目睹清光，亲被宠盼；下此而追随簪绂、鸳鹭之班联者，亦或窃幸快睹其睟穆。海滨草野之愚民，委难见也。
⑶百姓不可不信君王
“虽则不见，岂可不信其有乎？不信其有，必至犯法干令。直待断罪於阙下，然后信其有，悔其罪乎，晚矣！晚矣！
6、智者独钦崇天主
“惟智者不信耳目而信心，乃能推见至隐。视此天地高广之形，而遂知有天主主宰其间。故肃心持志而独钦崇一天主万物之上。”
第二节  佛之善恶辩
一、客以佛、神仙为天主之臣
客曰：“平治庸理，惟竟於一，故贤圣劝臣以忠。忠也者，无二之谓也。五伦甲乎君，君臣为三纲之首。夫正义之士此明此行在。值世之乱，群雄分争，真主未决，怀义者，莫不深察正统所在，则奉身殉之，罔或与易也。邦国有主，天地宁容无主？国统於一，天地宁容有二主乎？天上有主，智者固深信而无疑矣。然天下万国、九州之广，或天主分委此等佛、菩萨、神仙诸名圣保固各方；如天子宅中，而遣官布政於九州百郡然者，亦未可知。何吾子辟之之深也？”
二、天主不待世人代司其职
曰：“主既惟一，教岂有二？天主非若地主，但居一方，不遣人分任，即不能兼治它方者也。彼其知能无限无外，无为而成，无所不在。所御九天万国，体用造化，比吾示掌犹易。奚待彼流人代司之哉？
三、佛惟尊一己非天主之臣
“且理无二是，敬天主之教是，则它教非矣。设它教是，则天主之教非矣。朝廷设官分职咸奉一君，无异礼乐，无异法令。彼佛氏之教不尊天主，惟尊一己焉耳，已自昧於大原大本，所宣诲谕大非天主之制具，可谓猖狂自任，岂天主委任之乎？
四、不可为佛宽假
“黄老神仙之属，窃天地之机，盗造化之精，以自养其身形。虽未合乎大道为公之旨，然犹每每尊天而弗敢自尊。故君子亦不概为深罪，独怪夫佛之猖狂自任，政不奉朝廷之正朔者也。有忠义之心者，方将声罪致讨之不暇，宁肯借朝廷之名器，为之宽假乎哉？
五、事佛者是附逆奸佞
“盖择主而事，良臣之哲；从违一判，忠佞立分。彼佞佛之切而自以为至善利者，不犹事篡逆者，弥竭其忠，弥显其奸佞乎？此正善恶分途之最关切处，故不得不三致意云。”
第三节  天堂地狱辩
客曰：“若然，则天主之与佛教信熏，犹之不可同器语矣。乃天主之教，胡亦窃彼天堂地狱之诞言乎？吾圣贤书中何独无此天堂地狱之说？
一、佛氏窃天堂地狱之说
曰：“谁窃谁耶？佛氏西窃天堂地狱之大旨，而又妄附之以闭他卧剌谬语，增以轮回六道，妄言以鼓动世人。其所以能鼓动世人之信从者，正此天堂地狱之说，有以欣发其良心耳。然徒知其名，似而实未灼见其真境。故其所说，仍复狂诞不根，令有识者转滋疑眩。乃今至疑天主之教窃彼诞言乎，是齐丘子翻诮景升盗我化书也，不亦可笑乎哉？
二、天堂地狱赏善罚之理
“姑先定赏善罚恶之定理，而后略述天堂地狱之真境，以破世儒之惑，於以明吾圣贤承天持世之大权。
1、论证当以理为主
⑴人以灵才异于禽兽
“凡人之所以异於禽兽者，无大乎天赋之灵才。灵才者，能辨是非别真伪，而难欺之， 以理之所无者也。彼禽兽之愚，虽有知觉运动差同於人，而不能明达先后内外之理。惟人，则超拔万类，内禀灵才，外通物理；察其未，而知其其本；视其固然，而知其所以然。故能不辞现世苦劳，以专精修道，图身后万世之安乐也。
⑵君子以理为主
“灵才所显，不能强之以殉夫不真。凡理所真，是我不能不以为真；是理所伪，诞我不能不以为伪。诞舍灵才所是之理，而殉他人之所传，无异遮日光而持灯独也。《语》云：‘鸟得羽翼以翔山林，人禀义理以穷事物。’故事物之折衷，论惟尚理焉耳。理之体用广甚，虽圣贤亦有所不知焉。一人不能知，一国或能知之；一国之人不能知，千国之人，或能知之。君子以理为主，理在，则顺理；不在，则咈其谁得而强之。
2、天堂地狱为赏罚之所
⑴世界圣凡杂处
“今兹世人所现居之界，名曰蒙铎。蒙铎者，善恶未分之总称，乃圣凡杂处、污洁并涵、忧乐交萃之所也。
⑵天堂为圣贤居所
“蒙铎而上天，则高广不知其几千万里。大略九重，最上一重名曰‘明光天’，乃天上主临莅之国，与原初所造九品天神，及诸后来畏天爱人修德纯备，升受天福之贤圣所居也，即世所称天堂者是。
⑶地狱为罪犯之所
“蒙铎而下地，则厚深约三万余里。其中心最深暗处一窖，名曰‘万苦聚’，乃天上主所罚傲魔露祭佛尔与原初从恶之魔侣，及诸后来欺天害人、作恶贯盈、堕受天罚之罪犯所居也，即世之所称地狱者是。此自开辟天地、安立世界之初，即创置之若此矣。
3、天主操天堂地狱赏罚之权
⑴天主立十诫以定赏罚
“而天主所立十诫之后，又明明云：‘顺者，升天堂受福；逆者，堕地狱加刑。’其所从来久远，为何？
⑵天主操赏罚之大权
“如夫此蒙铎世界，不能有善而无恶也，则自不得不有赏而有罚也势也，理也，谁谓非至当不易之法则哉？顾现前之赏罚，小则官长操之、大则国君操之。然而非其至也。真正大赏罚，则惟天上主得而操之。即世所称操赏罚之人，皆其所并受赏罚之人也。
⑶惟天主可当仁者
“故曰：‘惟仁者能好人、能恶人。’盖惟天上主，始可当仁者耳。不然孔子既圣矣，何以云：‘若圣与仁，则吾岂敢？’而则天之尧，始仅仅称其仁如天也耶夫。世之人，总好人，总恶人，而不能直遂其好恶之情之实者，往往而是试观孔子，大圣人也，而未操赏罚之权，再四陈请，欲讨一陈恒而不能，则其他可知。夫大夫能荐人於诸侯，而不能必其为大夫；诸侯能荐人於天子，而不能必其为诸侯，则其他又可知。矧推其极爱之情，欲其生而不能；推其极恶之情，欲其死而不能。不但不能，而反为惑矣。然则世之好人、恶人者多，而能好人、能恶人者固不数数见也。其惟仁者乎？其惟上帝之至仁者乎？
⑷天主以天堂地狱赏罚
“《书》云：‘惟上帝不常，作善降之百祥，作不善降之百殃。’此真正永远大赏大罚之权舆也。而厥赏在於何所，则有前所称明光之天堂在；厥罚在於何所，则有前所称万苦之地狱在。夫好恶少辟，且不能齐。一家赏罚不当，且不能行。一旅舍彰善瘅恶之典，而欲齐家、治国、平天下，即圣哲不能也。而谓宰制六合之大主，独无所操赏罚於其上，岂理也哉？
⑸圣贤论天主赏罚之证
“理之所在，万古不易。虽圣贤未言，圣贤弗能违天也。况吾圣贤隐意微言，亦自有不尽泯者乎？圣贤之教在经传，其劝善必以赏，其沮恶必用罚也。《舜典》曰：‘象以典刑流宥五刑。’又曰：‘三载考绩，三考黜陟幽明。《皋陶谟》曰：‘天命有德，五服、五章哉；天讨有罪，五刑、五用哉。’《益稷谟》曰：‘迪朕德，时乃功，惟叙。皋陶方祗厥叙，方施象刑，惟明。《盘庚》曰：‘无有远迩用罪罚厥死，用德彰厥善。’《泰誓》曰：‘尔众士，其尚迪，果毅以登，乃辟功，多有厚赏。不迪，有显戮。《康诰》曰：‘乃其速由文王作罚，刑兹无赦。《多士》曰：‘尔克敬天，惟畀矜尔；尔不克敬，尔不啻不有尔土，予亦致天之罚於尔躬。’《多方》曰：‘尔乃惟逸惟颇，大远王命。则推尔多方探天之威，我则致天之罚，离逖此土。’此皆二帝三代所传语也，则无不人人言赏罚矣。
4、天堂地狱之证
⑴天堂地狱合理
“夫曰赏曰罚，岂其别无分疏安顿之处？故都俞吁咈於一堂，赓歌喜起，其诸圣贤聚乐，天堂之景象乎。显戮殄灭，代有刑人之所，其诸罪恶聚苦，地狱之景象乎。第天堂之乐，更全、更大、更真，不但如世福之仅有其影。而地狱之苦，视人世之刑戮极严、极备、极永，尤可畏耳。今试就世法论之，小而郡邑，大而邦国，无不设立礼贤之馆、刑罪之囹圄，而谓天上主宰治六合之大，反无一安顿善、不善之处所耶？则天堂地狱，乃上帝陟善於明、黜恶於幽，最切、最公之第一义也。圣贤即未言，可谓圣贤之缺典，胡可以明明不易之理，特因圣贤未言，而弗信乎哉？
⑵圣贤论天堂之证
“况地狱之说，吾圣贤书中虽未显见，而天堂之意义则固有明载焉者。第读者急在文，缓在意，弗及细思之耳。《诗》云：‘文王在上，於昭于天；文王陟降，在帝左右。’又云：‘世有哲王，三后在天。’《召诰》云：‘天既遐终大邦殷之命。兹殷多先哲王在天。’《金滕》云：‘乃命於帝庭，敷佑四方。’夫在上、在天、在帝左右，非天堂之谓其何欤？而况明明言上帝之有庭，乃命於帝庭耶？
⑶以天堂证地狱之实
“夫既有天堂，则自然有地狱。二者不能相无，其理一也。如真文王、殷王、周公在天堂上，则桀纣、盗跖必在地狱下矣。行异则受不同，理之常，何容疑哉？
⑷以善恶之报论证天堂地狱
“况颜贫夭，跖富寿，令不天堂、不地狱也，而可乎？大德受命，受命而德施弥溥，报以苍梧伐木削迹之身，两楹奠而素王终。即血食万世，浪得身后荣，圣人不起而享也。报在子孙乎？丹朱傲外，丙仲壬殇，伯邑考醢奚报焉？惟是衍圣之爵，延世顾易世，而子孙之面目、名号、贤愚、好丑，悉不可知，以代圣人受赏，此足以厚圣人乎？不天堂，又不可也。
⑸不可因经黄未载而生疑
“说者谓秦焰酷，而其义弗存，故吾圣贤书中不具载。然，政不得因其不载而有疑。不然，彼轮回六道之诞言，凡出佛书无理之谈，悉吾圣贤书中所不载。且皆有识之儒所力辟者，何世之人反信之而不疑耶？
⑹以世人觖望之情论证天堂
“吾且就世人觖望之情，而益征天堂之必有。凡物类各有本性所向，必至是而定止焉。得此，则无复他望矣。人类亦必有止。
①人心不以本世为足
“然观人之常情，未有以本世之事为足者，则其心之所止，不在本世也明矣！不在本世，非在后世天堂欤？
②人心向往天堂全福
“盖人心之所向，惟在全福。全福备处，是谓天堂。是以人情未迄，於是未免有冀望焉。
③世界无全福
“全福之内，万寿无疆。人世之寿，虽欲信天、地、人三皇，及楚之冥灵，上古大椿，其寿终有界限，则现世信有缺也。故世人往往呼本世为缺欠世界，所谓世界无全福彼善於此，则有之。试观商贾殖货之人，虽金玉盈箱，富甲州县，心无慊足。又如仕者，躐身世之浮名，趋明时之捷径，惟图轩冕华衮为荣；即至于垂绅朝陛，晋职台阶，心犹未满。甚且极之，奄有四海，临长百姓，福贻子孙，其心亦无底极焉。非人心之果无厌足也，现在原人之侨寓焉耳。
④全福在天堂
“无限之乐，无疆之寿，悉在本乡天堂。故一蚊之小，不足饱龙象；一粒之微，弗克实太仓。古圣有悟此理者，瞻天叹曰：‘上帝公父，尔实生吾人辈於尔，惟尔国能满吾心也。人不归尔，其心讵能安足哉。？’
三、天堂真境之乐
“《经》：‘曰天堂之乐，天主所备，以待仁人者，目所未见，耳所未闻，人心所未及忖度者也。’
1、以世界证天堂之美善
“夫欲度天堂光景，且当纵目观兹蒙铎世界。见在奇丽之景，多有令人叹息无已者。曰：‘嗟乎！吾主为我此贱躯与以多且大恩赐，一至於此。如天地气海晦明寒暑霜雪雨露鸟兽鱼鳖草木至备矣。所备於天境圣贤面尔之所，又何如？圈牢中若此多且厚，帝庭当何如？涕谷若此，大乐诸乐之真境更何如？今所并赐仇者、友者？若此丰隆，身后特赐友者更何如？不信尔言，不从尔道，赐享天地间诸福已若此；所预备以报信尔言、尊尔命、从尔道者，岂不尤盛大而无比乎？
2、天堂之美善言不能释
“必也！常为暄春无寒暑之迭垒，常见光明无暮夜之屡更，其人常快乐无忧怒哀哭之苦，常舒泰无危陷。韶华之容，常驻不变；岁年往来，大寿无减，周旋左右於上帝。世俗之人，乌能达之，乌能言释之哉？
3、拘於耳目则不明天堂美善
“吾辈拘於目所恒睹，不明未见之理。比如囚妇怀胎产子暗狱，其子至长而未知日月之光、山水人物之嘉，只以大烛为日、小烛为月，以狱内人物为齐整，无以尚也。则不觉狱中之苦，殆以为乐不思出矣。若其母语之以日月之光辉、贵显之妆饰、天地境界之文章，广大数万里，高亿万丈，而后知容光之细、桎梏之苦、囹圄之窄秽，则不肯复安为家矣。乃始昼夜图脱其手足之桎梏，而出寻朋友亲戚之乐矣。世人不信有天堂也，因不信有身后无穷之真乐，而遂以现在之若世恬然为乐地也。悲哉囚子之见也。
4、天堂之六福
“夫经中称天堂之景，有曰：‘居彼之处，一切圣神具无六祸，此世中无人无其一；具有六福，此世中无人有其一。六者云何？一谓圣城，则无过而有全德也；二谓太平域，则无危惧而恒恬淡也；三谓乐地，则无忧苦而有永乐也；四谓天乡，则无冀望而皆充满也；五谓定吉界，则无更变而常定於祥也；六谓寿无疆山，则人均不死而常生也。寿无疆，则并前诸福俱永久不灭，此天主切答仁人之情也。其详悉具《畸人篇》内。
5、居天堂者之尊荣
“又试略述升天堂者，尊荣之旨焉。
⑴肉身无待无碍
“盖升天堂之人，灵神既饱饫於真福，其光辉吉乐因达於肉身。肉身之福，据其本性，亦罔不备，姑以世所谓福者略喻之。夫人精神强固，百疾不侵；气度舒和体貌精美；神心睿智，事物之理澄然融会，视听、言动，绝无欲牵，充积於德，大定於善。又加富足、尊贵、显荣、安乐，此皆世俗所谓身中、身外之吉祥者。但此诸种种福，在此尘世，则暂福也；居世之人，又仅获其纤毫。惟是永居天堂者，始得其真且全。盖肉身跻此，百体固强，无受损害，常生不死，四肢协称，无余无亏，放有光明七倍於日。周旋六合，不待俄顷，速如心目；透山入石，竟无留碍。非若今日之肉身，饥思食、渴思饮、寒思衣、劳思逸，必有待而然者也。
⑵灵神定善不易
“其灵神亲见天主无穷能性，悉得洞晓无复疑滞。大定於善，无复更易。此时寓居静天。静天之境高峰华丽，固非世主珍宝玩好、瑗宫瑶宇所可彷佛其万一。所伴侣者，天神与万世之圣神相为昆弟，相亲相爱如一身心，共是共非、共爱共恶。其人之所愿，惟天主之所愿，而分外无复有。愿凡所愿，巨细无一不遂。凡所欲为，赖天主之全能，无不能为。此其富足安逸无以复加，此皆天主钟爱之子、天神契悦之友也。尊荣孰大於是？诸人还想此等光景否？
四、以孔子之言论天堂地狱
1、上下为天堂地	狱定界
“吾夫子云：‘不怨天，不尤人，下学而上达。知我者，其天乎。’夫上达者，其即上达此天堂乎？不然孔子一生周流困苦，既叹莫我知矣。何以又云：‘知我其天也耶？’他日又云：‘君子上达小人下达。’上下悬隔，宁非天堂地狱之定界欤？
2、天堂地狱分别善恶
何者？天堂非他，乃古今仁义之人所聚光明之宇；地狱亦非他，乃古今罪恶之人所流秽污之域。彼既升天堂者，已安其心乎？善不能易矣！其既堕地狱者，已定其心乎？恶不克改也！
3、当以望畏之心修德
“今吾中处，乌可不定心於德？乌可不速改其不善？乌可不长近仁义之君子？乌可不远避罪恶之小人？乌可不时时望尝天上之永福？乌可不刻刻惧堕地中之永殃？夫吾辈不知天命、不知真正大主之可畏，即妄自谓我为善，而不为恶也，我不敢信。乃既知有天命之可畏矣，而悠悠忽忽、日复一日，为善不诚且不坚，去恶不猛且不力者，正不知此身后天堂地狱，上无所望，下无所畏焉耳。倘诚真知其必有，即不望天堂乎？宁能不畏地狱也耶？
五、地狱真境之苦
1、地狱之苦非口舌能言
“夫地狱与天堂正相反者也，天堂安於静天九重天之上，最为清朗；地狱置於地中最下之处，最污暗也。其苦难之态，固非口舌可罄其万一者。凡天上主所自造之物，如天、如地、如海，皆甚大甚备，皆足显无涯之智能也。地狱之苦及甚盛，义怒刑罚亦必显其无量之智能，即其甚大甚备，可想见矣。盖本世之患，有息有终；地狱之苦，无穷无间。
</div>
    <div class="pagination">
<a href="明末清初耶稣会文献_page212.html">上一页</a><span>...</span><a href="明末清初耶稣会文献_page208.html">208</a><a href="明末清初耶稣会文献_page209.html">209</a><a href="明末清初耶稣会文献_page210.html">210</a><a href="明末清初耶稣会文献_page211.html">211</a><a href="明末清初耶稣会文献_page212.html">212</a><span class="current-page">213</span><a href="明末清初耶稣会文献_page214.html">214</a><a href="明末清初耶稣会文献_page215.html">215</a><a href="明末清初耶稣会文献_page216.html">216</a><a href="明末清初耶稣会文献_page217.html">217</a><a href="明末清初耶稣会文献_page218.html">218</a><span>...</span><a href="明末清初耶稣会文献_page214.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
