<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 244 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 244 页/共 351 页</h1>
    <div class="content">第三十二节  天主非鬼神可谓
“天主教之论议行为，纯乎功用，实程子之所谓鬼神，何得擅言主宰。”
辩曰：鬼神，无形与声，视之而弗见，听之而弗闻。程子以天地之功用名鬼神，明示夫功用处，必有鬼神于其间。变化不测，以见鬼神之德之盛，非谓天地即鬼神也。故高明者天，博厚者地，天地亦万物中之物。有不物于物者，体物于其间，而天地之功用斯显。鬼神体物不遗，诚又体鬼神不遗，若夫天地万物之主，则又体诚不遗。故验鬼神于物，则可；而谓物即是鬼神，则不可。验诚于鬼神，则可；而谓鬼神即是诚，则不可。验天地万物之主宰于诚，则可；而谓诚即是天地万物之主宰，则不可。然则鬼神也、诚也、天主也，不啻如群臣之奉命令于主也。而谓鬼神即主宰，若是乎政出多门，何主宰之多乎？非惟至理不出于一，则其视主宰，亦非至尊无上矣。
第三十三节  天与帝判然非一
“朱子云：‘乾元是天之性，如人之精神。”岂可谓人自是人，精神自是精神耶？此则天不可言自是天，帝不可言自是帝也。”
辩曰：乾德之大，统乎一元。元固四德之首，而贯乎天德之始终，故曰统天。显言之曰情，微言之曰性，无不可也。夫言性而不言情，非知性之用。然言性而不言命，非知性之本。吾人读《易》，第知以天性明乾义，万物之生，皆资之以为始。抑知乾元之性，君子体之，足以长人者，果谁为命之乎？洵非于穆不已纯一无二之天主，不克有是命也。朱子以乾元比人之精神，谓人与精神不可分。独不思人与精神，搃属父母所生，岂父母生子，而父母与子亦不可分乎？端必子自是子，父母自是父母，则亦可言天自是天，帝自是帝矣。夫何疑？
第三十四节  上帝是天地主宰
“万物所尊者惟天，人所尊者惟帝。人举头见天，故以上帝称天焉。非天之上，又有一帝也。《书》云：‘钦若昊天，惟天降灾祥在德。与天叙禾秩，天命天讨’。《诗》云：‘畏天之威，天鉴在兹。’皆言天也。‘上帝是皇昭事上帝。’言敬天也。‘予畏上帝，不敢不正。’言不敢逆天也。‘惟皇上帝，降衷于下民者。’理也，言天赋民以理也。《礼》云：‘天子亲耕，粢盛秬鬯，以事上帝。’言顺天时，重农事也。凡此皆称上帝以尊天也，非天自天。而上帝自上帝也。读书者，毋以辞害义焉。”
辩曰：朱子有云：“上帝，天之主宰也。夫曰天之主宰，犹夫国之君王。则国自国，君王自君王，而知天自天，帝自帝明矣。诗书所云事天敬天，及畏天之威，而不言上帝者，正如称主上曰朝廷。夫朝廷乃是宫阙耳，言朝廷，即言此中攸居之主上也。审此而知昭昭之天，与撮土之地。推而广之，在天有日月星辰，在地有山岳河海，其苍然块然，无灵无觉，正相等耳。夫上天之载，无声无臭，故于穆不已，乃天之所以为天。夫天而曰所以为者，非天也，乃天之主宰也，此非上帝而何？试读《大雅•文王》之篇，周公追述文王之德，言文王在上，则曰：‘于昭于天’，言文王陟降，则曰：‘在帝左右’，固言天自天而帝自帝矣。彼六经之言天言帝者，取意甚多，不当以是类推欤。”
第三十五节  尊天地之主宰，不同于尊天地
“今谓天为上帝之役使，不识古先圣人，称人君为天子，而以役使之贱，比之为君之父哉？以父人君为役使之贱，无怪乎令皈其教者，必毁天地君亲师之牌位，而不供奉也。不尊天地，以其无头腹手足，践踏污秽而贱之也。不尊君，以其为役使者之子而轻之也。不尊亲，以耶稣之无父也。天地君亲尚如此，又何有于师？此宣圣之木主，所以遭其毁也。乾坤俱汨，五伦尽废，非天教之圣人学问，断不至此。”
辩曰：人世之间，所当尊者，君为大，父次之，师又次之。尊之各有其文，尤贵各有其实。是故，君为治我者，不徒是端拜手，效颺言，尊之有其文已也，当实心尽忠奉公守法以尊之。亲为生我者，不徒是出必告，反必面，尊之有其文已也，当实心尽孝继志述事以尊之。师为教我者，不徒是请业则起，请益则起，尊之有其文已也，当实心尽敬谨言慎行以尊之。岂仅是搃立一牌位，高置家堂，尊之既无其实，并无其文，遂足云尊君亲师也哉？乃若天地之大，则属天主造是以覆载人物者，不尊天主而尊天地，谬矣！且尊天地而□于君亲师之上，抑又谬矣。即书传所称人君曰天子，乃是于穆不已之天，而非苍昊之天也明甚。岂非以苍昊中有于穆不已、无声无臭之天主在乎？夫天主宰制人伦而赏罚之，赋畀人性而保养之，引导人善而辅翼之。尊则君也，亲则父也，书教身教以振醒人心，尤万世之师也。尊君亲师，而不尊天主，岂儒者本天之学问乎？西儒学问以敬天爱人为心，惟其敬天主，故不敢得罪于人君，因以得罪于天主。而爱亲敬师，举可以是类推矣，安有毁宣圣木主之事乎？噫！西儒尊敬天地之主宰，而不以天地为至尊，理有固然，未闻不以君亲师尊之也。尊之之意，各有其实。此正西儒之穷理格物处。何杨光先之不察，而造为讹言。其如西儒之爱敬自持，讹言何患不白乎？
第三十六节  天教明君父之大
“宜其誇诩自西徂东，诸大邦国，咸习守之，而非一人一家一国之道也。吁嘻！异乎哉。自有天地以来，未闻圣人而率天下之人，于无父无君者也。诸大邦国，苟闻此道，则诸大邦国皆禽兽矣，而况习守之哉？”
辩曰：诸大邦国，同处一天之下，则诸大邦国人之性，同是天主赋畀。诸大邦国人性之善恶功罪，同受天主专制赏罚，天主非人之大父大君哉？率诸邦国之人而崇□大父大君是率诸邦国之人，□守忠孝之大原也。嗟嗟！彼何人斯，讵非天主所赋之性，讵非受天主赏罚之公？夫谁可不忠孝于天主者乎？即以人世之君父言之，杨朱但知爱身，故无君。天教舍生取义，岂曰无君。墨氏爱无差等，故无父。天教要人孝敬父母，岂曰无父。光先反曰无父无君，何谤毁若此，此真无父无君之言也。
第三十七节  耶稣即是上帝，因天主降生而称
“夫不尊天地而尊上帝，犹可言也。尊耶稣为上帝，不可言也。极而至于尊凡民为圣人，为上帝，犹可言也。胡遽至于尊正法之罪犯为圣人，为上帝，则不可言也。古今有圣人而正法者否？上帝而正法，吾未之前闻也。”
辩曰：天主而降生为人，降生而受苦受难，救赎人罪，大公至义，大慈至仁，义理微奥，已阐大略于前。然则耶稣实是天主，光先不认天之有主，傲慢在心。与之言天主不信，与之言天主降生为人，救赎人罪尤不信。与之言耶稣即是天主，则益不信。假使耶稣而在今日，多行圣迹，引人事天主圣父，知必遭其忮忌，不至如恶党之谋害耶稣不已也。于何知之？即以其谋害西儒汤若望知之。若望以旅臣推算历法，尽瘁效忠，世祖章皇帝，赠号通微教师。光先于康熙三年，诬以职官谋叛等事，藉非地为之震，天为之变。（四年三月，将拟若望死罪，地震者五，星变者再。）得蒙上释无辜，几何不指若望为正法之罪法，此何等妄证欤。噫！耶稣以一身之死，赎万民之罪，即于第三日复活，四十日升天，开万民复活升天之路，非天主降生，曷能至是？光先一则讪曰正法，再则讪曰罪犯，乃云古今有圣人而正法者否。曾不审成汤之祷于桑林，抑何似牺牲者耶。圣王且然，况乎至仁至义之天主，躬行救赎，宁未之前闻也，胡能不信耶稣真是天主。
第三十八节  耶稣救赎有生死，天主之性无生死
“所谓天主者，主宰天地万物者也。能主宰天地万物，而不能主宰一身之考终，则天主之为上帝可知。彼教诸书，于耶稣之正法，不言钉死者何事，第云救世功毕，复升归天。其于圣人易箦之事，亦大草草矣。”
辩曰：天主之主宰天地万物，从无而有，可以始之；从有而无，可以终之。若论天主，则谁得而始之，谁得而终之？天主无始无终，则亦安有生死？特以天主降生为人，而成一位耶稣，具有天主性兼有人性，有灵魂有肉躯，愿受难救赎人罪，立复活升天之表，生亦为人，死亦为人。其生死行迹，系人之灵魂肉躯合离事也，于天主性体，何生死之有。譬之一人执剑，剑锋可拟灵魂也，剑鞘可拟肉躯也，锋与鞘离，可拟灵魂之与肉躯离也。要之剑锋与剑鞘离，而搃不离乎人之手，则耶稣之死，灵魂虽与肉躯离，而搃不离乎天主之性。可知被钉而死，止于耶稣为人之灵魂肉躯乐受苦难，若耶稣天主之性，焉得受苦？天主乌有生死哉，何有取乎考终？且夫考终之义，亦贵尽其道而死，归于正命耳。果尽其道，则古来为臣死忠、为子死孝、捐生致命、身首异处者，我中国志士仁人，不可胜数，将不谓之正命，不谓之考终乎？彼夫一生为恶，而死于床第者：即如盗跖日杀不辜，聚党数千人横行天下，竟以寿终，是必堕永苦之狱，则亦何取乎其考终也？夫不详察耶稣之受难何意，而漫以正法诬蔑，其于生死之事，真大草草，亦何足与深言救赎之恩哉？
第三十九节  耶稣救世之功，非人事可比
“夫吾所谓功者，一言而泽被苍生，一事而恩施万世。若稷之播百谷，契之明人伦，大禹之平水土，周公之制礼乐，孔子之法尧舜，孟子之距杨墨，斯救世之功也，耶稣有一于是乎？如以瘳人之病，生人之死为功，此大幻术者之事，非主宰天地万物者之事也。苟以此为功，则何如不令人病，不令人死，其功不更大哉？夫既主宰人病人死，忽又主宰人瘳人生，其无主宰已甚，尚安敢言功乎？故只以救世功毕，复升归天结之，绝不言毕者何功，功者何救。盖亦自知辞之难措，而不觉其笔之难下也。”
辩曰：大哉！吾主耶稣救赎之功。岂笔舌所能尽，岂帝王师相之事业，所能拟其万一哉？盖帝王师相，止做得人世间事，止尽得为人的分量。如万物具而圣人以广利用，谓之裁 成辅相可；五伦备而圣人以制典礼，谓之垂教宣化可；其能赦人之罪乎，其能令死者复活乎，其能救无穷世之人灵，不至堕于地狱，而获升天国乎？虽□千万世圣人之功力，不能成此一事也。是何也？人之得罪于官长，必与官长等分者，斯可以救之。人之得罪于帝王，必与帝王等分者，斯可以救之。况以万方万世、最卑最贱之群伦，得罪于无始无终、至尊至贵之大主，有原罪，（解见前）又有本罪，万恶攸归，何可胜数？非天主费略（译言子）以至尊至贵之主，降生救赎，以至苦至难之功，赎至恶至多之罪，其谁能救？此救世功成，经纪先圣谓救赎之功，大于化成天地。良以人世间之享受，或有不全；而天堂上之享受，则无不全；人世间之福乐，尚有尽期；而天堂上之福乐，则无尽期也。今而知耶稣之播种，人人畀理义之悦心，以视夫谷食之悦口，功孰大？耶稣之明伦，人人敬天上之尊亲，以视夫奉人间之君父，功孰大？耶稣之治平，去人心之禽兽，以视夫驱水土之蛇龙，功孰大？耶稣之定立，乃万方万世，一定不易之教规，以视夫一代一王有时捐益之治法，功孰大？耶稣之明正学，息邪说，乃拒魔鬼之诱感，可以升天国而钦一主，以视夫辩异端之争鸣，止于正人心而承三圣，功孰大？至于瘳人之病，生人之死，此在人世间事，几曾见有幻术者能为之？其功原非小可，耶稣事事皆有深意，特显此圣迹，以示救灵魂之小影耳。噫！人之分量，不啻如沧海中之一沤，胡可与天主较？光先肆言，多见其不知量也。
第四十节  耶稣救世功毕，其理可得详明
“以正法之钉死，而云救世功毕，复升归天，则凡世间凌迟斩绞之重犯，皆可援此八字，为绝妙好辞之行状矣。妖书妖言，悖理反道，岂可一日容于中夏哉？”
辩曰：生死之际，亦视其功罪何如耳。设有罪而生，虽生犹死，不如无生；有功而死，虽死犹生，焉肯避死。彼夫假仁假义，色取行违，饰修行以沽流俗之名，窃道谊以附圣贤之籍，而其心曲隐微，既非遏人欲于将萌，安能存天理于既灭，日积月累，岂无可斩可绞之情事？其不挂斩绞之条者，世法止见其外，不见其内，止纠其身，未纠其性。即使行状所迷，伪善粉饰，虽有绝妙好辞，惟天主烛照隐微，岂不以天法置之地狱哉？今人第知杀身成仁，舍生取义，乃人情所恶莫甚于此，此孰知死后天堂荣福，大超越于人世间所有者？夫耶稣生时行迹，皆救世之事。细阅《言行纪略》一书，无一言一行，神圣可能。至于救赎人罪，欲併万方万世之恶，归并一身，而以一身之受苦受难，消尽万方万世之恶。则可以避而不避，可以为而不为，试观都城难作，何难裹足不入，而乃拒谏不从。既入都城，赴郊囿俟之。耶稣语门徒曰：“收我者至矣，我迎受之。”何其可避而不避也。及其被絷之时，恶党询觅耶稣，耶稣曰：“是我。”甫出诸口，而恶党悉仆，何难立视其死，耶稣仍令其苏，而耶稣不为。至其被审之时，先审于掌教者。西国听讼，最重证见，众言参差不一，证词可疑，终不成狱。设耶稣乘此进曰，众言无实，虚诬曷弗释，彼问者将何说之辞。迨比辣多之次审耶稣也，语众曰：“公审无罪，私审无罪，可若何。”明示耶稣以求释必释之意，而耶稣又不为。三审于国王阨落德，王钦慕神风久矣，一见即以圣迹请。诚从其言，亦必立释。而耶稣卒不为，何其能为而不为也。且夫人罹祸患，魔鬼之愿，而于此则反沮之，令听讼之妻劝勿决，诚虑其救世功毕也。耶稣负十字架，将登山时，有妇以帕拭其面，随印一像，至今其帕在焉。此留救世功毕之能于万世也。耶稣被钉之后，架上七言，首曰父宽宥彼罪，彼实弗识所为，此表救世功毕之意于恶众也。及当临死之时，耶稣安然曰终，乃见救世功毕之，愿方至此而终也。至于耶稣受死，星为之变，日为之食，地为之震，鸟兽为之哀鸣，无不悲惋其救世功毕，至仁至慈靡既也。噫！宝血之价任人执券而取，以赎其罪，靡有尽期。只须识认天主，深感降生救赎大恩洗罪入教，可不谓之执券取乎？彼杨光先者，抹略耶稣救世功能，反诬以正法，何异当时恶党，任意讪谤悔辱，不极其恶不止。嗟嗟！天主岂只有仁慈而无义怒者哉？吾恐光先之显遭戮罚，殆不远矣。（越六年。康熙己酉秋，光先阿党事败奸状大露，亲王大臣会议，仍应将杨光先即行处斩。幸免黜归，恶死现报，其详附载于后。）
 
崇正必辩后集下卷
辩杨光先论一十四条
虞山 何世贞 公介著
邹劭 迈菴
方宾 于王阅

第四十一节  西儒书理之正，谤者实未经目
“详阅利玛窦阐明天主教诸书之议论，实西域七十二种旁门之下，九十六种邪魔之一。”
辩曰：西儒利氏，阐明钦崇天主，即中国所称昭事上帝。朱子曰：“以其主宰谓之帝。”词异而意同矣。《书》曰：“惟皇上帝，降衷于下民，若有恒性。”人性既知上帝赋予，分明上帝是吾人大父，谁不当事。南海北海，此心此理皆同。焉有昭事之上帝，一则指为旁门之下，一则指为邪魔之一，有是理乎？且所云七十二种旁门，九十六种邪魔，西域未闻有是教，中国未闻有是说，光先何所据而云然？夫以中国之人，言西域之事，既无所据，不能指其实，并不能数其名，光先瞒天造谎，类是也。据其上卷论曰：“天教诸书，虽有千经万论，不屑一寓目。”则亦何尝详阅诸书之议论哉。使果详阅，谅亦知天主之当钦崇，即上帝之当昭事，虽欲谤而不能矣。
第四十二节  西儒据理斥二氏，何云不足为轻重
“其诋毁释氏，欲驾而上之，此其恒情，原不足为轻重。利玛窦之来中华，并老氏而排之。士君子见其排斥二氏也，以为吾儒之流亚，故交赞之，援引之，竟忘其议论之邪僻，而不觉其教之为邪魔也。”
辩曰：杨龟山有云：“儒佛之不两立久矣，此是则彼非。”然则是非之介，关系人心世道非小，崇其是而斥其非，胡云不足为轻重。唐自韩文公攘斥佛老，史称泰山北斗之望，盖甚重其高明也。嗣后论辨严斥，不乏正人。乃有儒言而释行者夫，亦可觇其人品之非正，斯真不足为轻重矣。利氏西来，辟之独得大原，辩之更有至理，此正为世道人心虑，至深且远。夫使士君子而无文公龟山之流，则亦以西儒厌弃之耳，苟其志同道合，安得不交赞之，援引之，以为吾儒之流亚欤。噫！光先之论，言言诬谤，独此一端乃是盛称西儒之实。虽然欲为释老作护法，不得不訾正教为邪魔，并讥正论为邪僻矣。此谓儒佛不两立，正人复起，吾不知将指光先为何等人也。
第四十三节  西儒进呈书像，普扬救世主之心
“且其书止载耶稣救世功毕，复升归天，而不言其死于法，故举世缙绅，皆为其欺蔽，此利玛窦之所以为大奸也。其徒汤若望，知识卑闇于利玛窦，乃将耶稣之情事，于进呈书像中和盘托出，予始得即其书以辟之。岂有彼国正法之罪犯，而来中夏为造天之圣人？其孩孺我中夏人，为何如也？”
辩曰：耶稣救世功毕，在赎罪苦难而死，其功非笔舌所能尽，前已略言之矣。西儒著书，所阐超性之理，及格物之学，各有专说。而独此救赎缘由，其恩大于化成天地，凡属传教，必备述其事，使人人共知，如日月之中天。利氏初入中国何尝不一一普扬？当时缙绅敬服其说。如相国沈蛟门、宗伯冯琢菴，上疏排击空幻之流，而李太宰、叶相国、赵司马、王少司寇、祝少宗伯、冯佥都、曹都谏、吴大参之众，相与质疑辩难，契合益章，岂尽孩孺为其欺蔽欤？至于京兆杨淇园，作《代疑初编》，答被钉而死，因以十字架为教一条，述耶稣救赎恩迹至详，夫亦可知利氏之言无欺蔽矣。设使耶稣受难而死，非于救世大有关系，即不明言其事，夫谁问及，何须备陈乃至进呈书像于朝廷？此其普扬之心，诚何如切欤！卒蒙国主褒嘉，诸大臣崇重。而光先以正为邪，起而辟之，是诚孩孺我中夏人也。（汤若望进呈书像，陈天主正道，并附及之。以备参览。）
进呈书像
耶稣会远臣汤若望
天主正道解略
天主者，天上真主。主天亦主地，主神主人亦主百物。譬犹国家之有帝王，罔所不统。理无二上，不容齐耦，势在必从，不容疑贰者也。试观普世之人，莫不瞻天敬天。盖天非苍苍上覆之谓，正以上有真主，人心对之，自然加肃，不敢戏渝。比之臣民，望九重而叩，叩九重内有圣明，非徒叩也。且天主者自立神体，不着形声，大智全能，造化万有，而常宰制之。更于万有之中，加爱人类，故当创造初人之时，赋以正理。而人各有生之初，莫不各有当然之则，所谓性教也。以故趋善避恶，不虑而知，凡遇忠孝大节，举仰慕之若渴；凡遇奸顽大慝，举疾恶之若仇。而有疾痛，则呼父母；有患难，则呼天；人穷反本，于兹益著，岂非秉彞同然哉？独惜世风日下，人欲横流，人生其间，渐沦昏罔，而性教不足以胜之。于是天主大发仁慈，戢隐真威，同人出代，而不着形声。天主之体，降寓形声人体之中。在世凡三十有三载，阐扬大道，普拯群生，而施此尤挚矣。救世功毕，亭午升天，遗有经典六十三册，并命宗徒等，布教万国。凡遵其教者，必与上升，以享真福。盖天主至公，无善不报。此又比之人主论功行赏，轻重大小，并及靡遗者然。从此宗徒等，奔走四方，流行教法。代有好修乐道之士，上顺主命，下重人灵，相继传宣，以至今日。即臣等轻弃家乡，观光上国，意实为此，不敢隐也。搃之天主正道，要与释道等教殊趣，以昭事天地真主为宗，以导人仁睦忠良为本，以悔过迁善为入门，以生死大事，有备无患为究竟。王者用之治国，则俗朴风醇，人心和辑。君子奉之修身，则存顺殁宁，永远吉祥。诚普世之人，所当共务钦崇，以□ 造物之本始，以一人生之归向者也。臣故不揣荒陋，敢因进书，而陈其大略如此，伏惟圣明垂察焉。
第四十四节  耶稣是天主降生，非可以圣人视之
“耶稣得为圣人，则汉之黄巾、明之白莲，皆可称圣人矣。”
辩曰：汉之黄巾、明之白莲，不知敬天畏天，皆以仙佛为宗职、为乱阶。若夫天教，与吾儒共辟仙佛，而崇事上帝者也。邪正不同，不啻如天壤之别矣。耶稣是天主降生为人，阐论在前，岂仅以圣人轻视之乎？噫！圣人二字，不可以亵拟天主。则天主降生恩迹，详玩书籍可知矣。吾仍以汉之黄巾、明之白莲，归之仙佛为宗者，不亦可乎？
第四十五节  耶稣身教立表，久已行于万国
“耶稣既钉十字架上，则其教必为彼国之所禁。以彼国所禁之教，而欲行之中夏，是行其所犯之恶矣，其衷讵可测哉？”
辩曰：吾主耶稣，救赎人罪，甘心受难。许容钉死，以成救世洪勋。当时人俱悔悟，奉教恐后。在昔已然，于今为烈。彼处国王，制十字于冕旒之上，诸凡服饰器用，与夫经典书籍，俱有十字架形，不离心目。西儒佩带来此，可鉴也！设使彼国所禁，何不并禁十字架形，大同乃尔乎？而况义理之学问，非圣贤不能传；书史之精详，非久远不能备。西儒怀藏抱负，行教至此，而我中夏名儒，或未遽绝佛老者，苟与之辩难明白，未尝不摈弃佛老，幡然欲行其教也，何曰行其所犯之恶？此真谗邪之口耳！夫以中国人，言西国事，目未见，耳未闻，逞以私心，恣为谗语，光先之陷害也，总不出乎此。
第四十六节  西儒行止之正，历历分明
“若望之流，开堂于钱塘闽粤，实繁有徒。呼朋引类，往来海上。天下之人，知爱其器具之精工，而忽其私渡之干禁，是爱虎豹之文皮，而豢之卧榻之内，忘其能噬人矣。夫国之有封疆，关之有盘诘，所以防外伺，杜内泄也。无国不然。今禁令不立，而西洋人之集中夏者，行不知其遵水遵陆，止不知其所作所为。”
辩曰：人情不甚相远也。我中国人情，交一邻邑之士，见一别省之人，必审其语言，观其行事，察其食息动静。不数日，而学术之真伪，品格之正邪，无不悉知矣。矧乎西国远人，行教而来，有不察其言行，求全责备者乎？假使西儒稍有可訾，早已群起而指摘之矣。乃自利玛窦入中国以后，西儒接踵而至，匪但朝廷优礼特□，即公卿士庶，凡亲炙其高风，而崇其教者，靡不尊之如师傅，亲之如父母。岂因其器具之精工，而致爱敬哉？如第谓天下之人，爱其器具精工，一何薄视天下之人也。即今西儒之在中华，荷我皇清优重，简其精于历者，赠以爵禄。其余静修各堂，一体恩养，于柔远矜恤之典，良云厚矣！曾有议其干禁者乎，曾有议其噬人者乎？且夫封疆之掌守，非不自若也，关之有盘诘，未尝不严密也。今日禁令不立，将置庙堂大臣，及地方诸有司于何地？而西儒行有自行，止有自止，开堂于钱塘闽粵间，是诚有之。此岂独钱塘闽粵间有之，即京师各省，无不有堂。要不过存心养性，讲道论学，昭事上主，谁不知其所作所为，如是而已矣。昭代鼎新以来，天下之大，历年之久，奚曾闻有呼朋引类，往来海上者乎。设若有之，则实迹早已难掩矣，何待光先言及哉！噫！光先言言造谎，何须实据。此职官谋叛一题，殆以此论，先为伏案也。
第四十七节  西器皆日用之常，不足为奇
“惟以精工奇巧之器，鼓动士大夫；天堂地狱之说，煽惑我愚民。凡归之者，必令粘一十字架于门上，安知非左道之暗号乎？”
辩曰：器之精工，西国所常用也，中国之人不经见，遂以为奇巧耳。上古斵木为耜，揉木为耒，刳木为舟，剡木为楫，人初见之，得不以为奇巧乎？未闻以此动士大夫也。至于天堂地狱之说，前已辩论。然佛老亦云有之，但佛老似是而非，亦各言有而已，光先何不斥佛老之煽惑愚民乎？粘十字架于门，上集亦已辩过，彼云“安知非左道之暗号”。何独不思圣号既粘在门，则其非暗可知矣。夫曰安知非，则亦仍以莫须有三字陷害忠良也。
第四十八节  西儒学问在性理，非以器数见长
“世方以其器之精巧而爱之，吾政以其器之精巧而惧之也。输之攻，墨之守，岂拙人之所能哉？非我俗类，其心必殊，不谋为不轨于彼国，我亦不可弛其防范，况曾为不轨于彼国乎？兹满汉一家，蒙古戚国，出入关隘，犹凭符信以行，而西洋人之往来，反得自如，而无讥察，吾不敢以为政体之是也。”
辩曰：西儒之学，本乎穷理，存乎尽性，无往非爱人如己。故其见爱于人，在形上之道，而不在形下之器。即使有器之精巧，亦由彼国良工所造，当重其格物之理。所谓“维楚有材，维晋用之”。可以验天时焉，可以测日景焉，可以定心昼夜时刻焉，可以远观山川形胜焉，可以微探物象精粗焉，可以救水火灾患焉，可以资学业利用焉，此亦何惧之有？如曰“匪我族类，其心必殊”。除是猛兽异类，不知理义，当疑其心耳。若犹是人也，古之圣王，以天下为家，有万物一体之思，岂今满汉一家，所宜出此言乎？况光先身居中华，疑其不轨于彼国，有何见闻之足据？而任意谤言，则亦终是莫须有耳。迨观西儒远入中国也，宁无讥察，各省有堂按籍可查，何政体之非是哉？
第四十九节  正人正教所由合
“正人必不奉邪教，而奉邪教者，必非正人。以不正之人，行不正之教，居于内地，为国显官，国之情势，保无不外输乎？人无远虑，必有近忧，谋国君子，毋以其亲昵而玩视之也。”
辩曰：“正人必不奉邪教，而奉邪教者，必非正人”。此言诚是。但所谓邪教者，汉明帝遣蔡谙秦景等，迎佛氏入中国，为世祸害。鑑断云：“万代之罪人，汉明帝乌得逃其责”。则佛教之为邪也明矣。至若昭事上帝，文王之心；敬天事天，孔孟之学也。心文王之心，而学孔孟之学，南海北海，此心此理皆同。光先反指为不正之人，行不正之教，如彼奉佛为心，所为正人正教者何在？谋国君子，岂无明辨之者欤。
第五十节  西儒品行无可訾
“彼教之大规，行教之人，则不婚不宦。考汤若望之不婚，则比顽童矣。不宦则通政使，食二品服俸，加二级，掌钦天监印矣。行教而叛教，业已不守彼国之法，安能必其守大清之法哉？”
辩曰：西儒行教，品行之端，即可验其学术之正，而不婚不宦，皆其实也。汤若望矢守童贞，身入中华，精粹之修，时与天神同对越。其志洁，其行芳，固嚼然不滓者耳。不婚之外，有何可议乎？于不宦，本若望之素心。缘其历法精明，世祖章皇帝，宸衷特简，任以钦天监印务。顺治元年五月，若望辞官，奏疏略曰：“臣自大西洋，八万余里，航海来京，不婚不宦，专以昭事上帝，阐扬天主圣教为本，劝人忠君孝亲，贞亷守法为务”云云。本年十二月，若望复辞官，疏曰：“臣离家学道，誓绝世荣，传教东来”云云。至顺治十四年十月，若望又辞官，疏曰：“臣萍飘孤旅，自幼学道，及壮东游，宣传天主正教，祗缘旁通历学”云云。如是屡疏辞官，不蒙上允，乃受厥职。然旅臣仕不受禄，止受每年修历廪饩，荷上额外颁赐。又锡以通微教师嘉名，许其在堂昭事，屡蒙龙辇临幸，赐匾旌表，及御制碑文，皆所以重道崇学，虽宦犹不宦也。且光先既云其教必为彼国所禁，兹又云叛教不守彼国之法，然则天教不惟不禁，而且著之为法矣。前后语言矛盾，诬谤之情自见。
第五十一节  西儒历法之精，古今历有证据
“诗云：‘相彼雨雪，先集维霰’。依西洋新法五字，不可谓非先集之霰也。阳和布气，鹰化为鸠，识者独恶其眼。子盖恶其眼云。”
辩曰：古者治历明时，至钜典也。明用郭守敬历法，多推算不合。至崇祯二年五月初一日己酉，据推日食三分二十四秒。时阁臣徐光启，精于西洋历法，预推日食北京见二分有奇，各省远近不同，分数亦异。进呈日食图象，密合不爽，而守敬之法仍又不合，乃请准依西法修改。崇祯四年辛未，钦耴西儒汤若望进京，及龙华民、邓玉函，共译历说历表，成书七卷。洪惟我世祖章皇帝，鼎新一统。时甲申八月日食，乙酉正月日食，西儒进呈图像，与天行密合，纤毫不忒。若望进历，奉上传批，依西洋新法五字于历面，发礼部颁行。时若望尚未受职，承行者，监正戈承科也。此出自乾纲传谕，何谓是先集之霰哉？且诗言霰集，则将雪之候，以比老至，则将死之征。果如喻言，汤若望任钦天监历务，年已老矣，难乎其继，当预为筹之，谁曰不宜？
第五十二节  天学教人敬主，有何隐祸之可言
“怀书君门，抑不得达，故著斯论，以表天主教之隐祸有如此。宁使今日詈予为妬妇，不可他日神予为前知也。”
辩曰：君门，诸大臣所集，正谊明道者在焉，流言胡由达哉？吾闻圣明之朝，有触邪之獬豸，指佞之屈轶，此书之不得达宜也。且天学教人敬天，作善降之百祥，上帝锡福，可知当为祝天保之章，何隐祸之有？识者实应其妬妇之长舌，灾必逮夫身，乃真隐祸也，光先犹不自知耶！
第五十三节  西儒利玛窦一人，安能建城十六座
“论甫刻成，有向予言：利玛窦于万历时。阴召其徒，以贸易为名，舳舻叩尾，集广东之香山嶴中，建城一十六座。守臣惧，请设香山参将，增兵以资弹压。然彼众日多，渐不能制。天启中，台臣始以为言，降严旨。抚臣何士晋，廉洁刚果，督全粵兵，毁其城，驱其众，二三十年之祸，一旦尽消。此往事之可鉴也。”
辩曰：建城十六座，此何等大业，非拓千里之地不能建，曾是弹丸之香山嶴，可以建乎？此不辩而知其为诬也。且建城十六座，此何等大力，非费一国之财，亦不能建。曾是孤孑之西儒，可以建乎？此又不辩而知其为诬也。假使利玛窦可以建城，岂其无容足之地，奚为于万历辛巳年，踽踽焉，斋贡入京，朝见神宗，献天主图像，及彼处方物。乃于宣武门内，建天主堂，译经著书，所交与者，皆缙绅名流，历廿余年，至庚戍岁殁，赐葬于阜城门外。京兆王玉沙，立石为文以记之，此岂其以行教者，而曾建城十六座乎？推光先之意，不揑此大题，无以陷西儒于死地。此识官谋叛，诬告汤若望，藏兵甲于香山嶴中。幸上命大臣巡访，俱属于虚，得白释罪。何况前朝无证乎？噫！是可诬也，孰不可诬也。
第五十四节  中国治历召用西儒，有何踞嶴之端
“今若望请召彼教人来治历，得毋借为复踞嶴之端乎？彼国距中夏十万里，往返必须十年，而三月即至，是不在彼国，而在中夏明矣。不知其人于何年奉何贡，安插何地方也。如无旨安插，则私越之干禁。有官守言责之大君子，可无半语一诘之哉。兹海氛未靖，讥察当严，庙堂之土，宜周毖飭之画，毋更揖盗，自贻后日之忧也。续因所闻，补赘论末，忧国大君子鉴之。”
辩曰：治历者，不出堂宇之中，而能测苍昊之上。所以占星象，推日影，定时候，验节气，正潮信，辨物情，农功由此兴焉，工作由此资焉。非有边关锁钥之寄也，非有戎兵督师之任也，并非钱粮征收之掌也，何者为踞嶴之端乎？此不辩而可共明矣。彼国虽距中夏数万里，往返亦不必十年，召之三月即至者，在中国之士也。来时之年月，安插之地方，皆有着落，岂有私越之干犯哉？西儒自入中国，修己爱人以昭事为心，实与邪佞不合。光先吹毛求疵，靡有实迹，辄以谋为不轨，揑成大题，造为巧言。有时曰“安知非”，有时曰“有为予言”，兹又曰“得毋”，曰“续因所闻”，虽其言之捷捷翻飜，而绝无踪影。造成空中楼阁，终属子虚，.此西士所以有“不得已辩”，而余又有“崇正必辩”者。恶佞，恐其乱义也；恶利口，恐其乱信也；此真君子所宜鉴之！

 
附后
呈稿
具呈利类思、安文思、南怀仁。呈为：诡随狐假罔上陷良，神人共愤恳歼党恶，以表忠魂。事。棍恶杨光先在故明时，以无籍建言，希图幸进，曾经廷杖。虽妇人小子，皆知其为棍徒也。痛思等同乡远臣汤若望，来自西洋，住京四十八载，在故明时，即奉旨修历，恭逢我朝廷鼎新，荷蒙皇恩钦敕，修历二十余载，允合天行，颁行无异。遭棍杨光先倚恃权奸，指为新法舛错，将先帝数十年成法，妄僭更张。頻年以来，古法件件参差。幸诸王贝勒大臣，考正新法，无有不合，蒙恩命怀仁仍推新历，此已无容置辨。惟是天主一教，即经云“皇矣上帝，临下有赫”。为万物之宗主，在西洋三十余国如一家，千三百年如一日，是可大可久之教也。即在中国，故明万历年间，其著书立言，大要以敬天爱人为宗旨，总不外克己、尽性、忠孝、廉节诸大端，往往为名公卿所敬慕。世祖章皇帝数幸堂宇，赐银修造，御制碑文，门额通微佳境，锡望通微教师。若系邪教，先帝圣明，岂不严禁？乃为光先所诬，火其书，而毁其居，捏造辟邪论，蛊惑人心，思等亦著有《不得已辩》可质。且其并将佟国器、许之渐、许缵曾等诬以为教革职，此思等抱不平之鸣者一也。又光先诬望谋叛。思等远籍西洋，跋涉三年程途九万余里，在中国者不过二十余人，俱生于西，而卒于东，有何羽翼足以谋国？今遭横口衅诬，将无辜远人栗安当等二十余人押送广东，不容进退。且若望等无抄没之罪，今房屋令人居住，坟墓被人侵占。况若望乃先帝数十年勋劳荩臣，罗织拟死，使忠魂含恨，此思等负不平之鸣者二也。思等与若望，俱天涯孤踪，狐死兔悲，情难容已。今权奸败露之日，正奇冤暴白之时，冒恳天恩俯鉴，覆盆恩赐昭雪，以表忠魂。生死叩恩。上呈。
 
疏题
礼部为题明：立限事将利类思、安文思、南怀仁等所告事情，议复具题：奉旨，前杨光先告汤若望，处以重罪，及言案内将数人处死，数人治罪。今既称汤若望之罪冤枉，岂可不将是非议明？着议政王贝勒大臣九卿科道，会同详议，具奏钦此。查汤尽孝、许谦具告杨光先一案，与利类思等具告之处原系一事，现今议政王等会同议复。今汤尽孝等所告缘由难以议处，俟利类思等前告议结之日，臣等另议。具题相应题明。
和硕康亲王臣杰淑等谨题为请旨：事。礼科抄出礼部等衙门题：前事，该臣等会议得：汤若望等建造天主堂供献天主，系伊国之例，并无诱人作恶结党乱行之处。只因供献伊国原供献之天主缘由，将汤若望官职并所赐嘉名革去，又因入教捐银作序情由，将许缵曾等革职，俱属冤枉。且所赐汤若望通微教师之名，因通晓天文历法。赐给，应将汤若望通微教师之名复行给还，该部照依原品给赐恤其，许缵曾许之渐等，应令该部查明，给还原职。至于阜城门外堂及房屋，工部具题，变卖无容议，所卖原价送广东西洋人栗安当等二十五人，应行该督抚差官驿送来京云云。杨光先将无辜之人陷害，种种捏造无影之事，诬告汤若望等谋叛之处，情罪重大，相应将杨光先即行处斩，妻子流徙宁古塔可也。谨题请。
和硕康亲王杰淑等题为请旨：事。礼部抄出，今又李光宏所告之处。奉旨，这本内事情，着议政王贝勒大臣九卿科道合同与杨光先一案一并详议。具奏钦此。该臣等再议得：恶人杨光先捏词诬告天主教系邪教，已经议复禁止。今看得供奉天主，并无为恶乱行之处，相应将天主教，仍令伊等照旧供奉云云。又潘尽孝所告状内倚势行奸情由，已经皇上天察，夺其监职，复用南怀仁管理历法。可见杨光先前日之诬告，实权臣敖拜使为也。杨光先倚附恶党诬陷是实，前因潘尽孝传教铜像等物情由革职之处冤枉。潘尽孝所革之职，应行给还。又潘尽孝所告状内诸款，皆与南怀仁所告相同，不容另议。又许谦所告状内，劈毁嘉名扁额之处，先因将赐与汤若望嘉名，并官革职交与刑部。因取刑部拆毁无容议，其余各款俱与南怀仁潘尽孝所告相同，无容多议。杨光先康熙五年说：黄巩将太阳十一度之处彼时不。
皇帝特赐通微教师汤若望。敕谕：朕惟国家肇造鸿业，以授时定历急务。羲和而后，如汉洛下闳、张衡，唐李淳风、僧一行诸人，于历法代有损益，独于日月朔望、交会分秒之数，错误尚多，以致气候刻应不验。至于有元郭守敬号为精密，然经纬之度尚未能符合天行，其后晷度亦遂积差矣。尔汤若望来自西洋，涉海十万里，明末居京师，精于象纬，闳通历法。其时大学士徐光启特荐于朝，令修历局中。一时，专家治历，如魏文奎等推测之法实不及尔。但以远人之故，多忌成功，历十余年终不见用。朕承天眷定鼎之初，爰谘尔姓名，为朕修大清时宪历，迄今有成，可谓勤矣。尔又能洁身持行，尽心迺事，董率百官，可谓忠矣。比之古洛下闳诸人，不既优乎!今特锡尔嘉名，为通微教师，余守秩如故。俾知天生贤人佐佑定历，补数千年之阙，略成一代之鸿书，非偶然也。尔其益宪厥修、以服厥官，傅之史册，岂不美哉！故谕。
 
杨光先恶死事实
按：杨光先，江南徽州府人，流落京都，盖有年矣。平生恶行不可枚举，止据其谋害西儒汤若望，几致重辟。幸星为之变，地为之震，今上圣明释若望罪，亲王大臣会议得杨光先捏词诬告天主系邪教，今看得供奉天主并无为恶乱行之处，云云。仍行将杨光先处斩，妻子流徙宁古塔。得邀皇恩幸免，光先出京归家，行至德州地方，病疽发背，肌肉溃腐，脱落成穴，越七日毒攻内腹，旋即溃烂前后腹背，贯穿洞开，臟腑倾出，号叫数日而死。现世之恶报，如此最显，死后永苦，不知其何等云。
礼部题为请旨：事该臣等议得汤若望通微教师之名，既复行给还，照伊原品级赐恤应，照原任通政使司通政使加二级，又加一级。掌钦天监印务事汤若望，给与合葬之价，并给与一品致祭银两，遣官读文致祭。祭文，内院撰拟，奉旨依议。

康熙八年九月   日
 
御祭文
康熙八年十月  日
</div>
    <div class="pagination">
<a href="明末清初耶稣会文献_page243.html">上一页</a><span>...</span><a href="明末清初耶稣会文献_page239.html">239</a><a href="明末清初耶稣会文献_page240.html">240</a><a href="明末清初耶稣会文献_page241.html">241</a><a href="明末清初耶稣会文献_page242.html">242</a><a href="明末清初耶稣会文献_page243.html">243</a><span class="current-page">244</span><a href="明末清初耶稣会文献_page245.html">245</a><a href="明末清初耶稣会文献_page246.html">246</a><a href="明末清初耶稣会文献_page247.html">247</a><a href="明末清初耶稣会文献_page248.html">248</a><a href="明末清初耶稣会文献_page249.html">249</a><span>...</span><a href="明末清初耶稣会文献_page245.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
