<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 167 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 167 页/共 351 页</h1>
    <div class="content">或曰：物类虽蠢，亦有灵者。麟、凤、龟、龙命曰四灵。此外，蜂、蚁之君臣，虎、狼之父子，鸿、鹰之兄弟，且知时候；鸡司晨，犬司夜，蛛网蚕丝之巧，更仆难悉，不灵若是乎？
1、四灵非有灵
曰：所谓四灵，即言青龙、白虎、朱雀、玄武四位言，非必其有灵性也。麟、凤、龙不可见矣，龟果有灵，何不逃余且之网，免七十二钻之患？即此一物，推之可见。
2、物性有常
凡物皆有一性，性中各有一善。或予之自全，或令之有用，或借之示法。盖造物主化工之妙，物物皆然。特此诸物，尤最昭著耳。然此诸物偏善，天主特付之，司物之天神又默引之，彼实不得不然。如火自然炎上，水自然流下，依其本性。水火不知也，诸物亦不知也。只有此一善，不能兼他善，故其性有尝。
3、物性不能自专
六合中，凡物类同，即性情同，彼不能自专，不能明悟，所以有尝无变。若能明悟，能自专，如人类然，则不知多少变换矣。
4、物无功罪
盖此等善物，非灵性所发，不关心肯，所以善俱无功。与狼、虎之残忍、蝎、蛇之毒害，其不得有罪者同缘。上帝未付灵性，原无知识，不得课其功罪也。
5、物不能轮回
若果灵性所发，蜂、蚁等善，乃世间至善人类不如，死后当上品，上生天堂之上，皆此辈托生矣。又畜生轮转为人，须有人善。如羊、豕等，是何善功而得转乎？
6、因轮回而戒杀自相矛盾
或将曰：彼原造杀业，业尽亦得转生也。
嘻！羊、豕既有杀业，应受杀报。若不杀而豢养之，终身又不为用，增其业也。杀之则羊、豕业尽，而业又归之屠宰也。业之流转，何有已时？且吾不知为羊、豕者利於杀，而业尽乎？利於不杀，而业不尽乎？则戒杀之说，又非通论矣。
7、人不能记前生证轮回之妄
如何见人与人不轮回？
若人有轮回者，必能记忆前身，何自古至今，通无一人记忆？老年人能记少年时事，灵性往来数十年如一日者。若此有死，彼有生，刹那间事何遂毫无影响？
8、人轮回转世不合理
则曰：人死或有罪，未得遂遽生；或病耄消耗而死,不能记忆也。
夫有罪者,诚不能遽生。若前世圣贤死，必速生，并未闻速生是何人。今世帝王，据释教皆云，罗汉转世，亦不闻前世是为何人。又有强阳而死，无疾而暴死者，不必尽消耗也，何知前身者通无一人耶？
9、三代之前无轮回之妄
据史传中间有言，前身某人者，多是好奇之文人与附会之衲子。三代以前无此说，三代以后之圣贤无此说。岂从古所未有，圣贤所未言，止一二文人、衲子，其言可凭信乎？
10、以人类原祖证轮回之妄
最有一端易辩此者。夫天地开辟之初，必止一男一女。此二人者，每人各付一灵性。一人未死，已生数男或数女。此数男数女各有灵性，从何得来？自后十而百、百而千、千而万、万而亿兆，以至无尽，岂皆从禽兽中轮转？
11、万物从他劫中来不合理
释氏不能解，漫云从他劫带来。他劫不知何处带来，不知何法一个个带来，还大伙带来，寄在空阔处，逐渐取用乎？又初生人类，一男一女，如此其少。禽、兽、鱼、虫，已万亿其种矣。谓之人，必善种所投；谓之禽、兽、鱼、虫，必恶种所投。岂他劫带来？止带一二善种，而恶种独万亿之多耶？则他劫带来，又有所不通矣。
八、地狱安顿罪人释疑
问者曰：当今世界，人类已如此多。况前乎千百世之既往，后乎千百世之将来，不可胜数。地狱虽宽，未必宽过於地，安得如许大狱，容此罪人？吾意有增有减，新故相代无穷。故不若六道轮回，犹有分属安顿之处也。
1、形与灵有别
曰：子疑及斯。夫不思有质、无质，有碍、无碍，彼此迥不相伦耳。人身是形质，乃有拘碍。人鬼有灵无质，不是碍物，何处不可安顿？一灯之光，大可数亩。而一室可容万光。是何安顿？是何窒碍耶？
2、地狱本该窄小
且夫地狱是极苦之所，逼窄正是地狱一局法。子乃欲具宽舒，安养诸恶人乎？
3、地狱与人世不可比
夫三所世界是天主分定。地狱之异人世，犹人世之异天堂百千万倍，不足比量。今子欲将人世较量天堂、地狱，真管窥蠡测之见矣。
4、人不能变易天主成法
况以凡人心思，欲议易天主成法。曰不若以彼易此，是必天主立法有未尽善，反不如人类之心思也，何足为天主？何以称全能哉？
第十节  奉斋
一、奉斋本大小斋
问：奉斋如何？
曰：释氏奉斋，似天教大小斋期言也，而实不同。
二、三种食素不合正理
夫口之甘食，原属性生。断肉茹素，矫其本性。膏梁之子，尤称难能。今食素者，有斗斋、有月斋、有六斋、八斋、有长斋。克己如此，原是好念。但人发念必有所为。若止为惜物命、为求利益、为佞佛生慈，是三者皆非也。何也？
1、为惜物命
谓物与己同类，不宜杀食。此轮回谬谈，前篇已详辩之。六畜原为人用，若人不食用，谁畜谁管？且断绝其种类，王政之五鸡二彘为不仁之大者也。此可无论矣。
2、为求利益
为求利益，吾不知利益之权，实谁司之。世间善人善事甚多，岂无加于吃素戒杀者？奚独于茹素之人，偏加福佑乎？彼以食素认作上善。世间食荤，俱是大恶。圣王之法卿大夫肉食，祀先者血食，奉亲者有酒肉，胡为以恶事加于尊贵者耶？
至佞佛生慈言，似有理。吾独谓慈者仁之发，仁者人也，当以爱人为先。论爱人，泛而同类，近而亲友至切而家庭，皆是当爱用慈，莫切于此。今一体人类，漠不相关，独区区惜此物命，不亲亲仁民，而切先及物，吾未许其真慈也。使佛不论义理，惟佑茹素之人，以为亲己。谓之佞佛，非过矣。
三、天教大小斋的内容
或曰：天教大小斋如何？
曰：小斋者，变其尝食。或平时肉食，斋则去肉。平时兼味，斋则少味，或全食蔬菜，亦随人意。大斋，不止变食，且要减餐。减其三餐，止用一餐。有三日者、有四十日者，此皆外斋，斋之浅者也。又有内斋，在明洁其心。斋日密守十诫，毋蹈七罪当克之条，随宜行十四哀矜。晨昏日课，持诵加勤，默想圣教事情。
《传》曰：斋者，齐不齐，而致其齐。《易》曰：斋戒以神明其德，此所谓内外兼理之斋也。
四、天教持斋目的
或曰：西士持斋亦有为乎？
1、虔修祀礼
曰：有为。一为虔修祀礼。西国于祀礼极重，临祀必衣冠尽易，饮食必改尝，以示敬也。
2、抑制气血
二为抑制气血。气血在肠胃只思饱，在舌口只思甘滑，在唇齿只思软脆，在鼻嗅只思馨香，何厌足之有？不但饮食之人，则人贱之，而昏志气生疾病，皆原于此。能斋则滋味澹泊，气血不强悍，有触不至横发，肉身自得其职矣。
3、伸拔性灵
三为伸拔性灵。性灵原是一身之主。只为嗜欲昏迷，饮食尤最。饮食既薄，气力软柔，此中清清明明，做得主宰。如仆从委顺，主令当伸，灵性又得其职矣。
4、扶助德性
四为扶助德行。凡人见善不能为，见恶不能去。或为之、去之不能勇决，皆缘真性为气血剥蚀，不能振拔。今既主宰清明，无所牵绊，则见事刘勇，不沮不退。
5、默领真福
五为默领真福。口之于味，是极重嗜欲。为钦崇天主故，捐所甚爱，以此蠲洁身心，主光必照。如屋宇洒扫，达官贵人自来驻止，由是益发心光，增长善念，愈积善功，经所谓额辣济亚是也。此皆奉斋者之所为，专属心性，不缘生物，不缘福利，不缘求婿。西国克己正志之斋，乃是如此。
五、持斋为克己
人诚克己，斋可也。势或不能，即日啖血肉，不为违主命。人不克己，念或妄寄，即入关长斋，亦空费斋祈求。吾见世人，有茹素食淡，垂数十年。面黄体瘦，勉强吞啖。如此坚忍，本是好念，可与进善。惜其中无实见，不加审择。以此难事，等闲小小用之，曾不为之一转移也，可用深慨。
第十一节  念诵
一、念诵本念诵功课
问：念诵如何？
曰：释氏念佛诵经，似窃天教念天主圣号与圣教日课也，而实不同。
二、佛教与天教念诵比较
1、佛教念诵本意
夫释氏欲人净念，教之念佛；念不易净，教之诵经；皆谓摄心归一，令不妄驰。
2、后人失念佛初意
后人以口呼佛号为念，非初意矣。而诵经止及缁流，士庶不及。迨至末教，又尽扫一切，直指心性。非空非有，背尘合觉。而第一谛义，并念诵又属口头禅矣。不识初者是乎？末者是乎？初末者皆非乎？
3、佛教与天教念诵意思不同
夫释氏所念六字佛号，其义可知也；天教所念天主圣号，三十六字，其义可知也。
4、天教念诵因人而异
深心理会，当自能辨。天教日课，人人得而诵之。惟会士则多而详，教士则少而略，顾人之功力何如耳。
三、天教念诵释疑
或曰：凡教多端，皆为心性。心性诚彻，念诵犹为粗迹。末教直谈义学，见性明心，立地成佛，最为直捷，子不闻乎？
1、念诵非粗迹
曰：子何谈之易也。心性诚彻，可知念诵为粗。若子不念不诵，果是心性真彻，不藉苦修粗迹乎？抑苦念诵多拘，心性易匿，托言念诵之不必乎？将平日心性，原不参求，念诵亦未着意；权时口辨，特寻此好名色，以御人乎？三者必居一於此矣。夫真为心性，愿了生死，必大有工夫，岂惟虚参偶见，不敢妄承？即时时念、时时诵，犹谓未满其向慕也，此为即念诵、即参悟。若云参悟为精，念诵为粗，正其未曾参悟，乃为此违心之言耳。嗟夫！教化既衰，人心好径。知人贵高明，则专谈心性以合之。不知自谓高明，实卑暗也。
2、念诵能益福
人喜直捷，则谈不须念诵以合之。自谓直捷，实欺妄也。特宜细辨。所念者是何名号？所诵者是何经籍？审其来历，察其义理，果至平、至奇、至实、至妙非凡所见，必过人知量者所立，何人可更？何地可易？自当一心信奉之矣。夫凡古今立法，虽小道，必有善处可观。惟善中有缺，即不得为之圣法。圣人立法，必其尽善尽美，乃称圣法。而况圣人之上，有天神；天神之上，有  天主。天主耶稣立此名号，使人持念；立此经课，使人诵读；必是大有利益。谓能消罪，必实消罪；谓能益福，必实益福。
3、当遵天主敕命
人视天主，如一粟在太仓、一滴在大海，有何分数，乃欲不遵  天主之敕命乎？
故人诚认  天主，则念其名号，诵其日课，皆自表信、望、爱之真心。日用粗功，无非精义。不认天主，念号、诵经，已为粗迹。并粗迹而无之，益昏昧放逸，罪不细矣。何也？君父有命，无可违弃。若曰：“吾择其可从者从之、不必从者违之，自行自止，无法无守。”谓之乱臣贼子非耶？
呜呼！今之学者，不务实功，阙略念诵，固涉虚恢，不务穷理，妄有念诵，复归冥蹈，其为无益均也。可胜慨哉！
第十二节  无量寿
一、无量寿本无始无终
问：无量寿如何？
曰：佛言无量寿，似本  天主，无始无终言也，而实不同。
二、唯天主可称无量寿
1、凡物皆有始
夫天主生物，各有本寿。寿最短者，为有始有终。草、木、禽、兽、鱼、虫、人之肉躯，皆藉四元行。偏则争，绝则死是也。寿最长者，为有始无终。十一重天体、日、月、星、辰、水、火、土、气、天神、魔鬼人之灵魂，皆天主自造，不藉四元行，一成无坏是也。是可言无量矣。然犹有始，则不得云无量，
2、天主无始无终
惟天主则超然独存，无始无终。化成天地，为天地之主；长养人物，为人物之主；役使神鬼，为神鬼之主。天地、人物、神鬼未有，天主已先有，推之不见其始；天地、人物、神鬼可灭，天主不可灭，推之不见其终，乃可言无量寿乎。
三、佛非无量寿
佛氏之寿，吾不知如何。佛犹是人，人即四元行会合，不过百年，无有不坏；佛或非人，疑指为性，性不能自立。属于人为人性，属于物为物性，属于天地、鬼神，为天地、鬼神性。俱天主以后所生。佛既是人，其所有者，即是人性。欲与天主比寿，何异莛之与楹、卷石之与太山乎？
第十三节  大神通
</div>
    <div class="pagination">
<a href="明末清初耶稣会文献_page166.html">上一页</a><span>...</span><a href="明末清初耶稣会文献_page162.html">162</a><a href="明末清初耶稣会文献_page163.html">163</a><a href="明末清初耶稣会文献_page164.html">164</a><a href="明末清初耶稣会文献_page165.html">165</a><a href="明末清初耶稣会文献_page166.html">166</a><span class="current-page">167</span><a href="明末清初耶稣会文献_page168.html">168</a><a href="明末清初耶稣会文献_page169.html">169</a><a href="明末清初耶稣会文献_page170.html">170</a><a href="明末清初耶稣会文献_page171.html">171</a><a href="明末清初耶稣会文献_page172.html">172</a><span>...</span><a href="明末清初耶稣会文献_page168.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
