<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 64 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 64 页/共 351 页</h1>
    <div class="content">司铎问曰：“君春秋几何？”
曰：“已逾一甲子矣。”
曰：“君知今岁后，还有几乎？”
曰：“未知也。”
司铎曰：“前既往，后未来，所可知者，只此瞬息耳。日已过午，后路还赊，不早奋力以求启处，恐作荒郊无聊客也。光阴迅驶，不啻川流之逝，人不及时闻道，虚度韶光，可不惕与？”
二、贫贱者从教反易
廿七日，晖宇复入谒，张令公劝勉之。
晖宇唯唯，曰：“圣教之当从也，余稔知之。但以贫屡累心，不免为俗绊耳。”
令公曰：“子以贫贱难从教乎？如子言古来圣贤，俱属富贵家矣。不知圣教正甚宜于贫贱，不甚宜于富贵。何也？富贵人沉溺已深，一时拯拔之，未易起也。若贫贱则劳心苦形，磨练有素，其入道正不甚难。譬之溺水者，身挟重赀，一溺即难拯救。反不如赤身无系，更便浮没耳。请以斯言质司铎。”
司铎曰：“然。”
论世福不足鹜，3：56
廿八日，晖宇又偕三友谒司铎。
论及世福，司铎曰：“夫人终生营逐，不寻归宿之所，皆为世福驰鹜耳。不知驰鹜仍未必得，即得也，亦多不全。由来帝王以迄士庶，何家成全无缺？有财货而无子孙，有子孙而无才能，有才能而身无安逸，有安逸而忧不能永年。种种此类，抱愁终身，人顾营之而不能割。独天堂一路，万福骈臻。乃不思到彼，妄行取困，可不悲哉？”
论童子可教，3：56
一、童子更可教
廿九日，司铎出访客，令公陪行。适有二童子至堂，瞻拜主像。尔宣见其恬笃，赠圣教一书。司铎归，具告以故。
令公曰：“孺子更可教耳。人生少时，童蒙未牿，如新衣未经染垢。保护爱惜，可令永久常新。迨有垢污，又烦洗涤，不如新时尤为可爱也。”
二、耶稣钟爱童子
司铎曰：“昔吾主耶稣在世时与宗徒论道，适有数童子入堂而前。宗徒呼使去，吾主曰：‘毋阻也，吾所最钟爱者。他日升天，此辈独多，政以此耳。’”
喻修道之功宜早图，3：56
一、今世如考场
晦日，司铎谓客曰：“吾人在世，譬如士子在场。司文衡者，宽假终日，听其潜心注思，造作改窜，亦望群才之毕凑耳。迨纳卷后，即凭优劣，定去取。若文有不佳，尔时更改无及，求欲再延晷刻，以便注思，必无是理。
二、迁善宜趁早
“我辈寄形宇宙，荷主恩，假以岁月听我改过迁善焉。设若机会错过，日月不留。主命一召，彼时亦似纳卷时矣。善恶至此，关头各分。偷一日之伪乐，失无穷之永安，洵可惧哉？”
答尧、舜有可学不得为娶妾籍口，3：57，凡二则
五月之朔，林太学邀请。张令公颜尔宣陪坐。
一、当法尧舜之善
偶谈娶妾一事，太学曰：“主教毋行邪淫者，不可有外遇也。娶妾为传后计，亦在是例乎？尧以二女妻舜，舜亦不告而娶，为无后也。然则尧、舜非与？”
司铎微哂曰：“昨与令公亦详及此，请转质之令公。”
令公曰：“不然，夫千古之大尧者，以成功、以文章，未闻以此大之也。大舜者以其德、其智、其孝，未闻以此大之也。帝妻二女，传诚有之，然余未敢信其真也。诚真也，余又未敢许其是也。然则法古圣人者，亦法其尽美而尽善者耳。今有人于此，谓之曰：‘尔可为尧，尔可为舜。’则兢兢谢不敏。乃此一事，独往往藉口焉？夫学尧、舜，不学其成功、文章、大智、大孝，顾独此之学何哉？”
二、“二女”辩证
尔宣曰：“余有臆说焉。二女之称，乌知非所称第二女乎？后世不察，误传为二人，未可知也。且娥皇女英，乌知非一人名，误分为二者乎？世世传讹，遂为娶妾者作话柄耳。”
司铎曰：“噫！篡弑藉口夫汤武，邪淫藉口夫尧、舜，贸贸生民，大抵如是。嗟夫！”
喻善恶系人自择，3：57
初七日，林太学复邀司铎于城南之楼。
太学曰：“去城西二十里，有九仙山者，严岫峻耸，木石玲珑。间有大石，宛似人形，稍加雕琢，则成一尊菩萨矣。”
司铎曰：“然则雕琢为大圣人，不亦可乎？”
太学曰：“何不可之有？”
司铎曰：“总此石也，为魔为圣，未有定形。雕魔则成魔，雕圣则成圣。惟在匠人，不可错下工夫耳。夫人亦犹石也，孰为罪人，孰为贤人？有意为舜即舜，有意为即，亦随人自为雕琢矣。”
论星无灵明而诸星度数不主吉凶，3：58，凡六则
一、文昌不司命
有间，太学奉香于文昌君。
司铎哂而问曰：“奉香将以求名乎？”
太学曰：“老矣，无是心也。”
司铎曰：“然则何为？”
曰：“是神系上界之星，为文章司命者，吾儒共传事之耳。”
司铎曰：“夫文昌能为文章司命也，则善于文章者，宜多成名矣，何以不然？而曰：‘有命存焉，不可幸而致也。’命者何？非主命而谁命乎？”
二、上界之星如灯烛
太学曰：“文昌不能司命固然，然是上界之星，亦当敬事。”
司铎曰：“夫上界之星，亦犹人间之灯烛耳，初无灵觉也。既将事星，亦将灯烛而事之乎？”
三、将相与星宿无关
太学曰：“自来名臣将相，俱言上应列宿。故见星坠落，则曰某方某将相死，此又何以说焉？”
司铎曰：“信如斯言，从古名将大臣，凋谢者不知几千万人。将天上星，亦坠落殆尽矣。何以古今星数，并不少减也？”
四、“星宿告祥”之意
众友默然良久，曰：“师论诚是。但圣教书中，所云景宿告祥、三君睹耀又谓何？”
司铎曰：“星犹火也，向既言之矣。所云景宿告祥者，盖天主降生时，特以星光示人，有天神导之，非星自有灵也。譬如国君莅朝，必先有灯燎前导，岂得以灯燎为有灵乎？”
五、“观星占象”之意
太学曰：“如是，星辰亦一物耳，太史观象占星也何为？”
司铎曰：“占天象者，占岁之丰凶、时之寒暑，或风雨、或晴阴，亦理之所有耳。故《毛诗》有云：‘月离于毕，俾滂沱矣。’即孔子亦观星而备雨具也。”
六、战争与星象无关
太学曰：“敝邦前年，有金星见于南斗，识者谓刀兵之兆，厥后果辽东有变。则占星而知吉凶，宁尽诬耶？”
司铎曰：“夫有刀兵之灾，谓必金星见斗。余入中邦廿余年矣，何年无兵？何处无变？不是滇南江右，便是山东蓟北，岂俱占星而预知乎？”
论圣教始难终盛，3：59
少顷，众议建堂之事。
因曰：“圣教之正也，人人知之；圣教之行也，人人难之。甚矣，邪之中人深乎？”
一、邪教如蔓草
司铎曰：“譬诸草木。邪教易诱人，如贱根蔓草，其兴也勃然。
二、正教如巨树
“正教之行也，如乔木巨树，必岁月久，而后长殖，然其庇覆也，则已多矣。”
论神不可太用，3：59
初八日，司铎同令公访客，偶至驾云亭，俯视溪中竞渡。
令公问曰：“精修君子，亦寓目此乎？”
司铎曰：“无伤也。昔圣若望，名闻四达，人慕而往观之。时若望方食后，偶执一禽以舒怀，其人窃讶。若望知而欲醒之也，因其负一弩，借张焉，久而不脱。其人惧弦之断，曰：‘物不可久张，久张则绝。’若望曰：‘子知之乎？神不可太用，太用则惫。’其人方悟而就教。”
令公曰：“然则游艺之功，夫亦有道乎哉？”
论人子宜贻亲以安，3：59
初十日，柯桢符入谒，求为其子领洗。其尊人尚未入教也。
司铎语之曰：“子自闻道后，孝敬父母一诫，亦有加乎？”
对曰：“有。”
问其如何也，则不知所对。
司铎曰：“人子之于亲也，奉养定省而外，谁不欲贻父母以安？忍置父母以危？夫安孰安于升天常生者乎，危孰危于沉沦永苦者乎？今子已知生死大事，忍不以告而亲？即告之，而不苦劝其依主，以免永殃。区区缛貌，亦无问矣。”
论存心之法，3：60，凡二则
十八日，郭郡丞问道于司铎，时林太学在座。
一、常存心不放
郡丞曰：“贵教存养工夫，诚为严密，余窃慕焉。但如心之易驰何？”
司铎曰：“心非易驰也，我放之而令其驰耳。倘瞬存不放，时操勿逐，又安能遽逸哉？”
二、存心非不动
太学曰：“操心勿放固矣，但不能却绝尘纷。时应酬俗务，不免为 其所用，可奈何？”
司铎曰：“所谓常存此心者，非谓漠然不动也。夫心自有专主，时时运用，时时提省，可矣。即为世情所用，亦一时借之耳，非赠之也，故不毕依然复存。若任其纷逐，营营无已，是心反赠世情去矣，安望其能存乎？”
论道难遽信，3：60
二十日，司铎过林太学家，偶谈西国奇器。
太学曰：“昔祗谒于桃源，见示贵邦远镜，视远若近，视近若远。归述之，未有信者。”
司铎曰：“贵邑离桃源几何？”
太学曰：“才一舍耳。”
司铎曰：“夫以一舍而遥之隔，以君郑重之人、亲见之事述之亲友，尚有疑心。何况余辈自泰西航海东来，涉程九万，历岁三秋，传千古来未经见闻之事，而人有能遽信遽从者乎？”
太学叹曰：“司铎言是也。”
论俗染深则人道靡易，3：60
廿五日，驾适仙溪，独颜尔宣从。居三日，问道者不乏。着意奉教，未有也。
尔宣请曰：“可以行矣。”
司铎曰：“世俗陷人，有如陷井。坠其中者，奋拔未易易也。西有寓言曰：昔群蛙聚于壑中，相煦相沫。壑竭而蛙出，复徙他壑。水竭又出，后至一井。俯视其水，茫如也，欣然欲下。一老蛙止之曰：‘缓图之。夫我向在壑中也，水盈则住，水涸则移，犹能无系，今若落在井中，一下无复出矣，且奈何？’今人染俗未深，转移入道犹易，此亦在壑之蛙耳。如已坠世俗之井，欲其望道而跃，是岂旦夕之功哉？”
论守贞，3：61，凡三则
</div>
    <div class="pagination">
<a href="明末清初耶稣会文献_page63.html">上一页</a><span>...</span><a href="明末清初耶稣会文献_page59.html">59</a><a href="明末清初耶稣会文献_page60.html">60</a><a href="明末清初耶稣会文献_page61.html">61</a><a href="明末清初耶稣会文献_page62.html">62</a><a href="明末清初耶稣会文献_page63.html">63</a><span class="current-page">64</span><a href="明末清初耶稣会文献_page65.html">65</a><a href="明末清初耶稣会文献_page66.html">66</a><a href="明末清初耶稣会文献_page67.html">67</a><a href="明末清初耶稣会文献_page68.html">68</a><a href="明末清初耶稣会文献_page69.html">69</a><span>...</span><a href="明末清初耶稣会文献_page65.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
