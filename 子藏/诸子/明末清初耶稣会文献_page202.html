<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 202 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 202 页/共 351 页</h1>
    <div class="content">何谓敷教，天主当付畀时，命人以种种之善，若克全其性，则率性而行，自然合道，原不须教。人有不尽性者，天主乃命圣人立教以训之耳，如中国之尧、舜、周、孔，及他邦之一切先哲是也。人又侮蔑圣言，不知遵守，天主不得不躬自降生喻世，于是明示人以为善之乐，不善之殃，人物之原始，宇宙之究竟，悔改之门，补救之法。
⑵宗徒遍晓万方
俾宗徒遍晓万方，然后向之事魔鬼者，化而事真主矣；向之淫者，化而贞矣；向之贪者，化而廉矣；向之暴者，化而仁矣。尽六合之内，沾圣风者，今已十六。奈我中邦，矜骄自满，溺于习闻，锢于俗见犹难速变耳。此所谓教也。
3、立表
何谓立表，天主于人，崇卑悬绝，何从仰法？惟既降生，则其言行俱得学焉。故隐其神灵赫奕之威，而独著贞孝谦忍之德，俾中材皆可仿视。圣史四人，各纪其事训，谓之福音，嗣后圣人圣女，洋溢万国，皆从学习耶稣而成德。此所谓立表也。
三、耶稣降生之事
所谓降生之事，经成数万，姑举其略，归于六端。
1、降生之地
一者，降生之地。曰如德亚国之白冷郡。（在亚细亚州与中国同州）天主不降生他国，而必于如德亚者，盖缘开辟以后，万国皆失源流，惟此一国，独认真宗，不为异端淫祀。又先知圣人豫言降生之事，笔之于册，以为日后符徵者，书几百卷，皆在是国。又元祖亚当，被驱出地堂之后，亦居此国。而亚当所葬之山，即耶稣受钉之山也。
2、降生之母
二者，降生之母。如德亚国有圣女玛利亚，圣王达味之苗裔也，幼志不嫁，以上主命，配圣若瑟。虽为夫妇，俱实童身。主命天神，报玛利亚，曰：上主降生，救世之期已至，择尔为母。玛利亚以为矢绝人道，从何得孕。神言此天主神功耳，岂特受孕不须人道，即分娩亦不损尔初体，玛利亚始允诺。即受孕，九月而生，一如天神所报，时汉哀帝元寿二年，冬后四日之夜分也。夫天主何不从空降世，乃必生于人者，正欲示其爱人之心，与吾人类相关。通然不感而孕，则又特异于人，而表真天主矣。
3、降生之祥
三者，降生之祥。时如德亚有司教士，曰匝加利亚，其妻曰意撒伯，皆有圣德，年各七十有奇而无子。一日方祭，忽天神报曰，尔今将产一子，为降生之主前驱。意撒伯果孕，遂举一子，先耶稣六月而生，即大圣若翰，呼人认主者也。耶稣生时，异光满室。神报牧牛之童，皆来致敬。天生景星，外国三君，并精历法，一见此星，谓非天体素有，忽忆经言，真主降世，景宿告祥，以为此必其验也。三国相去各千里，不期而俱望星以走，十三日抵如德亚，星至降生之地即止，三王因就朝焉。及耶稣行世，救民圣绩，不可枚举。如命死者生，喑者言，瞽者明，聋者聪，跛者走，病者瘳，狂者醒。巨浪雄风，命息即息。天地百神，咸听其命。前此惑人魔像，尽成齑粉。种种神奇，载之圣史。
4、降生受难之事
四者，降生受难之事。耶稣在世三十三年，人半服其神迹，仰其圣行。惟司教者傲满，不察耶稣之时与事，与古经相合，谓以人而称之主，殆妄者也，谋杀之。而耶稣因之以成大功，遂听彼加害焉。故预告其徒曰：吾将为万民受死，然汝侪勿忧，吾死三日，则复活与汝相见也。一夕祷于山囿，更念我受如是大苦，人犹有不能感动信从，至于下坠者，悲痛至极，遍身汗血。夜半恶徒引众执之，遂以坚绳毒鞭，体裂血流，又织棘为冠，以加其首，后乃以巨木制十字架，逼耶稣自负之而往，至加瓦略山而钉焉。在十字架，凡三时而死。时春分既望，日月相对，不宜薄蚀，乃日忽失光，宇宙晦冥，全地大震，山陵崩裂，冢墓忽开，圣人之已去世者，多出见于世，恶党见此异灾，亦有自悟其非，思改悔者。而耶稣已葬之后，逾二日，果复活也。处世复四十日，详定教规，然后于方午上升焉。或疑耶稣受难，出于天主乐为，则杀耶稣者无罪乎？不知有人侮我，我虽甘心忍耐，但非我教彼侮也。忍受者，虽成在己含忍之德；而肆侮者，乌得云无罪乎？
5、升天之后奇迹
五者，升天之后奇迹。如天主圣神降临，宗徒皆顿明奥理，不待学习，能讲万方之言，敷教天下。其升天处，耶稣足迹恒著山巅，人削其土，煮而饮之，无疾不愈。削之者已千六百年，而迹不损如故也。或为金屋以覆之，则辄飏去，恒露不覆焉。
6、十字架之神威
六者，十字架之神威。此架既为天主受难救世之具，遂付之以大能力，有用之以驱魔逐魅，而无数妖氛，立见消灭者矣。有用之以拯疾救疴，而夙恙沉灾，旋得痊愈者矣。有用之以御寇应敌，而百万雄师，俯首顺命者矣。有用之以扶危济患，而风涛火兽，立见解脱者矣。有用之以克己遏欲，而邪念秽想，忽致清净者矣。非特天主所钉之架，有此奇妙，即肖其形而制之者，概多神迹，此可想天主之慈威，毕注于此也。
四、耶稣受难之意
况万恶之成，多由忿躁；万德之成，率由含忍。忍其大者，则小者无不可忍而德成也。故耶稣甘受毒钉之大忍，示万世坚忍之则。况天主造万有，本欲人观感，不背主恩。人反认物为主，而用所造之物，为叛主之具；不然，则或视为当然固然。曾不知恩所自出，天主悯之，以为民愆重，既不可苟赦，又不忍尽罚，乃不惜现身以代负其债，而万苦万刑，甘受不辞。此一事者，天主爱人到至极处，犹顽不知感，则真无辞于永罚矣。
故宗徒传教，遇暴君恶吏之虐，惟念天主为人，且不惜死，吾何不以死报主乎？于是刀俎鼎烹，不避不屈，反深幸为主而受此。当圣教初行，三百年内，为事主坚忍，被杀身者，不知几千万亿。而愈杀愈坚，愈禁愈炽也。若据世俗之见，必谓巍巍上主，断不降生，即降生亦必辉煌衮冕，奚至受难受辱，是乌足以测造物之玄旨哉！
第十一节  罪人之功无功
一、罪人的定义
所谓罪人，教外不认真主之人，与被教之士，有所过犯而未经悔解者也。
二、罪人因一罪而受罚
不认主者，或有他善矣，未悔解者，或有后善矣，然既负罪于身，便为真主厌恶。特上帝无量仁慈，不遽绝灭，久容以俟其悛改也。譬如脾胃一败，海陆珍错，俱无益于血气，如实漏卮者，旋注而旋泄也。又如一体之间，苟有大毒，则全身与之俱毙矣。盖善必居其全，乃可受赏；恶有其一，已足被罚。如国家法律，死罪数十条，岂必尽犯，苟陷其一，遂可致辟矣。而士师人负重辟者，岂曰其人他有善行而释之乎？但在国法虽悔不赦；在天法，图改便免耳。故经云：由此爱主之情而作者，虽微易事，必得天上无穷之报；非由爱主之情而作者，虽艰大事，必不可望天上之报。
三、罪人之善不得天报
今有素不为恶，徒恃此无根无据之善，自谓可得天福，则万万必无之理。盖一疾在身，则血脉不关通，必涤除以去之；未去其疾，虽甘旨，悉无补于身矣。有罪在我，亦与天主不关通，必洗解以达之；未达于主，其德行，悉无偿于后矣。
四、人靠耶稣而升天
或曰：天学纯修之士，其德行固高不可尚。其寻常无过之人，视古所称名贤豪杰，行事奇伟卓荦者，十不逮一。然论升天，则寻常无过者，可以万全；奇伟卓荦者，反无把柄，恐与人之德不相准也。答曰：有其善，丧厥善。天学为功，全在隐藏而不露。子仅目之为寻常无过者，安知非暗然内裕也。然纵使真不如奇伟卓荦之人，则亦有说。
盖吾人升天，不恃自己善状，而恃耶稣救赎之绩，但以吾善为往取之价。故救赎之功，譬则食也，善譬则金银也。千金之子，可以不死者，非金银足以疗饥也，谓贸易便也。若有种种善业，而不为天主用，譬如拥赀巨万，不以之贸食。彼善虽小，由爱主之心而起，譬如有百金者，专用以易粟。则巨万者，必饥而死，而百金者，得食以生也。夫驾巨舫者，极力摇荡，不过数武；乘流扬帆，则一日千里者，托于风也。竭蹶奔走，百里而疲；乘骐骥绿耳，则周四极者，托于马也。虽有多力疾足之人，徒涉不可以越江河；跛者有乘则过焉，托于舟也。善绩虽微，而获天乐者，托于主也。彼不知所托者，虽劳亦奚益哉。
第十二节  义人之罪非罪
一、义人的定义
所谓义人者，信爱天主，被服其教，时省时悔，时解时补，不使罪积于躬者也。
二、义人因告解而获赦
此等之人，兢兢自持，大过恒鲜。然偶陷落，则一念之疵，一言之失，一行之尤，时或有之。而人遂非之曰，此亦有罪人也。罪若当罚，彼且蒙罚也；罪若获 赦，我亦获赦也。是乌知其不可同日语哉。彼人有愆不悔省，而义人者有愆即悔，力求去之。
譬如镜然，虽同受尘障，然一者时时刮垢而磨莹之，一者任其昏而不顾。受蔽虽同，而后之明暗，必有判矣。今夫器之贮油者，积垢四面，投之于火则旋焉光洁。义人爱主热心，若火炽烈，虽有小疵，如微尘入炽鼎，有不消灭者哉？衣或垢秽，濯之以江汉，无染不去。告解之功，亦涤罪之澄渊也。故经曰：时雨自天降地，以乐农心；罪人之泪，自地戾天，以乐主心。彼朝夕叹息，涕泣于主前以祈宥者，固吾心之时雨也。
三、告解非苟且之门
世乃有言奉教之士，或恃有告解一路，随犯随解，而复随犯，且奈何？此亦不思之甚也。夫告解去罪，犹药去疾也。有疾，虽可药愈，而无疾不尤益乎。然人身万不能以无疾，故为剂治之方；人心万不能以无过故，故立告解之礼。若曰告解为易陷之招，岂方药为得疾之媒哉？一罪在身，已经痛告，主虽免其永罚，亦恐入炼罪之狱，以锻其渣滓。此处之刑，与永火之惨毒无异，所异者有尽耳。过大与多者，其炼久；过小与寡者，其炼速。总之上主报人，纤忽必究，怙终则永罚，悔改则暂刑，惟无过纯善之人，乃能直升天域。不然，则劳绩美功，亦可补偿炼苦，补之不足，则入炼耳。故告解一条，乃于既落之后，为斡旋之法；非于未陷之前，先开苟且之门。
四、告解补百密之一疏
且不徒为善恶相浑者启其便，并为百密一疏者补其隙。以仲尼之圣，五十学易，仅敢言无大过，则下此者，小过时时不免也。小过不除，终为上达之累，必解而去之，方能诞登天国，固无疑者。
五、罪大恶极者之告解
然则元恶巨憝，即悔亦可以得赦乎？数犯数悔，而亦可数赦乎？夫罪既大，一悔即宥，决无此理，非天主一定之律也。况恶极罪大者，心志迷惑，必不知悔。设有此等之人，如古之穷奇梼杌，莽掺懿温，盗跖秦桧等，岂以悔过而即升天堂乎？然克悔则必追恨无极，猛励前进，反胜于平日。
六、告解是圣功
自称无过之人，数悔数犯，断不其然，所虑时解而时不能绝者，日用言念之间，少差违耳。然人奉教以后，视过反多于奉教以前。盖前此冥冥昧昧，不省不察，有非莫觉；今则考核甚严，细微毕现。知过，正圣功也。
七、世俗之人不知告解
若夫世俗之士，作一不善，亦有心生懊恨者，而此情不为天主发，则何益之有？又往往绝大重罪，习俗相仍，不以为非，漫不知悔，断不克蒙于主也。
第十三节  闻教与不闻教者功罪有辨
一、矜善丧善而悔恶灭恶
客有献疑于予者曰：据吾子天说，则虽廉如伯夷，忠如龙比，孝如曾参，信如季踟，不幸而不沾洗涤之德泽，不免为下堕之人；而靡所不为之士，一经悔洗，反可上升。天主之赏罚，恐不如是失公也。余应之曰：恶人而知悔改，视素不为恶者，更为难遇，譬如得已失之物者然。今有两子于此，其一聪明正直，处置世务，皆极停妥，但终身不认父母；其一子生平猛悖，忽改弦易辙，依依父母之傍，则父母所爱，将谁属耶？昔天主降生时，一学士有德者，与一不肖同入主堂，学士祝曰：“谢主之异我于众人也，众人皆淫而我独贞兮，众人皆贪而我独廉兮，众人皆哺啜而我独斋克兮。”不肖者闻之惶悚战粟，不知所为，不敢仰视，跪伏涕泣，求主宥其夙非。耶稣谓宗徒曰：“夫夫也，入时洁，出时污矣；彼人者，入时污，出时洁矣。”一原有善，以矜善而丧善；一原有恶，以悔恶而灭恶。彼学士者，原知谢主，但以满恃，遂为上帝所弃。况久昧真宗，徒矜己善者乎？
二、认主与不认主之功罪
故认主与不认主有辨，而认主之人，闻教与不闻教又有辨。
1、认主为功
何谓认主与不认主？其人无不善之行，虽耳不闻天学之秘，口不言天主之名，而心则明见乾坤有主，为我大本大原，而小心昭事之，此不过不幸阻于无传，虽于超性之义未达，而因性之善不失，可为上主所赏之人。
2、不认主为罪
若纵有忠孝廉洁之行，而不识大原，如人四肢百体皆美，但少一头，则人之君子，天之小人。所谓罪人之功无功也，必有不认主之罚矣。
三、闻教与不闻教赏罚
何谓闻教与不闻教？
1、不闻教则不以规条律之
人无恶行，又知认主，但未聆新教，因未获行领洗告解之礼，不及知降生三一之事，此人自能以行事与天主默契，断不以规条律之也。
2、闻教而悖逆必罚
若已闻耶稣所立之说，而傲然自是曰：“彼所谓天主者，吾已尊而事之矣。彼所谓七克十诫者，吾亦且兢兢守之矣，何以洗涤为？何以耶稣之教为。”则悖逆弥甚，主所弃绝。昔如德亚国之人，皆素事真主者，惟因不认耶稣为天主，不肯服其新命，主遂命敌人灭其国，毁其城，杀其人民。幸得脱者，流徙他方，为丐为佣焉。夫世上之罚犹如此，则地狱之永刑何如耶！由此断之，前此未聆圣教之圣贤，默合天则，自可冀夫上升。目今不进教之达士，恃已自盈，决难逃乎永堕。
四、天主赏罚以盖棺定论
客又进于子曰：据天学归死刻，尚可痛改，一过此则无及矣。故大善之人，少此一悔，必邀冥罚，有此一悔，必得上登。彼善人因负不认主之罪，但一刻之间分升降，而置其前行不较，不几宽于恶人，负于善人乎？
1、善始不如善终
曰：善始不如善终，故曰盖棺始定，亦于末路见人品也。然吾人吃紧，专在死候，朝夕祈求上主，亦冀于此处提携。缘此时聪明昏眊，神情竦烈，未免误沦魔诱。生平日习于善之士，犹怀此惧，况一生作恶，归死乃克悔乎？万一能如此，最为难得。呜呼！少壮迄老，滋行不义，期以死之之顷，盖厥前愆，不大危乎？所谓归死一刻，尚可悔改者，特欲广恶人迁善之路，使毋自弃耳。
2、善终则得上升
若人不知真主，不论他事臧否，同为天主所恶。就其初而言，善人之污少，恶人之污多。乃善人以无末日之一洗，而少污永存，恶人以有末日之一洗，而多污并去，则于此时衡较，自洗者洁，而不洗者污也。上主升之坠之，至公至当，岂负于善，岂宽于恶者乎？譬如两人同疾，一甚危，一不甚危。但甚危者，求药以治；不甚危者，委之不顾。则危甚者反可得生，而不甚危者，反不免于死也。
3、奉教恶者受重罚
若已奉圣教，而恶如故，天主谓之大辱名教之人，其罚倍重于教外之恶者。
第十四节  祸福皆系上主
世人皆天主所生，皆天主所爱也，爱岂有偏属哉？乃富贵通塞，迥然不齐；并有君子蒙祸，小人获福者；其天为之耶，抑人为之耶？抑如佛言今世所受，为前生之因耶？
一、天主赏罚不以世法
解之曰：天主之祸福人也，必无有不符其实者矣。但人之善善恶恶，人自不得而知，其被祸福也，非可以世法按也。
二、天主赏罚至公至平
且夫天主之公，无微不赏，无细不惩。今有善多而恶少者，大约先报之以祸，而使其永享天堂之乐。有恶多而善少者，大约先报之以福，而使其永受地狱之苦。
三、富贵贫贱由天主默限
且世上之事，半任人自为，半由天主默限。有人谋之而竟得者，此任人自为者矣，然而未始非天主所许也。有人谋虽善，而竟不得者，此由主默限者也，然而未始非天主所爱也。抑有经营而得富贵者，适值天主之所许也，不然，虽才智不能强邀利达。若曰：夫人也，不应处贵富也。然天主必有所以笃厚此人之故。总之审判之日，根由悉露，始知造物处置，最当最巧。
四、天道福善祸淫
且世上报应，虽不可以意量，未始不可以类推。试观积善之家，恒有余庆；积不善之家，恒有余殃。敦实厚重者，为凝承福履之器；轻薄儇佻者，且以杀其身而有余。如此者十之六七，岂天道竟渺茫哉。
五、天主赏罚不尽在世祸世福
况世俗之见，以利顺为大庆，以坎坷为至辱。若天主所轻重，不尽在世福世祸。卑窘而善，上主重之，更甚于崇高之士；亨利而恶，上主恶之，更甚于蓝缕之子。
六、天主以祸福成人
总之，美丽福泽，欲人忻谢，而感激以报主；灾祸险阻，欲人忍受而磨励其德性。此两途者，天主用之以玉成人类之具，犹寒暑之不可废一也，特人有善承与不善承耳。
七、祸福是人品衡鉴
善承者，当其得意，则以为造物之恩我，而勉建美绩，惟力是视；当其失意，则以为造物之炼我，而安意忍受，不忮不求。不善承者，当其得意，则骄奢淫佚，日积恶缘；当其失意，则怨天尤人，无所不至。故世上参差不齐之事，正区别人品之衡鉴也。
八、鬼神无祸福之权
若据异端因果之论，则前身为善为恶，今身受福受殃，不报其为之者，而报其未始为之者，拂理逆情，莫大于兹说。至于水旱疾病之灾，冤抑枉窒之事，人有竭诚祈祷，吁呼于土木邪神之前，而亦得拯拔得昭雪者，非彼神之灵也。缘人虽忘弃天主，天主犹或悯之，虽误祈邪鬼，弗较也，然而终为天主所弃绝者多矣。甚至大荒大兵大疫，则皆天主假此以刑戮不肖，警戒善人者也。
第十五节  死后必有赏罚
一、人是世上的客旅
入其居，视其所置，前有宗庙，后有寝室，仓库在左，车厩在右，不问而知其为家也已。入其居，视其所置，外无廪积，内无寝庙，日用之具，聊且略陈，不问而知其为旅也已。试观茫茫世界，家耶，旅耶？佳景物，美田宅，好妻子，我所甚系恋者，谁能久处此耶？死期既至，大智极勇，能缓之须臾耶？一切世物，谁非借而用之者，久则还主人耳。不见数亩之宫，百年之内，更迭而处者，且数姓耶。乾坤之内，虽欲不谓之旅，而不可得已。
二、死后必有赏罚
1、善恶不可同归一域
苐 人为万物之灵，生为逆旅，死有所归；旅时功罪，归则分明。若谓盗跖、颜渊、伯夷、殷纣，同归一域，有是理乎？是知死后之必有赏罚也。
2、现世赏罚不足以报善恶
世之操赏罚者，君也。一国之内，其为君之所赏罚者，特千百之一二耳；一人之身，其君所赏罚之事，又特千百之一二耳。故欲以世赏遍善，则有道之时，禄爵不足以答有德；欲以世罚遍恶，由无道之时，囹圄不足以容多奸也。《书》曰：“惟上帝不常。作善降之百祥，作不善降之百殃。”殃祥兼生前死后之赏罚，现世不足以尽之也。
3、肉躯生死不足以报善恶
今必曰，富贵福泽，为善徵乎，则是必为善人之所好也，然达人志士，且有弃之而不居者焉，今必曰，剖肝碎首，为恶报乎，是必为善人之所畏也，然忠臣义士，且有杀身成仁，致命遂志者焉，是知死后之必有赏罚矣。绝德酬以公孤，以后之德，更何以报？杀人者死，而剧盗巨憝，杀百千万命者，一身之死，曷足以偿？是知死后之必有赏罚矣。曹马之奸，刃未推胸，而子孙有为帝者；逄干之忠，脑已涂地，而其后亦竟泯泯，天道宁或非耶？是知死后之必有赏罚矣。圣帝明王，虽九五崇高，善业犹在；作奸犯法，虽粉身碎骨，恶迹仍存，断不以肉躯之祸福，能消神灵之善恶者也，是知死后必有赏罚矣。
4、现世祸福不足以报心神
</div>
    <div class="pagination">
<a href="明末清初耶稣会文献_page201.html">上一页</a><span>...</span><a href="明末清初耶稣会文献_page197.html">197</a><a href="明末清初耶稣会文献_page198.html">198</a><a href="明末清初耶稣会文献_page199.html">199</a><a href="明末清初耶稣会文献_page200.html">200</a><a href="明末清初耶稣会文献_page201.html">201</a><span class="current-page">202</span><a href="明末清初耶稣会文献_page203.html">203</a><a href="明末清初耶稣会文献_page204.html">204</a><a href="明末清初耶稣会文献_page205.html">205</a><a href="明末清初耶稣会文献_page206.html">206</a><a href="明末清初耶稣会文献_page207.html">207</a><span>...</span><a href="明末清初耶稣会文献_page203.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
