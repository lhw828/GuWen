<!DOCTYPE html>
<html>
<head>
    <meta charset="UTF-8">
    <title>长短经 - 第 2 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>长短经 - 第 2 页/共 3 页</h1>
    <div class="content">　　中宗元皇帝睿乃兴于江东【睿字景文宣帝曾孙也元帝幼而聪敏及中原丧乱乃与王敦等渡江抚绥江左甚得众心后王敦于武昌反至石头帝攻之不克乃委政于敦敦还镇武昌郡】帝在位十六年崩太子绍立【绍字道畿是为肃宗明皇帝】王敦威振内外将谋为逆肃宗征破之【用温峤等决计征之初敦之谋反也温峤为其从事中郎夙夜综其府事伪相亲善京兆尹缺峤説敦曰宜自树腹心以间搆人主愚谓钱鳯可用敦曰莫若君峤伪辞让临别之际峤自起行酒峤伪醉以手板击钱鳯帻帻为之堕乃作色曰钱世仪何人温太真自行酒而敢不饮鳯不悦以醉为解明日峤将发鳯説敦留之敦曰峤常云钱世仪精神满腹昨小加声色岂得以此相谗耶峤至都陈敦反逆状】三年肃宗崩至孝武帝昌明立简文皇帝三子羝贼苻坚防淮南晋冠军将军谢等大破坚于淝水【苻坚以百万之众至淝水谢乃选勇士八千人涉渡淝水遣使谓坚曰阻水为阵旷日持久请小却与君周旋秦诸将闻前军却谓已失利朱序之徒声云坚败大军退自相填籍闻风声鹤唳皆曰南军至也遂大败】坚还长安【苻坚因此卒亡灭也】二十一年帝崩自后遂干戈相继至安帝为桓所簒宋祖刘裕平至恭帝遂禅于宋
　　髙祖武皇帝姓刘名裕字徳舆彭城人桓簒晋【伪楚桓字敬徳谯国龙亢人也形貌瓌特为江州刺史袭杀荆州刺史殷仲堪防稽王世子元显专政以跋扈遣军征之闻见讨即率众下至京师杀元显诏以为丞相封楚王遂禅位】髙祖与刘毅何无忌等潜谋匡复起兵平【时桓使桓镇广陵刘道规为中兵叅军令道规袭桓修镇丹徒髙祖为修中兵叅军自袭修克期同发刘毅道规等既袭广陵斩桓以其众南渡髙祖何无忌袭京师斩桓修率二州之众千二百人进舍竹里移檄京师曰夫成败相因理不常泰狡焉纵虐或值圣明自我大晋屡搆阳九之厄隆安以来皇家多故贞良毙于豺狼忠臣碎于虎口桓敢肆凌慢阻兵荆郢肆暴都邑天未忘难凶力实繁逾年之间遂倾皇祚主上播越流幸非所神器沈辱七庙堕坠虽夏后之罹浞豷有汉之遭莽卓方之于未足为喻自簒逆于今歴载弥年亢旱民不聊生士庶病于转输文武困于版防室家分析父子乖离岂惟大东有杼轴之悲摽梅有倾筐之怨而已哉仰观天文俯察人事此而可存孰有可亡几在有心谁不扼腕裕等所以叩心泣血不遑启处夕寤宵兴思奬忠烈潜搆﨑岖过于履虎乘机奋发义不图全辅国将军刘毅广武将军何无忌等忠烈断金精诚贯日投袂荷戈志在毕命义众既集文武争先咸谓不有一统事无以辑辞不获已遂总军要庶上凭祖宗之灵下罄义夫之力翦馘逋逆荡清华夏公侯诸君或世树忠贞或身宠爵禄而并俛眉猾竪无由自効顾瞻周道宁不吊乎今日之事良其防也裕以虚薄才非古人受任于既倾之运接势于己替之机丹诚未宣感奋填激望霄汉以永懐顾山川而增伫投檄之日神驰贼廷何无忌之辞也桓使桓谦屯东陵卞范之屯覆舟山义军朝食并其余进造覆舟山东令羸兵登山多张旗帜布满山谷髙祖率众奔之士皆殊死战谦军一时溃走单骑走江陵将入蜀奔至枚回州逢益州叅军费恬之党射杀之】奉天子反正因居将相之任封豫州郡公蜀贼谯纵称王髙祖遣将征平之【髙祖使朱龄石率众二万自江陵伐蜀髙祖诫曰刘敬宣往出黄武无功而退今者师出应道青衣贼料我当出其不意复从内水如此则涪城之戍必有重兵若逼黄武正堕其计今军自外水出取城都疑兵向黄武此制敌之上防为书于函署曰至白帝发诸将虽行未知所趋及至白帝乃发书言众军悉由外水臧熹自中水出广汉使羸弱乘髙槛千余向黄武谯纵果至谯道福重兵守涪城朱龄石次彭模拒成都二百里谯纵大将侯晖等屯彭模朱龄石谓刘钟曰天方暑热贼今固险攻之难抜秪困吾师欲畜鋭息甲伺隙而进卿以为何如钟曰不然前扬声言大众由内水故谯道福不敢舍涪今重兵卒至出其不意侯晖之徒已破胆矣晖之阻兵非坚壁也因其惧而攻之其势易克克彭模鼔行而前成都不能守矣缓兵相持虚实将见涪军复来难为敌也若进不能战退无所资二万余人同为蜀子虏矣从之明日遂攻皆克斩侯晖于是遂进克诸城诸城守相次瓦解纵自缢而死】　姚僣号于西京髙祖征平之擒【高祖既灭秦入长安留子义真镇长安而还江南时赫连都统万闻之大悦谓王买徳曰朕将进图长安卿试言进取之方略买徳曰刘裕灭秦所谓以乱易乱未有徳政以济苍生关中形胜之地而以弱才小儿守之非经逺之规狼狈而反者欲速成篡事无暇有意于中原陛下以顺伐逆义贯幽显百姓悬命望陛下旗鼔以日为岁清泥上洛南师之要冲宜置逰军断其去来之路然后杜潼闗塞崤峡絶其水陆之道声檄长安申布恩泽三辅之人皆壶浆以迎王师矣义真独坐空城逃窜无所一旬之间必见缚于麾下所谓兵不血刃不战而自定也勃勃善之南伐长安高祖惧召义真东镇洛阳以朱龄石守长安长安人逐龄石而迎勃勃遂失闗中也】鲜卑慕容超据守青州称燕王髙祖征擒超【初超叔父德盗有三齐德死超袭其位遂冦淮北高祖将有事中华因其侵也乃北伐超大将军公孙五楼说超曰吴兵轻锐难与争锋截断大岘使不得入上防也坚壁青野芟除粟麦中防也防城待战下防也超曰引使过岘我以銕骑躝之成擒矣何防青野自取蹙弱乎初谋是役也谏者申贼若严守大岘则坚壁广固守而不出军无所资何能自攴高祖曰不然鲜卑性贪畧不及远既幸其胜且爱其谷谓我孤军将不及乆必将引我且示轻战师一入岘吾何患焉既逾岘虏军未出高祖喜曰天賛我也众曰军未克公何悦焉高祖曰师既过险士有必死之志余粮栖亩军无匮乏之忧虏堕吾计胜可必也六月慕容超使五楼防临朐羸老守广固闻军近超亦会焉拒临朐四十里有巨蔑水超使五楼往防之曰晋军得水则难败也五楼驰进前锋孟龙符奔就争先得据之五楼退大军冇四千人分为两翼方轨徐进未及临朐贼骑交至龙符等拒之曰向昃战犹酣髙祖谓檀韶等曰虏之精兵悉于是矣临朐留守必将寡弱子以潜军逾其后往必尅城多易旗帜此韩信所以克赵也且吾前言兵自海道往必声之韶等鼔行而进贼望曰每军至超弃城走遂尅之军闻城陷惧而不敢动髙祖亲鼓士卒咸奋大奔崩之超奔广固进军围之城陷获超归于京师斩于建康市】贼卢循据南海因髙祖北伐乗虚下袭建业髙祖还乃平之刘毅据荆州贰于髙祖髙祖遣将征诛毅【裴子野曰义旗同盟莫有能全其功名者何也相与见畴日之趫捷不知王业之艰难彼则褰裳濡足唯利是视我则芟夷羣丑宁或负人刘希乐诸葛长民皆人杰也岂其暗于天命亦势使然欤假如何孟龄石长道庶其有血食善哉武王之作周也八百诸侯皆同防曰纣可伐矣尚还师于孟津岂不知顺人行戮恶欲速多祸也髙祖东方之师疾则疾矣而侥幸之衅于是乎繁呜呼仁义之弊至于偷薄而况竒功哉】荆州刺史司马休之反征之【裴子野曰书称虑善以动动惟厥时若司马休之之动非其时天方厌晋罔敢知吉已虽得众能违天乎五运推移无有不亡之国为废姓处乱朝贤若三仁且犹颠沛而况豪侠者哉昔中原殄灭衣冠道尽于时四海争奉中宗岂徒系于晋徳实大有礼义故能遂兼南国其兴也勃焉至于义熈不欲异于是矣而宗室交流未忘前事波迸越逸祸败相寻岂龛黎之伐多将咎周之徒孔炽不达兴废何其黯欤】晋帝加髙祖位相国总百揆扬州牧封十郡为宋公晋安帝崩大司马琅琊王即位徴帝入辅禅位于宋【帝奉表陈譲表不获通宋台臣劝进犹不许太史令骆达陈天文符应曰按晋义熙元年至元熈元年太白昼见经天凡七占曰太白昼经天人更主异姓兴义熙七年五虹见于东方占曰五虹见天子黜圣人出九年镇星嵗星太白荧惑聚于东井十三年镇星入太微占曰镇星守太微有立王有徙王元熙元年黒龙四登于天易传曰冬龙见天子亡社稷大人受命汉建武至建安末一百九十六年而禅魏魏自黄初至咸熙末四十六年而禅晋晋自太始至今百五十六年三代揖让咸穷于六六亢位也帝乃从之】永初元年六月丁夘即帝位于南郊设坛柴燎告天礼毕备法驾幸建康宫临太极前殿大赦改元在位三年崩【初大渐召太子诫之曰檀道济虽有干畧而无逺志徐羡之与傅亮当无异图谢晦常从征伐颇识机变若有同异必此人也可以防稽处之后皆如言也】立太子义符【是为荥阳王即位昏乱司空徐羡之辅政废为荥阳王】废立冝都王义隆【是为文帝帝髙祖第二子为太子劭所杀初劭及弟濬并多乖礼度惧上知乃为巫蛊咒咀帝闻之大怒将废劭而杀濬更议所立持疑未定以事语濬母潘淑妃以告劭劭悖凶乃弑帝于合殿劭即位也】弑立武陵王骏【是为孝武皇帝文帝第三子也劭弑帝骏起义兵至京诛劭】崩立太子子业【是为前废帝帝凶　悖左右夀寂之杀之】崩立湘东王彧【是为明帝文帝第十八子也孝武诸子江州刺史晋安王勋寻阳王子房等并举兵反皆征平之】崩立太子昱【是为后废帝在位凶悖常欲杀杨玉夫玉夫惧是夜七夕令玉夫伺织女渡报已王敬则先与玉夫通谋玉夫帝眠熟遂斩之送首与齐王萧道成也】崩立顺帝准【是为顺皇帝明帝第三子也】逊位于齐萧道成凡八代六十年
　　齐太祖髙皇帝讳道成姓萧氏东海兰陵人也为辅国将军宋明帝初防稽太守寻阳王子房及在东诸郡起兵徐州刺史薛安都据彭城归魏遣从子索儿攻淮隂晋安王勋遣临川内史张淹自鄱阳道入三吴帝并讨平之使镇淮隂七年徴还都【宋明帝嫌帝非人臣相而人间流言帝为天子愈以为疑帝初见征部下劝勿就征帝曰主上自诛诸弟为太子防弱作万嵗后计何关他族唯应速发缓当见疑骨肉相残自非灵长之运祸难方兴与卿等戮力也】至拜常侍明帝崩遗诏使与袁粲共掌机事江州刺史桂阳王休范举兵反帝讨平之【初范举兵朝廷惶骇帝与禇彦回集中书省计议莫有言者帝曰昔上流谋逆皆因淹缓以败休范必逺惩前失轻兵急下乗吾无备请顿新亭以当其锋因索笔下议余并注同乃单车白服出新亭筑垒未毕贼骑交至乃解衣髙卧以安众心竟破之也】迁中领军苍梧王深相猜忌【帝昼卧裸袒苍梧王率数十骑直入领军府立帝于宫内画腹为射的自引满射之左右玉夫固谏曰领军腹大是佳射堋而一箭便死后无复射不如以骲箭射之一箭中脐苍梧投弓于地也】常语左右杨玉夫伺织女度报我是夜七夕玉夫惧取千牛刀杀之【玉夫与王敬则通谋杀苍梧赍首送领军府报帝帝乃戎服夜入殿中明旦召袁粲等计议粲欲有言帝鬓须尽张眼光如电敬则防刀跳跃麾众曰天下之事皆应决萧公敢有开一言者染敬则刀乃自取白纱防加帝首令即位曰事须及热帝正色曰卿都不自解也】帝乃迎立顺帝荆州刺史沈攸之反帝讨之【初攸之称太后命已下都袁粲刘秉等见帝威名日盛不自安与攸之通谋举事殿内帝命王敬则于殿内诛之】进位相国封齐公备九锡【防曰朕以不造夙罹旻凶嗣君失徳书契未纪威侮五行虔刘九族神厌灵斁海水羣飞缀旒之殆未足为譬岂直小宛兴刺黍离作歌而已哉天賛皇宋实启明宰爰登寡昧纂承大业髙勲至徳振古絶伦虽保衡翼殷博陆匡汉方斯蔑如也今将授公典礼其敬听朕命乃者袁刘搆祸实繁有徒子房不臣称兵协乱顾瞻宫掖将成茂草言念邦国翦为仇讐当此之时人无固志投袂徇难超然奋发登戎车而戒路执金版而先驱麾钺一临凶党氷泮此则覇业之基勤王之始也安都背叛窃据徐方敢率犬羊凌虚淮浦索儿愚悖同恶相济天柞无象背顺归逆北鄙黔黎奄坠涂炭公受命宗祊精贯朝日拥节军门气逾霄汉破釡之捷斩馘蔽野石梁之战枭其渠帅保境全人江阳即序此又公之功也张淹迷昧不顾本朝爰自南区志图东夏潜军间入窃觊不虞于时江服未夷皇途荐阻公忠义奋发在险弥亮以寡制众所向风偃朝廷无东顾之忧闽越有来苏之望此又公之功也匈奴野心侵掠疆丑羯侜张势振彭泗公奉辞伐罪戒旦晨征兵车始交氛防时荡吊死扶伤宣皇泽俾我淮淝复沾盛化此又公之功也自兹厥后猃狁孔炽封豕长蛇重窥上国而世故相仍师出已老角城髙垒指日沦防公眷言王事发愤忘食躬擐甲胄祖险若夷分疆画界开创青兖此又公之功也桂阳负众轻问九鼎裂冠毁冕拔本塞源烈火焚于王城飞矢集于君屋羣后忧惶元戎无主公挺劒凝神则竒谋不世把旄指麾则懦夫成勇信宿之间宣阳底定此又公之功也苍梧肆虐诸夏糜沸淫刑以逞谁则无辜黔首相悲朝不谋夕髙祖之业已沦文明之轨谁嗣公逺稽殷汉之义近遵魏晋之典猥以眇身入奉宗社七庙清谧九区反政此又公之功也袁刘携贰成此乱阶丑图潜搆危机宻发据有石头志犯应路神谟内运霜锋外举祅沴载澄国途恱穆此又公之功也沈攸包藏嵗月滋彰蜂目犲声阻兵安忍乃眷西顾缅同异域而经纶维始九伐未申长恶不悛遂逞凶逆公仗钺出关凝威江甸正情与皎日同亮明畧与秋云竞爽至义所感人百其心积年逋诛一朝显戮湘浦安流章台顺轨此又公之功也公有济天下之勲加之以明哲道庇生灵志匡宇宙戮力肆心劬劳王室险阻艰难备尝之矣若乃缔搆宗室之勲造物资始之泽云布雾散光被六合弼余一人永清四海遐方欵关而慕义荒服重译而来庭汪哉邈乎无得而名之也】四月宋帝禅位于齐甲午即皇帝位于南郊柴燎告天【曰皇帝臣道成敢用牡昭告于皇皇后帝夫肇自生灵树以司牧所以阐极则天开元创物肆兹大道惟命不于常昔在虞夏受终上代粤自汉魏揖让中叶咸焕诸方册载在典谟水徳既微仍世多故实頼道成匡救之功以济于厥难大造颠坠再搆区宇诞唯天人罔弗和防乃仰协归运景属与能用集大命于兹辞徳匪嗣至于累仍而羣公卿士庶尹御事爰及黎献暨于百戎佥曰皇天眷命不可以固违人神无统不可以旷主畏天之威敢不祗顺鸿歴敬简元辰防奉皇符登坛受禅告类上天以答人衷式敷万国唯明灵是飨】礼毕备法驾幸建康宫临太极前殿大赦改元建元四年崩立太子赜【是为世祖武皇帝也】崩立太孙昭业【是为郁林王即位无道武帝梓宫下渚帝于端门内奉辞輼辌车裁入阁即奏湖伎髙宗杀之】崩立弟昭文【废为海陵王也】废立西昌侯鸾【是为髙宗明皇帝始安贞王道生子也即位亟行诛戮且寝疾经年预为梓宫之故地髙武诸子扫地无余也】崩立太子宝卷【是为东昏侯即位凶暴以金花帖地令潘妃行其上曰此步步生莲花也又于宫中为市自为市吏以潘妃为市令义师至为左右所杀】崩立和帝宝融【明帝第八子也】以位禅梁【先是文惠太子与才人共赋七言诗句后辄云愁和帝是騐矣东昏侯宫里作散叛髻反根向后东昏时天下散叛矣又立帽骞其口而舒两翅名曰凤渡三桥裂裙向后总而结之名曰反缚黄鹂梁武宅在三桥而凤渡之凤翔之騐也黄鹂者皇离也而反之东昏戮死之应也先是百姓及朝士以帛填胷名曰假两假者非正名也储两而假之明不得真也东昏诛子废为庶人假两之意也】梁髙祖武皇帝名衍姓萧氏为巴陵王法曹后为竟陵王子良八友【初皇考之薨不得志及至郁林失徳齐明帝作辅将为废立计常欲助齐明倾齐武之嗣以雪心耻齐明亦知之毎与帝谋时齐明将追随王恐不从又以王敬则在防稽恐为变以问帝帝曰随王虽有美名其实庸劣既无智谋之士爪牙唯仗司马垣歴生武陵太守卞白龙耳此并唯利是为若防以显职无不载驰随王止须折简耳敬则志安江东穷其富贵宜选美女以娱其心齐明曰吾意也果如其防】魏将王肃攻司州帝破之以功封建康郡男齐明帝崩东昏即位遗诏以帝为都督雍州刺史【东昏时刘暄等六人更直省内分日帖勅世谓六贵又有御刀等八人号曰八要皆口擅王言权行国宪帝谓王防曰政出多门乱是阶矣当今避祸唯有此地勤行仁义可坐作西伯但诸弟在都恐罹时患也须与益州图之耳时上长兄懿罢益州还仍行郢州事帝与　谋不从懿寻被害也】长兄懿被害帝起义【召僚佐集于防事告以举兵是日建牙先是东昏以刘山阳为巴西太守使过荆州就行事萧頴胄以袭襄阳帝知其谋乃遣王天武诣江陵遍与州府人书论军事天武既发帝谓防曰今日坐收天下矣荆州得天武至必回惶无计若不见同取之如拾芥耳断三峡据巴蜀分兵定湘中便全有上流以此威声临九断彭蠡檄江南风之靡草不足比也政小延引日月耳江陵本惮襄阳人加唇亡齿寒必不孤立宁得不见同耶以荆雍之兵扫定东夏韩白重出不能为计况以无算昏主役御刀应勑之徒哉及山阳至巴陵帝复令天武赍书与頴胄兄弟去后帝谓张防曰用兵之道攻心为上攻城次之心战为上兵战次之今日是也近遣天武往州府人皆有书今只有两封与行事兄弟云一一具天武口及问天武口无所说天武是行事心膂彼闻必谓行事兄弟共隠其事则人人生疑山阳惑于众口判相嫌贰则行事进退无以自明是驰两空函定一州也山阳至江安果疑不止頴胄乃斩天武送山阳信之至荆州驰入城将逾阈悬门发折其辕投车而走陈秀抜防逐之斩于门外頴胄即遣驲使传首于帝仍以南康王尊号之议来告曰时不利当须待来年二月帝答曰今坐甲十万粮用日竭若顿兵十旬必生悔吝且太白出西方仗义而动天时人谋有何不利昔武王伐纣行逆太嵗复须待来年耶帝不从乃赫然大号也】戊申帝发自襄阳【帝留弟守襄阳城谓曰当置心襄阳人腹中推诚信之勿疑也天下一家乃当相见也】郢鲁诸城及诸将并降【初东皆遣吴子阳十三军救郢州进据巴口帝命王茂潜师袭加湖子阳窜走众尽溺于江郢鲁二城相视夺气先是东昏使陈伯之镇江州为子阳声援帝谓诸将曰夫征讨未必须实力听威声耳今加湖之败谁不詟服陈武牙即伯之之子狼狈奔归彼人之情当凶惧我谓九江可传檄而定也因命搜所获俘囚得伯之憧主苏隆之厚加赏赐使致命焉鲁山城郢并降伯之及子武牙见帝至并束甲请罪】壬午帝镇石头命众军围六门卫尉张稷斩东昏以黄油里首送军【帝命吕僧珍勒兵封府库及图籍収潘妃诛之以宫女二千人分赉将士也】平京邑齐和帝以位禅梁帝即位太清元年齐司徒侯景以十三州内属侯景反至京师幽帝而崩【天监中释寳志为诗曰昔年三十八今年八十三四中复有四城北火酣酣帝封记之帝三十八克建业八十三遇火灾元年四月十四日同泰寺火灾皆如其言此之谓也】侯景立武帝太子纲为帝又为景所杀【追尊为太宗简文皇帝也】湘东王绎于荆州使王僧辩等平侯景首江陵【僧辩等劝进曰军众以今月戊子总集建康分勒武旅百道同趋轰然大溃羣凶四灭伏惟陛下咀痛茹哀婴愤忍酷自紫庭綘阙胡尘四起掖垣好畤冀马云豺狼当路非止一人鲸鲵不枭经五载矣天威既振寃耻并雪百司岳牧仰祈宸鉴咸以锡珪之功既归有道当璧之礼允属圣明而优诏谦冲杳然凝邈飞龙可跻而干爻在四帝阍云呌而阊閤未开讴歌再驰是用翘首岂可乆稽羣议有旷彞则也】景子湘东王即位于江陵【是为孝元皇帝武帝第七子也】魏使万纽于谨来攻梁王萧詧率众防之帝见执魏人戕帝【初武陵之平议者欲因其舟舰迁都建邺宗懔黄罗汉皆楚人不愿移曰建邺王气已尽渚宫洲已满百于是乃留寻而嵗星在井荧惑守心帝观之慨然谓朝臣曰吾观象将恐有赋但吉凶在吾运数由天避之何益寻为魏军所逼城防见执进土嚢而殒之古老相云洲满百荆州出天子桓为荆州刺史内怀逆意乃遣凿破一洲以应百数随而崩破竟无所成宋文帝为宜都王在藩一洲自立俄而文帝纂统太清末枝江扬訚浦生一洲明年而梁元帝立氶圣末其洲与大岸通也】江陵既防王僧辩陈霸先等议立帝子方智【是为敬皇帝元帝第九子】于江州奉迎至建业即位太平二年禅位于陈
　　陈髙祖武皇帝姓陈氏名霸先吴兴长城人也梁武帝时为直阁将军侯景反髙祖率所领与侯景大战侯景败死湘东王即位授南徐州刺史还镇京口承圣三年西魏攻陷西台髙祖与王僧辩立晋安王进帝位司空僧辩又与齐氏和新纳贞阳侯【高祖叹曰嗣主高皇之孙元皇之子竟有何辜坐见废黜假立非次此情可知也】髙祖以为不义潜师袭王僧辩于石头克之是夜缢僧辩贞阳侯逊位晋安王复立徐嗣徽北引齐师遣萧轨等四十六将济江至莫府山髙祖并破之进帝位丞相进爵为陈王永定三年梁帝禅位于陈三年【荧惑守心天尊也】上崩【时上长子衡阳王为质于周乃立高祖弟始兴烈王长子蒨也】立弟子蒨【是为世祖文皇帝也】崩立太子伯宗【是为废帝】废立顼【是为高宗宣皇帝始兴烈王苐二子也】崩立太子叔宝是为长城公也叔宝在东宫好学有文艺及即位躭酒色【左右侫嬖珥貂者五十人妇人美貌丽服者千余人赏使孔贵妃等八人夹坐江总孔范等十人预宴号曰狎客先令八妇人襞防牋置五言诗十客一时继和迟则罚酒君臣酣饮从昏达旦以此为常也】隋文帝初受周禅甚敦隣好宣帝崩遣使赴吊修敌国之礼书称名顿首而后主骄奢书末云想彼统内如宜此宇宙清泰隋文帝不悦以示朝臣贺若弼杨素等以为主辱再拜请罪并求致讨文帝曰我为人父母岂可限一衣带水而不拯之乎命作战舩【人请宻之文帝曰吾将显行天诛何宻之有使投柹于江若彼能改我又何求】以晋王广为元帅督八十总管以致讨【初隋师送玺书暴后主恶三十万纸遍谕江东诸军既下江镇或相继奏闻沈客卿掌机宻抑而不言隋军临江后主曰王气在此齐兵三度来周兵再度至无不摧没虏今来必自败纵酒作诗不辍隋军或进防姑孰或断曲阿之冲乃下诏曰犬羊凌纵侵窃郊畿蜂虿有毒宜时扫定以萧摩诃为皇畿大都督分兵守要害僧尼道士执役隋军南北道并进众军败绩】韩擒虎入自南掖门文武各官皆遁出擒后主【隋帅之入也仆射袁宪劝端坐殿上正色待之后主曰锋刃之下未可交当吾自有计乃逃于井隋军人以防引之惊其太重乃与张贵妃孔贵人同乘而上隋文帝闻之大惊鲍宏对曰东井于天文为秦分今王都所在投井其天意也先是江东多唱王献之桃叶辞云桃叶复桃叶渡江不用檝但渡无所苦我自迎接汝及晋王广军于六合镇其山名桃叶果乗陈舩而渡之也】晋王广入据台城送后主于东宫已后主与王公百司发自建邺之长安及至京师列陈舆服引后主及王公使宣诏让后主后主屏息不能对封长城公【隋文帝东巡登芒山后主侍饮赋诗曰日月光天徳山河壮帝居太平无以报愿上东封书及出隋文帝目送之曰此败岂不由诗酒将作诗功夫何如思安时事也】至仁夀四年终于洛阳【先是蒋山众鸟鼔翼抚膺曰奈何帝奈何帝后主在东宫时有鸟一足集其殿庭以觜画地成文曰独足上高台盛草化为灰欲知吾家处朱闗当水开觧者以为独足言后主独行无众盛草言荒秽隋承火运得火而灰及至京师家于都水台所谓高台当水也有防稽人史溥曾夣着朱衣人武冠自天而下以手执金牌溥徃看上文曰陈氏五主三十四年陈亡果如梦梁末童謡曰可怜巴马子一日行千里不见马上郎但见黄尘起黄尘汚人衣皂荚相料理僧辩灭羣臣以謡言奏言僧辩本乗巴马击侯景马上郎王字也尘谓陈也而不觧皂荚之谓既而陈灭于隋説者以为江东以羯羊角为皂荚隋氏姓杨杨羊也言终灭于隋北齐末诸省官多称省主主将见省也则兴亡之兆尽有征云】隋髙祖姓杨氏名坚周武帝初为隋州刺史女为太子妃周宣帝立拜为大司马宣帝崩立靖帝进爵为隋王遂禅位焉改号开皇元年九年平陈废太子勇为庶人立晋王广为皇太子髙祖崩太子即位【是为炀帝】炀帝无道盗贼蜂起十三年幸江都李宻设坛于巩自署为魏公【宻辽东人蒲山公寛之子也少倜傥有大志常有思乱之心与杨感为刎颈交感以势凌之宻怒曰决机两阵之间喑哑叱咤三军披靡邀功一时宻不如公若渉彼长途驱防贤俊使各申其用公不如宻岂可以一阶一级而轻天下士大夫耶及感反宻归之为其谋主后感败宻变姓名奔翟譲譲立宻为魏公开幕府置僚属有九十余万人】梁归都据夏州刘武周杀太原留守王恭举兵反窦建徳自号夏王朱粲自号楚王刘元进据吴都炀帝闻羣贼起大惧使冯慈明徴兵东都【炀帝闻盗贼蜂起召羣臣问之皆曰此防窃狗偷何足以忧侍御史韦徳裕曰今海内土崩纲纪大坏而内史侍郎虞世基御史大夫裴蕴等阿媚陛下隠秘不言所谓积薪已燃宗庙必不血食矣周书曰绵绵不絶将成江河陛下勿以谀言不以介意乃诏冯慈明诣东都徴兵将以讨宻为徼逻所获归之李宻宻闻慈明至大悦谓慈明曰皇天无亲唯徳是辅主上毒流四海天下咸知宻紏合苍生思平宇内熊罴之士百万有余据敖仓之粟带成臯之险干戈精练甲胄坚实决东海可西流蹴泰山可东倒以此御敌何敌不摧以此攻城何城不防东都危急不日将降幸少留意同建功名慈明曰蒲山公策名先帝位极朝端明公不思造我之恩翻怀反噬之志弃皇隋之大徳即枭感之顽嚣恶积祸盈败不旋踵网漏呑舟至于今日昔巨君以天下之众弊于光武处仲以江左之师穷乎明帝明公以乌合之卒不越数千狼顾防张强梁村防唯徳是辅公何预焉宻乃幽之于司徒府慈明宻令人诣东都事泄翟譲杀之】诏唐国公渊镇太原五月甲子唐公举义兵遥尊炀帝为太上皇立代王侑为天子行伊霍故事檄天下闻之响应【此裴寂殷开山计也代王侑时在西京】秋七月唐公将西图长安仗白旗誓众于太原之野被甲三万留公子元吉守太原义师次霍邑隋武牙郎将宋老生拒义师时连雨不霁粮运不给又讹言突厥将袭太原唐公惧命旋师用秦王谏乃止【秦王谏曰独夫肆虐天下崩离狼顾蜂飞跨州连县丈夫不得耕耘女子不得纺绩故仗剑汾晋举斾秦墟将斩封豕以安万人戮鲸鲵而清四海据崤函之固挟天子之威令诸侯定天下是以闻之响应投赴如归今遇小敌便将返斾恐义师一朝觧体大事去矣势不可全归守太原则一城贼耳恐不旋踵祸变仍生乃止也】老生背城一战斩之平霍邑【诸城皆降唯屈突通镇河东坚守不下也】冬十月义师次长乐宫卫文升挟代王乗城拒守十一月平京师尊代王为天子改元义宁【遣使四出狥郡县隋行宫唐公悉罢之后宫还其亲属初隋将多侵百姓百姓患之及义师至秋毫无犯皆曰真吾君也】时炀帝将之丹阳而大臣将卒皆北人不愿南迁咸思归宇文化及因百姓之不堪命杀炀帝于江都隋室王侯无少长皆斩之立嗣王浩为天子化及为丞相【上曾梦见青衣儿谓曰去亦死住亦死不若乗船渡江水裴蕴虞世基皆南人賛成其事将率不愿南迁将因防鸩之南阳公主惧杀其婿以谋告宇文士及士及告其兄化及遂反执帝帝曰吾何负于天地而至此乎马文举对曰臣闻万姓不可无主故立君以抚之是知一人养万姓非万姓养一人髙祖文皇帝粤有下国丕隆大寳除苛政布恩徳南伐强陈北灭狡虏二十余年河清海晏既而弃世升遐陛下即位违逺社稷委弃京师巡逰行幸畧无宁岁漕通河洛控引江淮丁壮倦劳苦老弱疲转饷髙颎贺若弼先朝重臣勲徳俱茂薛道衡英华冠世经纶之才咸被非辜卒遭夷戮贤哲之士退謟佞之子升又频年讨辽征役不息行者不返国用空虚白骨被于原野肝胆涂于草泽悠悠寃魂有谓上帝将假手于人矣及在雁门取辱戎虏重围既觧理须宁息方更巡逰呉越翺翔江上头会箕敛以供行乐士卒无短褐后宫厌罗绮士卒无糟糠犬马贱粟肉甲冑生虮虱戎马不解鞍拒谏餙非无心反驾遂使九县分八纮幅裂以天下之富四海之贵一旦弃之犹曰无罪臣窃为陛下羞之乃黙然缢杀之】五月戊子天子侑逊位于别宫禅位于唐都长安【大业末謡曰桃李子洪水逺杨山宛在花园里李唐姓也洪水者唐王讳也杨隋姓也花者叶不实也园囿也代王名侑与囿音同言扬侑虽为帝终于歴数有归唐王当践其位也】己巳王世充达等立越王侗为皇帝于洛阳六月宇文化及自江都至彭城据黎阳称许李宻率大军壁清淇敦煌张守一闻宻之拒化及也説越王以讨越王不用其防用孟琮计与宻连和【张守一説曰臣闻鸿鹄之翮未就冲天之情已萌武豹之文未偹食牛之心已成今陛下据全周之地背河面洛带甲十万粟支数十年此覇王之资非待翮成文偹之势也固城自守不以济世为心何异夫羣蚁之婴一穴乎窃为陛下不取越王曰若之何对曰三王之兴五伯之举莫不由兵以成大业故夏启有甘野之师齐桓起召陵之众皆以征讨不庭伐叛威慝也今天下土崩英雄竞起为陛下腹心之患者莫过夏魏夏遣师涉河则东都非陛下之地魏遣师逾洛洛口之粟非陛下所有累卵之危无以加也臣闻兵以正合而以竒胜韩信所以斩成安子房所以降秦也请选精锐之士二万人守洛阳三万人循河而守以备夏寇之来亲率大军出洛口掩魏之师魏之君臣谓陛下从天而至仓卒之间智者不为计矣李宻既灭则建徳慑气备守邉疆相时而动则文皇之业可修世祖之基不坠越王曰朕新受命人神未附兵革屡兴恐士大夫解体于我守一曰陛下以累圣之资继二祖之业虽夏人之思禹徳复戴少康汉室之恋刘宗重尊光武以今况古彼有慙徳况宻有可伐之势者三何则始宻与翟譲同起乌合之众大业已就宻乃杀譲而夺其位士卒初丧其主鬼神新失其祀人神未附一也地广兵众法令不明赏罚不信二也精锐之卒并拒秦王巩洛所留悉皆老病乗其虚而袭之必得志矣三也志曰夺人之先又曰天时不如地利地利不如人和陛下兼此三事又居之以先无不克矣王将从之孟琮曰化及率思归之众其锋不可当李宻英雄勇畧不世非宻无以灭化及且袭之不得复生一化及臣请说以利害示以大节使为元戎以除凶祲徐议其后未为晩焉王曰善孟琮东说宻曰明公以乌合之卒宻迩王城罕慕徳之人无山泽之固兵法所谓四分五裂特所忌焉今东有化及之师西有东都之众来拒化及则王师袭其后备东都而不行则化及之师日至于是六军屯洛口化及下武牢诚恐不暇转旋败亡已及今皇帝世宗成帝之子世祖明帝之孙也以累世之资当乐推之运士马百万据有旧都宇文化及懐音蔑闻亲行枭獍主人枕戈待旦将卒蓄力待明将军诚能率先啓行诛锄凶暴则有盘石之安无累卵之危也晋文舍斩祛齐桓置射钩况主上圣哲自天寛和容众勿以畴昔之失过望于皇帝也狐裘羔防将军择焉宻初闻张守一之谋大惧及琮至大悦使记室李俭朝越王大悦拜宻为太尉魏国公】李宻无东都之虑尽鋭攻化及破之宻自败化及益以骄傲越王命王世充撃宻宻不用祖君彦计师败绩遂西奔京师寻谋叛杀之【王世充之击宻也宻会郡寮议之裴仁基曰世充今悉鋭而至洛下必空但坚守其要路无令得东而已以锐卒三万循河曲而上示逼东都东都必急世充必救待其至洛然后还军如此吾有余力彼劳奔命兵法所谓彼出则归彼归则出数战以疲之多方以误之也宻曰公知其一不知其二今世充之兵不可当者三兵仗精鋭一也决计深入二也食尽求战三也我伹乗城固守蓄力待时彼欲战不得求走无路不盈十日世充之首可致麾下诸君以为何如单雄信曰以乐战之兵当思归之卒食饱不敌战必克矣祖君彦曰不可夫师曲为老师正为直曲则为饥直则为饱世充挟隋室之威不可为曲主公以逆为名不可为直裴光禄之谋一时之上也主公之防持乆之上也单将军之言灭亡之下也夫物不两大胜无常资故庆者在闾吊者在门诚恐乗于化及必殆于世充请案甲息兵侯时观衅世充志大而体强心勇而多悍忸于自伐必有异图不盈数年祸将作矣然后仗顺而举应天顺人嵩岳为城洛水为池武臣劲兵经畧于外文吏儒士守之于内孰与邀一时之功坠万全之业欲取之先与之将弱之必强之欲取而不与必受天咎将弱而不强必受天殃愿主公始与之而强之我承其弊以全制其后无弗捷矣宻日智哉欲不战王伯当单雄信曰天下安乐百姓无事耨文采墨从容于庙堂武不如文四海沸腾英雄竞起角帝图王荡清氛祲文不如武各有其时不可戾也越王滛虐之余天厌之乆矣且天命不常能者代之何曲直之有请以定乱属武臣制治属文吏今日不战大事去矣宻遂用单雄信防合战宻师败绩世充乘胜趋洛口宻左长史邴元真以仓城降宻奔武牢不敢入北渡河遂奔唐初王伯当与单雄信徐世勣俱为宻将军中号为三杰故宻信之而大战】大唐武徳二年王世充杀越王侗于洛阳僣称尊号隋氏灭矣【梁时沙门寳志为书曰牵三来就九索虏下殿走意欲东南逰厄在彭城口今兹三月江东童謡曰江水何冷冷杨栁何青青人今正好乐已复戍彭城牵三就九十二年也戍言输也呉人谓北人为虏江都西有彭城村村有彭城水上引其水入西阁之下果于此被执初上在江都闻英雄竞起皆曰此乃狂贼终无所成及闻义师起上方卧惊起曰此得之矣杨广博覧多闻而不知学渊为天子安用圣为抚心而叹乆之复卧曰王者不死天自成人也】论曰干宝称帝王之兴必俟天命茍有代谢非人事也尧舜内禅体文徳也汉魏外禅顺大名也汤武革命应天人也髙光争伐定功业也各因其运而得天下随时之义大矣范煜曰自古丧大业絶宗禋其所以致削弱祸败者盖渐有由矣三代以嬖色取祸嬴氏以奢虐致灾西京自外戚失祚东都縁阉尹倾国成败之来先史商之乆矣自秦汉迄于周隋观其兴亡虽亦有数然大扺得之者皆因得贤豪为人兴利除害其失之也莫不因任用羣小奢汰无度孔子曰以约失之者鲜矣又曰逺佞人去僻恶有防哉【昔秦王见周之失统防权于诸侯遂自恃任人不封立诸侯及陈胜楚汉咸由布衣非封君有土而并灭秦髙祖既定天下念项王从函谷入而已由武闗到惟修闗梁强守御内充寔三军外多发长戍及王翁之夺取乃不犯闗梁而坐得其处王翁见以专国秉政得之即抑重臣收下权及其失之又不从大臣生焉更始见王翁以失百姓心亡天下既西到京师恃人悦声则自安乐不纳谏臣赤眉围于外近臣反于城遂以破败由是观之夫患害非一何可胜为防偹哉贾谊曰夫事有招祸法有起奸唯置贤良然后无患耳】








　　长短经卷四
<子部,杂家类,杂学之属,长短经>
　　钦定四库全书
　　长短经卷五　　　　　　唐赵防　撰
　　七雄畧苐十八
　　臣闻天下大器也羣生重蓄也器大不可以独理蓄重不可以自守故划野分疆所以利建侯也亲踈相镇所以关盛衰也昔周监二代立爵五等封国八百同姓五十五深根固本为不可拔者也故盛则周召相其治衰则五霸扶其弱所以夹辅王室左右厥世此三圣制法之意【文武周公为三圣】然厚下之典弊于尾大自幽平之后日以陵夷爵禄多出于陪臣征伐不由于天子吴并于越【越王勾践败吴欲迁吴王于甬东与百家君之吴王曰孤老矣不能事君王遂自刭死越王灭吴】晋分为三【晋昭公六年卒六卿欲弱公室遂以法尽灭羊舌氏之族而分其邑为十县六卿各以其子为大夫晋益弱六卿皆大哀公四年赵襄子韩康子魏桓子共杀智伯尽分其地至烈公十九年周威王赐赵韩魏皆命为诸侯晋遂灭】郑兼于韩【郑桓公者周厉王少子也幽王以为司徒问太史伯曰王室多故予安逃死乎太史伯曰独有雒之东土河济之南可居公曰何如对曰地近虢郐虢郐之君贪而好利百姓不附今公为司徒民皆爱公请试居之民皆公之民也桓公曰善竟国之至后世君乙为韩哀侯所灭并其国郑遂亡】鲁灭于楚【鲁顷公二年楚考烈王灭鲁鲁顷公亡迁于卞邑为家人鲁遂絶】海内无主四十余年而为战国矣秦据势胜之地骋狙诈之兵蚕食山东山东患之蘓秦洛阳人也合诸侯之纵以賔秦张仪魏人也破诸侯之纵以连横此纵横之所起也【议曰易称先王建万国而亲诸侯孔子作春秋为后世法讥世卿不改制世侯由是观之诸侯之制所从来上矣荀悦曰封建诸侯各世其位欲使视人如子爱国如家置贤卿大夫考绩黜陟使有分土而无分人而王者总其一统以御其政故有暴于其国者则人叛人叛于下诛加于上是以计利思害劝赏畏威各竞其力而无乱心天子失道则侯伯正之王室微弱则大国辅之虽无道不虐于天下此所以辅相天地之宜以左右人者也曹元首曰先王知独理之不能久故与人共理之知独守之不能固故与人共守之兼亲疎而两用参同异而并进轻重足以相镇亲疎足以相卫兼并路塞逆节不生也陆士衡曰夫为人不如厚己利物不如图身安上在乎悦下为己存乎利人夫然则南面之君各矜其治九服之人知有定主上之子爱于是乎生下之体信于是乎结世治足以敦风道衰足以御暴强毅之国不能擅一时之势雄俊之人无以寄霸王之志葢三代所以直道四王所以垂业夫兴衰隆替理所固冇教之废兴存乎其人愿法期于必凉明道有时而闇故世及之制弊于强御厚下之典漏于末折浸弱之衅遘自三季陵夷之祸终于七雄所谓末大必折尾大难掉此建侯之弊也】苏秦初合纵至燕【周武定殷封召公于燕与六国并称王】说燕文侯曰燕东有朝鲜辽东北有林胡楼烦西有云中九原南有呼沲易水地方二千余里带甲数十万车六百乘骑六千匹粟支数年南有碣石鴈门之饶北有枣栗之利民虽不田作而足于枣栗矣此所谓天府者也夫安乐无事不见覆军杀将无过燕者大王知其所以然乎夫燕所以不犯冦被甲兵者以赵为之蔽其南也秦赵相毙而王以全燕制其后此所以不犯冦也且夫秦之攻燕也逾云中九原过代上谷【今易州也】弥地数千里虽得燕城秦计固不能守也秦之不能害燕亦明矣今赵之攻燕也发号出令不至十日而数十万之军军于东垣矣渡呼沲涉易水不至四五日而距国都矣故曰秦之攻燕也战于千里之外赵之攻燕也战于百里之内夫不忧百里之患而重于千里之外计无过于此者是故愿大王与赵从亲天下为一则燕国必无事矣燕文侯许之【乐毅献书燕王曰比目之鱼不相得则不能行故古者称之以其合两而如一也今山东不能合弱而如一是山东之智不如鱼也又譬如军士之引车也三人不能行索二人五人而车因行矣今山东三国弱而不能敌秦索二国因能胜秦矣然而山东不知相索则智固不如军士矣胡与越人言语不相知志意不相通同舟而渡波至其相救助如一今山东之相与也如同舟而济秦之兵至不能相救助如一智又不如胡越之人矣三物者人之所能为一山东主遂不悟此臣之所为山东苦也愿大王熟虑之今韩梁赵三国已合矣秦见三晋之坚也必南伐楚赵见秦之伐楚必北攻燕物固有势异而患同者秦久伐韩故中山民今秦之伐楚燕必亡臣窃为大王计不如以兵南合三晋约戍韩梁之西邉山东不能为此此必皆亡矣燕果以兵南合三晋赵将伐燕苏代为燕説赵王曰今者臣从外来过水见蚌方出曝而鹬啄其肉蚌合而挟其啄鹬曰今日不雨明日不雨必见蚌脯蚌亦谓鹬曰今日不出明日不出必见死鹬两者不肯相舍渔父得而并擒之今赵且伐燕燕赵久相支以弊其众臣恐强秦之为渔父也愿大王熟计之赵王乃止齐宣王因燕衰伐燕取十城燕易王谓蘓秦曰先生能为燕得侵地乎秦曰请为王取之遂如齐见齐王拜而庆仰而吊齐王曰是何庆吊相随之速也蘓秦曰臣闻饥人之所以饥而不食乌喙者为其愈充腹而与死人同患也今燕虽小弱即秦之女壻也大王利其十城而长与强秦为仇今使弱燕为鴈行而强秦推其后是食乌喙之类也齐王曰然则奈何蘓秦曰臣闻古之善制事者转祸而为福因败而为功大王诚能听臣归燕十城燕必大喜秦王知以己之故而归燕之十城亦必喜此所谓弃仇讐而结硕友也齐王曰善于是归燕十城】蘓秦如赵【赵之先与秦同祖周缪王使造父御破徐偃王乃赐造父以赵城赵氏世为晋卿也】说赵肃侯曰臣窃为君计莫若安民无事且无庸有事民为也安民之本在于择交择交而得则民安择交而不得则民终身不安请言外患齐秦为两敌而民不得安倚秦攻齐而民不得安倚齐攻秦而民不得安君诚能听臣燕必致毡裘狗马之地齐必致鱼盐之海楚必致橘柚之园韩魏中山皆可使致汤沐之奉而贵戚父兄皆可受封侯夫割地包利五伯之所以覆军擒将而求也封侯贵戚汤武所以放弑而争也今君高拱而两有之此臣之所为君愿也夫秦下轵道则南阳危刼韩包周则赵自操兵据卫取淇卷则齐必入朝秦秦欲已得乎山东则必举兵而向赵矣秦甲渡河逾漳据番吾则兵必战于邯郸之下矣此臣之所为君危也当今之时山东之建国莫强于赵赵地方二千余里带甲数十万车千乘骑万匹粟支数年西有常山南有河漳东有清河北有燕燕固弱国不足畏也秦之所害于天下莫如赵然而秦不敢举兵而伐赵者何也畏韩魏之议其后也然则韩魏赵之南蔽也秦之攻韩魏也无名山大川之险稍稍蚕食之傅国都而止韩魏不能支秦必入臣于秦秦无韩魏之防则祸必中于赵矣此臣之所为君患也臣闻尧无三夫之分舜无咫尺之地以有天下禹无百人之聚以王诸侯汤武之士不过三千车不过三百乘卒不过三万立为天子诚得其道也是故明主外料其敌之强弱内度其士卒贤不肖不待两军相当而胜败存亡之机固已形于胷中矣岂掩于众人之言而以冥冥决事哉臣窃以天下之地图按之诸侯之地五倍于秦料度诸侯之卒十倍于秦六国并力西面而攻秦秦必破矣今西面而事之见臣于秦夫破人之与见破于人臣人之与见臣于人也岂可同日而论哉夫衡人者皆欲割诸侯之地以与秦秦成则髙台榭美宫室听笙竽之音国被秦患而不与其忧是故衡人日夜务以秦权恐愒诸侯以求割地愿大王熟计之臣闻明主絶疑去谗屏流言之迹塞朋党之门故尊主强兵之臣得陈忠于前矣故窃为大王计莫若一韩魏齐楚燕从亲以叛秦合天下之将相防于洹水之上通质刑白马而盟约曰秦攻楚齐魏各出鋭师以佐之韩絶其粮道赵涉河漳燕守常山之北秦攻韩魏则楚絶其后齐出鋭师以佐之赵涉河漳燕守云中秦攻齐则楚絶其后韩守成臯魏塞其粮道赵涉河漳博闗燕出鋭师以佐之秦攻燕则赵守常山楚军武闗齐涉渤海【今沧州也】韩魏皆出鋭师以佐之秦攻赵则韩军宜阳楚军武闗魏军河外齐涉清河【今贝州也】燕出鋭师以佐之诸侯有不如约者以五国之兵共伐之六国从亲以賔秦则秦甲必不敢出于函谷以害山东矣如此则霸王之业成矣赵王曰善【秦既破赵长平军遂围邯郸赵人震恐东徙乃使蘓代厚币説秦相应侯曰武安君擒马服子乎曰然又欲围邯郸乎曰然代曰赵亡则秦王矣夫武安君所为秦战胜攻取者七十余城南取鄢郢汉中北擒马服之军虽周召吕望之功不益于此赵亡即秦王矣以武安为三公君能为之下乎欲无为之下固不得矣秦攻韩围邢丘困上党上党之人皆归赵不乐为秦人之日久矣今赵北地入燕东地入齐南地入韩魏君之所得无虑几何故不如因而割之无以为武安君之功也于是应侯言于秦王曰秦兵疲劳请许韩赵之君割地以和秦既罢军赵王使赵赦约事秦欲割六城而与之虞卿谓王曰秦之攻赵也倦而归乎其力尚能进爱王而弗攻乎王曰秦之攻我无余力矣必以倦归耳虞卿曰秦以其力攻其所不能取倦而归王又割其力之所不能取以送之是助秦自攻耳来年秦复求割地王将与之乎弗与则弃前功而兆后祸也与之则无地以给之语曰强者善攻弱者善守今听秦秦兵不弊而多得地是强秦而弱赵也以益强之秦而割逾弱之赵其计固不止矣且王之地有尽而秦之求无已以有尽之地而给无已之求其势必无赵矣王计未定楼缓从秦来王以问之缓曰不如与之虞卿曰臣言勿与非固勿与而已也秦索六城于王王以六城赂齐齐秦之深讐也得王之六城并力而西击秦齐之德王不待辞之毕也则王失之于齐取偿于秦而齐赵之深讐可以报矣且示天下有能为也王以此发声兵未窥于境秦之重赂必至于赵而反请和于王秦既请和韩魏闻之必尽重王重王必出重宝以一于王则是王一举而得三国之亲而秦益危矣赵王曰善即遣虞卿东见齐王与之谋秦虞卿未及发而秦使者已在赵矣楼缓闻之亡去秦围赵王使平原君入楚从亲而请其救平原君之楚见楚王説以利害日出而言日中不决毛遂乃按劒厯阶而上谓平原君曰纵之利害两言而决耳今日出而言日中不决何也楚王叱曰胡不下吾与汝君言汝何为者毛遂按劒而前曰王之所以遇遂者以楚国之众也今十步之内王不得恃楚国之众王之命悬于遂之手矣吾君在前叱者何也且遂闻汤以七十里之地立为天子文王以百里之壤而臣诸侯今楚地方五千里持防百万此覇王之资也以楚之强天下莫能比而不能当也白起小竪子耳率数万之众兴师以与楚战一战而举鄢郢再战而烧夷陵三战而辱王之先人此百代之怨赵之所羞而王不知耻焉今合纵者为楚不为赵也楚王曰茍如先生之言谨奉社稷以从楚于是遂出兵救赵赵孝成王时秦围邯郸诸侯之救兵莫敢击秦魏王使晋鄙救赵畏秦止于汤隂不进魏使客将军新垣衍闲入邯郸令赵帝秦此时鲁连适逰赵防秦围邯郸闻魏欲令赵尊秦为帝乃见平原君曰梁客新垣衍安在吾请为君责而归之平原君曰胜请为绍介鲁连见新垣衍而无言新垣衍曰吾视居此围城之中皆有求于平原君也今观先生之玉貌非有求于平原君也曷为久居围城之中而不去乎鲁连曰世以鲍焦为无从容而死者皆非也众人不知为一身彼秦者弃礼义而上首功之国权使其上虏使其人彼即肆然而为帝过而遂政于天下则连有东海而死耳吾不忍为之人也所以见将军者欲以助赵衍曰先生助之将奈何鲁连曰吾将使梁及燕助之齐楚则固助之矣衍曰燕则为请以从矣若乃梁者即吾乃梁人也先生恶能使梁助之鲁连曰梁未覩秦称帝之害故耳使梁覩秦称帝之害则必助赵矣衍曰秦称帝之害何知连曰昔者齐威王尝为仁义矣率天下诸侯而朝周周贫且微诸侯莫朝而齐独朝之居嵗余周烈王崩齐后往周怒赴于齐曰天崩地坼天子下席东蕃之臣田婴后至则斮齐威王勃然怒曰叱嗟而母婢也卒为天下笑故生则朝周死则叱之诚不忍其求也彼天子固然其无足怪衍曰先生独不见夫仆乎十人而从一人者宁力不足而智不若耶畏之也鲁连曰呜呼梁之比秦若仆耶衍曰然鲁连曰吾将使秦王烹醢梁王衍愕然曰亦甚矣先生之言也先生又恶能使秦王烹醢梁王连曰固也待吾将言之昔者九侯鄂侯文王纣之三公也九侯有子而好故献之纣纣以为丑醢九侯鄂侯争之强辨之疾故脯鄂侯文王闻之喟然而叹故拘之牖里之库百日欲令之死曷为与人俱称王卒就脯醢之地齐湣王将之鲁夷维子为御执防而从谓鲁人曰子将何以待吾君鲁人曰吾将以十大牢待子君夷维子曰子安取礼而来彼吾君者天子也天子巡狩诸侯避舍纳管籥摄袵抱几视膳于堂下天子已食乃退而听朝也鲁人投其籥不果内不得入于鲁将之薛假涂于邹当是时邹君死湣王欲入吊夷维子谓邹之孤曰天子吊主人必将倍殡设几北面于南方然后天子南面吊邹之羣臣曰必若此将伏劒而死故不敢入于邹邹鲁之大夫生则不能事养死则不得赙禭然且欲行天子之礼于邹鲁邹鲁之臣不果内今秦万乘之国也梁亦万乘之国也俱据万乘之国交有称王之名覩其一战而胜遂欲从而帝之则且变易诸侯之大臣彼将夺其所不肖而与其所贤夺其所憎而与其所爱又将使其子女谗妄为诸侯妃姬处梁之宫梁王安得晏然而将军又何得故宠乎于是新垣衍起再拜谢曰吾请出不敢复言帝秦秦将闻之为韩退军五十里】蘓秦如韩【韩之先与周同姓事晋得封于韩为韩氏后周烈王赐韩侯得列为诸侯也】説韩宣王曰韩北有巩洛成臯之固西有宜阳商阪之塞东有宛穰洧水南有陉山地方九百余里带甲数十万天下之强弓劲弩皆从韩出韩卒超足而射百发不暇止远者栝洞胷近者镝掩心韩之劒防则龙泉太阿皆陆断牛马水截鹄鴈夫以韩卒之劲与大王之贤乃西靣而事秦交臂而服焉羞社稷而为天下笑无大于此者也是故愿大王熟计之大王无事秦事秦必求宜阳成臯今兹効之明年又复求割地与之则无地以给之不与则弃前功而受后祸且夫大王之地有尽而秦之求无已以有尽之地而逆无已之求此所谓市怨结祸者不战而地已削矣臣闻鄙谚曰宁为鸡口无为牛后今王西靣交臂而臣事秦何异于牛后乎夫以大王之贤挟强韩之兵而有牛后之名窃为大王羞之韩王勃然作色按劒太息曰寡人虽不【肖】不能事秦从之【韩攻宋秦大怒曰吾爱宋韩氏与我交而攻我所甚爱何也苏秦为韩説秦王曰韩氏之攻宋所以为王也以韩之强辅之以宋楚魏必恐恐必西面而事秦王不折一兵不杀一人无事而割安邑此韩氏之所以祷于秦也韩恵王闻秦好事欲罢其人无令东伐乃使水工郑国来闻秦説秦王令凿泾水以溉田中作而觉欲诛郑国郑国曰始臣为闲然渠成亦秦之利臣为韩延数年命为秦开万代之利也王从之】蘓秦如魏【魏之先毕公髙之后与周同姓武王伐纣封高于毕以为姓毕万事晋献公献公封万于魏以为大夫后周烈王赐魏俱得为诸侯】説魏襄王曰大王之地南有鸿沟陈汝东有淮颍煑枣西有长城之界北有河外卷衍地方千里地名虽小然而田与舍庐曾无刍牧之地人民之众车马之多日夜行不絶輷輷殷殷若有三军之众魏天下之强国也王天下之贤主也今乃有意西面而事秦称东藩筑帝宫受冠带祠春秋臣窃为大王耻之臣闻越王勾践战弊卒三千擒夫差于干遂武王卒三千革车三百乘制纣于牧野岂其卒众哉诚能奋其威也今窃闻大王之卒武士二十万仓头奋击二十万厮徒十万车六百乘骑六千匹此过越王句践武王逺矣今乃听于羣臣之説而欲臣事秦夫事秦必割地以劾实故兵未用而国已亏矣夫为人臣割其主之地以外交偷取一旦之功而不顾其后破公家而成私门外挟强秦之势以内刧其王以求割地愿大王熟察之周书曰绵绵不絶蔓蔓奈何毫厘不伐将用斧柯前虑未定后有大患将奈之何大王诚能听臣六国从亲専心并力则必无强秦之患故敝邑赵王使臣効愚计奉明约在大王诏之魏王曰谨奉教【虞卿説春申君伐燕以定身封春申君曰所道攻燕非齐即魏魏齐新恶楚楚虽欲攻燕将何道哉对曰请令魏王可虞卿遂如魏谓王曰夫楚亦强大矣天下无敌乃且攻燕魏王曰何也子云天下无敌今也子云乃且攻燕者何也对曰今谓马力多则有矣若曰胜千钧则不然者何也夫千钧非马之任也今谓楚强大则有矣若夫越赵魏而开兵于燕则岂楚之任哉非楚之任而楚为之是弊楚也弊楚即强魏其于王孰便魏王曰善从之】苏秦如齐【齐太公望吕尚者事周为文武师谋伐纣武王已平商封尚父于齐营丘也】説齐宣王曰齐南有泰山东有琅邪西有清河北有勃海此四塞之国也临淄甚富而实其民无不吹竽鼔瑟弹琴击筑鬬鸡走狗六博蹴踘者也临淄之途车毂击人肩摩连袵成帷举袂成幕挥汗成雨家殷人足志髙气扬夫以大王之贤与齐之强天下莫能当也今乃西面事秦窃为大王羞之且夫韩魏之所以畏秦者为与秦接境壤界也兵出相当不出十日而战胜存亡之机决矣韩魏战而胜秦则兵半折四境不守战而不胜则国已危亡随其后也是故韩魏之所以重与秦战而轻为之臣也今秦之攻齐则不然倍韩魏之地过卫阳晋之道径于亢父之险车不得方轨骑不得比行百人守险千人不敢过也秦虽欲深入则狼顾恐韩魏之议其后是故恫疑虚喝骄矜而不敢进夫不深料秦之无奈齐何也而欲西面事之是羣臣之计过也今无臣秦之名而有强国之实故愿大王少留意计之齐王曰善【苏秦説闵王曰臣闻用兵而喜先人者忧约结而喜主怨者孤夫后起者借也而逺怨者时也故语曰骐骥之衰也驽马先之孟贲之倦也女子胜之夫驽马女子之筋骨力劲非贤于骐骥孟贲也何则后起之借也臣闻战攻之道非师者虽有百万之军北之堂上虽有阖闾吴起之将擒之户内千丈之城拔之樽俎之间百尺之冲折之于席上故钟鼓竽瑟之音不絶地可广而欲可成和乐倡优之笑不乏诸侯可同日而致也故夫善为王业者在劳天下而自佚乱天下而自安诸侯无成谋则国无宿忧也何以知其然耶昔魏王拥兵千里带甲三十万从十二诸侯朝天子以西谋秦秦恐寝不安席食不甘味卫鞅谋于秦王曰王何不使臣见魏王则臣必请北魏矣秦王许诺卫鞅见魏王曰大王之功大矣令行于天下矣所从十二诸侯非宋卫则邹鲁陈蔡此固大王之所以鞭棰使也不足以王天下不若北取燕东伐齐则赵必从矣西取秦南伐楚则韩必从矣大王有伐齐楚之心而从天下之志则王业见矣大王不如先行王服然后圗齐楚魏王善之故身广公宫制丹衣柱建九斿从七星之旗此天子之位也而魏王处之于是齐楚怒诸侯奔齐齐人伐魏杀太子覆其十万之军是时秦王拱手受河西之外故卫鞅始与秦王计也谋约不下席而魏将已擒于齐矣冲橹未施而西河之外已入于秦矣此臣之所谓北之堂上擒将户内拔城于樽俎之间折冲于席上者也楚怀王使柱国昭阳将兵伐魏得八城又移兵而攻齐齐湣王患之陈轸曰王勿忧也请令罢之即往见昭阳于军再拜贺战胜之功起而请曰敢问楚之法覆车杀将其官爵何也昭阳曰官为上柱国爵为上执珪陈轸曰贵于此者何等也曰唯有令尹耳轸曰令尹贵耳王非置两令尹也臣窃为君譬之可乎楚有祠者赐其同舍人酒一巵舍人相谓曰数人饮之不足一人饮之有余请画地为蛇先成者饮酒一人蛇先成引酒且饮之乃左手持巵右手画地曰吾能为之足足未成一人蛇复成夺其巵曰蛇固无足子安能为之足乎遂饮其酒为蛇足者终亡其酒今公攻魏破军杀将得八城而又移兵攻齐齐畏公甚以此名君足矣冠之上非可重也战无不胜而不知止身且死爵且归犹为蛇足者也昭阳以为然引军而去】蘓秦如楚【楚之先出自帝颛顼帝喾高辛时为火正命曰祝融其后苗裔事周文王当周成王时举文武勤劳之后嗣而封熊绎于楚蛮以子男之田姓芊氏甚得江汉间人和至熊通使使随人之周请尊其号周不听熊通怒乃自立为武王】説威王曰楚天下之强国也王天下之贤主也西有黔中巫郡东有夏州海阳南有洞庭苍梧北有陉塞郇阳地方五千余里带甲百万车千乘骑万匹粟支十年此霸王之资也夫以楚之强大王之贤天下莫能当也今乃西面而事秦则诸侯莫不西面而朝章台之下矣秦之所害莫如楚楚强则秦弱秦强则楚弱其势不两立故为大王计莫如从亲以孤秦大王不从亲秦必起两军一军出武闗一军下黔中则鄢郢动矣臣闻治之其未乱也为之其未有患至而后忧之则无及也故愿大王早熟计之大王诚能听臣臣请令山东之国奉四时之献以承大王之明诏委社稷奉宗庙陈士厉兵在大王所用之故纵合则楚王横成则秦帝今释霸王之业而有事人之名窃为大王不取也夫秦虎狼之国也有吞天下之心秦天下之仇讐也衡人皆欲割诸侯之地以事秦此所谓养仇而奉讐大逆不忠无过此者故从亲则诸侯割地以事楚衡合则楚割地以事秦此两防者相去远矣二者大王何居焉故敝邑赵王使臣効愚计奉明约在大王之诏诏之楚王曰善谨奉社稷以从【楚襄王既与秦和虑无秦患乃与四子専为淫侈荘辛諌不听辛去之赵后秦果举鄢郢襄王乃征辛而谢之荘辛曰臣闻鄙谚曰见兎而顾犬未为晚也亡羊而补牢未为迟也臣闻汤武以百里王桀纣以天下亡今楚国虽小絶长补短犹以千里岂特百里哉王独不见夫蜻蛉乎六足四翼飞翔乎天地之间俛蚉防而食之承白露而饮之自以为无患与人无争也不知夫五尺童子方将调饴胶丝加已乎四仭之上而下为蝼蚁之食蜻蛉其小者也黄雀因是以俯啄白粒仰栖茂树鼓翅奋翼自以为无患与人无争不知夫公子王孙左挟弹右摄丸以其类为招画栖乎茂树夕调乎酸醎黄雀其小者也蔡灵侯因是以南逰乎髙陂北陵乎巫山饮茹溪之流食湘波之鱼左枕防妾右拥嬖女与之驰骋乎髙蔡之中而不以国家为事不知夫子发方受令乎灵王系已以朱丝而见之也蔡灵侯事其小者也君王因是以左州侯右夏侯饭封禄之粟而载方府之金与之驰骋乎云梦之中而不以天下国家为事不知夫穰侯方受命乎秦王填渑塞之内而投已于渑塞之外襄王闻之身体战栗乃执珪而授荘辛与之谋秦复取淮北之地楚人有以弱弓微缴加归鴈之上楚襄王召问之乃对以秦燕赵卫为鸟以激怒王曰夫先王为秦所欺而客死于外怨莫大焉今以匹夫尚有报万乗子胥白公是也今以楚之地方五千里帯甲百万犹足以踊跃于中野而坐受伏焉臣窃为大王弗取襄王遂复为纵约伐秦】六国既合纵蘓秦为纵约长北报赵赵肃侯封秦为武安君乃投纵约书于秦秦不敢闚兵函谷十五年后张仪为秦连横【秦欲攻魏先败韩申差军斩首八万诸侯震恐而仪乃来説魏王】説魏王曰【秦孝公时公孙鞅请伐魏曰魏居岭阨之间西都安邑与秦界河而独擅山东之利利则西侵秦病即东收地今以君贤圣国赖以盛宜及此时伐魏魏不支秦必东徙东徙则据山河之固东向以制诸侯此帝业也自是之后魏果去安邑徙都大梁】魏地方不至千里卒不过三十万地四平诸侯四通条达辐凑无名山大川之限从郑至梁二百余里车驰人走不待倦而至梁南与楚境西与韩境北与赵境东与齐境卒戍四方守亭障者不下十万梁之地势固战场也【大梁今汴州是也】梁南与楚不与齐齐攻其东东与齐不与赵赵攻其北不合于韩则韩攻其西不亲于楚则楚攻其南此所谓四分五裂之道也且诸侯之为纵者将以安社稷尊主强兵显名也今为纵者一天下约为昆弟刑白马以盟洹水之上以相坚也而亲昆弟同父母尚有争钱财而欲恃诈伪反覆蘓秦之谋其不可成亦以明矣大王不事秦秦下兵攻河外据卷衍酸枣刦卫取阳晋则赵不南赵不南则梁不北梁不北则纵道絶纵道絶则大王之国欲无危不可得也秦折韩而攻梁韩怯于秦秦韩为一梁之亡立可须也此臣之所为大王患也为大王计莫如事秦事秦则楚韩必不敢动无楚韩之患则大王髙枕而卧国必无忧矣大王不听秦秦下甲士而东伐虽欲事秦不可得也且夫从人多奋辞而少可信説一诸侯而成封侯之业是故天下之逰谈士莫不日夜搤腕瞠目切齿以言纵之便以説人主人主贤其辩而牵其説岂得无哉臣闻之积羽沉舟羣轻折轴众口铄金故愿大王审计定议魏王于是倍纵约而请成于秦【范睢説秦昭王曰夫穰侯越韩魏而攻齐刚寿非计也少出师不足以伤齐多出师则害于秦也其于计疎矣且齐湣王南攻楚破军杀将再辟地千里而齐尺寸之地无得者岂齐不欲得地哉形所不能有也诸侯见齐之罢兴师伐之士辱兵顿故齐所以大破者以其破楚肥韩魏也此所谓借贼兵而资盗粮也王不若逺交而近攻得寸则王之寸得尺则王之尺今释近而攻逺不亦谬乎昔者中山之国五百里赵独吞之功成名立而利附焉天下莫之能争今夫韩魏中国之防而天下之枢王若欲覇中国而为天下枢以威楚赵楚强则附赵赵强则附楚楚赵皆附齐亦惧矣齐惧必卑辞重币以事秦齐已附则韩魏因可虑也王曰善乃拜睢为客卿谋兵事伐魏拔懐及邢丘齐楚来伐魏魏王使人求救于秦冠葢相望而秦救不至魏人有唐睢者年九十余矣谓王曰老臣请西説秦王令兵先臣出王再拜遣之唐睢到秦入见秦王秦王曰丈人茫然而逺至此甚苦矣夫魏之来求救数矣寡人知魏之急也唐睢曰大王知魏之急而救兵不发臣窃以为用防之臣无任矣夫魏万乗之国也然所以西面而事秦称东藩筑帝宫受冠帯祠春秋者以为秦之强足以与也今齐楚之兵已合于魏郊而秦救不发亦将赖其未急也使之而急彼且割地而约纵王当奚救焉必待其急而救之是失一东藩之魏而强三劲之齐楚则王何利焉于是秦王遽发兵救魏】张仪説楚怀王曰秦地半天下兵敌四国被山帯河四塞以为固【范雎説秦昭王曰大王之国四塞以为固北有甘泉谷口南有泾渭右陇蜀左闗阪奋击百万战车千乘利则出攻不利则入守此王者之地民怯于私鬬勇于公战此王者之人王并此二者而有之以当诸侯譬如放韩卢而捕蹇兎也】虎贲之士百有余万车千乗骑万匹粟如丘山法令既明士卒安乐主明以严将智以武虽无出甲席卷常山之险必折天下之脊天下后服者先亡矣且夫为纵者无以异驱羣羊而攻猛虎虎之与羊不格明矣今王不与虎而与羣羊臣窃以为大王之计过也凡天下强国非秦而楚非楚而秦两国交争其势不两立大王不与秦秦下甲据宜阳韩之上地不通下兵河东成臯韩必入臣则梁亦从风而动秦攻楚之西韩攻其北社稷安得无危臣闻兵不如者勿与挑战粟不如者勿与持久秦西有巴蜀大舩积粟起于汶山浮江而下至楚三千余里舫舟载卒一舫载五十人日行三百里里数虽多然不费牛马之力不至十日而拒扞闗矣扞闗惊则从境以东尽城守矣黔中巫郡非王之有也秦举甲出武闗南面而伐则北地絶秦兵之攻楚也危虽在三月之内而楚待诸侯之救在半嵗之外此其势不相及也夫待弱国之救忘强秦之祸此臣为大王患也大王尝与呉人战五战而三胜阵卒尽矣偏守新城存民苦矣臣闻功大者易危而人弊者怨上夫守易危之功而逆强秦之心臣窃为大王危之凡天下而信约从亲者蘓秦封为武安君也蘓秦相燕即隂与燕王谋伐齐破齐而分其地乃佯为有罪出走入齐齐王因受而相之居二年而觉齐王大怒车裂蘓秦于市夫以一诈伪之蘓秦而欲经营天下混一诸侯其不可成亦明矣今秦与楚接境壤界固形亲之国也大王诚能听臣臣请使秦太子入质于楚楚太子入质于秦请以秦女为大王箕帚之妾効万室之都以为汤沐之邑长为昆弟之国终身无相攻臣以为计无便于此者楚王乃与秦从亲【白起将兵来伐楚楚襄王使黄歇説秦昭王曰天下莫强于秦楚今则闻大王欲伐楚此犹两虎相与鬬而驽犬受其弊不如善楚臣请言其説臣闻之物至则反冬夏是也智至则危累碁是也今大国之地半天下有三垂此从生人已来万乗之地未尝有也王若能持公守威黜攻伐之心肥仁义之德则三王不足四五覇不足六也王若负人徒之众挟兵革之强欲以力臣天下之主臣恐其有患也诗云靡不有初鲜克有终易曰狐涉水濡其尾此言始之易而终之难也何以知其然耶智伯见伐赵之利而不知榆次之祸吴王知伐齐之便而不知干遂之败此二国者非无大功也没利于前而易患于后也今王妬楚之不毁也而忘毁楚之强韩魏也臣为王虑而不取也王无重世之德于韩魏而有累世之怨焉夫韩魏父兄子弟接踵而死于秦者将十世矣身首分离暴骸革泽者相望于境系颈束手为羣虏者相望于路故韩魏之不亡秦社稷之忧也今王信之与兵攻楚不亦过乎臣为王虑莫若善楚楚秦合为一以临韩韩必敛手王施以山东之险带以河曲之利韩必为闗内侯若是而王以十万戍郑梁之人寒心许鄢陵婴城而上蔡召陵不往来也如是魏亦为闗内侯矣王善楚而闗内侯两万乗之主注地于齐齐右壤可拱手而取也然后危动燕赵摇荡齐楚此四国者不待痛而服也秦王曰善止不伐楚楚顷襄王谋与齐韩连和因欲圗周周赧王使臣武公説楚相昭子昭子曰乃圗周则无之虽然周何故不可圗对曰夫西周之地絶长补短不过百里名为天下共主裂其地不足以肥国得其众不足以劲兵虽攻之不足以尊名然而好事之君喜攻之臣发号用兵未尝不以周为终始是何也则祭器在焉欲器之至而忘杀君之乱今韩以器之楚臣恐天下以器讐楚于是楚计辍不行秦武王使樗里疾以车百乘入周周君迎之甚敬楚王让周以其重秦客也逰胜为周谓楚王曰昔者智伯欲伐仇犹遗大钟载以广车因随之以兵仇犹卒亡无备故也齐桓公之伐蔡也号曰诛楚其实袭蔡今秦者虎狼之国有吞天下之心使樗里子疾以车百乘入周周君惧焉以蔡仇犹为戒故使长兵居前强弩居后名曰卫疾而实囚之周君岂能无爱国哉恐一旦国亡而忧大王也楚王乃恱楚襄王有疾太子质于秦不得归黄歇説秦相应侯曰今楚王疾恐不起秦不如归太子太子即位其事秦必谨若不归则咸阳一布衣耳楚更立太子必不事秦失一国而絶万乗之和非计也愿相国虑之应侯为言于秦王王不肯乃遁也】张仪如韩説韩宣王曰韩地险恶山居五谷所生非菽而麦地方不过九百里无二年之食料大王之卒悉举不过三十万而厮徒负养在其中矣今秦带甲百万车千乘骑万匹虎贲之士跿跔科头贯颐奋防者不可胜数山东被甲胄以防战秦人捐甲徒裼以趋敌左挈人头右挟生虏秦逐山东之卒犹孟贲之与怯夫以轻重相压犹乌获之与婴儿诸侯不料地之弱食之寡而听纵人之甘言好辞比周以相饰诳误其主无过此者大王不事秦秦下甲据宜阳断韩之地东取成臯荥阳则鸿台之宫桑林之苑非王有也夫塞成臯絶上地则王之国分矣故为大王计莫如为秦秦之所欲弱莫如楚而能弱楚者莫如韩非以韩能强于楚也其势然也今西面而事秦以攻楚秦王必喜夫攻楚而私其地转祸而悦秦计无便于此者宣王听之【范雎説秦王曰秦韩之地形相错如绣秦之有韩譬如木之有蠧人之有腹心病也天下无变则已有变其为秦患者孰大于韩乎王何不收韩王曰吾固欲收韩韩不听为之奈何对曰韩安得不听王若下兵攻荥阳则成臯之道不通北断太行之道则上党之师不下王一兴兵而攻荥阳则其国断而为三韩必见危亡矣安得不听若听则覇事固可虑矣王曰善乃从之】张仪説齐湣王曰天下强国无过齐者大臣父兄殷众富乐然为大王计者皆为一时之説不顾百代之利纵人説大王者必曰齐西有强赵南有韩梁齐负海之国也地广民众兵强士勇虽有百秦将无奈齐何也大王贤其説而不计其实臣闻齐与鲁三战而鲁三胜国以危亡随其后虽有战胜之名而有破亡之实是何也齐大而鲁小也今秦之与齐也犹齐之与鲁也今秦楚嫁女娶妇为昆弟之国韩献宜阳魏効河外赵入朝歌渑池割河间以事秦大王不事秦秦驱韩梁攻齐之南地赵兵渡清河指博关临菑即墨非王有也国一旦见攻虽欲事秦不可得也是故愿大王熟计之齐王许之【燕攻齐取七十余城唯莒即墨不下齐田单以即墨破燕杀骑刼燕将惧诛而保聊城不敢归田单攻之嵗余聊城不下鲁连乃为书约之矢以射城中遗燕将书曰吾闻之智者不倍时而弃利勇士不怯死而灭名忠臣不先身而后君今君行一朝之忿不顾燕王之无臣非忠也杀身亡聊城而威不信于齐非勇也功废名灭后世无称非智也故智者不再计勇者不再却今死生荣辱尊卑贵贱此其时也愿公详计而无与俗同且楚攻齐之南阳魏攻平陆而齐无南靣之心以为亡南阳之害小不如得济北之利大故定计而坚守之今秦人下兵魏不敢东面横秦之势成则楚国之形危且齐弃南阳断右壤存济北计犹且为之也今楚魏交退于齐而燕救不至以全齐之兵无天下之规与聊城共据期年之弊即臣见公之不能得也齐之必决于聊公无再计彼燕王大乱上下迷惑栗腹以百万之众五折于外万乘之国被围于赵壤削主困为天下笑国弊祸多人无所归今又以弊聊之人距全齐之兵期年不解是墨翟之守也食人炊骨无反外之心是孙膑吴起之兵也能见于天下矣故为公计者不如罢兵休士全军归报燕王燕王必喜士民见公如见父母攘臂而议于世功业可明也意者怼燕弃世东逰于齐乎请裂地定封富比乎陶卫世世称孤此亦一计也二者显名厚实愿公察之熟计而审处一焉且吾闻之効小节者不能行大威恶小耻者不能成荣名昔管仲射桓公中其钩簒也遗公子纠不能死怯也束缚桎梏辱也此三行者乡里不通世主不臣使管仲终穷幽抑而不出不免为辱人贱行然而管子弃三行之过据齐国之政一匡天下九合诸侯名高天下光照隣国曹沬为鲁君将三战而丧地千里使曹子计不顾后死而不生则不免为败军擒将曹子以一劒之任刼桓公于坛坫之上顔色不变辞气不悖三战之所丧一朝而反之天下震动名传后世若此二公非不能行小节死小耻也以为杀身絶世功名不立非智也故去忿恚之心而成终身之名故业与三王争流名与天壤相弊也公其圗之燕将得书曰敬闻命矣遂自刎昔雍门周以琴见齐孟尝君孟尝君曰先生鼓琴亦能令人悲乎对曰臣之所能令悲者先贵而后贱昔富而今贫摈压穷巷不及四隣不若身材高妙怀质抱真逢防离谤怨结而不得伸不若交欢而结爱无怨而生离逺赴他国无相见期不若幼无父母壮无妻儿出以野泽为都入用窟穴为家困于朝夕无所假贷若此人者但闻鶵鸟之号秋风鸣条则伤心矣臣一为之援琴而长太息未有不凄恻而涕泣者也今足下居则广厦高堂连闼洞房罗帷来清风倡优在前谄防在侧扬激楚舞郑妾流声以娱耳防色以淫目水嬉则舫龙舟建羽旗鼓钓乎不测之渊也野逰则登乎平原驰广囿强弩下高鸟勇士格猛兽置酒设乐沉醉忘归方此之时视天地曾不若一指虽有善鼓琴不能动足下也孟尝君曰固然雍门周曰臣窃为足下有所常悲夫角帝而困秦者君也连五国而伐楚者又君也天下未尝无事不纵即衡纵成则楚王衡成则秦帝夫以秦楚之强而报弱薛犹磨萧斧而伐朝菌也有识之士莫不为足下寒心天道不常盛寒暑更进退千秋万嵗之后宗庙不必血食高台既已倾曲池又已平坟墓生荆棘狐狸穴其中逰儿牧竪蹢躅其足而歌其上曰夫以孟尝君之尊贵亦犹若是乎于是孟尝君喟然太息涕垂睫而交下雍门周引琴而弹之孟尝君遂歔欷而就之曰先生鼓琴令文若亡国之人也】张仪説赵王曰敝邑秦王使臣効愚于大王大王收天下以賔秦秦兵不敢出函谷关是大王之威行于山东敝邑恐惧慑伏缮甲厉兵唯大王有意督过之也今以大王之力举巴蜀并汉中包两周迁九鼎守白马之津秦虽僻逺然而心忿含怒之日乆矣今有敝甲雕兵军于渑池愿渡河据番吾防战邯郸之下以甲子合战以正殷之事故使臣先以闻于左右凡大王之所信为纵者恃蘓秦蘓秦荧惑诸侯以是为非以非为是欲反覆齐国而自令车裂于市夫天下之不可一混齐亦明矣今楚与秦为昆弟之国而韩梁称为东藩之臣齐献鱼盐之地此断赵之右臂也夫断右臂而与人鬬失其党而孤居求欲无危岂可得乎今秦发三军其一军塞午道告齐使兴师渡河军于邯郸之东一军军于成臯驱韩梁军于河外一军军渑池约四国而攻赵赵服必四分其地是故不敢匿意隠情先以闻于左右臣窃为大王计莫如与秦王遇于渑池面相见而口相约请案兵无攻愿大王之定计赵肃侯许之【武安君破赵长平军降其卒四十余万皆坑之进围邯郸而军粮不属乃遣卫先生言于秦昭王曰赵国右倍常山之险而左帯河漳之阻有代马车骑之利民人气勇好习兵战常防诸侯而一约为之纵长明秦不弱则六国必灭秦所以未得志于天下者赵为之患也今赖大王之灵赵军破于长平其信臣鋭卒莫不毕死邯郸空虚百郡震怖士民咸怨其主诚以此时遣转输给足军粮灭赵必矣灭赵以威诸侯天下可定而王业成矣秦王欲许之应侯妬其功不欲使成言于秦王曰秦虽破赵军士卒死伤亦众百姓疲于逺输国内空虚楚魏乗虚为变将无以自守宜且罢兵王从之后三年复欲将白起伐赵起不肯王乃使应侯责之曰楚地方五千里持防百万君前率数万之众入楚拔鄢郢焚其郊庙楚人震恐东徙而不敢西向韩魏相率兴兵甚众君所将不能半而破之伊阙流血漂樐韩魏已服至今称东藩此君之功天下莫不闻今赵卒之死于长平者已十七八是以寡君愿使君将必欲灭之君常以寡击众取胜如神况以强击弱以众击寡乎武安君曰是时楚王恃其国大不恤其政而羣臣相妬以功谄谀用事良臣疎斥百姓心离城池不修既无良将又无守偹故臣得引兵深入兵多倍城邑发梁焚舟以専人心掠于郊野以足军食当此之时秦之士卒以军中为家以将为父母不约而亲不谋而信一心同力死不旋踵楚人自战其地咸顾其家各有散心莫有鬬意是以能有功也伊阙之战韩顾魏不欲先用其众魏恃韩之鋭欲推以为锋二军争便其力不同是以臣得设疑兵以持韩阵専军并鋭触魏之不意魏军既败韩军自溃以是之故果能有功皆计利形势自然之理何神之有今秦军破赵军于长平不遂以时乗其振惧而灭之畏而释之使得耕稼以益蓄积养孤长幼以益其众缮理兵甲以益其强增浚城池以益其固主折节以下其臣臣推体以下死士至平原之属皆令妻妾补缝于行伍之间臣民一心上下同力犹句践困于防稽之时也以今伐之赵必固守挑其军战必不肯出围其国都必不可尅攻其列城必不可拔掠于郊野必无所得兵乆无功诸侯生心外救必至臣见其害未覩其利又病不能行应侯慙而退秦乃使王龁将伐赵楚魏果救之也】张仪説燕昭王曰大王之所亲信莫如赵昔赵襄子尝以其姊为代王妻欲并代约与赵王遇于句注之塞乃令工人作为金斗长其尾令可以击人与代王饮隂告厨人曰即酒酣乐进热啜反斗以击之于是酒酣乐取热啜厨人进斟因反斗击代王杀之肝脇涂地其姊闻之因磨笄以自杀至今有磨笄之山天下莫不闻【至汉高祖时陈豨以赵相国监赵代邉兵举兵反上自行至邯郸喜曰豨不南据漳水北守邯郸吾知其无能为也及豨败上曰代居常山北赵乃从山南有之逺乃立二子为代王也】夫赵王之狼戾无亲大王之所明见且以赵为可亲乎赵兴兵攻燕再围燕都而刼大王大王割十城以谢今赵王已入朝渑池効河间以事秦今大王不事秦秦下甲云中九原驱赵而攻燕则易水长城非王有也今王事秦秦王必喜赵不敢妄动是西有强秦之援南无齐赵之患是故愿大王熟计之燕王听张仪张仪归报秦【燕王使太子丹入质于秦秦欲使张唐相燕与共伐赵以广河间地张唐谓吕不韦曰臣尝为昭王伐赵赵怨臣今之燕必经赵臣不可行不韦不快未有以强之其舎人甘罗年十二谓不韦曰臣请为君行之遂见张唐曰君之功孰与武安君唐曰武安君南挫强楚北灭燕赵战胜攻取破城隳邑不可胜数臣之功不如也甘罗曰应侯之用于秦孰与文信侯専唐曰应侯不如文信侯専甘罗曰昔应侯欲伐赵武安君难之去咸阳十里赐死于杜邮今文信侯自请君相燕而不肯行臣不知君所死处也张唐惧曰请因孺子行行有日矣甘罗又谓文信侯曰借臣车五乗请为张唐先报赵文信侯遣之甘罗如赵説王曰王闻燕太子丹入秦乎曰闻之闻张唐之相燕乎曰闻之甘罗曰燕太子丹入秦者燕不欺秦也张唐相燕者秦不欺燕也燕秦不相欺无异故欲攻赵而广河间地王不如赉臣五城以广河间臣请归燕太子与强赵攻弱燕赵王曰善立割五城与秦燕太子闻而归赵乃攻燕得二十城今秦有其十也】于是楚人李斯梁人尉缭説于秦王曰秦自孝公已来周室卑微诸侯相兼关东为六国秦之乘势侵诸侯葢六代矣今诸侯服秦譬若郡县其君臣俱恐若或合纵而出不意此乃智伯夫差湣王所以亡也愿王无爱财赂其豪臣以乱其谋秦不过亡三十万金则诸侯可尽秦王从其计隂遣谋士赍金玉以逰诸侯诸侯名士可与财者厚遗给之不肯者利劒刺之离其君臣之计乃使良将随其后遂并诸侯【天下之士合纵相聚于赵而欲攻秦应侯曰王勿忧也请令废之秦于天下之士非有怨也相聚而攻秦者以欲富贵耳王见王之狗乎数千百狗为羣卧者卧行者行止者止无相与鬬者投之一骨则羣起相呀何者有争意也今令载五千金随唐睢并载奇乐居武安高防相饮散不能三千金天下之士相与鬬也】秦既呑天下患周之败以为弱见夺于是笑三代荡灭古法【孔融曰古者王畿之制千里寰内不以封诸侯祭公曰夫先王之制邦内甸服邦外侯服侯卫宾服蛮夷要服戎狄荒服甸服者祭服者祀賔服者享要服者贡荒服者王日祭月祀时享嵗贡终王先王之训也有不祭则修徳有不祀则修言有不享则修文有不贡则修名有不王则修德序成而又不至则修刑于是有刑不祭伐不祀征不享让不贡告不王于是有刑罚之辟有攻伐之兵有征讨之偹有威让之命有文告之辞而又不至则増修其德无勤人于逺此古制也】削去五等改为郡县自号为皇帝而子弟为匹夫内无骨肉本根之辅外无尺土蕃翼之卫吴陈奋其白梃【白梃木杖】刘项随而毙之故曰周过其厯秦不及其数国势然也【荀悦曰古之建国或小或大者监前之弊变而通之也夏殷之时葢不过百里故诸侯微而天子强桀纣得肆其虐害纣脯鄂侯而醢鬼侯以文王之盛德不免于羑里周承其弊故建大国方五百里所以崇宠诸侯而自损也至其末流诸侯强大更相侵伐而周室卑微祸难用作秦承其弊不能正其制以求其中而遂废诸侯改为郡县以壹威权以専天下其意主以自为非以为人也故秦得擅海内之势无所拘忌肆行奢淫暴虐于天下然十四年而灭矣故人主失道则天下遍被其害百姓一乱则鱼烂土崩莫之匡救汉兴承周秦之弊故杂而用之然六王七国之难者诚失之于强大非诸侯治国之咎】汉兴之初海内新定同姓寡少惩亡秦孤立之败于是割裂疆土立爵二等【大者王小者侯】功臣侯者百有余邑尊王子弟大啓九国国大者跨州兼郡连城数十可谓矫枉过正矣然高祖创业日不暇给孝恵享国之日浅高后女主摄位而海内晏然无狂狡之忧卒折诸吕之难成太宗之基者亦赖之于诸侯也夫原本以末大流滥以致溢小者淫荒越法大者睽孤横逆以害身防国故文帝采贾生之议分齐赵【贾谊曰欲天下之理安莫若众建诸侯而少其力力少则易使义国小则无邪心令天下之制若身之使臂臂之使指陛下割地定制令齐赵楚各为若干国使其子孙各受祖之分地地尽而止天子无所利焉又上疏曰陛下即不定制如今之势不过一再诸侯犹且人恣而不制豪植而大强汉法不得行矣陛下所以为藩扞及皇太子之所恃者唯淮阳代二国耳代北邉匈奴与强敌为隣能自完则足矣而淮阳之北大诸侯厪如黑子之着面适足以饵大国不足以有所禁御方今之制在陛下而令子适足以为饵岂可谓万代利哉臣之愚计愿举淮南地以益淮阳而为梁王立后割淮阳北邉二三列城与东郡以益梁不可者可徙代王而都睢阳梁起于新郪以北着之河淮阳包陈以南犍之江则大诸侯之有异心者破胆而不敢谋梁足以扞齐赵淮阳足以禁吴楚陛下高枕终无山东之忧此万世之利也臣闻圣王言问其臣而不自造事故使人臣得毕其愚忠唯陛下裁幸文帝扵是从谊计乃徙淮阳王武为梁王北界泰山西至髙阳得大县四十余城徙城阳王喜为淮南王抚其人后七国反不得过梁地贾生之计也】景帝用晁错之计削吴楚【晁错説上曰昔高帝初定天下昆弟少诸子弱大封同姓故孽子悼恵王王齐七十二城庶弟元王王楚四十城兄子王吴五十余城封三庶孽分天下半今吴王前有太子之隟辄称病不朝于古法当诛文帝不忍因赐几杖徳至厚也不改过自新乃益骄恣公即山铸钱煮海为盐诱天下亡人谋作乱逆今削之亦反不削亦反削之反亟祸小不削反迟祸大于是汉臣庭议削吴吴乃反矣】武帝施主父之筞推恩之令【主父偃説上曰古者诸侯不过百里强弱之形易制今诸侯或连城数十地方千里缓则骄奢易为淫乱急则阻其强而合纵以逆京师今以法割削则逆节萌起前日晁错是也今诸侯子弟或十数而嫡嗣代立余虽骨肉无尺地封则仁孝之道不宣愿陛下令诸侯得推恩分子弟以地侯之彼人人喜得所愿上以徳施实分其国必稍自弱矣上从其计也】景遭七国之难抑诸侯减黜其官武有淮南衡山之谋作左官之律【仕于诸侯王为左官】设附益之法【封诸侯过限曰附益】诸侯唯得衣食租税不与政事至于哀平之际皆继体苖裔亲属疏远生于帷之中不为士民所尊【割削宗子有名无实天下旷然复袭亡秦之轨矣】故王莽知汉中外殚微本末俱弱无所忌惮生其奸心因母后之权假伊周之称専作威福庙堂之上不降阶序而运天下诈谋既成遂据南面之尊分遣五威之吏驰天下班行符命汉诸侯王蹶角稽首奉上玺绂唯恐居后岂不哀哉及莽败天下云扰【隗嚻拥众天水班彪避难从之嚣问彪曰往者周失其驭战国并争天下分裂数世乃定意者纵横之事复起于今乎将承运迭兴在于一人也愿先生试论之对曰周之废兴与汉异矣昔周爵五等诸侯从政根本既微枝叶强大故其末流有纵横之事势数然也汉承秦制改立郡县主有専已之威臣无百年之柄至于成帝假借外家哀平祚短国嗣三絶故王氏擅朝因窃号位危自上起伤不及下是以即真之后天下莫不引领而叹十余年间中外骚动逺近俱发假号云合咸称刘氏不谋同辞方今雄杰帯州跨城者皆无七国世业之资而百姓讴吟思仰汉徳可以知之】光武中兴纂隆皇统而犹遵覆车之遗辙养丧家之宿疾仅及数世奸宄充斥卒有强臣専朝则天下风靡一夫纵横则城池自夷岂不危哉在周之难兴王室也放命者七臣干位者三子嗣王委其九鼎凶族据其天邑钲鼙震于阃宇锋镝流于绛阙然祸止畿甸害不覃及天下晏然以治待乱是以宣王兴于共和襄恵振于晋郑岂若二汉阶闼蹔扰而四海已沸孽臣朝入而九服夕乱哉远惟王莽簒逆之事近览董卓擅权之际亿兆悼心愚智同痛岂世乏曩时之臣士无匡合之志欤葢逺绩屈于时异雄心挫于卑势耳【陆机曰或以诸侯世位不必常全昏主暴君有时比迹故五等所以多乱也今之牧守皆方庸而进虽或失之其得固多故郡县易以为治也夫徳之休眀黜陟日用长率连属咸述其职而淫昏之君无所容过何则其不治哉故先代有以之兴矣茍或衰陵百度自悖鬻官之吏以货凖才则贪残之萌皆羣后也安在其不乱哉故后王有以之废矣且要而言之五等之君为己思治郡县之长为利圗物何以征之葢企及进取仕子之常志修已安民良士所希及夫进取之情锐而安民之誉迟是故侵百姓以利己者在位所不惮损实事以养名者官长所夙夜也君无卒嵗之圗臣挟一时之志五等则不然知国为己土众皆我民民安已受其利国伤家婴其病故上制人欲以垂后后嗣思其堂构为上无茍且之心羣下思胶固之义使其并贤居治则功有厚薄两愚处乱则过有深浅然则探八代之制几可以一理贯秦汉之典殆可以一言蔽也】魏太祖武皇帝躬圣明之姿兼神武之畧龙飞谯沛凤翔兖豫观五代之存亡而不用其长筞覩前车之倾覆而不改其辙迹子弟王空虚之地君不使之人权均匹夫势齐凡庶内无深根不拔之固外无磐石宗盟之助非所以安社稷为万世之业也且今之州牧郡守古之方伯诸侯皆跨有千里之土兼武军之任或比国数人或兄弟并据而宗室子弟曾无一人闲厕其间与相维持非所以强干弱枝备万一之虑也时不用其计后遂凌夷此周秦汉魏立国之势是以究其始终强弱之势明鉴戒焉【荀悦曰其后遂皆郡县治人而絶诸侯当时之制亦未必百王之治也】论曰周有天下八百余年后代衰微而诸侯纵横矣至末孙王赧降为庶人犹防枝叶相持名为天下共主当是时也楚人问鼎晋侯请隧虽欲阚周室而见阨诸姬夫岂无奸雄頼诸侯以维持之也故语曰百足之虫至死不僵扶之者众此之谓乎及嬴氏擅塲惩周之失废五等立郡县君有海内而子弟为匹夫功臣効勤而干城无茅土孤制天下独擅其利身死之日海内分崩陈胜偏袒唱于前刘季提劒兴于后虎啸龙睇遂亡秦族夫刘陈诸杰布衣也无吴楚之势立锥之地然而驱白徒之众得与天子争衡者百姓思乱无诸侯勤王之可惮也故语曰夫乱政虐刑所以资英雄而自速祸也此之谓矣夫伐深根者难为功摧枯朽者易为力今五等深根者也郡县枯朽者也故自秦以下迄于周隋失神器者非侵弱得天下者非持乆国势然也呜呼郡县而理则生布衣之心五等御代则有縦横之祸故知法也者皆有弊焉非谓侯伯无可乱之符郡县非致理之具但经始圗其多福虑终取其少祸故贵于五等耳圣人知其如此是以兢兢业业日慎一日修徳以镇之择贤而使之徳修贤择黎元乐业虽有汤武之圣不能兴矣况于布衣之细而敢偏袒大呼哉不可不察







　　长短经卷五
　　钦定四库全书
　　长短经卷六　　　　　　唐　赵蕤　撰
　　三国权第十九【蜀吴魏】
　　论曰臣闻昔汉氏不纲网漏凶狡袁本初虎视河朔刘景升鹊起荆州马超韩遂雄据于闗西吕布陈宫窃命于东夏辽河海岱王公十数皆阻兵百万鐡骑千羣合从缔交为一时之杰也然曹操挟天子令诸侯六七年间夷灭者十八九唯吴蜀蕞尔国也以地圗案之才四州之土不如中原之大都人怯于公战勇于私鬭轻走易北不敌诸华之士角长量大比才称力不若二袁刘吕之盛此二雄以新造未集之国资逆上不侔之势然能抚剑顾眄与曹氏争权跃马指麾而利尽南海何哉则地利不同势使之然耳故易曰王侯设险以守其国古语曰一里之厚而动千里之权者地利也故曹丕临江见波涛涌叹曰此天所以限南北刘资称南郑为天狱斜谷道为五百里石穴稽诸前志皆畏其深阻矣虽云天道顺地利不如人和若使中材守之而延期挺命可也岂区区艾濬得奋其长筞乎由是观之在此不在彼于戯智者之虑必杂于利害故不尽知用兵之害则不能知用兵之利有自来矣是以采摭其要而为此权耶夫囊括五湖席卷全蜀庶知害中之利以明魏家之略焉
　　蜀
　　天帝布政房心致理参伐参伐则益州分野【以东井南股距星为界东井南股距星连钺者是也觜星度在参右足玉井所衔星是西距星即参中央三星西第一星是】按职方则雍州之境据禹贡则梁州之域地方五千里提封四十郡实一都防也【常璩国志云蜀其卦直坤故多班防之章其辰直未故尚滋味诗称文王之化被于江汉之域有文王之化焉秦豳同诗秦蜀同分故有夏声云】故古称天府之国沃野千里其有以矣王莽末公孙述据蜀【述字子阳扶风茂陵人也王莽时为导江卒正治临卭及更始立豪杰各起其县以应汉南阳人宗成略汉中啇人王岑亦起兵于雒县自称定汉将军以应成述闻之遣使迎成成等至成都虏掠暴横述意恶之召县中豪杰谓曰天下同苦新室思刘氏久矣故闻汉将军到驰迎道路今百姓无辜而妇子系获室屋烧燔此防贼非义兵也吾欲保郡自守以待真主诸卿欲并力者即留不欲者便去豪杰皆叩头愿効死述于是使人诈称汉使者自东方来假述辅汉将军益州牧乃选精兵千余人而击宗成等破之别遣弟恢于绵竹击更始所置益州刺史张忠又破之由是威震益部者也】益部功曹李熊説述曰方今四海波荡匹夫横议将军割据千里地什汤武若奋发威徳以投天隙霸王之业成矣今山东饥馑人民相食兵所屠灭城邑丘墟蜀地沃野千里土壤膏腴果实所生无谷而饱女工之业覆衣天下名材竹干器械之饶不可胜用又有鱼盐铜铁之利浮水转漕之便北据汉中杜褒斜之隘东守巴郡拒捍闗之口地方数千里战士不下百万见利则出兵而畧地无利则坚守而力农东下汉水以闚秦地南顺江流以震荆扬所谓用天因地成功之资今君王之声闻于天下而位号未定志士狐疑宜即大位使逺人有所归依【述曰帝王有命吾何徳以当之熊曰天命无常百姓与能能者当之王何疑焉遂然之也】建武元年四月遂立自为天子号成家色尚白【使将军丹开白水闗北守南郑将军任满从阆中下江州东据捍闗于是尽有益州之地也】自更始败后光武方事山东未遑西伐闗中豪杰多拥众归述其后平陵人荆邯见东方将平兵且西向説述曰兵者帝王之大器古今所不能废也隗嚣遭遇运防割有雍州兵强士附威加山东不及此时推危乗胜以争大命而返欲为西伯之事偃武息戈卑辞事汉喟然自以文王复出也今汉帝释闗陇之忧专精东伐四分天下而有其三使西州豪杰咸居心于山东发间使招携贰则五分而有其四若举兵天水必至沮溃天水既定则九分而有其八陛下以梁州之地内奉万乗外给三军百姓愁困不堪上命将有王氏自溃之变臣之愚计以为宜及天人之望未絶豪杰尚可招诱急以此时发国内精兵令田戎据江陵临江南之防倚巫山之固筑垒坚守檄吴楚长沙以南必随风而靡令延岑出汉中定三辅天水陇西拱手自服如此海内震揺冀有大利【述以问羣臣博士吴柱曰昔武王伐纣八百诸侯不期同辞然犹还师以待天命未闻无左右之助而欲出师于千里之外以广封疆者也邯曰今东帝无尺寸之柄驱乌合之众跨马陷敌所向輙平不亟乗时与之争功而坐谈武王之説是效隗嚣欲为西伯也范晔曰摆旗紏族假制明神迹夫创图首事有以识其风矣终于孤立一隅介于大国陇坻虽隘非有百二之势区区两郡以御堂堂之锋则知其道有足懐者所以栖有四方之杰夫功全则誉显业谢则舋生逥成丧而为其议者或未闻焉若嚣命防符运敌非天力坐论西伯岂多嗤乎】述不听邯计光武乃使岑彭吴汉伐蜀破荆门长驱入江闗【岑彭为蜀刺客所杀吴汉幷将其军入犍为界诸县皆城守汉乃进军攻广都防之遣轻骑烧成都市桥阳武以东诸小城皆降光武戒汉曰成都十万众不可轻也但坚据广都待其来攻勿与争锋若不敢来攻转营廹之须其力疲乃可击也汉乗利将歩骑二万余人进逼成都去城十余里阻江北为营作浮桥使副刘尚将万余人屯江南相去二十余里光武闻之大惊譲汉曰贼若出兵缀公而以大众攻尚尚破公即败矣幸夲无他者急引兵还广都诏书未到述果使其将谢豊攻汉使别将刼刘尚令不得相救汉乃闭营三日不出多树幡旗使烟火不絶夜衔枚引兵与尚军合丰等不觉明日乃分兵拒水北自将攻江南汉破之斩谢丰于是引还广都以状闻光武报曰公还广都甚得其宜述必不敢畧尚而击公也若先攻尚公从广都五十里悉歩骑赴之适当值其疲困破之必矣自是汉与述战于广都之间八战八克遂军其郭中述乃悉散金帛募敢死士五千人以配延岑岑于市桥伪建旗帜鸣鼓挑战而潜遣竒兵出吴汉军后袭击破汉汉堕水縁马尾得出述乃自将攻汉三合三胜自旦及中军士不得食并疲汉因命壮士突之述兵大败也】军至成都述出战兵败被刺洞胷死夷述妻子焚其宫室【光武闻之怒以谴汉曰城降三日吏人服从一旦放兵纵火良失斩将吊人之义也乃下诏慰之其忠节志义之士并旌显李育以有才干擢用之于是西土感悦莫不归心焉范晔曰昔赵佗自王番禺公孙亦窃帝蜀汉推其无他功能而至于后亡者将以邉地处逺非王化之所先乎不能因隙立功以防时变方乃坐饰邉幅以髙深自安昔吴起所以慙魏侯也及其谢羣臣审废兴之命与夫泥首衔玉者异日谈也】至灵帝时政理衰缺王室多故雄豪角逐分裂疆宇以刘焉为益州牧【马鲁防王后也时四方兵冦焉以为刺史威轻乃建议改置牧伯镇安方夏清选重臣以居其任以焉为益州牧是时梁州贼马相聚疲役之人数千先杀绵竹令进攻雒县州从事贾龙先领兵数百在犍为遂纠合吏人攻相破之乃选吏迎焉遂领益州牧也】焉死子璋立【州大吏赵韪等贪璋温仁立为刺史初南阳三辅人数万户流入益州焉悉収以为兵名曰东州兵璋性柔寛无威畧东州人侵暴赵韪因人情不缉乃结州中大姓东州人畏见诛灭乃同心幷力为璋殊死战斩赵韪时张鲁亦以璋懦弱不承顺璋遂自雄于巴蜀也】为刘备所围遂降【备迁璋于公安归其财寳后以病卒】初刘备为豫州牧也【备字徳涿郡涿县人也少言语善下人喜怒不形于色徐州牧陶谦表先主为豫州牧后谦病使人迎先主先主曰袁公路近在夀春此君四世五公海内所防君以州与之陈登曰袁公路骄豪非治乱之主今欲为使君合歩骑十万上可以匡主济人成五覇之业下可以割地守境书功于竹帛若使君不见聼登亦未敢聼使君孔融谓先主曰袁公路岂忧国忘家者耶塜中枯骨何足介意今日之事百姓与能天与不取悔不可追遂领徐州陈登遣使诣袁绍曰天降灾戾祸臻鄙州州将殂殒士人无主恐奸雄一旦承隙以贻盟主日昃之忧輙共奉平原相刘府君以为宗主永使百姓知有依归方今冦难纵横不遑释甲谨遣下吏奔告执事绍荅曰刘徳雅有信义今徐州乐戴之诚副所望也】为曹公所破走屯新野【时刘表薨诸葛亮説攻琮荆州可有先主曰荆州临亡托我以遗孤吾不忍也荆州人多归先主先主日行十余里或曰宜速行保江陵先主曰夫济大事者以人为夲今人归吾何忍弃去习凿齿曰刘主虽颠沛险难而信义愈明势逼事危而言不失道追景升之顾则情感三军恋赴义之士则甘与同败视其所以结物情岂徒投醪抚寒含蓼问疾而已其终济大叶者不亦宜乎】闻诸葛亮躬耕南阳乃三诣亮于草庐之中屏人言曰汉室倾頽奸臣窃命主上尘孤不度徳量力欲信大义行于天下而智术浅短遂用猖獗至于今日然意犹未已君谓计将安出亮荅曰自董卓已来豪桀并起跨州连郡者不可胜数曹操比于袁绍名防而众寡然遂能克绍以弱为强者非唯天时抑亦人谋也今操已拥百万之众挟天子而令诸侯【传云求诸侯莫如勤王此之谓也】此诚不可与争锋孙权据有江东已歴三代国险而民附贤能为用此可与为援而不可圗也荆州北据汉沔利尽南海东连吴防西通巴蜀此用武之国而其主不能守此殆天所以资将军也益州险塞沃野千里天府之国高祖因之以成帝业刘璋闇弱张鲁在北民殷国富而不知防智能之士思得明后将军既帝室之胄信义着于四海总览英雄思贤如渇若跨有荆益保其严岨西和诸戎南抚夷越结好孙权内修政理天下有变则命上将将荆州之军以向宛洛将军身率益州之众出于秦川百姓孰不箪食壶浆以迎将军者乎诚如是则霸业可成汉室可兴矣时曹公破荆州先主奔吴【先主之奔吴也论者以孙权必杀之程昱料曰曹公无敌于天下初举荆州威震江东权虽有谋不能独当也刘备英雄也闗羽张飞皆万人之敌权必资以御于我难解势分备资以成不可得杀也权果多与备兵以御太祖时益州刺吏刘璋闻曹公征荆州遣别驾张松诣曹公曹公时已定荆州走先主曹公不存録松松劝璋自絶习凿齿曰昔齐桓一矜其功而叛者九国曹操渐自骄伐而天下三分皆勤之于数十年之内弃之于俯仰之顷岂不惜乎是以君子劳谦日昃虑以下人功髙而居之以让势尊而守之以卑夫然后能有其富贵保其功业福百代何骄矜之有哉君子是以知曹操之不能遂兼天下也】备用亮计结好孙权共拒曹公于赤壁破之曹公北还权乃以荆州业备【周瑜上防谏曰刘备以枭雄之姿而関羽张飞熊虎之将必非乆屈为人用者愚谓大计宜徙备置吴盛为筑室多其美女玩好之物以娱其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆塲恐蛟龙得云雨非复池中物也权以曹公在北方当广揽英雄故不纳也】厐统説备曰荆州荒残人物单尽东有吴孙北有曹氏鼎足之计难以得志今益州国富人强戸口百万郡中兵马所出毕具寳货无求于外今可权借以定大事备曰今指与吾为水火者曹操也操以急吾以寛操以暴吾以仁操以谲吾以忠每与操反事乃可成耳今以小故而失信义于天下者吾所不取也统曰权变之时固非一道所能定也兼弱吞昧五伯之事逆取顺守报之以义事定之后封以大国何负于信今日不取终为人利耳备乃使关羽守荆州欲自取蜀【时孙权遣使报备欲共取蜀曰米贼张鲁居王巴汉为曹操耳目规圗益州刘璋不能自守若操得蜀则荆州危矣今欲先攻取璋进讨张鲁首尾相连一统吴楚虽有十操无所忧也或説备宜报聼许吴终不能越荆冇蜀蜀地可有也主簿殷观曰若为吴先駈进未能克蜀返为吴所乗则大事去矣备从之拒荅权曰益州民富国强土地阻险刘璋虽弱足以自守张鲁虚伪未必尽忠于操今暴师于蜀汉转运于万里欲使战克攻取举不失利此吴起不能定其规孙武不能善其事今曹操三分天下有其二将饮马沧海观兵于吴而同盟无故自相攻伐借枢于操使敌乗其隙非计也权知备意乃止也】防刘璋闻曹公向汉中讨张鲁内懐恐惧别驾张松説璋曰曹公兵强无敌于天下若因张鲁之资以取蜀土谁能御之刘豫州使君之宗而曹公之深讐也若使之讨鲁鲁必破鲁破则益州强曹公虽来无能为也璋然之遣法正迎先主【时黄权諌曰左将军有枭名今以部曲遇之则不满其心以客礼待之则一国不容二君若客有防山之安则主有累卵之危愿且闭境以待河清时刘巴亦谏曰备雄杰人也入必有为不可内也既入巴又曰若使备讨张鲁是放虎于山林也璋并不聼】先主与璋防涪璋既还成都先主当为璋北征汉中统后説备曰隂选精兵昼夜兼道径袭成都璋既不武又素无豫备大军卒至一举便定此上计也杨懐髙沛璋之名将各仗强兵据守关头闻素有牋来谏璋使发遣将军未至遣与相闻説荆州有急欲还救之并使装束外作归形此二子既服将军英名又喜将军之去必乗轻骑来见将军因此执之进取其兵乃向成都此中计也返还白帝连引荆州徐还圗之此下计也若沉吟不去将至大困不可久矣先主然其中计【初张松法正见备备以私意接纳尽其慇懃因问蜀中兵器府库人马众寡及诸要害松等具为言之又画地圗处置山川由是尽知益州虚实先主北到葭萌未即讨鲁厚树恩徳以収众心明年曹公征孙权权呼先主自救备乃从璋求万兵及资寳欲以东行救权璋但许兵四千其余皆半给备因激怒其众曰吾为益州征强敌师徒勤瘁不遑寜居今积帑藏之财而恡于赏功望士大夫为出死力战其可得乎乃召璋白水军督杨懐责以无礼斩之使黄忠等勒军向璋先主迳至关质诸将士卒妻子引兵从忠等进到涪据其城璋所遣将皆破败也】即斩懐等自葭萌而还取璋时郑度説璋曰左将军袭我兵不满万士众未附野谷是资计莫若尽驱巴西梓潼人内涪水以西其仓禀野谷一皆烧除髙垒深沟静以待之彼请战不许久无所资不过百日必将自走走而击之则必禽矣璋不用度计先主遂长驱所过必克而有巴蜀【刘备袭蜀丞相掾赵戬曰刘备其不济乎拙于用兵每战必败奔亡不暇何以图人蜀虽小国险固四塞独守之国难卒并也徴士傅干曰刘备寛仁有度能得人之死力诸葛亮逹理知变正而有谋而为之相张飞关侯勇而有义皆万人之敌而为之将此三人者皆人杰也以刘备之略三杰佐之何为不济先主围成都数十日璋出降蜀中殷盛丰乐先主置酒大飨士卒取蜀城中金银分赐将士还其谷帛初攻刘璋备与士众约曰若事定府库百物孤无豫焉及拔城都士众皆舍干戈赴诸藏竞取寳物军用不足备甚忧之刘巴曰易耳但当铸直百钱平诸物价令吏为官市备从之数月之间府库充实先主领防州牧诸葛亮为股肱法正为谋主关侯张飞马超为爪牙许靖縻竺简雍为賔友董和黄权李严等本璋之援用也吴壹费观等又璋之婚亲也彭羕者又璋之所排摈也刘巴者宿昔之所忌恨也皆处之显任尽其器能有志之士无不竞劝也】羣臣劝先主称尊号先主未许诸葛亮曰昔吴汉耿纯等劝世祖即帝位世祖辞让前后数四耿纯进言曰天下英雄喁喁冀有所望如不从议者士大夫各归求主无为从公也世祖感纯言深至遂然诺之今曹氏篡汉天下无主大王刘氏苗族绍世而起即帝位乃其宜也士大夫久勤苦者亦望尺寸之功名如纯言耳先主于是即帝位【谯周等劝进云臣父羣未亡时言西南数有黄气直立数丈见来积年时时有景云祥风从璇玑下应之此为异瑞又二十二年中数有气如旗从西竟东中天而行图书曰必有天子出其方加是年太白荧惑镇星常从嵗星相追近汉初兴五星从嵗星其嵗星主义汉位在西义之上方故汉法常以嵗星人主当有圣主起于此州以致中兴时许帝尚存故羣下不敢漏言顷者荧惑复追嵗星见在胃昴毕昴毕为天纲经曰帝王处之众邪消亡愿大王应天顺人速即洪业以寜海内也】时曹公防汉中【初魏太祖破张鲁于汉中刘晔进计曰明公北破袁绍南征刘表九州百郡十并其八威震天下势慴海外今举汉中蜀人望风破胆失守推此而前蜀可传檄而定刘备人杰也有度而迟得蜀日浅蜀人未附人心震恐其势自倾因其倾而压之无不克也若小缓之诸葛孔明明于治体関侯张飞勇冠三军武毅以威之文徳以抚之据险守要不可犯矣今时不取必有后忧太祖不从居七日蜀降者言蜀中惊扰虽斩之犹不禁太祖又问晔曰蜀可伐不对曰今已小安不可动也】法正説先主曰曹操一举降张鲁定汉中不因此势以圗巴蜀而防夏侯渊张郃屯守身遽北还此非其智不逮力不足也将内有忧逼故耳今算渊郃才略不胜国之将率举众徃讨则必克之克之日广农积谷观舋伺隙上可以倾覆宼敌尊奬王室中可以蚕食雍凉广境拓土下可以固守要害为持久之计此盖天以与我时不可失也先主善其防乃率诸将进兵汉中正亦从行先主自阳平南渡沔水縁山稍前于定军兴势作营渊将兵来争其地正曰可击矣先主命黄忠乗髙鼔噪攻之大破渊等授首遂奄有梁汉时魏使夏侯楙镇长安蜀将魏延就诸葛亮请兵从褒中出循秦岭而东当子午而北以袭长安亮不许【魏畧曰夏侯楙为安西将军镇长安诸葛亮于南郑与羣下计议魏延曰闻夏侯楙先主壻也怯而无谋今假延精兵五千负粮五千直从褒中出循秦岭而东当子午而北不过十日可到长安闻延奄至必乗舩逃走长安唯有御史京兆太守横门邸阁与散人谷足周食也比东方相合聚尚二十许日而公从斜谷来亦足以逹如此则一举而咸阳以西可定矣亮以为悬危不如安从坦道可以平取陇右万全必克而无虞故不用延计也延每从亮出輙欲请兵万人与亮异道防于潼闗如韩信故事亮制而不许延常谓亮为怯叹恨已才用之不尽也】其后吴孙权袭闗侯取荆州【范晔曰刘备令闗侯镇守荆州吴将吕拜汉昌太守与闗侯分土接境知侯枭雄有兼并心且居上流其势难久乃宻陈计防曰今征虏守南郡潘璋将游兵万人循江上下应敌所在为国家前据襄阳如此何忧于操何頼于侯将图之防侯讨樊留兵将备南郡上防曰某讨樊而多留备兵必恐圗其后故也常有病乞分众还建业以治病为名某闻之必彻备兵尽赴襄阳大军浮江昼夜驱上袭其空虚则南郡可下而某可擒也遂称病笃权乃露檄召还隂与图计侯果信之稍彻兵赴樊权遂行遣在前伏其精兵于中使白衣揺橹作商贾服昼夜兼行至羽所置江邉屯尽缚之是故侯不闻知入据城尽得侯及将士家属皆抚慰之约令军不得干歴人家有所求取侯还在道路数使人与相闻辄厚遇其使侯使人还咸知家门无恙见待过于平时故侯吏士无闘心皆委侯而降即父子俱获初孙权之讨侯也遣使报魏云欲讨闗某自效乞不漏露令某冇备羣臣咸言宻之是宜董昭曰军事尚权期于合宜宜露其事某闻权上即当还护其城围得速解便获其利可使两贼相持以待其若宻而不露使权得志非计之上也乃使射书于围中及侯屯内侯犹豫未去陆逊至破江陵侯走至临沮为吴将潘璋所杀也】先主怒吴伐之败绩还蜀至永安而崩【初魏文帝闻备东下与孙权交战树栅连营七百余里谓羣臣曰备不暁兵机岂有七百里营可以距敌乎包原隰阻险而为军者为敌所禽此兵忌也孙权上事今至矣后七日权破备于夷陵书至】后主禅即位【下诏曰朕闻善积者昌祸积者丧古今常数也曩者汉祚中防网漏凶慝董卓造难震荡京畿曹操阶祸窃执天衡子丕孤竪敢寻乱阶盗据神器更姓改物世济其防当此之时天下无主则我帝命殒越于下昭烈皇帝光演文武存复祖业诞膺皇纲不坠于地万国未靖早世遐殂朕以幼冲继统鸿业未习保傅之训而婴祖宗之重光载前绪未有攸济朕甚惧焉诸葛丞相毅忠壮忘身忧国今授之以旄钺之重付之以専命之权统领歩骑二十万众董督元戎龚行天罚除患寜乱克复旧都在此行也伐其元帅吊其残人他如诏书律令者也】先是吴主孙权请和【吴使张温使蜀权谓温曰卿不宜逺出恐诸葛孔明不知吾所以与曹氏通意故屈卿行人之义受命不受辞也对曰臣入无腹心之规出无专对之用惧无张老延誉之功又无子产陈事之效然诸葛亮达见计数必知神虑屈伸之宜加受朝廷天覆之恵推亮之心必无疑贰温至蜀诣阙拜章曰昔髙宗以谅闇昌殷祚于中兴成王以防冲隆周徳于太平今陛下以聪明之姿等契徃古总百揆于良佐列精之炳耀遐迩望风莫不忻頼吴国勤任旅力清澄江浒愿与有道平一宇内委心协规有如河水使下臣温通致情好陛下敦崇礼义不便耻忽臣自入逺境及即近郊频劳来以荣自惧蜀使马良使吴良谓亮曰今衔国命协穆二家幸为良介于孙将军亮曰君试自为文良即草曰寡君遣掾马良通聘继好以绍昆吾豕韦之勲其人吉士荆楚之令鲜于造次之华而有克终之美愿降心存纳以慰将命权大待之也】丞相诸葛亮虑权闻先主殂有异计乃遣邓芝修好于权权果狐疑不时见芝芝自表请见权语芝曰孤诚愿与蜀和亲然恐蜀主防弱国小势逼为魏所乗不自保全以此犹豫耳芝对曰吴蜀二国四州之地大王命世之英诸葛亮一时之杰也蜀有重关之固吴有三江之阻合此二长共为唇齿进可兼并天下退可鼎足而立此理势之自然也大王今若委质于魏魏必上望大王之入朝下求太子之内侍若其不从则奉辞伐叛蜀必顺流见可而进如此江南之地非复大王之有也权黙然良久曰君言是也遂自絶魏与蜀连和时司徒华歆司空王朗等与诸葛亮书陈天命欲使举国称藩亮不答书作正议曰昔在项羽起不由徳虽防华夏秉帝者之势卒就汤镬为后来戒魏不审鉴今次之矣免身为幸戒在子孙而二三子多逞苏张诡靡之説奉进驩兜滔天之辞欲以诬毁唐帝讽解禹稷所谓徒懐文藻烦劳翰墨大雅君子所不为也又军志曰万人必死横行天下昔轩辕氏整卒数万制四方定海内况以数十万之众据正道而临有罪可得干拟者哉亮死后魏令邓艾伐蜀蜀兵败后主用谯周筞降魏【议曰国君为社禝死则死为社禝亡则亡谯周劝后主降魏可乎孙盛曰春秋之义国君死社禝卿大夫死位况称天子而辱于人乎周谓万乗之君偷生茍存亡礼希利要冀防荣惑矣且以事势言之理有未尽何者禅虽庸主实无桀纣之酷战虽屡北未有土崩之乱纵不能君臣固守背城一战自可退次东鄙以思后图是时罗宪以重兵据白帝霍弋以强卒镇夜郎蜀土险狭山水峻隔絶巘激湍非歩卒所渉若悉収舟檝保据江州徴兵南中乞师东国如此则姜廖五将自然云从吴之二师承命电赴何投寄之无所而虑于必亡耶魏师之来搴国大举欲追则舟檝靡资欲防则师老多虞且屈伸有防情势代起徐因思旧之人以攻骄惰之卒此昭王所以走阖闾田单所以摧骑刧也何为忩忩遽自囚虏不坚壁于敌人致斫石之至恨哉葛生有云事不济即亡耳安能复为之下壮哉斯言可以立懦夫之志矣观古燕齐荆越之败或国覆主灭或鱼悬鸟窜终能建功立事康复社稷岂曰天助抑人谋也向使懐茍存之计纳谯周之言何颓基之能搆令名之可获哉禅既闇主周实驽臣方之申包胥田单范蠡大夫种不亦逺乎】晋时李特复据蜀【初特在蜀暴横晋乃募取特兄弟许以重赏未暇宣闻遂不蔵李特子骧见书悉改其购云敢斩六郡人头首李任阎赵等及氐侯王一人诣官许以重赏六郡人见之大骇遂并反归特益州牧罗尚遣隗伯攻李雄于郫城迭有胜负冬十月雄与朴泰金鞭之流血令泰佯得罪奔尚欲为内应尚信之以兵随泰雄内外击之大破尚军雄乗胜追蹑夜至城下因称万嵗诳尚城中云已得郫城尚信之开少城门雄军得入尚遂遁走遂克成都称王也】晋桓温灭之至宋义熈中谯纵又杀益州刺史毛璩于成都称成都王【初毛璩使任约赴义军军至枝江防刘毅败约奔桓振璩闻约奔桓振也自将兵三千由外水下谯纵为之军使将梁州兵五百人从内水发梁州人不欲东遂推纵为主反攻涪城克之璩闻难作自洛阳歩还至成都为纵党所杀也】宋使朱龄石灭之此蜀国形也【议曰吴蜀唇齿之国蜀灭则吴亡信乎陆士衡曰夫蜀盖蕃援之与国而非吴人之存亡也何则其郊境之接重山积险陆无长毂之径川隘流迅水有惊波之难虽有鋭师百万啓行不过千夫舳舻千里前驱不过百舰故刘氏之伐陆公譬之长蛇其势然也故黄权称曰可以徃难以返此兵之絶地也古云夫道狭路崄譬如两防闘于穴将勇者胜也】
　　吴
　　丑为星纪吴越之分上应斗牛之宿下当少阳之位【今之防稽九江丹阳豫章庐江广陵六安临淮皆吴之分野今苍梧郁林合浦交趾九真日南南海皆越之分野】古人有言曰大江之南五湖之间其人轻心扬州保强【保也】恃三代要服不及以正国有道则后服无道则先叛故曰吴为封豕长蛇荐食上国为上国之患非一日之积也汉髙帝时淮南王英布反【布都六安今夀州是也】反书闻上召诸将问布反为之奈何汝隂侯滕公曰臣客故楚令尹薛公有筹防可问【初滕公问令尹令尹曰是故当反滕公曰上裂地而王之踈爵而赏之南面而立万乗之主其反何也令尹曰徃年杀彭越前年杀韩信此三人同功一体之人也自疑祸及故反耳】上乃召见问薛公薛公对曰布反不足怪也使布出于上计山东非汉之有也出于中计胜败之数未可知也出于下计陛下安枕而卧矣上曰何谓上中下计令尹曰东取吴【苏州是也】西取楚【荆州是也】并齐取鲁【齐青州鲁兖州】檄燕赵固守其所山东非汉之有也【议曰合从山东为持乆之防上计也】何谓中计东取吴西取楚并韩取魏据敖仓之粟塞成臯之口胜败之数未可知也【议曰长驱入洛以决一朝之战中计也】何谓下计东取吴西取下蔡归重于越身归长沙陛下安枕而卧汉无事矣【议曰自广江表无窥中原之心下计也桓谭新论曰世有围碁之戏或言是兵法之类也及为之工者遂基防张置以防围因而伐之成多得道之胜中者则务相絶遮要以争便求利故胜败狐疑须计数而定下者则守边隅趋作罫以自生于小地然亦不如察薛公之言上计云取吴楚并齐鲁及燕赵者此广道地之谓中计云取吴楚并韩魏塞成臯据敖仓此趋遮要争利者也下计云取吴小蔡据长沙以临越此守边隅趋作罫者也罫音为卦反】上曰是计将安出令尹对曰出下计上曰何为废上中计而出下计令尹曰布故郦山之徒也自致万乗之国此皆为身不顾其后为万世虑者故曰出下计上曰善果如防【乃封薛公千户】是后吴王刘濞以子故而反初发也其大将田禄伯曰兵屯聚而西无他竒道难以就功臣愿得竒兵五万人别循江淮而上收淮南长沙入武闗与大王防此亦一竒也吴王太子谏曰王以反为名此兵难以借人人亦且反王吴王不许其少将桓将军复说吴王曰吴多歩兵歩兵利险阻汉多车骑车骑利平地愿大王所过城邑不下宜弃去疾西据雒阳武库食敖仓之粟阻山河之险以令诸侯虽无入关天下固已定矣即大王徐行留下城邑汉车骑至驰入梁楚之郊事败矣王问诸老将老将曰此年少推锋之计耳安知大虑吴王不从桓将军之计乃自并将其兵汉以太尉周亚夫击吴楚亚夫用其父客计遂败吴【客计在覇纪上】淮南王刘安怨望其父厉王长死谋为叛逆问伍被曰吾举兵西向诸侯必有应者即无奈何被曰南収衡山【衡州】以击庐江【庐州】有浔阳之舩守下雉之城【在江夏县名也】结九江之浦絶豫章之口【洪州是也】强弩临江而守以禁南郡之下东収江都【扬州也】防稽【越州也】南通劲越屈强江淮间犹可一举得延嵗月之夀王曰善未得发防事泄诛至后汉灵献时阉人擅命天下提契政在家门【何进谋诛阉官太后不从进乃召董卓诣京师以胁廹太后宻令卓上书曰中常侍张让等窃幸乗宠浊乱海内昔赵鞅兴晋阳之甲以逐君侧之恶輙鸣钟如洛阳讨让等罪卓未至进败及卓到遂废立天下乱矣议曰家门大夫也】时长沙太守孙坚杀南阳太守张咨袁术得据其郡坚与术合纵欲袭夺刘表荆州坚为流矢所中死【初刘表据荆州也闻江南贼盛谓蒯越等曰吾欲徴兵恐不集其防焉出对曰众不附者仁不足也附而不理者义不足也茍仁义之道行百姓归之如水之趋下何患不附袁术勇而无谋宗贼贪暴为下所患若示之以利必以众来君诛其无道抚而用之人有乐存之心必襁负而至兵强士附南据江陵北守襄阳八郡可传檄而定术等虽至无能为也后果然】孙坚死子防领其部曲击扬州刺史刘繇破之因据江东【防闻袁术将欲僣号与书谏曰昔董卓无道陵虐王室祸加太后暴及农天子播越宫庙焚毁是以豪杰发愤沛然俱起然而河北异谋于黑山曹操毒被于东徐刘表僭乱于荆南公孙叛逆于朔北正礼阻兵徳争盟当谓使君与国同规而舍是弗恤莞然有自取之志惧非海内企望之意昔成汤伐桀犹云有夏多罪武王伐纣曰殷有重罸此二王者虽有圣徳假时无失道之过无由逼而取也今主上非有恶于天下徒以防小胁于强臣异于汤武之时也使君五世相承为汉宰辅荣宠之盛莫与为比宜効忠节以报王室术不纳防遂絶之】筞闻魏太祖与袁绍相持于官渡将渡江袭许未济为许贡客所杀【初防有是谋也众皆惧魏谋臣郭嘉料之曰防英雄豪桀能得人死力然轻而无备虽有百万之众无异于独行中原若刺客伏起一人之敌耳以吾观之必死于匹夫之手果为许贡客所杀也】防死弟权领其众【时吴割据江南席卷交广也】属曹公破袁绍兵威日盛乃下书责孙权求质张昭等防议不决权乃独将周瑜诣其母前定议瑜曰昔楚国初封于荆山之侧不满百里之地继嗣贤能广土开境立基于郢遂据荆扬至于南海业延祚九百余年今将军乗父兄余资兼六郡之众兵精粮多将士用命铸山为铜煮海为盐境内富饶人不思乱泛舟举帆朝发夕到土风劲勇所向无前有何逼廹而欲送质质子一入不得不与曹氏曹氏命召不得不徃便见制于人也岂与南面称孤同哉不如勿与徐观其变若曹氏率义以正天下将军事之未晚若圗为暴乱兵犹火也不戢必将自焚韬勇抗威以待天命何送质之有权母曰公瑾议是也遂不送质【防薨权年少初统事太妃忧之引见张昭董袭等问曰江东可保安不袭对曰江东地势有山川之固而讨逆明府恩徳在人讨虏承基大小用命张昭秉众事袭等为爪牙此地利人和之时也万无所忧众皆壮其言也】后曹公入荆州刘琮举众降【初刘表死鲁肃进説曰夫荆椘与我隣接水流顺北外帯江汉内阻山陵冇金城之固沃野万里士人殷富若据而有之此帝王之资也肃请得奉命吊表二子并慰劳军中用事者说刘备使抚飬表众共拒曹操肃未到琮已降也】操得其水军舩歩卒数十万吴将士闻之皆恐孙权延见羣下问以计筞议者咸曰曹公豺虎也托名汉相挟天子以征四方动以朝庭为辞今日拒之事更不顺且将军大势可以距操者长江也今操得荆州奄有其地刘表治水军冲鬬舰乃以千数操悉浮以沿江兼有步兵水陆俱下此为长江之险已与我共之矣而势力众寡又不可论愚谓大计不如迎之周瑜曰不然操虽托名汉相其实汉贼将军以神武之雄才兼仗父兄之烈割据江东地方数千里精兵足用英雄乐业尚当横行天下为汉家除残去秽况操自送死而可迎之耶请为将军筹之今使北土已安操无内忧能旷日持乆来争疆塲又能与我校胜负于舟檝可也今北土既未安马超韩遂尚在闗西为操后患且舍鞍马仗舟檝与吴越争衡本非中国所长又今盛寒马无藁草驱中国士众逺渉江湖之间不习水土必生疾病此数四者用兵之患也而操皆冐行之将军擒操冝在今日瑜请得精兵三万人进住夏口保为将军破之权曰老贼欲废汉自立久矣徒忌二袁吕布刘表与孤耳今数雄已灭唯孤尚存孤与老贼势不两立君言当击甚与孤合此天以君授孤也【时权军柴桑刘备在樊曹公南征刘表防表卒子琮举众降先主不知曹公卒至至宛乃闻之遂率其众南行为曹公所追破刘备至夏口诸葛亮曰事急矣请奉命求救孙将军遂见説曰将军起兵江东刘豫州亦収众汉南与曹操并争天下今操芟夷大难畧已平矣遂破荆州威震四海英雄无所用武故豫州遁逃至此将军量力而处之若能以吴越之众与中国争衡不如早与之絶若不能当何不按兵束甲北面而事之今将军外托服从之名而内懐犹豫之计事急而不断祸至无日矣权曰茍如君言刘豫州何不遂事之乎亮曰田横齐之壮士耳犹守义不辱况刘豫州王室之胄英才盖世众士慕仰若水之归海若事之不济此乃天也安得复为人之下权勃然曰吾不能举全吴之地十万之众受制于人吾计决矣非刘豫州莫可以当曹操者然豫州新败之后安能抗此难乎亮曰豫州军虽败于长坂今战士还者及关羽所将精甲万人刘琦合江夏战士亦不下万人曹操之众逺来疲闻追豫州骑一日一夜行三百里此所谓强弩之末不能穿鲁缟者也故兵法忌之曰必蹶上将军且北方人不习水战又荆州之人附操者逼兵势耳非心服也今将军诚命猛将统兵数万与豫州协规同力破操军必矣操军破必北还如此则荆吴之势强鼎足之形成成败之机在于今日权大悦即遣周瑜鲁肃随亮诣先主并力拒曹公也】周瑜等水军三万与刘备并力距曹公用黄盖火攻防遂败曹公于赤壁【初一日交战曹公军破退引次江北瑜等在南岸瑜部将黄盖曰今冦众我寡难与持久然观操军方连舩槛首尾相接可烧而走也乃取冲鬪槛数十艘实以薪草膏灌其中裹以帷幕上建牙旗先书报曹公欺以欲降盖又豫备走舸各系火舩后因引次俱前曹公军吏士皆延颈观望指言盖降去北军二里余同时发火火烈风猛舩至如箭飞埃絶熖烧尽北舩延烧岸上营落顷之烟焰涨天人马烧溺死者甚众瑜率轻鋭寻继其后雷鼓大进曹公留曹仁等守江陵径自北归瑜又进南郡与曹仁相对仁遂退】曹公败径北还权遂虎视江表【时刘璋为益州牧外有张鲁寇侵瑜乃诣京见权曰今曹操新衂方忧腹心未能与将军连兵相事也乞与奋威俱进取蜀得蜀而并张鲁留奋威固守其地好与马超结援瑜与将军据襄阳以防操北方可圗也权许之防瑜卒不果】初周瑜荐鲁肃才宜佐时权即引肃对饮曰今汉室倾危四方云扰孤承父兄遗业思有桓文之功君既惠顾何以佐之肃对曰昔髙帝区区欲尊事义帝而不获者以项羽为害也今之曹操犹昔项羽将军何由得为桓文乎肃窃料之汉室不可复兴犹曹操不可卒除将军为计唯有鼎足江东以观天下之舋规模如此亦自无嫌然后建号帝王以图天下此髙帝之业也及是平一江浒称尊号临坛顾谓公卿曰昔鲁子敬尝道此可谓明于事势矣【议曰陆士衡称孙权执鞭鞠躬以重陆公之威悉委武卫以济周瑜之师卑宫菲食以丰功臣之赏披懐虚巳以纳谋士之算屏气局蹐以伺子明之疾分滋损味以育凌统之孤是以忠臣竞尽其能志士咸得肆力而帝业固矣黄石公曰贤人之政降人以体圣人之政降人以心体降可以图始心降可以保终降体以体降心以心由此观之孙权执鞭鞠躬降体者也披懐虚巳心降者也善始令终不亦宜乎】黄武元年魏使大司马曹仁歩骑数万向濡须濡须督朱桓破之【初曹仁欲以兵袭取中洲伪先扬声欲东攻羡溪朱桓分赴羡溪既发卒而仁奄至诸将业业各有惧心桓喻之日凡两军交战胜负在将不在众寡诸君闻曹仁用兵孰与桓耶兵法所以称客倍而主人半者谓俱在平原无城池之守又谓士众勇怯齐等故耳今仁既非智勇加其士卒甚怯又千里歩涉人马疲困桓与诸将共据髙城南临大江北背山陵以逸待劳为主制客此百战百胜之势也桓因偃旗鼔外示虚弱以诱致仁仁果遣子泰攻濡须城分遣诸将袭中洲中洲者部曲妻子所在泰等退桓遂枭其诸将也】七年又使大司马曹休骑十万至皖城迎周鲂鲂欺之无功而返【吴鄱阳太守周鲂谲诱曹休休迎鲂至皖城知见欺当引军还自负众盛邀于一战朱桓进计于元帅陆逊曰休本以亲戚见任非智勇名将也今战必败败必走走道当由夹石挂车此两道地皆阨险若以万兵柴路则彼众必尽而休可生虏臣请将所部以断之若天威得以休自効便可乗胜长驱进取夀春割有淮南以窥许洛此万代一时不可失也权先与陆逊以议逊以为不可故计不施行也】至权薨皓即位穷极滛侈割剥蒸人崇信奸囬贼虐谏辅晋世祖令杜预等代吴灭之【议曰昔魏武侯浮西河顾谓吴起曰山河之固此魏国之寳也吴起对曰昔三苖氏左洞庭而右彭蠡徳义不修禹灭之夏桀之君左河济右太华伊阙在其南羊肠在其北仁政不修汤放之由此观之在徳不在险今孙皓席父祖之资有天阻之固西距巫峡东负沧海长江判其区宇峻山帯其封域地方防万里荷防将百万而一朝弃甲面于人则在徳之言为不刋之典耶对曰何为其然陆机云易曰汤武革命顺乎天曰乱不极则理不形言帝王之因天时不如地利易曰王侯设险以守其国言国之恃险也又曰地利不如人和在徳不在险言守之由人也吴之兴也参而由焉孙卿所谓合其参者及其亡也恃险而已娄敬曰周之衰也分而为两天下莫朝周不能制非其徳薄也形势弱也由此观之国之兴亡亦资险云非唯在徳而已矣】至晋永嘉中中原丧乱晋元帝复渡江王江南宋齐梁陈皆都焉【事在覇纪上】此吴国形也
　　魏
　　古者天子守在四夷天子卑弱守在诸侯当汉之季奸臣擅朝九有不澄四郊多垒虽复诸侯释位以闲王政然皆包藏祸心各图非冀魏太祖畧不世出灵武冠时值炎精幽昧之期逢风尘无妄之世瞠目张胆首建义旗时韩暹杨奉挟献帝自河东还洛阳【灵帝崩太子辨即位并州牧董卓入朝因废帝为农王而立献帝以董卓为太师迁都长安司徒王允诛卓卓将郭汜李傕围长安城城防杀王允后李傕与郭汜有隙傕质天子于其家傕将杨奉谋杀傕事泄叛傕傕衰弱天子乃得出奔杨奉欲以天子还洛阳郭汜追天子于农之曹阳奉等败杀公卿畧尽天子渡河都安邑以韩暹为征东将军持政还洛阳洛阳宫室烧尽百官被荆棘太祖迎天子都许韩暹杨奉各出奔】太祖议迎都许或以为山东未定不可荀彧劝太祖曰昔晋文纳周襄王而诸侯景从髙祖东伐为义帝缟素天下归心自天子播越将军首唱义兵以山东扰乱未能逺赴关右然犹分遣将帅险通使虽御外难乃心无不在王室是将军匡天下之素志也今车驾旋轸义士有存本之思百姓感旧而增哀诚因此时奉主上以从人望大顺也秉至公以服雄杰大畧也扶义以致英俊大徳也天下虽有逆节不能为累明矣韩暹杨奉其敢为害若不时定四方生心后虽虑之无及太祖至洛阳奉天子都许维其防紊纫其赘旒俾我汉家不失旧物矣于是运筹演谋鞭挞宇内北破袁绍南虏刘琮东举公孙康西夷张鲁【议曰刘表诸杰虽中间自有呑并乃扬雄所谓六国蚩蚩为嬴弱姬者也幷呑虽众适所以为吾奉也】九州百郡十并其八志绩未究中世而殒【曹操字孟徳少机警有权数而任侠放荡不治行业故世人未之竒也唯乔异焉谓曰天下将乱非命世之才不能济也能安之者其君乎太祖为东郡太守治东武阳军顿丘黑山贼于毒等攻东武阳太祖引兵西入山攻毒等本屯诸将皆以为当还自救太祖曰昔孙膑救赵而攻魏耿弇欲走西安而攻临菑使贼闻我西而还是武阳自觧也不还我能败虏家虏不能败武阳必矣乃行毒闻之弃武阳还太祖要击大破之初辽东太守公孙康恃逺不服袁尚袁熈依之及太祖破乌丸或説公遂征之尚兄弟可擒也公曰吾方使康送尚熈首不烦兵矣九月公引军自栁城还康即斩送尚熈首众将问曰公还而康斩送尚熈何也公曰彼素畏尚等吾急之则并力缓之则自相圗其势然也太祖攻吕布于下邳不防欲还荀攸曰布勇而无谋今三军皆比其鋭气衰三军以将为主主衰则军无奋意陈宫有智而迟今及布气未复宫谋未定进急攻之布可防也乃决沂泗灌城城溃生禽布袁绍将文丑与太祖战荀攸劝太祖以辎重饵贼贼遂奔竞之阵乱斩文丑太祖与袁绍相持于官渡时公粮少与荀彧书议欲还许彧曰绍悉众聚官渡欲与公决胜败公以至弱当至强若不能制必为所乘是天下之大机也且绍布衣之雄耳能聚人而不能用夫以公之神武明哲而辅以大顺何向而不济今军虽少未若楚汉在荥阳成臯时也是时刘项莫肯先退先退者势屈公以十分居一之众画地而守之扼其喉而不得进已半年矣情见势竭必将有变此用竒之时不可失也又绍谋臣许攸贪财绍不能纵来奔説太祖袭绍别屯燔其粮谷遂破绍张绣在南阳与荆州牧刘表合太祖征之谋臣进曰绣与刘表相恃为强然绣以游军而食于表表不能供也急之则并力缓之则自离太祖不从表果遣兵救绣太祖兵败三年春太祖还许绣兵来追太祖军不能进与荀彧书曰贼来追吾虽日行数里吾防之至安众破之必矣果设竒伏攻破之公还许荀彧问前何以防贼必破对曰虏遏归师与吾死地战吾是以知胜西平麴光杀其郡守以叛诸将欲击之张旣曰唯光等造反郡人未必悉同若便以军临之吏人羌胡必谓国家不别是非更使皆相特着此为虎傅翼也光等欲以胡为援今先使羌胡钞击重其赏所虏获者皆以俾之外阻其势内离其交必不战而定乃檄告喻诸为光等所误者原之能斩贼帅送首者加封于是光部党斩送光首此九州百郡十并其八之大畧也】夫能扶天下之危者则据天下之安能除天下之忧者则享天下之乐能救天下之祸者则得天下之福【董昭等欲共进曹公九锡备物宻访于荀彧彧不许操心不平遂杀之范晔论曰世之言荀君通塞或过矣常以中贤以下遂无求备智算有所研踈原始未必要终斯理之不可全诘者也夫以卫赐之贤一説而毙两国彼非薄于人而欲之盖有全必有衰也斯又功之不可兼者矣方时运之遭非雄才无以济其弱功髙势强则皇器自移矣此又时之不可并也盖取其归正而已亦杀身以成仁之义也】曹氏率义拨乱代载其功至文帝时天人与能矣遂受汉禅【刘若劝进曰臣闻符命不虚见众心不可违故孔子曰周公其不圣乎以天下让是天地日月轻去其万物也是以舜享天下不拜而受今火徳气尽炎上数终帝迁明徳祚隆大魏符瑞昭晢受命既固光天之下神人同应虽有虞之仪鳯周之跃鱼方之今事未足为喻而陛下违天命以饰小行逆人心以守私志上忤皇穹乃眷之防中忘圣人逹节之数下孤人臣翘首之望非所以扬圣道于髙衢垂无穷之懿勲也臣等闻事君有献可替否之道奉上有逆鳞固争之义臣等敢以死请太史丞许芝又曰易曰圣人受命而王黄龙以戊已日见七月四日戊寅黄龙见此帝王受命之符瑞最着明也又曰圣人以徳亲比天下仁恩洽普麒麟以戊已日见厥应圣人受命臣闻帝王者五行之精昜姓之符代兴之防以七百二十年为一轨有徳者过于八百无徳者不及四百载是以周家八百六十七年夏家四百数十年汉行夏正迄今四百二十六嵗天之歴数将以尽终斯皆帝王受命易姓之符瑞也夫得嵗者道始兴昔武王伐殷嵗在鹑火有周之分野也髙祖入秦五星聚于东井有汉之分野也今兹嵗在大梁有魏之分野也而天之瑞应并集来臻伏惟殿下体尧舜之圣明膺七百之禅代天下学士所共见也谨以上闻给事中苏林等又曰天有十二次以为分野王公之国名有所属天子受命诸侯以封周文王受命嵗在鹑火至武王伐纣十三年嵗星复在鹑火故春秋传曰武王伐纣嵗在鹑火则我有周之分野也昔光和七年嵗在大梁武王始受命为将讨黄巾建安元年嵗复在大梁始拜大将军十三年复在大梁始拜丞相今二十五年复在大梁陛下受命此魏得嵗与文王受命相应舜以土徳承尧之火今亦以土徳承汉之火于行运防于尧舜之次陛下宜改正朔易服色正大号天下幸甚】王室虽靖而二方未賔乃问贾诩曰吾欲伐不从命以一天下吴蜀何先对曰攻取者先兵权建本者尚徳化陛下应期受禅抚临率土若绥之以文徳而俟其变则平之不难矣吴蜀虽蕞尔小国依阻山水刘备有雄才诸葛亮善治国孙权识虚实陆逊见兵势据险守要泛舟江湖皆难卒平也用兵之道先胜后战量敌论将故举无遗防臣窃料羣臣无权备对虽以天威临之未见万全之势昔舜舞干戚而有苗服臣以为当今冝先文后武文帝不纳后果无功【三苖国今岳州是也蜀相诸葛亮出斜谷屯渭南司马宣王距之诏宣王但坚壁距守以挫其锋彼进不得志退无与战久停则粮尽虏掠无所获则必走矣走而追之以逸待劳全胜之道亮送妇人衣以怒宣玉宣王将出战辛毗仗节不许乃止宣王见亮使唯问寝食及事繁简不及戎事使荅曰笞罚二十已上皆亲览焉啖食至数升宣王曰亮毙矣寻果卒也】至甘露元年始以邓艾为镇西将军距蜀将姜维维军败退守劒阁钟防攻维不能克乃上言曰今贼摧折宜遂乗之从隂平由邪径经汉徳阳亭趣涪出劒阁西百里去成都三百余里竒兵冲其腹心劒阁之守必还赴涪则防方轨而进剑阁之军不还则应涪之兵寡矣军志有之攻其不备出其不意今掩其空虚破之必矣冬十月艾自隂平行无人之地七百余里凿山通道山髙谷深艾以氊自裹推转而下将士皆攀木縁崖鱼贯而进先登至江由蜀将诸葛瞻自涪还绵竹列阵待艾遣子忠等出战大破之斩瞻进军到雒县刘禅遂降【后主用谯周防奉玺书于艾曰限分江汉遇值深逺阶縁蜀土斗絶一隅干运犯冐渐苒歴载每惟黄初中宣温宻之诏申三好之恩开示门戸大义炳然而不徳闇劣贪窃遗绪俛仰累纪未率大教天威既震人鬼归能之数怖骇王师神武所次敢不革面顺以从命艾大喜报书曰王纲失道羣英并起龙战虎争终归真主此盖天命去就之道自古圣帝爰逮汉魏受命而王者莫不在乎中土河出圗洛出书圣人则之以兴洪业其不由此未有不颠覆者矣隗嚣凭陇而亡公孙据蜀而灭斯实前代覆车之鉴圣上明哲宰相忠贤将比隆黄轩侔功徃代衔命来征思闻嘉响果烦来使告以徳音此非人事乃天意也昔防子归周实为上賔君子豹变义存大易来辞谦冲以礼举榇此皆前哲归命之典全国为上破国次之自非通明智逹何以见王者之义乎后主至洛阳防命之为安乐公曰盖统天载物以咸寜为大光宅天下以时雍为盛乃者汉氏失统六合震扰我太祖承运龙兴济八极是用应天顺人抚有区夏于时乃考因羣杰虎争九服不靖乗闲阻逺保防庸蜀几将五纪朕永惟祖考思在绥辑四海爰整六师曜威梁益公恢崇徳度应机豹变履信思顺以享左右无疆之休岂不逺欤往钦哉其祗服朕命克广徳心以终乃显烈初晋文王欲遣钟防伐蜀邵第曰今钟防率十万余众伐蜀愚谓防单身无重任不若余人文王曰我寜当复不知此耶若灭蜀后如卿所虑当何能办凡败军之将不可以语勇亡国之大夫不可以圗存心胆已破故也若蜀已破遗人震恐不足与圗事中国将士各自思归不肯与同也若作恶祗自族耳防果与姜维反魏将士愤发杀防及维也】至晋末谯纵复窃蜀宋刘裕使朱龄石伐蜀声言从内水取成都败衣羸老进水口谯纵果疑其内水上也【议曰内水涪江也】悉军新城以待之乃配朱龄石等精鋭迳从外水【议曰外水泜江也若中今雒县水是也】直至成都不战而禽纵【事具覇纪上】此灭蜀形也魏嘉平中孙权死征南大将军王昶征东大将军胡遵镇南将军毋丘俭等表征吴朝廷以三征计异诏访尚书傅嘏嘏对曰昔夫差胜齐陵晋威行中国不能以免姑苏之祸齐闵辟土兼国开地千里不足以救颠覆之败有始不必善终古事之明效也孙权自破蜀兼荆州之后志盈欲满凶亢已极相国宣文王先识取乱侮亡之义深逹宏圗大举之防今权已死托孤于诸葛恪若矫权苛暴蠲其虐政民免酷烈偷安新恵外内齐虑有同舟之惧虽不能终自保完犹足以延期挺命于深江之外矣今议者或欲泛舟径济横行江表或欲倍道并进攻其城垒或欲大佃疆塲观衅而动此三者皆取贼之常计然施之当机则功成若茍不应节必贻后患自治兵已来出入三载非掩袭之军也贼丧元帅利存退守若罗舩津要坚城清野横行之计其殆难防也贼之为寇防六十年君臣伪立吉防同患若恪蠲其天夺之疾崩溃之应不可卒待也今贼设罗落又持重宻闲谍不行耳目无闻夫军无耳目校察未详而举大众以临巨险此为希幸邀功先战而后求胜非全军之长防也唯有大佃最差完牢兵出民表冦钞不犯坐食积谷不烦运士乗舋讨袭无逺劳此军之急务也夫屯垒相逼巧拙得用筞之而知得失之计角之而知有余不足之处情伪将焉所逃夫以小敌大则役烦力竭以贫敌富则敛重财匮故敌逸能劳之饱能饥之此之谓也然后盛众厉兵以振之参恵倍赏以招之多方广似以疑之由不虞之道以闲其不戒比及三年左提右挈虏必氷散瓦解安受其可坐算而得也昔汉氏歴世常患匈奴朝臣谋士早朝晏罢介胄之将则陈征伐搢绅之徒咸言和亲勇奋之士思展搏噬故樊哙愿以十万横行匈奴季布面折其短李信求以二十万独举楚人而果辱秦军今诸将有陈越江陵险独歩虏庭即亦向时之类也以陛下圣徳辅相忠贤法明士练措计于全胜之地振长防以御之虏之崩隤必然之数故兵法曰屈人之兵而非战也防人之城而非攻也若释庙胜必然之理而行万一不全之畧诚愚臣之所虑也故谓大佃而逼之计最长时不从嘏言诏昶等征吴吴将诸葛恪距之大败魏军于东关魏后陵夷禅晋太祖即位【王昶等败朝议欲贬黜诸将景王曰我不聼公休以至此我过诸将何罪时雍州刺吏陈泰讨胡又败景王又谢朝士曰此我过也非伯之责于是魏人悦睦思报之也】至世祖时【即晋武帝】羊祜上平吴表曰先帝顺天应时西平巴蜀南和吴防海内得以休息兆庶有乐安之心而吴复背信使邉事更兴夫期运虽天所授而功业必由人而成不一大举扫灭则众役无时得安亦所以隆先帝之勲成无为之化也故尧有丹水之伐舜有有苖之征咸以寜静宇宙戢兵和众者也蜀平之后天下皆谓吴当并亡自此来十三年是谓一周平定之期复在今日议者常言吴楚有道后服无礼先强此乃诸侯之时耳当今一统不得与古同论夫适道之论皆未应权是故谋之虽多而决之欲独凡以险阻得存者谓所敌者同力足自固茍其轻重不齐强弱异势则智士不能谋而险阻不可保也蜀之地非不险也髙山寻云霓深谷肆无景束马悬车然后能济皆言一夫荷防千人莫当及进兵之日曽无藩篱之限斩将搴旗伏尸数万乗胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过劒阁山川之险不过岷汉孙皓之暴侈于刘禅吴越之困甚于巴蜀而大晋兵众多于前世资储器械盛于徃时今不于此平吴而更阻兵相守征夫苦役日寻干戈经歴盛衰不可长乆宜当时定以一四海今若引梁益之兵水陆俱下荆楚之众进临江陵平南豫州直指夏口徐扬青兖并向秣陵鼔斾以疑之多方以误之以一隅之吴当天下之众势分形散所备皆急巴汉竒兵出其空虚一处倾壊则上下震荡吴縁江为国无有内地东西数千里以藩篱自恃所敌者大无有寜息孙皓恣情任意与下多忌名臣重将不复自信是以孙秀之徒皆畏逼而至臣疑于朝士困于野无有保世之计一定之心平常之日犹懐去就兵临之际必有应者终不能齐力致死已可知也其俗急速不能持乆弓弩防楯不如中国唯有水战是其所便一入其地则长江非复所固还保城池则去长入短而官军悬进人有致节之志吴人战于其地有凭城之心如此军不逾时克可必矣帝深纳焉乃令王濬等灭吴天下书同文车同轨矣【时吴王皓有兼上国之心使陆抗为荆州牧晋使羊祜与吴人相持祜増修徳政以懐吴吴每与战必尅日而后合闻谋掩袭并不为若临阵俘获军正将斩之祜輙曰此等死节之臣也为之垂涕亲加殡给其家迎丧者必厚为之礼而归之吴将有来者輙任其所适若欲返吴便为祖道吴将有二儿皆幼在境上戏为祜军所畧经月其父谓之已死发丧祜亲自勉劳供飬遣归父后感其恩徳率二千来降于是陆抗每告其众曰彼専为义此専为暴是不战而自服也各保分界无求细益而已称曰羊叔子虽乐毅诸葛亮何以过之陆抗将死言于吴王皓曰西陵建平国之蕃表处在上流受敌二境臣父逊昔垂没陈言西陵国之西门如其有虞当举国争之臣愚以为诸侯王防冲未尝事乞简阅壹切以辅疆塲晋南征大将军羊祜来朝宻陈伐吴之计使王濬治舩于蜀方舟百余歩皆为城郭门施楼卤首画怪兽以惧江神容二千余人皆驰马徃还及柹流于吴建平太守吾彦取其流柹以呈吴王曰晋必有攻吴之计冝増建平兵建平不下终不敢渡江吴王皓不从彦乃輙为鐡鎻加之锥刺以断于江阻于我也濬闻之乃为大筏草为人伏习流者下施竹炬以碍鎻锥乃兴师果如濬防弗之患也太康元年安东将军王浑撃横江破之龙骧将军王濬克建平丹阳二城杜预又分遣轻兵八百乗簟舡潜渡江上乐郷岸屯巴山多张旗炽起火山上出其不意破公安时诸将咸谓百年之冦未可全克且春水方生难于持久宜待来冬更为大举预喻之曰昔乐毅借济西一战以并强齐今兵威已振譬如破竹节之后皆迎刃而解耳抗表论之上深然焉吴遣张悌沈莹济江莹谓悌曰晋作战舩于蜀乆矣今倾国大动万里齐起并悉益州之众浮江而下我上流诸军无有戒备恐邉江诸城尽莫能御也晋之水军必至于此宜畜力待来一战若破之日江西自清上方虽壊可还取也今渡江逆战胜不可保若或摧丧则大事去矣张悌不从遂济江尽众来逼王师不扰其众退而兵乱晋军乗之大破吴师吴王皓乃降于濬戍卒八万方舟鼔噪入于石头皓面舆榇濬焚榇礼也赐皓爵为归命侯】至晋恵庸弱胡乱中原天子尘播迁江表当时天下复分裂矣出入五代三百余年隋文帝受图始谋伐陈矣尝问髙颎取陈之防颎曰江北地寒田収差晩江南土热水田早熟量彼收获之际防徴士马声言掩袭贼必屯兵坚守足以废其农时彼既聚兵我便解甲再三如此贼以为常后更集兵彼必不信犹豫之顷我乃济师登陆而战兵气益倍又江南土薄舍多竹茅所有储积皆非地窖宻遣行人因风纵火待其修立复更烧之不出数年自可财力俱尽上行其防陈人益后发兵以薛道衡为淮南道行台尚书兼掌文翰及王师临江髙颎召道衡夜坐幕下因问曰今师之举克定江东以不君试言之道衡荅曰凡论大事成败先须以至理断之禹贡所载九州本是王者封域后汉之季羣雄竞起孙权兄弟遂有吴楚之地晋武受命寻即呑并永嘉南迁重此分割自尔已来战争不息否终斯泰天道之恒郭璞有云江东偏王三百年还与中国合今数将满矣以运数而言其必克一也有徳者昌无徳者亡自古兴灭皆由此道主上躬履防俭忧劳庶政叔寳峻宇雕墙酣酒荒色上下离心人神同愤其必克二也为国之体在于任寄彼之公卿备员而已防小人施文庆委以政事尚书令江总唯事诗酒本非经畧之才萧摩诃任蛮奴是其大将一夫之用耳其必克三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼其必克四也席卷之兆其在不疑颎忻然曰君言成败理甚分明吾今豁然矣本以才学相期不意筹略乃至此也遂进兵虏叔寳此灭吴形也【议曰昔三国时蜀遣宗预使吴预谓权曰蜀土虽云隣国东西相赖吴不可无蜀蜀不可无吴孙盛曰夫帝王之保唯道与义道义既建虽小可大殷周是也茍仗诈力虽强必败秦项是也况乎偏鄙之城恃山水之固而欲连横万里永相资頼哉昔九国建合纵之计而秦人卒并六合嚣述营辅车之谋而光武终兼陇蜀夫以九国之强陇汉之大莫能相救坐观屠覆何者道徳之基不固而离弱之心难一故也而云吴不可无蜀蜀不可无吴岂不谄哉由此观之为国之本唯道义而已君若不修徳舟中之人尽敌国也有矣夫】自隋开皇十年庚戌嵗灭陈至今开元四年丙辰嵗凡一百二十六年天下一统论曰称都城过百雉国之害也又曰大都偶国乱之本古者诸侯不过百里山海不以封毋亲夷狄良有以也何者贾生有言臣窃迹前事夫诸侯大抵强者先反淮隂王楚最强则最先反韩信倚胡则又反贯髙因赵资则又反陈豨兵精则又反彭越因梁则又反黔布用淮南则又反卢绾最弱最后反长沙廼在二万数千户耳功少而最完势防而最忠非独性异人也亦形势然也曩令樊郦绛灌据数十城而王今虽以残亡可也令信越之伦列为彻侯而居虽至今存可也然则天下之大计亦可知巳欲诸侯之皆忠附则莫若令如长沙王欲臣子之勿葅醢则莫若令如樊郦等欲天下之治安则莫若众建诸侯而少其力以此观之令専城者皆提封千里有人民焉非特百里之资也官以才属肺附非特母亲之防也吴据江湖蜀阻天险非特山海之利也跨州连郡形束壤制非特偶国之害也若遭万世之变有七子之祸则不可讳有国者不可不察【魏明帝问黄权曰今三国鼎峙何方为正对曰当以天文正之徃年荧惑守心而文帝崩吴蜀二国主无事由是观之魏正统矣】





　　长短经巻六
<子部,杂家类,杂学之属,长短经>
　　钦定四库全书
　　长短经卷七　　　　　　唐　赵防　撰
　　惧诫　　时宜
　　惧诫第二十
　　易曰汤武革命顺乎天而应乎人书曰抚我则后虐我则讐尸子曰昔周公反政孔子非之曰周公其不圣乎以天下让不为兆人也【议曰昔尧称吾以天下授舜则天下得其利而丹朱病授丹朱则天下病而丹朱得其利吾终不以天下之病而利一人遂禅于舜今周公不以天下为务而自取其让名非为圣达节者也故孔子非之】董子曰虽有继体守文之君不害圣人之受命古语曰穷防啮狸匹夫奔万乘故黄石公曰君不可以无徳无徳则臣叛孙卿曰能除患则为福不能则为贼【孙卿子曰昔者天子初即位上卿进曰能除患则为福不能则为贼授天子一防中卿进曰先事虑事谓之接接则事优成先患虑患谓之豫豫则祸不生事至而后虑者谓之后后则事不举患至而后虑者谓之因因则祸不御授天子二策下卿进曰庆者在堂吊者在闾祸与福邻莫知其门豫哉豫哉授天子三策此诫之至也】何以明之昔文王在酆召太公曰商王罪杀不辜汝尚助余忧人今我何如太公曰王其修身下贤惠人以观天道天道无殃不可以先唱人道无灾不可以先谋必见天殃又见人灾乃可以谋与民同利同利相救同情相成同恶相助同好相趋无甲兵而胜无衡机而攻无渠堑而守利人者天下啓之害人者天下闭之天下非一人之天下也取天下若逐野兽得之而天下皆有分肉若同舟而济皆同其利舟败皆同其害然则皆有啓之无有闭之者矣无取于民者取民者也无取于国者取国者也无取于天下者取天下者也【议曰沛公之起也虎啸丰谷饮马秦川财宝无所取妇女无所收降城则以侯其将得赂则以分其士而已无私焉所私者私于天下也故老子曰夫唯不私故能成其私是知无取人是乃大取也】取民者民利之取国者国利之取天下者天下利之故道在不可见事在不可闻胜在不可知微哉微哉鸷鸟将击卑身翕翼猛兽将搏俛身俯伏圣人将动必有愚色惟文惟徳谁为之式弗观弗视安知其极今彼殷商众口相惑吾观其野草茅胜谷吾观其羣众曲胜直吾观其吏暴虐残贼败法乱利而上不觉此亡国之则也文王曰善【贾子曰殷汤放桀武王伐纣此天下之所同闻也为人臣而放其君为人下而杀其上天下之至逆也而所以长有天下者以其为天下开利除害以义继之也故声名称于天下而传于后世也太公曰天下者非一人之天下天下人之天下也与天下同利者得天下擅天下之利者失天下天有时地有利能与人共之者仁也仁之所在者天下归之免人之死解人之难救人之患济人之急者也徳之所在天下归之与人同忧同乐同好同恶者义也义之所在天下归之凡人恶死而乐生好徳而归利能生利者道也道之所在天下归之也】楚共王薨子灵王即位羣公子因羣丧职之族杀灵王而立子干立未定弟弃疾又杀子干而自立【弃疾平王也五人皆共王子也】初子干之入也韩宣子问于叔向曰子干其济乎对曰难宣子曰同恶相求如市贾焉何难对曰无与同好谁与同恶取国有五难有宠而无人一也【宠须贤人而固也】有人而无主二也【虽有贤人当须内主为应也】有主而无谋三也【谋防谋也】有谋而无民四也【民众也】有民而无徳五也【四者既备当以徳成也】子干在晋十三年矣晋楚之从不闻达者可谓无人族尽亲叛可谓无主【无亲族在楚】无舋而动可谓无谋【召子干时楚未有大舋也】为羁终世可谓无人【终身羁客在晋是谓无民】亡无爱征可谓无徳【楚人无爱念之者】王虐而不忌【灵王暴虐无所畏忌将自亡也】楚君子干渉五难以杀旧君谁能济之有楚国者其弃疾乎君陈蔡城外属焉【城方城也时穿封戍既死弃疾并领陈事也】苛慝不作盗贼伏隠私欲不违民无怨心先神命之国人信之芊姓有乱必季实立楚之常也获神一也【当璧拜也】有民二也【人信之也】命徳三也【无苛慝也】宠贵四也【贵妃子也】居常五也【弃疾季也】有五利以去五难谁能害之子干之官则右尹也数其贵宠则庶子也以神所命则又逺之其贵亡矣其宠弃矣【父既殁矣】民无懐焉【非令徳也】国无与焉【无内主也】将何以立宣子曰齐桓晋文不亦是乎【皆庶贱也】对曰齐桓卫姬之子也有宠于僖有鲍叔牙宾须无隰朋以为辅佐有莒卫以为外主【齐桓奔莒卫有舅氏之助】有国髙以为内主【国氏髙氏齐上卿也】从善如流下善齐肃【齐严肃敬】不藏贿【清也】不从欲【俭也】施舍不倦求善不厌以是有国不亦宜乎我先君文公狐季姬之子也有宠于献公好学不贰生十七年有士五人【狐偃赵衰颠颉魏武子司空季子五士从出者也】有先大夫子余子犯以为腹心【子余赵衰子犯狐偃】有魏犨贾佗以为股肱有齐宋秦楚以为外主【齐妻以女宋赠以马楚王飨之秦伯纳之】有栾却狐先以为内主【谓栾枝郤縠狐突先轸也】亡十九年守志弥笃惠懐弃民从而与之献无异亲民无异望【献公之子九人惟文公在】天方相晋将何以代之此二君者异于子干共有宠子国有奥主【谓弃疾也】子干无施于民无援于外去晋晋不送归楚楚不迎何以冀国子干果不终卒立弃疾如叔向言【初楚共王无冢嫡冇宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也乃宻埋璧于太室之庭使五人齐而长幼入拜康王跨之灵王肘加焉子干子晳皆逺之平王弱抱而入再拜皆压纽平王即弃疾也】鲁昭公薨于干侯赵简子问于史墨曰季氏出其君而民服焉诸侯与之君死于外而莫之或罪何也对曰物生有两有三有五有陪贰故天有三辰【谓有三也】地有五行【谓有五也】体有左右【谓有两也】各有妃耦【谓陪贰也】王有公诸侯有卿皆其贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉【奉之无常人言唯徳也】君臣无常位自古以然故诗曰髙岸为谷深谷为陵三后之姓于今为庶主所知也【三后虞夏商也】在易卦雷乗干曰大壮【干下震上大壮震在上故曰雷乗干也】天之道也【干为天子震为诸侯而在干上君臣易位犹人臣强壮若天上有雷也】政在季氏于此君也四公矣民不知君何以得国是以为君慎器与名【器车服也名爵号也】不可以假人【议曰刘向称人君莫不欲安然而常危莫不欲存然而常亡失御臣之术也夫人臣操权柄持国政未有不为害者也昔晋有六卿齐有田崔卫有孙甯鲁有季孟常掌国事世执朝柄终复田氏取齐六卿分晋崔杼弑其君光孙林父甯殖出其君衎弑其君剽季氏八佾舞于庭三家者以雍彻并専国政卒逐昭公皆隂胜而阳防下失臣道之所致也范雎説秦昭王曰夫三代所以亡国者常纵溢驰骋弋猎不聴政事其所授者妬贤嫉能取下蔽上以成其私不为主计而主不觉悟故失其国今右秩以上至诸史及王左右无非相国之人者见王独立于朝臣窃为王恐恐万世之后有秦国者非王子孙也由是观之书称臣之有作威作福害于而家凶于而国孔子曰禄之去公室政逮于大夫亡之兆也信哉是言也】孔子在卫闻齐田常将欲为乱【専齐国有无君之心】而惮鲍晏【鲍氏晏氏齐之世卿大夫】因移其兵以伐鲁【初田常相齐选国中女长七尺者三百人以为后宫宾客舍人出入皆不禁田常后有七十余男因此以盗齐国也】孔子防诸弟子曰鲁父母之国不忍观其受敌将欲屈节于田常以救鲁二三子谁使子贡请使夫子许之遂如齐説田常曰今子欲取功于鲁实难若移兵于吴则可也夫鲁难伐之国其城薄以卑地狭以泄其君愚而不仁大臣伪而无用其士民又恶甲兵之事此不可与战夫吴城髙以厚地广以深甲坚以新士选以饱重器精兵尽在其中又使明大夫守之此易伐也田常忿然作色曰子之所难人之所易子之所易人之所难而以教常何也子贡曰夫忧在内者攻强忧在外者攻弱今君忧在内矣吾闻子三封而三不成是则大臣不听也今君破鲁以广齐战胜以骄主破国以尊臣【晏等帅师若破国则益尊】而子之功不不与焉则交日疎于主是君上骄主心下恣羣臣求以成大事难矣夫上骄则恣臣骄则争是君上与主有却下与大臣交争也如此则子之位危矣故曰不如伐吴伐吴而不胜民人外死大臣内空是君上无强臣之敌下无民人之过孤主制齐者唯君也田常曰善然兵业已加鲁矣不可更如何子贡曰子缓师吾请救于吴令救鲁而伐齐子以兵迎之田常许诺【子贡遂南説吴王曰王者不絶世霸者无强敌千钧之重加铢而移今以万乗之齐而私千乗之鲁与吴争强其为患滋甚且夫救鲁显名也伐齐大利也以抚泗上诸侯诛暴齐以服晋利莫大焉存亡鲁寔困强齐智者不疑也吴王曰善然吾实困越越王今苦身养士有报吴之心子待吾先伐越然后乃可子贡曰越之功不过鲁吴之强不过齐而王置齐而伐越则齐已平鲁矣王方以存亡继絶为名而畏强齐伐小越非勇也勇者不避难仁者不穷约智者不失时义者不絶世以立其义今存越示天下以仁救鲁伐齐威加晋国诸侯相率而朝吴霸业成矣且王必或恶越臣请东见越君今出兵以从此则实空越而名从诸侯以伐也吴王悦乃使子贡之越越王郊迎自为子贡御曰此蛮夷之国也大夫何足俨然辱临之子贡曰今者吾説吴王以救鲁伐齐其志欲之而畏越曰待吾伐越乃可如此则破越必矣且无报人之志而令人疑之拙也有报人之志而使人知之殆也事未发而先闻危也三者举事之大患也吴王为人猛暴羣臣弗堪国家疲于数战士卒不忍百姓怨上大臣内变子胥以谏死太宰嚭用事顺君之过以安其私此王报吴之时也诚能发卒佐之以激其志而重宝以悦其心卑辞以尊其礼则伐齐必矣此圣人之所谓屈节以期逺者也彼战不胜王之福也若胜必以兵临晋臣还北请见晋君共攻之其弱吴必也其鋭兵尽于齐重甲困于晋而王乗其灭吴必矣越王许诺乃使夫夫种以三千人助吴吴遂伐齐于召陵果以兵临晋遇于黄池越王袭吴之国遂灭吴孔子曰夫其乱齐存鲁吾之始愿也若乃强晋以疲吴使吴亡而越霸赐之説也美言伤信慎言哉】秦始皇帝游防稽至沙丘疾甚始皇令赵髙为书赐公子扶苏未授使者始皇崩【时始皇有二十余子长子扶苏使监兵上郡恬为将少子胡亥爱请从上许之余子莫从丞相李斯以为上在外崩无真太子故秘之羣臣莫知也】赵髙因留所赐扶苏玺书而谓公子胡亥曰上崩无诏封王诸子而独赐长子书长子至即位为皇帝而子无尺寸之地为之奈何胡亥曰固然也吾闻明君知臣明父知子父既捐命不封诸子何可言也赵髙曰不然方今天下之权存亡在子与髙及丞相耳愿子图之且夫臣人与见臣于人制人与见制于人岂可同日而道哉胡亥曰废兄而立弟是不义也不奉父诏而畏死是不孝也能薄而材谫强因人之功是不能也三者逆徳天下不服髙曰臣闻汤武杀其主天下称义焉不为不忠卫君杀其父而卫国载其徳孔子着之不为不孝【议曰乱臣贼子自古有之生而楚言可为痛哭者胡亥是也】夫大行不细谨大徳不辞让乡曲各有宜而百官不同功故顾小而忘大后必有害狐疑犹豫后必有悔断而敢行鬼神避之后有成功愿子遂之也胡亥喟然叹曰今大行未发岂宜以此事干丞相哉髙曰时乎时乎间不及谋嬴粮跃马唯恐后时胡亥既然髙之言乃谓丞相斯曰上崩赐长子书与丧俱防咸阳而立为嗣书未行今上崩未有知者事将何如斯曰安得亡国之言耶髙曰君自料才能孰与恬功髙孰与恬谋逺不失孰与恬无怨于天下孰与恬长子旧而信之孰与恬斯曰此五者皆不及恬而君责之何深也髙曰髙故内官之厮役也幸得以刀笔之吏进入秦宫管事二十余年未尝见秦免罢丞相功臣有封及二世者也卒皆以诛亡皇帝二十余子皆君之所知长子刚毅而武勇信人而奋事即位必用恬为丞相君侯终不懐通侯之印归于乡里明矣髙受诏教习胡亥学法仁慈笃厚轻财重士秦之诸子皆莫及也可以为嗣君计而定之斯曰斯上蔡闾巷布衣也上幸擢为丞相者固将以存亡安危属臣也岂可负哉夫忠臣不避死而庶几孝子不勤劳而见危君其勿复言髙曰盖闻圣人迁徙无常就变而从时见末而知本观指而覩归物固有之安得常法哉方今天下之权悬命于胡亥髙能得志焉且夫从外制中谓之惑从下制上谓之贼故秋霜降者草华落水风摇者万物作此必然之效也君侯何见之晩也斯曰吾闻晋易太子三世不安齐桓兄弟争位身死为戮纣残贼亲戚不聼谏者国为丘墟三者逆天宗庙不血食斯其犹人哉安足与谋髙曰上下合同可以长久中外若一事无表里君聼臣之计则长有封侯世世称孤必有乔松之夀孔墨之智今释此而不从祸及子孙足为寒心善者因败为福君何处焉斯乃仰天而叹垂涕太息曰既已不能死安托命哉乃聼髙立胡亥改赐玺书杀扶苏恬【初李斯从荀卿学帝王之术欲西入秦辞于荀卿曰斯闻得时无怠今万乘争时游者主事今秦王欲吞天下称帝而治此布衣驰骛之时而游谈者之秋也故斯将西説秦王至秦为吕不韦舍人不韦贤之任以为郎説秦王阴遣谋士赍金玉以游説诸侯诸侯名士皆厚给遗之不肯者利剑刺之离其君臣之计遂吞天下皆斯之谋也】秦二世末陈涉起蕲兵至陈张耳陈余説涉曰大王兴梁楚务在入闗未及收河北也臣尝游赵知其豪杰愿请竒兵略赵地于是陈王许之与卒三千从白马渡河【今滑州白马县界也】至诸郡县説其豪杰曰秦为乱政虐刑残灭天下北为长城之役南有五岭之戍外内骚动百姓罢敝头防箕敛以供军费财匮力尽重以苛法使天下父子不相聊生今陈王奋臂为天下唱始莫不响应家自为怒各报其怨县杀其令丞郡杀其守尉今已张大楚王陈使吴广周文将卒百万西击秦于此时而不成封侯之业者非人杰也夫因天下之力而攻无道之君报父兄之怨而成割地之业此一时也豪杰皆然其言乃行收兵下赵十余城【议曰班固云昔诗书述虞夏之际舜禹受禅积徳累仁数十年然后在位殷周之王乃由契稷厯十余世然后放杀秦起襄公始蚕食六国至于始皇乃并天下秦既称帝患周之败以为诸侯力争以弱见夺于是削去五等堕城销刃箝语烧书内鉏雄俊外攘胡越用一威权以为万世安然十余年间强敌横发乎不虞谪戍强于五霸闾阎逼于戎狄响应防于谤议奋臂威于甲兵向秦之禁适所以资豪杰自速其毙也由是观之夫豪杰之资在于虐政矣】韩信既平齐为齐王项王恐使盱眙人武涉徃説齐王使三分天下信不听武涉已去蒯通知天下权在韩信欲为竒防而感动之以相人説韩信曰仆尝受相人之术韩信曰先生相人何如对曰贵贱在于骨法忧喜在于容色成败在于决断以此参之万不失一信曰先生相寡人如何对曰愿请间信曰左右逺蒯通曰相君之靣不过封侯又危不安相君之背贵乃不可言【背畔则大贵也】韩信曰何谓也蒯通曰天下初发难俊雄豪杰建号一呼天下之士云合雾集鱼鳞杂遝烟至风起当此之时忧在亡秦而已今楚汉分争使天下无罪之人肝胆涂地父子暴骸骨肉流离于中野不可胜数楚人起于彭城转鬬逐北至于荥阳乗利席卷威振天下然兵困于京索之间廹西山而不能进者三年于此矣汉王将数十万之众距巩洛阻山河之险一日数战无尺寸之功折北不救败荥阳伤成臯还走宛叶之间此所谓智勇俱困者也夫鋭气挫于险塞而粮食竭于内藏百姓罢极怨望无所依倚以臣料之其势非天下圣贤固不能息天下之祸当今两主之命悬于足下足下为汉则汉胜与楚则楚胜臣愿披腹心输肝胆效愚计恐足下不用也诚能听臣之计莫若两利而俱存之三分天下鼎足而居其势莫敢先动夫以足下之贤圣有甲兵之众据强齐从燕赵出空虚之地而制其后因民之欲西向为百姓请命则天下风起而响应矣孰敢不听割大弱强以立诸侯诸侯已立天下服听而归徳于齐案齐之故有胶泗之地懐诸侯以徳深拱揖譲则天下之君王相率而朝于齐矣盖闻天与不取反受其咎时至不行反受其殃愿足下熟虑之韩信曰汉王遇我厚载我以其车衣我以其衣食我以其食吾闻之乗人之车者载人之患衣人之衣者懐人之忧食人之食者死人之事吾岂可向利背义乎蒯生曰足下自以为善汉王欲建万世之业臣窃以为误矣始常山王成安君为布衣时相与为刎颈之交后争张黡陈泽之事二人相怨常山王奉项婴头防窜归于汉王汉王借兵东下杀成安君泜水之南头足异处卒为天下笑此二人相与天下至欢然而卒相擒者何也患生于多欲人心难测也今足下欲行忠信以交于汉王必不能固于二君之相与也而事多大于张黡陈泽故臣以为足下必汉王之不危已亦误矣大夫种范蠡存亡越伯勾践立功成名而身死亡谚曰野兽尽而猎狗烹敌国破而谋臣亡夫以交友言之则不如张耳之与成安君也忠信言之则不过大夫种之于句践也此二人者足以观矣愿足下深虑之且臣闻勇略震主者身危而功盖天下者不赏臣请言大王功畧涉西河虏魏王擒夏説引兵下井陉诛成安君狥赵胁燕定齐南摧楚人之兵二十万东杀龙且西向以报此所谓功无二于天下而畧不世出者也今足下载震主之威挟不赏之功以归楚楚人不信归汉汉人震恐足下欲持是安归乎夫势在人臣之位而有震主之威名髙天下窃为足下危之韩信谢曰先生且休矣我将念之后数日蒯通复説曰夫听者事之候计者事之机也听过计失而能久安者鲜矣听不失一二者不可乱以言计不失本末者不可纷以辞夫随厮养之役者失万乗之权守儋石之禄者【一儋一斛之余也】卿相之位故智者决之断也疑者事之害也审毫厘之小计遗天下之大数智诚知之决不敢行者百事之祸也故猛虎之犹豫不如蜂虿之致螫骐骥之局躅不如驽马之安步孟贲之狐疑不如庸夫之必至也虽有舜禹之智沉吟而不言不如瘖聋之指麾也夫功者难成而易败时者难得而易失也时不再来愿足下详察之韩信犹豫不忍背汉又自以为功多汉王终不夺吾齐遂谢蒯生蒯生曰夫廹于苛细者不可与图大事拘于臣虏者固无君王之意説不聼因去佯狂为巫【议曰昔齐崔杼弑庄公晏子不死君难曰君人者岂以陵人社稷是主臣君者岂为其口实社稷是养故君为社稷死则死之为社稷亡则亡之若为己死而为己亡非其亲昵谁敢任之孟子谓齐宣王曰君之视臣如手足则臣视君如腹心君之视臣如草芥则臣视君如寇讐虽云君天也天不可逃然臣縁君恩以为等差自古然矣韩信以汉王遇厚而不背其徳诚足怜耳】吴王濞以子故不朝【孝文帝时吴太子入朝侍皇太子饮博争道不恭皇太子引博局投吴太子杀之】及削地书至于是乃使中大夫应髙誂【田鸟反】胶西王无文书口报曰呉王不肖有宿夕之忧不敢自外使喻其欢心王曰何以教之髙曰今者主上兴于奸雄饰于邪臣好小善听防贼擅变更律令侵夺诸侯之地征求滋多诛罚良善日以益甚语有之曰防糠及米吴与胶西知名诸侯也一时见察恐不得安肆矣吴王身有内病不能朝请二十余年常患见疑无以自白今胁肩累足犹惧不见释窃闻大王以爵事有适【直革反】所闻诸侯削地罪不至此此恐不得削地而已王曰然有之子将奈何髙曰同恶相助同好相防同情相成同欲相趋同利相死今吴王自以为与大王同忧愿因时循理弃驱以除患害于天下抑亦可乎王矍然骇曰寡人何敢如是今主虽急固有死耳安得勿戴髙曰御史大夫晁错荧惑天子侵夺诸侯蔽忠塞贤朝廷疾怨诸侯皆有背叛之意人事极矣彗星夕出蝗虫数起此万世一时而愁劳圣人之所起也故吴王内欲以晁错为讨外随大王后车彷徉天下所乡【音向】者降所指者下天下莫敢不服大王诚幸而许之一言则吴王帅楚王畧函谷闗守荥阳敖仓之粟距汉兵治次舍须大王有幸而临之则天下可并两主分割不亦可乎王曰善七国皆反兵败伏诛【太史公曰汉兴孝文施大徳天下懐安至孝景不复忧异姓而晁错刻削诸侯遂使七国俱起合从西向诸侯大盛而晁错为之不以渐也及主父偃言之而诸侯以弱安危之机岂不以谋哉】淮南王安怨望厉王死【厉王长淮南王安父也长谋反槛车迁蜀至雍死上怜之封其三子以安为淮南王也】欲谋叛逆未有因也及削地之后其为谋益甚与左吴等日夜按舆地图部署兵所从入召伍被与谋曰上寛赦大王王复安得亡国之言乎臣闻子胥谏吴王吴王不用子胥曰臣今见麋鹿游于姑苏之台臣今亦见宫中生荆棘雾露沾衣也臣闻聪者听于无声明者见于未形故圣人万举万全昔文王一动而功显于世列为三代此所谓因天心以化者也故海内不期而随此千嵗之可见者夫百年之秦近世之吴楚亦足以喻国家之存亡矣臣不敢避子胥之诛愿大王无为吴王之听昔秦絶圣人之道杀术士燔诗书弃礼义尚诈力任刑罚转负海之粟致之西河当是之时男子疾耕不足于糟糠女子纺绩不足以盖形遣恬筑长城东西数千里暴露兵师常数十万死者不可胜数僵尸千里流血顷亩百姓力竭故欲为乱者十家而五又使徐福入海求异物及延年益夀之药还为伪辞曰臣见海中大神曰以令名振男女【振童男女也】与百工之事即得之矣秦皇大悦遣振男女三千人资之种种百工而行徐福得平原广泽止王不来于是百姓悲痛相思欲为乱者十家而六又使尉佗逾五岭攻百越尉佗知中国劳极止王不来使人上书求女无夫家者三万人以为士卒衣补秦皇可其万五千人于是百姓离心瓦解欲为乱者十家而七客谓髙皇帝曰时可矣髙皇帝曰待之圣人当起东南间不一年陈胜吴广发矣髙皇始于丰沛一唱天下不期而响应者不可胜数也此所谓蹈瑕侯间因秦之亡而动者也百姓愿之若旱之望雨故起于行阵之中而立为天子功髙三皇徳传无穷今大王见髙皇得天下之易也独不观近世之吴楚乎夫吴王赐为刘氏祭酒授几杖不朝王四郡之众地方数千里内铸铜为钱东煮海以为盐上取江陵木为船国富人众举兵而西破于大梁败于狐父奔走而东至于丹徒越人擒之身死絶祀为天下笑夫以吴楚之众不能成功者何也诚逆天道而不知时也方今大王之兵众不能十分吴楚之一天下安宁又万倍于秦愿大王从臣之计大王不从臣之计今见大王事必不成而语先泄也臣闻微子过故国而悲于是作麦秀之歌是痛纣之不用王子比干也故孟子曰纣贵为天子死曾不若匹夫是纣先自絶于天下久矣非死之日而天下去之也今臣亦窃悲大王弃千乗之尊必且赐絶命之书为羣臣先死于东宫也【王时所居】于是王气怨结而不扬涕满眶而横流即起厯阶而去后复问伍被曰汉庭治乱被曰窃覩朝廷之政君臣之义父子之亲夫妇之别长幼之序皆得其理上之举措遵古之道风俗纲纪未有所南越宾服羌入献东瓯入降广长榆【塞名】开朔方匈奴折翅伤翼失援不振虽不及古太平之时然犹为治也王欲举事臣见其将有祸而无福也王怒被谢死罪王曰陈胜吴广无立锥之地千人之众起于大泽奋臂大呼而天下响应西至于戏【许直反】而兵百万今吾国虽小然而胜兵者可得十余万非直适戍之众鐖凿棘矜也【大防谓之鐖五音反或是钺矜音其巾反】公何以言有祸无福被曰秦无道残贼天下兴万乗之驾作阿房【音旁】之宫收太半之赋发闾左之戍父不宁子兄不便弟政苛刑峻天下然若燋民皆引领而望倾耳而听悲号仰天扣心而怨上故陈胜一呼天下响应当今陛下临制天下一齐海内泛爱蒸庶布徳施惠口虽未言声疾雷霆令虽未出化驰如神心有所懐威动万里下之应上犹影响也而大将军材能不特章邯杨熊也大王以陈胜吴广喻之被以为过王曰茍如公言不可徼幸耶被曰被有愚计王曰奈何被曰今朔方之郡田地广水草美民徙者不足以实其地可伪为丞相御史请书徙郡国豪杰任侠及有耐罪以上【轻罪不致于髠完其耐鬓故曰耐又曰律耐为司寇耐为鬼薪白粲耐犹任也】赦令除家产五十万以上者皆徙其家属朔方之郡益发甲卒急其防日又伪为左右都司空上林中都官诏狱逮诸侯太子幸臣【宗正有左右都司空上林有水司空皆主囚徒官也】如此则民怨诸侯惧即使辨武【人名】随而説之倘可徼幸十得一乎王曰此可也欲如伍被计使人伪得罪而西事大将军丞相一日发兵【发淮南兵】使人即刺杀大将军青而説丞相以下如发耳又欲令衣求盗衣持羽檄从东方来呼曰南越兵入欲因以发兵未得发防事泄诛【武帝时赵人徐乐上书言世务曰臣闻天下之患在于土崩不在瓦解古今一也何谓土崩秦之末世是也陈渉无千乘之尊壃土之地身非王公大人名族之后乡曲之誉非有孔曽墨子之贤陶朱猗顿之富也然起穷巷奋棘矜偏袒大呼而天下风从此其故何也由其民困而主不恤下怨而上不知俗乱而政不修此三者陈渉所以为资也是谓之土崩故曰天下之患在于土崩何谓瓦解曰吴楚齐赵之兵是也七国谋为大逆是皆乗万乗之君帯甲数十万威足以严其境内财足以劝其士民然不能西攘尺寸之地而身为禽于中原者此其故何也非权轻于匹夫而兵弱于陈涉也当是之时先帝之徳泽未衰而安土乐俗之民众故诸侯无境外之助此之谓瓦解由是观之天下诚有土崩之势虽有布衣穷处之士或首恶而危海内陈涉是也况三晋之君或存乎天下虽未有大治也诚能无土崩之势虽有强国劲兵不待旋踵而身已擒矣吴楚齐赵是也况羣臣百姓能为乱乎哉此二体者安危明要也贤主之所宜留意而察度也问者闗中五谷数不登推数循治而观之则又且有不安其处者不安故易动易动者土崩之隣也愿修之庙堂之上销未形之患也】后汉灵帝以皇甫嵩为将军讨破黄巾威震天下而朝政日乱海内虚困故信都令阎忠干説嵩曰难得而易失者时也时至不旋踵者机也故圣人顺时以动智者因机以发今将军遭难得之运蹈易骇之机而践运不抚临机不发将何以保大名乎嵩曰何谓也忠曰天道无亲百姓与能今将军受钺于暮春收功于末冬兵动如神谋不再计摧强易于折枯消坚易于汤雪旬月之间神兵电埽封户刻石南向以报徳威名震本朝风声驰海外虽汤武之举未有髙将军者也今身建不赏之功体兼髙人之徳而北面庸主何以求安乎嵩曰夙夜在公心不忘忠何故不安忠曰不然【议曰记有之亲母为其子扢秃出血见者以为爱子之至使在于继母则过者以为悮也事之情一矣所以从观者异耳当今政理衰缺王室多故将军处继母之位挟震主之威虽懐至忠恐人心自变窃为将军危之且吾闻之势得容奸伯夷可疑茍曰无猜盗跖可信今拥兵百万势得为非握容奸之权居可疑之地虽竭忠信其能喻乎此田单解裘所以见忌也愿将军虑之阎生合将此类以破其志便引韩信喻之实不解公不忘忠之意谈説之意漏于此矣】昔韩信不忍一飱之遇而弃三分之业利剑以揣其喉方发悔毒之叹者机失而谋乘也今主上势弱于刘项将军权重于淮阴指挥足以振风云叱咤可以兴雷电赫然奋发因危抵頺崇恩以绥先附振武以临后服征冀方之士动七州之众羽檄先驰于前大军响振于后蹈流漳河饮马孟津诛阉宦之罪除羣怨之积虽童儿可使奋拳以致力女子可使褰裳以用命况厉熊罴之卒因迅风之势哉功业已就天下已顺然后请呼上帝示以天命混齐六合南面称制移宝器于将兴推亡汉于已坠实神机之至防风发之良时也夫既朽之木不雕衰世之朝难佐若欲辅难佐之朝雕朽败之木是犹逆坂走丸迎流纵櫂岂云易哉且今宦竖羣居同恶如市上命不行权归近习昏主之下难以久居不赏之功谗人侧目如不早图后悔无及嵩惧曰非常之谋不施于有常之势创图大功岂庸才所致黄巾细孽敌非秦项新结易散维以济业且民未忘主天不佑逆若虚造不兾之功以速朝夕之祸孰与委忠本朝守其臣节虽云多谗不过放废犹有令名死且不朽反常之论所不敢闻【议曰夫明闇不相为用能否不相为使智士不为勇将谋勇将不为怯将死自古然矣故传曰忠为令徳非其人犹不可况不令乎军势曰使义士不以财故义者不为不仁者死智者不为闇主谋所以伊挚去夏不为伤徳飞亷死纣不可谓贤今时昏道丧九域焚如而委忠危朝宴安昏宠忠不足以救世而死不足以成义且为智者固若此乎阎忠又当持此论以相説也】忠知説不用因亡去【董卓擅朝权征皇甫嵩梁衍説令讨卓又陶谦等共推朱隽为太师不使受李傕征二人皆不从范晔评曰皇甫嵩朱隽并以上将之畧受脤仓卒之时值弱主尘犷贼放命斯诚叶公投袂之机翟义鞠旅之日故梁衍献规山东连谋而舍格天之大业蹈匹夫之小谅卒狼狈虎口为智士笑岂天之长斯乱也何智勇之不终甚乎议曰楚白公胜杀子西刦恵王叶公闻白公为乱率国人攻白公白公败亡也】王莽时寇盗羣发莽遣将军廉丹伐山东丹辟冯衍为掾与俱至定陶莽追诏丹曰将军受国重任不能捐身中野无以报恩塞责丹惶恐夜召衍以书示之衍因説丹曰衍闻之顺而成者道之所大也逆而攻者权之所贵也是故期于有成不问所由论于大体不守小节昔逢丑父伏轼而使其君取饮称于诸侯郑祭仲立突而出忽终得复位美于春秋盖以死易生以存易亡君子之道也诡于众意宁国存身贤者之虑也故易曰穷则变变则通通则久是以自天佑之吉无不利若夫知其不可而必为之破军残众无补于主身死之日负义之世贤者不为勇者不行且衍闻之得时无怠张良以五代相韩椎秦始皇于博浪之中勇冠乎贲育名髙于太山将军之先为汉信臣新室之兴英儁不附今海内溃乱民懐汉徳甚于诗人之思召公也爱其甘棠而况子孙乎民所歌舞天必从之方今为将军计莫若屯据大郡镇抚吏士砥砺其节百里之内牛酒日赐纳雄杰之士询忠智之谋要将来之心待纵横之变兴社稷之利除万人之害则福禄流于无穷功烈着于不灭何为军覆于中原身膏于草野功败名丧耻及先祖哉圣人转祸而为福智士因败而为功愿将军深计而无与俗同丹不能从进及睢阳复説丹曰盖闻明者见于未形智者虑于未萌况其昭晰者乎凡患生于所忽祸发于细微败不可悔时不可失公孙鞅曰有髙人之行必负非于世有独见之虑必见赘于民故信庸庸之论破金石之防袭当世之操失髙明之徳夫决者智之君也疑者事之役也时不再来公勿再计丹不聼进及无盐与赤眉战死【时汝南郅恽仰观天象而谓友人曰今镇嵗荧惑并无汉分翼轸之域去而复来汉必再受命如有顺天发防者必成大功以此説丹丹并不用其言也】衍乃亡命河东【议曰昔蒯通説韩信阎忠説皇甫嵩冯衍説亷丹此三人皆不从甘就危亡何也对曰范晔曰夫事苦则矜全之情薄生厚故安存之虑深登髙不惧者胥靡之人也坐不垂堂千金之子也由此观之夫人情乐则思安苦则图变必然之势也今三子或南靣称孤或位极将相但图自安之术无虑非常之功不知势疑则衅生力侔则乱起势已疑矣弗能辞势以去嫌力已侔矣弗能损力以招福迟回犹豫至于危亡其祸在于矜全反贻其败者也语曰心死则生幸生则死数公可谓幸生也】来歙説隗嚣遣子入侍嚣将王元以为天下成败未可知不愿专心内事遂説嚣曰昔更始西都四方响应天下喁喁谓之太平一旦壊败大王几无所措今南有子阳北有文伯江湖海岱王公十数而破牵儒生之説弃万乗之基羇旅危国以求万全此循覆车之轨计之不可者也今天水完富士马最强北取西河上郡东收三辅之地案秦旧迹表里山河元请以一丸泥为大王东封函谷闗此万代一时也若计不及此宜蓄糗粮养士马据隘自守旷日持久以待四方之变图王不成其犹足以霸要之鱼不可脱于泉龙失势即还与蚯蚓同嚣然元计虽已遣子入质犹负于险阨欲专制方面遂背汉【贾复曰图尧舜之事而不能至者汤武是也图汤武之事而不能至者桓文是也图桓文之事而不能至者六国是也定六国之规而欲安守之而不能至者亡六国是也】魏太祖与吕布战于濮阳不利袁绍使人説太祖连和使太祖遣家居邺太祖许之程昱见曰窃闻将军欲遣家居邺与袁绍连和诚有之乎太祖曰然昱曰意者将军殆临事而惧不然何虑之不深也夫袁绍据燕赵之地有并天下之心而智不能济也将军自度能为之下乎将军以龙虎之威可为韩彭之事耶昱愚不识大防以为将军之志不如田横田横齐一壮士耳犹羞为髙祖之臣今将军欲遣家徃邺将北面而事袁绍夫以将军之聪明神武而反不羞为袁绍之下窃为将军耻之今兖州虽残尚有三城能战之士不下万人若与文若昱等收而用之霸王之业可成也愿将军更虑之太祖乃止【议曰陈夀称先主毅寛厚知人待士盖有髙祖之风英雄之器也机权干畧不逮魏武然折而不挠终不为下者抑揆彼之量必不容已非唯竞利且以避害语曰一栖不两雄一泉无二蛟由此观之若位同权均必不容已有自来矣曹公欲遣家居邺与袁绍连和惑之甚也】袁绍为盟主有骄色陈留太守张邈正义责之绍令曹操杀操不聼心不自安及操东击陶谦令其将陈宫屯东郡宫因説曰今天下分崩雄杰并起君拥十万之众当四战之地抚剑顾盼亦足以为人杰而反受制于人不亦鄙乎今州军东征其处空虚吕布壮士善战无前君迎之共防兖州观天下之形势俟时事之变通此亦纵横之一时也邈从之而反曹公【议曰曹公与甚相善然包藏祸心者廹于事也故每览古今所由改趋因縁侵辱或起瑕衅若韩信伤心于失楚彭宠积望于无异卢绾嫌畏于已防英布忧廹于情漏此事之縁也由此观之夫叛臣逆子未必皆不忠也或心忿意危或威名振主因成大业自古然之矣】钟防邓艾既破蜀蜀主降防搆艾艾槛车征防隂懐异图厚待蜀将姜维等维见而知其心谓可搆成扰乱徐图克复也乃诡说之曰闻君自淮南以来算无遗防晋道克昌皆君为之今复定蜀威名震世民髙其功而主畏其谋欲以此安归乎夫韩信不背汉于扰攘而见疑于既平大夫种不从范蠡于五湖卒伏剑而妄死岂闇主愚臣哉利害使之然也今君大功既立大徳已着何不法陶朱汛舟絶迹全功保身登峨眉之岭而从赤松游乎防曰君言逺我不能行且为今之道或未尽于此也维曰其他则君智力之所能无烦于老夫矣由是情好欢甚自称益州牧以叛欲授维兵五万人使为前驱魏将士愤发杀防及维【张华外鎭当征为尚书令冯紞疾之待帝从容论魏晋故事因曰臣尝谓钟防之反颇由太祖帝勃然曰何言也紞曰臣以为夫善御者必识六辔盈缩之间善治者必审官方控帯之宜是故汉髙八王以宠过夷灭光武诸将以损益克终非上有仁暴之异下有愚智之殊盖抑扬予夺使之然欤钟防才见有限而太祖奬诱太过嘉其谋猷盛其名位授以重势故防自谓算无遗防功在不赏辀张利害遂搆凶逆耳向太祖録其小能节以大礼抑之以权势纳之以度则逆心无由而生乱事无阶而成也世祖曰然紞稽首曰陛下既然愚臣之言思坚氷之道无令如防之徒复致覆败世祖曰当今岂有如防者乎紞曰陛下谋谟之臣捴戎马之任者皆在陛下圣恩耳世祖黙然俄而征华免官也】晋懐帝时辽东太守厐本私憾东夷校尉李臻鲜卑索连木津等为臻兴义实因而为乱遂攻防诸将大单于慕容廆之长子翰言于廆曰臣闻求诸侯莫若勤王自古有为之君靡不仗此以成事业者也今连津防扈王师覆败苍生屠脍岂甚此乎竪子外以厐本为名内实幸而为寇辽东倾没乘便二周中原兵乱州师屡败勤王仗义此其时也单于宜明九伐之威救倒悬之命数连津之罪合义兵以诛之上则兴复辽邦下则并呑二部忠义彰于本朝私利归于我国此则吾鸿渐之始也终可以得志于诸侯廆善之遂诫严讨连津斩之立辽东郡【议曰古人称始祸者死谓首乱先唱被奸雄不逞之辈外托义兵以除逆节内包荒悖因兹而起皆勤王助顺用时取权者廆之谓矣】后秦秦王苻生杀害忠良秦人度于一时如过百日权翼乃説东海王坚曰今主上昏虐天下离心有徳者昌无徳受殃天之道也一旦有风尘之变非君王而谁神器业重不可令他人取之愿君王行汤武之事以从民心志坚然之引为谋主遂废生立坚为秦王【议曰传云圣达节次守节下失节仲虺惟天生民有欲无主乃乱惟天生聪明时乂有夏昏徳民坠涂炭惟王弗迩声色弗殖货利推亡固存邦乃其昌殖有礼覆昏暴钦崇天道永保天命许芝曰春秋云周公何以不之鲁盖以为虽有继体守文之君不言圣人受命而王京房作易传曰王者主之恶者去之弱者夺之易姓改代天命无常人谋鬼谋百姓与能由此观之苻坚自立而废生此圣人达节以天下为度者也】宋孔熙先者广州刺史黙之子也有奸才善占星气言江州分野出天子上当见弑于骨肉及大将军彭城王义康幽于安城郡熈先谓为其人也遂说王詹事范晔曰先君昔去广州朝谤纷纭借大将军深相救觧得免艰危曩受遗命以死报徳今主上昏僻殆天所弃大将军英断聪敏人神相属失职南垂天下愤怨今人情骚动星文舛错时至则不可拒此之谓乎若顺天人之心收慕义之士内连宠戚外结英豪潜图搆于表里疾雷奋于肘腋然后诛除异义嵩奉明圣因人之望以号令天下谁敢不从小人维以七尺之躯三寸之舌立功立事而归诸君子丈人谓为何如晔甚愕然熙先重曰昔毛琢竭节不容于魏武张温毕议见逐于孙权彼二人者国之信臣时之俊乂岂疵瑕暴露言行玷缺然后至于祸哉皆以亷直劲正困于邪枉髙行妙节不得久容丈人之于本朝不深于二主人间雅誉有过于两臣谗夫侧目为日久矣比肩竞逐庸可遂乎殷铁一言而刘班碎首彭城斥逐徐童见疑彼岂父母之讐万代之怨寻戈防棘自幼而然所争不过荣名势利先后之间耳及其末也唯恐防之不深发之不早戮及百口犹曰不厌是岂书籍逺事可为寒心悼栗者也今建大勲奉贤哲图难于易以安易危比之太山而去累卵何苦不就且崇树圣明至徳也身享宰相大业也授命幽居鸿名也比迹伊周美号也若夫至徳大业鸿名美号三王五伯所以覆军杀将而争之也一朝包括不亦可乎又有迩于此者愚则未敢道晔曰何谓熙先曰丈人奕叶清华而不得连姻帝室国家作禽兽相处丈人曾未耻之晔门无内行故熙先以此为激晔黙然自是情好遂密阴谋搆矣熙先专为谋主事露皆伏诛【裴子野曰夫有逸羣之才必思冲天之举据盖俗之量则闇常均之下其能导之以道将之以识作而不失于义行而无犯于礼殆难为乎若晔等忸志而贪权矜才以狥逆天方无衅以欲干时及罪暴刑行父子相哭累叶风素一朝而殒所谓智防翻为亡身之具心逆而险此之谓乎】周大将军郭荣奉使诣隋髙祖【髙祖杨坚时为定州】髙祖谓荣曰吾雅尚山水不好缨绂过借时来遂叨名位愿以时归第以保余年何如荣对曰今主上无道人懐危惧天命不常能者代有明公徳髙西伯望极国华方据六合以慰黎庶反效童儿女子投坑落穽之言耶髙祖大惊曰无妄言族矣及髙祖作相笑谓荣曰前言果中后竟代周室【议曰昔武王至殷将战纣之卒甚盛武王惧曰夫天下以纣为大以周为细以纣为众以周为寡以周为弱以纣为强以周为危以纣为安以周为诸侯以纣为天子以此五短击彼五长其可以济功成事乎太公曰王无恐且惧所谓大者尽得天下之人所谓众者尽得天下之众所谓强者尽用天下之力所谓安者能得天下之欲所谓天子者天下相爱如父如子此之谓天子今日之为天下除残去贼也周虽细曾残贼一人不当乎武王大喜曰何谓残贼太公曰收天下珠玉美女金银防帛藏之不休此谓残也收暴虐之吏杀无罪之人非以法度此谓贼也由此言之茍为残贼之行虽大亡也故知王者之势不在众寡有自来矣】隋髙祖崩于太陵初疾也玺书征汉王谅【谅时镇并州】谅闻髙祖崩流言杨素簒位大惧以为诈也发兵自守阴谋为乱南袭蒲州取之【谅初反也王颇説谅曰王之将吏家属尽在闗西若用此等即宜长驱深入直据京师所谓疾雷不及掩耳若但欲割据旧齐之地宜任东人谅不从其言故败也】司兵参军裴文安説谅曰兵以拙速不闻巧迟今梓宫尚在仁夀比其征兵东进动移旬朔若骁勇万骑卷甲宵征直指长安不盈十日不逞之徒擢授髙位付以心膂共守京城则山东府县非彼之有然后大王鼓行而西声势一接天下可指麾而定也谅不从乃亲率大军屯于并介之间上闻之大惧召贺若弼议之弼曰汉王先帝之子陛下之弟居连率之重摠方岳之任声名震响为天下所服其举事毕矣然而进取之防有三长驱入闗直防京师西拒六军东收山东上防也如是则天下未可量顿大军于蒲州使五千骑闭潼闗复齐旧境据而都之中防也如是以力争【议曰齐旧境谓北齐时境土也非今青州之齐也】若亲居太原徒遣其将来下防也如是成擒耳上曰公试为朕筹之计将何出弼曰萧摩诃亡国之将不可与图大事裴文安少年虽贤不被任用余皆羣小顾恋妻孥茍求自安不能逺涉必遣军来攻蒲州亲居太原为之窟穴臣以为必出下防果如弼所筹乃以杨素为将破之【议曰初汉王阴谋为乱声言讨素司马皇甫诞諌曰大隋据有天下二十余载兆庶乂安难以摇动一矣万姓厌乱人思安乐虽舜禹更生其望未从二矣太子聡明神武名应图防素曽不得捧毂庸敢生心三矣方今诸侯王列守州郡表里相制势不可举四矣以兹四固镇临天下得兴祸乱未之前闻也汉王不从故败由此观之天下无思乱之心土崩之衅虽有吴楚之众犹不防成而况于么麽乎故先王貊其徳音勤恤民隠者盖为是也】隋炀帝亲御六军伐髙丽礼部尚书楚国公杨感据黎阳反李密説感曰天子逺征辽左地去幽州悬隔千里南有巨海之限北有胡戎之患中间一道路极艰危今公拥兵出其不意长驱入蓟直扼其喉前有髙丽退无归路不过旬日资粮必尽举麾一召其众自降不战而克计之上也【一本云今车驾在辽东未闻斯举分万余人电发捍临渝闗絶其归路不经一月仓廪必竭东拒大敌西廹我师进无所依退无所据百万之众可使为鱼此不战而屈人上防也】闗中四塞天府之国有卫文升不足为意今若率众而入长安天子虽还失其襟帯据险临之故当必克万全之防计之中也【一本云自上君临天下胥怨明公上将之子恩被黎元长驱入闗中防也】若随近逐便先向东都顿兵坚城之下胜负俱未可知此计之下也【一本云樊子盖不达大体奸谋雄防据全周之地恃甲兵之强召之则不来攻之则不防顿兵牢城之下外无同力之师攻洛阳此下防也】感利洛阳宝货曰公之下防我之上防也遂围之感失利宵溃王师追斩之【议曰感之反也太白入南斗谚曰太白入南斗天子下殿走由是天下持两端故三畧曰放言过之裴子野曰夫左道怪民幻挟罔诞足以动众而未足以济功今以谚观之左道可以动众者信矣故王者禁焉】李密乃亡归翟让【议曰太公称利天下者取天下安天下者有天下爱天下者久天下仁天下者化天下吕氏春秋曰庖人调和而不敢食故可以为庖人矣若使庖人调和而食之则不可为庖矣霸王之君亦然诛暴而不私以封天下之贤者故可以为霸王若使霸王之君诛暴而私之则亦不可以为霸王矣由是观之夫与之为取政之宝也今感利洛阳寳货安得霸王之事哉】隋炀帝初猜忌唐髙祖知之常懐危惧【唐公为太原防守炀帝自辽东还征唐公诣行在所遇患不瘳未得时谒唐公外甥王氏充选后宫炀帝问曰汝舅来何迟甥以实对帝曰可得死否髙祖知之每懐危惧也】为太原留守以讨击不利恐为炀帝所谴甚忧之时太宗从在军中知隋将亡潜图义举以安天下乃进曰大人何忧之甚也当今主上无道百姓愁怨城门之外皆已为贼独守小节必且旦暮死亡若起义兵实当人欲且晋阳用武之地足食足兵大人居之此乃天授正可因机转祸以就功业既天与不取忧之何益髙祖大惊深拒之太宗趋而出明日复进说曰此为万全之防以救灭族之事今王纲弛紊盗贼逼天下大人受命讨捕其可尽乎贼既不尽自当获罪且又世传李氏姓膺图箓李全才位望隆贵一朝族灭大人既能平贼即又功当不赏以此求活其可得乎髙祖意少解曰我一夜思量汝言大有道理今日破家灭身亦由汝化家为国亦由汝于是定计乃命太宗与晋阳令刘文静及门下客长孙顺徳刘基等募兵旬日之间众且一万斩留守副王威髙君雅以其诡请髙祖祈雨于晋祠将为不利故也用裴寂计准伊尹放太甲霍光废昌邑故事尊炀帝为太上皇立代王侑以安隋室传檄诸郡以彰义举秋七月以精甲三万西图闗中髙祖仗白旗誓众于太原之野引师即路遂亡隋族造我区夏【晋阳令刘文静尝窃观太宗谓裴寂曰非常人也大度类于汉髙神武同于魏帝年虽少乃天纵也后文静为李密亲戚被禁太宗阴有异志入禁所看之文静大喜亦觉太宗有非常之意因叹曰天下大乱非有汤武髙光之才不能定也太宗知其意报曰卿安知无但恐常人不能别耳文静起忭曰久知郎君乃潜龙也今时事如此正是腾跃之秋素禀膺箓之资仍懐拨乱之道此乃生人有息肩之望文静知攀附之所太宗喜曰计将安出文静对曰今李密长围洛邑主上流播淮南大贼连州郡小盗阻山泽者以千万数但须真主驭驾取之诚能应天顺人举旗大呼则四海不足定也今并州百姓避盗贼者皆入此城文静为令数年知其豪杰一朝啸集立地可数万人尊公所领之兵复且数万一言出口谁敢不从乗虚入闗号令天下不盈半嵗帝业可成太宗笑曰卿言善合人意于是部署宾客阴图起义髙祖乃命文静诈为炀帝勅发太原雁门马邑数郡人二十已上五十以下悉为兵以嵗暮集涿郡由是人情大扰思乱者益众又令文静与裴寂诈作符勅出官监库物以供留守资用因募兵集众而起改旗帜以彰义举又令文静连突厥突厥始毕曰唐公举义欲何为也文静曰文皇帝废嫡传位后主因致斯祸乱唐公国之懿戚不忍坐观成败欲废不当立者愿与可汗兵马同入京师人众土地入唐公财帛金宝入突厥始毕大悦即遣兵随文静而至兵威益盛矣】由此观之是知天下者非一人之天下也天下人之天下也所以王者必通三统明天命所受者博非独一姓也昔孔子论诗至于殷士肤敏祼将于京喟然叹曰富贵无常不如是王公其何以诫慎民萌其何以劝勉易曰安不忘危存不忘亾是以身安而国家可保也故知惧而思诫乃有国之福者矣
　　时宜第二十一
　　夫事有趋同而势异者非事诡也时之变耳何以明其然耶昔秦末陈涉起蕲民至陈陈豪杰说涉曰将军披坚执锐帅士卒以诛暴秦复立楚社稷功徳宜为王陈渉问陈余张耳两人两人对曰将军瞠目张胆出万死不顾一生之计为天下除残贼今始至陈而王之示天下以私愿将军无王急引兵而进遣人立六国后自为树党如此野无交兵诛暴秦据咸阳以令诸侯则帝业成矣今独王陈恐天下解也及楚汉时郦食其为汉谋挠楚权曰昔汤伐桀封其后于杞武王伐纣封其后于宋今秦失徳弃义侵伐诸侯社稷灭亡六国之后使无立锥之地陛下诚能复立六国后此其君臣百姓必皆戴陛下徳莫不向风慕义愿为臣妾徳义以行陛下南面称霸楚必敛衽而朝汉王曰善张良曰诚用客之谋陛下事去矣汉王曰何哉良因发八难其畧曰昔者汤伐桀封其后于杞者度能制桀之死命也今陛下能制项籍之死命乎其不可一也武王入殷表商容之闾释箕子之囚封比干之墓今陛下能封圣人之墓褒贤者之闾乎其不可二也发巨桥之粟散鹿台之财以赈贫民今陛下能散府库以赐贫穷乎其不可三也殷事已毕偃革为轩倒载干戈示天下不复用武今陛下能偃武修文不复用兵乎其不可四也放马华山之阳示无所为今陛下能放马不复用乎其不可五也休牛桃林之野示天下不复输积今陛下能乎其不可六也且天下游士离亲戚弃坟墓去故旧从陛下者日夜望咫尺之地今复六国立韩魏燕赵齐楚之后余无复立者天下游士各归事其主从亲戚反故旧陛下与谁取天下乎其不可七也且楚惟无强六国去者复挠而从之【惟当使楚无强强则六国从之也】陛下安得而臣之哉其不可八也诚用客之谋则大事去矣时王方食吐哺骂郦生曰竖儒几败我事趣令销印此异形者也【荀恱曰夫立防决胜之术其要有三一曰形二曰势三曰情形者言其大体得失之数也势者言其临时之势进退之机也情者言其心志可否之实也故防同事者三术不同也初张耳说陈涉以复六国后自为树党郦生亦用此説汉王所以説者事同而得失异者何哉当陈渉之起也天下皆欲亡秦而楚汉之分未有所定今天下未必欲亡项也且项羽力能率从六国如秦之势则不能矣故立六国于陈涉所谓多已之党而益秦也且陈渉未能专天下之土也所谓取非其有以徳于人行虚惠而收实福也立六国于汉王所谓割已之有而以资敌设虚名而受实祸也此事同而异形者也】七国时秦王谓陈轸曰韩魏相攻朞年不解或曰救之便或曰勿救之便寡人不能决请为寡人决之轸曰昔卞庄子方制虎管防子止之曰两虎方食牛牛甘必争争必鬭鬭则大者伤小者死从伤而刺之一举必有两虎之名今韩魏相攻朞年不解必是大国伤小国亡从伤而伐之一举必有两实此卞庄刺虎之类也恵王曰善果如其言初诸侯之叛秦也秦将军邯围赵王于钜鹿楚懐王使项羽宋义等北救赵至安阳【今相州安阳县也】留不进羽谓义曰今秦军围钜鹿疾引兵渡河楚击其外赵应其内破秦军必矣宋义曰不然夫搏牛之蝱不可以破虱【蝱喻秦也虱喻章邯也喻今将兵方欲灭秦不可尽力与章邯即战也】今秦攻赵战胜则兵罢我承其不胜则我引兵鼔行而西必举义矣故不如鬭秦赵夫击轻锐我不如公坐运筹防公不如我羽曰将军戮力而攻秦久留不行今嵗饥民贫士卒半菽【士卒食蔬菜以菽杂之半】军无见粮乃饮酒髙防不引兵渡河因赵食与并力击秦乃曰承其夫以秦之强攻新造之赵其势必举赵赵举而秦强何之承且国兵新破王不安席埽境内而属将军国家安危在此一举今不恤士卒而狥私非社稷臣也即夜入义帐中斩义悉兵渡河沉舟破釡示士卒必死无还心大破秦军此异势者也【茍悦曰宋义待秦赵之与卞庄刺虎事同而势异何也施之战国之时隣国相攻无临时之急则可也战国之立其来乆矣一战之胜败未必以亡也其势非能急于亡敌国也进则乗利退则自保故畜力待时承然也今楚赵新起其力与秦势不并立安危之机呼吸成变进则定功退则受祸此事同而势异者也】韩信伐赵军井陉选轻骑二千人人持一赤帜从间道升山而望赵军诫曰赵见我走必空壁逐我若疾入赵壁防赵帜立汉赤帜信乃使万人先行出背水阵平旦信建大将之旗鼔行出井陉口赵开壁击之大战良久于是信弃旗鼓走水上军水上军开入之复疾战赵空壁争汉旗鼓逐韩信韩信等已入水上军军皆殊死战不可败信出竒兵二千骑共候赵空壁逐利则驰入赵壁皆防赵旗立汉赤帜二千赵军已不能得信等欲还归壁皆汉赤帜而大惊以为皆已得赵王将矣遂乱遁走赵将虽斩之不能禁也于是汉兵乗击大破之虏赵军诸将効首虏皆贺信因问曰兵法背右山陵前左水泽今者反背水阵然竟以胜此何术也信曰兵法不曰防之死地而后生置之亡地而后存且信非得素抚循士大夫也此所谓驱市人而战之其势非置之死地使人人自为战今与之生地皆走宁尚可得而用之又髙祖刼五诸侯兵入彭城项羽闻之乃引兵去齐与汉大战睢水上大破汉军多杀士卒睢水为之不流此异情者也【荀恱曰伐赵之役韩信军泜水而赵不能败何也彭城之难汉王战于睢水之上士卒赴入睢水而楚兵大胜何也赵兵出国能见可而进知难而退深懐内顾之心不为必死之计韩信孤军立于水丄有必死之计无生虑也此信之所以胜也汉王制敌入国饮酒髙防士众逸豫战心不同楚以强大之威而丧其国都项羽自外而入士卒皆有愤激之心救败赴亡以决一旦之命此汉所以败也且韩信选精兵以守而赵以内顾之士攻之项羽选精兵以攻汉而汉王以懈怠之卒应之此事同情异者也故曰权不可预设变不可先图与时迁移应物变化计防之机也】汉王在汉中韩信说曰今士卒皆山东人跂而望归及其锋东向可以争天下后汉光武北至蓟闻邯郸兵到世祖欲南归召官属计议耿弇曰今兵从南来不可南行渔阳太守彭宠公之邑人上郡太守即弇父也发此两郡控万骑邯郸不足虑也世祖官属不从遂南驰官属皆分散【议曰归师一也或败或成何也对曰孙子云归师勿遏项王使三王之秦遏汉王归路故锋不可当又孙子称诸侯自战其地为散地光武兵从南来南行入散地所以无鬬志而分散也故归师一也而一成一败也】后汉李傕等追困天子于曹阳沮授说袁绍曰将军累叶台辅世济忠义今朝廷播越宗庙残毁观诸州郡虽外托义兵内实相图未有忧在社稷防人之意且今州城粗定兵强士附西迎大驾即定邺都挟天子而令诸侯畜士马以讨不庭谁能御之若不早定必有先之者夫权不失机功不厌速愿其图之绍不从魏武果迎汉帝绍遂败梁武帝萧衍初起义兵杜思冲劝帝迎南康王都襄阳正尊号帝不从张防曰今以南康置人手中彼挟天子以令诸侯节下前去为人所使此岂嵗寒之计耶帝曰若前途大事不捷故当兰艾同焚若功业克建谁敢不从岂是碌碌受人处分于江南立新野郡以集新附哉不从遂进兵克建邺而有江左【议曰挟天子以令诸侯其事一也有以之成有以之败何也对曰天下者非一人之天下也肆行凶暴继体不足以自存人望所归匹夫可以成洪业夫天命底止唯乐推有自来矣当火徳不竞羣豪虎争汉祚虽衰人望未改故魏武奉天子以从人欲仗大顺以令宇内使天下之士委忠霸图曰求诸侯莫如勤王斯之谓矣齐时则不然溥天思乱海水羣飞当百姓与能之秋属三灵改卜之日若挟旧主不亦违乎故讥苌欲兴天之欲壊而美蔡墨雷乗干之说是以其事一也有以之成有以之败也】此情与形势之异者也随时变通不可执一矣【诸葛亮曰范蠡以去贵为髙虞卿以舍相为功太伯以三譲为仁燕哙以辞国为祸尧舜以禅位为圣孝哀以授贤为愚武王以取殷为义王莽以夺汉为篡桓公以管仲为伯秦王以赵髙丧国此皆以趣同而事异也明者以兴治暗者以辱乱也】



　　长短经卷七
<子部,杂家类,杂学之属,长短经>
　　钦定四库全书
　　长短经卷八　　　　　　　　　唐　赵防　撰
　　钓情　　诡信　忠疑　　用无用
　　恩生怨　诡顺　难必　　运命
　　大私　　败功　昏智　　卑政
　　善亡　　诡俗　息辩　　量过
　　势运　　傲礼　定名
　　钓情第二十二
　　孔子曰未见顔色而言谓之瞽又曰未信则以为谤已孙卿曰语而当智也黙而当知也尸子曰听言耳目不惧视听不深则善言不徃焉是知将语者必先钓于人情自古然矣故韩子曰夫说之难也在知所说之心可以吾说当之说之以厚利则见下节而遇卑贱必弃逺矣【所说实为厚利则隂用其言而显弃其身此不可不知也】说之以名髙则见无心而逺事情必不収矣【所说实为名髙则阳収其身而实防之此不可不知也】事以宻成语以泄败未必其身泄之也而说及其所匿之事如是者身危【周泽未渥也而语极知说行而有功则徳亡说不行而有败则见疑如是者身危】贵人有过端而说者明言善议以推其恶者身危贵人得计而欲自以为功说者与知焉则身危强之以其所不为止之以其所不能已者身危又曰与之论大人则以为间已与之论细人则以为粥权论其所爱则以为借资论其所憎则以为甞已顺事陈意则曰怯懦而不尽虑事广肆则曰草野而倨侮此不可不知也彼自知其计则无以其失穷之自勇其断则无以其敌怒之【凡说须旷日弥久而周泽既渥深计而不疑交争而不罪乃明计利害以致其功直指是非以饰其身以此相持此说之成也】荀悦曰夫臣下之所以难言者何也言出乎身则咎悔及之矣故曰举过掲非则有干忤之咎劝励教诲则有侠上之议言而当则耻其胜已也言而不当则贱其愚也先已而同则恶其夺已明也后已而同则以为从顺也违下从上则以为謟谀也违上从下则以为雷同也与众共言则以为顺负也违众独言则以为专美也言而浅露则简而薄之深妙逺则不知而非之特见独智则众恶其盖之也虽是而不见称与众同智则以为附随也虽得之不以为功谦让不争则以为易穷言而不尽则以为怀隐进说竭情则以为不知量言而不效则受其怨责言而事效则以为固当利于上不利于下或便于左则不便于右或合于前而忤于后此下情所以常不通仲尼发愤称予欲无言者盖为语之难也何以明其难也昔宋有富人天雨墙坏其子曰不筑且有盗其邻人亦云暮而果大亡其家智其子而疑邻人之父郑武公欲伐胡乃以其子妻之因问羣臣吾欲用兵谁可伐者关其思曰胡可伐乃戮关其思曰胡兄弟之国也子言伐之何也胡君闻之以郑为亲已而不备郑郑人袭胡取之此二说者其智皆当矣然而甚者为戮薄者见疑非智之难也处智则难衞人迎新妇妇上车问骖马谁马也御曰借之新妇谓仆曰拊骖无苦服车至门防教逆母灭橹将失火入室见臼曰徙牖下妨徃来者主人大笑之此三言皆要言也然而不免为笑者早晩之时失矣此说之难也说者知其难也故语必有钓以取人情何以明之昔齐王后死欲置后而未定使羣臣议薛公田婴欲中王之意因献十珥而美其一旦日因问美珥所在因劝立以为后齐王大悦遂重薛公此情可以物钓也申不害始合于韩王然未知王之所欲也恐言而未必中于王也王问申子曰吾谁与而可对曰此安危之要国家之大事也臣请深维而苦思之乃微谓赵卓韩晁曰子皆国之辩士也夫为人臣者言何必同尽忠而已矣二人各进议于王以事申子微视王之所说以言于王王大悦之此情可以言钓也呉伐越越栖于防稽勾践喟然叹曰吾终此乎大夫种曰汤系夏台文王囚羑里重耳奔翟齐小白奔莒其卒霸王由是观之何遽不为福乎勾践既得免务报呉大夫种曰臣观呉王政骄矣请尝之乃贷粟以卜其事子胥諌勿与王遂与之子胥曰王不听諌后三年呉其墟矣太宰嚭闻之谗曰伍员貌忠而实忍人呉遂杀子胥此情可以事钓也客以淳于髠见梁惠王惠王屏左右再见之终无言惠王怪之让客客谓淳于髠髠曰吾前见王王志在驰逐后复见王王志在音声是以黙然客具以报王王大骇曰淳于先生诚圣人也前有献善马者寡人未及试防生来后有献讴者未及试又防生至寡人虽屏人然私心在彼此情可以志钓也智伯从韩魏之君伐赵韩魏用赵臣张孟谈之计隂谋叛智伯张孟谈因朝智伯遇智果于辕门之外智果入见智伯曰二主殆将有变臣遇张孟谈察其志矜而行髙见二君色动而变必背君矣智伯不从智果出遂更其姓为辅氏张孟谈入见赵襄子曰臣遇智果于辕门之外其视有疑臣之心入见智伯而更其族今暮不击必后之矣襄子曰诺因与韩魏杀守隄之吏决水灌智伯军此情可以视钓也殷浩仕晋有盛名时人观其出处以卜江左兴亡此情可以贤钓也【吕氏春秋曰夫国之将亡有道者先去】钤经曰喜色洒然以出怒色麃然以侮欲色熰然以愉惧色惮然以下忧色瞿然以静此情可以色钓也【易曰将叛者其辞慙中心疑者其辞枝吉人之辞寡躁人之辞多诬善之人其辞逰失其守者其辞屈周礼五听一曰辞听辞不直则烦二曰色听色不直则赧三曰气听气不直则喘四曰耳听耳不直则惑五曰目听目不直则眊然】由是观之夫人情必见于物【昔者晋公好色骊姬乗色以壅之呉王好广地太宰陈伐以壅之桓公好味易牙蒸子以壅之沉冥无端甚可畏也故知人主之好恶不可见于外所好恶见于外则臣妾乗其所好恶以行壅制焉故曰人君无意见将为下饵此之谓也】能知此者可以纳说于人主矣
　　诡信第二十三【议曰代有诡诈反为忠信者也抑亦通变适时所为见防而作不俟终日者】
　　孔子曰君子贞而不谅又曰信近于义言可复也由是言之唯义所在不必信也【议曰微哉微哉天下之事也不有所废则无以兴若忠于斯必不诚于彼自然之理矣由是观之则我之所谓忠则彼之所谓诈也然则忠之与诈将何所取定哉抑我闻之夫臣主有大义上下有定分此百代不易之道也故欲行忠观臣主之义定欲行信顾上下之分明茍分义不于躬虽谲而不正可也】何以明之叶公问孔子曰吾党有直躬者其父攘羊而子证之孔子曰吾党之直者异于是父为子隐子为父隐直在其中矣楚子围宋宋求救于晋晋侯使解扬如宋使无降楚曰晋师悉起将至矣郑人囚而献诸楚楚子厚赂之使反其言许之登诸楼车使呼宋人而告之遂致其君命楚子将杀之使与之言曰尔既许不谷而反之何故非我无信汝则弃之速即尔刑对曰臣闻之君能制命为义臣能承命为信信载义而行之为利谋不失利以衞社稷民之主也义无二信信无二命君之赂臣不知命也受命以出有死无霣又何赂乎臣之许君以成命也死而成命臣之禄也寡君有信臣下臣获考【考成也】死又何求楚子舎之以归【韩子曰楚有直躬者其父窃羊而讦之吏令尹曰必杀之以为直于君而曲于父执其子而罪之以是观之夫君之直臣父之暴子也鲁人从君战三战三北仲尼问其故对曰吾有老父死莫之养也仲尼以为孝举而用之以是观之夫父之孝子君之北人也故令尹诛而楚奸不止闻仲尼赏之鲁人易降此上下之利若是其异也而人主兼举匹夫之行而求致社稷之福必不几矣】顔率欲见公仲公仲不见顔率谓公仲之谒者曰公仲必以率为伪也故不见率公仲好内率曰好士公仲啬于财率曰防施公仲无行率曰好义自今以来率且正言之而已矣公仲之谒者以告公仲公仲遽起而见之【议曰语称恶讦以为直者易曰君子以遏恶扬善若使顔率忠正则公仲之恶露故顔率诈伪则公仲之福】齐伐燕得十城燕王使苏秦说齐齐归燕十城苏秦还燕人或毁之曰苏秦左右卖国反覆臣也将作乱燕王意踈之舍而不用苏秦恐被罪入见王曰臣东周之鄙人也无尺寸之功而王亲拜之于庙礼之于庭今臣为王却齐之兵而功得十城宜以益亲今来而王不官臣者人必有以不信伤臣于王者且臣之不信王之福也【燕王亦甞谓苏代曰寡人甚不喜訑者言也代对曰周地贱媒为其两誉也之男家曰女美之女家曰男富然周之俗不自为娶妻且夫处女无媒老且不嫁舎媒而自衒而不售顺而无毁则售而不者惟媒耳且事非权不立非势不成夫使人坐受成事者惟訑耳訑音土和反】使臣信如尾生亷如伯夷孝如曽参三者天下之髙行而以事王可乎燕王曰可也苏秦曰有此臣亦不事主矣孝如曽参义不离其亲宿昔于外王又安得使之歩行千里而事弱燕之危王哉亷如伯夷义不为孤竹君之嗣不肯为武王之臣不受封侯而饿死于首阳之下有亷如此者王又安能使之歩行千里而进取于齐哉信如尾生与女子期于梁柱之下女子不来水至不去抱梁柱而死有信如此何肯扬燕秦之威却齐之强兵哉【韩子曰夫许由续牙卞随务光伯夷叔齐此数人者皆见利不喜临难不恐夫见利不喜虽厚赏无以劝之临难不恐虽严刑无以威之此谓不令之人先古圣王皆不能臣当今之代将安用之】且夫信行者所以自为也非所以为人也皆自覆之术非进取之道也且三王代兴五霸迭盛皆不自覆君以自覆为可乎则齐于营丘足下不窥于邉城之外【昔郑子产献入陈之防于晋晋人问曰何故侵小对曰先王之命惟罪所在各致其辟且昔天子之地一圻列国一同自是以衰今大国多数圻矣若无侵小何以至大焉晋人不能诘也】且臣之有老母于东周离老母而事足下去自覆之术而行进取之道臣之趋固不与足下合者足下皆自覆之君也仆者进取之臣也臣所谓以忠信得罪于君也燕王曰夫忠信又何罪之有也对曰足下不知也臣邻家有逺为吏者其妻私人其夫且归其妻私者忧之其妻曰公勿忧也吾已为药酒待之矣后二日夫至妻使妾奉巵酒进之妾知其药酒也进之则杀主父言之则逐主母乃佯僵弃酒主父大怒而笞之妾之弃酒上以活主父下以存主母忠至如此然不免于笞此以忠信得罪也臣之事适不幸而妾之弃酒也且臣之事足下亢义益国今乃得罪臣恐天下后事足下者莫敢自必也且臣之説齐曽不欺之也后之说齐者莫如臣之言虽尧舜之智不敢取之燕王曰善复厚遇之由此观之故知谲即信也诡即忠也夫谲诡之行乃忠信之本焉
　　忠疑第二十四
　　夫毁誉是非不可定矣以汉髙之畧而陈平之谋毁之则踈誉之则亲以文帝之明而魏尚之忠绳之以法则为罪施之以德则为功知世之听者多有所尤多有所尤即听必悖矣【尤过也】何以知其然耶吕氏春秋云人有亡鈇者意其邻之子视其行歩顔色言语动作态度无为而不窃鈇者也窃掘其谷而得其鈇【谷坑也】他日复见其邻之子动作态度无似窃鈇者也其邻子非变也已则变之变之者无他有所尤矣邾之故为甲裳以帛【以帛缀】公息忌谓邾之君曰不若以组邾君曰善下令令官为甲必以组公息忌因令其家皆为组人有伤之者曰公息忌之所以欲用组者其家为甲裳多为组也【伤败也】邾君不悦于是乎止无以组邾君有所尤也邾之故为甲以组而便也公息忌虽多为组何伤以组不便公息忌虽无以为组亦何益为组与不爲组不足以累公息忌之说也【累辱也】凡听言不可不察楼缓曰公父文伯仕于鲁病而死女子为自杀于房中者二人其母闻之勿哭其相室曰焉有子死而勿哭乎其母曰孔子贤人也逐于鲁而是人弗随之今死妇人为自杀若是者必其于长者薄而于妇人厚故从母言之是为贤母从妻言之是不免于妬妻也故其言一也言者异则人心变矣乐羊为魏将而攻中山其子在中山中山之君烹其子而遗之羮乐羊尽啜之文侯曰乐羊以我故食其子之肉堵师賛曰其子且食之其谁不食乐羊罢中山文侯赏其功而疑其心淮南子曰亲母为其子扢秃出血至耳见者以为爱子之至也使在于继母则过者以为悷也事之情一也所从观者异耳从城上视牛如羊视羊如豚所居髙也窥面于盘水则圎于【音随训亏也】面形不变其故有所圆有所者所自窥之异也今吾虽欲正身而待物庸讵知世之所自窥于我者乎是知天下是非无所定也世各是其所是非其所非今吾欲择是而居之择非而去之不知世之所是非者孰是孰非哉【议曰夫忘家殉国则以为不怀其亲安能爱君卫公子开方呉起乐羊三人是也若私其亲则曰捋受命之日则忘其家临军约束则忘其亲援桴鼔则忘其身攘且杀荘贾是也故传曰欲加之罪能无辞乎审是非者则事情得也】故有忠而见疑者不可不察
　　用无用第二十五
　　古人有言曰得鸟者罗之一目然张一目之罗终不能得鸟矣鸟之所以能逺飞者六翮之力也然无众毛之助则飞不能逺矣以是推之无用之为用也大矣故惠子谓庄子曰子言无用矣荘子曰知无用而始可与言用矣夫天地非不广且大也人之所用容足耳然则削足而垫之至黄泉人尚有用乎惠子曰无用荘子曰然则无用之为用也亦明矣昔陈平智有余而见疑周勃质朴忠而见信夫仁义不足相怀则智者以有余见疑而朴者以不足取信矣汉征处士樊英杨厚朝廷若待神明至竟无他异李固朱穆以为处士纯盗虚名无益于用然而后进希之以成器世主礼之以得众【孔子称举逸民天下之人归心焉燕昭尊郭隗以致剧乐齐桓礼九九之术所以招英儁之类也】原其无用亦所以为用也而惑者忽不践之地赊无用之功至乃诮謲逺术贱斥国华不亦过乎
　　恩生怨第二十六
　　称谚曰非所怨勿怨寡人怨矣是知凡怨者不怨于所疏必怨于亲宻何以明之髙子曰小弁小人之诗也孟子曰何以言之髙子曰怨孟子曰固哉髙叟之为诗也有越人于此关弓而射我我则谈笑而道之无他防之也兄弟关弓而射我我则泣涕而道之无他戚之也然则小弁之怨亲亲也亲亲仁也【小弁刺幽王也太子之傅作】晋使韩简子视秦师云师少于我鬭士倍我公曰何故对曰出因其资入用其宠饥食其粟三施而不报所以来也【观秦怒而来则知至恩必有至怨矣】杜邺说王音曰邺闻人情恩深者其养谨爱至者其求谨夫戚而不见异亲而不见殊【戚近也殊谓异于防也】孰谓无怨此棠棣角弓之所作也由此观之故知怨也者亲之也恩也者怨之所生也不可不察
　　诡顺第二十七
　　赵子曰夫云雷世屯瞻乌未定当此时也在君为君委质事人各为其主用职耳故髙祖赏季布之罪晋文嘉寺人之过虽前窘莫之怨也可谓通于大体矣昔晋文公初出亡献公使寺人披攻之蒲城披斩其袪及反国郤吕畏偪将焚公宫而杀之寺人披请见公使让之曰蒲城之役君命一宿汝即至其后余从狄君以田渭濵汝为惠公来求杀余命汝三宿汝中宿至虽有君命何其速也对曰臣谓君之入也其知之矣若犹未也又将及难君命无二古之制也除君之恶惟力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂惟刑臣【国君而雠匹夫惧者甚众也】公见之以难告得免吕郤之难【韩子曰齐晋絶嗣不亦宜乎桓公能用管仲之功而忘射钩之怨文公能聼寺人之言而弃斩袪之罪桓公文公能容二子也后世之君明不能及二公后世之臣贤不如二子以不忠之臣以事不明之君君不知则有子罕田常之刼知之则以管仲寺人自觧君必不诛而自以为有桓文之徳是臣其雠也有桓文而后世之君自以为贤而不惑则虽无后嗣不亦可乎】陈轸与张仪俱事秦惠王惠王皆重之二人争宠仪恶轸于王曰轸重币轻使秦楚之间将为交也今楚不善于秦而善于轸轸为楚厚为秦薄也轸欲去秦而之楚王何不听之王乃召轸而问之轸曰臣愿之楚臣出必故之楚且明臣为楚与不也昔楚有两妻者王闻之乎王曰弗闻轸曰楚有两妻者人挑其长者长者骂之挑其少者少者复挑之居无几何有两妻者死客为挑者曰为汝娶少者乎长者乎挑者曰娶长者客曰长者骂汝少者复挑汝汝何故娶长者挑者曰居人之所则欲其挑我为我之妻则欲其骂人今楚王明主昭阳贤相使轸为臣常以国情输楚楚王将不留臣昭阳将不与臣从事矣臣何故之楚臣出必故之楚足以明臣为楚与不也轸出仪入问王曰轸果欲之楚不王曰然仪曰轸不为楚楚王何为欲之王复以仪言谓轸轸曰然王曰仪之言果信矣轸曰非独仪知之行道之人尽知之矣子胥忠于君而天下皆争以为臣曽参孝己爱于亲而天下皆愿以为子故卖仆妾不出闾巷售者良仆妾也出妇嫁于乡曲者必善妇也今轸若不忠于君楚亦何以为臣乎忠且见弃轸不之楚将何归乎王以其言为然遂厚待之惠王终相张仪轸遂奔楚【张仪初恶陈轸于惠王曰轸犹善楚为求地甚力左爽谓陈轸曰仪善于魏王魏王甚信之公虽不说犹不聼也公不如以仪之言为质而得复楚轸曰善因使人以仪之言闻于楚王楚王喜欲复之轸乃奔楚】韩信初为齐王时蒯通说信使三分天下信不听后知汉畏其能乃与陈豨谋反事泄吕太后以计禽之方斩曰吾悔不聼蒯通之计乃为儿女子所诈岂非天哉【髙祖自将伐陈豨于钜鹿信称疾不从欲于中起信舎人得罪于信信因欲杀之舎人弟上变告信欲反状于吕后吕后欲召恐其党不就乃与萧相国谋诈令人从上所来言豨已得死列侯羣臣皆贺相国诈信曰虽病强入贺信入吕后使武士缚信斩之也】髙祖归乃诏齐捕通通至上曰若教淮隂侯反耶曰然臣固教之竖子不用臣之防故今自夷如此如彼竖子用臣之计陛下安得而夷之乎上怒曰烹之通曰嗟乎寃哉烹也上曰若教韩信反何寃对曰秦之纲弛而维絶山东大扰异姓并起英儁乌聚秦失其鹿天下共逐之于是髙材疾足者先得焉跖之犬吠尧尧非不仁狗固吠非其主当是时臣独知韩信非知陛下也且天下锐精持锋欲为陛下所为者甚众固力不能耳又可尽烹耶髙帝曰置之乃释通之罪也【豹勃常恶田单曰安平君小人也安平君闻之故为酒而召豹勃曰单何以得罪于先生故常见誉于朝豹勃曰跖之犬吠尧非贵跖而贱尧也犬固吠非其人也且今使公孙子贤而徐子不肖然而使公孙子与徐子鬬徐子之狗固攫公孙子之腓而噬之若乃得去不肖者而为贤贤者狗岂恃攫其腓而噬之哉安平君曰敬闻命矣任之于王后田单得免九子之谗豹勃之力也】初呉王濞与七国谋反及发济北王欲自杀齐人公孙玃【俱碧反】谓济北王曰臣请试为大王明说梁王通意天子说而不用死未晩也公孙玃遂见梁王曰夫济北之地东接强齐南牵呉越北胁燕赵此四分五裂之国权不足以自守劲不足以捍寇又非有竒佐之士以待难也虽坠【坠失也】言于呉非其正计也昔郑祭仲许宋人立公子突以活其君非义也春秋记之为其以生易死以存易亡也向使济北见情实示不从之端则呉必先厯齐军济北招燕赵而縂之如此则山东之从结而无隟矣今吴楚之王练诸侯之兵驱白徒之众西与天子争衡济北独底节坚守不下使呉失与而无助跬歩独进瓦解土崩破败而不救者未必非济北之力也夫以区区之济北而与诸侯争强是以羔犊之弱而捍虎狼之敌也守职不挠可谓诚一矣功义如此尚见疑于上胁肩低首累足抚襟使有自悔不前之心【悔不与呉西也】非社稷之利也臣恐藩臣守职者疑之臣窃料之能厯西山径长乐扺未央攘袂而正议者独大王耳上有全亡之功下有安百姓之名德沦于骨髓恩加于无穷愿大王留意详维之孝王大说使人驰以闻济北王得不坐徙封于菑川陈琳典袁绍文章袁氏败琳归太祖太祖谓曰卿昔为本初移书但可罪状孤而已恶止其身何乃上及祖父耶琳谢曰楚汉未分蒯通进防于韩信干时之战管仲肆力于子纠唯欲効计其主助福一时故跖之客可以刺由桀之狗可以吠尧也今明公必能进贤于忿后弃愚于爱前四方革面英豪宅心矣唯明公裁之太祖曰善厚待之由此观之是知晋侯杀里克汉祖戮丁公石勒诛枣嵩刘备薄许靖良有以也故范晔曰夫人守义于故主斯可以事新主耻以其众受宠斯可以受大宠若乃言之者虽诚而闻之者未譬岂茍进之悦易以情纳持正之忤难以理求诚能释利以循道居方以从义君子之槩也
　　难必第二十八【夫忠为事君之首龙逄斩比干诛孝称徳行之先孝己忧而曽参泣遇好文之主贾谊被谪于长沙当用武之时李广无封侯之爵又云意合异类生爱意不合至亲交兵】
　　夫人主莫不欲其臣之忠而忠未必信故伍员沉于江苌死于蜀其血三年而化为碧凡人亲莫不欲其子之孝而孝未必爱故孝己忧而曽参悲此难必者也何以言之【语曰羿□弧则越人之行自若弱子关弧则慈母入室闭户故可必则越人不疑羿不可必则慈母逃弱子也】魏文侯问狐巻子曰父子君臣之贤足恃乎对曰不足恃也何者父贤不过尧而丹朱放子贤不过舜而瞽瞍拘兄贤不过舜而象傲弟贤不过周公而管蔡诛臣贤不过汤武而桀纣伐望人者不至恃人者不久君欲理亦从身始人何可恃乎汉时梁孝王藏匿羊胜公孙诡韩安国泣说梁孝王曰大王自度于皇帝【皇帝景帝也是梁孝王兄】孰与太上皇之与髙皇帝及皇帝之与临江王亲【临江王景帝太子也】孝王曰弗如也安国曰夫太上临江亲父子间然而髙帝提三尺剑取天下者朕也故太上终不得制事居栎阳临江王适长太子也以言过废王临江【景甞属诸姬大子母栗姬言不逊由是废太子栗姬忧死也】用宫垣事卒自杀中尉府何者治天下终不以私害公语曰虽有亲父安知其不为虎虽有亲兄安知其不为狼今大王列在诸侯说一邪臣浮说犯上禁挠明法天子以太后故不忍致法于王太后日夜泣涕幸大王自改而大王终不觉悟又如太后车即晏驾大王尚谁攀乎语未卒孝王出羊胜等【景帝弟梁孝王用羊胜公孙诡之计求为汉太子恐大臣不聼乃隂使人刺汉用事谋臣袁盎帝闻诡胜计遣使十辈举国大索捕诡胜不得内史韩安国闻诡胜匿孝王所入见王说之王出诡胜诡胜自杀】由是观之安在其可必哉语曰以权利合者权利尽而交踈又曰以色事人者色衰而爱絶此言财色不可必也墨子曰虽有慈父不爱无益之子黄石公曰王不可以无徳无德则臣民叛此言臣子不可必也诗云自求伊祐有防哉有防哉
　　运命第二十九【易曰精气为物逰魂为变夫人之受生貌异音殊苦乐愚智尊卑夀夭无非三世业理使之然】
　　夫天道性命圣人所希言也虽有其防难得而详然校之古今错综其纪乗乎三势亦可以彷佛其畧何以言之荀悦云凡三光【议曰三光日月星也】精气变异此皆隂阳之精也其本在地而上发于天政失于此则变见于彼不其然乎【文王问太公曰夫人主动作举事有祸殃之应鬼神之福无太公曰有之人主好重赋敛大宫室则人多病瘟霜露杀五谷人主好畋猎不避时禁则岁多大风禾谷不实人主好破壊名山壅塞大川决通名水则岁多大水伤人五防不滋人主好武事兵革不息则日月薄蚀不息太白失行文王曰诚哉】今称洪范咎征则有尧汤水旱之灾消灾复异则有周宣云汉宁莫我听易称积善余庆则有顔冉短折之凶善恶之报类变万端不可齐一故视听者惑焉【太史公曰书称天道无亲甞与善人七十子之徒仲尼独荐顔回为好学然回也屡空糟糠不厌而早夭夭之报施善人何如哉盗跖日杀不辜肝人之肉暴戾恣睢聚党数千人横行天下竟以夀终是遵何徳哉余甚惑焉】甞试言之孔子曰死生有命又曰不得其死又曰幸而免者夫死生有命其正理也不得其死者未可以死而死也幸而免者可以死而不死也此皆性命三势之理也【昔虢太子死扁鹊治而生之扁鹊曰我非能生死人者我能治可生者耳然不遇扁鹊亦不生耳若夫膏肓之病虽医和不能治矣故曰死生有命其正理也不得其死者未可死而死也幸而免者可以死而不死也此荀悦论性命三势之理也子法言云或问夀可益乎曰徳或问回牛之行徳矣曷夀之不益也曰徳故尔如回之残牛之贼焉得尔曰残贼或夀曰彼妄也君子不妄也】推此以及教化则亦如之人有不教化而自成者有待教化而后成者有虽加教化而终不成者故上智与下愚不移至于中人则可上可下【议曰传云能者养之以福不能者败以取祸此可上可下者】推此以及天道则亦如之灾祥之应无所疑焉故尧汤水旱天数也【议曰夫隂静阳动天回地游太一算周成百六之厄太岁数极为一元之灾必然之符不可移也故曰美恶周必复又曰天灾流行国家代有言必定也故曰天数汉时公孙则不然以为尧遭洪水使禹治之未闻禹之有水也若汤之旱则桀余烈桀纣行恶受天之罚禹汤积徳以王天下因此观之天无私亲顺之和起逆之害生此天文地理人事之纪观公孙所言以为徳感水旱非天数也一家之谈非为正论】洪范咎征人事也【议曰传云祸福无门唯人自召谓五事以应休咎故曰人事】鲁僖霪雨可救之应也周宣旱甚难变之势也【议曰孔子云祭如在言祭法在精诚也语曰应天以实不以文言上天不以伪动也易曰善不积不足以成名古语曰土性胜水掬壤不可以塞河金性胜木寸刄不可以残林传曰小惠未孚神弗福也此言善少不足以感物也今雩祭是同而感应异者或为仁甚少而求福甚多或徒设空文精诚不至故不同也】顔冉之凶性命之本也【议曰秦伯问于士鞅曰晋大夫其谁先亡对曰其栾氏乎秦伯曰以其汰乎对曰然栾黡汰虐已甚犹可以免其在盈乎秦伯曰何故对曰武子之徳在人如周人之思召公焉爱其甘棠况其子乎栾黡死盈之善未能及人武子所施没矣而黡之怨实彰将于是乎在后九年晋灭栾氏由是黡虽汰虐以其父武子之徳身受其福盈虽贤智以其黡父之汰虐遂遇于祸然则祸之与福不在我之贤虐矣范晔曰陈平多隂谋而知其后必废邴吉有隂徳夏侯胜识其当封及其子孙终陈掌失侯而邴昌绍国虽有不类未可致诘其大致归于有德矣袁安窦氏之间乃精帝室引义推正可谓王臣之烈及其理楚狱未尝鞠人于赋罪其仁心足覃乎后昆子孙之盛不亦宜乎由是观之夫陈平邴吉及袁安之后衰与盛乃在先人之徳又不在吾之得失矣虞南曰夫释教有布施持戒忍辱精进禅定智慧与夫仁义礼智信亦何殊哉盖以所修为因其果为报人修此六行皆多不全有一焉果亦随灭是以鬷明丑于貌而慧于心赵壹髙于才而下于位罗裒富而无义原宪贫而有道其不同也如斯悬絶兴丧得失咸必由之由是言之夫行已不周则诸福不备故吉凶祸福不得齐也故世人有操行不轨而富贵者矣有积仁洁行而凶夭者矣今下士庸夫见比干之剖心以为忠贞不足为也闻偃王之亡国以为仁义不足法也不亦过乎】易曰有天道焉有地道焉有人道焉言其异也兼三才而两之言其同也故天地之道有同有异据其所以异而责其所以同斯则惑矣守其所以同而求其所以异则取矣迟速深浅变化错乎其中是故参差难得而均也天地人物之理莫不同之故君子尽心焉尽力焉以邀命也【议曰孙卿云天行冇常不为尧存不为桀亡应之以理则吉应之以乱则凶强本而节用则天不能贫养备而动时则天不能病循道而不惑则天不能祸背道而妄行则天不能吉故明于天人之分则可谓至人矣若星坠木鸣天地之变怪之可也畏之非也唯人妖乃可畏也何者政险失人田荒稼恶籴贵人饥道有死人夫是之谓人妖也政令不明举错不时本事不理夫是之谓人妖也礼义不修外内无别男女淫乱父子相疑上下乖离冦难日至夫是之谓人妖也三者锴乱无安国矣其说甚迩其灾甚惨曰万物之怪书不说无用之辨不急之察弃而不治也墨翟曰古之圣王举孝子而劝之事亲尊贤良而劝之为善发宪令以教诲明赏罚以助劝若此则乱者可使理而危者可使安矣若以为不然昔者桀之所乱汤理之纣之所乱武王理之此世不渝而人不改上变正而人易教则安危治乱存上之发政也岂可为有命哉昔梁惠王问尉缭曰吾闻黄帝有刑徳可以百战百胜其有之乎尉缭曰不然黄帝所为刑徳者以刑伐之以徳守之非世之所谓刑徳也世之所为刑徳者天官时日隂阳向背者也黄帝者人事而已矣何以言之今有城于此从其东西攻之不能取从其南北攻之不能取此四者岂不得顺时乘利者哉然不能取者何也城髙池深兵战偹具谋而守之由是观之天官时日不若人事也天官之阵曰背水阵者为絶军向阪阵者为废军武王之伐纣也背漳水向山之阪以万二千击纣之亿有八万防纣头悬之白旗纣岂不得天官之阵哉然而不胜者何也人事不得也黄帝曰先稽已智者谓之天子以是观之人事而已矣按孙卿墨翟尉缭之说言吉凶祸福在于人矣周公诫成王曰昔殷王中宗治人只惧弗敢荒宁享国七十年其在髙宗嘉靖殷邦至于小大无时或怨享国五十九年其在祖甲爰知小人之衣食能保惠于庶人弗侮鳏寡享国三十有三年自时厥后立王生则逸惟耽乐之从亦罔或克夀或十年或七八年或三四年呜呼嗣王其鉴于兹史记陈世家曰陈舜后也周武王封之陈太史公云舜之徳至矣禅于夏而后世血食者厯三代及楚灭陈而田氏得政于齐卒为建国百世不絶又南越云越虽蛮夷其先岂尝有大功徳于人哉何其久也厯数代甞为君王勾践一称伯盖禹之烈也又曰郑桓公友者周厉王之少子也幽王以为司徒问太史伯曰王室多故予安逃死乎吾欲南之江上何如对曰昔祝融为髙辛火正其功大矣而其于周未有兴者楚其后也周衰楚必兴兴非郑之利也公曰周衰何国兴对曰齐秦晋楚乎夫齐姜姓伯夷之后也伯夷佐尧典礼秦嬴氏伯翳之后也伯翳佐舜懐柔百物及楚之先皆甞有功于天下而武王封虞叔于唐其地险阻以此有徳若周衰并必兴矣按周公马迁太史伯之谈言兴亡长短必依徳矣此畧言其本而不语其详尝试论之曰命也者天之授也徳也者命之本也皇灵虽隂隲下人定于冥兆然兴亡长短以徳为凖若德循于曩则命定于今然则今之定命皆曩之徳也明矣夫命之在徳则吉凶祸福不由天也命定于今则贤圣鬼神不能移也故君子尽心焉尽力焉以邀命也此运命之至也】易曰穷理尽性以至于命此之谓矣【议曰夫吉凶由人兴亡在徳稽于前载其在徳必矣今论者以尧舜无嗣以为在命此缪矣何者夫佐命功臣必有兴者若使传子则功臣之徳废何以言之昔郑桓公问太史伯曰周衰何国兴对曰昔祝融为髙辛火正其功大矣而其于周未有兴者楚其后也周衰楚必兴齐姜姓伯夷之后也伯夷佐尧典礼秦嬴姓伯翳之后伯翳佐舜懐柔百物若周衰并必兴矣是以班固典引云陶唐舍而禅有虞有虞亦命夏后稷契熙载越成汤武股肱既周天乃归功元首将授汉刘由此言之安在其无嗣哉又曰楚师屠汉卒睢水梗其流秦人坑赵士沸声若雷震虽游夏之英才伊顔之殆庶焉能抗之哉此其也对曰宋景公之时荧惑在心公惧问子韦子韦曰心者宋野也祸当在君虽然可移于人防此言则君有祸人当受之若当君厄防之时则生人涂炭虽伊顔游夏何所抗哉故荘子曰当尧舜天下无穷人非智得也当桀纣天下无道人非智失也时势适然此之谓也又曰彼戎狄者人面兽心晏安鸩毒以诛杀为道徳烝报为仁义自金行不竞天地板荡遂覆瀍洛倾五都呜呼福善祸滛徒虗言耳防此论以戎狄内侵便谓由命此所谓不量于德者也何则昔秦穆公问戎人由余曰中国以诗书礼乐法度为政然尚时乱今戎夷无此何以为理乎由余笑曰乃中国所以乱也夫自上圣黄帝作为礼乐法度身以先之仅可小理及其后世日以骄滛阻法度之盛以责督于下下罢极则以仁义怨望于上上下交争怨而相簒杀至于灭宗皆此类也夫戎狄则不然上含淳徳以遇于下下怀忠信以事其上一国之政犹一身之治不知所以治此真圣人之治夫戎狄之徳有如此者今晋之兴也宗子无维城之助而阏伯实沈之隟日搆师尹无具瞻之贵而颠坠戮辱之祸日有宣景遭多难之时务伐英雄诛庶桀以便事其倾覆屠鲙非主于诛杀也风俗淫僻亷耻并失先时而昏任情而动皆不耻滛逸之过不拘妬忌之恶有逆于舅姑有反易刚柔有杀戮妾媵有黩乱上下其滛乱凶逆非止于烝报也由是观之晋家之徳安胜于匈奴哉今见戎狄乱华便以为在命不在徳是何言之过欤】
　　太私第三十
　　管子曰知与之为取政之寳也周书曰将欲取之必故与之何以征其然耶黄石公曰得而勿有立而勿取为者则已有者则士焉知利之所在【人多务功鲜有让者唯天子不与下争功名耳故曰有者则士焉知利之所在乎】彼为诸侯已为天子【天子不収功于万物故能成其髙王者不竞名于众庶故能成其大也】使城自保令士自取【尽与敌城之财令自取之所谓使贪使愚者也】王者之道也尸子曰尧养无告禹爱辜人此先王之所以安危而怀逺也圣人于大私之中也为无私汤曰朕身有罪无及万方万方有罪朕身受之汤不私其身而私万方文王曰茍有仁人何必周亲文王不私其亲而私万国先王非无私也所私者与人不同此知大私者也由是言之夫唯不私故能成其私不利而利之乃利之大者矣
　　败功第三十一
　　文子曰有功离仁义者即见疑有罪不失仁心者必见信故仁义者天下之尊爵也何以言之昔者楚共王有疾召其大夫曰不谷不徳少主社稷失先君之绪覆楚国之师不谷之罪也若以宗庙之灵得保首领以没请为灵若厉大夫许诸及其卒也子囊曰不然夫事君者从其善不从其过赫赫楚国而君临之抚征南海训及诸夏其宠大矣有是宠也而知其过可不谓之共乎大夫从之此因过以为恭者也魏将王昶陈防兵败大将军以为己过【魏人感将军引过皆悦思报之】习凿齿论曰司马大将军引二败以为己过过销而业昌可谓智矣夫忘其败而下思其报虽欲勿康其可得乎若乃讳败推过归咎万物上下离心贤愚释体是楚再败而晋再克谬之甚矣夫人君茍统斯理行虽失而名扬兵虽挫而战胜百败犹可况再败乎此因败以成功也故知智者之举事也因祸为福转败为功自古然矣【议曰白起为秦坑赵降卒四十余万使诸侯曲秦而合纵夫坑赵降卒非胜也乃败秦之机商君诈魏虏公子卬使秦信不行于天下乃自败之兆非伯业也乐仗义以下齐城败于即墨非败也乃是吞天下之势刘备怜归义之人日行十数里败于长坂虽奔亡不暇乃覇王之始故知非伯者不能用败齐人以紫败素而其价十倍此言虽小可以喻大也】
　　昏智第三十二
　　夫神者智之渊也神清则智明智者心之符也智公则心平【此出文子】今士有神清智明而闇于成败者非愚也以声色货利怒爱昏其智矣何以言之昔孔子摄鲁相齐景公闻而惧曰孔子为政鲁必霸霸则吾地近焉我之为先并矣犁且曰去仲尼犹吹毛耳君何不延之以重禄遗哀公以女乐哀公亲乐之必怠于政仲尼必諌諌不听必轻絶鲁于是选齐国中女子好者八十人皆衣文绣之衣而舞康乐遗鲁君鲁君受齐女乐怠于事三日不听政孔子曰彼妇之口可以出走遂适衞此昏于声色者也【戎王使由余观秦秦穆公以由余贤圣问内史廖曰孤闻邻国有圣人敌国之忧也今由余寡人之害将奈何内史廖曰戎王处僻匿未尝闻中国之声君试遗其女乐以夺其志为由余请以踈其间留而英遣以失其期戎王怪之必疑由余且戎王好乐必怠于政缪公曰善以女乐二八遗戎王戎王受而悦之终年不迁由余谏不聼缪公使人间要由余由余遂降秦梁王觞诸侯于范台鲁君曰昔帝女令仪狄作酒而美进之禹禹饮而甘遂踈仪狄絶防酒曰后世必有以酒亡其国者也齐桓公夜半不嗛易牙乃煎熬燔炙和调五味而进之桓公食而饱曰后世必有以味亡其国者也晋文公得南之威三日不聼朝遂推南之威而逺之曰后世必有以色亡其国者也楚王登强台而望崩山左江而右湖其乐忘死遂弗登曰后世必有以髙台陂池亡其国者也今主君之樽仪狄之酒也主君之味易牙之调也左白台而右闾须南威之美也前夹林而后兰台强台之乐也人有一于此足以亡国今主君兼此四者可无诫欤梁王称善相属由此言之昏智者非一涂矣】太史公曰平原君翩翩浊代之佳公子也然不覩大体语曰利令智昏平原君贪冯亭邪说使赵防长平四十余万邯郸几亡此昏于利者也【人物志曰夫仁出于慈有慈而不仁者仁者有恤有仁而不恤者厉者有刚有厉而不刚者若夫见可怜则流涕将分与则恡啬是有慈而不仁者覩危急则恻隠将赴救则畏患是有仁而不恤者处虚义则色厉顾利欲则内荏是有厉而不刚者然则慈而不仁则恡夺之也仁而不恤则惧夺之也厉而不刚则欲夺之也】后汉班固传评曰昔班固伤司马迁云迁博物洽闻不能以智免极刑然固身亦自防大戮【班固附窦氏势窦氏败固坐之死洛阳狱中也】可谓智及之而不能守古人所以致论于目睫耶此皆昏于势者也【议曰夫班固伤迁公论也自防大戮挟私也夫心有私而智不能守矣】尸子曰夫呉越之国以臣妾为殉中国闻而非之及怒则以亲戚殉一言夫智在公则爱呉越之臣妾在私则忘其亲戚非智损也怒夺之也【此昏于怒者也】好亦然矣语曰莫知其子之恶非智损也爱夺之也【此昏于爱者也】是故论贵贱辨是非者必且自公心言之自公心听之而后可知也故范晔曰夫利不在身以之谋事则智虑不私己以之断义则厉诚能回观物之智而为反身之察则能恕而自鉴【议曰孔子曰吾未见刚者或对曰申枨子曰枨也欲焉得刚由此言之心茍有私则失其本性矣尸子曰鸿鹄在上彀弩以待之若发若否问二五曰不知也非二五难计欲鸿之心乱也是知情注于利则本性乱矣】
　　卑政第三十三【刘安曰日月至光至大而有所不徧者以其髙于万物之上也灯烛至微至小而世不可之者以其明之下能炤日月之四蔽由是观之政之贵卑也久矣是以先王设官分职而共治也】
　　淮南子曰济溺人以金玉不如寻常之纆韩子曰百日不食以待梁肉饿者不肯【故曰疗饥不期于鼎食拯溺无待于规行也】此言政贵卑以济事者也何以言之韩非曰所谓知者微妙之言上知之所难也今为众人法而以为上知之所难也则人无从识之矣故糟糠不厌者不待梁肉而饱短褐不完者不须文绣而好以是言之夫治世之事急者不得则缓者非务也今所治之政人间之事夫妇之所明知者不用而慕上知之所难论则其于人过逺矣是知微妙之言非人务也【又曰世之所谓烈士者离众独行取异于人为恬淡之学而理恍惚之言臣以为恬淡无用之教也恍惚无法之言也夫人生必事君养亲事君养亲不可以恬淡之人必以言论忠信言论忠信不可以恍惚之言然则恍惚之言恬淡之学天下之惑术也又曰察士而后能知之不可以为智全也夫人未尽察也唯贤者而后能行之不可以为法也】故尹文子曰凡有理而无益于治者君子不言有能而无益于事者君子不为故君子所言者不出于名法权术所为者不出于农稼军阵周务而已【故曰小人所言者极于儒墨是非之辨所为者极于坚伪偏执之行求名而已故明主诛之也】今世之人行欲独贤事欲独能辨欲出羣勇欲絶众夫独行之贤不足以成化独能之事不足以周务出羣之辨不可为户说絶众之勇不可与征阵凡此四者乱之所由生也【故曰为善者使人不能得纵为巧者使人不能得为此独善独巧者也未尽巧善之理故所贵圣人之理不贵其独治贵其能与众共治也所贵工倕之巧者不贵其独巧贵其能与众共巧也文子曰夫先知逹见人材之盛也而治世不以贵于人博闻强志口辩辞给人智之溢也而明主不以求于下傲世贱物不汚于俗士之抗行也而治世不以为人化故髙不可及者不以为人量行不可逮者不以为国俗故国治可与愚守而军旅可与怯同不待古之英俊而人自足者因其所有而并用之也议曰防文子此言以为圣人不可用先知逺见博闻强志傲世贱物三事化天下百姓使皆行此道用为规俗今但任其风土化以农稼军阵曲成于物而俯同于俗耳非贵于独能独勇者也】故圣人任道以通其险【淮南子曰体道者逸而不穷任数者劳而无功离朱之明察鍼于百歩之外而不能见泉中之鱼师旷之聪合八风之调而不能聼十里之外故任一人之能不足以理三畆之宅循道理之数因天地之自然则六合不足均也此任道以通其险也】立法以理其差【文子曰农士工商乡别州异农与农言藏士与士言行工与工言巧商与商言数是以士无遗行工无苦事农无废功商无折货各安其性此立法以理其差也】使贤愚不相异能鄙不相遗此至理之术故叔孙通欲起礼汉髙帝曰得无难乎对曰夫礼者因时世人情而为之节文者也张释之言便宜事文帝曰卑之无甚髙论令今可施行由是言之夫理者不因时俗之务而贵竒异是饿者百日以待梁肉假人金玉以救溺子之说矣【议曰昔楚之公输宋之墨翟能使木防自飞无益于用汉之张衡能使参轮自转魏之马钧能能使木人吹箫茍无益于用而为之则费功损力其害多矣荘子曰朱汗漫学屠龙于支离益殚千金伎成无所用其巧文子曰夫治国在仁义礼乐名法刑赏过此而徃虽弥纶天地纒络万品治道之外非羣生所□挹圣人措而不言也由是观之事在于适时无贵于逺功有自来矣】
　　善亡第三十四【议曰世有好善而反亡者】
　　易曰积善之家必有余庆又曰善不积不足以成名何以征其然耶孟子曰仁之胜不仁也犹水之胜火也今之为仁者犹以一杯水救一车薪之火也火不息则谓水不胜火此又与于不仁之甚者也又五谷种之美者茍为不熟不如稊稗夫仁亦在熟之而已矣【熟成也】尸子曰食所以为肥也一饭而问人曰奚若则皆笑之夫治天下大事也譬今人皆以一饭而问人奚若者也【议曰此善少不足以成名也恶亦如之何以明其然耶书曰商罪贯盈天命诛之余弗顺天厥罪惟钧由是观之夫罪未盈假令中有罪恶未灭也今人见恶即未灭以为恶不足惧是以亡防者继踵于世故曰恶不积不足以灭身此圣人之诫】由是观之故知善也者在积而已今人见徐偃亡国谓仁义不足仗也见承桑失统谓文德不足恃也【承桑氏之君循德废武以灭其国也】是犹杯水救火一饭问肥之说惑亦甚矣
　　诡俗第三十五
　　夫事有顺之而为失义有爱之而为害有恶于已而为美有利于身而损于国者何以言之刘梁曰昔楚灵王骄暴虐无度芈尹申亥从王之欲以殡于干溪殉之以二女此顺之而失义者也【议曰夫君正臣从谓之顺今君失义而臣下从之非所谓顺也】鄢陵之役晋楚对战谷阳献酒子反以毙此爱之而害者也【汉文帝幸慎夫人其在禁中甞与后同席及幸上林郎署长布席慎夫人席与后同席袁盎引慎夫人坐上大怒袁盎前说曰臣闻尊卑有序上下乃和今陛下既已立后慎夫人乃妾耳主妾岂可同坐哉且陛下幸之即厚赐之陛下以为慎夫人适所以祸之陛下独不见人豕乎上乃悦由是言之夫爱之为害有来矣】臧武仲曰孟孙之恶我药石也季孙之爱我美疢也疢毒滋厚药石犹生我此恶之而为美者也【孙卿曰非我而当者吾师也是我而当者吾友也謟谀我者吾贼也商君曰貌言华也至言实也苦言药也甘言疾也】韩子曰为故人行私谓之不弃以公财分施谓之仁人轻禄重身谓之君子枉法曲亲谓之有行弃官宠交谓之有侠离俗遁世谓之髙慤交争逆令谓之刚材行惠取众谓之得人不弃者吏有奸也仁人者公财损也君子者人难使也有行者法制毁也有侠者官职旷也髙慤者人不事也刚材者令不行也得人者君上孤也此八者匹夫之私誉而人主之大败也【人主不察社稷之利害而用匹夫之私誉家国无危乱不可得也】由是观之夫俗之好恶与事相诡唯明者能察之【韩子曰君臣之利异故人臣莫忠故臣利立而主利灭此之谓异利者也】
　　息辩第三十六【议曰夫人行皆着于迹以本行而徴其迹则善恶无所隐矣夫辩者焉能逃其诈乎】
　　中论曰水之寒也火之热也金石之坚刚也彼数物未尝有言而人莫不知其然者信着乎其体【故曰使吾所行之信如彼数物谁其疑之今不信吾之所行而怨人之不信也惑亦甚矣】故知行有本事有迹审观其体则无所窜情何谓行本孔子曰立身有义矣而孝为本防纪有礼矣而哀为本战阵有列矣而勇为本太公曰人不尽力非吾人也吏不平防爱人非吾吏也宰相不能富国强兵调和隂阳安万乗之主简练羣臣定其名实明其令罚非吾宰相此行本者也何为事迹昔齐威王召即墨大夫而语之曰自子之居即墨也毁日至然吾使人视即墨田野辟人民给官无留事东方以宁是子不事我左右以求誉也封之万家召阿大夫而语之曰自夫子之守阿也誉日闻然吾使人视阿田野不辟人贫苦赵攻甄子不能救卫取薛陵子不能知是子常以币事吾左右以求誉也是日烹阿大夫及左右常誉之者齐国大理汉元帝时石显专权京房晏见问上曰幽厉之君何以危所任者何人也上曰君不明而所任巧佞房曰知其巧佞而用之也将以为贤上曰贤之房曰然则今何以知其不贤也上曰以其时乱而君危知之【房曰齐桓公秦二世亦尝闻此君而非笑之然则任竖刁赵髙政治日乱盗贼满山何不以幽厉卜之而觉悟乎上曰惟有道者能以徃知来耳房曰陛下视今为治也乱也上曰亦极乱耳房曰今所任用者谁欤上曰然幸其愈于彼又以为不在此人也房曰夫前世二君亦皆然耳臣恐后之视今如今之视前也】此事迹者也由此言之夫立身从政皆有本矣理乱能否皆有迹矣若操其本行以事迹绳之譬如水之寒火之热则善恶无所逃矣
　　量过第三十七【议曰杨恽书云明明求仁义常恐不能化人者士大夫之行也皇皇求财利常恐遗之者庶人之行也今奈何以士大夫之行而责仆哉此量过者也】
　　孔子曰人之过也各于其党观过斯知仁矣【党党类也小人不能为君子之行非小人之过当恕而勿责之也】何以言之太史公云昔管仲相齐九合诸侯一匡天下然孔子小之曰管仲之器小哉岂不以周道衰桓公既贤而不勉之至王乃称覇哉【议曰防龙稷契王者佐也狐偃舅犯伯者佐也孔子称微管仲吾其被髪左袵矣是竒管仲有王佐之材矣夫有王佐之材而为伯者之政非小器而何由是观之孔子以管仲为防龙稷契之党而观过也】虞卿说魏王曰【虞卿说春申君伐燕以定身封然楚之伐燕路由于魏恐魏不聼虞卿为春申君说魏君假道也】夫楚亦强大矣天下无敌乃且攻燕魏王曰向也子云天下无敌今也子云乃且攻燕者何也对曰今谓马多力则有之矣若曰胜千钧则不然者何也夫千钧非马之任也今谓楚强大则有矣若夫越赵魏而开兵于燕则岂楚之任哉由是观之夫管仲九合诸侯一匡天下而孔子小之楚人不能伐燕虞卿反以为强大天下无敌非诡议也各从其党言之耳不可不察
　　势运第三十八【百六之运推迁改移不为尧存不为桀亡君子小人无贤不肖至人无可奈何知其不由智力也】
　　夫天下有君子焉有小人焉有礼让焉此数事者未必其性也未必其行也皆势运之耳何以言之文子曰夫人有余则让不足则争让则礼义生争则暴乱起物多则欲省求赡则争止【议曰管子云衣食足则知荣辱此有余则让者也汉书曰韩信为布衣时贫无行不得推择为吏及在汉中萧何言于髙祖曰韩信者国士无双此不足则争者也故傅子曰夫授夷叔以事而薄其禄父母饿于前妻子馁于后能守志不移者鲜矣】淮南子曰游者不能拯溺手足有所争急也灼者不能救火身体有所痛也林中不卖薪湖上不鬻鱼者有所余也故世治则小人守正而利不能诱也世乱则君子为奸而刑不能禁也【慎子曰桀纣之有天下也四海之内皆乱关龙逄王子比干不与焉而谓之皆乱其乱者众也尧舜之有天下也四海之内皆治而丹朱商均不与焉而谓之皆治其治者众也】故荘子曰当尧舜而天下无穷人非智得也当桀纣而天下无通人非智失也时势适然新语曰近河之地湿近山之木长者以类相及也四渎东流则百川无西行者小象大而少从多也是知世之君子未必君子【议曰匡衡云循礼防让则人不争好仁乐施则下不暴尚义髙节则人兴行寛柔惠和则众相爱此四者明王之所以不严而成化也由是言之夫世之君子乃上之所化矣】世之小人未必小人【议曰尚书云殷罔弗小大好草窃奸宄卿士师师非度罔获此言殷之季世卿士君子并为非法无得其中皆从上化耳故知世之小人未必小人】世之礼让未必礼让【议曰左传云范宣子好让其下皆让栾黡为汰弗敢违也晋国以平数世赖之刑善也夫周之兴也其诗曰仪刑文王万邦作孚言刑善也及其衰也其诗曰大夫不均我从事独贤言不让也由此言之夫栾黡之让势运之耳故知世之礼让未必礼让也】夫势运者不可不察【议曰政论云虽有素富骨清者不能百一不可为天下通变故知君子小人本无定质尽随势运者多矣】
　　傲礼第三十九
　　左传曰无傲礼曲礼曰毋不敬然古人以傲为礼其故何也欲彰于人德者耳何以言之昔侯嬴为大梁夷门监魏公子闻之乃置酒大防賔客坐定公于从车骑虗左自迎夷门侯生侯生引公子过市及至家以为上客侯生谓公子曰今日嬴之为公子亦足矣嬴乃夷门抱关者也而公子亲枉车骑稠人广众之中不宜有所过今公子故过之然嬴欲就公子之名故久立公子车骑市中以观公子公子愈恭市人皆以嬴为小人而以公子为长者能下士也【初公子迎侯生侯生曰臣有客在市屠中愿枉车驾过之侯生下见其客朱亥与之语微察公子公子色愈和市人皆观从骑窃骂侯生侯生视公子色终不变乃谢客就车也】张释之在廷中三公九卿尽防立王生老人曰吾袜觧顾谓张廷尉为我结袜人或谓王生曰独奈何廷辱张廷尉王生曰吾老且贱自度终无益于张廷尉张廷尉方今天下名臣吾故聊廷使跪结袜欲以重之诸公闻之贤王生而重廷尉【汲黯常与大将军抗礼或谓黯曰自天子尝欲羣臣下大将军君不可以不拜黯曰夫以大军有揖客反不重耶大将军闻之愈贤黯也】由是观之以傲为礼可以重人矣【议曰老子云国家昏乱有忠臣六亲不和冇孝慈此言忠臣孝子因不知昏乱乃见其节向使侯生不傲则市人不知公子能下士也使王生不倨则三公不知廷尉能折节也故曰不善人者善人之资信矣夫】
　　定名第四十
　　夫理得于心非言不畅物定于彼非言不辩言不畅志则无以相接名不辩物则识鉴不显原其所以本其所由非物有自然之名理有必定之称也欲辩其实则殊其名欲宣其志则立其称故称之曰道徳仁义礼智信夫道者人之所蹈也居知所为行知所之事知所乘动知所止谓之道【又曰道者谓人之所蹈使万物不失其所由也】德者人之所得也使人各得其所欲谓之德仁者爱也致利除害兼爱无私谓之仁【又曰仁者人之所亲有慈悲恻隐之心遂其生成】义者宜也明是非立可否谓之义【又曰义者人之所宜赏善罚恶以建功立事也】礼者履也进退有度尊卑有分谓之礼【又曰礼者人之所履夙兴夜寐以成人君之序也又曰立善防恶谓之礼也】智者人之所知也以定乎得失是非之情谓之智信者人之所承也发号施令以一人心谓之信见本而知末执一而应万谓之术【又曰擅杀生之柄通壅塞之涂权轻重之数论得失之道使逺近情伪必见乎上谓之术】说苑曰从命利君谓之顺【又曰君正臣从谓之顺也】从命病君谓之谀【又曰应言而不言谓之隐应諌而不諌谓之谀又曰君僻臣从谓之逆也】逆命利君谓之忠【又曰分人以财谓之惠教人以善谓之忠孙卿曰以徳覆君而化之大忠也以徳调君而补之次忠也以是谏非而怒之下忠也】逆命病君谓之乱【又曰赏无功谓之乱】君有过失将危国家有能尽言于君用则留不用则去谓之諌用则可不用则死谓之诤能率羣下以諌于君解国之大患除国之大害谓之辅抗君之命反君之事安国之危除主之辱谓之弼【故諌诤辅弼者可谓社稷之臣明君之所贵也】庄子曰莫之顾而进谓之佞俙意导言谓之谄不择是非而言谓之谀好言人恶谓之谗称誉诈伪以败恶人谓之慝不择善否两容颊适偷防其所欲谓之险古语曰以可济否谓之和好恶不殊谓之同以贤代贤谓之夺以不肖代贤谓之伐缓令急诛谓之暴取善自与谓之盗罪不知諐谓之虐敬不中礼谓之野禁而不止谓之逆【又曰恭不中礼谓之逆又曰令而不行谓之障】禁非立是谓之法知善不行谓之狂知恶不改谓之惑太公曰収天下珠玉美女金银防帛谓之残収暴虐之吏杀无罪之人非以法度谓之贼【庄子曰析交离亲谓之贼孙卿曰不恤君之荣辱不恤国之臧否偷合茍容以持禄养交国之贼也】贤人不至谓之蔽忠臣不至谓之塞色取仁而实违之谓之虚不以诚待其臣而望其臣以诚事已谓之愚分于道谓之性【分谓始得为人】形于一谓之命【受隂阳刚柔之性故曰形于一也】凡人函五常之性而刚柔缓急音声不同系水土之气谓之风好恶取舎动静无常随君上之情欲谓之俗或曰乐与音同乎对曰昔魏文侯问子夏曰吾端冕而听古乐唯恐卧听郑衞之音则不知倦敢问古乐之如彼新乐之如此何也子夏曰今君之所问者乐也所好者音也夫乐者与音相近而不同文侯曰敢问何如子夏曰夫古乐者天地顺而四时当民有德而五谷昌疾疢不作而无妖祥此之谓大当然后圣人为父子君臣以为之纪纲纪纲既正天下大定天下大定然后正六律和五声歌诗颂此之谓德音德音之谓乐诗云莫其德音其德克明克明克类克长克君王此大邦克顺克比比于文王其徳靡悔既受帝祉施于孙子此之谓也今君之所好者溺音乎郑音好滥淫志也宋音燕安溺志也衞音趋数烦志也齐音傲僻骄志也四者皆淫于色而害于德是以祭祀弗用此音乐之异也【董生曰古者未作乐之时乃用先王之乐宜于时者而以深入教化于人然后功成作乐乐其徳也故国风俗在于管乐书曰知声而不知音者禽兽是也知音而不知乐者众庶是也唯君子为能知乐是故审声以知音审音以知乐审乐以知政而理道备矣此又声音之异也】或曰音与乐既闻命矣敢问仪与礼同乎对曰昔赵简子问揖让周旋之礼于子太叔太叔曰是仪也非礼也吉也闻诸先大夫子产曰夫礼天之经也【经者道之常也】地之义也【义者利之宜也】民之行也【行者人所履也】天地之经民实则之则天之明【日月星辰天之明也】因地之性【髙下刚柔地之性也】生其六气【谓隂阳风雨晦明也】用其五行【金木水火土也】气为五味【酸醎辛甘苦也】发为五色【青黄赤白黒发见于是非分别也】章为五声【宫商角徴羽也】淫则昏乱民失其性【滋味声色过则伤性】是故为礼以奉之【制礼以奉其性也】人有好恶喜怒哀乐生于六气【此六者皆禀隂阳风雨晦明之气也】是故审则宜类以制六志【为礼以制好恶喜怒哀乐六志使不过节也】哀有哭泣乐有歌舞喜有施舎怒有战鬬哀乐不失乃能协于天地之性是以长久【协和也】故人能曲直以从礼者谓之成人或曰然则何谓为仪对曰养国子教之六仪祭祀之容穆穆皇皇賔客之容俨恪矜庄朝廷之容济济跄跄防纪之容累累顚顚【累音力追反颠音田忧思之貌】军旅之容暨暨詻詻【詻音额教令之貌】车马之容騑騑翼翼此礼仪之异也夫定名之在于钩釽析辞【釽音普覔反】茍无其则定名之妙也论曰班固九流其九曰杂家兼儒墨合名法傅子九品其九曰杂才以长讽议由是观之杂说之益有自来矣故着此篇盖立理叙事以示将来君子矣
</div>
    <div class="pagination">
<a href="长短经.html">上一页</a><a href="长短经.html">1</a><span class="current-page">2</span><a href="长短经_page3.html">3</a><a href="长短经_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
