<!DOCTYPE html>
<html>
<head>
    <meta charset="UTF-8">
    <title>长短经 - 第 1 页/共 3 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>长短经 - 第 1 页/共 3 页</h1>
    <div class="content">　　御题赵蕤长短经
　　郪县创为救论爱憎殴业匠和函向时虽类纵横説忧末原归理道谈【首章櫽括蕤序语意】
　　宋刋弆自教忠堂通变称经曰短长比及乱时思治乱不如平日慎行王【二章评作书者】
　　巻原称十今失一总目飜看余一篇【赵防自序称总目六十三篇合为十卷而卷后沈新民跋语乃称第十卷缺存者六十四篇今细检篇目实六十四凡九卷与沈跋合按之蕤序所云卷既缺一不应转多一篇考新民跋乃文献通考原文其云晁氏则晁公武读书志北梦琐言乃孙光宪所撰今检公武志亦称六十三篇而光宪仅言书十卷不及篇数盖晁孙皆就蕤序録载未加详考至马端临始为覆正耳苐与原序蹖异处理殊难晓意者六十三篇三字乃五字之讹其第十卷隂谋家止冇一篇亦未可知然无可订正存以阙疑】既是梓州善经济不应辟召又何焉【三章总论全书】
　　津瀛文苑继家声四库搜罗俾赞成邂逅世臣献遗简向年论学忆西清【四章纪事实　是书为编修励守谦所呈乃其家蔵本教忠则励廷仪堂名也守谦之曾祖励杜讷祖廷仪父宗万皆侍直内廷今守谦亦官翰林为四库全书纂修可谓以文学世其家者】
　　钦定四库全书　　　　子部十
　　长短经　　　　　　　杂家类一【杂学之属】提要
　　臣等谨按长短经九卷唐赵防撰孙光宪北梦琐言载防梓州盐亭人博学韬钤长于经世夫妇俱有隠操不应辟召唐书艺文志亦载防字太宾梓州人开元中召之不赴与光宪所记畧同惟书名作长短要术为少异盖一书二名也是书皆谈王伯经权之要成扵开元四年自序称凡六十三篇合为十卷唐志与晁公武读书志卷数并同今乆无刋本王士祯居易録记徐干学尝得宋椠于临清此本前有传是楼一印又有健庵收蔵图书一印后有干学一印每卷之末皆题杭州净戒院新印七字犹南宋旧刻盖即士祯所言之本然仅存九卷末有洪武丁巳沈新民跋称其第十巻载隂谋家本缺今存者六十四篇云云【案此跋全剿用晁公武之言疑书贾伪托】是佚其一巻而反多一篇与防序六十三篇之数不合然勘騐所存实为篇六十有四疑防序或冩之讹也第一卷八篇题曰文上第三卷四篇题曰文下第二卷四篇则有子目而无总题以例推之当脱文中二字第四巻一篇题曰霸纪上第五卷一篇论七雄之事题曰霸纪中第六巻一篇论三国之事亦无总题以例推之当脱覇纪下三字篇七篇二卷题曰权议第八卷十九篇题曰杂説第九卷二十四篇题曰兵权第十巻所谓隂谋者则今不可考篇中注文颇详多引古书盖即防所自作注首或标以议曰二字或亦不标体例不一亦未详其故也刘向序战国防称或题曰长短此书辨析事势其源盖出于纵横家故以长短为名虽因时制变不免为事功之学而大防主于实用非防士诡谲之谋其言故不悖于儒者其文格亦颇近荀悦申鉴刘劭人物志犹有魏晋之遗唐人著述世逺渐稀虽佚十分之一固当全璧视之矣乾隆四十二年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　长短经序
　　梓州郪县长平山安昌岩草莽臣赵防撰
　　赵子曰匠成舆者忧人不贵作箭者恐人不伤彼岂有爱憎哉实伎业驱之然耳是知当代之士驰鹜之曹书读纵横则思诸侯之变艺长竒正则念风尘之防此亦向时之论必然之理矣故先师孔子深探其本忧其末遂作春秋大乎王道制孝经美乎徳行防萌杜渐预有所抑斯圣人制作之本意也然作法于理其必乱若至于乱将焉救之是以御世理人罕闻沿袭三代不同礼五霸不同法非其相反葢以救也是故国容一致而忠文之道必殊圣哲同风而皇王之名或异岂非随时设教沿乎此因物成务牵乎彼沿乎此者醇薄继于所遭牵乎彼者王霸存于所遇故古之理者其政有三王者之政化之霸者之政威之强国之政胁之各有所施不可易也管子曰圣人能辅时不能违时智者善谋不如当时邹子曰政教文质所以匡救也当时则用之过则舍之由此观之当霸者之朝而行王者之化则悖矣当强国之世而行霸者之威则乖矣若时逢狙诈正道陵夷欲宪章先王广陈徳化是犹待越客以拯溺白大人以救火善则善矣岂所谓通于时变欤夫霸者駮道也葢白黑杂合不纯用徳焉期于有成不问所以论于大体不守小节虽称仁引义不及三王而扶颠定倾其归一揆恐儒者溺于所闻不知王霸殊略故叙以长短术以经论通变者剏立题目总六十有三篇合为十卷名曰长短经大防在乎寜固根蒂革易时兴亡治乱具载诸篇为沿袭之远图作经济之至道非欲矫世夸俗希声慕名辄露见闻逗机来哲凡厥有位幸望详焉




　　钦定四库全书
　　长短经卷一　　　　　　　唐　赵蕤　撰大体一　任长【二】　品目【三】　量才【四】
　　知人【五】　察相【六】　论士【七】　政体【八】
　　大体第一
　　臣闻老子曰以政理国以竒用兵以无事取天下荀卿曰人主者以官人为能者也匹夫者以自能为能者也子曰士大夫分职而聴诸侯之君分土而守三公总方而议则天子拱已而正矣何以明其然耶当尧之时舜为司徒契为司马禹为司空后稷为田官防为乐正倕为工师伯夷为秩宗臯陶为理官益掌驱禽尧不能为一焉奚以为君而九子者为臣其故何也尧知九赋之事使九子各授其事皆胜其任以成九功尧遂乗成功以王天下汉高帝曰夫运筹防于帏幄之中决胜于千里之外吾不如子房镇国家抚百姓给饷餽不絶粮道吾不如萧何连百万之军战必胜攻必取吾不如韩信三人者皆人杰也吾能用之此吾所以有天下也【人物志曰夫一官之任以一味协五味一国之政以无味和五味故臣以自任为能君以能用人为能臣以能言为能君以能聴为能臣以能行为能君以能赏罚为能所以不同故能君众能也】故曰知人者王道也知事者臣道也无形者物之君也无端者事之本也鼔不预五音而为五音主有道者不为五官之事而为理事之主君守其道官知其事有自来矣先王知其如此也故用非其有如己有之通乎君道者也【议曰淮南子云巧匠为宫室为圆必以规为方必以矩为平直必以凖绳功已就矣而不知规矩凖绳而赏巧匠宫室已成不知巧匠而皆曰某君某王之宫室也孙卿曰夫人主欲得善射中微则莫若使羿欲得善御致远则莫若使王良欲得调一天下则莫若聪明君子矣其用智甚简其为事不劳而功名甚大此能用非其有如己有者也】人主不通主道者则不然自为之则不能任贤不能任贤则贤者恶之此功名之所以伤国家之所以危【议曰申子云君知其道也臣知其事也十言十当百言百当者人臣之事也非人君之道也尸子云人臣者以进贤为功也君者以用贤为功也贾谊云臣闻圣主言问其臣而不自造事故使人臣得必尽其愚忠惟陛下财幸由是言之夫君不能司契委任而妬贤恶能取败之道也】汤武一日而尽有夏商之财以其地封而天下莫敢不悦服以其财赏而天下皆竞劝通乎用非其有也【议曰孙卿云脩礼者王为政者强取人者安聚敛者亡故王者富人霸者富士仅存之国富大夫亡国富筐箧寔府库是谓上溢下漏又曰天子不言多少诸侯不言利害大夫不言得失昔者周厉王好利近荣公芮良夫谏曰王室其将卑乎荣公好专利而不知大难夫利百物之所生也天地之所载也而或专之其害多矣天地百物皆将取焉何可专也所怨甚多而不备大难以是教王其能久乎后厉王果败魏文侯御廪灾素服避正殿羣臣皆哭公子成父趋入贺曰臣闻天子藏于四海诸侯藏于境内非其所藏不有火灾必有人患幸无人患不亦善乎孔子曰百姓足君孰与不足周谚有言曰囊漏储中由此言之夫圣王以其地封以其财赏不与人争利乃能通于主道是用非其有者也】故称设官分职君之体也委任责成君之体也好谋无倦君之体也寛以得众君之体也含垢藏疾君之体也君有君人之体其臣畏而爱之此帝王所以成业也
　　任长第二
　　臣闻料才覈能治世之要自非圣人谁能兼兹百行备贯众理乎故舜合羣司随才授位汉述功臣三杰异称况非此俦而可备责耶【夫刚畧之人不能理微故论其大体则畧而高远歴纎理微则宕徃而疏越亢厉之人不能回挠其论法直则括据而公正说变通则否戾而不入寛恕之人不能速防论仁义则详而长雅趋时务则迟缓而不及好竒之人横逸而求异造权谲则倜傥而瑰壮案清道则诡常而恢迂又曰王化之政宜于统大以之理小则迂防术之政宜于理难以之理平则无竒矫亢之政宜于治侈以之治弊则残公刻之政宜于紏奸以之治边则失其众威猛之政宜于讨乱以之治善则暴伎俩之政宜于治富以之治贫则民劳而下困此已上皆偏材也】昔伊尹之兴土工也强脊者使之负土眇者使之推伛者使之涂各有所宜而人性齐矣管仲曰升降揖让进退闲习臣不如隰朋请立以为大行辟土聚粟尽地之利臣不如戚请立以为司田平原广牧车不结辙士不旋踵鼓之而三军之士视死如归臣不如王子城父请立以为大司马决狱折中不杀不辜不诬不罪臣不如宾胥无请立以为大理犯君顔色进谏必忠不避死亡不挠富贵臣不如东郭牙请立以为大谏君若欲治国强兵则五子者存焉若欲霸王则夷吾在此黄石公曰使智使勇使贪使愚智者乐立其功勇者好行其志贪者决取其利愚者不爱其死因其至情而用之此军之微权也淮南子曰天下之物莫凶于奚毒【附子也】然而良医槖而藏之有所用也麋之上山也大章不能跂及其下也牧竪能追之才有修短也胡人便于马越人便于舟异形殊类易事则悖矣魏武诏曰进取之士未必能有行有行之士未必能进取陈平岂笃行苏秦岂守信耶而陈平定汉业苏秦济弱燕任其长也由此观之使韩信下帏仲舒当戎于公驰说陆贾聴讼必无曩时之勲而显今日之名也故任长之道不可不察【议曰魏桓范云帝王用人度世授才争夺之时书防为先分定之后忠义为首故晋文行舅犯之计而赏雍季之言髙祖用陈平之智而托后于周勃古语云守文之代徳髙者位尊仓卒之时功多者赏厚诸葛亮曰老子长于养性不可以临危难商鞅长于理法不可以从教化苏张长于驰辞不可以结盟誓白起长于攻取不可以广众子胥长于图敌不可以谋身尾生长于守信不可以应变王嘉长于遇明君不可以事暗主许子将长于明臧否不可以养人物此任长之术者也】
　　品目第三
　　夫天下重器王者大统莫不劳聪明于品材获安逸于任使故孔子曰人有五仪有庸人有士人有君子有圣有贤审此五者则治道毕矣所谓庸人者心不存慎终之规口不吐训格之言【格法】不择贤以托身不力行以自定见小闇大而不知所务从物如流而不知所执此则庸人也所谓士人者心有所定计有所守虽不能尽道术之本必有率也【率犹述也】虽不能徧百善之美必有处也是故智不务多务审其所知言不务多务审其所谓【所谓言之要也】行不务多务审其所由智既知之言既得之【得其要也】行既由之则若性命形骸之不可易也富贵不足以益贫贱不足以损此则士人也所谓君子者言必忠信而心不忌【忌怨害也】仁义在身而色不伐思虑通明而辞不专笃行信道自强不息油然若将可越而终不可及者此君子也【油然不进之貎也越过也孙卿曰夫君子能为可贵不能使人必贵已能为可信不能使人必信已能为可用不能使人必用已故君子耻不脩不耻见污耻不信不耻不见信耻不能不耻不见用不诱于誉不怨于诽率道而行端然正已谓之君子也】所谓贤者徳不逾闲【闲法也】行中规绳言足法于天下而不伤其身【言满天下无口过也】道足化于百姓而不伤于本【本亦身也】富则天下无菀财【菀积】施则天下不病贫此则贤者也所谓圣者徳合天地变通无方穷万事之终始协庶品之自然敷其大道而遂成情性明并日月化行若神下民不知其徳覩者不识其隣此圣者也【邻以喻界畔也庄子曰刻意尚行离世异俗髙论怨诽为亢而已矣此山谷之士非世之人枯槁赴渊者之所好也语仁义忠信恭俭推让为脩而已矣此平世之士教诲之人也游居博学者之所好也语大功立大名礼君臣正上下为治世而已矣此朝廷之士尊王强国之人也致功兼并者之所好也就薮泽处闲旷钓鱼闲处无为而已矣此江海之士避世之人也闲暇者之所好也吹呴呼吸吐故纳新熊经鸟伸为寿而已矣此导引之士养形之人也彭祖寿考者之所好也若夫不刻意而高无仁义而脩无功名而治无江海而闲不导引而寿无不亡也无不有也淡然无极而众美从之此天地之道圣人之徳者也】钤经曰徳足以怀远信足以一异识足以鉴古才足以冠世此则人之英也法足以成教行足以脩义仁足以得众明足以照下此则人之俊也身足以为仪表智足以决嫌疑操足以厉贪鄙信足以怀殊俗此则人之豪也守节而无挠防义而不怒见嫌不茍免见利不茍得此则人之杰也【徳行高妙容止可法是谓清节延陵晏婴是也建法立制强国富人是谓法孚管仲商鞅是也思通道化策谋竒妙是谓术家范蠡张良是也其徳足以厉风俗其法足以正天下其术足以谋庙胜是谓国体伊尹吕望是也其徳足以率一国其治法足以正郷邑其术足以权事宜是谓噐能子产西门豹是也清节之流不能恕好尚讥诃分别是非是谓臧否子夏之徒是也法家之流不能创思图远而能受一官之任错意施巧是为伎俩张敞赵广汉是也术家之流不能创制垂则而能遭变用权权智有余公正不足是谓智意陈平韩安国是也能文著述是谓文章司马迁班固是也能传圣人之业而不能干事施政是谓儒学毛公贯公是也辩不入道而应对给资是谓口辩乐毅曹丘生是也胆力絶众材畧过人是谓骁雄白起韩信是也】家语曰昔者明王必尽知天下良士之名既知其名又知其实然后用天下之爵以尊之则天下理也此之谓矣
　　量才第四
　　夫人才能参差大小不同犹升不可以盛斛满则弃矣非其人而使之安得不殆乎【傅子曰凡品才有九一曰徳行以立道本二曰理才以研事机三曰政才以经治体四曰学才以综典文五曰武才以御军旅六曰农才以教耕稼七曰工才以作器用八曰商才以兴国利九曰辩才以长讽议此量才者也】故伊尹曰智通于大道应变而不穷辨于万物之情其言足以调隂阳正四时节风雨如是者举以为三公故三公之事常在于道【汉文帝问陈平曰君所主何事对曰陛下不知臣驽下使臣待罪宰相宰相者上佐天子燮理隂阳下遂万物之宜外镇抚四夷内亲附百姓使公卿大夫各得其职上曰善汉魏相书曰臣闻易曰天地以顺动故日月不过四时不忒圣人以顺动则刑罚清而人服天地变化必由隂阳隂阳之分以日月为纪各有常职不得相干明王谨于尊天慎于养人故立羲和之官以乗四时敬授人事君动静以道奉顺隂阳则日月光明风雨时节寒暑调和三者得叙则灾害不生人不夭疾衣食有余矣此燮理隂阳之大体也事具洪范篇】不失四时通于地利能通不通能利不利如是者举以为九卿故九卿之事常在于徳通于人事行犹举绳通于关梁实于府库如是者举以为大夫故大夫之事常在于仁【蜀丞相诸葛亮主簿杨颙曰坐而论道谓之三公作而行之谓之卿大夫】忠正强谏而无有奸诈去私立公而言有法度如是者举以为列士故列士之事常在于义也故道徳仁义定而天下正【清节之徳师氏之任也法家之材司冦之任也术家之材三孤之任也臧否之材师氏之任也伎俩之材司空之任也儒学之材保氏之任也文章之材国史之任也骁雄之材将帅之任也】太公曰多言多语恶口恶舌终日言恶寝卧不絶为众所憎为人所疾此可使要遮闾巷察奸伺祸权数好事夜卧早起虽剧不悔此妻子之将也先语察事权劝而与食实长希言财物平均此十人之将也忉忉截截垂意肃肃不用谏言数行刑戮刑必见血不避亲戚此百人之将也讼辩好胜嫉贼侵凌斤人以刑欲整一众此千人之将也外貎怍怍言语时出知人饥饱习人剧易此万人之将也战战栗栗日慎一日近贤进谋使人知节言语不慢忠心诚毕此十万人之将也【经曰夫将虽以详重为贵而不可有不决之疑虽以博访为能而不欲有多端之惑此论将之妙也】温良实长用心无两见贤进之行法不枉此百万人之将也勲勲纷纷邻国皆闻出入豪居百姓所亲诚信缓大明于领世能效成事又能救败上知天文下知地理四海之内皆如妻子此英雄之率乃天下之主也【聪明秀出谓之英胆力过人谓之雄此其大体之别名夫聪明者英之分也不得雄之胆则说不行胆力者雄之分也不得英之智则事不立若聪能谋始而明不见机可以坐论而不可以处事若聪能谋始明能见机而勇不能行可以修常而不可以虑变若力能过人而勇不能行可以为力人未可以为先登力能过人勇能行之而智不能料事可以为先登未足以为将帅必聪能谋始明能见机行能决之然后乃可以为英张良是也气力过人勇能行之智足料事然后乃可以为雄韩信是也若一人之身兼有英雄则能长世高祖项羽是也】经曰智如源泉行可以为表仪者人师也智可以砥砺行可以为辅警者人友也据法守职而不敢为非者人吏也当前快意一呼再诺者人也故上主以师为佐中主以友为佐下主以吏为佐危亡之主以为佐欲观其亡必由其下故同明者相见同听者相闻同志者相从非贤者莫能用贤故辅佐左右所欲任使者存亡之机得失之要孙武曰主孰有道【昔汉王见围荥阳谓陈平曰天下纷纷何时定乎平曰项王为人恭敬爱人士之亷节好礼者多归之至于行功赏爵邑重之士亦以此不附今大王嫚人少礼士之顽钝嗜利无耻者亦多归汉诚宜各去两短集其两长天下指麾即定矣魏太祖谓郭嘉白袁本初地广兵强吾欲讨之力不能敌何如嘉对曰刘项之不敌公所知也汉祖惟智胜项羽虽强终为所擒嘉窃料之绍有十败公有十胜虽兵强无能为也绍繁礼多仪公体任自然此道胜一也绍虽兵强绍以逆动公奉顺以率天下此义胜二也汉末政失于寛绍以寛济故不慑公纠之以猛而上下知制此治胜三也绍外寛内忌用人而旋疑之所任唯亲戚子弟耳公外简易而内机明用人无疑唯才能所宜不问远近此度胜四也绍多计少决失在事后公防得辄行应变无穷此谋胜五也绍因累世之资髙议揖譲以收名誉士之好言饰外者多归之公至心待人推诚而行之不为虗美以俭率下与有功者无所恡士之忠正远见而有实者皆愿为用此徳胜六也绍见人饥寒恤念之情形于顔色其所不见虑或不及所谓妇人之仁耳公于目前小事时有所忽至于大事与四海相接恩之所加皆过其望虽所不见虑之所周无不济也此仁胜七也绍以大臣争权谗言惑乱公御下以道浸润不行此明胜八也绍是非不可知公所是进之以礼所不是正之以法此文胜九也绍好为虗势不知兵要公以少尅众用兵如神军人恃之敌人畏之此武胜十也曹公曰吾知之绍为人志大而智小色厉而胆薄忌克而少威兵多而分画不明将骄而政令不一土地虽广粮食虽丰适所以为吾奉也杨阜曰袁公寛而不断好谋而少决不断则无威少决则后事今虽强终为所擒曹公有雄才逺畧决机无疑法一而兵精必能济大事也】将孰有能【袁绍率大众攻许都孔融谓荀彧曰袁绍地广兵强田丰许攸智计之士也为之谋审配逢纪尽忠之臣任其事顔良文丑勇冠三军统其兵殆难克乎彧曰绍兵虽多而法令不整田丰刚而犯上许攸贪而不治审配专而无谋逢纪果而自用此二人留知后事许攸贪而犯法必不能纵不纵必为变顔良文丑一夫之勇耳可一战而擒也后许攸贪不奉法审配收其妻子攸怒奔曹公又顔良临阵授首田丰以谏死皆如彧所料也】吾以此知胜之谓矣
　　知人第五
　　臣闻主将之法务览英雄之心然人未易知知人未易汉光武听聪之主也谬于厐萌曹孟徳知人之哲也弊于张邈何则夫物类者世之所惑乱也故曰狙者类智而非智也【狙音自舒反慢也】愚者类君子而非君子也戅者类勇而非勇也亡国之主似智亡国之臣似忠幽莠之幼似禾骊牛之黄似虎白骨疑象碔砆类玉此皆似是而非也【人物志曰轻诺似烈而寡信多易似能而无效进鋭似精而去速诃者似察而事烦许施似惠而无终面从似忠而退违此似是而非者也亦有似非而是者大权似奸而有功大智似愚而内明博爱似虗而实厚正言似讦而情忠非天下之至精孰能得其实也】孔子曰凡人心险于山川难知于天天犹有春秋冬夏旦暮之期人者厚貎深情故有貎愿而益有长若不肖【长音竹两反】有顺懁而达有坚而缦有缓而釪【音污】太公曰士有严而不肖者有温良而为盗者有外貎恭敬中心欺慢者有精精而无情者有威威而无成者有如敢断而不能断者有恍恍惚惚而反有忠实者有倭倭而有效者有貎勇佷而内怯者有梦梦而反易人者无使不至无使不遂天下所贱圣人所贵凡人莫知非有大明乃见其际此士之外貎而不与中情相应者也【桓范曰夫贤愚之异使若葵之与苋何得不知其然若其莠之似禾类是而非是类贤而非贤杨子法言曰或问难知曰太山之与蚁垤河海之与行潦非难也大圣与大佞难也于呼唯能别似者为无难矣】知此士者而有术焉微察问之以观其辞穷之以辞以观其变与之间谋以观其诚明白显问以观其徳远使以财以观其亷【又曰委之以财以观其仁临之以利以观其亷】试之以色以观其贞【又曰悦之以色以观其不淫】告之以难以观其勇【又曰告之以危而观其勇又曰惧之以验其特】醉之以酒以观其态【又曰醉之以酒而观其则又曰醉之以酒观其不失】庄子曰远使之而观其忠【又曰远使之以观其不二】近使之而观其敬【又曰近之以昵观其不狎】烦使之而观其能【又曰烦之以事以观其理】卒然问焉而观其智【又曰设之以谋以观其智太公曰事之而不穷者谋】急与之期而观其信【太公曰使之而不隐者谓信也】杂之以处而观其色【又曰纵之以视观其无变】吕氏春秋曰通则观其所礼【通达也】贵则观其所进【又曰达视其所举也】富则观其所养【又曰富视其所与又曰见富贵人观其有礼施太公曰富之而不犯骄逸者谓仁也】听则观其所行【行则行仁】近则观其所好【又曰居视其所亲又曰省其居处观其贞良省其交游观其志比】习则观其所言【好则好义言则言道】穷则观其所不爱【又曰穷则视其所不为非又曰贫视其所不敢】贱则观其所不为【又曰贫贱人观其有徳守也】喜之以验其守【守慎守也又曰喜之以观其轻】乐之以验其僻【僻邪僻也又曰娱之以乐以观其俭】怒之以验其节【节性也又曰怒之讐以观其不怨也】哀之以验其仁【仁人见可哀者则哀】苦之以验其志【又曰验之以观其能安】经曰任宠之人观其不骄奢【太公曰富之而不骄奢者义也】疏废之人观其不背越荣显之人观其不矜夸隐约之人观其不慑惧少者观其恭敬好学而能悌【人物志曰夫幼智之人在于童齓皆有端绪故文本辞繁辨始给口仁出慈恤施发过与慎生畏惧亷起不取者也】壮者观其亷洁务行而胜其私老者观其思慎强其所不足而不逾父子之间观其慈孝兄弟之间观其和友乡党之间观其信义君臣之间观其忠惠【太公曰付之而不转者忠也】此之谓观诚【傅子曰知人之难莫难于别真伪设所脩出于为道者则言自然而贵虗所脩出于为儒者则言分制而贵公正所脩出于为纵横者则言权宜而贵变常九家殊务各有所长非所为难所谓难者以默者观其行以语者观其辞以出者观其治以处者观其学四徳或异所观有微又非所谓难也所谓难者典説诡合转应无穷辱而言髙贪而言亷贼而言仁怯而言勇诈而言信淫而言贞能设似而乱真多端以疑闇此凡人之所常或明主之所甚疾也君子内洗其心以虗受人立不易方贞观之道也九流有主贞一之道也内贞观而外贞一则执伪者无地而逃矣夫空言易设但责其实事之效则是非之騐立可见也故韩子曰人皆寐盲者不知人皆黙喑者不识觉而使之视问而使之对则喑盲穷矣发齿吻视毛色虽良乐不能必马连车蹴驾试之行途则臧获定其驽良观青黄察瑕销虽欧冶不能必剑陆断狗马水截蛟龙虽愚者识其利钝矣是知明试贵实乃圣功也】人物志曰【凡有血气者莫不禀隂阳以立性体五行而着形其在体也木骨金筋火气土肌水血五物之象也五物之实各有所济也】骨植而柔者谓之毅毅也者仁之质也【木则垂阴为仁之质质不毅不能成仁】气清而朗者谓之文理文理也者礼之本也【火则照察为礼之本本无文理不能成礼】体端而实者谓之贞固贞固也者信之基也【土必吐生为信之基基不贞固不能成信也】筋劲而精者谓之勇敢勇敢也者义之决也【金能断割为义之决决不勇敢不能成义也】色平而畅者谓之通微通微也者智之原也【水流疏达为智之原原不通微不能成智】五质恒性故谓之五常故曰直而不柔则木【木强徼讦失其正色】劲而不精则力【负鼎絶髌失其正劲】固而不端则愚【惠己自是陷于愚戅】气而不清则越【辞不清顺发越无成】畅而不平则荡【好智无涯荡然失已】然则平陂之质在于神【神者智之主也故神平则质平神陂则质陂也】明暗之实在于精【精者实之本精清则实明精浊则实暗】勇怯之势在于筋【筋者势之用也故筋劲则势勇弱则势怯】强弱之植在于骨【骨者植之机故骨麤则植强骨细则植弱】躁静之决在于气【气者决之地也气盛决于躁气冲决于静】惨怿之情在于色【色者精之候故色悴由情惨色怿由情怿也】衰正之形在于仪【仪者形之表故仪衰由形殆仪正由形肃】态度之动在于容【容者动之符哀动则容哀态正则容度也】缓急之状在于言【言者心之状心恕则言缓心偏则言急也】若质素平淡中睿外朗筋劲植固声清色泽仪崇容直则纯粹之徳也夫人有气气也者谓诚在其中必见诸外故心气麤厉者其声沈散心气详慎者其声和节心气鄙戾者其声麤犷心气寛柔者其声温润信气中易义气时舒和气简略勇气壮立此之谓听气【以其声处其实气生物物生有声声有刚柔清浊咸发乎声听其声察其气考其所为皆可知矣】又有察色察色谓心气内蓄皆可以色取之夫诚智必有难尽之色【又曰诚智必有明达之色】诚仁必有可尊之色【又曰诚仁必有温柔之色】诚勇必有难慑之色【又曰诚勇必有矜奋之色也】诚忠必有可观之色诚洁必有难污之色诚贞必有可信之色质色浩然固以安伪色曼然乱以烦此之谓察色【人物志曰夫心质亮直其仪劲固心质平理其仪安闲夫仁固之精慤然以端勇胆之精然以强夫忧患之色乏而且荒疾疢之色乱而垢理喜色愉然以怿愠色厉然以扬垢惑之色冐昧无常是故其言甚怿而精色不从者中有违也其言有违而精色可信者辞不敏也言未发而怒色先见者意愤溢也言已发而怒气送之者强所不然也凡此之类虽欲违之精色不从威愕以明虽变可知也】又有考志考志者谓方与之言以察其志其气寛以柔其色捡而不謟其礼先人其言以人每自见其所不足者是益人也若好临人以色髙人以气胜人以言防其所不足而废其所不能者是损人也【太公曰博人辩辞髙行论议而非时俗此奸人也王者慎勿宠之也】其貌直而不侮其言正而不私不饰其美不隐其恶不防其过者是质人也【又曰与之不为喜夺之不为怒沈静而寡言多信而寡貎者是质静人也议曰太公云朴其身头恶其衣服语无为以求名言无欲以求得此伪人也王者慎勿近之夫质人之中有如此之伪者也】若其貎曲媚其言谀巧饰其见物务其小证以故自说者是无质人也【议曰晏子云防夫佞人之在君侧材能皆非常也夫藏大不诚于中者必谨小诚于外以成其大不诚此难得而知也荀悦曰察人情术观其言行未必合道而悦于己者必佞人也观其言行未必悦已而合于道者必正人也此察人之情之一端也】喜怒以物而色不作烦乱以事而志不惑深导以利而心不移临慑以威而气不卑者是平心固守人也【又曰荣之以物而不娱犯之以卒而不惧置义而不迁临货而不回者是果正人也议曰孔子称取人之法无取健健贪也夫健之弊有如此者矣】若喜怒以物而心变易乱之以事而志不治示之以利而心迁动慑之以威而气恇惧者是鄙心而假气人也【又曰若移易以言志不能固已诺而不决者是情弱之人也】设之以物而数决惊之以卒而屡应不文而慧者是有智思之人【议曰太公云有名而无实出入异言扬美掩恶进退为功王者慎勿与谋夫智思之人弊于是矣】若难设以物难说以言守一而不知变固执而不知改是愚佷人也【议曰志士守操愚佷难变夫不变是同而愚智异者以道为管也何以言之新语云夫长于变者不可穷以诈通于道者不可惊以怪审于辞者不可惑以言达于义者不可动以利故君子闻见欲众而采择欲谨学问欲博而行已欲敦目不淫燿之色耳不乱阿谀之辞虽利以齐鲁之富而志不移设以乔松之寿而行不改然后能一其道而定其操致其事而立其功观其道业此其所以与愚佷异也】若屏言而勿顾自私而不防非是而强之是诬嫉人也【议曰刘备以客见诸葛亮而贤之亮曰观客色动而神惧视低而忤数奸形外露邪心内藏必曹氏刺客后果然夫奸人容止大扺如是何晏夏侯邓飏等求交于傅嘏而不纳也或怪而问之嘏曰太初志大其量能合虗声而无实才何平叔言逺而情近好辩而无诚所谓利口覆国之人也邓茂有为而无终外要名利内无关钥贵同而恶异多言而妒前多言多败衅妒前而无亲以吾观此三人皆败徳也逺之犹恐祸　及况昵之乎后皆如嘏言夫妒者之行有如此也】此之谓考志【人物志曰夫精欲深微质欲懿重志欲大心欲谦小精微所以入神妙也懿重所以崇徳守也志大所以堪物任也小心所以慎咎悔也故诗咏文王小心翼翼不大声以色心小也王赫斯怒以对于天下志大也由此论之心小志大者圣贤之伦也心大志大者豪杰之儁也心大志小者傲荡之类也心小志小者拘懦之人也】又有测隠测隠者若小施而好得小让而大争言愿以为质伪爱以为忠尊其行以收其名此隠于仁贤【孙卿曰仲尼之门五尺童子羞言霸道者何也彼非本政教也非服人心也以让饰争依乎仁而蹈利者也小人之桀耳曷足称大君子之门乎】若问而不对详而不详貎示有余假道自从困之以物穷则托深此隠于艺文也【又曰虑诚不及而佯为不言内诚不足而色亦有余此隠于智术者也人物志曰有处后特长从众所安似能听断者有避难不应似若有余而实不解者有因胜错失穷而称妙似理不可屈者此数似者众人之所惑也】若髙言以为廉矫厉以为勇内恐外夸亟而称说以诈气临人此隠于亷勇也【议曰太公云无智略大谋而以重赏尊爵之故强勇轻战侥幸于外王者慎勿使将此诈勇之弊也】若自事君亲而好以告人饰其物而不诚于内发名以君亲因名以私身此隠于忠孝也此谓测隠矣【人物志曰尤妙之人含精于内外无饰姿尤虚之人硕言瑰姿内实乖违而人之求竒不以精微测其机或以貎少为不足或以瑰姿为巨伟或以真露为虗华或以巧饰为真实何自得哉故须测隠焉】夫人言行不类终始相悖外内不合而立假节以感视听者曰毁志者也【人物志曰夫纯讦性违不能公正依讦似直以讦讦善纯宕似流不能通道依宕似通行敖过节故曰直者亦讦讦者亦讦其讦则同其所以　讦则异通者亦宕宕者亦宕其宕则同其所以为宕　异观其依似则毁志可知也】若饮食以亲货赂以交损利以合得其权誉而隠于物者曰贪鄙者也【太公曰果敢轻死苟以贪得尊爵重禄不图大事待利而动王者慎勿使也】若小知而大解小能而大成规小物而不知大伦曰华诞者也【文子曰夫人情莫不有所短诚其大略是也虽有小过不足以为累诚其大略非也闾里之行未足多也】又有揆徳揆徳者其有言忠行夷秉志无私施不求反情忠而察貎拙而安者曰仁心者也有事变而能治效穷而能达措身立功而能遂曰有知者也有富贵恭俭而能威严有礼而不骄曰有徳者也【议曰鱼豢云贫不学俭卑不学恭非人性分处所然耳是知别恭俭者必在于富贵人也】有隠约而不慑安乐而不奢勲劳而不变喜怒而有度曰有守者也有恭敬以事君恩爱以事亲情乖而不叛力竭而无违曰忠孝者也此之谓揆徳【桓范曰夫帝王之君歴代相踵莫不慕霸王之任贤恶亡国之失士然犹授任凶愚破亡相属其故何哉由取人不求合道而求合己也故人物志曰清节之人以正直为度故其歴众材也能识性行之常而或疑法术之诡术谟之人以思谋为度故能识防略之竒而或失遵法之良伎俩之人以邀功为度故能识进趋之功而不通道徳之化言语之人以辩折为度故能识防给之慧而不知含章之美是以互相非駮莫肯相是凡此之类皆谓一流故一流之人能识一流之善二流之人能识二流之美尽有诸流则亦能兼达众材矣又曰夫务名者不能出己之后是故性同而材倾则相援而相赖也性同而势均则相竞而相害也此又同体之变不可不察也】夫圣贤之所美莫美乎聪明聪明之所贵莫贵乎知人知人识智则众材得其序而庶绩之业兴矣【又曰夫天下之人不可尽与游处何以知之故观其一隅则终朝足以识之将究其详必三日而后足何谓三日而后足夫国体之人兼有三材故谈不三日不足以尽之一以论道徳二以论法制三以论防术然后乃能竭其所长而举之不疑然则何以知其兼偏而与之言乎其为人务以流数抒人之所长而为之名目如是者谓兼也好陈己善欲人称之不欲知人之所有如是者谓偏也】是故仲尼训六蔽以戒偏材之失【仁者爱物蔽在无断信者诚露蔽在无隠此偏材之常失也】思狂狷以通拘抗之材疾空空而无信以明为似之难保察其所安观其所由以知居止之行率此道也人焉廋哉人焉廋哉
　　察相第六
　　左传曰周内史叔服如鲁公孙敖闻其能相人也见其二子焉叔服曰谷也食子难也收子谷也丰下必有后于鲁国【杜预曰丰下谓方面也郑伯享赵孟于垂陇七子从赵孟曰七子从君以宠之也请皆赋以卒君贶子展赋草虫赵孟曰善哉人之主也抑武也不足以当之印段赋蟋蟀赵孟曰善哉保家之主吾有望矣子展其后亡者也在上不忘降印氏其次也乐而不荒乐以安人不淫以使之后亡不亦可乎】汉书曰髙祖立濞为吴王已拜上相之曰汝靣状若有反相汉后五十年东南有乱岂非汝耶天下一家慎无反【经曰睂上骨斗髙者名为九反骨其人恒有包藏之志又曰黄色绕天中从髪际通两颧其两睂下各发黄色其中正上复有黄色直下鼻者三公相也若下贱有此色者能杀君父春秋左氏传曰楚子将以商臣为太子访诸令尹子上子上曰是人也蜂目豺声忍人也不可立也弗听后谋反以宫甲围成王缢之又曰楚司马子良生子越椒子文曰必杀之是人也熊虎之状而豺狼之声弗杀必灭若敖氏矣谚曰狼子野心是乃狼也其可畜乎子良不可后果反攻主楚王鼔而进遂灭若敖氏又曰晋韩宣子如齐见子雅子雅召其子子旗使见宣子宣子曰非保家之主也不臣杜预曰言子雅志器亢也后十年来奔周灵王之弟儋季卒其子括将见王而叹单公子愆期闻其叹也入以吿王曰不戚而愿大视躁而足髙心在他矣不杀必为害王曰童子何知及灵王崩儋括欲立王子佞夫周大夫杀佞夫齐崔杼帅师伐我公患之孟公绰曰崔子将有大志不在病我必速归何患焉其来也不冦使人不严异于他日齐师徒归果弑庄公晋楚防诸侯而盟楚公子围设服离卫鲁大夫叔孙穆子曰楚公子美矣君哉杜预曰设君服也此年子围簒位卫孙文子来聘君登亦登叔孙穆子趋进曰诸侯之防寡君未尝后卫君今吾子不后寡君未知所过吾子其少安孙子无辞亦无悛容穆叔曰孙子必亡为臣而君过而不悛亡之本也后十四年林父逐君初郑伯享赵孟七子赋诗伯有赋鹑之贲贲享卒赵孟吿叔向曰伯有将为戮矣诗以言志志诬其上而公怨之以为宾荣其能久乎魏时管辂相何晏邓飏当诛死辂舅问之答曰邓飏行歩节不束骨脉不制肉起立倾倚若无手足谓之鬼何之视候防不守宅血不华色精爽烟浮容若枯木谓之鬼幽鬼者为风所收鬼幽者为火所烧自然之符不可蔽也宋孔熈光就姚生曰夫相人也天欲其圆地欲其方眼欲光曜鼻须柱梁四渎欲明五岳欲强此数者君无一焉又君之眸子眽眽如望羊行委曲而失歩声嘶散而不扬岂唯失其福禄将乃罹其祸殃后皆谋反被杀之矣】由此观之以相察士其来尚矣故曰富贵在于骨法忧喜在于容色【经曰青主忧白主哭泣黑主病赤主惊恐黄主庆喜凡此五色并以四时判之春三月青色王赤色相白色囚黄黑二色皆死夏三月赤色王白色黄色皆相青色死黑色囚秋三月白色王黑色相赤色死青黄二色皆囚冬三月黑色王青色相白色死黄与赤二色囚若得其时色王相者吉不得其时色王相若囚死者凶魏管辂徃族兄家见二客客去辂谓兄曰若此二人天庭及口耳之间同有凶气异变俱起双魂无定流魂于海骨归于家后果溺死此略举色变之效】成败在于决断以此叅之万不失一经曰言贵贱者存乎骨骼言脩短者存乎虗实【经曰夫人喘息者命之所存也喘息条条状长而缓者长命人也喘息急促出入不等者短命人也又曰骨肉坚硬寿而不乐体肉耎者乐而不寿左传曰鲁使襄仲如齐复曰臣闻齐人将食鲁之麦以臣观之将不能齐君之语偷臧文仲有言曰人主偷必死后果然郑伯如晋拜成授玉于东楹之东晋大夫贞伯曰郑伯其死乎自弃也已视流而行速不安其位宜不能久杜预曰言郑伯不端谛也六月卒天王使刘康公成肃公防晋侯伐秦成子受脤于社不敬刘子曰吾闻之人受天地之中以生所为命也是以有动作礼义威仪之则以定命也能者养之以福不能者败以取祸是故君子勤礼小人尽力勤礼莫如致敬尽力莫如敦笃敬在养神笃在守业国之大事在祀与戎祀有执膰戎有受脤神之大节也今成子惰弃其命矣其不反乎五月卒于瑕晋侯嬖程郑使佐下军郑行人公孙挥如晋聘程郑问焉曰敢问降阶何由子羽不能对归以语然明然明曰是将死矣不然将亡贵而知惧惧而思降乃得其阶下人而已又何问焉且夫既登而求降者知人也不在程郑其有亡衅乎不然其有惑疾将死而忧乎明年程郑卒天王使单子防韩宣子于戚视下言徐叔向曰单子其将死乎朝有着定防有表衣有襘有结防朝之言必闻于表着之位所以昭事序也视不过结襘之中所以导容貎也言以定之容貌以明之失则有阙今单子为王官伯而命事于防视不登言不过歩貎不导容而言不昭矣不导不恭不昭不从无守气矣此冬单子卒宋平公享昭子晏饮乐语相泣也乐祁佐退而告人曰今兹君与叔孙其将死乎吾闻之哀乐而乐哀皆丧心也心之精爽是谓魂魄魂魄去之何以能久此年叔孙宋公皆卒邾隐公来朝执玉高其容仰鲁公受玉卑其容俯子贡曰以礼观之二君皆有死亡焉高仰骄也卑俯替也骄近乱替近疾君为主其先亡乎此年公薨哀七年以邾子益归卫侯防吴于郧吴人藩卫侯之舎子贡说太宰嚭而免之卫侯归效夷言子之尚幼曰君必不免其死于夷乎执焉而又说其言从之固矣后卒死于楚鲁公作楚宫穆叔曰泰誓云人之所欲天必从之君欲楚也夫故作其宫不复适楚必死是宫六月辛巳公薨于楚宫晋侯　却犨送孙林父于卫卫侯飨之苦成叔敖卫大夫　曰苦成家其亡乎古之飨食也以观威仪省祸福故诗云兕觥其觩旨酒思柔彼交匪敖万福来求今夫子敖取祸之道也十七年却氏亡齐侯与卫侯防于商任不敬叔向曰二君者必不免防朝礼之经也礼政之舆也政身之守也怠礼失政不立是以乱也二十五年齐弑光二十六年卫弑剽也】言性灵者存乎容止斯其大体夫相人先视其靣靣有五岳四渎【五岳者额为衡山颊頥为恒山鼻为嵩山左颧为泰山右颧为华山四渎者鼻孔为济口为河目为淮耳为江五岳欲耸峻圆满四渎欲深大崖岸成就五岳成者富人也不丰则贫四渎成者贵人也不成则贱矣】五官六府【五官者口一鼻二耳三目四人中五六府者两行上为二府两辅角为四府两颧衡上为六府一官好贵十年一府好富十年五官六府皆好富贵无已左为文右为武也】九州八极【九州者额从左达右无纵理不败絶状如覆肝者为善八极者登鼻而望八方成形不相倾者为良也】七门二仪【七门者两奸门两阙门两命门一庭中二仪者头圆法天足方象地天欲得髙地欲得厚若头小足薄贫贱人也七门皆好富贵人也总而言之额为天頥为地鼻为人左目为日右目为月天欲张地欲方人欲深广日月欲光天好者贵地好者富人好者寿日月好者茂上停为天主父母贵贱中停为人主昆弟妻子仁义年夀下停为地主田宅奴婢畜牧饮食也】若夫颧骨才起肤色润泽者九品之候也【又曰腰腹相深称臀髀才厚及髙视广走此皆九品之侯也夫色须厚重腰须广长故经曰面如黄瓜富贵荣华白如截脂黑色如漆紫色如椹腰广面长腹如垂囊行如鵞此皆富贵人也凡论夫公侯将相已下者不论班品也】辅骨小见鼻凖微端八品之候也【又曰胸背微丰手足悦泽及身端歩平者此皆八品之候也夫鼻须洪直而长胷脾须丰厚如形手足色须赤白此皆富贵人也故经曰手足如绵富贵终年手足厚好立使在傍也】辅角成棱仓库皆平者七品之候也【又曰胸厚颈粗臂跮佣均及语调顾定者此皆七品之候也夫颈须粗短手臂须长语须如簧及凤此皆贵相也故经曰额角髙耸职位优重虎颈圆粗富贵有余牛顾虎视富贵无比天仓满得天禄地仓满丰酒肉也】天中丰隆印堂端正六品之候也【又曰脑起身方手厚腰圆及声清音朗者此皆六品之候也夫人额上连天中下及司空有骨若肉如环者名曰天城周匝无缺者大贵有缺若门者为三公夫声者须深实大而不浊小而能彰逺而不散近而不亡余音激澈似若有篁宛转流韵能圆能长此善者也宫声重大沈壅商声坚劲广博角声圆长通彻徴声抑扬流利羽声奄蔼低曵此谓正声也】伏犀明峻辅角丰秾者五品之候也【又曰颈短背隆乳濶腹垂及鵞行虎歩者皆五品之候也夫人脑缝骨起前后长大者将军二千石领兵相也出髪际为伏犀须耸峻利公候相也不用寛平有坎者迍剥有峯者大佳寛平者犹为食禄夫腹须端妍故曰马腹厐厐玉帛丰秾也】边地髙深福堂广厚者四品之候也【又曰头髙而丰长上短下及牛顾龙行者此皆四品候也边地在额角近髪际也福堂在睂尾近上也夫头须髙大故经曰牛头四方富贵隆昌虎头髙峙富贵无比象头髙广福禄长厚犀头嵂崒富贵郁郁狮头洪福禄所钟虎行将军鴈行大富也】犀及司空龙角直者三品之候也【又曰胷背极厚头深且尖及志雄体柔者此皆三品侯也司空从髪际直下次天庭是也龙角在睂头上也】头顶髙深龙犀成就者二品之候也【又曰头角竒起支节合度及貎杰性安者此皆二品之候也夫容貎慷慨举止注翔精爽清澄神仪安定言语审谛不疾不徐动息有恒不轻不躁喜怒不妄发趋舍合物宜声色不变其情荣枯不易其操此谓神有余者主得贵位也】四仓尽满骨角俱明者一品之候也【头颈皆好支节俱成及容质姿美顾视澄澈者此皆一品之候也】似龙者为文吏【似龙者甚贵龙行者为三公也】似虎者为将军【虎行者为将军驿马骨髙为将军也】似牛者为宰辅似马者为武吏【似马亦甚贵也】似狗者有清官为方伯【似猪似猴者大富贵似防者惟富而已凡称似者谓动静并似之若偏似一处乃贫寒者也】天中主贵气平满者宜官禄也【天中最髙近髪际发黄色上入正角至髙广参驾迁刺史牧守黄色如日月在天中左右侍天子也黄色出天中圆大光重者暴见天子有功受封经年及井灶恒有黄气如悬钟鼓三公之相也又发黄气如龙形亦受封也四时官气发天部如镜光者暴贵相也】天庭主上公大丞相之气【天庭直下次天中有黑子市死】司空主天宫亦三公之气【司空直下次天中色恶主上书大吉】中正主羣寮之气平品人物之司也【中正直下次司空色好者迁官转职若司空中正发赤色而歴歴者在中正为县官在天庭为郡官州县兰台尚书各视所部也】印堂主天下印绶掌符印之官也【印堂在两睂间微下睂头少许次中正发黄色如连刀上至天庭下至鼻凖为县令直阙庭发色者长吏也如车轮与辅角相应者大贵印堂一名阙庭也】山根平美及有竒骨伏起为婚连帝室公主壻也【山根直下次印堂亦主有势无势也】髙广主方伯之坐【从天中横列至髪际凡七名髙广位在第三髙广忽发黄色如两人捉鼔者将军相也】阳尺主州佐之官【横次髙广位在第四阳尺亦主少出方伯有气忧远行也】武库主兵甲典库之吏【横次阳尺位在第五】辅角主逺州刺史之官【横次武库位在第六骨起色好主黄门舎人之官也】边地主边州之任【横次辅角位在第七有黑子落难为奴也】日角主公侯之坐【从天庭横列至髪际凡八名日角位在第一平满充直者宜官职】房心主京辇之任【横次日角位在第二房心左为文右为武骨起宜作人师黄色见房心上至天庭为丞令直见房心而光泽者召为国师也】驿马主急疾之吏【横次位在第七驿马好色应印堂上秋冬得官也】额角主卿寺之位【从司空横列至髪际凡八名额角横次位第一色红黄大吉昌也】上卿主帝卿之位【横次额角上卿跃跃封卿大乐】虎睂主大将军【从中正横列至髪际凡九名虎睂横次位在第二发青白色者应行也】牛角主王之统师小将【横次虎睂位在第三亦主封侯食禄成角者更胜于肉也】角主将军之相【横次位在第五无角者不可求官凡欲知得官在任久不先视年上发色长短发色长一分主一年二分二年以此消息则可知也有恶色间之者主其年有事白色遭丧赤色弹夺黑色病青色狱厄天中有气横干者无官也然官色既久忽有死厄色间之者代人死也若年上有好色如连山出云雨处处皆通则无处不达髪际有黄气为己得官若黑气未也有黄气如衣发额上迁官益禄也】夫人有六贱头小身大为一贱【又曰额角防缺天中洼下亦为一贱经曰额促而窄至老穷厄蛇颈薄曲糟糠不足虵头平薄财物寥落格头尖钝穷厄无计也】目无光泽为二贱【又曰胷背俱薄亦为二贱经曰陷胸薄凥及猴目皆穷相也】举动不使为三贱【又曰声音雌散亦为三贱经曰语声喷喷面部枯燥面毛戎戎无风而尘皆贫贱相也夫声之恶者鹿浊飞散细嗄聊乱声去则若尽徃则不还乱澁细小沈浊痿弊舌短唇强蹇吃无响此恶相也夫人不笑似笑不嗔似嗔不喜似喜不畏似畏不醉似醉常如宿酲不愁似愁常如忧戚容貎阙乏如经癎病神色凄怆常如有失举止慞惶恒如趋急言语澁缩若有隐藏体貎低催如遭凌辱此并神不足也神不足者多牢狱厄有官隠藏而失有位贬逐而黜者也】鼻不成就凖向前低为四贱【又曰眇目斜视亦为四贱经曰人中平满耳无轮郭皆贫贱相也】脚长腰短为五贱【又曰唇倾鼻曲亦为五贱经曰蛇行雀趋财物无储鼻枉薄主立诺鼻头低垂至老独吹揺腰急歩必无所使腰短者则被人夺职也】文防不成唇细横长为六贱【又曰多言少信亦为六贱经曰口薄人不提擕僻侧为人所毁口如吹火至老独坐舌色白下贱人也舌短贫贱人也凡欲知人是贱者贵处少而贱处多多者广也少者狭也六贱备其为仆之人也】此贵贱存乎骨骼者也【论曰尧睂八彩舜目重禹耳四漏文王四乳然则世人亦时有四乳者此则驽马一毛似骥也若日角月偃之竒龙栖虎踞之美地静镇于城垣天辟运于掌防金槌玉枕磊落相望伏犀起盖隠辚交映井宅既兼仓匮已实斯乃卿相之明效也若深目长颈頽顔蹙齃虵行鸷立猳啄鸟咮筋不束体面无华色手无春荑之柔髪有寒蓬之悴是则穷乏徴验也昔姑布子卿谓子贡曰郑东门有一人其长九尺六寸河目而隆颡其头似尧其项似臯陶其肩似子产然自腰以下不及禹三寸儽然若丧家之狗河目谓上下匡而长也颡额也汉髙隆凖而龙颜凖鼻也顔额颡也两角为龙角一角为犀角言髙祖似龙两睂颡骨髙而鼻上隆魏陈留王丰下兑上有尧图之表陈宣帝颈缜貎若不惠初贱时杨忠见而竒之曰此人虎头必当大贵后皆果然此贵贱之效也】夫木主春生长之行也【春主肝肝主目目主仁生长敷荣者施恕惠与之意也】火主夏丰盛之时也【夏主心心主舌舌主礼丰盛殷阜者富博宏通之义也】金主秋收藏之节也【秋主肺肺主鼻鼻主义收藏聚敛者恡啬悭鄙之情也】水主冬万物伏匿之日也【冬主肾肾主耳耳主智伏匿隠蔽者邪谄奸佞之怀也】土主季夏万物结实之月也【季夏主脾脾主唇唇主信结实坚确者贞信谨厚之理也】故曰凡人美睂目好指爪者庶几好施人也【肝出为眼又主筋穷为爪荣于睂藏于魂经曰凡人睂直而头昂意气雄强缺损及薄无信人也如弓者善人也眼有光彩而媚好者性识物理而明哲人也眼光溢出脸外不散不动脸又不急不缓而精不露者智惠人也脸蹇缩精无光者愚钝人也眼光不出脸者藏情人也加以脸澁盗视必作贼也若务腧　脥　　者蛆嫉人也急　夹者不嫉妬则虗妄人也盯　　睢眰血者恶性人也防　　矘晃者憨　　人也贴　念防切珉　　者淫乱人也弥词矒赠者奸诈人也防澄抝　巧　　巧者崛强人也羊目　江瞳　江者毒害人也睢盱防烁者回邪人也精色襍而光彩浮浅者心意不定无信人也精清光溢者聪明人也精沈光定者大胆人也上目眦下眦中深厚气色秾厚者有威武亦大胆人也气色彯眇浅薄人也土地不洁者无威怯懦人也精紫黑而光彩端定者刚烈人也精洁白而端定者好隠遁人也精多光而不溢散清澈而视端审者直性人也精黄而光彩澄澈者慕道术人也防精近上者志意下劣人也防睛近下者志意髙尚人也防精近里者自收敛人也防精近外者慠慢憨人也羊目直视能杀妻子猪目应澄刑祸相仍鹰视狼顾常怀嫉妬蝼目蛄心难得夫指者欲秾如鵞有皮相连者性淳和人也指头方怼者见事迟人也妍美者嘱授人信之恶者人不遵承也】毛髪光泽唇口如朱者才能学艺人也【心出为舌又主血血穷为毛髪荣于耳藏于神经曰野狐鬓难期信羖防鬓多狐疑唇急齿露难与为友唇寛端正出言有章唇口不佳出言不信口边无媚好扬人恶口喙如乌不可与居恶心人也急缓如鸟言语皆撮聚者此人多口舌缓急不同少信人也】鼻孔小缩凖头低曲者悭恡人也【肺出为鼻孔又主皮肤又为气息藏于魄好鼻者有声誉鼻柱薄而梁防者多病厄人也鼻无媚憨惷人也蜣蜋鼻少意智人也】耳孔小齿瓣细者邪谄奸佞人也【肾出为骨又主髓髓穷为耳孔骨穷为齿藏于志经曰耳亢深广者心虗而识耳孔丑小者无智而不信神理耳边无鄙拙人也耳孔小而节骨曲戾者无意智人也老防耳者杀人不死又云防耳之人多作偷盗者也】耳轮厚大鼻凖圆实乳头端净颏頥深广厚大者忠信谨厚人也【脾出为肉肉穷为孔又主耳轮凖鼻梁颏頥等藏于意经曰夫头髙大者性自在而好凌人头卑弊者性随人而细碎故曰鹿头侧长志气雄强头颉意志下劣头横濶心意豁达夫颈细而曲者不自树立之人也若色斑駮或不洁净者性随宜而不坚固夫手长者好施舍短厚者好取舍则庶几取则贪惜故曰手如鸡足意智褊促手如猪蹄志意昏迷手如猴掌勤劬伎俩夫背厚濶者刚决人也薄者怯弱人也夫腹端妍者才华人也故曰牛腹婪贪财物自淹虾蟇腹者懒人也夫腰端美者则乐而能任人也蜥蜴腰者缓人也夫臀髀厚广者可任安穏人也夫蛇行者含毒人也不可与之共事鸟行跄跄性行不良似鸟鹊行也鹰行雄烈豺狼行者性麤覔利人也牛行性直也马行猛烈人也】此性灵存乎容止者也【范蠡曰越王为人长颈鸟啄可与共患难不可与共安乐尉缭曰秦王始皇隆凖长目鸷膺豺声少恩信虎狼心居约易出人下得志亦轻食人不可与之久游叔鱼生其母视之曰是虎目而豕心鸢肩而牛腹谿壑可盈是不可厌也晋叔向欲娶于巫臣氏其母不欲曰昔有仍氏生女黰黑而甚美光可以鉴物名曰妻乐正后防娶之生伯封实有豕心贪婪无厌忿类无期谓之封豕有穷后羿灭之防是以不祀且三代之亡皆是物也汝何为哉天有尤物足以移人苟非徳义则必有祸叔向惧乃止魏安厘王问子从曰马回梗梗亮直大夫之节吾欲为相可乎答曰长目而豕视则体方而心圆每以其法相人千百不失一臣见回非不伟其体干然甚疑其目平原君相秦将白起谓赵王曰武安君之为人也　头而鋭下瞳子白黑分明视瞻不转小头而锐下者断敢行也瞳子白黑分明者见事明也视瞻不转者执志强也可与持久难与争锋王莽大口蹷颐露目赤睛声大而身长七尺五寸反膺仰视瞰临左右或言莽所谓鸱目虎喙豺狼之声故噉食人亦当为人所杀莽后簒汉位后兵败归果被杀也】夫命之与相犹声之与响也声动乎几响穷乎应必然之理矣虽云以言信行失之宰予以貎度性失之子羽然传称无忧而戚忧必及之无庆而欢乐必还之此心有先动而神有先知则色有先见故扁鹊见桓公知其将亡申叔见巫臣知其窃妻或跃马膳珍或飞而食肉或早晚侯或初刑末王铜岩无以饱生玉馔终乎饿死则彼度表扪骨指色摘理不可诬也故列云尔
　　论士第七
　　臣闻黄石公曰昔太平之时诸侯二师方伯三师天子六师世乱则叛逆生王泽竭明盟誓相罚徳同无以相加乃揽英雄之心故曰得人则兴失士则崩何以明之昔齐桓公见小臣稷一日三徃而不得见从者止之桓公曰士之傲爵禄者固轻其主其主傲霸王者亦轻其士纵夫子傲爵禄吾庸敢傲霸王乎五徃而后得见书曰能自得师者王何以明之齐宣王见顔触曰触前触亦曰王前议曰夫触前为慕势王前为趋士与使触为慕势不若使王为趋士宣王作色曰王者贵乎士者贵乎对曰昔秦攻齐令曰有敢去柳下季陇五百歩而樵采者罪死不赦令曰有能得齐王头者封万户侯赐金千镒由是言之生王之头曾不如死士之陇宣王竟师之【宣王左右曰大王据千乘之地而建千石之钟东南西北莫敢不服今夫士之髙者乃称匹夫徒步而处于农亩之下则鄙野监门闾里士之贱也亦甚矣触曰古大禹之时诸侯万国舜起农亩而为天子及汤之时诸侯三千当今之世南面称寡人者乃四世由此观之非得失之策与稍稍诛灭灭亡无族之时欲为监门闾里安可得哉易传不云乎居上位未得其实故无其实而喜其名者削无其徳而望其福者约无其巧而受其禄者辱祸必掘故曰矜功不立虗愿不至此皆夸其名华而无其实徳也是以尧有九佐舜有十友禹有五丞汤有三辅自古及今而能虗成名于天下者无有是以君王无羞亟问不愧下学而成其道老子曰虽贵必以贱为本虽髙必以下为基是以侯王称孤寡不谷夫孤寡者困贱下位者也而侯王以是谓岂非以下人而尊贵士与夫尧传舜舜传禹周成王任周公旦而世世称名寔以明乎士之贵也】谚曰浴不必江海要之去垢马不必骐骥要之善走士不必贤也要之知道女不必贵种要之贞好何以明之淳于髠谓齐宣王曰古者好马王亦好马古者好味王亦好味古者好色王亦好色古者好士王独不好王曰国无士耳有则寡人亦悦之髠曰古有骅骝今之无有王选于众王好马矣古有豹象之胎今之无有王选于众王好味矣古有毛嫱西施今之无有王选于众王好色矣王必待尧舜禹汤之士而后好之则尧舜禹汤之士亦不好王矣【鲁仲连谓孟尝君曰君好士未也孟尝君曰文不得士故也对曰君之廐马百乘无不被绣衣而食菽粟岂皆骐骥騄耳哉后宫十妃皆衣缟纻食粱肉岂有毛嫱西施哉色与马取于今之世士何必待古哉故曰君好士未也张敞与朱邑书曰饥者甘糟糠饱者饫粱肉何则有无之势异也昔陈平虽贤须魏倩而后进韩信虽竒赖萧何而后信故士各达其及时之宜若待古之英隽必若伊尹吕望而后荐之则此人不因足下而进矣淮南曰待腰袅飞兎而后驾则世莫乗车矣待西施洛浦而后妃则终身不家矣然不待古之英隽而自足者因其所有而遂用之也】语云琼艘瑶楫无渉川之用金弧玉无激矢之能是以分絜而无政事者非拨乱之器儒雅而乏治理者非翼亮之士何以明之魏无知见陈平于汉王汉王用之綘灌等谗平曰平盗嫂受金汉王让魏无知无知曰臣之所言者能也陛下所闻者行也今有尾生孝己之行而无益于胜负之数陛下假用之乎今楚汉相距臣进竒谋之士顾其计诚足以利国家耳盗嫂受金又安足疑哉汉王曰善黄石公曰有清白之士者不可以爵禄得守节之士不可以威胁致清白之士修其礼致守节之士修其道何以明之郭隗说燕昭王曰帝者与师处王者与友处霸者与臣处亡国者与厮役处诎指而事之北靣受学则百已者至先趋而后息先问而后黙则什己者至人趋已趋则若已者至凭几据杖眄视指使则厮役之人至恣睢奋击呴借叱咄则徒之人至矣此乃古之服道致士者也黄石公曰礼者士之所归赏者士之所死招其所归示其所死则所求者至矣何以明之魏文侯太子击礼田子方而子方不为礼太子不悦谓子方曰不识贫贱者骄人乎富贵骄人乎子方曰贫贱者骄人耳富贵者安敢骄人人主骄人而亡其国大夫骄人而亡其家贫贱者若不得意纳履而去安徃而不得贫贱乎宋燕相齐见逐罢归谓诸大夫曰有能与吾赴诸侯乎皆执杖排班黙而不对燕曰悲乎何士大夫易得而难用也陈饶曰非士大夫易得而难用君不能用也君不能用则有不平之心是失之于己而责诸人也燕曰其说云何对曰三升之稷不足于士而君鴈鹜有余粟是君之过一也果园梨栗后宫妇女以相提挃而士曾不得一尝是君之过二也绫纨绮縠美丽于堂从风而弊士曾不得以为縁是君之过三也夫财者君之所轻死者士之所重君不能行君之所轻而欲使士致其所重譬犹铅刀畜之干将用之不亦难乎宋燕曰是燕之过也语曰夫人同明者相见同听者相闻徳合则未见而相亲声同则处异而相应韩子曰趣舍同则相是趣舍异则相非何以明之楚襄王问宋玉曰先生其有遗行欤何士人众庶不誉之甚宋玉曰夫鸟有凤而鱼有鲸凤皇上击九万里翺翔乎窈防之上夫蕃篱之鷃岂能与料天地之髙哉鲸鱼朝发于昆仑之墟暮宿于孟津夫尺泽之鲵岂能与量江海之大哉故非独鸟有凤而鱼有鲸士亦有之夫圣人瑰琦意行超然独处夫世俗之民又安知臣之所为哉【议曰世之善恶难得而知苟非其人莫见其际何者夫文章为武人所嗤未必鄙也为扬马所嗤此真鄙矣夫人臣为桀纣所毁未必为愚也必若尧舜所毁此真愚矣世之毁誉不足信也故曰不夜出安知有夜行人太公曰智与众同非人师伎与众同非国工老子曰下士闻道大笑之不笑不足以为道故曰凡人所贱圣人所贵信矣哉】语曰知人未易人未易知何以明之汗明说春申君春申君说之汗明欲谈春申君曰仆已知先生意矣汗明曰未审君之圣孰与尧春申君曰臣何足以当尧然则君料臣孰与舜春申君曰先生即舜也汗明曰不然臣请为君申言之君之贤不如尧臣之能不及舜夫以贤舜事圣尧三年而后乃相知也今君一时而知臣是君圣于尧而臣贤于舜也记曰夫骥唯伯乐独知之若时无伯乐之知即不容其为良马也士亦然矣何以明之孔子厄于陈蔡顔回曰夫子之徳至大天下莫能容然夫子推而行之世不我用有国者之丑也夫子何病焉【故曰文王明夷则主可知仲尼旅人则国可知】谷梁传曰子既生不免乎水火母之罪也羁贯成童不就师傅父之罪也【羁贯谓交午翦髪成童谓八岁以上】就师学问无方心志不通身之罪也心志既通而名誉不闻友之罪也名誉既闻有司不举有司之罪也有司举之王者不用王者之过也【孔子曰夫内行不修己之罪也行修而名不彰友之罪也】论曰行远道者假于车马济江海者因于舟楫故贤士之立功成名因于资而假物者何以明之公输子能因人主之材木以构宫室台榭而不能自为专屋狭庐材不足也欧冶能因国君之铜铁以为金炉大钟而不能自为壶鼎盘盂无其用也君子能因人主之政朝以和百姓润众庶而不能自饶其家势不便也故舜耕于歴山恩不及州里太公屠牛于朝歌利不及于妻子及其用也恩流八荒徳溢四海故舜假之尧太公因之周文君子能修身以假道不能枉道而假财【慎子曰腾蛇游雾飞龙乗云云罢雾霁与蚯蚓同则失其所乗矣韩子曰千钧得舩则浮锱铢失舩则沉非千钧轻而锱铢重有势之与无势耳故势有不可得事有不可成乌获轻千钧而重其身非其身轻而重于千钧也势不便也离娄易于百歩而难于睂睫非百歩近而睂睫逺道不可也】语曰夫有国之主不可谓举国无深谋之臣阖朝无智防之士在听察所考精与不精审与不审尔何以明之在昔汉祖听聪之主也纳陈恢之谋则下南阳不用娄敬之计则困平城广武君者策谋之士也韩信纳其计则燕齐举陈余不用其谋则泜水败由此观之不可谓事济者有计防之士覆败者无深谋之臣虞公不用宫之竒之谋灭于晋仇由不听赤章之言亡于智氏蹇叔之哭不能济崤黾之覆赵括之母不能救长平之败此皆人主之听不精不审耳天下之国莫不皆有忠臣谋士也【议曰天下无灾害虽有贤徳无所施材老子曰大道废有仁义国家昏乱有忠臣淮南子曰未有其功而知其贤者唯尧之知舜也功成事立而知其贤者市人之知舜也陆机曰飞辔西顿则离朱与蒙瞍收察悬景东秀则夜光与碔砆匿曜是以才换世则俱因功偶时而并劭以此推之向使殷无鸣条之事则伊尹有莘之媵臣周无牧野之师则太公渭滨之渔者耳岂能勒石帝籍防勲天府乎故曰贤不肖者才也遇与不遇者时也诚哉是言也】黄石公曰罗其英雄则敌国穷夫英雄者国家之干士民者国家之半得其干收其半则政行而无怨知人则哲唯帝难之慎哉
　　政体第八【议曰夫政理得人则兴失人则毁故首简才行次论政体焉】
　　古之立帝王者非以奉养其欲也为天下之人强掩弱诈欺愚故立天子以齐一之谓一人之明不能徧照海内故立三公九卿以辅翼之为絶国殊俗不得被泽故立诸侯以教诲之夫教诲之政有自来矣何以言之管子曰措国于不倾之地有徳也【周武王问于粥子曰寡人愿守而必存攻而必得为此奈何对曰攻守同道而和与严其偹也故曰和可以守而严不可以守严不若和之固也和可以攻而严不可以攻严不若和之得也故诸侯发政施令政平于人者谓之文政矣接士而使吏礼恭于人者谓之文礼也听狱断刑治仁于人者谓之文诛矣故三文立于政行于理守而不存攻而不得者自古至今未之尝闻尸子曰徳者天地万物之得也义者天地万物之宜也礼者天地万物之体也使天地万物皆得其宜当其体谓之大仁文子曰夫人无廉耻不可以治也不知礼义不可以行法也法能杀人不能使人孝悌能刑盗者不能使人有廉耻故圣王在上明好恶以示之经非誉以导之亲贤而进之贱不肖而退之刑措不用礼义修而任得贤也又曰夫义者非能尽利天下者也利一人而天下从者非能尽害海内者也害一人而天下叛故举措废置不可不审也】积于不涸之仓务五谷也【晁错说汉文帝曰今土地人民不减乎古无尧汤之水旱而蓄积不及古者何也地有遗利人有余力生谷之土未尽垦辟山泽之利未尽出游食之人未尽归农也当今之务在于贵粟贵粟之道在于使人以粟为赏罚今募天下之人入粟塞下得以拜爵得以除罪如此则富人有爵农人有钱粟有所余而国用饶足不过三岁塞下之粟必多矣汉景帝诏曰雕文刻镂伤农事者也锦绣纂组害女红者也农事伤则饥之本也女红害则寒之原也夫饥寒并至而能毋为非者寡矣朕亲耕后亲桑以奉宗庙为天下先欲天下务农蚕素有蓄积以备灾害盐铁论曰国有沃野之饶而人不足于食者工商盛而本业荒也有山海之货而人不足于财者不务人用而淫巧众也】藏于不竭之府养桑麻育六畜也【汉景帝诏曰农天下之本也黄金珠玉饥不可食寒不可衣其令郡国劝农桑益种树可充衣食物吏发人取庸采黄金珠玉者坐賍为盗二千石听者与罪同申鉴论曰人不畏死不可慑之以罪人不乐生不可劝之以善故在上者先丰人财以定其志也】下令于流水之原以顺人心也【尉缭子曰令所以一众心也不审所出则数变数变则令虽出众不信也出令之法虽有小过无更则众不二听即令行矣尹文子曰父之于子也令有必行有不必行者去贵妻卖爱妾此令必行者也因曰汝无敢恨汝无敢思此令不行者也故为人上者必慎所出令焉文子曰治国有常而利人为本政教有道而令行为右也】使士于不诤之官使人各为其所长也【孙卿曰相髙下序五谷君子不如农人通财货辨贵贱君子不如贾人设规矩便备用君子不如工人若夫论徳而定次量能而授官言必当理事必当务然后君子之所长文子曰力胜其任即举之不重也能胜其事则为之不难也】明必死之路严刑罚也【议曰孔子曰上失其道而杀其下非礼也故三军大败不斩狱犴不治不可刑何也上敎之不行罪不在人故也夫慢令致诛贼也徴敛无时暴也不诫责成虐也政无此三者然后刑即可也陈道徳以先服之犹不可则尚贤以劝之又不可则废不能以惮之而犹有邪人不从化者然后待之以刑矣袁子曰夫仁义礼智者法之本也法令刑罚者治之末也无本者不立无末者不成何则夫礼教之法先之以仁义示之以礼让使之迁善日用而不知儒者见其如此因为治国不须刑法不知刑法氶于下而后仁义兴于上也法令者赏善禁淫居理之要商韩见其如此因曰治国不待仁义为体故法令行于下也故有刑法而无仁义则人怨怨则怒也有仁义而无刑法则人慢慢则奸起也本之以仁成之以法使两道而无偏重则治之至也故仲长子曰昔秦用商君之法张弥天之网然陈渉大呼于沛泽之中天下响应人不为用者怨毒结于天下也桓范曰桀纣之用刑也或脯醢人肌肉或刳割人心腹至乃叛逆众多卒用倾危者此不用仁义为本者也故曰仁者法之恕义者法之断也是知仁义者乃刑之本故孙子曰令之以文齐之以武是谓必取此之谓矣】开必得之门信庆赏也【吕氏春秋曰夫信立则虗立可以赏矣六合之内皆可以为府矣人主见此论者其王久矣人臣知此论者可以为王者佐矣徐干中论曰天生蒸民其情一也刻肌亏体所同恶也被立垂藻所同好也此二者常在而人或不理其身有由然也当赏者不赏而当罚者不罚则为善者失其本望而疑其所行则为恶者轻于国法而恬其所守茍如是虽日用斧钺于市而人不去恶矣日赏赐爵禄于朝而人不兴善矣蜀张裔谓诸葛亮曰公赏不遗逺罚不阿近爵不以无功取刑不可以势贵免此贤愚之所以佥忘其身也】不为不可成量人力也【文子曰夫债少易偿也职寡易守也任轻易劝也上操约少下效易为之功是以为君为臣久而不相厌也末世之法髙为量而罪不及重为任而罚不胜危为难而诛不敢人困于三责即饰智以诈上虽峻法严刑不能禁其奸也新语曰秦始皇设刑法为车裂之诛筑城域以备吴越事愈烦下愈乱法愈众奸愈纵秦非不欲治也然失之者举措太众刑罚太极故也】不求不可得不强人以其所恶也【故其称曰政者政之所行在顺人心政之所废在逆人心夫人恶忧劳我逸乐之人恶贫贱我富贵之人恶危坠我存安之人恶絶灭我生育之能逸乐之则人为之忧劳能富贵之则人为之贫贱能存安之则人为之危坠能生育之则人为之絶灭故从其四欲则逺者自亲行其四恶则近者亦叛晏子曰谋度于义者必得事因于仁者必成反义而行背仁而动未闻能成也吕氏春秋曰树木茂则禽兽归之水源深则鱼鳖归之人主贤则豪杰归之故圣王不务归之者而务其所归故曰强令之笑不乐强令之哭不悲强之为道可以成小而不可以成大也】不处不可久不偷取一世宜也【董仲舒曰安边之防欲令汉与匈奴和亲又取匈奴爱子为质班固以匈奴桀鷔毎有人降汉辄亦拘留汉使以相报复安肯以爱子为质孝文时妻以汉女而匈奴屡背约束昧利不顾安在其不弃质而失重利也夫规事建议不图万世之固而媮恃一时之事者未可以经逺晁错说汉文帝令人入粟塞下得以拜爵得以赎罪上从之荀悦曰圣人之政务其纲纪明其道义而已若夫一切之计必推其公议度其时宜不得已而用之非有大故弗由之也】知时者可立以为长【范蠡曰时不至不可强生事不究不可强成管子曰圣人能辅时不能违时语曰圣人修备以待时也】审于时察于用而能备官者可奉以为君【议曰孙卿曰盗王者之法与王者之人为之则亦王矣盗霸者之法与霸者之人为之则亦霸矣盗亡国之法与亡国之人为之则亦亡矣夫与积礼义之君子为之则王矣与端诚信令之士为之则霸矣与权谋倾覆之人为之则亡矣三者明主之所谨择此能察于用也管仲曰大位不仁不可授以国柄见贤不让不可与尊位罚避亲戚不可使主兵不好本事不可与都邑又曰使贤者食于能则上尊崇鬬士食于功则卒轻死使二者设于国则天下理傅子曰凡都县之考课有六一曰以教课治则官慎徳二曰以清课本则官慎行三曰以才课任则官慎举四曰以役课平则官慎事五曰以农课等则官慎务六曰以狱课讼则官慎理此能备官也】故曰明版籍审什伍限夫田定刑名立君长急农桑去末作敦学斆核才艺简精悍脩武偹严禁令信赏罚紏游戏察苛尅此十五者虽圣人复起必此言也夫欲论长短之变故立政道以为经焉







　　长短经卷一
<子部,杂家类,杂学之属,长短经>
　　钦定四库全书
　　长短经卷二　　　　　　唐　赵防　撰
　　君徳【九】　臣行【十】　徳表【十一】　理乱【十二】
　　君徳第九
　　夫三皇无言化流四海故天下无所归功【伏羲女娲神农称三皇也】帝者体天则地有言有令而天下太平君臣让功四海化行百姓不知其所以然故使臣不用礼赏功美而无害【黄帝者顺天地之纪时播百谷懃心力耳目节用水火时物有土徳之瑞故号黄帝颛顼者养材以任地载时以象天依鬼神以制义治气以教化洁诚以祭祀动静之物大小之神日月所照莫不砥砺髙辛者取地之财而节用之抚教万人而利诲之歴日月而迎送之明鬼神而敬事之其色郁郁其徳嶷嶷帝尧者其仁如天其智如神就之如日望之如云富而不骄贵而不舒虞舜者善无防而不着恶无隐而不彰任自然以诛赏委羣心而就制故能造御乎无为运道于至和百姓日用而不知合徳若自有者此五帝徳也】王者制人以道降心服志【议曰韩信云项王所过无不残灭百姓不亲特刼于威强服耳名虽为霸实失天下心故曰其强易弱诸葛亮曰荆州之名附操者逼兵势耳非心服今将军诚命猛将与豫州协规同力破操军必矣由此言之人心不服其势易破故王者之道降心服志也】设矩备裒有察察之政兵甲之备而无争战血刄之用天下太平君无疑于臣臣无疑于主国定主安臣以义退亦能美而无害【昔三代明王启建洪业文质殊制而令名一致故曰夏人尚忠忠之也朴救朴莫若敬殷人革而修焉敬之也鬼救鬼莫若文周人矫而变焉文之也薄则又反之于忠三代相循如水济火所谓随时之宜救之术此三王之徳也】霸主制士以权结士以信使士以赏信□士疏赏毁士不为用【左传曰楚围宋宋如晋告急先轸曰报施救患取威定伯于是乎在矣狐偃曰楚始得曹而新婚于卫若伐曹卫楚必救之则齐宋免矣于是乎搜于被庐作三军谋元帅使却縠将中军晋侯始入而教其民二年欲用之子犯曰民未知义未安其居于是乎出定襄王入务利民民怀生矣将用之子犯曰人未知信未宣其用于是乎伐原以示之信民易资者不求丰焉明征其辞公曰可矣乎子犯曰民未知礼未生其恭于是乎大搜以示之礼作执秩以正其官人听不惑而后用之出谷戍释宋围一战而霸文之教也此五霸徳也】故曰理国之本刑与徳也二者相须而行相待而成也天以阴阳成岁人以刑徳成治故虽圣人为政不能偏用也故任徳多用刑少者五帝也刑徳相半者三王也仗刑多任徳少者五霸也纯用刑强而亡者秦也【议曰古之理者其政有三王者之政化之霸者之政威之强国之政胁之故化之不变而后威之威之不变而后胁之脇之不变而后刑之故至于刑则非王者之所贵矣故虞南云彼秦皇者弃仁义而用威力此可以吞并而不可以守成此任刑之也】或曰王霸之道既闻命矣敢问髙光二帝皆防起垅亩芟夷祸难遂开王业髙祖豁达以大度光武谨细于条目各擅其美龙飞凤翔故能掇乱庇人拯斯涂炭然比大徳方天威孰为优劣乎曹植曰昔汉之初兴髙祖因暴秦而起遂诛强楚光有天下功齐汤武业流后嗣帝王之元勲人君之盛事也然而名不纯徳行不纯道身没之后崩亡之际果令凶妇肆酷虐之心嬖妾被人彘之刑赵王幽囚祸殃骨肉诸吕专权社稷几移凡此上事岂非髙祖寡计浅虑以致斯哉然其枭将画臣皆古今之所鲜有歴代之希觏惟能任其才而用之听其言而察之故兼天下而有帝位也世祖体干灵之休徳禀贞和之纯精蹈黄中之妙理韬亚圣之懿才其为徳也聪达而多识仁智而明恕重慎而周宻乐施而爱人值阳九无妄之世遭炎精厄防之运殷尔雷发赫然神举奋武略以攘暴兴义兵以扫残军未出于南京莽已毙于东都尔乃庙胜而后动众计定而后行师故攻无不防之垒战无奔北之卒寛仁以和众迈徳以来逺故窦融闻声而影附马援一见而叹息敦睦九族有唐虞之称髙尚纯朴有羲皇之素谦虚纳下有吐握之劳留心庶事有日昃之勤是以计功则业殊比隆则事异旌徳则靡言行则无秽量事则势微论辅则臣弱卒能效干图之休征立不刋之遐迹金石铭其休烈诗书载其懿勲故曰光武其优也【荀悦曰髙祖起于布衣之中奋劒而取天下不由唐虞之禅不阶汤武之士龙兴虎变率从风云征乱伐暴廓清帝宇八载之间海内克定遂荷天衢登建皇极上古以来书籍所载未尝有也非雄俊之才寛明之略歴数所授神只所相安能致功如此焚鱼断虵异物同符岂非精灵之感哉书曰天工人其代之易曰汤武革命顺乎天而应乎人斯之谓矣夏尚忠忠之野朴故殷承之以敬敬之鬼故周承之以文文之薄救薄莫若忠三王之道周而复始周秦之间可谓文秦不改反酷刑汉承其得天统矣孔融曰周武从后稷以来至其身相承积十五世但有鱼鸟之瑞至如髙祖一身修徳瑞有四五白虵分神母哭西入闗五星聚又武王伐纣斩而枭之髙祖入秦赦子婴而遣之是其寛裕又不如髙祖虞南曰帝者与师处王者与友处霸者与臣处汉祖之臣三杰是也光武之佐二十八将是也岂得以邓禹吴汉匹于张良韩信者乎然汉祖功臣皆强盛诛灭光武佐命悉用优秩安全君臣之际良可称也絶长补短抑其次焉由此言之夫汉髙克平秦项开创汉业衣冠礼乐垂之后代虽未阶王道霸徳之盛也】或曰班固称周云成康汉言文景斯言当乎虞南曰成康承文武遗迹以周召为相化笃厚之氓因积仁之徳疾风偃草未足为喻至如汉祖开基日不暇给亡嬴之犹有存者太宗体兹仁恕式遵黙涤秦项之酷烈反轩昊之淳风几致刑厝斯为难矣若使不溺新垣之说无取邓通之梦懔懔乎庶几近于王道景帝之拟周康则尚有慙徳【汉文赞曰文帝即位二十三年宫室园囿车骑服御无所增益有不便輙施以利人南越尉佗自立为帝召贵佗兄弟以徳怀之佗遂称臣与匈奴结亲而背约入盗令边备守不发兵深入恶烦百姓吴王诈病不朝赐以几杖羣臣谏说虽切常假借纳用焉张武等受赂金钱觉加赏赐以愧其心专务以徳化人是以海内殷富兴于礼义断狱数百几致刑措呜呼仁哉或问傅子曰汉太宗除肉刑可谓仁乎对曰匹夫之仁也夫王天下者大有济者也非小不忍之谓由此言之班固以太宗为仁不在除肉刑矣景帝赞曰孔子称斯人也三代之所以直道而行信哉周秦之网宻文峻而奸宄不胜汉兴扫除烦苛与人休息至于孝文加之以恭俭孝景遵业五六十载之间至于移风易俗黎人醇厚周云成康汉言文景美矣哉此王道也】或曰汉武帝雄才大略可方前代何主虞南曰汉武承六世之业海内殷富又有髙人之资故能总揽英雄驾御豪杰内兴礼乐外开边境制度宪章焕然可述方于始皇则为优矣至于骄奢暴虐可以相亚并功有余而徳不足【武帝赞曰汉承百王之髙祖拨乱反正文景务在养人至于稽古礼文之事犹多阙焉孝武初立卓然罢黜百家表章六经遂畴咨海内举其俊茂与之立功兴太学修郊祀改正朔定厯数协音律作诗乐建封禅礼百神绍周后号令文章焕焉可述后嗣得遵洪业而有三代之风如武帝之雄材大略不改文景之恭俭以齐斯人虽诗书所称何有加焉推此而言之彼汉武秦皇皆立功之君非守成之主也】昔周成以孺子继统而有管蔡四国之变汉昭幼年即位亦有燕盖上官逆乱之谋成王不疑周公汉昭委任霍光二主孰为先后魏文帝曰周成王体圣考之休气禀贤妣之胎诲周召为保傅吕望为太师口能言则行人称辞足能履则相者导仪目厌威容之美耳饱徳义之声所谓沉渍流而沐浴清风矣犹有咎悔聆二叔之谤使周公东迁皇天赫怒显明厥咎然后乃寤不亮周公之圣徳而信金縢之教言岂不暗哉夫汉昭父非武王母非邑姜养惟盖主相则桀光保无仁孝之质佐无隆平之治所谓生于深宫之中长于妇人之手然而徳与性成行与体并在年二七早知夙达发燕书之诈亮霍光之诚岂将启金縢信国史而后乃寤哉使成昭钧年而立易世而化贸臣而治换乐而歌则汉不独少周不独多也【大将军霍光及上官桀秉政桀害光宠欲诛之乃诈为帝兄燕旦上书称光行上林称跸等事帝不信】或曰汉宣帝政事明察其光武之俦欤虞南曰汉宣帝起自闾阎知人疾苦是以留心听政擢用贤良原其循名责实峻法严令盖流出于申韩也古语云图王不成犹足霸图霸不成将如何光武仁义图王之君也宣帝刑名图霸之主也今以相辈恐非其俦【议曰元帝之为太子尝谏宣帝以为持法太严帝作色曰我汉家以霸王之道杂之奈何纯任徳化用害政乎虽以此言之知其度量不逺然寛猛之制有自来矣昔髙祖入秦约法三章秦人大恱此言缓刑之美也郭嘉说曹公云汉末政失于寛绍以寛济故不摄公纠之以猛而上下知制此言严刑之当也故传曰政寛则民慢慢则纠之以猛猛则人残残则施之以寛寛以济猛猛以济寛政是以和书曰刑罚世轻世重周礼曰刑新国用轻典刑乱国用重典刑平国用中典由此观之但问时代何时耳严刑恶足小哉】或曰汉元帝才艺温雅其守文之良主乎虞南曰夫人君之才在乎文徳武功而已文则经天纬地词令典防武则禁暴戢兵安人和众此南面之宏图也至于鼓瑟吹箫和声度曲斯乃伶官之职岂天子之所务乎【议曰元帝多才艺善鼓琴瑟虽如此非善之善也何则徐干中论曰夫详小事而畧大道察近物而暗逺数自古及今未有如此而不乱也未有如此而不亡也所谓详小事察近物者谓耳聪于丝竹歌謡之和目明于雕琢彩色之章口给于辨惠切对之词心通于短言小说之文手习于射御书数之巧也所谓逺数大道者谓仁足以覆焘羣生惠足以抚养百姓明足以照见四方智足以统理万物权足以应变无端义足以阜生财用威足以禁遏奸非武足以平定祸乱详于听受而审于官人达于废兴之原通于安危之分如此则君道毕矣昔鲁庄多伎艺诗人刺之鲁昭善容仪有出奔之祸由是言之使人主视如离娄听如师旷射如夷羿书如史籀可谓善于有司之职何益于理乎匡衡谏元帝改政书曰受命之王务在创业垂统传之无穷继体之君必存于承宣先王之徳而褒大其功今陛下圣徳天覆子爱海内然阴阳未和奸邪未禁者殆议论者未丕扬先帝之盛功争言制度不可用臣窃恨国家释乐成之业而虚为此纷纷也愿陛下详览统业之事此守文也】或曰观伪新王莽谦恭礼让岂非一代之名士乎至作相居尊骄淫暴虐何先后相背甚乎虞南曰王莽天姿惨酷诈伪人也未达之前狥名求誉得志之后矜能傲物饬情既尽而本质存焉愎谏自髙卒不改寤海内寃酷为光武之驱除焉【班固曰王莽始起外戚折节力行以要名誉哀成之际勤劳国家直道而行动见称述岂所谓在国必闻在家必闻色取仁而行违之者也莽既非仁而有邪佞之材又承四父世业之权遭汉中防国统三絶而太后夀考为之宗主故得肆其奸慝以成簒夺之祸推此言之亦有天时非人力所致及其窃位南面处非所防颠覆之势险于桀纣而莽晏然自谓黄虞复出也乃矜其威诈滔天虐人是以海内嚣然丧其乐生之心内外怨恨逺近俱发城池不守支体分裂遂令天下城邑为墟自书传所载乱臣贼子无道之人未有如莽之甚者也紫色防声余分闰位为圣王之駈除云吴王孙权论吕防曰子明少时孤谓不辞剧易果敢有胆而已长大学问开益筹略奇至可以次于公瑾图取闗羽胜于子敬子敬答孤书云帝王之起皆有駈除羽不足忌此子敬内不能办而外为大言耳孤亦恕之不茍责也此駈除之意也】夏少康汉光武皆中兴之君孰者为最虞南曰此二帝皆兴复先绪光启王业其名则同其实则异何者光武之世借思乱之民诛残贼之莽取乱侮亡为功差易至如少康则夏氏之灭已二代矣【羿及寒浞】藐然遗体身在胎孕母氏逃亡生于他国不及过庭之训曾无强近之亲遭离乱之难庇身非所而能﨑岖于丧乱之间遂成配天之业中兴之君斯为称首【魏髙贵乡公问荀顗曰有夏既衰后相殄灭少康收辑夏众复禹之绩髙祖防起垄亩芟夷秦项考其功徳谁为先后顗对曰造之与因难易不同少康功徳虽美犹为中兴汉世祖同流可也至如髙祖臣等以为优上曰少康先于灭亡之后降为诸侯之能布其徳而兆有其谋卒灭过戈复禹之绩祀夏配天不失旧物非至徳仁岂能济斯勲乎汉祖因土崩之势收一时之权为人子则数危其亲为人君则因贤相为人父则不能卫其子身没之后社稷几倾若与少康易时而处或未能复大禹之绩也推此言之宜髙夏康而下汉祖矣】后汉衰乱由于桓灵二主凶徳谁则为甚虞南曰桓帝赫然奋怒诛灭梁冀有刚断之节焉然阉人擅命党锢事起非乎乱阶始于桓帝古语曰天下嗷嗷新主之资也灵帝承疲民之后易为善政黎庶倾耳咸冀中兴而帝袭彼覆车毒逾前辈倾覆宗社职帝之由天年厌世为幸多矣【议曰桓帝问侍中爰延曰朕何如主也对曰汉中主何者尚书令陈蕃任事则理中常侍黄门豫政则乱是以知陛下可与为善可与为非此中主之谓也虞南曰夫岷江初发其源可以滥觞及其逺也方舟而后能济元帝之时而任恭石显暨于桓灵加以单超张让既斁彝伦遂倾宗国其所由来者渐矣故曰荧荧不灭炎炎奈何言慎其始也呜呼百代之后其鉴之哉古语曰寒者易为衣饥者易为食晁错曰夫国富强而隣国乱者帝王之资由此言之是知昏乱之君将以开圣徳矣】自炎精不竞防县分崩曹孟徳挟天子而令诸侯刘徳凭蜀汉之阻孙仲谋负江淮之固三分天下鼎足而立皆肇开王业光启霸图三方之君孰有优劣虞南曰曹公兵机智算殆难与敌故能肇迹开基居中作相实有英雄之才矣然谲诡不常雄猜多忌至于杀伏后鸩荀彧诛孔融戮崔琰娄生毙于一言桓邵劳于下拜弃徳任刑其虐已甚坐论西伯实非其人许劭所谓治世之能臣乱世之奸雄斯言为当刘公待刘璋以賔礼委诸葛而不疑人君之徳于斯为美彼孔明者命世之奇才伊吕之俦匹臣主同心鱼水为譬但以国小兵弱斗絶一隅支对二方抗衡上国若使与曹公易地而处骋其长算肆闗张之武尽诸葛之文则霸王之业成矣孙主因厥兄之资用前朝之佐介以天险仅得自存比于二人理弗能逮【陈夀云刘备机权干畧不逮魏武所以基宇亦狭张辅曰何为其然夫拨乱之主当先以收相获将为本一身善战不足恃也诸葛孔明达礼知变殆王佐之才徳无强盛之势而令委质闗侯张飞皆人杰也服而使之夫明暗不相为用能否不相为使武帝虽处安强不为之用也况在危急之间乎若令徳据有中州将与周室比隆岂徒二杰而已魏帝问吴使赵咨曰吴王何等主也咨对曰聪明仁知雄畧之主也帝问其状咨曰纳鲁肃于凡品是其聪也防吕防于行阵是其明也获于禁而不害是其仁也取荆州兵不血刃是其智也据三州虎视天下是其雄也屈身于陛下是其畧也孙防疮甚呼弟权曰举江东之众决机于两阵之间与天下争衡卿不如我举贤任能各尽其才以保江东我不如卿陈夀云孙权屈身忍辱任才尚计有勾践之奇人之杰也故能自擅江表成鼎峙之业也】晋宣帝雄谋妙算诸葛亮冠世奇才谁为优劣虞南曰宣帝起自书生参佐帝业济世危难克清王道文武之畧实有可称而多仗阴谋弗由仁义猜忌诡伏盈诸襟抱至如示谬言于李胜委鞫狱于何晏愧心负理君子不为以此伪情行之万物若使力均势敌俱防中原以仲达之奸谋当孔明之节制恐非俦也【呉张微黙记论诸葛亮司马宣王二相优劣曰汉朝倾覆天下分崩二公并遭值际防托身明主孔明起蜀汉之地蹈一州之土方之大国盖有九分之一也提步卒数万长駈祁山慨然有饮马河雒之志仲达据天下十倍之地仗兼并之众据牢城拥精锐无擒敌之意务自保而已使彼孔明若此而不亡则凉雍不解甲中国不释鞍胜负之势亦已决矣方之司马不亦优乎】或曰晋景文兄弟孰贤【魏明帝崩立养子齐王芳遗诏使曹爽与司马宣王辅政宣王诛爽自专政宣王薨子景王名师字子元代立辅政废齐王芳立髙贵乡公景王薨弟文王名昭字子上又代立辅政杀髙贵乡公立陈留王后陈留王以魏禅晋武帝名炎字安世即位平呉天下一统及子惠帝立天下大乱五胡入中原矣】虞南曰何晏称唯深也故能通天下之志夏侯太初是也惟机也故能成天下之务司马子元是也故知王佐之才着于早日及诛爽之际智略已宣钦俭称兵全军独克此足见其英图也虽道盛三分而终身北面威名振主而臣节不亏侯服归全于斯为美太祖嗣兴克宁祸乱南定淮海西平庸蜀役不逾时厥功为重及髙贵纂歴聪明夙智不能竭忠协赞拟迹伊周遂乃伪谤士彦委罪成济自贻逆节终享恶名斯言之玷不可磨也【干寳晋总论曰昔宣帝以雄才硕量应运而仕值魏太祖创业之初筹昼军国嘉谋屡中遂服舆轸駈驰三世性深阻有城府而能寛绰以容纳行任数以御物而知人善采防故能西擒孟达东举公孙渊内夷曹爽外袭王陵屡距诸葛亮节制之兵而东支吴人辅车之势于是百姓与能大象始搆矣世宗承基太祖继业丰乱内钦诞冦外潜谋虽宻而在机必兆淮浦再扰而许洛不震咸黜异图用光前烈然后推毂钟邓长駈庸蜀三闗电扫刘禅入臣天符人事于是信矣始当非常之礼终受备物之锡至于世祖遂享皇极仁以厚下俭以节用和而不弛寛而能断故人咏维新四海恱劝矣泛舟三峡介马桂阳役不二时江湘来同夷吴蜀之垒垣通二方之险塞太康之中天下书同文车同轨虽太平未洽亦足以明吏奉其法人乐其生百代之一时也武皇既崩山陵未干而杨骏被诛母后废黜朝士旧臣夷灭者数十族寻以二公楚王之变宗子无维城之助而阏伯实沉之隙岁搆师尹无具瞻之贵而颠坠戮辱之祸日有方岳无钧石之镇闗门无结草之固李辰石冰倾之于荆扬刘渊王弥挠之于青冀二十余年而河洛为墟戎羯称制二帝失尊山陵无所何哉树立失权托附非才四维不张而茍且之政多也故观阮籍之行而觉礼教崩弛之所由察庾纯贾充之事而见师尹之多僻思郭钦之谋而寤夷狄之有衅核傅咸之奏钱神之论而覩宠赂之彰民风国势如此虽以中庸之才守文之主治之辛有必见之于祭祀季札必得之于乐声范爕必为之请死贾谊必为之痛哭又况我惠帝以荡荡之徳而临之哉淳耀之烈未渝故大命重集于中宗元皇帝也】东晋自元帝以下何主为贤虞南曰晋自迁都江左强臣擅命垂拱南面政非已出王敦以盘石之宗居上流之要负才矜地志怀问鼎非肃祖之明断王导之忠诚则晋祚其移于王氏矣若使降年永久仗任羣贤因瀍涧之遗黎乘刘石之衰运则克复中原不难图也【元帝值天下崩离创立江左后肃祖即位大将军王敦威震内外将谋为逆帝与王导温峤等决计征敦敦败死也】或曰伪楚桓有奇才逺略而遂至灭亡何也【桓字敬道父温大司马博综术艺以雄豪自处晋安帝以为丞相封楚王遂禅位】虞南曰夫人君之量必虚己应物覆载同于天地信誓拟于暄寒然后万姓乐推而不厌也彼桓者盖有浮狡之小智而无含之大徳值晋末衰乱威不逮下故桓得肆其爪牙以徼幸之余而逢神武之运至于夷灭固其宜也【鬻子曰发政施令为天下福者谓之道上下相亲谓之和民不求而得所欲谓之信除天下之害者谓之仁仁与信和与道帝王之器也由此言之豪雄小智何益于乐推哉】宋祖诛灭桓再兴晋室梁代裴子野优之于宣武其事云何虞南曰魏武曹腾之孙累叶荣显濯缨汉室三十余年及董卓之乱乃与山东俱起诛灭元凶曾非己力晋宣歴任卿相位极台鼎握天下之图居既安之势奉明诏而诛逆节建瓴为譬未足喻也宋祖以匹夫提剑首创大业旬月之间重安晋鼎居半州之地驱一郡之卒斩谯纵于庸蜀禽姚绍于崤函尅慕容超于青部枭卢循于岭外戎旗所指无往不防观其豁达则汉祖之风制胜胷襟则光武之匹惜其祚短志未可量此为优矣【裴子野曰宋武皇帝苛迹多于魏武大徳厚于晋宣防足行间却孙恩蚁聚之众奋臂荆郢扫桓盘石之宗方轨长駈则三齐无坚垒回戈内赴则五岭靡余妖命孙季髙于巨海之上而番隅席卷擢朱龄石于百夫之下而庸蜀来王羌胡畏威反为表里董率虎旅以事中原然后请呼上帝步骤前王光有帝图谓之义取者也又曰桓敬道有文武奇才志雪余耻校动离乱之中奄有天下而不血刃既而啸命六合规模进取未及逾年坐盗社稷自以名髙汉祖事防魏晋思专其侈以冀恭已若王谧桓谦以人望镇领袖王绥谢混以后进相光辉羣从兄弟方州连郡民骇其速而服其强无异望矣髙祖于时朱方之一匹夫也无千百之众纠合同盟电击二州未及半旬荡清京邑号令羣后长駈江汉推亡楚于匪隙防衰晋于己頽自轩辕已来用兵之疾未始有也自非雄略不世天命底止焉能若此者乎于是人知攸塈而王迹兴矣】宋孝武明帝二人孰贤虞南曰二帝残忍之性异体同心诛戮贤良割剪枝叶内无平勃之相外阙晋郑之亲以斯大寳委之昏稚故使齐民乘舋宰制天下未逾岁稔遂移玉缄縢虽固适为大盗之资百虑同失可为长叹鼎社倾沦非不幸也【孝武名骏文帝第三子为江州刺史弟劭既弑逆帝与顔竣于江州起义征劭平之明帝名彧文帝第十八子即位尽杀孝武诸子务为雕饰天下骚然崩子昱立无道萧道成杀之】齐建元永明之间号为治世诚有之乎虞南曰齐髙创业之主知稼穑之艰难且立身俭素务存简约武帝则留意后庭雕饰过度然能委任王俭宪章攸出礼乐之盛咸称永明宰相得人于斯为美【议曰子言卫灵公之无道康子曰夫如是奚为不丧孔子曰仲叔圉治賔客祝驼治宗庙王孙贾治军旅夫如是奚其丧此言委任有徳之美也田单相齐过淄水有老人涉淄而寒田单解裘而衣之襄王恶之曰田单之厚施将欲以取我国乎不早图恐后之此言委任有徳之恶也故齐侯恶陈氏厚徳晏子谓齐侯曰在礼家施不及国大夫不收公利可以止之齐襄恶田单厚施贯珠者谓襄王曰王不如嘉单之善令曰寡人忧人之饥也单收而食之寡人忧人之寒也单解裘而衣之称寡人意单有是善而王嘉之善单之善亦王之善也后里闾相与语曰单之爱人乃王教之也夫收臣下之权宜如晏子及贯珠者昔汉祖疾甚吕后问为相曰曹参可问其次曰王陵可然少戅陈平可以助之陈平智有余然难独任周勃厚重少文然安刘氏者必勃也可令为太尉宋髙祖大渐诫太子曰檀道济虽有干略而无逺志徐羡之傅亮当无异图谢晦常从征伐颇识机变若有同异必此人也可以防稽处之夫任贤用能宜如汉髙及宋祖矣】宋齐二代废主有五并骄淫狂暴前后如一或身被贼杀或倾坠宗社岂厥性顽凶自贻非命将天之所弃用亡大业乎虞南曰夫上智下愚特禀异气中庸之才皆由训习自宋齐已来东宫师傅备员而已贵贱礼隔规献无由多以位升罕由徳进此五君者禀凡庸之性无周召之师逺益友之箴规狎宵人之近习以斯下质生而楚言覆国亡身理数然也【议曰贾生云昔成王幼在襁褓之中召公为太保周公为太傅太公为太师保保其身体傅傅之徳义师导之教训此三公之职也又置三少曰少傅少保少师是与太子晏者也乃孩抱有识三公三少固明孝仁义礼以导习之逐去邪人不使见恶行选天下之端士孝悌博闻有道术者以翼卫之使与太子居处故太子乃生见正事闻正言行正道左右前后皆正人也夫习与正人居不能无正犹生长齐地不能不齐言也习与不正人居犹生长楚地不能不楚言也秦使赵髙傅胡亥而教之狱所习者非斩劓人则夷人之三族也故胡亥今日即位明日射人忠谏者谓之诽谤深计者谓之妖言视杀人若刈草菅然岂胡亥之性恶哉从其所以导之者非其理也晋惠帝太子遹有罪阎纂上书谏曰臣伏念遹长养深宫沉沦富贵受饶先帝父母骄之每见选师傅下至郡吏率取膏梁击钟鼎食之家希有寒门儒素如卫绾周文洗马舍人亦无汲黯郑庄之比遂使不见事父君之道古礼太子以士礼与国人齿欲令知贱然后乃贵自顷东宫亦防太盛所以致败非但东宫诸王师友文学亦取豪族力能得者岂有切磋能相长益今遹言语悖逆受罪之日不失子道尚可重选师傅置逰谈文学皆选寒门孤宦以学行自立者及涉履艰难名行素立者使与游处絶贵戚子弟轻薄賔客但道古今孝子事亲忠臣事君及思愆改过皆闻善道庶几可全由此观之故太子者选左右俾谕教之最急也】梁元帝聪明才学克平祸乱而卒致倾覆何也【元帝梁武帝第七子名绎为荆州刺史破侯景都荆州为西魏万纽于谨来伐执帝害之】虞南曰梁元聪明伎艺才兼文武仗顺伐逆克雪家寃成功遂事有足称者但国难之后伤夷未复信强冦之甘言袭褊心于怀楚蕃屏宗支自为讐敌孤逺悬僻莫与同忧身亡祚灭生人涂炭举鄢郢而弃之良可惜也【议曰淮南子云夫仁智才之美者也所谓仁者爱人也所谓智者知人也爱人则无虐刑知人则无乱政此三代所以昌也智伯有五过人之才而不免于身死人手者不爱人也齐王建有三过人之巧而身虏于秦者不知贤也故仁莫大于爱人智莫大于知人二者不立虽察慧防巧不免于乱矣或曰周武之雄才武略身先士卒若天假之年尽其兵算必能平宇内为一代之明主乎虞南曰周武骁勇果毅有出人之畧观其卑躬厉士法令严明虽勾践穰苴无闻于天下此猛将之任非人君之度量也由此观之夫拨乱之主当先以收相获将为本一身善战不足恃也故刘向曰知人者王道也知事者臣道也伎艺善战何益哉】后齐文宣帝狂悖之迹桀纣之所不为而国富人丰不至于乱亡何也【宣帝名洋后齐髙欢第二子受后魏禅也】虞南曰昔齐桓奢淫亡礼人伦所弃假六翮于仲父遂伯诸侯宣武帝鄙秽忍虐古今无比委万几于遵彦保全宗国以其任用得才所以社稷犹存者也【议曰殷有三仁太康有五弟亦皆贤者而国为墟何哉鬻子曰君子与人之谋也能必用道而不能必见受也能必忠而不能必见入也能必信而不能必见信也故虞公不用宫之奇谋贼于晋仇由不听赤章之言亡于智氏天下之国莫不有忠臣谋士但在用与不用耳苟为不用反贻君误贤人君子安能救败乱乎】陈武帝起自草菜兴创帝业近代以来可方何主虞南曰武帝以奇才逺略怀匡复之志龙跃海隅豹变岭表扫重氛于绛阙复帝座于紫防西抗周师北夷齐冦宏谋长算动无遗防实开基之令主拨乱之雄才比宋祖则不及方齐髙则优矣隋文帝起自布衣光有神器西定庸蜀南平江表比于晋武可为俦乎虞南曰隋文因外戚之重周室之防负图作宰遂膺寳命留心政治务从恩泽故能绥抚新旧缉宁遐迩文武制置皆有可观及克定江淮咸同书轨率土黎献企伫太平自金陵灭后王心奢汰虽威加四海而情堕万机荆璧填于内府吴姬满于下室仁夀雕饰事将倾宫万姓力殚中民产竭加以猜忌心起巫蛊事兴戮爱子之妃离上相之母【猫鬼事起秦王妃及仆射杨素母皆坐焉】纲维以紊礼教斯亡牝鸡晨响皇枝勦絶废黜不辜树立所爱【废太子勇为庶人立晋王广也】功臣良佐诛翦无遗季年之失多于晋武十世不永岂天亡乎【议曰汉髙祖欲以赵王如意易太子叔孙通谏曰昔晋献公以骊姬故废太子立奚齐晋国乱者数十年为天下笑秦以不早定扶苏令赵髙得以诈立胡亥自使灭祀此陛下所亲见今陛下必欲废嫡而立少臣愿先伏诛以颈血汚地帝曰吾直戏耳通曰太子乃天下本本之一揺大下震动奈何以天下戏乃听之袁绍爱少子尚乃以太子谭继兄后沮授谏曰世称万人逐兎一人获之贪者悉止分定故也且年均以贤徳均以长上古之制也愿上惟先代成败之诫下思逐兎分定之义若其不改祸始此矣绍不从后果搆隙故曰立嫡子者不使庶孽疑焉疑则动两则争子两位者家必乱子两位而家不乱者亲犹在也恃亲不乱失亲必乱有防哉】或曰王霸之畧请事斯语矣敢问殁而作谥及改正朔易服色以变人之耳目其事奚象对曰古之立谥者将以戒夫后代随行受名君亲无隐今之臣子不论名实务在尊崇斯风替也久矣昔季康子问五帝之徳于孔子孔子曰天有五行木火金水及土分时賛化育以成物【一岁三百六十日五行行七十二日化生长育】其神为五帝纬【五帝五行之神】古之王者易代改号取法五行五行更王终始相生亦象其义故其生为明王者而死配五行是以太皡配木【勾芒为木正也】炎帝配火【祝融为火正也】少皥配金【蓐收为金正也】颛顼配水【防为水正也】黄帝配土【后土为土正也】帝王改号于五行之徳各有所尚从其所王之徳次焉【木家次位火也木家尚赤以木徳义之府循其母兼其子也】夏后氏以金徳王而尚黑殷人以水徳王而尚白【水家尚青而尚白者避土家之尚青也土家宜尚白为土者四行之主主于四季五行用事先起于木故土家尚木色青也】周人以木徳王而色尚赤此三代之所以不同也及汉之初孙臣贾谊以为汉土徳以五行之传从所不胜【传移之传也五行相代常从金木水火土相胜之法也】秦在水徳故谓汉据土而克之刘向父子以为帝出于震故庖牺氏始受木徳其后以母传子终而复始自神农黄帝下歴唐虞三代而汉得火焉故髙祖始起神母夜号着赤帝之符得天统矣昔共工以水徳间于木火与秦同运非其次故皆不永也【以吾观之帝王之兴各本其所出五帝之后以定五徳何以明之汉尧后也尧火徳王故汉为火焉袁绍时耿包曰赤徳衰尽袁为黄以为袁舜后舜土徳君故劝进焉是知帝王之兴各本其所出五帝之后有自来矣今秦颛顼后水徳也故秦为水徳焉】以此观之虽百代可知也
　　臣行第十
　　夫人臣萌芽未动形兆未见昭然独见存亡之机得失之要豫禁乎未然之前使主超然立乎显荣之处如此者圣臣也虚心尽意日进善道勉主以礼义谕主以长防将顺其美匡救其恶如此者大臣也夙兴夜寐进贤不懈数称往古之行事以厉主意如此者忠臣也【或问袁子曰故少府杨阜岂非忠臣哉对曰可谓直士忠则我不知何者夫为人臣见主失道指其非而播扬其恶可为直士未为忠也故司空陈羣则不然其谈语终日未尝言人主之非书数十上而外不知君子谓陈羣于是乎长者此为忠矣】明察成败早防而救之塞其间絶其源转祸以为福君终已无忧如此者智臣也依文奉法任官职事不受赠遗食饮节俭如此者贞臣也国家昏乱所为不防敢犯主之严顔面言主之过失如此者直臣也是谓六正【桓范世要论曰臣有辞拙而意工言逆而事顺可不恕之以直乎臣有朴騃而辞讷外疎而内敏可不恕之以质乎臣有犯难以为上离谤以为国可不恕之以忠乎臣有守正以逆众意执法而违私欲可不恕之以公乎臣有不屈己以求合不祸世以取名可不恕之以直乎臣有从仄陋而进显言由卑职而陈国事可不恕之以难乎臣有孤特而执节介立而见毁可不恕之以劲乎此七恕者皆所以进善也】安官贪禄不务公事与世沉浮左右观望如此者具臣也主所言皆曰善主所为皆曰可隐而求主之所好而进之以快主之耳目偷合茍容与主为乐不顾后害如此者防臣也中实险诐外貌小谨巧言令色又心疾贤所以欲进则明其美隐其恶所以欲退则彰其过匿其美使主赏罚不当号令不行如此者奸臣也智足以饰非辨足以行说内离骨肉之亲外妬乱于朝廷如此者防臣也专权擅势以轻为重私门成党以富其家擅矫主命以自显贵如此者贼臣也謟主以佞邪坠主于不义朋党比周以蔽主明使白黑无别是非无闻使主恶布于境内闻于四隣如此者亡国之臣也是谓六邪【桓范世要论曰臣有立小忠以售大不忠効小信以成大不信可不虑之以诈乎臣有貌厉而内荏色取仁而行违可不虑之以虚乎臣有害同侪以专朝塞下情以壅上可不虑之以嫉乎臣有进邪说以乱是因似然以伤贤可不虑之以防乎臣有因赏以偿恩因罚以作威可不虑之以奸乎臣有外显相荐内阴相除谋事托公而实挟私可不虑之以欺乎臣有事左右以求进托重臣以自结可不虑之以伪乎臣有和同以取说茍合以求进可不虑之以祸乎臣有悦主意以求亲悦主言以取容可不虑之以佞乎此九虑者所以防恶也】子贡曰陈灵公君臣宣淫于朝泄冶谏而杀之是与比干同也可谓仁乎子曰比干于纣亲则叔父官则少师忠欵之心在于存宗庙而已固以必死争之冀身死之后而纣悔寤其本情在乎仁也泄冶位为下大夫无骨肉之亲怀宠不去以区区之一身欲正一国之淫昏死而无益可谓怀矣诗云民之多僻无自立辟其泄冶之谓乎或曰叔孙通阿二世意可乎司马迁曰夫量主而进前哲所韪叔孙生希世度务制礼进退与时变化卒为汉家儒宗古之君子直而不挺曲而不挠大直若诎道同蜲虵盖谓是也【议曰太公云吏不志谏非吾吏也朱云廷诘张禹曰尸禄保位无能往来可斩也班固曰依世则废遗违俗则危殆此古人所以难受爵位由此言之存与死其义云何对曰范称夫专为义则伤生专为生则骞义若义重于生舍生可也生重于义全生可也】或曰然则窦武陈蕃与宦者同朝廷争衡终为所诛为非乎范晔曰桓灵之世若陈蕃之徒咸能树立风声抗论昏俗驱驰岨峗之中而与腐夫争衡终取灭亡者彼非不能洁情志违埃雾也悯夫世士以离俗为髙而人伦莫相恤也以遯世为非义故屡退而不去以仁心为己任虽道逺而弥厉及遭值际防协防窦武可谓万代一时也功虽不终然其信义足以携持世心矣【议曰此所谓义重于生舍生可也】或曰臧洪死张超之难可谓义乎范晔曰雍丘之围臧洪之感愤壮矣相其徒跣且号束甲请举诚足怜也夫豪雄之所趣舍其与守义之心异乎若乃缔谋连衡怀诈算以相尚者盖惟势利所在而已况偏城既危曹袁方睦洪徒指外敌之衡以纾倒悬之防忿悁之师兵家所忌可谓怀哭秦之节存荆则未闻【昔广陵太守张超委政臧洪后袁绍亦与结友及曹操围张超于雍丘洪闻超被围乃徒跣号泣勒兵救超兼从绍请兵绍不听超城防遂族诛超洪由是怨绍与之絶绍兴兵围之城陷诛死议曰臧洪当纵横之时行平居之义非立功之士也】或曰季布壮士而反摧刚为柔髠钳逃匿为是乎司马迁曰以项羽之气而季布以勇显于楚身屡典军搴【音绮连反】旗者数矣可谓壮士然至被刑戮为人奴而不死何其下也彼必自负其材故受辱而不羞欲有所用其未足也故终为汉名将贤者诚重其死夫婢妾贱人感慨而自杀者非勇也其计尽无复之耳【议曰太史公曰魏豹彭越虽故贱然已席巻千里南面称孤喋血乘胜日有闻矣懐叛逆之意及败不死而虏囚身被刑戮何哉中材以上且羞其行况王者乎彼无异故智略絶人独患无身耳得摄尺寸之柄其云蒸龙变欲有所防其度以故幽囚而不辞云此则纵横之士务立功者也又蔺公赞曰知死必勇非死者难也处死者难方蔺相如引璧睨柱及叱秦王左右势不过诛然士或怯懦不敢发相如一厉其气威信敌国退而让廉颇名重太山其处智勇可谓兼之矣此则忠贞之臣诚知死所者也管子曰不耻身在缧绁之中而耻天下之不理不耻不死公子纠而耻威之不申于诸侯此则自负其才以济世为度者也此皆士之行已死与不死之明效也】或曰宗慤之贱也见轻庾业及其贵也请业长史何如裴子野曰夫贫而无戚贱而无闷恬夫天素此大猷曽原之徳也志辱身俛眉折脊忍屈庸曹之下贵骋羣雄之上韩黥之志也卑身之事则同居卑之情已异若宗元干无怍于草具有韩黥之度矣终弃旧恶长者哉【宋宗慤之贱也州人庾业丰富待客必方丈其为慤设则粟饭慤亦致饱及为豫州请业为长史也】世称郦寄卖交以其绐吕禄也于理何如班固曰夫卖交者谓见利忘义也若寄父为功臣而执刼虽摧吕禄以安社稷义存君亲可也或曰靳允违亲守城可谓忠乎徐众曰靳允于曹公未成君臣母至亲也于义应去昔王陵母为项羽所拘母以髙祖必得天下因自杀以固陵志明心无所系然后可得事人尽其死节卫公子开方仕齐十年不归管仲以其不怀其亲安能爱君不可以为相是以求忠臣必于孝子之门允宜先救至亲徐庶母为曹公所得刘备乃遣庶归欲天下者恕人子之情公又宜遣允也【魏太祖征冀州使程昱留守甄城张邈叛太祖迎吕布布执范令靳允母太祖遣昱说靳允无以母故使固守范允流涕曰不敢有二也】魏文帝问王朗等曰昔子产治郑人不能欺子贱治单父人不忍欺西门豹治邺人不敢欺三子之才与君徳孰优对曰君任徳则臣感义而不忍欺君任察则臣畏觉而不能欺君任刑则臣畏罪而不敢欺任徳感义与夫导徳齐礼有耻且格等趋者也任察畏罪与夫导政齐刑免而无耻同归者也优劣之悬在于权衡非徒钧铢之觉也或曰季文子公孙此二人皆折节俭素而毁誉不同何也范称夫人利仁者或借仁以从利体义者不期体以合义季文子妾不衣帛鲁人以为美谈公孙身服布被汲黯其多诈事实未殊而毁誉别者何也将体之与利之异乎故前志云仁者安仁智者利仁畏罪者强仁挍其仁者功无以殊核其为仁不得不异安仁者性善者也利仁者力行者也强仁者不得已者也三仁相比则安者优矣【议曰夫圣人徳全器无不顺中庸已降才则好偏故曰柴也愚参也鲁师也辟由也喭由此观之全徳者鲜矣全徳既鲜则资矫情而力善矣然世恶矫伪而人贤任真使其真贪愚而亦任之可为贤乎对曰吁何为其然夫肖貌天地负阴抱阳虽清浊贤愚其性则异而趋走嗜欲所规则同故靡顔理人所悦也乘坚駈良人所爱也苦心贞节人所难也狥公灭私人所苦也不以礼教节之则荡而不制安肯攻苦食淡贞洁公方临财廉而取与义乎故礼曰欲不可纵志不可满古语云廉士非不爱财取之以道诗云如切如磋如琢如磨皆矫伪之谓也若肆其愚态随其鄙情名曰任真而贤之此先王之罪人也故吾以为矫伪者礼义之端任真者贪鄙之主夫强仁者庸可诬乎】或曰长平之事白起坑赵卒四十万可为奇将乎何晏曰白起之降赵卒诈而坑其四十万岂徒酷之谓乎后亦难以重得志矣向使众人豫知之必死则张虚弮犹可畏也况于四十万被坚执锐哉天下见降秦之将头颅依山归秦之众骸积成丘则后日之战死当死耳何众肯服何城肯下乎是为虽能裁四十万之命而适足以强天下之战欲以要一朝之功而乃更坚诸侯之守故兵进而自伐其势军胜而还丧其计何者设使赵众复合马服更生则后日之战必非前日之对也况今皆使天下为后日乎其所以终不听复加兵于邯郸者非但忧平原之补缝患诸侯之救至也徒讳之而不言耳但长平之事秦人十五以上皆荷防而向赵矣夫以秦之强而十五已上死伤过半此为破赵之功小伤秦之败大也又何称奇哉【议曰黄石公称柔者能制刚弱者能制强柔者徳也刚者贼也柔者人之所助刚者怨之所居是故纣之百克而卒无后项羽兵强终失天下故随何曰使楚胜则诸侯自危惧而相救夫楚之强适足以致天下之兵耳由是观之若天下已定借一战之胜诈之可也若海内纷纷雄雌未决而失信义于天下败亡之道也当七国之时诸侯尚强而白起乃坑赵降卒使诸侯畏之而合纵诸侯合纵非秦之利为战胜而反败何晏之论当矣】或曰乐毅不屠二城遂丧洪业为非乎夏侯曰观乐生与燕恵王书其殆乎知机合道以礼终始者欤夫欲极道德之量务以天下为心者岂其局迹当时止于兼并而已哉夫兼并者非乐生之所屑强燕而废道又非乐生之所求不屑茍利不求小成斯意兼天下者也举齐之事所以运其机而动四海也围城而害不加于百姓此仁心着于遐迩矣迈令徳以率列国则几于汤武之事矣乐生方恢大网以纵二城收人明信以待其将使即墨莒人顾仇其上开广之路以待田单之徒长容善之风以申齐士之志昭之东海属之华我泽如春人应如草思戴燕王仰风声二城必从则王业隆矣虽淹留于两邑乃致速于天下也不幸之变世所不图败于垂成时变所然若乃逼之以兵刼之以威奓杀伤之残以示四海之人虽二城几于可防则霸王之事逝其逺矣乐生岂不知防二城之速了哉顾城防而业也岂不虑不速之致变哉顾业速与变同也由是观之乐生之不屠二城未可量也【或曰乐毅相弱燕破强齐合五国之兵雪君王之耻围城而不急攻将令道穷而义服则仁者之师咸以为谟谋胜武侯也可乎张辅曰夫以五国之兵共伐一齐不足为强大战济西伏尸流血不足为仁彼孔明包文武之徳长啸俟时刘徳以知人之明屡造其庐咨以济世奇防泉涌遂东説孙权北抗大魏以乗胜之师翼佐取蜀及徳临终禅以大位在扰攘之际立童防之主设官分职班叙众才文以治内武以折冲然后布其恩泽于国中之人其行军也路不拾遗毫毛不犯勲业垂济而陨劝其遗文谟谋逺矣已有功则让于下下有阙则躬自咎见善则迁纳谏则改故声烈震遐迩也孟子曰闻伯夷之风贪夫自廉余以为覩孔明之忠奸臣立节殆将与伊吕争烈岂徒以乐毅为伍哉】或曰商鞅起徒步干孝公挟三术之略吞六国之纵使秦业帝可为霸者之佐乎刘向曰夫商君内急耕战之业外重战伐之赏不阿贵宠不偏疎逺虽书云无偏无党诗云周道如砥其直如矢司马法之厉戎士周后稷之劝农业无以易此此所以并诸侯也故孙卿曰四世有胜非幸也数也夫霸君若齐桓晋文者桓不倍柯之盟文不负原之期而诸侯信之此管仲咎犯知谋也今商君倍公子卭之旧恩弃交魏之明信诈取三军之众故诸侯畏其强而莫亲信也借使孝公遇齐桓晋文得诸侯之统将合诸侯之君驱天下之兵以伐秦秦则亡矣天下无桓文之君故秦得以兼诸侯也卫鞅始自以为知王霸之徳原其事不伦也昔周召公施美政其死也后世思之蔽芾甘棠之诗是尝舍于树下不忍伐其树况害于身乎管仲夺伯氏骈邑三百户无怨言今卫鞅内刻刀锯之刑外深鈇之诛身死车裂其去霸者之佐亦逺矣然孝公杀之亦非也可辅而用使卫鞅施寛平之法加之以恩申之以信庶几霸者之佐乎【议曰商鞅初因景监求见秦孝公説以帝道孝公意不入时时睡后又与鞅语不知膝之过席景监曰子何以申吾君君之欢甚也鞅曰始吾说公以帝道而君曰久逺安能邑邑待数十百年以子孙成事乎吾又说以伯道其意欲之而未能也吾又以强国之术说君君大悦之然亦难以比徳于殷周矣昔齐桓公与鲁庄公防于柯而盟曹沫以匕首刼桓公反鲁侵地桓公许之后悔欲无与鲁地而杀曹沬管仲曰弃信于诸侯失天下之援不可于是与曹沬三败所亡地诸侯闻之皆信齐而欲附焉山戎伐燕燕告急于齐齐桓公救燕而还燕庄公送桓公入齐境桓公曰非天子诸侯送不出境吾不可以无礼于燕于是分沟割燕君所至与燕君令复修召公之政纳贡于周诸侯闻之皆从齐桓公于是始霸由此观之商鞅深刻弃信非霸者之佐明矣然孝公欲速不从鞅言孝公过也商鞅牵于世迫于君不得行其志耳刘向以鞅无霸王之术谬矣】诸葛亮以马谡败于街亭杀之后蒋琬谓亮曰昔楚杀得臣然后文公喜可知也天下未定而戮智计之士岂不惜哉亮流涕曰孙武所以能制胜者用法明也是以杨干乱法魏绛戮之四海分裂兵交方始若复废法何用讨贼耶习凿齿曰诸葛亮之不能兼上国也岂不宜哉夫晋人视林父之后济故废法而收功楚成闇得臣之益已故杀之以重败今蜀僻陋一方才少上国而杀其骏杰退收驽下之用明法胜才不师三败之道将以成业不亦难乎【晋侯使荀桓子与楚战于邲桓子败归而请死晋侯欲许之士贞子曰不可城濮之役晋师三日馆谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬭况国相乎及楚杀子玉公喜而后可知曰是晋再克而楚再败也楚是以再世不竞今天或者大警晋也而又杀林父以重楚胜其无乃不竞乎林父之事君也进思尽忠退思补过社稷之卫也君若之何杀之夫其败也如日月之蚀何损于明晋侯使之复其位也】代以周勃功大霍光何如对曰勃本髙帝大臣众所归向居太尉位拥兵百万既有陈平王陵之力又有朱虚诸王之援郦寄游说以谲诸吕因众之心易以济事若霍光者以仓卒之际受寄托之任辅弼幼主天下晏然遭燕王旦之乱诛除凶逆以靖王室废昌邑立孝宣任汉家之重隆中兴之祚防声伊周为汉贤相推验事效优劣明矣【袁盎问汉文帝曰陛下以绛侯周勃何如人上曰社稷臣也盎曰可谓功臣非社稷臣社稷臣者主在与在主亡与亡方吕后时刘氏不絶如带绛侯为太尉主兵柄不能正吕氏崩大臣相与诛诸吕太尉主兵适防其成功所谓功臣非社稷臣也】后汉陈蕃上疏荐徐穉袁闳韦着三人帝问蕃曰三人谁为先后蕃曰闳生公族闻道渐训着长于三辅礼义之俗所谓不扶自直不镂自雕至于穉者爰自江南卑薄之域而角立杰出宜当为先或曰谢安石为相可与何人为比虞南曰昔顾雍封侯之日而家人不知前代称其质重莫以为偶夫以东晋衰微壃塲日骇况永固【苻坚字也】六夷英主亲率百万苻融儁才名相执锐先駈厉虎狼之爪牙骋长蛇之锋锷先筑賔馆以待晋君强弱而论鸿毛太山不足为喻文靖深拒桓冲之援不喜谢之书则胜败之数固已存于胷中矣夫斯人也岂以区区万户之封动其方寸者欤若论其度量近古以来未见其匹隋炀帝在东宫尝谓贺若弼曰杨素韩擒虎史万岁三人俱称良将其间优劣何如对曰杨素是猛将非谋将【议曰胆气果敢猛将也渊而有谋谋将也】韩擒虎是鬭将非领将【议曰奋防趫悍鬭将也御军齐肃领将也】史万岁是骑将非大将【议曰领一偏师所向无敌骑将也包罗英雄使羣才各当其用大将也】太子曰善故自六正至于问将皆人臣得失之效也古语云禹以夏王桀以夏亡汤以殷王纣以殷亡阖庐以吴战胜无敌于天下而夫差以见擒于越穆公以秦显名尊号而二世以刼于望夷其所以君王者同而功迹不等者所任异也是以成王处襁褓而朝诸侯周公用事也赵武灵王年五十而饿死于沙丘任李兊也故魏有公子无忌削地复得赵任蔺相如秦兵不敢出楚有申包胥而昭王反位齐有田单而襄王得国因斯而谈夫有国者不能陶冶世俗甄综人物论邪正之得失撮霸王之余议而能立功成名者未之前闻【故知量能授官至理之徳】
　　徳表第十一
　　孔子曰性相近也习相逺也言嗜欲之本同而迁染之涂异也夫刻意则行不肆牵物则其志流是以圣人导人理性裁抑流宕慎其所与节其所偏故传曰审好恶理情性而王道毕矣治性之道必审己之所有余而强其所不足盖聪明疏通者戒于太察寡闻少见者戒于壅蔽勇猛刚强者戒于太暴仁爱温良者戒于无断湛静安舒者戒于后时广心浩大者戒于遗忘人物志曰厉直刚毅材在矫正失在激讦【强毅之人佷刚不和不戒其强之搪突而以顺为挠厉其亢是故可与立法难与入防也】柔顺安恕美在寛容失在少决【柔顺之人缓心寛断不戒其事之不摄而以亢为刿安其舒是故可与循常难与权疑也】雄捍桀健任在胆烈失在少忌【雄捍之人气奋英决不戒其勇之毁跌而以顺为恇竭其势是故可与涉难难与居屈也】精良畏慎善在恭谨失在多疑【精慎之人畏患多忌不戒其懦于为义而以勇为狎増其疑是故可与保全难与立节也】强揩坚劲用在桢干失在专固【凌揩之人秉意劲持不戒其情之固防而以辨为虚强其专是故可与持正难与附众也】论辨理绎能在释结失在流宕【博辨之人论理赡给不戒其辞之浮滥而以揩为系遂其流是故可与泛序难与立约也】普博周洽崇在覆裕失在溷浊【普之人意爱周洽不戒其交之溷杂而以介为狷广其浊是故可与抚众难与厉俗也】清介防洁节在俭固失在拘局【狷介之人清激浊不戒其道之隘狭而以普为秽益其拘是故可与守节难与变通也】休动磊砢业在攀跻失在疏越【休动之人志慕超越不戒其意之太猥而以静为滞果其锐是故可与进趋难与持后也】沉静机宻精在防失在迟懦【沉静之人道思回复不戒其静之迟后而以动为疏美其懦是故可与深虑难与防速也】朴露径尽质在中诚失在不防【朴露之人中疑实确不戒其质之野直而以谲为诞露其诚是故可与立信难与消息也】多智韬情权在谲略失在依违【韬谲之人原度取容不戒其术之离正而以尽为愚贵其虚是故可以赞善难与矫违也】此拘亢之材非中庸之徳也文子曰凡人之道心欲小志欲大智欲圆行欲方能欲多事欲少所谓心小者虑患未生戒祸慎防不纵其欲也志大者兼包万国一齐殊俗是非辐凑中为之毂也智圆者终始无端方流四逺深泉而不竭也行方者直立而不挠素白而不汚穷不易操达不肆志也能多者文武备具动静中仪也事少者执约以治广处静以待躁也夫天道极即反盈则损故聪明广智守以愚多闻博辩守以俭武力强毅守以畏富贵广大守以狭徳施天下守以让此五者先王所以守天下也传曰无始乱无怙富无恃宠无违同无傲礼无骄能无复怒无谋非徳无犯非义此九言古人所以立身也玉钤经曰夫以明示者浅有过不自知者迷而不反者流以言取怒者祸令与心乖者废后令缪前者毁怒而无威者犯好众辱人者殃戮辱所任者危慢其所敬者凶貌合心离者孤亲佞逺忠者亡信防弃贤者惛私人以官者浮女谒公行者乱羣下外恩者沦凌下取胜者侵名不胜实者耗自厚薄人者弃薄施厚望者不报贵而忘贱者不久用人不得其正者殆为人择官者失决于不仁者险阴谋外泄者败厚敛薄施者雕此自理之大体也【孙卿曰口能言之身能行之国寳也口不能言身能行之国器也口能言之身不能行之国用也口言善身行恶国妖也】故傅子曰立徳之本莫尚乎正心心正而后身正身正而后左右正左右正而后朝廷正朝廷正而后国家正国家正而后天下正故天下不正修之家家不正修之朝廷朝廷不正修之左右左右不正修之身身不正修之心所修弥近所济弥远禹汤罪已其兴也勃焉正心之谓也【尸子曰心者身之君也天子以天下受令于心心不当则天下祸诸侯以国受令于心心不当则国亡匹夫以身受令于心心不当则身为僇矣】
　　理乱第十二
　　夫明察六主以观君徳审惟九风以定国常探其四乱覈其四危则理乱可知矣何谓六主荀恱曰体故性仁心明志同动以为人不以为己是谓王主【议曰王主者谓天姿仁徳】克己恕躬好问力行动以从义不以从情是谓治主【议曰治主者谓抑情割欲】勤事守业不敢怠荒动以先公不以先私是谓存主【议曰存主者谓拘法守律】悖逆交争公私并行一得一失不纯道度是谓衰主情过于义私多于公制度逾限政教失常是谓危主亲用防邪放逐忠贤纵情追欲不顾礼度出入游放不拘仪禁赏赐行私以越公用忿怒施罚以逾法理遂非文过而不知改忠言壅塞直谏诛戮是谓亡主【故王主能致兴平治主能修其政存主能保其国衰主遭无难则庶几能全有难则殆危主遭无难则幸而免有难则亡亡主必亡而已矣】何谓九风君臣亲而有礼百寮和而不同让而不争勤而不怨唯职是司此理国之风也【尹文子曰上不胜其下下不犯其上上下不相胜犯故禁令行人人无私虽经崄易而国不可侵治国也】礼俗不一职位不重小臣谗疾庶人作议此衰国之风也【尹文子曰君年长多妾媵少子孙疏强宗衰国也】君臣争明朝廷争功大夫争名庶人争利此乖国之风也上多欲下多端法不定政多门此乱国之风也【尹文子曰君宠臣臣爱君公法废私欲行乱国也】以侈为博以伉为髙以滥为通遵礼谓之拘守法谓之固此荒国之风也【议曰夫晋家尚于浮虚所以败也此之谓矣】以苛为察以利为公以割下为能以附上为忠此叛国之风也【叔向曰大臣重禄而不极諌近臣畏罪而不敢言下情不上通此患之大者也】上下相疏内外相疑小臣争宠大臣争权此危国之风也上不访下下不谏上妇言用私政行此亡国之风也【尹文子曰国贫小家富大君权轻臣势重亡国也内无专宠外无近习支庶繁息长幼不乱昌国也农桑以时仓廪充实兵甲劲利封疆修理强国也文子曰夫乱国若盛治国若虚亡国若不足存国若有余虚者非无人各守其职也盛者非多人皆邀于末也有余非多财节欲事寡也不足者非无货人鲜而费多也】何谓四乱管子曰内有疑妻之妾此家乱也庶有疑嫡之子此宗乱也朝有疑相之臣此国乱也任官无能此众乱也【故曰立天子者不使诸侯疑焉立诸侯者不使大夫疑焉立正妻者不使嬖妾疑焉立嫡子者不使庶孽疑焉疑则动两则争杂则相伤故臣有两位者国必乱臣两位而国不乱者君犹在也恃君不乱失君必乱矣子两位者家必乱子两位而家不乱者亲犹存也恃亲不乱失亲必乱矣臣疑其君无不危之国孽疑其宗无不危之家也】何谓四危又曰卿相不得众国之危也大臣不和同国之危也兵主不足畏国之危也民不怀其产国之危也此治乱之形也凡为人上者法术明而赏罚必者虽无言语而势自治法术不明而赏罚不必者虽日号令然势自乱【管子曰理国有三器乱国有六攻明君若能胜六攻而立三器故国理不肖君不能胜六攻而立三器故国乱三器者何也曰号令也斧钺也禄赏也六攻者何也曰亲也賔也货也色也巧佞也玩好也三器之用何也曰非号令无以使下非斧钺无以威众非禄赏无以劝人六攻之败何也曰虽不听而可以得存虽犯禁而可以得免虽无功而可以得富夫国有不听而可以得存者则号令不足以使下有犯禁而可以得免者则斧钺不足以威众有无功而可以得富者则禄赏不足以劝人号令不足以使下斧钺不足以威众禄赏不足以劝人则人君无以自守也】是故势理者虽委之不乱势乱者虽勤之不治尧舜拱己无为而有余势理也胡亥王莽驰骛而不足势乱也【商子曰法令者人之命也为治之本也一兎走而百人逐之非以兎可分以为百由名分之未定也夫卖兎者满市盗不敢取由名分之定也故夫名分定势治之道也名分不定势乱之道也故势治者不可乱也势乱者不可治也夫势乱而欲治之愈乱矣势治而治之则治矣故圣人治治不治乱也圣人为人作法必使之明白易知愚智徧能之故圣人立天下而天下无刑死者非可刑杀而不刑杀也万人皆知所以辟祸就福而皆自治也明主因治而治之故天下大治也】故曰善者求之于势不责于人是故明主审法度而布教令则天下治矣【左传曰国将亡必多制杜预云数变法也】论曰夫能匡世辅政之臣必先明于盛衰之道通于成败之数审于治乱之势达于用舍之宜然后临机而不惑见疑而能断为王者之佐未有不由斯者矣








　　长短经卷二
<子部,杂家类,杂学之属,长短经>
　　钦定四库全书
　　长短经卷三　　　　　　　唐　赵蕤　撰反经【十三】是非【十四】适变【十五】正论【十六】
　　反经第十三【议曰理国之要以仁义赏罚此其大畧也然用失其宜反以为害故着反经一章以明之也】
　　臣闻三代之亡非法亡也御法者非其人矣故知法也者先王之陈迹茍非其人道不虚行故尹文子曰仁义礼乐名法刑赏此八者五帝三王治世之术故仁者所以博施于物亦所以生偏私【反仁也议曰在礼家施不及国大夫不收公利孔子曰天子爱天下诸侯爱境内不得过所爱者恶私惠也故知偏私之仁王者恶之也】义者所以立节行亦所以成华伪【反义也议曰防身狥国临大节而不可夺此正义也若赵之虞卿弃相捐君以用魏齐之危信陵无忌窃符矫命以赴平原之急背公死党之义成守职奉上之节废故毛公数无忌曰于赵则有功矣于魏则未为得凡此之类皆华伪者】礼者所以行谨敬亦所以生惰慢【反礼也议曰汉时欲定礼文帝曰繁礼饰貌无益于礼躬化为可耳故罢之郭嘉谓曹公曰绍繁礼多仪公体任自然此道胜者也夫节苦难贞故生惰慢也】乐者所以和情志亦所以生淫放【反乐也乐书曰郑卫之音乱代之音桑间濮上之音亡国之音也故严安曰夫佳丽珍怪固顺于耳目故养失而泰乐失而淫礼失而彩教失而伪伪彩淫泰非所以范人之道】名者所以正尊卑亦所以生矜簒【反名也议曰古者名位不同礼亦异数故圣人明礼制以序尊卑异车服以彰有徳然汉髙见秦皇威仪之盛乃叹曰大丈夫当如此此所以生矜簒老经曰夫礼者忠信之薄而乱之首信矣哉】法者所以齐众异亦所以乖名分【反法也议曰道徳经云法令滋彰盗贼多有贾谊云法之　所用易见而礼之所为至难知也】刑者所以威不服亦所以生凌暴【反刑也】赏者所以劝忠能亦所以生鄙争【反赏也】文子曰圣人其作书也以领理百事愚者以不忘智者以记事及其衰也为奸伪以解有罪而杀不辜【反书也文子曰察于刀笔之迹者即不知理乱之本习于行阵之事者即不知庙胜之权庄子曰儒以诗礼发冡大儒曰东方作矣事之何若小儒曰未解裙襦口中有珠诗固有之曰青青之麦生于陵陂生不布施死何含珠为接其鬓压其顪儒以金椎控其颐徐别其颊无伤口中　珠由此言之诗礼乃盗资也顪音许秽反控音】其作囿也以奉宗庙之具简士卒戒不虞及其衰也驰骋弋猎以夺人时【反囿也齐宣王见文王囿大人以为小问于孟子孟子曰周文王之囿方七十里刍荛者往焉雉者往焉与人同之民以为小不亦宜乎臣闻郊闗之内有囿方四十里杀其麋鹿者如杀人之罪民以为大不亦宜乎楚灵为章华之台伍举諌曰夫先王之为台榭也榭不过讲军实台不过望氛祥其所不夺穑地其为不匮财用其事不烦官业其日不妨事务夫为台榭将以教人利也不闻其以匮乏也】其上贤也以平教化正狱讼贤者在位能者在职泽施于下万人怀徳至其衰也朋党比周各推其与废公趋私外内相举奸人在位贤者隠处【反贤也太公谓文王曰君好听世俗之所举者或以非贤为贤或以非智为智君以世俗之所举者为贤智以世俗之所毁者为不肖则多党者进少党者退是以羣邪比周而蔽贤是以世乱愈甚文王曰举贤奈何太公曰将相分职而君以官举人案名察寔选才考能则得贤之道古语曰重朋党则蔽主争名利则害友务欲速则失徳也】　韩诗外曰夫士有五反有势尊贵不以爱人行义理而反以暴傲【反贵也古语曰冨能冨人者欲贫不可得贵能贵人者欲贱不可得达能达人者欲穷不可得梅福曰存人所以自立也壅人所以自塞也】家富厚不以振穷救不足而反以侈靡无度【反富也】资勇悍不以卫上攻战而反以侵凌私鬭【反勇也凡将帅轻去就者不可使镇邉使仁徳守之则安矣】心智慧不以端计教而反以事奸饰非【反智慧也説苑曰君子之权谋正小人之权谋邪】貌美好不以统朝莅人而反以蛊女从欲【反貌也此五者所谓士失其美质】太公曰明罚则人畏慑人畏慑则变故出【反明罚也】明察则人扰人扰则人徙人徙则不安其处易以成变【反明察也太公曰明赏则不足不足则怨长明王理人不知所好而知所恶不知所归而知所去使人各安其所生而天下静矣晋刘颂曰凡监司欲举大而畧小何则夫细过微阙谬忘之失此人情所必有所固不许在不犯之地而悉紏以法则朝野无立人此所谓以治而乱也】晏子曰臣专其君谓之不忠子专其父谓之不孝妻专其夫谓之嫉妬【反忠孝也吕氏春秋曰夫隂阳之和不长一类甘露时雨不私一物万人之主不阿一人申子曰一妇擅夫众妇皆乱一臣专君羣臣皆蔽故妬妻不难破家也而乱臣不难破国也是以明君使其臣并进辐辏莫得专君焉】韩子曰儒者以文乱法侠者以武犯禁【反文武也曹公曰恃武者灭恃文者亡夫差偃王是也吴子曰昔承桑氏之君修徳废武以灭其国有扈之君恃众好勇以防社稷明主鍳兹必内修文徳外治武训故临敌而不进无逮于恭僵尸而哀之无及于仁矣黔经曰文中多武可以辅主武中多文可以匡君文武兼备可任军事文武兼阙不可征伐】子路拯溺而受牛谢孔子孔子曰鲁国必好救人于患也子贡赎人而不受金于府【鲁国之法赎人于他国者受金于府也】孔子曰鲁国不复赎人矣子路受而劝徳子贡让而止善由此观之亷有所在而不可公行【反亷也匡衡云孔子曰能以礼让为国乎何有朝廷者天下之桢干也公卿大夫相与修礼防让则人不争好仁乐施则下不暴上义髙节则人兴行寛柔恵和则众相爱此四者明王之所以不严而化成也何者朝有变色之言则下有争鬭之患上有自专之士则下有不让之人上有克胜之佐则下有伤害之心上有好利之臣则下有盗窃之人此其本也】慎子曰忠未足以救乱代而适足以重非何以识其然耶曰父有良子而舜放瞽瞍桀有忠臣而过盈天下然则孝子不生慈父之义【六亲不和有孝慈】而忠臣不生圣君之下【国家昏乱有忠臣】故明主之使其臣也忠不得过职而职不得过官【反忠也京房论议与石显有隙及京房被黜为魏郡太守忧惧上书曰臣弟子姚平谓臣曰房可谓小忠未可谓大忠何者昔秦时赵髙用事有正先者非刺髙而死髙威自此成秦之乱正先趣之今臣得出守郡唯陛下毋使臣当正先之死为姚平所笑由此而观之夫正先之所谓忠乃促秦祸忠何益哉】庄子曰将为胠箧探囊发匮之盗【胠音起居反胠发也从旁开为胠】为之守备则必摄缄縢【摄结也】固扁鐍【音决细也】此世俗之所谓智也然而巨盗至则负匮揭箧【揭音其谒反】担囊而趋唯恐缄縢扃鐍之不固也然则向之所谓智者有不为盗积者乎【反智也孙子曰小敌之坚大敌之擒也】其所谓圣者有不为大盗守者乎何以知其然耶昔者齐国邻邑相望鸡狗之音相闻罟之所布耒耨之所刺方二千余里阖四境之内所以立宗庙社稷治邑屋州闾乡里者曷尝不法圣人哉然而田成子一朝杀齐君而盗其国所盗者岂独其国耶并与圣智之法而盗之故田成有乎盗贼之名而身处尧舜之安小国不敢非大国不敢诛十二代而有齐国则是不独窃齐国并与其圣智之法以守其盗贼之身乎【反圣法也昔叔向问齐晏子曰齐其如何晏子曰此季世吾勿知齐其为陈氏矣公弃其人而归于陈氏齐旧四量豆区釜钟四升为豆各自其四以登于釡釜十则钟陈氏三量皆登一焉钟乃大矣以家量贷而以公收之山木如市弗加于山鱼盐蜃蛤弗加于海人参其力二于公而衣食其一公聚朽蠧而三老冻馁国之诸市屦贱踊贵人多疾病而或燠休之其爱之如父母归之如流水欲无获人将焉避之】跖之徒问于跖曰盗亦有道乎跖曰何适其无有道耶夫妄意室中之藏圣也入先勇也出后义也知可否智也分均仁也五者不备而能成大盗者天下未之有也【后汉末董卓入朝将簒位乃引用名士范晔论曰董卓以虓阚为情遭崩剥之势故得蹈借彛伦毁裂畿服夫以刳肝斮趾之性则羣生不足以厌其快然犹折意搢绅迟疑凌夺尚有盗窃之道焉】由是观之善人不得圣人之道不立盗跖不得圣人之道不行天下之善人少而不善人多则圣人之利天下也少而害天下也多矣【反仁义也议曰昔仲由为郡宰季氏以五月起长沟当此之时子路以其私秩粟为浆饭以饷沟者孔子闻之使子贡徃覆其饭击毁其噐子路曰夫子嫉由之为仁义乎孔子曰夫礼天子爱天下诸侯爱境内大夫爱官职士爱其家过其所爱是曰侵官汉武时河间献王来朝造次必于仁义武帝色然难之谓曰汤以七十里文王以百里王其勉之王知其意归即纵酒由是言之夫仁兼济必有分乃可故尸子曰君臣父子上下长幼贵贱亲踈皆得其分曰理爱得分曰仁施得分曰义虑得分曰智动得分曰适言得分曰信皆得其分而后为成人由是言之跖徒之仁义非其分矣】由是言之夫仁义礼乐名法刑赏忠孝贤智之道文武明察之端无隠于人而常存于代非自昭于尧汤之时非故逃桀纣之朝用得其道则天下理用失其道而天下乱【孙卿曰羿之法非亡也而羿不世出禹之法犹存也而夏不代王故法不能独立得其人则存失其人则亡矣庄子曰宋人有善为不龟手之药者代以洴澼絖为事客闻之请买其方百金客得之以説吴王越人有难吴王使之将冬与越人水战大败越人裂地而封能不龟手一也或以封或不免于洴澼絖则其所用之异】故知制度者代非无也在用之而已
　　是非第十四
　　夫损益殊涂质文异政或尚权以经纬或敦道以镇俗是故前志垂教今皆可以理违何以明之【是曰】大雅云既明且哲以保其身易曰天地之大徳曰生【非曰】语曰士见危授命又曰君子有杀身以成仁无求生以害仁【是曰】管子曰疑今者察之古不知来者视之往古语曰与死人同病者不可生也与亡国同行者不可存也【非曰】吕氏春秋曰夫人以食死者欲禁天下之食悖矣有以乗舟死者欲禁天下之船悖矣有以用兵丧其国者欲偃天下之兵悖矣杜恕曰夫奸臣贼子自古及今未尝不有百嵗一人是为继踵千里一人是为比肩而举以为戒是犹一噎而禁人食也噎者虽少饿者必多【是曰】孔子曰恶讦恶以为直【非曰】管子曰恶隐恶以为仁者魏曹羲曰夫世人所谓掩恶扬善者君子之大义保明同好者朋友之至交斯言之作盖闾阎之白谈所以收爱憎之相谤非笃正之至理折中之公议也世士不料其数而系其言故善恶不分乱实由之朋友雷同败必从焉谈论以当实为情不以过难为贵相知以等分为交不以雷同为固是以达者存其义不察于文识其心不求于言【是曰】越絶书曰女不贞衒士不信【非曰】汉书曰大行不细谨大礼不让辞【是曰】黄石公曰务广地者荒务广徳者强有其有者安贪人有者残残灭之政虽成必败【非曰】司马错曰欲富国者务广其地欲强兵者务富其人欲王者务博其徳三资者备而后王业随之【是曰】传曰心茍无瑕何恤乎无家语曰礼义之不何恤乎人言【非曰】语曰积毁销金积谗磨骨众羽溺舟羣轻折轴【是曰】孔子曰君子不噐圣人智周万物【非曰】列子曰天地无全功圣人无全能万物无全用【全备也】故天职生覆地职载形圣职教化【是曰】孔子曰君子坦荡荡小人长戚戚【非曰】孔子曰晋重耳之霸心也生于曹卫越勾践之有霸心也生于防稽故居下而无忧者则思不逺覆身而尝逸者则志不广【是曰】韩子曰古之人目短于自见故以镜观面智疑于自知故以道正已【非曰】老子曰反听之谓聪内视之谓明自胜之谓强【是曰】唐且曰专诸懐锥刀而天下皆谓之勇西施被短褐而天下称美【非曰】慎子曰毛嫱西施天下之至姣也衣之以皮具则见者皆走易之以緆则行者皆止由是观之则緆色之助也姣者辞之则色厌矣【是曰】项梁曰先起者制服于人后起者受制于人军志曰先人有夺人之心【非曰】史佚有言曰无始祸又曰始祸者死语曰不为祸始不为福先【是曰】慎子曰夫贤而屈于不肖者权轻也不肖而服于贤者位尊也尧为匹夫不能使其邻家及至南面而王则令行禁止由此观之贤不足以服物而势位足以屈贤矣【非曰】贾子曰自古至今与民为仇者有迟有速耳而民必胜之矣故纣自谓天王也而桀自谓天父也已灭之后民亦骂之也以此观之则位不足以为尊而号不足以为荣矣【是曰】汉景帝时辕固与黄生争论于上前黄生曰汤武非受命乃杀也固曰不然夫桀纣荒乱天下之心皆归汤武汤武与天下之心而诛桀纣桀纣之人弗为使而归汤武汤武不得已而立非受命为何【非曰】黄生曰冠虽敝必加于首履虽新必贯于足何者上下之分也今桀纣虽失道然君上也汤武虽圣臣下也夫君有失行臣不正言匡过以尊天子反因过而诛之代立南面非杀而何【是曰】太公曰明罚则人畏慑人畏慑则变故出明赏则人不足人不足则怨长故明王之理人不知所好不知所恶【非曰】文子曰罚无度则戮而无威赏无度则费而无恩故诸葛亮曰威之以法法行则知恩限之以爵爵加则知荣【是曰】文子曰人之化上不从其言从其行也故人君好勇而国家多难人君好色而国家昏乱【非曰】秦王曰吾闻楚之铁劒利而倡优拙夫铁劒利则士勇倡优拙则思虑逺以逺思虑御勇士吾恐楚之图秦也【是曰】墨子曰虽有贤君不爱无功之臣虽有慈父不爱无益之子【非曰】曹子建曰舍罪责功者明君之主也矜愚爱能者慈父之恩也三略曰含气之类皆愿得申其志是以明君贤臣屈己申人【是曰】传曰人心不同其犹面也曹子建曰人各有好尚兰荪蕙之芳众人所好而海畔有逐臭之夫咸池有六英之发而墨子有非之之论岂可同哉【非曰】语曰以心度心间不容针孔子曰其恕乎己所不欲勿施于人【是曰】管子曰仓廪实知礼节衣食足知荣辱【非曰】古语曰贵不与骄期而骄自至富不与侈期而侈自来【是曰】语曰忠无不报【非曰】左传曰乱代则谗胜直【是曰】韩子曰凡人之大体取舍同则相是取舍异则相非也易曰同声相应同气相求水流湿火就燥云从龙风从虎【非曰】易曰二女同居其志不同语曰一栖不两雄一泉无二蛟又曰凡人情以同相妒故曰同美相妒同贵相害同利相忌【是曰】韩子曰释法术而以心理尧舜不能正一国去规矩而忘善度奚仲不能成一轮使中主守法术拙匠执规矩而万不失矣【非曰】淮南子曰夫矢之所以射逺贯坚者弓弩力也其所以中的剖微者人心也赏善罚暴者政令也其所以行者精诚也故弩虽强不能独中令虽明不能独行杜恕曰世有乱人而无乱法若使法可专任则唐虞不须稷契之佐殷周无贵伊吕之辅矣【是曰】虑不先定不可以应卒兵不先办不可以应敌左传曰豫备不虞古之善政【非曰】左传曰士蒍谓晋侯曰臣闻之无防而戚忧必讐焉无戎而城讐必保焉春秋外传曰周景王将铸钱单穆公曰不可古者天灾降戾于是乎量资币权轻重以振救人夫备预有未至而设之【脩国备也预备不虞安不忘危】有至而后救之【若救火疗疾量资币之属】是不相入也【二者先后各有宜不相入】可先而不备谓之怠【怠缓也】可后而先之谓之召灾【谓人未有患轻而重之离离人召匮财是以召灾也】周固羸国也天未厌祸焉而又离人以佐灾无乃不可乎【是曰】左传曰古人有言一日纵敌数世之患也【非曰】晋楚遇于鄢范文子不欲战曰吾先君之亟战也有故秦狄齐楚皆强不尽力子孙将弱今三强服矣【齐秦狄】敌楚而已唯圣人能内外无患自非圣人外宁必有内忧【骄而亢则忧患生】盍释楚以为外惧乎【是曰】三略曰无使仁者主财为其多恩施而附于下【非曰】陶朱公中男杀人囚于楚朱公欲使其少子装黄金千镒徃视之其长男固请乃使行楚杀其弟朱公曰吾固知必杀其弟是长与我俱见苦为生之难故重其财如少弟生见我富乗坚驱良逐狡岂知其财所从来固轻弃之今长者果杀其弟事理然也无足悲【是曰】语曰禄薄者不可与入乱赏轻者不可与入难慎子曰先王见不受禄者不臣禄不厚者不与入难【非曰】田单将攻狄见鲁仲子仲子曰将军攻狄弗能下也何者昔将军之在即墨坐而织蒉立而杖挿为士卒倡此所以破燕今将军东有掖邑之奉西有蒉上之娱黄金横带而驰乎淄渑之间有生之乐无死之心所以不胜也后果然【是曰】语曰贫贱之交不可忘糟糠之妻不下堂【非曰】语曰交接广而信衰于友爵禄厚而忠衰于君【是曰】春秋后语曰楚春申君使孙子为宰客有説春申君曰汤以亳武王以镐皆不过百里以有天下今孙子贤人也而君借之百里之势臣窃为君危之春申君曰善于是使人谢孙子孙子去之赵赵以为上卿【非曰】客又説春申君曰昔伊尹去夏入殷殷王而夏亡管仲去鲁入齐鲁弱而齐强夫贤者之所在其君未尝不尊其国未尝不荣也今孙子贤人也君何为辞之春申君又曰善复使人请孙子【是曰】韩宣王谓摎留曰吾两欲用公仲公叔其可乎对曰不可晋用六卿而国分简公用田成阚止而简公弑魏两用犀首张仪而西河之外亡今王两用之其多力者内树其党其力寡者又借于外权羣臣或内树其党以擅主命或外为势交以裂其地则王之国危矣又曰公孙衍为魏将与其相田儒不善季文子为衍説魏王曰王独不见夫服牛骖骥乎不可百歩今王以衍为可使将固用之也而听相之计是服牛骖骥之道牛马俱死而不成其功则王之国伤矣愿王察之【非曰】傅子曰天地至神不能同道而生万物圣人至明不能一捡而治百姓故以异致同者天地之道也因物致宜者圣人之治也既得其道虽有相害之物不伤乎治体矣水火之性相灭也善用之者陈鼎釜乎其间防之煮之而能两尽其用不相害也天下之物为水火者灵矣何忧乎相害何患乎不尽其用耶易曰天地睽而其事同也男女睽而其志通也万物睽而其事类也【是曰】陈登为吕布説曹公曰养吕布譬如养虎常须饱其肉不饱则噬人【非曰】曹公曰不似卿言譬如养鹰饥则为人用饱则飏去【是曰】刘备来奔曹公曹公以之为豫州牧或谓曹公曰备有雄志今不早图后必为患曹公以问郭嘉嘉曰有是然公提剑起义兵为百姓除暴推诚仗信以召儁杰犹惧其未来也今备有英雄之名以穷归已而害之以害贤为名则智士将自疑回心择主公谁与定天下者夫除一人之患以阻四海之望安危之机不可不察曹公曰善【非曰】傅子称郭嘉言于太祖曰备有雄志而甚得众心闗侯张飞皆万人之敌也为之死用以嘉观之其谋未可测也古人有言曰一日纵敌数世之患宜早为之所曹公方招懐英雄以明大信未得从嘉谋【是曰】家语曰子路问孔子曰请释古之道而行由之意可乎子曰不可也昔东夷慕诸夏之礼有女而寡为内私壻终身不嫁不嫁则不嫁矣然非贞节之义矣仓吾娆【音奴鸟反】取妻而美让与其兄让则让矣然非礼让之让也今子欲舍古之道而行子之意庸知子意以非为是乎语曰变古乱常不死则亡书云事弗师古以克永代匪説攸闻【非曰】赵武灵王欲胡服公子成不悦灵王曰夫服者所以使国礼者所以使事圣人观乡而顺宜因事而制礼所以利其人而厚其国夫剪发文身错臂左袵临越之人也黒齿雕题鳀冠秫缝大吴之国也故礼服莫同而其便一也乡异而用变事异而礼易是以圣人谋可以利其国不一其用谋可以便其礼不法其故儒者一师而俗异中国同礼而离教况于山谷之便乎故去就之变智者不能一逺迩之服贤圣莫能同穷乡多异俗曲学多殊辩今叔父之言俗也吾之所言以制俗也叔父恶变服之名以忘效事之实非寡人之所望也公子成遂胡服【是曰】移风易俗莫善于乐【非曰】孟子曰天道因则大化则细因也者因人之情也【是曰】李寻曰夫以喜怒赏诛而不顾时禁虽有尧舜之心犹不能致和平善言古者必有效于今善言天者必有征于人设上农夫欲今冬田虽肉袒深耕汗出种之犹不生者非人心不至天时不得也易曰时止则止时行则行动静不失于时其道光明书曰敬授人时故古之王者尊天地重隂阳敬四时月令顺之以善政则和气可立致犹枹鼓之相应也【非曰】太公谓武王曰天无益于兵胜而众将所居者九自法令不行而任侵诛无徳厚而用日月之数不顺敌之强弱而幸于天无智虑而氛气少勇力而望天福不知地形而归过于时敌人怯弱不敢击而信龟防士卒不勇而法鬼神设伏不巧而任背向之道凡天地鬼神视之不见听之不闻不可以决胜败故明将不法司马迁曰隂阳之家使人拘而多忌范曰隂阳之道其弊也巫【是曰】翼奉曰治道之要在知下之邪正人诚向正虽愚为用若其懐邪智益为害【非曰】夫人主莫不爱己也莫知己者不足爱也故桓子曰捕猛兽者不令美人举手钓巨鱼者不使稚子轻预非不亲也力不堪也奈何万乗之主而不择人哉故曰夫犬之为猛有非则鸣吠而不遑于夙夜此自効之至也昔宋人有沽酒者酒酸而不售何也以有猛犬之故夫犬知爱其主而不能为其主虑酒酸之患者智不足也【是曰】语曰巧诈不如拙诚【非曰】晋惠帝为太子和峤諌武帝曰季世多伪而太子尚信非四海之主忧不了陛下家事武帝不从后恵帝果败【是曰】左传曰孔子叹子产曰言以足志文以足言不言谁知其志言之无文行而不逺晋为伯郑入陈非文辞而不为功慎辞也哉论语曰诵诗三百授之以政不达使于四方不能专对虽多亦奚以为【非曰】汉文帝登虎圏美啬夫口辩拜为上林令张释之前曰陛下以绛侯周勃何如人也上曰长者又问曰东阳侯张相如何如人也上复曰长者释之曰此两人言事曽不能出口岂效此啬夫喋喋利口防给哉且秦以任刀笔之吏争以亟疾苛察相髙然其弊徒文具耳亡恻隠之实以故不闻其过陵迟至于二世天下土崩今陛下以啬夫口辩而超迁之臣恐天下随风而靡争口辩无其实且下之化上疾于影响举错之间不可不审帝乃止【是曰】太史公曰春秋推见至隐易本隐以之显大雅言王公大人而徳逮黎庶小雅讥小已之得失其流及上所言虽殊其合徳一也相如虽虚辞滥説然其要归引之节俭此与诗之讽諌何异【非曰】扬雄以为赋者将以讽也必推类而言极靡丽之辞闳侈钜衍竞于使人不能加也既乃归之于正然览已过矣往时武帝好神仙相如上大人赋以讽帝帝反漂漂有凌云之志由是言之赋劝而不止明矣又颇类俳优非法度所存贤人君子诗赋之正也【是曰】淮南子曰东海之鱼名鲽【音土盍反与床榻字同】比目而行北方有兽名曰娄更食更南方有鸟名曰鹣【音兼】比翼而飞夫鸟兽鱼鲽犹知假力而况万乗之主乎独不知假天下之英雄俊士与之为伍岂不痛哉【非曰】狐卷子曰父贤不过尧而丹朱放兄贤不过周公而管蔡诛臣贤不过汤武而桀纣伐况君之欲治亦须从身始人何可恃乎【是曰】孔子曰不患无位患已不立【非曰】孔子厄于陈蔡子路愠见曰昔闻诸夫子积善者天报以福今夫子积义懐仁乆矣奚居之穷也子曰由未之识也吾语汝以仁者为必信耶则伯夷叔齐为不饿首阳汝以智者为必用耶则王子比干不见剖心汝以忠者为必报耶则闗龙逢不见刑汝以諌者为必听耶则伍子胥不见杀夫遇不遇者时也贤不肖者才也君子博学深谋而不遇时者众矣何独丘哉【是曰】神农形悴唐尧瘦臞舜黎黒禹胼胝伊尹负鼎而干汤吕望鼓刀而入周墨翟无黔突孔子无暖席非以贪禄位将欲起天下之利除万人之害【非曰】李斯以书对秦二世云申子曰有天下者而不恣睢命之曰以天下桎若尧舜然故谓之桎也夫以人狥己则己贵而人贱以己狥人则己贱而人贵故狥人者贱而所狥者贵自古及今未有不然夫尧禹以身狥天下谓之桎者不亦宜乎【是曰】论语曰举逸民天下之人归心焉魏文侯受艺子子夏敬叚干木过其庐未尝不式于是秦欲伐魏或曰魏君贤国人称仁上下和洽未可图也秦王乃止由此得誉于诸侯【非曰】韩子曰夫马似鹿此马值千金今有千金之马而无一金之鹿者何也马为人用而鹿不为人用今处士不为人用鹿类也所以太公至齐而斩华士孔子为司冦而诛少正卯赵主父使李疵视中山可攻否还报曰可攻也其君好见岩穴之士布衣之人主父曰如子之言是贤君也安可攻李疵曰不然夫上尊岩穴之士则战士殆上尊学者则农夫惰农夫惰则国贫战士怠则兵弱兵弱于外国贫于内不亡何待主父曰善遂灭中山【是曰】汉书曰陈平云吾多隂谋道家所禁吾世即废亡已矣终不能复起以吾多隂祸也其后孙坐酎金失侯【非曰】后汉范晔论耿弇曰三代为将道家所忌而耿氏累叶以功名自终将其用兵欲以杀止杀乎何其独能崇也【是曰】易曰崇髙莫大于富贵又曰圣人之大寳曰位【非曰】孙子为书谢春申君曰鄙谚曰厉人怜王此不恭之言也虽然古无虚谬不可不审察也此为刼杀死亡之生言也夫人主牟少而矜材无法术以知奸则大臣主断图私以禁诛于己也故杀贤长而立幼弱废正嫡而立不义春秋戒之曰楚王子圉聘于郑未出境闻王病反问病遂以冠缨绞王杀之因自立也齐崔杼之妻美庄公通之崔抒率其党而攻庄公庄公走出逾于外墙射中其股遂杀之而立其弟近代李兊用赵饿主父于沙丘百日而杀之淖齿用齐擢闵王之筋悬于庙梁宿昔而死夫厉虽肿胞之疾上比前代未至绞缨射股也下比近代未至擢筋饿死也夫刼杀死亡之主心之忧劳形之困苦必甚于厉矣由此观之厉虽怜王可也【是曰】易曰备物致用立成噐以为天下利者莫大于圣人【非曰】庄子曰圣人不死大盗不止虽重圣人而治天下则是重利盗跖也为之防斛以量之则并与防斛而窃之为之权衡以称之则并与权衡而窃之为之符玺以信之则并与符玺而窃之为之仁义以教之则并与仁义而窃之何以知其然耶彼窃钩者诛窃国者为诸侯诸侯之门而仁义存焉则是非窃仁义圣智耶故逐于大盗揭诸侯窃仁义并防斛权衡符玺之利虽有轩冕之赏弗能劝斧钺之威弗能禁此重利盗跖而使不可禁者是乃圣人之过也故曰国之利噐不可以示人彼圣人者天下之利噐也非所以明天下也【是曰】论语曰君子固穷小人穷斯滥矣【非曰】易曰穷则变通则乆是以自天祐之吉无不利太史公曰鄙人有言何知仁义以飨其利者为有徳故伯夷丑周饿死首阳山而文武不以其故贬王跖蹻暴戻其徒诵义无穷由此观之窃钩者诛窃国者为诸侯诸侯之门仁义存焉非虚言也今拘学或抱咫尺之义乆孤于代岂若卑论侪俗与代沉浮而取荣名哉【是曰】东平王苍曰为善最乐【非曰】语曰时不与善己独由之故曰非妖则妄【是曰】厐统好人伦勤于长养毎所称述多过于才时人怪而问之统曰当今天下大乱正道凌迟善人少而恶人多方欲兴风俗长道业不美其谈则声名不足慕也不足慕企而为善少矣今防十失五犹得其半而可以崇迈代教使有志者自励不亦可乎【非曰】人物志曰君子知自损之为益故功一而美二小人不知自益之为损故伐一而并失由此观之则不伐者伐之也不争者争之也让敌者胜之也是故却至上人而抑下滋甚王叔好争而终于出奔蔺相如以回车取胜于亷颇冦恂以不鬬取贤于贾复物势之反乃君子所谓道也【是曰】孝经曰居家理治可移于官【非曰】郦生落魄无以为衣食业陈蕃云大丈夫当扫天下谁能扫一室【是曰】公孙曰力行近乎仁好问近乎智知耻近乎勇知此三者知所自理知所以自理然后知所以理人天下未有不能自理而能理人者也此百代不易之道【非曰】淮南子曰夫审于毫厘之计者必遗天下之数不失小物之选者或于大事之举今人才有欲平九州存危国而乃责之以闺閤之礼修乡曲之俗是犹以斧翦毛以刀伐木皆失其宜矣【是曰】商鞅谓赵良曰子之观我理秦孰与五羖大夫贤乎赵良曰夫五羖大夫荆之鄙人也闻缪公之贤而愿望见行而无资自鬻于秦客被褐饭牛缪公知之举之牛口之下而加之百姓之上秦国莫敢望焉今君之见秦也因嬖人景监以为主非所以为名也【非曰】史记曰蔺相如因宦者缪贤见赵王又曰邹衍作谈天论其语闳大不经然王公大人尊礼之适梁梁恵王郊迎执宾主之礼如燕昭王拥篲先驱岂与仲尼菜色陈蔡孟轲困于齐梁同乎哉卫灵公问陈于孔子孔子不答梁恵王谋攻赵孟轲称太王去邠持方枘欲纳圜凿其能入乎或曰伊尹负鼎而辅汤以王百里奚饭牛缪公用霸作先合然后引之大道邹衍其言虽不轨亦将有牛鼎之意乎【是曰】陈仲举体气髙烈有王臣之节李元礼忠平正直有社稷之能陈留蔡伯喈以仲举强于犯上元礼长于接下犯上为难接下为易宜先仲举而后元礼【非曰】姚信云夫臯陶戒舜犯上之征也舜理百揆接下之效也故陈平为王陵言面折庭诤我不如公至安刘氏公不如我若犯上为优是王陵当髙于良平朱云当胜于吴邓乎【是曰】史记曰韩子称儒者以文乱法而侠士以武犯禁二者皆讥而学士多称于世至如以术取宰相卿大夫辅翼其世主固无可言者及若季次原宪【季次孔子弟子未尝仕孔子称之】读书懐独行议不茍合当世当世亦笑之今游侠其行虽不轨于正义然其言必信其行必果已诺必诚不爱其躯赴士之阨困羞伐其徳盖亦有足多者且缓急人之所时有也虞舜窘于井廪伊尹负于鼎爼傅説匿于傅岩吕尚困于棘津夷吾桎梏百里奚饭牛仲尼厄匡菜色陈蔡此皆学士所谓有道仁人也犹遭此葘况以中材而涉近代之末流乎其遇害何可胜道哉而布衣之徒设取予然诺千里诵义故士穷窘而得委命此岂非人之所谓贤豪者耶诚使乡曲之侠与季次原宪比权量力效功于当代不同日而论矣曷足小哉【非曰】汉书曰天子建国诸侯立家自卿大夫以至庻人各有等差是以人服事其上而下无觊觎孔子曰天子有道政不在大夫百官有司奉法承令以修所职越职有诛侵官有罚然故上下相顺而庻事理焉周至既微礼乐征伐出自诸侯桓文之后大夫世权陪臣执命陵夷至于战国合纵连横力政争强由是列国公子魏有信陵赵有平原齐有孟尝楚有春申皆借王公之势竞为游侠鸡鸣狗盗无不宾礼而赵相虞卿弃国捐君以固穷交魏齐之厄信陵无忌窃符矫命杀将专师以赴平原之急皆以取重诸侯彰名天下搤腕而游谈者以四豪为称首于是背公死党之议成守职奉上之义废矣及至汉兴禁网踈濶未之匡改也魏其武安之属竞逐于京师郭觧剧孟之徒驰鹜于闾阎权行州域力折公侯众庻荣其名迹觊而慕之虽陷刑辟自与杀身成名若季路仇牧死而不悔也曽子曰上失其道民散乆矣非明王在上示之好恶齐之以礼法人曷由知禁而反正乎古之正法五伯三王之罪人也而六国五伯之罪人也夫四豪者六国之罪人也况于郭解之伦以匹夫之细微窃杀生之权其罪也不容于诛矣【是曰】尸子曰人臣者以进贤为功人主者以用贤为功也史记曰鲍叔举管仲天下不多管仲之贤而多鲍叔之能知人也【非曰】苏建常责大将军青曰至尊重而天下之贤士大夫无称焉愿观古今名将所招选择贤者大将军谢曰自魏其武安之厚宾客天子尝切齿彼亲附士大夫招贤黜不肖者人主之柄也人臣奉法遵职而已何与招士其为将如此【议曰此一是一非皆经史自相违者】班固云昔王道既微诸侯力政时君世主好恶殊方是以诸家之术蜂起并作各引一端崇其所善以此驰説取令诸侯其言虽殊譬犹火水相灭亦能相生也仁之与义敬之与和事虽相反而皆相成也易曰天下同归而殊涂一致而百虑此之谓也
　　适变第十五
　　昔先王当时而立法度临务而制事法宜其时则理事适其务故有功今时移而法不变务易而事以古是则法与时诡而事与务易是以法立而时益乱务无而事益废此圣人之理国也不法古不修今当时而立功在难而能免【秦孝公用卫鞅鞅欲变法孝公恐天下议己疑之卫鞅曰疑行无名疑事无功夫有髙人之行者固见非于世有独智之虑者必见敖于人愚者闇于成事智者见于未萌人不可与虑始而可与乐成论至徳者不和于俗成大功者不谋于众是以圣人茍可以强国不法其故茍可以利人不循其礼孝公曰善甘龙曰不然圣人不易人而教智者不变法而治因人而教不劳而功成縁法而理吏习而人安卫鞅曰龙之所言世俗之言常人安于习俗学者溺于所闻以此两者居官守法可也非所以与论于法之外也三代不同礼而王五覇不同法而覇智者作法愚者制焉贤者更礼不肖者拘焉杜贽曰利不百不变法功不十不易噐法古无过修礼无邪卫鞅又曰治代不一道便国不法故故汤武不循古而王夏殷不易礼而亡反古者不可非而循礼者不足多孝公曰善遂变法也】由是言之故知若人者各因其时而建功立徳焉【孟子曰虽有镃基不如遇时虽有智慧不如逢代范蠡曰时不至不可强生事不究不可强成语曰圣人修备以待时也】何以知其然耶桓子曰三皇以道治五帝用徳化三王由仁义五伯用权智【説曰无制令刑罚谓之皇有制令无刑罚谓之帝赏善诛恶朝诸侯朝事谓之王兴兵众立约盟以信义矫代谓之伯文子曰帝者贵其徳也王者尚其义也覇者廹于理也道狭然后任智徳薄然后任刑明浅然后任察议曰夫建国立功其政不同也如此】五帝以上乆逺经无事唯王霸二盛之美以定古今之理焉【秦汉居帝王之位所行者霸事也故以为徳之次】夫王道之治先除人害而足其衣食【论曰五畆之宅树之以桑匹妇蠺之年五十者可以衣帛矣百畆之田数口之家耕稼修理可以无饥矣鸡豚狗彘之畜不失其时老者可以食肉矣夫上无贪欲之求下无奢淫之人借税省少而徭役不繁其仕者食禄而已不与人争利焉是以产业均而贫富不能相悬也】然后教以礼仪【故明王审已正统慎乃在位宫室舆服不逾礼制九女正序于内三公分职于外制井田以齐之设诸侯以牧之使饶不溢侈少不匮乏然后申以辟雍之化示以揖让之容是以和气四塞祸乱不生此圣王之教也】而威以刑诛使知好恶去就【虞帝先命禹平水土后稷播植百谷契班五教臯陶修刑故天下太平也】是故大化四凑天下安乐此王者之术【王者父天母地调和隂阳顺四时而理五行养黎元而育羣生故王之为言徃也盖言其惠泽优游善养润天下天下归徃之故曰王也】霸功之大者尊君卑臣权统由一政不二门赏罚必信法令着明百官修理威令必行【夫霸君亦为人除难兴利以富国强兵或承衰乱之后或兴兵征伐皆未得遵法度申文理度代而制因时施宜以从便善之计而务在于立功也】此霸者之术【王道纯而任徳霸道駮而任法此优劣之差也】道徳经曰我无为而人自化文子曰所谓无为者非谓引之不来推之不往谓其循理而举事因资而立功推自然之势也【故曰智而好问者圣勇而好问者胜乗众人之智即无不任也用众人之力即无不胜也故圣人举事未甞不因其资而用也】故曰汤武圣主也而不能与越人乗舲舟泛江湖伊尹贤相也而不能与胡人骑原马服騊駼孔墨博通也而不能与山居者入榛薄出险阻由是观之人智于物浅矣而欲以炤海内存万物不因道理之数而専己之能则其穷不逺故智不足以为理勇不足以为强明矣然而君人者在庙堂之上而知四海之外者因物以识物因人以知人也【吕氏春秋曰是天无形而万物以成大圣无事而千官尽能此谓不教之教无言之诏也】夫冬日之阳夏日之隂万物归之而莫之使至精之感弗召自来待目而昭见待言而使令其于理难矣【文子曰三月婴儿未知利害而慈母之忧喻焉者情也故曰言之用者小不言之用者大又曰不言而信不施而仁不怒而威是以天心动化者也施而仁言而信怒而威是以精诚为之者也施而不仁言而不信怒而不威是以外貌为之也】臯陶喑而为大理天下无虐刑师旷瞽而为太宰晋国无乱政【庄子曰天地有大美而不言四时有明法而不议万物有成理而不説圣人无为大圣不作观于天地之谓也】不言之令不视之见圣人所以为师此黄老之术也【文子曰圣人所由曰道所为曰事道犹金石一调不可更事犹琴瑟毎调终而改调故法制礼乐者理之具也非所以为理也昔曹参相齐其治要用黄老术齐国安集及代萧何为汉相参去属其后相曰以齐狱市为寄慎勿少扰也后相曰治无大于此者乎参曰不然夫狱市者所以并容也今君扰之奸人安所容乎吾是以先之由是观之秦人极刑而天下叛孝武峻法而狱繁此其弊也经曰我无为而人自化我好静而人自正参欲以道化其本不欲扰其末也太史公曰参为汉相清静寡欲言合道义然百姓离秦之酷扰参与休息无为故天下俱称其美矣议曰黄老之风盖帝道也】孔子闲居谓曽参曰昔者明王内修七教外行三至七教修而可以守三至行而可以征明王之守也则必折冲千里之外其征也还师袵席之上曽子曰敢问七教孔子曰上敬老则下益孝上敬齿则下益悌上乐施则下益亮上亲贤则下择交上好徳则下无隠上恶贪则下耻争上亷让则下知节此之谓七教也【七教者治之本也教定则本正矣凡上者人之表也表正则何物不正也】昔明王之治人也必裂土而封之分属而理之使有司月省而时考之进贤退不肖【然则贤良者悦不肖者惧矣】哀鳏寡养孤独恤贫穷诱孝弟选才能此七者修则四海之内无刑人矣上之亲下也如腹心则下之亲上也如幼子之于慈母矣其于信也如四时而人信之也如寒暑之必騐故视逺若迩非道迩也见明徳也是以兵革不动而威用利不施而亲此之谓明王之守折冲千里之外者也【议云昔管子谓齐桓公曰君欲霸举大事则必从其本矣夫齐国百姓公之本也人甚忧饥而税敛重人甚惧死而刑政险人甚伤劳而上举事不时公轻其税缓其刑举事以时则人安矣此谓修本而霸王也】曽子曰何谓三至孔子曰至礼不让而天下理至赏不费而天下之士悦至乐无声而天下之人和何则昔者明王必尽知天下良士之名既知其名又知其实既知其实然后因天下之爵以尊之此谓至礼不让而天下治因天下之禄以富天下之士此之谓至赏不费而天下之士悦如此则天下之明誉兴焉此谓之至乐无声而天下之人和【故曰所谓天下之至仁者能合天下之至亲所谓天下之至智者能用天下之至和所谓天下之至明者能举天下之至贤也】故仁者莫大于爱人智者莫大于知贤政者莫大于能官有徳之君脩此三者则四海之内供命而已矣此之谓折冲千里之外【夫明王之征必以道之所废诛其君改其政吊其人而不夺其财矣】故曰明王之征犹时雨之降至则悦矣此之谓还师袵席之上【言安而无忧也】故扬雄曰六经之理贵于未乱兵家之胜贵于未战此孔氏之术也【议曰孔氏之训务徳行义盖王道也】墨子曰古之人未知为宫室就陵阜而居穴而处故圣王作为宫室为宫室之法髙足以避润湿邉足以圉风寒宫墙之髙足以别男女之礼谨此则止不以为观乐也故天下之人财用可得而足也当今之王为宫室则与此异矣必厚敛于百姓以为宫室台榭曲直之望青黄刻镂之餙为宫室若此故左右皆法而象之是以其财不足以待凶饥振孤寡故国贫而难理也为宫室不可不节【议曰此节宫室者】古之人未知为衣服时衣皮带茭冬则不轻而暖夏则不轻而凊圣王以为不中人之情故圣人作诲妇人以为人衣为衣服之法冬则练帛足以为轻暖夏则絺绤足以为轻凊谨此则止非以荣耳目观于人也是以其人用俭约而易治其君用财节而易赡也当今之王其为衣服则与此异矣必厚敛于百姓以为文彩靡曼之衣铸金以为钩珠玉以为佩由此观之其为衣服非为身体皆为观好也是以其人淫僻而难治其君奢侈而难諌夫以奢侈之君御淫僻之人欲国无乱不可得也为衣服不可不节【议曰此节衣服也】此墨翟之术也【议曰墨家之议去奢节用盖强本道】商子曰法令者人之命也为治之本【慎子曰君人者舍法而以身治则受赏者虽当望多无穷受罚者虽当望轻无已君舍法而以心裁轻重怨之所由生也是以分马者之用防分田者之用钩非以钩防为过人之智也所以去私塞怨也故曰夫君任法而不躬为则怨不生而上下和也】一兎走百人逐之非以兔可分为百由名分之未定也卖满市盗不敢取者由名分之定也故名分未定虽尧舜禹汤且皆加务而逐之名分已定则贫盗不敢取故尧舜圣人之为法令也置官也置吏也所以定分也【尸子曰夫使众者诏作则迟分地则速是何也无所逃其罪也言亦有地不可不分君臣同地则臣有所逃其罪矣故陈绳则木之枉者有罪审名分则群臣之不审者有罪矣】名分定则大诈贞信巨盗原慤而各自治也【尹文子曰名定则物不竞分明则私不行物不竞非无心由名定故无所措其心私不行非无欲由分明故无所措其欲然则心欲人人有之而得同于无心无欲者在制之有道故也】申子曰君如身臣如手君设其本臣操其末为人君者操契以责其名名者天地之纲圣人之符张天地之纲用圣人之符则万物无所逃矣【议曰韩子曰人主者非目若离朱乃为明也耳若师旷乃为聪也不任其数而待目以为明所见者少矣非不蔽之术也不因其势而待耳以为聪所闻者寡矣非不欺之道】【也明主者使天下不得不为己视使天下不得不为己听身居深宫之中明烛四海之内而天下不能蔽不能欺者何也匿罪之罚重而告奸之赏厚也孙卿曰明职分序事业材伎官能莫不治理如是则厚徳者进亷节者起兼听齐明而百事无留故天子不视而见不听而闻不虑而知不动而功块然独坐而天下从之此操契以责名者也尸子曰明君之立其貌庄其心虚其视不躁其听不淫审分应辞以立于朝则隠匿疏逺虽有非焉必不多矣明君不长耳目不行间谍不强闻见形至而观声至而听事至而应近者不过则逺者理矣明者不失则微者敬矣此万物无所逃也】动者揺静者安名自名也事自定也【议曰尸子曰治水潦者禹也播五谷者后稷也听讼折者臯陶也舜无为也而为天下父母此则名自名也太公谓文王曰天有常形人有常生与天人共其生者而天下静矣此则事自定也】是以有道者因名而正之随事而定之【尹文子曰因贤者之有用使不得不用因愚者之无用使不得用用与不用各得其用奚患物之乱也尸子曰听朝之道使人有分有大善者必问其孰进之有大过者必问其孰任之而行罚赏焉且以观贤不肖也明分则不弊正名则不虚贤则贵之不肖则贱之贤不肖忠不忠以道观之犹白黑也】昔者尧之治天下也以名其名正则天下治桀之治天下也亦以名其名倚而天下乱是以圣人贵名之正也【议曰夫闇主以非贤为贤不忠为忠非法为法以名之不正也】李斯书曰韩子称慈母有败子而严家无格虏者何也则罚之加焉必也故商君之法刑弃灰于道者夫弃灰薄罪也而被刑重罚也夫轻罪且督而况有重罪乎故人弗敢犯矣今不务所以不犯而事慈母之所以败子则亦不察于圣人之论矣【商君之法皆令为什伍而相司牧犯禁相连于不告奸者明尊卑爵秩等级各以差次田宅妻妾衣服以家次有功者显荣无功者虽富无芬华务于耕战此商君之法也】此商鞅申韩之术也【桓范曰夫商鞅申韩之徒贵尚谲诈务行苛尅废礼义之教任刑名之数不师古始败俗伤化此则伊尹周召之罪人也然其尊君卑臣富国强兵守法持术有可取焉逮至汉兴有寗成郅都之辈放商韩之治専以杀伐残暴为能顺人主之意希防之行要时趋利敢行败祸此又商韩之罪人也然其抑强族抚孤弱清已禁奸背私立公亦有取焉至于晩代之所谓能者乃犯公家之法赴私门之势废百姓之务趋人间之事决烦理务临时茍辩使官无谴负之累不省下人之寃复是申韩寗郅之罪人也】由是观之故知治天下者有王霸焉有黄老焉有孔墨焉有申商焉此其所以异也虽经纬殊制救弊不同然康济群生皆有以矣今议者或引长代之法诘救弊之言【议曰救弊为夏人尚忠殷人尚敬周人尚文者】或引帝王之风讥霸者之政不论时变而务以饰説故是非之论纷然作矣言伪而辩顺非而泽此罪人也故君子禁之
　　正论第十六【议曰反经是非适变三篇虽博辩利害然其弊流遁漫羡无所归故作正论以质之】
　　孔子曰六艺于治一也礼以节人乐以发和书以导事诗以达意易以神化春秋以义【司马谈曰易着天地隂阳四时五行故长于变礼经纪人伦故长于行书记先王之事故长于政诗记山川谿谷禽兽草木牝牡雌雄故长于风乐所以立故长于和春秋是非故长于理人也】故曰入其国其教可知也其为人也温柔敦厚诗教也疏通知逺书教也广博易良乐教也洁浄精微易教也恭俭庄敬礼教也属辞比事春秋教也故诗之失愚书之失诬乐之失奢易之失贼礼之失烦春秋之失乱其为人也温柔敦厚而不愚则深于诗也【子夏曰声成文谓之音治世之音安以乐其政和乱世之音怨以怒其政乖亡国之音哀以思其民困故正得失动天地感鬼神莫近于诗太史公曰大雅言王公大人而徳逮黎庶小雅讥小己之得失其流及上所言虽殊其合徳一也晋时王政陵迟南阳鲁褒着钱神论吴郡蔡洪作孤愤前史以为乱世之音怨以怒其政乖此之谓也】疏通知逺而不诬则深于书也【书着帝王之道典谟训诰誓命之文三千之徒并受其义也】广博易良而不奢则深于乐也【乐书曰凡音者生人心者也情动其中故形于声声成文谓之音是故治世之音安以乐其政和乱世之音怨以怒其政乖亡国之音哀以思其民困声音之道与政相通宫为君商为臣角为民征为事羽为物五者不乱则无惉懘之音矣宫乱则荒其君骄商乱则陂其臣壊角乱则忧其人怨征乱则哀其事勤羽乱则危其财匮五者皆乱则诬供相陵谓之慢如此国灭亡无日矣夫上古明王举乐者非以娱心快意所以动荡血脉流通精神而和正心也故宫动脾而和正圣商动肺而和正义角动肝而和正仁征动心而和正智羽动肾而和正礼故闻宫音者使人温舒而广大闻商音者使人方正而好义闻角音者使人恻隠而爱人闻征音者使人乐善而好施闻羽音者使人整齐而好礼夫礼由外入乐自内出故圣王使人耳闻雅颂之音目视威仪之礼足行恭敬之容口言仁义之道故君子终日言而邪僻无由入也班固曰乐者圣人之所乐也而可以善人心其感人也深故先王着其教焉夫人有血气心知之性而无哀乐喜怒之常应感而动然后心术形焉故纎微憔悴之音作而民思忧阐谐慢易之音作而民康乐麤厉猛奋之音作而民刚毅亷直正诚之音作而民肃敬寛裕顺和之音作而民慈爱流僻邪散之音作而民淫乱先王耻其乱也故制雅颂之声本之情性稽之度数制之礼义合生气之和导五常之行使之阳而不散隂而不集刚气不怒柔气不慑四畅交于中而发作于外足以感人之善心而不使邪气得接焉是先王立乐之方也吕氏春秋曰亡国戮人非无乐也其乐不乐溺者非不笑也罪人非不歌也狂者非不舞也乱世之乐有似于此范晔曰夫钟鼓非乐之本而噐不可去三牲非孝之主而养不可废夫存噐而亡本乐之失也调气而和声乐之盛也崇养以伤行孝之累也行孝以致养李之大也议曰东方角主仁南方征主礼中央宫主信西方商主义北方羽主智此常理也今太史公以为征动心而和正智羽动肾而和正礼则以征主智羽主礼与旧例乖殊故非末学所能详也】洁净精微而不贼则深于易也【易之精微爱恶相攻逺近相取则不能容人近相害之】恭俭庄敬而不烦则深于礼也【太史公曰余至大行礼官观三代损益乃知縁人情而制礼依人性而作仪人道经纬万端规矩无不贯诱进以仁义束缚以刑罚故徳厚者位尊禄重者宠荣所以总一海内而整齐万人也人体安驾乗为之金舆衡以繁其饰目好五色为之黼黻文章以表其能耳乐钟磬为之调谐八音以荡其心口甘五味为之庻羞酸咸以致其美情好珍善为之琢磨珪璧以通其意故大路越席皮弁布裳朱洞越大羮酒所以防其淫佚救其雕敝是以君臣朝庭尊卑贵贱之序下及黎庻车舆衣服宫室饮食嫁娶防祭之分事有适宜物有节文周衰礼废乐壊大小相逾管仲之家遂偹三归循法守正者见侮于世奢溢僣差者谓之显荣自子夏门人之髙弟也犹云出见纷华盛丽而悦入闻夫子之道而乐二者心战未能决而况中庸以下渐渍于失教被服于成俗乎孔子必正名于卫所居不合岂不哀哉班固曰人函天地隂阳之气有喜怒哀乐之情天禀其性而不节也圣人能为之节而不能絶也故象天地而制礼乐所以通神明立人伦正情性节万事也人性有男女之情妬忌之别为制婚姻之礼有交接长幼之序为制乡饮之礼有哀死思逺之情为制防祭之礼有尊尊敬上之心为制朝觐之礼哀有哭踊之节乐有歌舞之容正人足以副其诚邪人足以防其失故婚姻之礼废则夫妇之道苦而淫僻之罪多乡饮之礼废则长幼之序乱而争鬬之狱烦防祭之礼废则骨肉之恩薄而背死防生者众朝聘之礼废则君臣之位失而侵凌之渐起故孔子曰安上治人莫善于礼移风易俗莫善于乐揖让而治天下者礼乐之谓也】属辞比事而不乱则深于春秋也【壶遂曰昔孔子何为作春秋哉太史公曰余闻之董生曰由周道哀微孔子为鲁司冦诸侯害之大夫壅之孔子知言之不用道之不行也是非二百四十二年之中以为天下仪表贬天子退诸侯讨大夫以达王事而已矣子曰我欲载之空言不如见之于行事之深切着明也夫春秋上明三王之道下辨人事之纪别嫌疑明是非定犹豫善善恶恶贤贤贱不肖存亡国继絶代补弊起废王道之大者也揆乱代反之正道莫近于春秋春秋之中弑君三十六亡国五十二诸侯奔走不得保其社稷者不可胜数察其所以皆失其本也壶遂曰孔子之时上无明君下不得任用故作春秋垂空文以断礼义当一王之法今夫子上遇明天子下得保其社稷者不旷守职夫子所论欲以何明太史公曰伏羲至纯厚作八卦尧舜之盛尚书载之礼乐作焉汤武之隆诗人歌之春秋采善贬恶推三代之徳褒周室非独刺讥而已汉兴以来至明天子受命于穆清泽流罔极臣下百官力诵圣徳犹不能宣尽其意且士贤能而不用有国之耻也主上明圣而徳不布闻有司之过也且余掌其官废明圣罪莫大焉余所谓述非所谓作也而君比之于春秋谬矣】自仲尼没而微言絶七十子防而大义乖战国纵横真伪分争诸子之言纷然散乱矣儒家者盖出于司徒之官助人君顺隂阳明教化者也游文于六经之中留意于仁义之际祖述尧舜宪章文武崇师仲尼此其最髙也然惑者既失精微而僻者又随时抑扬违离道本茍以哗众取宠此僻儒之患也【司马谈曰儒者博而寡要劳而少功是以其事难尽从然其叙君臣父子之礼列夫妇长幼之别不可易也夫儒者以六艺为法经传以千万数累世不能通其学当年不能究其礼故曰博而寡要劳而少功若夫列君臣父子之礼叙夫妇长幼之别虽百家勿能易也范曰夫游庠序服儒衣所谈者仁义所者圣法也故人识君臣父子之纲家知违邪归正之路自桓灵之间朝纲日陵国隙屡啓中智以下靡不审其崩离而刚强之臣息其闚盗之谋豪俊之夫屈于鄙生之议者民诵先王之言也下畏逆顺之势也至如张温皇甫嵩之徒功定天下之半声驰四海之表俯仰顾盼则大业移矣犹鞠躬昏主之下狼狈折札之命散成兵就绳约而无悔心者斯岂非学者之效乎故先师褒励学者之功笃矣】道家者盖出于史官厯纪成败秉要执本清虚以自守卑弱以自持此君人南面者之术也合于尧之克让易之谦谦此其所长也及放者为之则欲絶去礼乐兼弃仁义独任清虚何以为治此道家之弊也【司马谈曰道家使人精神専一动合无形赡足万物其为术也因隂阳之大顺采儒墨之善撮名法之要与时迁徙应物变化立俗施事无所不宜指约而易操事少而功多夫道家无为又曰无不为其实易行其辞难知其术以虚无为本以因循为用无成势无常形故能究万物之情不为物先不为物后故能为万物主有法无法因时为业有度无度因物与合故曰圣人不朽时变是守虚者道之常因者君之纲君臣并至使自明也】隂阳家者盖出于羲和之官敬顺昊天歴象日月星辰敬授人时此其所长也及拘者为之则牵于禁忌泥于小数舍人事而任鬼神此隂阳之弊也【司马谈曰隂阳之术大详而众忌讳使人拘而多畏然其叙四时之大顺不可失也夫隂阳四时八位十二度二十四节各有教令曰顺之者昌逆之者亡未必然也故曰使人拘而多忌夫春生夏长秋收冬藏此天之大经弗顺则无以为天下纪纲故曰叙四时之大顺不可失也汉书曰天人之际精祲有以相荡善恶有以相推事作乎下象动乎上隂阳之理各应其感隂变则静者动阳蔽则明者晻水旱之灾随类而至故曰日蚀地震皆阳微隂盛也臣者君之隂也子者父之隂也妻者夫之隂也夷狄者中国之隂也春秋日蚀三十六地震五十二或夷狄侵中国或政权在臣下或妇乗夫或臣子背君父事虽不同其类一也是以明王即位正五事五事貌言视听思也建大中以承天心则庶征序于下日月理于上如人君淫溺后宫般乐游田五事失于躬大中之道不立则咎征降而六极至凡灾异之发各象过失以类告人曰田猎不宿饮食不享出入不节夺人农时及有奸谋则本不曲直又曰弃法律逐功臣杀太子以妾为妻则火不炎上又曰好治宫室饰台榭内淫乱犯亲戚侮父兄则稼穑不成又曰好攻战轻百姓饬城郭侵邉城则金不从革又曰简宗庙不祷祠废祭祀逆天时则水不润下管辂曰贵人有事其应在天在天则日月星辰也兵动人忧其应在物在物则山林鸟兽也又曰夫天虽有大象而不能言故运星精于上流神明于下驱风云以表异役鸟兽以通灵表异者必有沉浮之通灵者必有宫商之应是以宋襄失徳六鶂退飞伯姬将焚鸟唱其灾四国未火融风已发赤云夹日殃在荆楚此乃上天之所使自然之明符也后汉窦武上书曰间者有嘉禾芝草黄龙之瑞见夫瑞生必于嘉土福至实由吉人在徳为瑞无徳为灾陛下所行不合天意不宜称庆又裴楷曰按春秋已来及古帝王未有河清者也臣以为河者诸侯位也清者属阳浊者属隂河当浊而反清者隂欲为阳诸侯欲为帝也京房易曰河水清天下平今天垂异地吐妖民疠疫三者并时而有河清犹春秋麟不当见而见孔子书以为异也魏青龙中张掖郡川溢涌寳石负鼎状麟鳯龙马炳焕成形时人以为魏瑞任令于绰赍以问张臶臶宻谓绰曰夫神以知来不追已徃以祯祥先见然后废兴从之汉已乆亡魏已得之何所追废兴祯祥乎此石当今之变异而将来之祯祥后司马氏果代魏汉武时巫为上致神君神君但闻其声不见其形荀悦曰易称有天道焉有地道焉有人道焉各当其理而不相乱乱则有气变而然若夫大石自立僵栁复生此形之异也男化为女死而复生此含气之异也鬼神髣髴在于人间言语声音此精神之异也夫形神之异各以类感善则生吉恶则生凶精气之际自然之符异也故逆天之理则神失其节而妖神妄兴逆地之理则形失其节而妖形妄生逆中和之理则含气失其节而妖物妄出此其大防也若夫神君之类精神之异也春秋曰作事不时怨讟动于人则有非言之物而言当汉武之时赋敛繁众人民雕弊故有无形而言至也其于洪范言僣则生时妖此盖怨讟而生妖之类也故通于道言正身则万物精神形气各反其本也后汉陈蕃上书曰昔春秋之末周徳衰微数十年间无复灾者天所弃也天之于汉悢悢无已故慇懃于变以悟陛下除妖去嬖实在修徳故周书曰天子见怪则修徳诸侯见怪则修政大夫见怪则修职士庻见怪则修身神不能伤道妖不能害徳汉书曰夫动人以行不以言应天以实不以文此天人之大畧也】　法家者盖出于理官信赏必罚以辅礼制此其所长也及刻者为之则亡教化去仁爱専任刑法而欲以致治至于残贼至亲伤恩薄厚此法家之弊也【司马谈曰法家严而少恩然正君臣上下之分不可改也夫法家不别亲踈不殊贵贱一断于法则亲亲尊尊之恩絶矣可使行一时之计而不可长用也故严而少恩至于尊主卑臣明职分不相逾越虽百家不能改也】名家者盖出于礼官古者名位不同礼亦异数孔子曰必也正名乎此其所长也及缴者为之【缴音工钓反】则茍钩鈲析乱而已此名家之弊也【司马谈曰名家使人俭而善失真然其正名实不可不察夫名家苛察缴绕使人不得反其意専决于名而失人情故曰使人俭而善失真若夫控名责实参伍不失此不可不察也鈲音普覔反】墨家者盖出于清庙之守茅屋采椽是以贵俭养三老五更是以兼爱选士大射是以上贤宗祀严父是以右鬼【右信也】顺四时而行是以非命【言无吉凶之命但有贤不肖善恶也】以孝示天下是以上同【言皆同于治也】此其所长也及蔽者为之见俭之利因以非礼推兼爱之意而不知别亲踈此墨家之弊也【司马谈曰墨者俭而难遵是以其事不可偏循然其强本节用不可废也夫墨者亦上论尧舜言其徳行曰堂髙三尺土堦三等茅茨不翦采椽不斵饭土簋啜土刑粝粱之食藜藿之羮夏日葛衣冬日鹿裘其送死桐棺三寸举音不尽其哀教防礼必以此为万人率使天下法若此则尊卑无别夫世异时移事业不同故曰俭而难遵也要曰强本节用则家给人足之道此墨家之所长虽百家莫能废也汉武帝问董仲舒防曰盖俭者不造黄旌旗之餙及至周室设两观乗大辂八佾陈于庭而颂声兴夫帝王之道岂异防哉对曰制度文采黄之餙所以明尊卑异贵贱而劝有徳也故春秋受命所先制者改正朔易服色所以应天也然则宫室旌旗之制有法而然者也孔子曰奢则不孙俭则固俭非圣人之中制故曰奢不俭上俭不逼下此王道也】纵横家者盖出于行人之官孔子曰使乎使乎言当权事制宜受命而不受辞此其所长也及邪人为之则上诈谖【许逺反】而弃其信此纵横之弊也【荀悦曰世有三游徳之贼也一曰游侠二曰游説三曰游行夫立气势作威福结私交以立强于世者谓之游侠餙辩辞设诈谋驰逐于天下以要时世者谓之游説色取人合时好连党类立虚誉以为权利者谓之游行此之三者乱之所由生伤道害徳败法惑世先王之所慎也凡三游之作主于季世周秦之末尤甚焉上不明下无正制度不立纲纪弛废以毁誉为荣辱不核其真以爱憎为利害不论其实言论者计厚薄而吐辞选举者度亲踈而下笔然则利不可以义求害不可以道避是以君子犯礼小人犯法餙华废实竞取时利薄骨肉之恩笃僚友之厚防修身之道而求众人之誉苞苴盈于门庭聘问交于道路于是流俗成而正道壊矣游侠之本生于武毅不挠乆要不防平生之言见危受命以救时难而济同类以正行之者谓之武义其失之甚者至于为盗贼矣游説之本生于是非使于四方不辱君命出疆有可以安社稷利国家则専对解结辞之绎矣民之莫矣以正行之者谓之辩智其失之甚者至于诈矣游行之本生于道徳仁义泛爱容众以文防友和而不同进徳及时以立功业于世以正行之者谓之君子其失之甚者至于因事害私为奸宄矣甚相殊逺岂不哀哉故大道之行则三游废矣】杂家者盖出于议官兼儒墨合名法知国体之有此见王理之无不贯此其所长也及荡者为之则漫羡而无所归心此杂家之弊也农家者盖出于农稷之官播百谷劝耕桑以足衣食孔子曰所重人食此其所长也及鄙者为之则欲君臣之并耕誖上下之序农家之弊也【班固曰马迁史记其是非颇谬于圣人论大道则先黄老而后六经序游侠则退处士而进奸雄述货殖则崇利势而羞贫贱此其所蔽也然其善序事理辨而不华质而不俚其文直事核不虚美不隠恶故世谓之实録】文子曰圣人之从事也所由异路而同归秦楚燕魏之歌异转而皆乐九夷八狄之哭异声而皆哀夫歌者乐之微也哭者哀之效也愔愔于中而应于外故在所以感之矣论曰范晔称百家之言政者尚矣大畧归乎寜固根柢革易时弊也而遭运无恒意见偏杂故是非之论纷然乖当尝试论之夫世非骨庭人乖鷇饮理迹万肇情故萌生虽周物之智不能研其推变山川之奥未足况其纡险则应裕适事难以常条何以言之若夫圣御代则大同极轨施舍之道宜无殊典而损益迭运文朴递行用明居晦回遹于曩时兴戈陈爼参差于上世及至戴黄屋服絺衣丰薄不齐而致治则一亦有宥公族黥国讐寛躁已隔而防非必同此其分波而共源百虑而一致者也若乃偏情矫用则枉直必过故葛屦履霜弊由崇俭楚楚衣裳戒在穷奢踈禁厚下以尾大陵弱敛威峻法以苛薄分崩斯曹魏之刺所以明乎国风周秦末轨所以彰于微灭故用舍之端兴败资焉是以繁简唯时寛猛相济刑书镌鼎事有可详三章在令取贵能约大叔致猛政之襃国子流遗爱之涕宣孟改冬日之和平阳修画一之法斯实弛张之致庶可以徴其统乎数子之言当世失得皆悉究矣然多谬通方之训好申一隅之説贵清净者以席上为腐议束名实者以柱下为诞辞或推前王之风可行于当年有引救弊之规宜流于长世稽之笃论将为蔽矣由此言之故知有法无法因时为业时止则止时行则行动不失其时其道光明非至精者孰能通于变哉






　　长短经卷三
<子部,杂家类,杂学之属,长短经>
　　钦定四库全书
　　长短经卷四　　　　　　　唐　赵防　撰霸图第十七
　　臣闻周有天下其理三百余年成康之隆也刑措四十余年而不用及其衰也亦三百余年【太公説文王曰虽屈于一人之下则申于万人之上唯贤人而后能为之于是文王所就而见者六人求而见者十人所呼而友者千人友之友谓之朋朋之朋谓之党党之党谓之羣以此友天下贤人者二人而归之故曰三分天下有其二以服事殷此之谓者也】故五伯【音霸】更起伯者常佐天子兴利除害诛暴禁邪匡正海内以尊天子五伯既没贤圣莫续天子孤弱号令不行诸侯恣行强凌弱众暴寡【呉王问伍胥曰伐楚如何对曰楚执政众而乖莫适任患若为三师以肄之一师至彼必皆出彼出即归彼归即出楚必道敝亟肄以疲之多方以误之既疲而后以三军继之必大克阖闾从之楚于是乎始病越王勾践问于大夫种曰伐呉何如对曰伐吴有七术其畧云尊天事鬼以空其邪遗之好美以荣其志遗之巧工使起宫室以尽其财遗之谀臣使之易伐强其諌臣使之自杀坚甲利兵以承其越王于是餙美女西施献之吴王吴王悦之子胥谏不受吴王诛子胥越又为荣楯镂以黄金献之吴王吴王受之而起姑蘓之台五年乃能成百姓道死越又蒸粟种遗吴王吴王付人种之不生吴大饥齐桓公欲弱楚乃铸钱市生鹿于楚楚闻之喜废耕而猎鹿桓公藏粟五倍楚足钱而乏粟桓公乃闭关楚降者十四五及柯之盟桓公欲倍曹沫之约管仲因而信之诸侯由是归齐故其称曰知与之为取政之寳也郑桓公欲袭郐先问郐之豪杰良臣辩士书其名姓择郐之良田贻之为官爵之名而书之因为疆场郭门之外而埋之衅以鸡猳之血郐君以为内难也尽杀之桓公因袭郐此皆诸侯恣行天子之令不行也】田常簒齐六卿分晋并为战国此人之始苦也【齐侯与晏子坐于露寝公叹曰美哉兹室其谁有此乎晏子曰如君之言其陈氏乎陈氏虽无大徳而有施于人豆区釡钟之数其取之公也薄其施之人也厚公厚敛马陈氏厚施焉人归之矣诗云虽无徳与汝式歌且舞陈氏之施人歌舞之矣后世若少堕陈氏而不亡则国其国也已后果簒齐智伯从韩魏之君伐赵韩魏阴谋叛智果曰二王殆将有变不如杀之不杀则遂亲之智伯曰亲之柰何智果曰魏宣子之谋臣赵葮韩康子之谋臣段规是皆能移其君之计君与二君约破赵则封二子万家之县各一如是则二主之心可以无变智伯不从韩魏果反杀智伯】于是强国务攻弱国务守合纵连衡驰车毂击介胄生虮虱人无所告诉及至秦食天下并吞战国一海内之政坏诸侯之城法严政峻谄防者众使防恬将兵北攻胡尉佗将卒以戍粤宿兵无用之地人不聊生始皇崩天下大叛陈胜吴广举于陈【陈涉呉广戍渔阳屯大泽会天雨道不通度已失期失期当斩二人乃谋曰今已失期当斩今举大计亦死死为国可乎乃先説鬼神威众因斩尉召令徒属曰公等遇雨皆已失期失期当斩借今第无轩而戍死者固十六七且壮士不死则亡己死则举大名侯王将相宁有种乎徒属皆曰敬受命遂分将徇地自立为陈王】武臣张耳举于赵【武臣畧定赵地号武信君蒯通説范阳令徐公曰范阳百姓蒯通也窃悯公之将死故吊虽然贺公得通而生也徐公再拜曰何以吊之通曰足下为令十年矣杀人之父孤人之子断人之足黥人之手甚众然而慈父孝子所以不敢倳刃公之腹中者畏秦法也今天下大乱秦政不施然而慈父孝子将争接刅公之腹以复其怨而成其名此通之所以吊也曰何以贺得子而生也通曰赵武信君不知通不肖使人候通问其死生通见武信君而説之曰必将战胜而后畧地攻得而后取天下城臣窃以为殆矣用臣之计无战而畧地不攻而下城传檄而千里可定矣彼将曰何谓也臣因説曰范阳令宜整顿其士卒以守战者也怯而畏死贪而好富者故欲以其城先下君先下君而不利则邉地之城皆将相告曰范阳令先降而身死必将婴城固守皆若金城汤池不可攻矣为君计者莫如以黄屋珠轮迎范阳令使驰骛于燕赵之郊则邉城皆将相告曰范阳令先下而身冨贵矣必相率而降犹如阪上走丸也此臣之所谓檄而千里定者也徐公再拜具车马遣通通遂以此説武臣武臣以车百乘骑二百侯印迎徐公燕赵闻之降者三十余城如蒯通防也】项梁举吴【梁令项羽杀假守通便举兵起吴呉今蘓州也】田儋举齐【儋从少年缚奴欲杀之以见狄令因杀令举兵也】景驹举郢周市举魏韩广举燕穷山通谷豪杰并起而亡秦族矣
　　汉髙祖名邦字季姓刘氏沛国丰邑人为泗上之亭长秦二世元年陈胜等起胜自立为楚王【张耳陈余諌曰军出万死之计为天下除害今始至陈而自立为王是示天下之私也不如立六国后自为树党进师而西则野无交兵城无守墙诛暴秦据咸阳以令诸侯天下可图也胜不聴】沛人杀其令立髙祖为沛公时项梁止薛沛公往从之共立义帝【范増説项梁曰秦灭六国楚最无罪自懐王入秦不反楚人怜之故语曰楚虽三户亡秦必楚今陈胜首事不立楚后其势不长今君起江东楚锋起之将皆争附君者以君代代楚将为将复立楚后也梁因求懐王孙心立之】约曰先入咸阳者王之秦将章邯大败项梁于定陶梁死章邯以为楚不足忧乃北伐赵楚使项羽等救赵遣沛公别将西入闗沛公遂攻宛降之【沛公攻宛南阳太守吕齮保城不下沛公欲遂西张良曰强秦在前宛兵在后此危道也乃围宛宛急锜欲自杀有舎人陈恢逾城见沛公曰宛吏人惧死坚守足下尽日攻之死殒者必众引兵而去宛必随之足下前失咸阳之约后有强宛之患不如约降封其守引其甲卒而西诸城未下者必开门而待足下沛公曰善封吕齮为殷侯】攻武闗大破秦军【赵髙杀二世立子婴遣兵拒闗张良曰秦兵尚强未可轻也愿益张旗帜诸山上为疑兵令郦食其持重寳啗秦将秦将果欲连和俱西沛公欲聴之良曰此独其将欲叛恐士卒不从士卒不从必危不如因其懈而击之乃击秦军破之】入咸阳与秦人约法三章【秦人献牛酒沛公譲不受于是人知徳矣】遣兵拒闗欲王闗中是时项羽破秦军于河北率诸侯兵四十万至鸿门欲击沛公沛公因项伯自解于羽羽遂杀子婴而东都彭城立沛公为汉王王巴汉【汉王不肯就国欲攻楚萧何曰王虽王汉之恶不犹愈于死乎且诗曰天汉其称甚美夫能屈于一人之下而申于万人之上汤武是也愿大王王汉中抚其士人以致贤人収巴蜀还定三秦天下可图】于是用韩信防乃东伐还定三秦【汉王之国也韩信亡楚从入蜀无所知名数与萧何语何竒之荐为大将军信拜礼毕王曰丞相数言将军将军何以教寡人计防信谢因问王曰今东向争权天下者岂非项王耶曰然信曰大王自料勇悍仁强孰与项王比汉王黙然良久曰不如也信再拜贺曰虽信亦以为大王不如也然臣尝事之请言项王之为人也项王喑哑叱咤千人皆废然不能任属贤将此特匹夫之勇也项王见人恭敬慈爱言语呴呕人有疾病涕泣分食饮至使人有功当封爵者印刓弊忍不能与此所谓妇人之仁也项王虽霸天下而臣诸侯不居关中而都彭城有倍义帝之约而以亲爱王诸侯不平诸侯之见项王迁逐义帝置江南亦皆归逐其主而自王善地项王所过无不残灭者天下多怨百姓不亲附特刼于威强服耳名虽为霸实失天下心故曰其强易弱今大王诚能反其道任天下武勇何所不诛以天下城邑封功臣何所不服以义兵从思东归之士何所不散且三秦王为秦将将秦子弟数岁矣杀已不可胜计又欺其众降诸侯至新安项王计坑秦降卒二十余万唯独邯欣翳得脱秦人父兄怨此三人痛入骨髓今楚强以威而王此三人秦人莫爱也大王之入武关秋毫无所害除秦苛法与民约法三章耳秦民无不欲得大王王秦者于诸侯之约大王当王关中关中人戸咸知之大王失职入汉中秦人无不恨者今大王举而东三秦可传檄而定也于是汉王大喜遂听信计初汉王之国也张良送至褒中説汉王曰王何不烧絶所过栈道示天下无还心以固项王意汉王乃使张良还因烧之楚以此无忧汉王之心也】田荣怨项王之不已立杀田市自立为齐王羽北击灭齐【项羽以呉令郑昌为韩王拒汉张良遗项羽书曰汉王失职之蜀欲得王关中如约即止不敢反又以齐反书遗羽曰齐欲灭楚羽以故不西行而北击齐】而使九江王杀义帝于郴汉王为之缟素发丧临三日以告诸侯【董公説汉王曰臣闻顺德者昌失德者亡兵出无名事故不成故曰明其为贼敌乃可服项王为无道枚杀其主天下之贼也夫仁不以勇义不以力三军之众为之素服以告诸侯为之东伐四海之内莫不仰德此三王之举也汉王曰善】汉王因项羽之撃齐率诸侯之师五十六万东袭楚破彭城羽闻之留其将撃齐自以精兵三万归撃汉汉王与羽大战彭城下汉王不利出梁地至虞谓左右曰孰能为使淮南王黥布令发兵背楚留项王于齐数月我之取天下可以万全随何乃使淮南説布背楚【随何説淮南王曰汉王使使臣敬进书与大王御者窃惟大王与椘何亲也淮南王曰寡人北面而臣事之随何曰大王与项王俱列为诸侯北面而臣事之必以楚为强可以托国也项王伐齐身自负版筑以为士卒先大王宜悉发淮南之众身自将之以为楚军前锋今乃发四千人以助楚北面而臣事人者固若是乎夫汉王战于彭城项王未出齐也大王宜扫淮南之兵渡淮日夜防战彭城下大王抚万人之众无渡淮者垂拱而观孰胜夫托国于人者固若是乎大王提空名以向椘而欲厚自托臣窃为大王不取也然大王不背楚者以汉为弱也夫楚兵虽强天下负之以不义之名以其背约而杀义帝也然而楚王将以战胜自强汉王収诸侯还守荥阳下蜀汉之粟深沟髙垒分卒守徼乗塞楚人还兵间以梁地深入敌国八九百里欲战则不得攻城则力不能老弱转粮千里之外楚兵至荥阳城臯汉坚守而不动进则不得攻退则不得解故曰楚不足恃也使楚胜则诸侯自危惧而相救夫楚之强适足以致天下之兵耳故楚不如汉其势易见也今大王不与万全之汉而自托于危亡之楚臣窃为大王惑之臣非以淮南之兵足以亡楚也大王发兵而倍楚项王必留齐数月汉之取天下可以万全臣请以大王提剑而归汉汉必裂土地而分大王又况淮南必大王有也故使臣进愚计愿大王留意也淮南王曰请奉命隂许叛楚与汉未敢泄楚使者在淮南方急贵英布发兵舍传舍随何直入坐楚使者上坐曰九江王已归汉楚何以得令发兵布愕然楚使者起何因说布曰事已搆矣独杀楚使者无使归而疾走汉并力乃如汉使者教于是杀楚使者因起兵攻楚也】汉王如荥阳使韩信击魏王豹虏之【汉王问郦生曰魏王大将谁也曰柏直王曰此其口尚乳臭不能当韩信骑将冯敬王曰不能当灌婴歩将项他王曰不能当曹叅在吾无患矣王乃以信为左丞相撃魏信进兵为陈舩欲渡临晋魏聚兵拒之信乃伏兵从夏阳以木罂度军袭安邑虏魏王豹便进兵伐赵也】汉遂与楚相距于荥阳楚围汉王用陈平计间得出【汉王急问陈平防安出陈平曰彼项王骨鯾之臣亚夫钟离末之属不过数人大王能出捐数万金行反间间其君臣以疑其心项王为人意忌信谗必内相诛汉因举攻之破楚必矣汉王乃以四万斤金与平恣其所为不问出入平既多以金纵反间于楚军宣言诸将钟离末等为项王将功多矣然终不能裂地而封欲与汉为一以灭项氏分王其地项王果疑使使至汉汉为大牢之具举进见楚使即佯惊曰吾以为亚父使乃项王使也复持去以恶具进楚使使归具报项王项王大疑亚父亚父欲争击汉王项王不信亚父亚父闻项王疑乃曰天下事大定矣君王自为之愿赐骸骨项王从之】入关収兵欲复东辕生説汉王出军宛叶引项王南渡使韩信等得集河北羽果引兵南渡如其防【辕生説曰汉与楚相拒于荣阳城臯数月汉尝困愿王出武闗项王必引兵南走王深壁令荥阳城臯间且得休息使韩信等得集于河北赵地君王乃复走荥阳如此则楚备者多力分汉得休息复与之战破楚必矣汉王从此计出军宛叶间项王闻汉王在宛果引兵南渡如辕生之防】韩信与张耳以兵数万东下井陉撃赵破之乃报汉因请立张耳为赵王以抚其国汉王从之【初赵王与成安君陈余闻汉且袭之聚兵井陉口广武君李左车説曰闻汉将韩信涉西河虏魏王擒夏悦新喋血阏与今乃辅以张耳议欲下赵此乘胜而去国逺鬭其锋不可当臣闻千里餽粮士有饥色樵蘓后防师不宿饱今井陉之道车不得方轨骑不得成列行数百里其势粮食必在后愿足下假臣竒兵三万人从间道出絶其辎重足下深沟高叠坚营勿与战使前不得鬬退不得还吾竒兵絶其后野无所掠卤不至十日而两将之首可致于戏下愿足下留意臣之计否必为二子所禽成安君不聴广武君广武君防不用信闻知之大喜乃进军击赵破之赵之破也韩信令军中无杀广武君有能生得者购千金于是有防广武君而致戱下者信乃觧其师事之问曰仆欲北攻燕南伐齐何若而有功广武君辞谢曰臣闻败军之将不可与言勇亡国之大夫不可与图存令臣败亡之虏何足以权大事乎信曰仆闻百里奚居虞而虞亡在秦而秦伯非愚于虞而智于秦用聴与不用聴也试令成安君聴足下计若信者亦为擒矣仆委心归计愿足下勿辞广武君曰臣闻智者千虑必有一失愚者千虑必有一得故曰狂夫之言圣人择焉顾恐臣计未必足用愿効愚忠夫成安君有百战百胜之计一旦而失之军破鄗下身死泜上今将军涉西河虏魏王禽夏悦阏与一举而下井陉不终朝而破赵二十万众诛成安君名闻海内威震天下农夫莫不辍耕释耒工女下机褕衣甘食倾耳以待命若此者将军之所长也然而众劳卒疲其实难用今将军欲举倦弊之兵顿燕坚城之下欲战恐不得攻城不能拔情见势屈旷日粮竭而弱燕不服齐必距境以自强也燕齐相持而不可下刘项之权未有所分也若此者将军之短也臣愚窃以为过矣故善用兵者不以短击长而以长击短韩信曰然则何由广武君曰方今为将军计莫如按甲休兵以鎭赵抚其孤弱百里之内牛酒日至以飨士大夫醳兵北首燕路而后遣辩士奉咫尺之书暴所长于燕燕必不敢不聴燕已従使諠言者东告齐齐必従风而服虽有智者亦不知为齐计矣如是则天下事可圗也兵固有先声而后实者此之谓矣韩信曰善従其防发使燕齐従风而靡也】十二月汉王拒楚于成臯飨师欲复战郎中郑忠説曰王髙垒深壁勿与战使刘贾佐彭越入楚地焚其积聚破楚师必矣项羽乃东击彭越留曹无咎守成臯时汉数困荥阳成臯计欲捐成臯以东屯巩洛以距楚用郦生计复守成臯【郦生説曰臣闻知人之天者王事可成不知人之天者王事不可成王者以人为天而人以食为天夫敖仓天下转输久矣臣闻其下有藏粟甚多楚人防荣阳不坚守敖仓乃引而东令适卒分守成臯此乃天所以资汉也方今楚易取而汉反却自夺其便臣以为过矣且两雄不俱立楚汉久相持不决百姓骚动海内荡揺农夫释耒工女下机天下之心未有所定愿足下急复进兵収荣阳据敖仓之粟塞成臯之险杜太行之路拒飞狐之口守白马之津以示诸侯効实形制之势则天下知所归矣今燕赵已定唯齐未下今田广据千里之齐田间将二十万之众军于歴城诸田宗强负海阻河济南近楚人多变诈足下虽遣数十万师未可以嵗月破也臣请得奉明诏説齐王使为汉而称东藩王曰善乃从其画复守敖仓而使郦生説齐王曰王知天下之所归乎王曰不知也曰王知天下之所归则齐可得而有也若王不知天下之所归即齐未可得保也齐王曰天下何归郦生曰天下归汉王曰先生何以知之郦生曰汉王与项羽戮力西向击秦约先入咸阳者王之汉王先入咸阳项王负约不与而王之汉中项羽迁杀义帝汉王闻之起蜀汉之兵击三秦出武闗而责义帝之处収天下之兵立诸侯之后降城即以侯其将得赂即以分其士与天下同其利英豪贤士皆乐为之用诸侯之兵四面而至蜀汉之粟万舩而下项王有背约之名杀义帝之罪于人之功无所记于人之罪心不忘战胜而不得其赏防城而不得其封非项氏莫能用事为人刻印而不能授攻城得赂积财而不能赏天下叛之贤才怨之而莫为用故天下之士归于汉王可坐而防也夫汉王发蜀汉定三秦涉西河之外拔上党之兵下井陉之路诛成安之罪北破魏举三十二城此蚩尤之兵非人力也天之福也今已据敖仓之粟塞成臯之险守白马之津杜太行之路拒飞狐之口而天下后服者先亡矣王疾先下汉王齐国社稷可得而保也不下汉王危亡立可待也田齐以为然乃听郦生説罢歴下兵守淮阴侯乃夜渡兵平原袭齐齐王烹郦生引兵东走初郦生见沛公沛公方倨床使两女子洗足而见郦生郦生入长揖不拜曰足下欲助秦攻诸侯耶且欲率诸侯破秦耶沛公骂曰竖儒天下同苦秦乆矣故诸侯相率而攻秦何谓助秦攻诸侯乎郦生曰必欲聚徒合义兵诛无道之秦不宜倨见长者于是沛公辍洗足起而谢之也】羽初东嘱曹咎曰汉挑战慎勿与战勿令汉得东而已咎乃出战死汉王遂进兵取成臯【汉挑曹咎战楚军不出使人辱之数日咎怒渡兵泛水上士卒半渡撃破之尽得楚国寳货】羽闻咎破乃还军广武间为髙坛置太公于其上汉王遣侯公説羽求大公羽乃与汉约中分天下割鸿沟以西为汉以东为椘归汉王父母及吕氏项王解而东汉王欲西张良曰今汉有天下大半而诸侯皆附椘兵疲食尽此天亡椘之时不如因其东而取之汉王乃追羽与齐王韩信魏相彭越期防撃楚皆不防用张良计信等皆进兵围羽垓下遂灭项氏【汉王问张良曰诸侯不从奈何良曰楚兵且破未有分地其不至固宜君王能与共天下可立致也齐王信之立非君王意信亦不自坚彭越本定梁地始君以魏豹故越得拜为相国今豹死越亦望王而君王不早定今能取睢阳以北至谷城以王彭越从陈以东傅海与齐王信信家在楚其意欲复得故邑能出捐此地以许两人使各自为战则楚易破于是汉王发使使韩信彭越刘贾等皆引兵围羽垓下】都洛阳用娄敬防徙都长安【娄敬説王曰陛下都洛岂欲与周室并隆哉上曰然敬曰陛下取天下与周室异周之先自后稷尧封之于邰积徳累善十有余世公刘避桀居邠太王以戎狄故去邠杖马棰居岐国人争归之及至文王为西伯断虞芮之讼始受命吕望伯夷自海濵来归之武王伐纣不期而会孟津之上者八百诸侯皆曰纣可伐矣遂灭殷成王即位周公之属傅相焉乃营成周洛邑以此为天下之中也诸侯四方咸纳职贡道理均矣有徳则易以王无徳则易以亡凡居此者欲令周务以徳致人不欲依险阻令后世骄奢以虐人也及周之盛时天下和洽四夷向风慕义懐徳附离而并事天下不屯一卒不战一士四夷大国之民莫不賔服効其贡职及周之衰也分而为两天下莫朝周不能制非其徳薄形势弱也今陛下起丰沛收卒三千人以之径徃而卷蜀汉定三秦与项籍战于荥阳争成臯之口大战七十小战四十使天下之民肝脑涂地父子暴骨于中野不可胜数哭泣之声未絶伤夷之卒未起而欲比隆于成康之时臣窃以为不侔矣且夫秦地被山帯河四塞以为固卒然有急百万之众可具此所谓天府也陛下入闗而都之山东虽乱秦之故地可全而有夫与人鬬不搤其喉而拊其背未能全胜也今陛下入闗而都长安业秦之故地此亦搤天下之喉而拊其背髙祖以问羣臣羣臣皆山东人争言周王七百年秦二世即灭不如都洛阳洛阳东有成臯西有崤渑背河向伊雒其固亦足恃也留侯曰洛阳虽有此固其中小不过数百里地薄四面受敌此非用武之国也夫汉中左崤函右陇蜀沃野千里南有巴蜀之饶北有胡苑之利阻三面而独守一面东制诸侯诸侯安定河渭漕挽天下足以西给京师诸侯有变顺流而下足以委输此所谓金城千里天府之国娄敬説是也于是高帝即日驾西都闗中】有吿椘王韩信反用陈平计擒之废为淮隂侯【高帝问诸将将曰亟发兵抗竖子耳高帝黙然问陈平平曰人上书言信反人有闻知者乎曰未有曰信知之乎曰不知平曰陛下精兵执与楚上曰不能过平曰陛下将用兵有能敌韩信乎上曰莫及也平曰今兵不如楚精将又不及而举兵击之是趣战也窃为陛下危之上曰为之奈何平曰古者天子廵狩会诸侯南方有云夣陛下苐出伪游云梦防诸侯于陈陈楚之西界信闻天子以好出游其势必郊迎谒而陛下因擒之此特一力士之事高帝以为然发使告诸侯上因随行信果迎道中帝预具武士见信即执防之田肯贺上曰甚善陛下得韩信又治秦中秦形胜之国帯河阻山悬隔千里执防百万秦得百二焉地势便利其以下兵于诸侯譬犹居台之上建瓴水也夫齐东有琅邪即墨之饶南有太山之固西有浊河之限北有渤海之利地方二千里持防百万悬隔千里之外齐得十二焉此东西秦也非亲子弟莫可使王齐　者上曰善赐金五百斤】陈豨为代相与韩信王黄等反豨自立为代王上自往破之【高祖赦赵代吏人为豨所诖误者赵相奏斩常山守尉曰常山北二十五城豨反亡其二十五城上问曰守尉反乎对曰不反上曰是力不足也赦之复以为守尉上既至邯郸喜曰豨不南据漳水北守邯郸吾知其无能为也问周昌曰赵亦有壮士可今为将者乎对曰见有四人焉谒上谩骂曰竖子能为将乎各封之千户以为将左右谏曰从入蜀汉伐楚功未徧行今此何功而封上曰非尔所知也阵豨反邯郸以北皆豨有也吾以羽檄徴天下兵未有至者今惟独邯郸中兵耳吾何爱四千户不封此四人以慰赵子弟心皆曰善于是上曰陈豨将谁也曰王黄曼丘臣皆故贾人上曰吾知之矣乃各以千金购黄臣等其黄臣等麾下受购赏皆生得以故陈豨军遂败初韩信知汉畏恶其能与陈豨谋反高帝自将击豨信称疾不从行欲从中起信舎人得罪信囚之欲杀舎人弟告信反状于吕后吕后欲召恐其党不就乃与萧相国谋诈令人从上所来言豨已死矣列侯羣臣皆贺相国诈信曰虽病强入贺信入吕后使武士信斩之长乐宫】尉佗王南越反髙祖使陆贾赐尉佗印绶为南越王令称臣奉汉约【陆生至南越尉佗魋髻箕踞见陆生陆生因进説曰足下中国人亲戚昆弟坟墓在真定今足下反天性弃冠帯欲以区区之越与天子抗衡为敌国祸且及身矣且夫秦失其政诸候豪并起唯汉王先入关据咸阳项王背约自立为西楚霸王诸候皆属可谓至强然汉王起巴蜀鞭笞天下制诸侯遂诛项羽灭之五年间海内平定此非人力天之所建也天子闻君王南越不助天下诛暴逆将欲移兵而诛王天子怜百姓新劳苦且休之遣臣授君王印绶剖符通使君王宜郊迎北面称臣乃欲以新造未集之越屈强于此汉诚闻之掘王先人塜夷灭王宗族使一偏将将十万众以临越则越杀王以降如反覆手耳于是尉佗蹶然起谢陆生卒拜尉佗而还初南海尉任嚣病且死召龙川今赵佗谓曰闻陈胜作乱豪叛秦相立畨禺负山险阻南海东西数千里颇有中国人相辅此一州之主也可以立国即以佗行东海尉事嚣死佗移檄告诸郡曰盗兵即至急絶新道聚兵自守因稍以法诛秦所置长吏以其党为假守自立为南越武王】髙祖在位十二年崩年六十二恵帝立吕后临政【吕后时陈平燕居深念陆生曰何念之深也平曰生揣吾何念陆生曰足下位为上相食三万户侯可谓极富贵无欲矣然有忧念不过患诸吕少主耳平曰然为之奈何陆生曰天下安注意于相天下危注意于将相和则士豫附士豫附天下虽有变则权不分权不分则社稷计在两君掌握耳何不交欢太尉深相交结平用其计竟诛诸吕初吕后之崩也大臣诛诸吕吕禄为将北军太尉勃不得入北军时郦商子寄与吕禄善于是乃使人刼郦商其子绐吕禄信之故与出游而太尉乃得入北军诛吕氏也】景帝时吴楚反征平之【帝使太尉周亚夫东击吴楚亚夫问父客邓都尉曰策将安出客曰吴兵锐甚难争锋楚兵轻不能持久方今为将军计莫若引兵东壁昌邑以梁委吴吴必尽锐攻之将军深沟高垒使轻兵絶淮泗口吴粮道絶使吴梁相弊而粮食竭乃以全制其极破吴必矣条侯曰善因请上曰楚兵剽轻难与争锋愿以梁委之絶其粮道乃可制也上许之亚夫至荥阳吴方急攻梁梁急请救亚夫引兵东北走昌邑深壁而守梁王使使请亚夫夫守便宜不徃坚不出而使弓高侯等屯吴楚兵后絶其饷道吴楚兵乏粮饥欲退数挑战终不出吴楚既饿乃引兵而去亚夫出精兵追击大破吴也】崩太子彻立【是为武帝】崩子勿陵立【是为昭帝霍光辅政上官桀害光宠诈为帝兄燕王旦上书称光行上林称跸又私调校尉帝不信而上官桀诈伪事果发伏诛】崩立武帝孙昌邑王贺【贺昌邑哀王髆之子即位二十七日事有千一百二十七条霍光废贺为海昏侯也】废立武帝曽孙询【是为宣帝卫太子之孙】崩立太子奭【是为元帝】崩立太子鷔【是为成帝委政诸舅王鳯等同日拜鳯兄弟五人为侯号曰五侯五侯皆专政也】崩立宣帝孙定陶恭王子欣【是为哀帝即位六年崩无嗣】崩立帝弟中山孝王衎【是为平帝帝年防为王莽所酖崩立宣帝孙婴是为孺子莽废婴自立】伪新室王莽者成帝舅王曼之子元帝王皇后之侄也元帝崩成帝即位以元舅鳯为大司马兄弟五人皆为侯【元帝皇后魏郡王禁之女生成帝时鳯秉政同日封兄弟五人为五侯】曼早卒鳯将薨以莽托太后【太后莽之姑也】封为新都侯五侯竞为僣起治第舎莽幼孤贫独折节恭谨当世名士多为莽言上由是贤之拜为侍中【莽结交相収赡名士赈施賔客故虚誉隆洽倾炽其诸父矣】时成帝废许后立赵飞燕飞燕女弟为昭仪昭仪害后宫皇太子帝无嗣乃立定陶王欣为皇太子【欣者宣帝孙成帝弟之子初王祖母傅太后阴为王求为汉嗣私事赵皇后昭仪及帝舅王鳯故劝立之】莽以发定陵侯淳于长大奸拜为大司马【初长与许皇后姊孊私通因孊赂遗长长许欲白上为左皇后时王根辅政久病长尝代根莽心害长宠白根曰长与许贵人私交通见将军久病私喜根怒令莽白长长下狱死】时年三十八成帝崩哀帝即位立皇后傅后【后即帝祖母定陶恭太后从女弟也】封后父傅晏为孔郷侯帝母丁后曰恭皇太后舅丁明为安阳侯莽乞骸骨避丁傅也哀帝崩时莽以侯在第太皇太后令莽备佐丧事【太皇太后元帝皇后也】复为大司马徴立中山王为帝【即平帝帝名衍为中山王即孝王子也】太皇太后临朝莽秉政百官总已以听于莽【附顺者防擢忤恨者诛灭以王寻王邑为腹心甄豊甄邯主击断平晏典枢机刘歆典文章孙建为爪牙皆以才能并任显职莽色厉而言方欲有所为防见风采党与承意而显奏之莽因固让示不得已上以感太后下以取信于众庶越裳氏重译献白雉一黒雉二莽令益州讽羣臣奏言莽功徳比周公宜赐号安汉公】平帝崩莽徴宣帝孙广成侯子婴立之年三嵗遂谋居摄如周公故事【时元帝统絶宣帝曽孙五人莽恶其长者托以卜相宜吉乃立婴也】东都太守翟义反败死【义丞相方进子地立刘信为天子也】莽自谓威徳遂盛获天人之助用铜匮符命遂即真【梓橦人哀章上铜匮符命】其九年赤眉贼起【琅邪女子吕母为子报仇党众复浸多号赤眉贼】十四年世祖起兵与王匡等共立刘圣公为更始皇帝【更始即世祖族兄世祖及兄伯升与新市平林兵士王匡等合军攻棘阳】莽遣王寻王邑击更始二人兵败于昆阳汉兵遂入城中人皆降莽走渐台蔵于室中北隅间校尉孙宾就斩莽遂首诣更始于宛
　　世祖光武皇帝讳秀字文叔南阳蔡阳人髙皇帝之九代孙也王莽末天下连嵗灾蝗寇盗蜂起【莽末】
　　【南方饥馑人民羣入野泽掘鳬茈而食更相侵夺新市人王匡为平理争讼遂推为渠帅】时世祖避吏新野因卖谷宛宛人李通以图防説世祖【通父守好防记通素闻守説云刘氏复兴李氏为辅私尝懐之及下江新市兵起通弟轶乃共计议曰今四方扰乱新室且亡汉当更兴南阳宗室独刘伯升兄弟泛爱容众可与谋大事通曰吾意也会世祖避事在宛通闻之即遣轶迎世祖遂相约结初世祖与伯升邓晨俱之宛与穣人蔡少公等防语少公颇学图防言刘秀为天子或曰是国师刘秀乎世祖笑曰何用知非仆耶坐者皆大笑晨心独喜后因谓世祖曰王莽残暴盛夏斩人此天亡之时往时防宛语独当应耶世祖笑及汉兵起邓晨遂徃従之】　世祖于是与通弟李轶起于宛兄伯升起于舂陵邓晨起于新野防众兵击长聚新市人王匡等立刘圣公为天子而害伯升【刘字圣公世祖族兄也避吏平林王匡等立之初伯升自王莽簒汉常愤愤懐匡复社稷之虑不事家人之居业倾身破产交结天下雄俊王莽末盗贼羣起伯升召诸豪杰计议于是使亲客邓晨起新野世祖李轶起于宛伯升发舂陵子弟七八千人部署賔客自称柱天都部使刘嘉诱新市平林兵王匡陈牧等合军而进屠长聚诸将议立刘氏以从人望豪杰咸欲归伯升而新市平林将帅乐放纵惮伯升威明贪圣公懦弱先定防立之然后召伯升示其议伯升曰诸将军欲尊立宗室徳甚厚焉愚鄙之见窃有未同今赤眉起青徐众数十万闻南阳立宗室恐赤眉复有所立如此将内自争今王莽未灭而宗室相攻是疑天下而自损权非所以破莽也且首兵唱号鲜有能遂陈胜项羽即其事也舂陵去宛三百里耳未足为功而遽自尊立为天下准的使后人承吾弊非计之善者也今且称王以号令若赤眉所立者贤则相率而徃从之若无所立破莽除赤眉然后举尊号亦未晩也愿善详思之诸将不从遂立圣公由是豪杰失望伯升都部将刘稷勇冠三军闻更始立怒曰本起兵图大事者刘伯兄弟也更始何为者耶更始君臣闻而心忌之乃陈兵数千収稷将诛之伯升固争李轶朱鲔因劝更始并执伯升即日害之李轶与世祖既隙后因冯公孙致宻书求効诚节咸劝秘之世祖乃班露轶书曰李季文多诈不信人也今移其书告守尉书既宣露朱鲔使人杀轶也】号更始元年更始便世祖为偏将军徇昆阳王莽闻汉帝立大惧遣大司徒王寻大司空王邑将兵百万撃世祖于昆阳世祖破之【初伯升防宛已三日而世祖尚未知乃伪使人持书报城中宛下兵到而佯堕下其书寻邑得之不喜诸将既经屡捷胆气益壮无不一当百世祖乃与敢死者三千人从城西出冲中坚寻邑陈乱乘鋭奔之遂杀王寻莽兵大溃走者自相腾践奔殪百余里间会大雷风雨下如注滍水盛溢虎豹皆战慓溺死者以万数水为之不流】三辅豪共诛王莽首诣宛更始以世祖行大司马事持节北渡河镇慰州郡【邓禹杖防北渡河追世祖世祖见禹甚欢谓曰我得専封拜先生逺来宁欲仕乎禹曰不愿也明公威徳加于四海禹得効其尺寸垂功名于竹帛耳世祖笑因留宿禹进説曰更始虽都闗西今山东未安赤眉青犊之属动以万数三辅假号往往羣聚更始既未有所挫而不自听断诸将皆庸人崛起志在财帛争用威力朝夕自快而已非有忠良明智深虑逺图欲尊主安民者也四方分崩离析形势可见明公虽建蕃辅之功犹恐未可成立于今之计莫知延覧英雄务悦人心立高祖之业救万人之命以公而虑之天下不足定也世祖大悦及从至广阿披舆地图指示禹曰天下郡国如是今始得其一子前言以吾虑之天下不足定何也禹曰今海内散乱人思明君犹赤子之慕慈母也古之兴者在徳厚薄不以小大世祖笑悦又冯异説世祖曰人思汉久矣今更始诸将纵横暴虐所至虏掠百姓失望无所依戴今公専命方面施行恩徳夫有桀纣之乱乃见汤武之功人久饥渴易为充饱宜急分遣官属廵行郡县理寃结布惠泽世祖纳之也】王郎诈为成帝子子舆立为天子都邯郸遣使降下郡国世祖灭之【王昌一名王郎赵国邯郸人也素为卜相常以河北有天子气时赵缪王子林好竒数任侠于赵魏间而郎与之善初王莽簒位长安中或称成帝子子舆者莽杀之郎縁是称真子舆云更始元年冬林等率车骑数百晨入邯郸城立郎为天子世祖进攻邯郸郎少傅李立为反间开门内汉军遂防邯郸斩王郎収文书得人吏与郎交闗谤毁上者数千章世祖不省防诸将烧之曰令反侧子自安也】世祖威声日盛更始疑虑乃遣使立世祖为萧王令罢兵与诸将有功者还长安遣苗鲁为幽州牧韦顺为上谷守并北之郡【时世祖居邯郸宫耿弇请间説曰今更始失政君臣淫乱诸将擅命于畿外贵戚纵横于都内天子之命不出城门所拜牧守辄自迁易百姓不知所从士人莫敢自安虏掠财物刼掠妇女懐金玉者至不生归元元叩心更思王莽又铜马赤眉之属数十辈数及百万圣公不能辨也其败不乆公首举事南阳破百万之军今定河北据天府之地以义征伐发号响应天下可驰檄而定天下至重不可令他姓得之闻使者从西方来欲罢兵不可从也今吏士死亡者多弇愿北归幽州益发精兵以集大计世祖大悦弇归上谷斩韦顺等】世祖辞不就徴斩苗鲁等自是始贰于更始是时长安政乱四方背叛皆平之【梁王刘永擅命睢阳公孙述称王巴蜀李宪自立为淮南王秦丰自号为椘黎王张步起琅琊董宪起东海岑延起汉中田戎起夷陵并置将帅侵略郡县又有赤眉铜马之属不可胜计初铜马降世祖犹不自安世祖知其意敇令各归营勒兵马乃自乘轻骑按行部阵降者更相语曰萧王推赤心置人腹中安得不投死乎由是悉服世祖使耿弇讨张歩歩闻之乃使其大将费邑军歴下又分兵屯于祝阿别于太山钟城列营数十以待弇弇乃度河先击祝阿自旦攻城日未中而防之故开围一角令其众得奔归钟城钟城人闻祝阿溃大惧遂空壁亡去费邑分遣其弟敢守巨里弇留兵胁巨里使多伐树木扬言以填塞坑堑数日有降者言邑闻弇欲攻巨里谋来救之弇乃令军中曰后三日当悉力攻巨里城阴缓生口令得亡归归者以弇期告邑邑至日果自将救之弇喜谓诸将曰吾所以修攻具者欲诱致邑耳今来适所求也即分三千人守巨里自引精兵上岗坂乘高合战临阵斩邑既而収首级以示巨里城城中凶惧费敢悉众亡归张歩歩时都剧使其弟蓝守西安诸郡太守守临菑相去四十里弇进军居二城之间弇视西安城虽小而坚临菑虽大而实易攻乃勑诸部后五日攻西安城蓝闻之晨夜警守至期夜半弇勅诸将皆蓐食防明至临菑城出其不意半日防之入据其城张蓝惧遂将其众亡归剧弇乃令军士无得妄掠剧下须张歩至乃取之以激怒歩歩闻之大笑至临菑攻弇弇先出临菑水上突骑欲纵弇恐挫其锋令步不敢进故示弱以盛其气乃引归小城陈兵于内歩气盛直攻弇营与刘歆合战弇升王宫壊台望之视歆锋交乃自引精兵以横突歩阵大破之步走降世祖弇欲招其故众令陈俊追斩诸贼悉平之】赤眉贼入函闗攻更始世祖遣邓禹引兵而西以乗更始赤眉之乱【赤眉贼樊崇立刘盆子为天子入长安杀更始冦掠关中】于是诸将上尊号乃命有司设坛于鄗南千秋亭五成陌即皇帝位【诸将上奏曰汉遭王莽宗庙废絶豪杰愤怒兆人涂炭王与伯升首举义兵更始因其资以据帝位不能奉承大统而败乱纲纪盗贼日多羣生危防大王初征昆阳王莽自溃后防邯郸北州弭定三分天下有其二跨州防土帯甲百万言武力则莫之敢抗论文德则无所与辞臣闻帝王不可以久旷天下不可以谦拒唯大王以社稷为计万姓为心又彊华自关中奉赤伏符曰刘秀发兵捕不道四夷云聚龙鬭野四七之际火为主然后即皇帝位】十月驾东幸洛阳赤眉降【大司徒邓禹冯异刘等征赤眉异曰异前与拒华隂经数十日虽屡获雄将余众尚多可稍以恩信倾诱难卒用兵破也上今使诸将屯渑池要其东异以兵撃其西一举而取之此万成计也禹不从遂大战赤眉佯败弃辎重走车皆载土以豆覆其上兵士饥争取之赤眉引还击等等军溃乱异与禹救之赤眉小却异归壁约期防战异使壮士变服色与赤眉同伏于道侧旦日赤眉使万人攻异前部异裁出兵救之贼见势弱遂悉众攻异异纵兵大战日昃贼气衰伏兵卒起衣服相乱赤眉不复识遂惊溃赤眉君臣面防奉皇帝玺绶降世祖】平隗嚣灭公孙述天下大定崩于南宫时年六十三【世祖初起兵时年二十八】末孙灵帝用奄人曹节等矫制诛太陈蕃李膺其党人皆禁锢中平九年黄巾贼起【钜鹿张角自称大贤良师奉事黄老畜养子弟连结郡国期三月五日内外俱起唐周告之角便起着黄巾为标帜也】灵帝崩太子辩即位董卓入朝因废帝为农王而立献帝李傕逼帝东迁曹操迁帝都许操薨帝逊位于曹丕
　　魏太祖武皇帝沛国谯人也姓曹讳操字孟徳灵帝时为典军校尉汉末奄防擅权何进谋诛奄防太后不听进乃召四方猛将使引兵向京师欲以恐刼太后【陈琳进谏曰易称即鹿无虞谚有曰掩目捕雀夫物防尚不可欺以得志况国之大事而可诈立乎今将军总皇威握兵要龙骧虎视高下在心以此行事无异于鼓洪鑪而燎毛髪但当速发雷霆行权立断违经合道天人顺之而反释其利器更徴外助大兵一聚强者为雄所谓倒持干戈授人以柄必无成功祗为乱阶进不纳其言】董卓至废帝为农王而立献帝京师大乱太祖亡出关至陈留散家财合义于己吾与后将军袁术冀州刺史韩馥豫州刺史孔伷兖州刺史刘岱渤海太守袁绍同时俱起众合数万推绍为盟主【设坛塲共盟誓臧洪操盘血而盟曰汉室不幸皇纲失统贼臣董卓乗衅縦暴害加至尊毒流百姓大惧沦防剪覆四海兖州刺史刘岱豫州刺史孔伷等纠合义兵并赴国难凡我同盟齐心戮力以致臣节殒首防元必无二志有渝此盟俾坠其命无克遗育皇天后土祖宗明灵实皆鉴之洪慷慨涕泗立下闻者激扬】曹公行称奋武将军卓闻兵起乃徙天子都长安卓留兵屯洛阳司徒王允与吕布杀卓杨奉韩暹以天子还洛阳太祖至洛阳衞京邑暹遁去太祖以洛阳烧焚残破奉天子都许下诏责袁绍以地广兵强专自树党不闻勤王之师【绐时并公孙瓒兼四州之地】绍遂攻许太祖破之官渡绍呕血死【袁绍字本初汝南人也为司校尉董卓议废立绍不聴卓怒绍悬节于上东门奔冀州卓购求绍伍琼为卓所信隂为绍説曰夫废立大事非常人所及袁绍不逹大体恐惧出奔非有他志今急购之势必为变袁氏树恩四世门生故吏遍于天下若収豪杰以聚徒众英雄因之而起即山东非公所有也不如赦之拜一郡守绍喜于免罪必无患矣卓以为然乃遣授绍勃海太守绍与孔伷等同起义袭夺韩馥兾州据河北练精卒十万骑万匹欲进攻曹操于许沮授进説曰近讨公孙师徒歴年百姓疲弊赋役方殷此国之深忧也冝先献防天子务农逸民若不得通乃表曹操隔我王命然后进屯黎阳渐营河南益作舟舩缮治器械分遣精骑抄其邉鄙令彼不得安我取其逸如此可坐定也郭图审配曰兵书之法十围五攻敌则能战今以明公神武连河朔之强众以伐曹操其势譬如覆手今不时取后难图之授曰葢闻救乱诛暴谓之义兵恃众凭强谓之骄兵兵义无敌骄者先败曹操奉定天子建宫许都今举兵相向于义则违且庙胜之防不在强弱曹操法令既行士卒精练非公孙瓒坐受围者也今弃万安之术而兴无名之师窃为公惧之图曰武王伐纣不为不义况兵加曹操而云无名且公师徒精鋭将士思奋而不及时早定大业所谓天与不取反受其咎此越之所以霸吴之所以亡也监军之计在于持牢而非见时知机之变也绍遂不用沮授之计曹公军官渡绍时悉众而南田丰説绍曰曹公善用兵变化无方众虽少未可轻也不如以久持之将军据山河之固拥四州之众外结英雄内修农战然后简其精鋭分为竒兵乗虚迭出以扰河南救右则撃其左救左则击其右使敌疲于奔命人不得安业我不劳而彼已困不及三年可坐而克也今释庙算之防而决成败于一战若不如志悔无及也绍不从遂攻操于官渡绍自引兵至黎阳沮授临行散其资财会宗族以与之曰势在威无不加势亡则不保其身哀哉其弟宗曰曹操士马不敌君何惧焉授曰以曹兖州之明畧又挟天子以为资我虽克伯珪众实疲弊而主骄将汰军之破败在此举也扬雄有言六国嗤嗤为嬴弱姬殆今之谓耶及渡河临舟叹曰上盈其志下务其功悠悠黄河吾将济乎绍果为曹公所败绍进保武阳与操相持沮授又説曰北兵虽众而果劲不及南南谷虚少而财货不及北南利在于急战北利在于缓搏宜修持乆旷以日月绍不从连营渐逼官渡许攸进曰曹操兵少而悉师拒我许下余守势必虚弱若分遣轻骑星行袭许防则操为成擒如其未溃可令首尾奔命破之必也绍又不能用会攸家犯法审配収系之攸不得志遂奔曹公而説操袭取淳于琼琼时督军屯在乌巢去绍军四十里操自将急击之时张郃説绍曰曹公兵精徃必破琼琼破则将军事去宜引兵救之郭图曰郃计非也不如攻其本营势必还此为不救而自觧也郃曰曺公营固攻之必不防若琼等见禽吾属尽为虏矣绍但遣轻骑救琼而以重兵攻操营不能下曹公破琼焚其积聚绍军溃散奔北曺公遂破绍乃威震天下也】太祖讨绍子谭尚于黎阳尚与熈奔辽东太守公孙康斩尚熈送其首遂平河北【初太祖讨谭尚于黎阳连战数克诸将欲乘胜攻之郭嘉曰袁绍爱此二子莫适立也郭图冯纪为之谋臣定交鬭其间还相离也急之则相持缓之而后争心生不如南向荆州征刘表以待其变变成而后撃之可一举而定也太祖曰善太祖方征刘表谭果与弟尚争冀州谭遣辛毘乞降请赦太祖以问羣臣羣臣多以表为强宜先平之谭不足忧也荀攸曰天下方有事而表坐保江汉间其无四方之志可知矣袁氏据四州之地帯甲十万绍以寛得众欲使二子和睦以守其成业则天下之难未息今兄弟遘恶其势不两全若有所并则力全力全则难图也及其乱而取之则天下不足定也此时不可失也太祖曰善乃许谭和破袁尚】太祖征刘表防表卒子琮降【刘表字景升山阳髙平人初平元年诏以表为荆州刺史南接五岑岭北据汉川地方数千里帯甲十余万曹操与袁绍相持于官渡绍遣人求助表许之而不至亦不援操且欲观天下之变刘先説表曰今豪并争两雄相持天下之重在于将军将军若有所为起乗其可也如其不然固将择所宜从岂可拥甲十万坐观成败求援而不能助见贤而不能归此两怨必集于将军恐不得复中立矣曹操善用兵其贤俊多归之其势必举袁绍然后移兵向江汉恐将军不能御也今之胜计莫若以荆州降操操必重徳将军长享福祚垂之后嗣此万全之防也表不从十三年曹操自将征表未至表疽发背卒操军新野防説琮归降琮曰今与诸君据全楚之地守先君之业以观天下何为不可防曰逆顺有大体强弱有定势以人臣拒人主逆道也以新造之楚而御中国必危也以刘备而敌曹公不当也三者皆短欲以抗王师之锋必亡之道也将军自料何如刘备琮曰不若也巽曰诚以备不足御曹公即难保全楚不足以自存诚以刘备足敌曹公则备不能为将军也愿将军勿疑琮遂举众降时刘备奔在荆州表不能用闻荆州降遂奔夏口也】闗中诸将马超韩遂成宜等反曹公破之【曹公与马超等夹关为界曹公急持而潜遣徐晃等夜渡蒲坂津据河西为营公自潼关北渡未济超赴船急战丁斐放牛马以饵贼贼乱取牛马公乃得渡结营渭南超遣信求割地任子以和公伪许之韩遂请与公相见至期交马上语移时不及军事但説京都故旧拊手欢笑既罢超问遂何言遂曰无所言超疑之他日公又与遂书多所改灭防窜如遂改定者超愈疑遂曹公乃与战大破之关中平诸将问公曰初贼守潼闗渭北道缺不从河东击冯翊而反守潼关引日而后北渡何也公曰贼守潼关若吾入河东贼必引守诸津则西河未可渡也吾故盛兵向潼关贼必悉众南守西河之备虚故二将得擅取西河然后引军北渡贼不能与吾争西河者以有二将之军连车树栅为甬道而南者既为不可胜且以示弱渡渭为坚垒虏至而不出所以骄之也故贼不为营垒而求割地吾顺言许之所以从其意使自安而不为备因畜士卒之力一旦击之所谓疾雷不及掩耳卒电不及瞑目兵之乘变固非一道也】天子防命公为魏王【孙权称吴王据江东刘备袭益州牧刘璋据蜀天下遂三分矣】二十五年薨于洛阳子丕嗣【丕字子桓武帝太子也是为文帝】受汉禅崩子睿嗣【睿字元仲文帝太子也是为明帝】崩子齐王芳立【十五年废】废髙贵乡公髦立【七年弑】废常道乡公璜立璜禅晋【晋封为陈留王】
　　晋髙祖宣皇帝名懿字仲达姓司马河内温人也仕于魏武之世厯文明二帝居将相之位平孟达【逹为新城太守反】灭公孙度【度世称燕王据辽东】擒王凌【凌谋立楚王为帝兵败自杀】魏明帝崩遗诏使帝为太尉与大将军曹爽辅少主【少主齐王芳也】帝诛曹爽【爽谋为不轨宣帝谢病避之爽党李胜为荆州别驾帝诡为耄惛云并州近胡可为其备胜退谓爽曰司马公尸居残气神形已离不足虞也爽于是専恣恶太后知政迁于永宁宫嘉平元年天子谒髙陵爽兄弟权兵从出宣帝乃启奏永宁宫废爽然后勒兵至洛水迎天子奏爽与其党谋反皆诛】宣帝崩子师代为相【师字子元是为肃宗景皇帝】镇东将军毋丘俭扬州刺史文钦反征平之【俭钦初反也景帝问王肃曰安国宁主其术安在肃荅曰昔闗羽率荆州之众降于禁于汉濵遂有北向争天下心后孙权取其将士家属羽士众一旦瓦觧今淮南将士父母皆在州但急徃御之使不得前必有关羽土崩之势景王从之遂破俭等也】景帝崩弟昭代为相【昭字子上是为太祖文帝】辅政为司空诸葛诞据夀春反奉诏征平之伐蜀擒刘禅于时政出于权臣人君主祭而已魏帝不能容自勒兵攻相府太祖用长史贾充计逆战舎人成济执杀魏帝【髙贵乡公也名髦字士彦乃伪令皇太后下令废少帝又委罪成济诛其三族】太祖崩子炎受魏禅【炎字子安文帝太子是为世祖武皇帝】既受魏禅用羊祜杜预计征吴平之立二十五年崩太子衷立【字正度是为惠帝武帝太子】惠帝不慧妃贾充女为皇后后秉权杀杨骏废太后【贾后婬妬遇姑无礼乃诈诬太后父杨骏反使帝诛之废太后于金墉城饿杀之】诛太宰汝南王亮太保衞瓘【亮瓘并以名徳执政后意不得行乃使帝弟楚王玮矫诏诛亮瓘因又诛玮】戮椘王玮殒太子遹【贾后无子乃诈有娠养贾谧子为太子遹宫人谢氏生也少而聪慧贾后恶之譛太子废之金墉城又遣小黄门杀太子】用赵王伦为相国伦恶司空张华仆射裴頠正直矫诏诛之伦遂簒帝位于是齐王攸之子冏与帝弟成都王頴等起义兵诛伦頴于是镇邺并州刺史东瀛公腾安北将军王浚又起兵讨頴頴败挟天子南奔洛后惠帝复位帝弟长沙王又譛冏诛之由是戎狄并兴四方阻乱遂分为三十六国【刘元海为匈奴质子在洛阳晋武帝与语説之谓王浑曰元海容仪机鉴由余日防无以加也浑对曰元海容仪实如圣防然其文武才干贤于二子逺陛下若任之以东南之事呉防不足平也帝称善孔恂杨珧曰臣观元海之才当今无比陛下若轻其众不足以成事若假之威权平呉之后恐其不复北渡也非吾族类其心必异任之本部臣窃为陛下寒心若举天阻之固以资之无乃不可乎帝黙然后秦凉覆没帝畴咨将帅李憙曰陛下诚能发匈奴五部之众假元海一将之号鼓行而西指期可定也孔恂曰李公之言未尽殄患之理元海若能平凉州斩树机能恐凉州方有难耳蛟龙得云雨非复池中物也帝乃止恵帝失驭寇贼蜂起成都王颖镇邺表元海行宁朔将军监五部军事及王浚等讨颖元海説颖曰今二镇跋扈众十余万恐非宿卫及近都士众所能御之请为殿下还説五部众以赴国难颖从之元海至国左贤王刘宣等上大单于之号二旬之间众以五万遂寇平阳陷之入蒲于时五湖乱中原矣石勒者上党羯湖也据于赵幽州牧王浚署置百官勒有并吞之意欲先发使以观之议者佥曰宜如羊祜陆抗之事亢书相闻时张賔冇疾勒就而谋之賔曰王浚假三部之力图称南面虽曰晋藩实懐僣逆之志必思协英雄图济事业将军威振海内去就为存亡所在为轻重浚之欲将军犹楚之招韩信也今权谲遣使无诚款之形脱生猜疑图之兆露后虽竒略无所设也夫立大事必先为之卑当称藩推奉尚恐不信羊祐之事臣未见其可也勒曰君侯之计是也乃遣其舍人王子春赍珍寳奉表推崇浚浚谓子春曰石公一时英武据有旧赵成鼎峙之势何为称藩于孤其可信乎子春曰石将军英才俊拔士马盛强实如圣防仰惟明公州郡贵望累叶重光出镇藩岳威声播于八表固以胡越钦风华夷歌徳岂唯区区小府而敢不敛衽神阙者乎昔陈婴岂其鄙王而不王韩信薄帝而不帝哉但以帝王不可以勇致力争故也石将军之拟明公犹隂精之比太阳江河之比洪海耳项籍子阳覆车不逺是石将军之明鉴也明公亦何怪乎自古诚胡人而为名臣者实有之矣帝王则未之有也石将军非以恶帝王而让明公也顾取之不为天下所许也愿公勿疑浚大悦遣使报勒勒复遣使奉表于浚期亲诣幽州上尊号亦修牋于嵩乞并州牧广平公以见必信之诚勒纂兵戒期袭浚而惧刘琨及鲜卑为其后患沈吟未发张賔曰夫袭敌国当出其不意军严经日不行岂顾有三方之虑乎勒曰然为之奈何賔曰王彭祖之据幽州唯仗三部今皆离叛还为寇讐此则外无声援以抗我也幽州饥俭人皆蔬食众叛亲离甲旅寡弱此内无强兵以御我也若大军在郊必土崩瓦解今三方未靖将军便能悬军千里以征幽州也轻军往反不出二旬就使三方有动势足旋趾宜应机电发勿后时也且刘琨王浚虽同名晋藩其实仇敌若修牋于琨送质请和琨必欣于得我喜于浚灭终不救浚而袭吾也勒曰善于是轻骑袭幽州勒晨至蓟北门叱门者开门疑有伏兵先驱牛羊数千头声言上礼实填诸街巷使兵不得动发勒入浚乃惧勒入其听事令甲士执浚送于襄国市斩之此三十六国之大略也】惠帝立十四年崩弟豫章王炽立【字丰度是为懐帝】都长安为刘聪所杀【后魏拓跋氏以晋懐帝永嘉三年自云中入雁门北有沙漠南据隂山众数十万至孝文乃改跖跋为元氏都洛阳肃宗崩大都督尔朱荣谋立庄帝荣害灵太后及王公二千人立庄帝帝杀尔朱荣左仆射尔朱世隆率荣部曲自晋阳袭京城执庄帝杀之而立恭帝又废之髙欢乃知广平王子修后为斛律斯椿所胁走入闗周太祖宇文黒獭奉帝都长安披草莱立朝廷是为西魏诏授宇文泰为丞相泰又害出帝立南阳王寳炬是为文帝文帝崩立王子为帝又废之而立恭帝泰为太师泰薨子觉嗣封周公魏帝禅位于觉泰之第三子受禅国号周至宣帝帝崩禅于隋初尔朱荣之杀庄帝也髙欢为晋州刺史起兵诛之立魏出帝欢为丞相后魏既西入闗乃立清河王之子善见为帝迁都邺是为东魏髙欢薨子齐王洋受东魏禅国号齐至温公纬为周所灭周又为　隋所灭隋文帝既受周禅又南灭陈天下一统矣】懐帝崩立吴王晏子业是为愍帝亦为刘聪所杀【此时胡乱中原晋元乃迁都江左也】
</div>
    <div class="pagination">
<span class="current-page">1</span><a href="长短经_page2.html">2</a><a href="长短经_page3.html">3</a><a href="长短经_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
