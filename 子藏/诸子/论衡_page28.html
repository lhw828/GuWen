<!DOCTYPE html>
<html>
<head>
    <meta charset="UTF-8">
    <title>论衡 - 第 28 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论衡 - 第 28 页/共 40 页</h1>
    <div class="content">　　人为人所殴伤，诣吏告苦以语人，有知之故也。或为人所杀，则不知何人杀也，或家不知其尸所在。使死人有知，必恚人之杀己也，当能言于吏旁，告以贼主名，若能归语其家，告以尸之所在。今则不能，无知之效也。世间死者，（今）〔令〕生人殄而用其言，用巫叩元弦下死人魂，因巫口谈，皆夸诞之言也。知不夸诞，物之精神为之象也。或曰："不能言也。"

　　夫〔曰〕不能言，则亦不能知矣。知用气，言亦用气焉。人之未死也，智惠精神定矣，病则乱，精神扰也。夫死，病之甚者也。病，死之微，犹乱，况其甚乎！精神扰，自无所知，况其散也！

　　人之死，犹火之灭也。火灭而耀不照，人死而知不惠，二者宜同一实。论者犹谓死有知，惑也。人病且死，与火之且灭何以异？火灭光消而烛在，人死精亡而形存，谓人死有知，是谓火灭复有光也。隆冬之月，寒气用事，水凝为冰，逾春气温，冰释为水。人生于天地之间，其犹冰也。阴阳之气，凝而为人，年终寿尽，死还为气。夫春水不能复为冰，死魂安能复为形？

　　妒夫娼妻，同室而处，淫乱失行，忿怒斗讼，夫死妻更嫁，妻死无更娶。以有知验之，宜大忿怒。今夫妻死者寂寞无声，更嫁娶者平忽无祸，无知之验也。

　　孔子葬母于防，既而雨甚至，防墓崩。孔子闻之，泫然流涕曰："古者不修墓。"

　　遂不复修。使死有知，必恚人不修也。孔子知之，宜辄修墓，以喜魂神。然而不修，圣人明审，晓其无知也。

　　枯骨在野，时鸣呼有声，若夜闻哭声，谓之死人音，非也。何以验之？生人所以言语吁呼者，气括口喉之中，动摇其舌，张歙其口，故能成言。譬犹吹箫笙，箫笙折破，气越不括，手无所弄，则不成音。夫箫笙之管，犹人之口喉也；手弄其孔，犹人之动舌也。人死口喉腐败，舌不复动，何能成言！然而枯骨时呻鸣者，人骨自有能呻鸣者焉，或以为秋〔气〕也，是与夜鬼哭无以异也。秋气为呻鸣之变，自有所为，依倚死骨之侧，人则谓之骨尚有知，呻鸣于野。草泽暴体以千万数，呻鸣之声，家步属焉。

　　夫有能使不言者言，未有言者死能复使之言，言者亦不能复使之言。犹物生以青为（气）〔色〕，或予之也，物死青者去，或夺之也。予之物青，夺之青去，去后不能复予之青，物亦不能复自青。声色俱通，并禀于天，青青之色，犹枭枭之声也。死物之色不能复青，独为死人之声能复自言，惑也。

　　人之所以能言语者，以有气力也，气力之盛，以能饮食也。饮食损减则气力衰，衰则声音嘶，困不能食，则口不能复言。夫死，困之甚，何能复言？或曰："死人歆肴食气，故能言。"

　　夫死人之精，生人之精也。使生人不饮食，而徒以口歆肴食〔之〕气，不过三日则饿死矣。

　　或曰："死人之精，神于生人之精，故能歆气为音。"

　　夫生人之精在于身中，死则在于身外，死之与生何以殊？身中身外何以异？取水实于大盎中，盎破水流地，地水能异于盎中之水乎？地水不异于盎中之水，身外之精，何故殊于身中之精？

　　人死不为鬼，无知，不能语言，则不能害人矣。何以验之？夫人之怒也用气，其害人用力，用力须筋骨而强，强则能害人。忿怒之人，呼于人之旁，口气喘射人之面，虽勇如贲、育，气不害人，使舒手而击，举足而蹶，则所击蹶无不破折。夫死，骨朽筋力绝，手足不举，虽精气尚在，犹吁之时无嗣助也，何以能害人也？凡人与物所以能害人者，手臂把刃，爪牙坚利之故也。今人死，手臂朽败，不能复持刃，爪牙堕落，不能复啮噬，安能害人？儿之始生也，手足具成，手不能搏，足不能蹶者，气适凝成，未能坚强也。由此言之，精气不能坚强，审矣。气为形体，形体微弱，犹未能害人，况死，气去精神绝。微弱犹未能害人，寒骨谓能害人者邪？死人之气不去邪，何能害人！

　　鸡卵之未字也，溶于彀中，溃而视之，若水之形；良雌伛伏，体方就成，就成之后，能啄蹶之。夫人之死犹溶之时，溶之气，安能害人？人之所以勇猛能害人者，以饮食也，饮食饱足则强壮勇猛，强壮勇猛则能害人矣。人病不能饮食，则身（嬴）〔羸〕弱，（嬴）〔羸〕弱困甚，故至于死。病困之时，仇在其旁，不能咄叱，人盗其物，不能禁夺，羸弱困劣之故也。夫死，羸弱困劣之甚者也，何能害人？有鸡太之畜，为人所盗窃，虽怯无势之人，莫不忿怒，忿怒之极，至相贼灭。败乱之时，人相啖食者，使其神有知，宜能害人。身贵于鸡犬，己死重于见盗，忿怒于鸡犬，无怨于食己，不能害人之验也。蝉之未蜕也为复育，已蜕也去复育之体，更为蝉之形。使死人精神去形体，若蝉之去复育乎！则夫为蝉者不能害为复育者。夫蝉不能害复育，死人之精神，何能害生人之身？梦者之义疑。（惑）〔或〕言梦者精神自止身中，为吉凶之象；或言精神行与人物相更。今其审止身中，死之精神亦将复然。今其审行，人梦杀伤人，梦杀伤人若为人所复杀，明日视彼之身，察己之体，无兵刃创伤之验。夫梦用精神，精神，死之精神也。

　　梦之精神不能害人，死之精神安能为害？火炽而釜拂，沸止而气歇，以火为主也。精神之怒也，乃能害人，不怒不能害人。火猛灶中，釜涌气蒸；精怒胸中，力盛身热。今人之将死，身体清凉，凉益清甚，遂以死亡。当死之时，精神不怒。身亡之后，犹汤之离釜也，安能害人？

　　物与人通。人有痴狂之病，如知其物然而理之，病则愈矣。夫物未死，精神依倚形体，故能变化，与人交通；已死，形体坏烂，精神散亡，无所复依，不能变化。夫人之精神犹物之精神也。物生，精神为病；其死，精神消亡。人与物同，死而精神亦灭，安能为害祸！设谓人贵，精神有异，成事，物能变化，人则不能。是反人精神不若物，物精〔神〕奇于人也。

　　水火烧溺。凡能害人者，皆五行之物。金伤人，木殴人，土压人，水溺人，火烧人。使人死，精神为五行之物乎？害人；不为乎？不能害人。不为物，则为气矣。气之害人者，太阳之气为毒者也。使人死，其气为毒乎？害人；不为乎？不能害人。

　　夫论死不为鬼，无知，不能害人。则夫所见鬼者，非死人之精；其害人者，非其精所为，明矣。

　　论衡卷第二十一

　　死伪篇

　　传曰：周宣王杀其臣杜伯而不辜，宣王将田于囿，杜伯起于道左，执彤弓而射宣王，宣王伏而死。

　　赵简公杀其臣庄子义而不辜，简公将入于桓门，庄子义起于道左，执彤杖而捶之，毙于车下。

　　二者，死人为鬼之验；鬼之有知，能害人之效也。无之，奈何？曰：人生万物之中，物死不能为鬼，人死何故独能为鬼？如以人贵能为鬼，则（死）〔贵〕者皆当为鬼。杜伯、庄子义何独为鬼也？如以被非辜者能为鬼，世间臣子被非辜者多矣，比干、子胥之辈不为鬼。夫杜伯、庄子义无道忿恨，报杀其君。罪莫大于弒君，则夫死为鬼之尊者当复诛之，非杜伯、庄子义所敢为也。凡人相伤，憎其生，恶见其身，故杀而亡之。见杀之家诣吏讼其仇，仇人亦恶见之。生死异路，人鬼殊处。如杜伯、庄子义怨宣王、简公不宜杀也，当复为鬼，与己合会。人君之威固严人臣，营卫卒使固多众，两臣杀二君，二君之死亦当报之，非有知之深计，憎恶之所为也。如两臣神，宜知二君死当报己；如不知也，则亦不神。不神，胡能害人？世多似是而非，虚伪类真。故杜伯、庄子义之语，往往而存。

　　晋惠公改葬太子申生。秋，其仆狐突适下国，遇太子。太子趋登仆车而告之曰："夷吾无礼，余得请于帝矣，将以晋畀秦，秦将祀余。"

　　狐突对曰："臣闻之，神不歆非类，民不祀非族，君祀无乃殄乎！且民何罪，失刑乏祀，君其图之！"

　　太子曰："诺，吾将复请。七日新城西偏将有巫者而见我焉。"

　　许之，遂不见。及期，狐突之新城西偏巫者之舍，复与申生相见。申生告之曰："帝许罚有罪矣，毙之于韩。"

　　其后四年，惠公与秦穆公战于韩地，为穆公所获。竟如其言，非神而何？曰：此亦杜伯、庄子义之类。何以明之？夫改葬，私怨也；上帝，公神也。以私怨争于公神，何肯听之？帝许以晋畀秦，狐突以为不可，申生从狐突之言，是则上帝许申生非也。神为上帝，不若狐突，必非上帝，明矣。且臣不敢求私于君者，君尊臣卑，不敢以非干也。申生比于上帝，岂徒臣之与君哉！恨惠公之改葬，干上帝之尊命，非所得为也。骊姬谮杀其身，惠公改葬其尸。改葬之恶，微于杀人；惠公之罪，轻于骊姬。请罚惠公，不请杀骊姬，是则申生憎改葬，不怨见杀也。秦始皇用李斯之议，燔烧诗书，后又坑儒。博士之怨，不下申生；坑儒之恶，痛于改葬。然则秦之死儒，不请于帝，见形为鬼（诸生）会告〔诸生〕以始皇无道，李斯无状。

　　周武王有疾不豫，周公请命，设三坛同一，植璧秉圭，乃告于太王、王季、文王，史乃策祝，辞曰："予仁若考，多才多艺，能事鬼神。乃元孙某不若旦多才多艺，不能事鬼神。"

　　鬼神者，谓三王也。即死人无知，不能为鬼神。周公，圣人也。圣人之言审，则得幽冥之实；得幽冥之实，则三王为鬼神，明矣。曰：实人能神乎？不能神也。如神，宜知三王之心，不宜徒审其为鬼也。

　　周公请命，史策告祝。祝毕辞已，不知三王（所以）〔知己〕与不，乃卜三龟，三龟皆吉，然后乃喜。能知三王有知为鬼，不能知三王许己与不，须卜三龟，乃知其实。定其为鬼，须有所问，然后知之。死人有知无知，与其许人不许人，一实也。能知三王之必许己，则其谓三王为鬼，可信也；如不能知，谓三王为鬼，犹世俗人也，与世俗同知，则死人之实未可定也。且周公之请命，用何得之，以至诚得之乎？以辞正得之也？如以至诚，则其请〔命〕之说，精诚致鬼，不顾辞之是非也。

　　董仲舒请雨之法，设土龙以感气。夫土龙非实，不能致雨，仲舒用之致精诚，不顾物之伪真也。然则周公之请命，犹仲舒之请雨也；三王之非鬼，犹聚土之非龙也。

　　晋荀偃伐齐，不卒事而还，瘅疽生疡于头，及着雍之地，病目出，卒而视，不可含。范宣子浣而抚之曰："事吴敢不如事主。"犹视。宣子睹其不瞑，以为恨其子吴也。人情所恨，莫不恨子，故言吴以抚之，犹视者，不得所恨也。栾怀子曰："其为未卒事于齐故也乎？"

　　乃复抚之曰：

　　"主苟死，所不嗣事于齐者，有如河。"乃瞑受含。伐齐不卒，苟偃所恨也，怀子得之，故目瞑受含，宣子失之，目张口噤。曰：荀偃之病，卒苦目出。目出则口噤，口噤则不可含。新死气盛，本病苦目出。宣子抚之早，故目不瞑，口不。少久气衰，怀子抚之，故目瞑口受含。此自荀偃之病，非死精神见恨于口目也。凡人之死，皆有所恨，志士则恨义事未立，学士则恨问多不及，农夫则恨耕未畜谷，商人则恨货财未殖，仕者则恨官位未极，勇者则恨材未优。天下各有所欲乎，然而各有所恨。必（有）〔以〕目不瞑者为有所恨，夫天下之人，死皆不瞑也。且死者精魂消索，不复闻人之言。不能闻人之言，是谓死也。离形更自为鬼，立于人傍，虽〔闻〕人之言，已与形绝，安能复入身中瞑目口乎？能入身中以尸示恨，则能不（免）〔死〕与形相守。案世人论死，谓其精神有若能更以精魂立形见面，使尸若生人者，误矣。

　　楚成王废太子商臣，欲立王子职。商臣闻之，以宫甲围王。王请食熊蹯而死，弗听。王缢而死，谥之曰"灵"，不瞑；曰"成"，乃瞑。夫为"灵"不瞑，为"成"乃瞑，成王有知之效也。谥之曰"灵"，心恨故目不瞑，更谥曰"成"，心喜乃瞑。精神闻人之议，见人变易其谥，故喜目瞑。本不病目，人不抚慰，目自翕张，非神而何？曰：此复荀偃类也。虽不病目，亦不空张。成王于时缢死，气尚盛，新绝，目尚开，因谥曰"灵"。少久气衰，目适欲瞑，连更曰"成"。目之视瞑，与谥之为"灵"，偶应也。时人见其应"成"乃瞑，则谓成王之魂有所知。〔有所知，〕则宜终不瞑也。何则？太子杀己，大恶也；加谥为"灵"，小过也。不为大恶怀忿，反为小过有恨，非有神之效，见示告人之验也。夫恶谥非"灵"则"厉"也，纪于竹帛为"灵"、"厉"者多矣，其尸未敛之时，未皆不暝也。岂世之死君不恶，而独成王憎之哉！何其为"灵"者众，不瞑者寡也？

　　郑伯有贪腹而多欲，子皙好在人上。二子不相得，子皙攻伯有。伯有出奔，驷带率国人以伐之，伯有死。其后九年，郑人相惊以伯有，曰："伯有至矣。"

　　则皆走，不知所往。后岁，人或梦见伯有介而行，曰："壬子，余将杀带也。明年壬寅，余又将杀段也。"

　　及壬子之日，驷带卒，国人益惧。后至壬寅日，公孙段又卒，国人愈惧。子产为之立后以抚之，乃止矣。

　　伯有见梦曰："壬子，余将杀带，壬寅，又将杀段。"

　　及至壬子日，驷带卒，至壬寅，公孙段死。其后子产适晋，赵景子问曰："伯有犹能为鬼乎？"

　　子产曰："能。人生始化曰魄，既生魄，阳曰魂。用物精多则魂魄强，是以有精爽至于神明。匹夫匹妇强死，其魂魄犹能凭依人以为淫厉。况伯有，我先君穆公这胄，子良子孙，子耳之子，弊邑之卿，从政三世矣。郑虽无腆，抑谚曰蕞尔小国，而三世执其政柄，其用物弘矣，取精多矣。其族又大，所凭厚矣。而强死，能为鬼，不亦宜乎！"

　　伯有杀驷带、公孙段不失日期，神审之验也。子产立其后而止，知鬼神之操也。知其操，则知其实矣。实有不空，故对问不疑。子产，智人也，知物审矣。如死者无知，何以能杀带与段？如不能为鬼，子产何以不疑？曰：与伯有为怨者，子皙也。子皙攻之，伯有奔，驷带乃率国人遂伐伯有。公孙段随驷带，不造本（辩）〔仇〕，其恶微小。杀驷带不报子皙，公孙段恶微，与带俱死。是则伯有之魂无知，为鬼报仇轻重失宜也。且子产言曰："强死者能为鬼。"

　　何谓强死？谓伯有命未当死而人杀之邪？将谓伯有无罪而人冤之也？如谓命未当死而人杀之，未当死而死者多。如谓无罪人冤之，被冤者亦非一。伯有强死能为鬼，比干、子胥不为鬼。春秋之时，弒君三十六。君为所弒，可谓强死矣。典长一国，用物之精可谓多矣。继体有土，非直三世也。贵为人君，非与卿位同也。始封之祖，必有穆公、子良之类也。以至尊之国君，受乱臣之弒祸，其魂魄为鬼，必明于伯有，报仇杀仇，祸繁于带、段。三十六君无为鬼者，三十六臣无见报者。如以伯有无道，其神有知，世间无道莫如桀、纣，桀、纣诛死，魄不能为鬼。然则子产之说，因成事者也。见伯有强死，则谓强死之人能为鬼。如有不强死为鬼者，则将云不强死之人能为鬼。子皙在郑，与伯有何异？死与伯有何殊？俱以无道为国所杀。伯有能为鬼，子皙不能。强死之说通于伯有，塞于子皙。然则伯有之说，杜伯之语也。杜伯未可然，伯有亦未可是也。

　　秦桓公伐晋，次于辅氏。晋侯治兵于稷，以略翟土，立黎侯而还。及魏颗败秦师于辅氏，获杜回。杜回，秦之力人也。初，魏武子有嬖妾，无子，武子疾，命颗曰："必嫁是妾。"

　　病困，则更曰："必以是为殉。"

　　及武子卒，颗不殉妾。人或难之，颗曰："疾病则乱，吾从其治也。"

　　及辅氏之役，魏颗见老人结草以亢杜回，杜回踬而颠，故获之；夜梦见老父曰："余，是所嫁妇人之父也。尔用先人之治命，是以报汝。"

　　夫嬖妾之父知魏颗之德，故见体为鬼，结草助战。神晓有知之效验也。曰：夫妇人之父能知魏颗之德，为鬼见形以助其战，必能报其生时所善，杀其生时所恶矣。凡人交游必有厚薄，厚薄当报，犹〔嫁〕妇人之当谢也。今不能报其生时所厚，独能报其死后所善，非有知之验，能为鬼之效也。张良行泗水上，老父授书。光武困厄河北，老人教诲。命贵时吉，当遇福喜之应验也。魏颗当获杜回，战当有功，故老人妖象结草于路（人）者也。

　　王季葬于滑山之尾，栾水击其墓，见棺之前和。

</div>
    <div class="pagination">
<a href="论衡_page27.html">上一页</a><span>...</span><a href="论衡_page23.html">23</a><a href="论衡_page24.html">24</a><a href="论衡_page25.html">25</a><a href="论衡_page26.html">26</a><a href="论衡_page27.html">27</a><span class="current-page">28</span><a href="论衡_page29.html">29</a><a href="论衡_page30.html">30</a><a href="论衡_page31.html">31</a><a href="论衡_page32.html">32</a><a href="论衡_page33.html">33</a><span>...</span><a href="论衡_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
