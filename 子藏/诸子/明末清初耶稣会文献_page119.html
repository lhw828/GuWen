<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 119 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 119 页/共 351 页</h1>
    <div class="content">《论语•第十二》：死生有命，富贵在天。
《日讲》：人之生死，皆有所禀之命，不可移易；富贵各有所主之天，不可强邀。凡人于所处之境，但当顺受之而已。
二、天与命
《孟子•万章上》：莫之为而为者，天也；莫之致而至者，命也。
《日讲》：盖天下事，凡人力莫之作为而自然为者，是之谓天，可得而测也。凡人力莫之召致而自然至者，是之谓命，禀受于有生之初，不可得而移也。
三、道之行废
《论语•第十四》：道之将行也与，命也。道之将废也与，命也。
《日讲》：君子岂不欲行其道于天下，而道之或行或废，莫不有天焉。君子进退，上关天意。
四、行止非人所能
《孟子•梁惠王下》：行止非人所能也，吾之不遇鲁候，天也。
《日讲》：所以行，所以正，非人之所能也，有天存焉。
五、天纵成功
《孟子•梁惠王下》：若夫成功，则天也。
六、匡人其如予何
《论语•第九》：天之未丧斯文也，匡人其如予何。
七、桓魋其如予何
《论语•第七》：子曰，天生德於予，桓魋其如予何？
《日讲》：人之祸福，是德于予，非偶然也。天意既如此，则予之命，天自主之，桓魋其如予何哉。
八、天实为之
《诗•国风》：天实为之，谓之何哉。
《注》：欢其贫窶，人莫知之，而归之予天也。
九、斯人而有斯疾
《论语•第六》：仁之命矣夫。斯人也，而有斯疾也！斯人也，而有斯疾也！
《日讲》：孔子叹曰：疾势至此，殆将不起矣。然此乃天之所命，一定不易，非人之故也。凡人平日检身，或有不谨，以至灾咎，此人所自取，不可委之于命。今以如此之贤人，而乃有如此之疾病也，岂非莫之致而至者耶。
十、可以无大过
《论语•第七》：子曰：加我数年，五十以学易，可以无大过矣。
《日讲》：若天再假我数年，使我竟其学易之功，一动一静，虽未必全然无过，其亦可以无大过矣。
十一、不尤不怨
《论语•第十四》：不怨天，不尤人。下学而上达，知我者其天乎？
《日讲》：穷通出于天也，用舍出于人也。我不得于天，则责之于己，而不怨天；不得于人，则反之于己，而不尤人。但知黾勉于天理之常，渐达于理之上者。心存为己，仰不愧天，或者上天于冥冥之中，能知我耳。
十二、君子居易以俟命
《中庸•十四章》：正己而不求于人，则无怨。上不怨天，下不尤人，故君子居易以俟命。
《日讲》：君子惟知正己，求完己之分内。上而不得于天，无所怨憾于天；下而不合于人，无所罪尤于人。穷通得丧，一听诸天命之自然，而无一毫慕外之心。
十三、天命不彻
《诗•小雅》：天命不彻，我不敢效，我友自逸。
《注》：四方皆有馀，而我独忧；众人皆得逸豫，而我独劳。乃天命之不均，吾岂敢不安于所遇，而必效我友之自逸哉。
十四、修身以俟之
《孟子•尽心章上》：夭寿不贰，修身以俟之，所以立命也。
《日讲》：夭而俟，夫命之自至。则天所付于我之理，毫无亏欠，而命自我立矣。岂非知天、事天之全功乎？
十五、世乱由人为
《诗•大雅》：上帝板板，下民卒瘅。
《注》：世乱乃人所为，而由上帝板板者，无所归咎之辞耳。
《大全》：三山李氏曰：爱民者，天之常道耳。今天使下民皆病，则反其常道矣。
十六、顺受其正命
《孟子•尽心章上》：莫非命也，顺受其正。
《日讲》：凡人生死吉凶祸福，遭遇不同，莫非天之所主宰，是谓气教之命，然其中有正命焉。为善而获福，固谓之正。即为善而或蒙祸，亦不可不谓之正。盖莫之致而至者，人但当顺受乎此而已。
十七、君子行法以俟命
《孟子•尽心章下》：君子行法以俟命而己矣。
《日讲》：日用事物，莫不各有当然之理，是法也。君子奉行乎法，使志气不迷于欲，践履不失其常，至于吉凶祸福，一惟听天所命而已，而初何容心焉。
第三十四节  发誓以明心
真无过被人屈者，敬呼上主而誓，以明其心可也。
一、夫子之誓
《论语•第六》：夫子矢之曰：予所否者，天厌之，天厌之。
《日讲》：夫子出誓言曰：凡人立身行已，务期不愧于天。若使我之所为不合于理，不由其道，是获罪于天也，天必弃绝之，天必弃绝之。
第三十五节  天降圣德
凡人获罪于天，皆属上主所命之凶罚。若未绝世，尚能仰望赖自天所降圣德者，可以动天，而转其命之凶。
一、有陨自天
《易•始卦》：有陨自天。
《日讲》：盖阴阳消长，固系一定之数。人惟立志不坚，付于天命之无可如何，而不思所以转移之，则命即从此去矣。五之志，务期人定以胜天，故命亦为五所转，而有陨自天也。信乎，惟德可以动天耳。
二、惟德动天
《书•禹谟》：惟德动天，无远弗届。
《日讲》：惟有德之人，可以上动天心。天虽高远，德无远不到。
三、天佑之利
《易•上系十二章》：易曰：自天佑之，吉无不利。子曰：佑者助也。天之所助者，顺也。
《日讲》：此一节见惟德可以动天也。今上九满而不溢，尽处有之道，而克当天心。是以自天佑之，而吉无不利也。
据天主《圣经》，世人无一不染元罪之尘，而己能免获罪于天。若然，先後真无一人足以为有德，可以动上主之心，而转其命。然无以为无奈，因有自天所陨、所降天主之凡子，绝无旧罪之染，至尊至谦，至仁至义，真为德备修天地之大圣人，佑助罪人之力。世人若能坚立志赖望其佑，虽其罪人之卑，于至尊至圣上主之心相绝，比天地更远，上下自然无不相交。而上主被大圣人之动，亲于下人，而转其命。
第三十六节  敬上帝爱下民
普世诸臣诸君之权，皆上主所赋。故诸民诸臣忠君者，如敬上主；诸君诸臣爱民者，如上主爱人。二者惟一天命，惟一理也。
一、时亮天工
《书•舜典》：钦哉！惟时亮天工。
《日讲》：天生民而以治理托於君，君不能独理，而托于臣，故庶官之事，即天事也。唐虞咨儆，无不求端于天。君臣上下，各敬其事，即所以事天也。
二、人代天工
《书》：天工，人其代之。
《日讲》：天工，谓上天付与君臣当行之事。
三、天命多辟
《诗•商颂》：天命多辟，设都于禹之绩。
四、未顺命
《易•临卦》：咸临，吉。无不利，未顺命也。
《日讲》：按未顺命，或以为未顺天命，或以为未顺君子之命。要之君子之命，全乎天理，即天命也。邪正不两立。故小人不顺于君子，而君子必欲屏绝之，正以其悖乎天理耳。
五、帝享王用
《易•益卦》：王用享于帝吉。
《日讲》：臣之事君，与君之事天，其分同也。君之益臣，与天之益君，其理同也。苟王者用是虚中永贞之德而享上帝，帝必鉴其诚，而歆其祀。自天佑之，吉又何如也。
六、好生钦恤
《孟子•离娄下》：无罪而杀士，则大夫可以去。无罪而戮民，则士可以徙。
《日讲》：为人君者，诚能体上帝好生之心，法古圣钦恤之意，则百官万民，戴之如天，自有久安长治之效也。
七、具严天威
《书》：有众惟貌，有稽无简不听，具严天威。
《日讲》：诚以天之爱民。倘虐及非辜，必上干天威。尔等可不战战兢兢，常若上帝之监临在上哉？
第三十七节  上帝赐福仁爱之君
人君体上主仁爱之心治民，其功不小。人力及世禄之福，不足以报。故善民望祷上主，以天禄无疆之真福，尽报其君。
一、天保定尔
《诗•小雅》：天保定尔，以莫不兴。如山如阜，如冈如陵。如川之方至，以莫不增。
二、降尔遐福
《诗•小雅》：天保定尔，俾尔戬谷。罄无不宜，受天百禄。降尔遐福，维日不足。
三、天被尔禄
《诗•大雅》：天被尔禄。
据天主《圣经》，别有世国天国、世禄天禄之说。世之期，比于世後无穷天国之永，如一息之短微，必世禄虚福之微亦然。反世後之天国，永宁不息。必其天有禄之真真福，维日不足，无以增也。
第三十八节  上帝福善祸淫
世之君民所握之权，上主所付。祸淫福善，报应影响，一定不易之道。君臣凡行赏罚，若体上主至公之心，下民无不从之。
一、惟天聪明
</div>
    <div class="pagination">
<a href="明末清初耶稣会文献_page118.html">上一页</a><span>...</span><a href="明末清初耶稣会文献_page114.html">114</a><a href="明末清初耶稣会文献_page115.html">115</a><a href="明末清初耶稣会文献_page116.html">116</a><a href="明末清初耶稣会文献_page117.html">117</a><a href="明末清初耶稣会文献_page118.html">118</a><span class="current-page">119</span><a href="明末清初耶稣会文献_page120.html">120</a><a href="明末清初耶稣会文献_page121.html">121</a><a href="明末清初耶稣会文献_page122.html">122</a><a href="明末清初耶稣会文献_page123.html">123</a><a href="明末清初耶稣会文献_page124.html">124</a><span>...</span><a href="明末清初耶稣会文献_page120.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
