<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 230 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 230 页/共 351 页</h1>
    <div class="content">一、孔子不明天堂地狱
孔子教人，各随其性之所近而语之。如颜渊问仁，告以四勿；仲弓问仁，告以敬恕；司马牛问仁，告以訒言。问政亦然。其或不因人问而立说者，俱精深奥妙，人能体而行之，自可成圣成贤。但不标出升天入地之旨，则人之为善为恶听其自为，而未有欣惧之意。虽有君子上达，小人下达之意，而天堂地狱之说尚未明也。
二、天教示人升天之路
夫为善而示以天堂之可乐，虽怠者必喜；为恶而惕以地狱之可畏，则虽愚者必惧也。何则？为善难，而趋恶易，故昔人有从善若登，从恶若崩之喻。世有为善之人或终身坎轲，世有为恶之人或终身逸乐。使无天堂地狱以处之，则人之为善者为徒苦，而肆志于恶者反为得计矣。此皆不知天主之有赏罚故耳。夫人之灵魂亿万世不灭者也。自天主降生宣明此理，欲人人而引之以升天之路也。故循孔子之教，则未知生，焉知死，而善恶听其自便；从天主之教，则凡上下贤愚，惟有善之一途可为，而不得徇私自便，以陷于永火之中。天教之超儒又一也。
第十节  天主无所不知
一、孔子无奈乎心术不正者
人之善恶，所系唯心，心藏隐而实为作善作恶之本。凡人有心，以为他人之不我窥也，而往往纵之；圣人以为莫见莫显也，而谨之。故《大学》、《中庸》俱言慎独，《中庸》言：“戒慎不睹，恐惧不闻”，则静存之际，尤为吃紧。夫人之所为不善，士师之刑罚得而及之；心之起念不善，士师之刑罚不得而及之也。孔子欲正人心，言“兴於诗”，欲人之思无邪也。然人之能思无邪者，有几哉？且有肆于恶者，曰：“男子不能留芳百世，亦当遗臭万年。”则孔子亦无如之何矣。心之不正，此无忌惮之小人所以接踵于世也。
二、天主能罚人隐慝之恶
若天主则不然。其降世也，有众人送一不洁之妇至，欲天主判其罚，而击杀之。天主曰：无瑕者可以戮人，命众人退，云我呼一人至乃至。及呼其人至，则其人隐微之过恶，天主一一书之于地，其人惭而退，易一人亦然。至众人皆去，天主谓此妇曰，欲击杀汝者皆去矣，尔自今痛悔前非，改过迁善可也。可见人有隐慝，天主无所不知。吾惟心存敬畏，令此心纯粹无私，则动无过举，稍有违离，速行告解，时时与天主相为对越，较之儒教欺孔子无赏罚之权者远矣。此天教之超于儒者又一也。
第十一节  天教事天之功详备
一、当以敬爱事天
人生在世，惟恃天主予我以灵性，赖天主予我以生养。戴天履地，食天食、饮天气，无一息之非天主之予我以生也，而可不思敬爱以事之乎？犹臣民在朝廷之宇下，赖朝廷以治我护我也，而可不纳贡税乎？
二、佛老不知尊天
佛氏惟吾独尊，固天壤之大傲魔，所当深斥矣。老氏之天尊杂出，亦不知有至一至尊之上主也。
三、儒教事天之学隐而未详
独儒家孔子言：“获罪于天，无所祷也。”此天字即指上帝也，可谓深切著明矣。孟子言，存心养性以事天，最为明通。但孔孟之时，天主尚未降生，故事天之学隐而未详。
四、天教事天之功详细
自西师行教至此，其事天之功修节目朗朗有条，人能遵之，呼吸可与天通。盖人之死后日长，在生日短，可贪目前之微利，而贻祸于无穷乎？故有一人一日一念一事不以天主为心者，必沦于永火之中，人亦可以自儆矣。此天教之超于儒又一也。
第十二节  天教是宠教
一、孔教是书教
人生世间，要知原本。天主上帝赋我灵性，是我之大原本也。孔子曰：“天命之谓性”，又曰：“获罪于天，无所祷也。”又曰：“下学而上达，知我者其天乎。”此教人以原本之学也。乃后儒不察不悟其旨，不知天主之为人大父母，不悟我人灵性为不灭之物，不知死后之有功罪赏罚，於是冥行犯罪者多矣。盖孔子之教，书教也。若人不读书，或读书而不悟书之至理者，固无与于书之教也。
二、天教是宠教
天主圣教则不然。天主之教，宠教也。天主降生，以天上之至理训人。其山中圣训字字真切，所云八真福皆引人以升天之路。不拘贤愚男女，皆可修持。此天教之超儒又一也。
第十三节  天教教人爱仇敌
一、孔子教人以直报怨
老子曰：“以德报怨，宽身之仁也。以怨报德，刑戮之民也。”孔子曰：“以直报怨，以德报德。”可谓称物平施矣。
二、天主训人爱仇敌
今天主之训曰：“仇尔者，宜加爱焉；恶尔者，宜加恩焉；诽尔、詈尔者，尔其祷其安吉焉；其妄证窘迫尔者，宜求天主施福于彼焉。人待尔如是，尔加人不必如是。盖爱爱尔者，恶人亦能之，爱亦何功？加恩于恩我者，异端亦能之，何见其仁？惟爱不爱我者，爱功大矣。恩亦如是，诚如是，为天主爱一切人乃天主之义子也。盖天主命日普照一切人，雨露普润一切地，不以善恶殊也。”人能遵天主之言，则宇宙内一切皆相安相乐，狱讼衰息，兵革不兴，同归和睦，以升天国，不亦善乎？此天教之超于儒又一也。
第十四节  天教刑罚救人灵魂
一、儒教刑罚并杀人灵魂
孔子言：“道之以政，齐之以刑，民免而无耻；道之以德，齐之以礼，有耻且格。”夫欲使民免罪，已非三代以后之治可及，况耻且格乎？地大人众，贤奸错出，贤者少而不肖者多，以至犯法者日烦，有司之刑诛而不止也，安能使民获免以几刑措之风乎？夫民之犯法者，死此国法也，无可贷也。然中国之刑则并其灵魂而杀之，亦惨甚矣何也。民之罹于罪者，由上失其道。故民犯罪，非失于不获知，则出于不得已，此其中心未有不自悔者。奈士师深刻，民遂怨愤抵赖，身服重刑心无愧怍，则身死而灵魂亦死矣。此孔子与诸圣王之所无如何也。此亦中国儒教之疏略也。
二、天教刑罚杀其身而不杀其魂
若天教则不然，民不幸而罹于法，则论之痛悔，国法不得不诛，天法尚可祈赦。能痛悔则主必赦之。故有罪之民皆自知罪戾，不敢遮饰，引颈受刃，无中国口衔麻核桃之法也。此杀其身，而不杀其魂。故西国教官极多，刑官极少，民皆重犯法，庶几有耻且格矣。此天教之超于儒教者又一也。
附西国刑法
西国人皆归天主圣教，刑狱减少。其犯刑者大都因一时忿怒，误伤人命，以致抵死，国法不贷。但将正典刑一二月前，国命刑官预出告示，令其痛悔告解。於是县中铎德日日亲往训迪之，使其悔而又悔，解而又解。至期，立一高台，有罪者居其上，国人簇拥，铎德复上台令其告解痛悔，则肉身虽死，灵魂自洁净光明，望天主赦宥，可登天国。于是有罪者真心痛悔，泪涕交流大声诲众，勿如我犯法而死。声已，铎德又上台安谕诲解，再三念经。然后刽子手上台刺杀之，时正午三刻，身首勿异处也。国中铎德及聚会国人，皆与之念经祈求，此杀其肉身，不杀其灵魂也。于是死者既自知己罪，心服国法；生者畏惧国法，不敢继犯。虽与众共弃，实藉众通功，爱人如己耳。今中国刑虽得当杀其身，而并杀其灵魂矣，且囹圄之中或有暗昧死者，岂不痛哉！
 
天教超儒跋
此据天教《古新二经》所纪实事约略论列，欲以启人信从也。《古经》者，天主初开辟天地时，默启古先知圣人，令笔之於书，其后天主降生一一符合其言也。《新经》者，天主降生住世三十三年，行教三年中，宗徒四圣所纪者也。闻之西师言，天主行教各国三年中，活人不可亿纪，活死者，起瘫者，开瞽者，启聋者，开哑者，愈病者，盖无算矣。若欲一一笔之于书，汗牛充栋不足云也。天主悉命删之，止留数条於世，以为末世人记含钝弱，无能多记故也。今所传者，《天主降生言行纪略》及《圣经直解》二书。是书为四圣之书，令古今一切人尊信者，言言真实。其所本无固毫不矜诩以炫世；即其中有超绝事理，非人情所能遽信者，不尽明书，不敢妄臆以阿众；又或有不尊圣教，与夫门徒过恶，似令人闻而摇其信者，亦据事直书，不敢隐讳。细绎其旨，皆砭世之金针，训人之大道也。


 
第四卷
第三十八册：严谟《天帝考》（第3页）
第三十九册：李祖白《天学传概》（第23页）
第四十册：邵辅忠《天学说》（第35页）
第四十一册：韩霖、张赓《圣教信证》（第47页）
第四十二册：何世贞《崇正必辩》（第83页）
第四十三册：罗广平《醒迷篇》（第141页）
第四十四册：陈渟《开天宝钥》（第187页）
第四十五册：无名氏《儒交信》（第211页）
第四十六册：合订本《论释氏之非》等（第259页）
第四十七册：无名氏《辩诬》（第287页）
第四十八册：无名氏《天主教辩疑》（第297页）
第四十九册：无名氏“圣教要紧的道礼”等（第335页）
第五十册：任斯德范《圣教理证》（第385页）
第五十一册：无名氏《辟诬编》（第455页）
第五十二册：崇道主人《一目了然》（第461页）
第五十三册：张雅各伯《邪正理考简言》（第477页）
第五十四册：无名氏《辟邪归正》（第517页）
第五十五册：瑞思义、许家惺译“论上帝之有无”等（第567页）
第五十六册：艾约瑟迪谨《释教正谬》（第615页）

天帝考
闽漳后学严保禄谟定猷氏著
天帝考题解
《天帝考》是清初闽漳的天主教信徒严谟所著。严谟，字定猷，教名保禄Paul，抄撰《诗书辨错解》。本书共42面，本书根据梵蒂冈教廷图书馆(Biblioteca Apostolica Vaticana)所藏的手抄本编辑整理，文献码为: Rac.Gen.Or.III-248(10)号。 
《天帝考》分成为两大部分：第一部分是作者摘录的《尚书》、《诗经》、《四书》中有关天与上帝名称的语句，以及作者对这些经典的注释说明； 第二部分是作者的观点。他把古代经典中对上帝的描述进行分类，并对“上帝”与天主的差异进行了说明，得出“古中之称上帝，即太西之称天主”的结论。
《天帝考》的著述缘由大约是由“礼仪总是问题”。利玛窦逝世后，中国天主教传教士之间，对祭孔、礼祖问题发生了歧见，关于“上帝”或“天”之能否用以称天主教所敬之天主，亦曾发生龃龉。
明末时期，漳州是耶稣会士的传教地，后来，多明我会士也进入福建，遂发生书中所提到的“初来铎德” 与“新来铎德”的争执。作者坚持认为，中国古代经典中的“天”与“上帝”即西方天主教所信仰的上帝。他态度谦和中庸，力图调和中国传统和天主教信仰，以及不同教派之间的矛盾。“初来铎德，与敝邦先辈，翻译经籍，非不知上帝即天主，但以古书中惯称，人见之，已成套语。又后代释老之教，同上帝以为人类，又其号至鄙，其位至卑，俗人习闻其名不清，故依太西之号纽摄称为天主。非疑古称上帝非天主而革去不用也。今愚忧新来铎德，有不究不察者，视上帝之名，等于异端，拘忌禁称，诬敝邦上古圣贤以不识天主，将德义纯全之人，等于乱贼之辈，邪魔之徒。”所以他“备录经书所言，而略附愚论于后，惟祈公心破惑，共跻同美，以合大主之意焉。”
《天帝考》曾得到罗 、万、南 、鲁、毕、聂 、李 等传教士的首肯，代表了耶稣会的观点。后来，乾隆七年（1742），教皇本笃14世，出谕严禁以“上帝”或“天”称天主，并禁止再起争执。
 
天帝考目录
天帝考题解	5
天帝考目录	7
前言	8
第一节  录《尚书》、《诗经》、《四书》中所言上帝言天	9
一、《尚书》中天与上帝释义	9
二、《诗经》中天与上帝释义	12
三、《四书》中天与上帝释义	15
第二节  附愚论	16
一、中国之“上帝”即太西之“天主”	16
二、天主奥理答疑	19
三、天主之名释疑	20
四、“上帝”二字比“天主”更好	21
五、写作缘由	21
 
前言
此书因近有疑敝邦古书中所称上帝者，故著兹。谨抄呈祈师鉴。俯采过各省罗、万、南、鲁、毕、聂、李诸位师，并祈将本与抄存之以备参考，亦刍议也。
教下严保禄顿首拜上
□大老师□天域
 
第一节  录《尚书》、《诗经》、《四书》中所言上帝言天
一、《尚书》中天与上帝释义
1、肆类于上帝。（见《舜典》）
肆遂类，祭名。此舜初即位，祭告上帝之词。
2、皇天眷命，奄有四海，为天下君。（见《大禹谟》）
眷顾奄尽。此益言天眷尧之德，使之为天下君也。
3、天之历数在尔躬。（见《大禹谟》）
历数者，帝王相□ 之次第。此舜命禹摄位之词。
4、天叙有典，天秩有礼，天命有德，天讨有罪。（见《皋陶谟》）
</div>
    <div class="pagination">
<a href="明末清初耶稣会文献_page229.html">上一页</a><span>...</span><a href="明末清初耶稣会文献_page225.html">225</a><a href="明末清初耶稣会文献_page226.html">226</a><a href="明末清初耶稣会文献_page227.html">227</a><a href="明末清初耶稣会文献_page228.html">228</a><a href="明末清初耶稣会文献_page229.html">229</a><span class="current-page">230</span><a href="明末清初耶稣会文献_page231.html">231</a><a href="明末清初耶稣会文献_page232.html">232</a><a href="明末清初耶稣会文献_page233.html">233</a><a href="明末清初耶稣会文献_page234.html">234</a><a href="明末清初耶稣会文献_page235.html">235</a><span>...</span><a href="明末清初耶稣会文献_page231.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
