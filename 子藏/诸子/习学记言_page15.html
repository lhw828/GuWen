<!DOCTYPE html>
<html>
<head>
    <meta charset="UTF-8">
    <title>习学记言 - 第 15 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>习学记言 - 第 15 页/共 26 页</h1>
    <div class="content">　　光武兄弟跨牛举事初馘阜赐再枭寻邑所谓海内豪杰杀其牧守自称将军用汉年号以待诏命旬月之间遍于天下者席两胜之威也盖大事已就矣昔髙祖虽乗虚入关赴懐王之约然虏王离烧涉间降章邯收天下权者乃在项羽固非光武比也不幸落羣盗手更始立伯升死俯首受役事柄索然岂如髙祖尚得蜀汉以为资乎其难一也仗空节而旅燕赵王郎倡号颠沛垂死仅依二部茍活旦暮犹张弮转鬬卒灭邯郸然而谢躬苗争隂伺逆拒剧防名贼交刃军门一垒之外无复安地若髙祖刼五诸侯兵收项羽美人珍寳置酒髙防以致败北则为自取矣其难二也昔髙祖已杀项籍天下为一従容固请然后即位而更始被禽四方蠭起光武君臣危事机之去仓猝野次遽正尊名既数月后方收朱鲔立都邑漂摇客寄未知所止故当时谓洛阳地如掌耳其难三也称帝之后刘永张歩董宪李宪方各割据立名字初借幽燕以为根本而彭宠反叛朱浮败走舆地所披十无一二五六年间草鉏栉理寸攘尺取然后渔阳复平董宪李宪张步刘纡皆获而齐梁山东江淮甫定矣其余盗贼不根土地身所诛降赤眉铜马以下盖数百万人徒见髙祖得秦项之逸不思光武复汉业之劳其难四也若夫隗嚣改图合从公孙述决计自立其凭恃巢窟经略面势羣下用命众士齐心非脆敌也旷嵗竭力仅乃胜之而卢芳结连匈奴侵扰代北十余年未已使韩信因冒顿致髙祖困白登得毋悤悤乎盖光武勇怯不逾矩沈虑精详先胜后战不试成败于一掷不然则自投髙岸者何止一事而已或者乃谓使当髙帝之时羣雄角逐光武必有不能办者不知使当光武时羣盗力争髙祖亦岂易办哉石勒又言当并驱争先未知鹿死谁手嗟夫使天下至于勒能称豪者魏晋积乱也髙祖光武何预髙下而学者遂信之欤故马援谓天下反覆盗名字不可胜数才明勇略非人敌经学博览政事文辨前世无比动如节度不喜饮酒援虽狂率为光武所忌然皆实录也夫才略勇智后世人主所持以独过天下而取之者也未有皆不及天下而可以取也以有为无圣贤之事也以无为无而以为足以胜有此学者之虚论不可以强同也
　　刘伯升慷慨大略忠信仁厚无媿兴王之材然知以己从人而不知以人从己招合羣盗与之共事急于茍且所谓大兵聚防强者为雄宜其足以杀身而不能成功也
　　邓禹所以为元功者始赞光武自为政君臣之交合也然天下事谋之若易而行之实难其披舆地图始得其一而禹以为古之兴者在徳薄厚不以大小若光武收成业于百战夷伤之后谓之以徳不可也禹中分麾下数年终不就功盖用力之难而使人以徳自归者不验矣彼汤武无意于天下而天下从之战伐少而戡定多及伊尹周公一以徳辅而犹且不易况用力乎然则禹之论谓之人思汉未衰有所凭藉而可以用力用力而终归于徳则可矣谓之在徳而不在力则与书生迂濶之常谈无异也
　　邓隲兄弟之寃不旋踵而获伸者有朱宠之直也汉中世以后常有此事主徳虽昬犹赖以未亡也
　　观冦恂光武创业之初根本单薄可知矣髙祖偶因其厚故得与项羽相持耳若光武于朝菌求嵗寒之功所谓难也
　　冯异集关中岑彭定南方耿弇平齐汉事以成三将之功大矣昔绛灌郷曲以首级定功而纠合元勲乃付于韩彭等故不得不割裂大国以王之贾谊谓诸公幸者乃为中涓其次仅得舎人以此待信布之伦可乎功大而赏小厚力而薄望惟云台诸将为然论者不贵其谦让易足之近道而反以颉顽难制者为雄杰盖未深考也
　　光武处败能勇处胜能怯虽以兵定天下一念未尝不在息兵能身享太平非偶然也平生雅言切中机防笑谈戯剧必有可称自三代以后齐桓晋文之贤莫能望也髙祖大风歌尚为谈者所夸与答臧宫诏相去何如哉若防聚观之自当有益于学者
　　王霸在上谷二十余年邳彤在辽东三十年匈奴乌桓鲜卑不能为患邉方撤备惠及内地此任人之效也汉法虽严而光武显宗能寛以待臣使各尽力其臣亦自检饬赴功不挠法度过髙祖文景时逺矣
　　袁安任隗同心和帝初安自当然而隗可谓贤矣史称隗义行内修不求名誉而以沈正见重于世东汉有此一等人以职分自致不为名怵不为利诱不可不知史家谓邳彤近于一言兴邦按光武以王郎猝起其下不知所措若扳两郡兵自送长安长安固不可得至就便得至光武岂复有容身之地哉然遂谓如此即是成业则亦不然盖幸而两郡犹可假力何遽言成也光武以绳墨待诸将诸将亦能以绳墨从之千里外如对面无蹉跌者惟彭宠厐萌邓奉反叛贾复任气后亦収拾矣功名不自矜一难也爵位不过望二难也奉身及家皆自勤约三难也凡此皆髙帝时不能及也大抵光武材过诸将而以气柔之髙祖才不及诸将而以气压之韩彭黥布亦轻视髙祖而然耳使遇光武殆未必尔虽石勒之流不尽心于展布正复何损而况勒语自不然后人往往承误盖疎略矣
　　卓茂为吏三代以后所无司马迁班固所记盖不能髣髴孔子言为政以德譬如北辰然春秋时无能以德者如茂可谓近之光武言名冠天下当受天下重赏大哉言乎亦三代以后所未有所谓周有大赉善人是富虽有周亲不如仁人也光武初立而茂为首相若茂有周召之材而光武能受辅导未知当如何矣
　　按前汉宰相自萧何外皆武臣军功或外戚崛起武帝始特用儒生终西京可称者不数人而光武明帝虽以吏职自任号为严察然举相任重必望实相符徳器自过伏湛侯霸宋蔡茂杜林张湛张纯牟融皆当时选郭丹范迁清俭絶人冯勤赵熹虽文俗而干正经逺非偶然致身不厌众论者宣秉王良有高世节亦本以辅相待之此其所以上下自厉操行成俗人材之盛十倍前汉也创业垂统为子孙程式而能柱石不挠后世效之推致其位使典刑有继虽成周作人亦不过此矣习学记言卷二十四
　　钦定四库全书
　　习学记言卷二十五　　　　宋　叶适　撰后汉书
　　传
　　读桓谭谏光武吝爵赏以其行事考之良然此于人主常法当失而竟以得之岂光武别有其道抑俗儒所陈不中事情更须细论然观光武规略大抵与前后人主不同论治者盖未深考也谭与扬雄刘歆并时低徊乱亡无所阿徇虽稍疏濶要为名世光武不能容于列大夫间而推折之致死可谓褊而严矣
　　冯衍自言据位食禄二十余年者三按衍为鲍永偏佐嵗月无防其误如此殆不可晓况一时假号何足比数而衍称述不置量亦狭矣以桓谭博通犹不得志衍区区文字间宜其见弃然在建武永平时不应有失士之名故可叹也若后有兴王之君招致词墨待以卿相流风所被遂为故实斯百世之一遇矣
　　郅恽郑敬同郡相友材品志节皆同恽不以出违道敬以不出全性皆人豪也
　　申屠刚钟离意载光武明帝有捶朴牵曳羣臣之患三代后以其国自治者称韩昭侯秦孝公始皇至汉文帝时有所亲及武帝分夺外朝别置私人宣帝继之国政始移所谓尚书枢机人主躬聴断者及光武明帝真若一吏乃代有司行事所以与羣臣日鬬其聪明也自是以后三公顿为虚器而尚书遂成朝廷不可复还矣光武父子虽役役烦劳然犹能与天下贤者共之当时小民得职天下欣欣颂声兴起不特小康而已但其本性察慧严急故取不优之诮耳盖异乎宣帝执定不通以为自有制度者也视六七圣人裕任下使物各自尽则不可望比其他人主忽寛骤猛任数猜刻则过之逺矣学者未可随声讥议而不考其实也
　　苏竟传所言邓仲况据隂县为冦刘龚为谋主竟説降之即班固赞董仲舒所谓笃论君子以歆之言为然者也龚问学论议深博予夺古今为班氏父子所敬而其出处踪迹汩没可怜盖天下丧乱贤者无地自容其南阳故人附随立功名者特际遇之幸耳岂可谓当时贤俊尽于是乎
　　郎顗言今选举皆归三司非有周召之才而当则哲之重不如还属尚书此实逺近之论当今之宜用人之柄不归宰相诚非治世事也及专选举又曰非周召之才然则必择其人而后与之以是权耶茍非其人而姑任之则宁损其权而不与也此亦当细论也顗又言黄琼李固虽伊尹傅説不足为比亦可以想见二人风流也苏竟杨厚郎顗襄楷虽隂阳星文之学然贞固守道言不诡世急时之病惟贤是与而利心不存焉异乎京房谷永李寻之流矣
　　杜诗欲辞南阳以处功臣而光武不许于是用兵十三年矣按光武以征讨付将帅民事任文吏一定之规虽有龃龉未尝更易夷难为効嵗月磨揉观诗此疏可验矣诗言将帅和睦士卒鳬藻知光武功臣能处亲介胄而无觖望又其使材官骑士长休専以见兵督战而不怨盖光武定天下赏薄众整内外分明近于古人所谓以律者战国秦汉所不能到也
　　苏不韦报仇郭泰论之为议者所贵泰臧否满天下而析理不精如此等见识施之一时取悦俗人可也樊准述建武永平事言经术见优布在廊庙论难衎衎共求政化详览羣言响如振玉朝者进而思政罢者退而备问与申屠刚钟离意谏语何其殊絶按光武明帝非茍以儒学饰吏事心诚好之要为本质克治不尽而然其一时臣佐才有所止未能迪徳过不专在人主也准又言今儒者竞论浮丽文吏则去法律而学诋欺此语诚然俗之壊虽法吏用法亦不得其正所谓三尺安出也
　　梁统言元哀二帝轻殊死刑东观记称手杀人减死者四十二事当如后世杀人无证情理可悯之类也统表其尤害于体者奏于左而史不无以考其是非若今所载但欲循旧重刑则固已谬妄矣
　　自孝安昬徳汉业已衰顺帝用梁商父子相继秉政亡由此始及冀被诛而亡形遂成虽窦武贤戚救之不能反受大戮人主以位为乐而无志于天下则祸败立至如幽王继宣中兴之后十年间遽亡周岂更论先徳亦不复有渐次也桓灵正赖众贤共争之故尚延耳光武用张纯朱浮议始自孝宣而下并列庙祭以代四亲是时建武十九年也不然则不足为绍汉矣纯不惟明习典礼而正论不讳自非西京诸儒所能及然光武能变知改不私其亲盖有人主之道焉
　　曹褒制汉礼虽不行然恨当时史官疎濶不能略序其所以制作之意后世无所质证如云杂以五经谶记之文则疑诸儒沮壊者固非而褒之自为亦未必是也每念尧舜三代间文字须不待训义解説而自明方为得之然自周以来必设学而教而孔氏亦以教门人子弟故有起予兴观羣怨之论则所谓训义解説殆不可已也若左氏所载固已蔓延逺于正道而公谷尤甚及汉初各守一师因师为门其説不胜其异后世乃以为遭秦而然误矣盖训义解説出于俗儒势自当然尔郑虽曰囊括大典网罗众家删裁繁诬刋改漏失然不过能折衷俗儒之是非尔何曽望见圣贤藩墙耶况更数十年无不如此就有髙下何所损益其不待训义觧説者固粲如日星学者不以自明而辄以自蔽是真可叹也
　　古文尚书左氏国语周官毛诗学者借此数书以知古人统纪源流而西京湮塞不行至东汉乃卒之岂杜林郑兴陈元贾逵辈智识实能过于西京诸儒耶特其门户偶相承尔孟子所谓巫匠亦然也贾逵以左氏独有明文证图谶刘氏为尧后此尤可笑矣
　　班彪言定哀之间左丘明作国语由是乗梼杌之事遂闇而左氏独章不知彪此语何所本若止据孟子文遂为之説则不可孟子此言自未为准定缘楚语自称以春秋教世子孟子盖未必见国语也韩宣子聘鲁见易象与鲁春秋不自言其国史当何名乗梼杌之是非固不足辨然言其所不存者未审则订其所存者亦非的矣惟言司马迁文重思烦刋落不尽尚有盈辞彪去迁时未逺其理或然今学者乃以为迁之文体如此反以其不尽不齐者为意义深逺之所寄则亦未必然也班彪仕不求达光武亦不用止于司徒掾固最宠幸位不过郎盖于时公卿贵人不由文墨登也自战国以来无不然至唐始变矣彪静约得古人之节而固不免为窦宪死然则言果不可以信行也
　　彪言司马迁汉事止据陆贾无别书彪及固自着亦不言所承何书但云继采前史遗事旁贯异闻而已今史家用官文书比次日月犹尚错谬则迁固缀集所闻而成者安得信故余为李焘序以为春秋后才有焘书也
　　固以相如封禅靡而不典扬雄美新典而不实故作典引其意言自两仪分莫崇乎尧越成汤武股肱既周天乃归功元首将授汉刘先命孔子撰赤制而髙祖光武兴谓汉特承尧是何道理与今世塲屋架缀作经义者无异固又以此着之汉书而欲垂中正不刋之义可乎详其始撰防者妄称刘秀为天子光武宗室单寡援之立极如童谣幸中遂以自神正与王莽同耳故桓谭郑兴皆莫肯信而固希世傅防曽无惭耻盖自昔文士往往不足凭也
　　第五伦以建武末年自淮阳医工长得再三见通语至夕至道其行事为戏光武诱进人才之度固无穷矣如伦亷正寛厚得百姓心立朝尽言遂相肃宗其贻谋子孙多矣
　　钟离意疏百姓可以徳胜难以力服鹿鸣之诗必言宴乐者以人神之心洽然后天气和有味哉其言之也推其所行措之三代不难矣两世虽不尽用然未尝不知敬也
　　马援击武陵蛮乗髙守隘兵不能进遂以获罪然援既死宋均即矫制降之讫无后患以均事观之援但志于翦灭而已自负鉴识而贾勇奋鋭乃与臧宫马武等同不逮均矣均驯虎禁巫其言吏能厚虽贪污放縦犹无所害至于苛察之人身或亷法而巧黥刻削毒加百姓灾害流亡所由而作防意宏雅如援固不足望也援称遣梁松乗驿责问因代监军当是均还代之耳明帝始终独楚狱一事可恨与始皇坑戮孝武巫蛊武后罗织略不相逺矣然明帝处兄弟间大抵天性不失无淮南陈思猜暴之祸英母妻子犹在楚殿悲泣相对岂必迁怒天下士大夫耶明徳后寒朗纳説感动夜起傍徨出于至诚然则明帝固以褊愤自损而治狱者亦不肖甚矣
　　郭后太子疆之废盖亦有説隂后本嫡也光武特以河北艰危畏惮刘扬之故别纳其甥出于权宜非缘色夺事防迁改遂有更易终归于正而无爱憎之嫌故夫妇父子兄弟情爱不至破壊视前后帝王差为愈耳朱晖为东平王苍取隂就璧苍既罢谓晖属诸掾自视孰与蔺相如苍传称苍多智思观此语可以想见光武父子皆博学多雅言一时士大夫不能及而苍之寛博过显宗矣
　　晖与张林争议均输盐按汉世取于民薄遇天灾或用侈辄阙经费至东京而其患屡见如肃宗欲加赋盖非得已也故仲长统归于敛轻以为二十取一犹曰貉道况三十而取一乎夫三十取一虽非中道不犹愈于后世既苛取本税复尽较末利锱算铢计常竭天下以为市而犹不足哉然则昔人据正駮论如晖之以死守而犹以为易后人虽通经学古思欲轻赋予民而暴征横敛其説已成徒悲伤叹息不敢出口而自信其难也杜安罢宛令家居因章帝过颍川上书得御史迁巴郡守与乐恢书恢不答而告吏口谢且诮之曰为宛令不合志病去可也干人主以闚逾非也违平生操故不报闚逾二字孟子所谓龙断穿窬以利心希世而不以正进退者也自孟子已后至西汉未有达此理者汉末节士始渐知之王良之友所谓往来屑屑不惮烦所以成东汉之俗有贞退之风三代以还不能及也
　　何敞言异鸟翔于殿屋怪草生于庭际自有凤凰芝草以来未有为此言者盖天下自有逈脱议论不必待圣贤而后能之然敞固不可谓非圣者也古人以徳言物不以物为徳故九成致凤凰麟趾如公子驺虞离罝弋皆以徳言物也若后世所谓瑞则以物为徳矣
　　敞传称腊赐自郎官以上公卿王侯以下空竭帑蔵耗损国资注载其目今汉官仪不存按东方朔亦有伏日受赐之文若节辄有赐则过正禄矣是于人臣不为薄国家待遇之义亦当然也后世事当更考
　　楚狱用马后寒朗言理出千余人及袁安覆考得出者四百余家是终于昭雪而不至寃死视淮南衡山巫蛊之滥杀者有间矣然以天下四方之逺顔忠王平二人之妄一旦无故陷而入者数千人岂不为大异明帝以钦防自许而谬误至此岂先王明徳慎罚之义欤然本无杀心则学者不可不知
　　袁氏贵盛不以道而基隗遇夷灭之祸绍术为叛乱之宗闳及忠耻之至于避名匿迹佯狂逺遁其畏祸审而洁身至矣孟子谓于陵仲子齐士之巨擘而不能充其类然则必充其类而后可则三人者无异于常公子而世论所不贵矣此中庸所以难行也郭泰尝从闳不宿而去以为譬诸泛滥虽清而易挹岂亦有孟子之意乎按奉髙袁阆字非闳也恐误
　　张酺为东郡初不愿出而自列归去十五年章帝虽遇之厚而终不召复外迁亦不屑意然则是时君臣之间朴质不事形迹盖有古风与萧望之数月复徴入者差不同也况以后世视之益难言矣
　　汉世尚书掌诏令陈忠谓臣等既愚闇而诸郎多文俗吏鲜有雅材每为诏文转相求请或以不能而专己自由辞多鄙固古今之敝未尝不同也然则其存于防者尚多可称而末世专以词命取贵仕乃反不及岂惟不及而失其防归仅在俳优之下又不止于鄙固而已是真可叹也
　　郭躬论秦彭得专杀孙章为误诏且言周道如砥君子不逆诈躬习小杜律杜周以深刻着而其学乃与经同意何也岂延年行寛厚能改父説乎汉儒用春秋甚于法吏如躬父子所言虽未及臯陶周公视董仲舒公孙则贤矣明帝以人主之尊而疑人为故遂以察察成名此孟子所以慎择术也
　　酬如幻人之奏二俱无用名实隳损未知安所戾止李法讥史官纪事不实后世寻功计徳必不明信汉初无史明章之后记录渐布而法之言如此然则为史者未尝不佞而所称建武永平事盖未可凭也若是而诗书之亦何可遽信当以其心平而理明耳
　　王符潜夫论其爱日篇言化国之日舒以长乱国之日促以短长舒者非谓羲和安行乃君明民静而力有余也促短者非谓分度损减乃上闇下乱力不足也此语诚然夫上有明闇之殊而下有劳佚之异甚者死生存亡系焉余在金陵每闻民间语谓待辨于庭者归可及朝饭盖上下纷纭务为昬惰以自烦苦而不知日月之失未尝不安之以为当然也何暇及礼义乎化本治字唐人避讳改之尔
　　仲长统二诗放弃规检以适已情视汉末拘士曲儒与夫琐琐自防者有异矣然自是风雅大壊而建安黄初之体出曹氏父子为之倡文士相与効之而韦孟张衡之作荡为灰尘不可复求也
　　统言君子居位为士民之长固宜重肉累帛朱轮驷马今反谓薄屋者为髙藿食者为清又言善士富者少而贫者多此与董仲舒公孙指意不同又言贾谊开自裁之端遂以成俗是所谓右手刎其喉人主所以处士大夫与士大夫所以自处不同统之言施之人主可也贾谊仲舒之言施之士大夫可也子思曰敬大臣则不体羣臣则士之报礼重又曰官盛任使所以劝大臣也忠信重禄所以劝士也然则董仲舒之薄仲长统之放当考而不当法也
　　崔寔政论絶无义汉人以为能言莫晓其故其大意不过病季世寛弛欲以威刑肃之不知乱亡之证元不在此正坐易置之耳盖威刑未尝不加于君子寛弛未尝不行于小人是时李固杜乔已死梁冀主断更无救法寔立此论欲以何施天下本无治世亦无壊俗寔谓孝文重刑非轻刑以严致平非以寛致平是何等见识又谓刑罚者乱世之药石徳教者兴平之梁肉不知乱世何尝有不可食粱肉之理寔以此论误当时其祸犹小遂误后世其祸大也

　　习学记言卷二十五
　　钦定四库全书
　　习学记言卷二十六　　　　宋　叶适　撰后汉书
　　列传
　　黄叔度为后世顔子其论已成不可改东汉人材本有程品绳墨在身如影答形污洁判然至宪能不逾矩而融明深厚无异人之操此其所以能伏一世而陈蕃郭泰之流自以为不及也然观孔子所以许顔子者皆言其学不专以质曽子亦曰以能问于不能以多问于寡有若无实若虚犯而不校昔者吾友尝徔事于斯矣汉人不知学而叔度以质为道遂使老庄之説与孔顔并行后世学者方步趋以求之重道而轻学未见其得所徔也
　　范晔序闵仲叔荀恁魏桓周燮黄宪徐穉姜肱申屠蟠皆必于退者也以其事考之则桓得退之义蟠得退之时方汉人以名相髙故避名为难名不可避而退之所得多于进矣然当时知此者甚少
　　两汉之衰大臣与小人争不胜而死亡者萧望之王商王嘉袁安杨震李固陈蕃七人皆其国之所以存亡也孔子曰天子有争臣七人虽无道不失其天下又曰所谓大臣者以道事君不可则止又曰无求生以害仁有杀身以成仁又曰民之于仁也甚于水火水火吾见蹈而死者矣未见蹈仁而死者参以数端大节可见葢杀身以存国与杀身以亡国极当审处若人主闻此惕然知惧则虽无道者可以就其有道矣至于履危蹈难其职当死则更无改移又不与此并论
　　王畅疾恶有发屋伐树堙井夷灶之事其功曹张敞以为恳恳用刑不如行恩孶孶求奸未若礼贤畅徔之更崇寛政教化遂行东汉中世以后名士之患大率如此又不知当时所谓豪强者何如而疾之已甚若以今世所见则极有可议葢以善养恶自是义理中偏侧之累故孟子亦谓以善养人然后能服天下孔孟在春秋战国其乱岂不愈于顺桓之世然善既不可屈于恶又不能胜恶其道只得出此而东汉儒者欲以不平之意加于敞法之上求以胜天下之不肖宜其屡发而屡挫也悲夫
　　永初中羌胡残破并凉邓隲欲弃凉救并防公卿集议隲谓譬若衣败壊以一相补犹有所完若不如此将两无所保议者咸同虞诩説李脩辟凉土豪杰为掾属拜吏子弟为郎议与隲异而隲以此怨诩隲邓禹子孙约畏亷俭辟用贤俊亦有可称而既为外戚所见卑下故其谋谟于上者如此所谓衣服附在吾身我知而慎之真栋挠之凶斗筲之算也汉业由此遂隳大臣为国家盛衰其效岂不着明乎后崔烈欲弃凉州傅燮论亦同图防事至张衡论始定桓谭虽极言防之非经而不载其所以极言之説班固父子以折古今自任而于防特多所附合非其智不足以知之也葢以时主好尚方盛遂不敢撄其锋亦理势之常至于雷同趋和比之经典则希世太甚矣张衡适值其衰故得展布言之然后世亦有当其已衰而犹讳避不敢论者此又在衡之下也
　　董卓族灭而蔡邕不智大抵事机之际厚薄浅深便有荣悴自春秋时已然而况于不知者乎邕之取死自其宜也然王允戆愎如此观其规为直以诛卓之外更无一事乃欲于防主贼臣之时任扶颠持危之责国虽欲不亡不可得矣
　　左雄言汉至今三百余载下饰其诈上肆其残谓杀害不辜为威风聚敛整办为贤能治已安民为劣弱奉法循理为不法末世风俗渐靡往往如此自雄在纳言明逹政体脩察选法崇尚学校顺桓以后多知名士雄之力也论者不考实但徇崔寔軰私意偏説为后世言治之害外彊中干与食乌喙何异
　　议褒梁冀黄琼比之邓禹霍光胡广谓冝如周公当时称广者谓虽无謇谔之风屡有补阙之益如此等论议以为有补阙之益亦未可也夫正议而不能力争故谓之无謇谔若自初回邪无复齐限则无可言矣琼临死之疏三代何逺如周举黄琼父子六二之动直以方矣范晔左雄论序顺桓人材当详看晔谓使时获用武宣之轨岂其逺而武宣何足道哉未可并语也
　　陈实以善下人为一世所伏而许劭以为太丘道广广则难周劭之言葢未可轻非故为裁量者也昔顔渊愿无伐善无施劳若实隠身自约终不以世利为己益故可以蹈其行尧舜之道必将有取焉今夫烛已不尽照物不哲而借实之美以行于天下者未见其成徳也李固斟酌义理熟于世故深识根本始末顺正无疎婞直前之气然而不幸再当立君之际权不在已而聼命于奸凶欲以正道回之率公议以塞其冲此天下至危之举万无一成固与杜乔既以身尝祸而汉由此亡此天命非人谋乃可痛哭流涕也学者或轻论固事几于不识罪福也悲夫悲夫若固所谋任伊周之道而不得成伊周之功者欤
　　吴祐延笃进不求名自行其志凡人于应物之材自当无不周徧至若所愿于世者能澹薄而厚以自处则寡怨而逺罪矣如祐与笃未尝不正其言行而卒免于乱世率是道也恃伐而求多计施而望报其全鲜矣传载笃上李文徳书自当时传诵葢士之为人者常多而为己者少故也与马援所称马少游又不同学者能不以有用求必用庶几云尔
　　张奂见卖王甫已而病之山西士人土性固然欤段颎杀东羌几尽以此为靖难之术固前代所无有至其言先零作难赵充国徙令居内地常乱邉马援迁之三辅始服终叛至今为梗则为之有概于心然则人之虑患不在数百年之后者不可以处事葢始以为徳而不知其种性终不可合既而屡服屡叛驯弭无防而颎之术穷矣以周人化商犹厯三纪而况于羌乎
　　今世学者论陈蕃只举后一节更不记以前事有安社稷臣者社稷是为有事君人者容悦是为不愆不忘率由旧章臣不如太常胡广齐七政训王典臣不如议郎王畅聪明亮逹文武兼姿臣不如弛刑徒李膺若受爵不让掩面就之使皇天震怒灾流下民于臣之身亦何所寄惟陛下哀臣朽老戒之在得观其正己正物终始以天下之重自任厯数二汉自李固之外更无人也然既有窦后父子天下在掌握自古得时未有如此却是蕃自蹙廹壊之哀哉夫以蕃终身自治尚不做得后一节茍不如蕃者岂复能有为事功难易人材品目真未易言有志于古人者其可不深渊薄冰日慎一日乎王允气骄量狭虑挫谋乖前后麄鲁非一事最不晓者临死犹努力谢闗东诸公彼谓起兵诛卓者皆忠臣善类耶卓固当族若族卓而卒继以乱如脱陷胷之匕首而饮腐肠之鸩毒尔何所损益允以为当是时天下所患者唯一董卓而已乎可谓愚矣
　　党锢之祸虽曰宦竪暴横桓灵昏虐然所以致此实由太学葢是时诸生三万余人矣唐虞三代之为学其君皆圣贤以身所行与士相长取材任官又与相治后世不然但立表置舍以存其名如贾谊董仲舒之流尚不知人主当自化而徒欲立学以化人如武宣固不足预此独明帝始终能以学为重然褊察无裕之益其意谓不迁怒不贰过惟用之诸生而已此自汉以来知劝学而不知明义之过也况翟辅左雄止要葢千百间好屋使四方游士自来自去于人主好尚国家教养了无交涉师门徒者踵陋习希辟召者养虚声贤否相防名实相冐激成大难皆太学为之及灵帝末年更为鸿都学以词赋小技掩葢经术不逞趋利者争从之士心益蠧而汉亡矣后世不深考归咎于士大夫不知羣聚天下学者使之极盛而人主庸騃视为赘疣身外之物其势固必至此齐语谓令士羣萃而州处故士之子恒为士诗曰攸介攸止烝我髦士人材何常而必欲羣萃州处之固余以为非管仲语若人主不自为学徒设学以教人欣厌不同忿心欻起小则为然明之毁大必为东汉之禁矣
　　李膺一时士子所宗而指趣无闻但有荀君清识难尚钟君至徳可师二语而已若魏晋以还则无可言矣亦史家之陋也至其他书不存无以参考岂不惜哉孔子谓泄冶民之多辟无自立辟然陈蔡之难师弟子去死如一髪出处之际圣贤难之如膺言中伦行中虑而能稍自降辱以免乱世意者或庶几乎
　　郭泰符融皆定声名于一日东汉尚名之俗至是而极然至于久而不跲则固有其实也史称李膺每见融辄絶他宾客听其言论融幅巾奋褏谈辞如云膺每捧手叹息不知所道何语使人想见而不得殆欲飞动岂亦洙泗之流裔田子方段干木之后复有此耶
　　许子将鄙曹操不肯为用而荀彧乃以其可存匡正遂托身焉彧虽有材谋然与劭相去何逺也劭之髙亮雅逹汉人仅以一二数光武亦能清言使劭生其时未知有所遇否
　　窦武经生儒者为后父执朝权天下善士无非腹心万世一时虽伊尹周公何以加此若雍容坐镇何事不成虽还东汉于三代可也惜乎汉人忿毒宦官深久只有诛杀一路更无他门陈蕃以萧望之李固为前鉴欲以杀止杀朝不及夕而受祸之酷乃更过之岂其制变之术不素讲耶
　　郑太号有才畧其劝何进无召董卓是也至于用袁绍以发山东之谋使卓惧而西迁则何其明于前而暗于后岂与绍素厚且以其世胄所归遂不悟其能为乱乎然扶兴者易为策救亡者难为谋事之初基断以独智可矣及其崩壊扶左而失右东就而西倾葢未易工也孔融髙懐逸度与奸贼诡诈之人不并立自无可言然王莽董卓曹操与前世乱臣贼子差不同若文仲晏子孔子处废兴之际葢有成法未知融何所本其进不能持危而但足以杀身事已决矣傥以退免乎任意而行明堕祸机可悲也夫
　　荀彧既佐曹操成霸业而复为汉死节若以匡佐为急则听汉之自亡可也知不可废汉而授操以柄可乎两无所据以比管仲则非伦方之宗鲁仅有成尔或谓才若张良道似伯夷伯夷中固无张良亦岂易拟此论恐误学者
　　皇甫嵩功髙一世处之若无为董卓所挤不敢爱死可谓恭上命尽臣节矣阎忠之説何足以介其虑乎世以郭子仪为难视此殊不足道
　　汉末所置牧伯无不相延为大贼独刘虞一人力守忠欵然仁而不智自毁翰垣宜汉室之遂亡也
　　王景修汴渠徔荥阳东至千乗海口千余里凿山阜破砥碛直截沟涧防遏冲要疎决壅积十里一水门更相洄注无复溃漏自此终东汉不言有河患惟晋志称河泛数千里乃桓帝永兴初不言壊决也按司马迁悲瓠子之歌作河渠书班固因之为沟洫志载王延世竹落及贾让三策观景成功知西京立事苟且不及后汉逺矣固复不记景能尽智备法沉虑独成故其美掩郁者不章然则迁固二史之华不如后汉书之实也郅都虽亷直而助杀临江王故司马迁以酷吏载之董宣以湖阳公主奴事激悟光武知天下不与白衣同有补治道多矣阳球始谢司即诛王甫遂报陈窦之怨自请一月令豺狼枭鸱各服其辜其壮烈如此岂应入酷吏也以球事考之汉世人臣茍得事柄无问髙卑专杀立断以为常俗如蕃武及一时名士养懦蓄疑迟留不决自陷大祸曽不如一阳球軰也或者尚尤其猖狂寡虑殆读汉事不详尔
　　吕强语可记者实愿陛下损改既谬从此一止易曰悦以使民民忘其劳説以犯难民忘其死储君副主宜讽诵斯言南面当国宜履行其事天下之财莫不生之隂阳归之陛下岂有公私夫立言无显过之咎明镜无见玼之尤如恶立言以记过则不当学也不欲明镜之见玼则不当照也果强所自笔则巷伯孟子立下风矣又旧典选举委任三府若无可察然后付之尚书今但任尚书或复勅用乃见于强疏或谓如强与张承业人主岂可兾一二于千万以徼必亡之祸此甚不然强在宦官中出类拔萃正不见容竟以谗死但可哀尔始皇汉宣虽英主至于简弃贤哲任用阉岂于是间求吕强耶尹敏言臣见前人増损图书敢不自量窃幸万一可谓激谏矣而人主不悟盖蔽蠛蠓者不见日月也载其与班彪亲善每相遇辄日旰忘食夜分不寝可以想见二人风致
　　孔僖自讼辨而不愤激而不讦戮辱在前惧不失正与张俊欧刀在前棺絮在后为世所悲者异矣
　　任末奔师丧道死曰必致我尸于师门古人事君以尸将事而事师之严至汉始然彼不过章句训诂而已胡为兢兢于此哉若夫性命道徳其何以处之然则得之深未若守之固也
　　杜笃论都赋于相如扬雄之外别出思致语峻而洁意切而明节短势险无曼衍之病词赋之杰班固方之弱矣众作不能及也两出渊囿字必误
　　崔琦祢衡异操同情扬已矜华终以杀身
　　余每读范式张邵事未尝不澘然涕堕夫一至之善两心相求通幽逹明不疾而速又王忳马及绣被天之于物疎而不失监之在旁其验如此圣贤论道徳何尝不兼祸福报应而言然至于所谓小善小行者愿使学者无溺焉何也岂以是数数然者为不足以弥满充塞于其间耶
　　李固駮发兵之议夫交趾九真反而欲以兖豫扬州人赴之不待智者而知其不可用矣然当时士大夫所见皆如此者盖有冦即发兵发近不能胜则发逺乃目前常行之事故也余顷在金陵考按建炎以来守江者皆用民兵鹿角战船布列口岸分寨而御敌至江北声言欲涉我辄弃之而溃敌因以南渡遂至颠覆然前后施行无不如此余始疑昔人但守不定耳亦莫敢舍此策意欲激厉而用之比敌既至则己与之共水险地散心揺几欲逃去余急别募兵渡江刼寨颇得俘馘而归城郭问闻捷奏系踵人意始安敌亦北遁而向之民兵鹿角之类尽为无用然其耗动根本已不少矣观固厯数利害毫髪无遗借箸而筹盖不足道信儒者之英杰也班彪奏酬答北匃奴事宜真西汉文章可接太史公今汉书文体大率类此盖班固所取法也若固所自作质弱而文靡为魏晋先驱失古意矣彪不特文字而策谋深沉明习故事应变有方可施廊庙虽光武汉业已成不以无彪而有所阙然如彪者不得尽其用光武不得无弃才之过也
　　前汉虽有太史令司马迁以为百年之间遗文古事靡不毕集防石室金匮自成一家然朝廷之上本无史官可考班固亦不过缉缀所闻为书頼其时天下一家风俗稍质流不至甚谬要之两书之不可尽信者亦多矣至后汉始有史官东观着记前后相承范晔所以能述史于二百年之后由有诸家旧书也然东汉虽有着记而时当风俗之质则不如前汉而所载多溢词又胡广蔡邕父子竟不能成书故一代典章终以放失范晔类次齐整用律精深但见识有限体致局弱为可恨耳其序论欲于班固之上増华积靡缕贴绮绣以就篇帙而自谓笔势纵放实天下之竒作盖宋齐以来文字自应如此不足怪也







　　习学记言卷二十六
<子部,杂家类,杂学之属,习学记言>
　　钦定四库全书
　　习学记言卷二十七　　　　宋　叶适　撰三国志
　　魏志
　　桥以曹操为命世之才而许劭以为治世之能臣乱世之奸雄与劭品数大殊言之髙下固当不同也操为劭所鄙乃为及何颙所异不知劭自与汉人隔多少重数操得志后一时人材受其生杀荣辱为所位叙者其贤否气类又可知矣劭犹若此况不为劭者乎东汉未乱时犹若此况三代之盛乎道之升降古人所以深致意也
　　东汉壊败已久自张温皇甫嵩成功而策士以改物説之矣人主与宦竪小人为密虐用其民甚于冦雠与桀纣幽厉无异势当然也独有一事虽三代亡秦之季世至于王莽然皆其民叛而吏不叛其后唐衰虽兵将叛而士大夫不叛也董卓袁绍袁术曹操刘表刘焉陶谦公孙瓉世为公子身任汉臣一朝狂诞假号奋呼自为乱首刼胁平民屠剥天下兵民未叛而吏士大夫先叛此前后所无也盖汉末世有才者多上不惟无以御之又失其心激而思悖私义胜公道灭各徔其党不知有君而论者反谓东汉风俗最美能销奸贼窥伺之心国家赖以不亡岂未之考欤
　　按操以中平六年十二月起兵初平二年七月袁绍表为东郡太守据兖州以其中间攻于毒眭固陶谦又为张邈陈宫所败六七年内转战百艰所获甚防视髙祖光武指麾戡定何太悬絶乎适防天子东还遂挟以自重方有扶义征讨之事然则操之功业盖因辅汉而后致非汉已亡待操而能存也使如董卓袁绍甘心为贼固无可论若稍隠诸心欲因此跳梁跋扈自同问鼎其可安乎操以令县满五百户者置校官而其辞曰其令郡国各修文学按操虽窃汉柄号令所行施其统内若兖冀之郡国可也与人主制诏并行于天下可乎荀彧非不见防者犹曰爱人以徳何也陈焘虽着魏书然有汉则无魏而其词错杂使后世无别史法不复存矣
　　皇甫谧载王隽称操有济世具而言袁绍与术母丧归葬防者三万人操密语隽天下将乱为乱魁者必此二人也此语当不妄黄琼陈实之丧防者皆数万绍术亦然聚各以类则其人皆飞扬轻侠者也私援成于下动众太甚自无安靖之理与张角兄弟何殊
　　操十五年令叙几人称帝几人称王事极有始末当详看后世多称操奸贼狙伺犹畏廹名义不敢身自代汉按操僣乱显逼惟孔融隂沮惟荀彧二人既死中外无不迎承自献以拒后为羞名义安在而尚何所畏廹耶然天下大物自战国秦汉以来形窥若易而实取亦难董卓袁绍之流鸱张广莫未有能自知节限者卒皆随以夷灭操虽奸贼不仁然能自知节限故敢僣而不敢叛敢取而不敢代所以谆谆自叙齐晋文王乐毅防恬等事皆实语非虚饰益知许劭之评为不妄也
　　建安体如王粲徔军诗奚用也
　　建安十五年司徒赵温辟曹操子丕操怒免温官明年而丕为副丞相矣岂温真不省事而以门地辟耶将示若不知故为盖塞以使之也
</div>
    <div class="pagination">
<a href="习学记言_page14.html">上一页</a><span>...</span><a href="习学记言_page10.html">10</a><a href="习学记言_page11.html">11</a><a href="习学记言_page12.html">12</a><a href="习学记言_page13.html">13</a><a href="习学记言_page14.html">14</a><span class="current-page">15</span><a href="习学记言_page16.html">16</a><a href="习学记言_page17.html">17</a><a href="习学记言_page18.html">18</a><a href="习学记言_page19.html">19</a><a href="习学记言_page20.html">20</a><span>...</span><a href="习学记言_page16.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
