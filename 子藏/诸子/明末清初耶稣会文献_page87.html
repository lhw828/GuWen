<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 87 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 87 页/共 351 页</h1>
    <div class="content">
第一节  耶稣受洗示表
若翰野隐苦修，近三十年。至第伯略西国总王十有五祀，蒙天主示令，出山敷教，劝人痛改前愆。圣闻四达，通国出郊受诲。若翰巡游若而当河滨，即以水洗之，令其悔过自新。盖古经中先知依撒意亚，尝预言降生事曰：“遣我天神，在于尔前，预开尔道。野中呼声，令人治主途正直曲径也。”（言我尔者，乃罢德肋对费略相语之辞也；天神云者，指若翰之德，比拟天神，且为天主所遣，晓示世人，识奉耶稣为真主，犹如国君欲出必有先驱前道者然。）时耶稣亦已三十载矣，自纳杂勒往顾之，且欲受其洗焉。若翰悚惕弗安，固谢曰：“余当恳求主洗，何敢反授洗乎？”耶稣曰：“尔洗我，必如是方满义德之表也。”若翰乃谨遵命，而授以洗。耶稣既受洗，忽天开炳烁，天主圣神借白鸽之形，见于耶稣之首。又空中闻罢德肋语曰：“兹乃我所爱之子，快我意者。”（噫！吾主至洁之躬，何洗之受，政以训我各当涤心，且欲定入教之规，必须先受圣洗，以洗一生之罪垢，故先自受此礼也。然而吾主弥自谦抑以受人洗，则圣父弥显其为真主，以示人尊也。）西史又记，此后若而当河，因耶稣领洗于此，大受神力，凡人取以自洗，百病立愈。
第二节  耶稣四十日大斋驱魔诱试
耶稣领洗之后，即趋深山四十昼夜，一粒不食，一滴不饮，如是严斋方饥，邪魔欲试之，乃假为修士容，就而诱以饕曰：“尔倘为天主，胡不化石为饵而济饥乎？”耶稣曰：“经云：‘人不惟受养于饮食，更受养于圣言，出诸上主之亲论者。’”次诱以傲，乃携耶稣至都城圣殿之顶曰：“经云：‘主命其天神，护尔于诸涂，手捧扶尔，不致蹶踬也。’尔何不踏空而下，以试之乎？”耶稣曰：“经云：‘天主之能，非可作意试者。’”次又诱以贪，乃引跻高山之巅，陈天下万国于前曰：“此皆吾所统者，尔能屈已拜我，吾其授尔。”耶稣始叱之曰：“娑殚（译言欺罔人之邪魔也。）去。经云：‘惟宜钦崇一天地之主而专祗之。’娑殚于我何有哉？”耶稣退其三攻，而魔遂遁，（吾主容此魔试，政以示人魔诱多端，攻伐不已，而我必当以钦主命、崇经旨、敌胜之也。）天神至。显像进食。耶稣享焉。今教中每年春时大斋四十日。盖本于此。
第三节  圣若翰再三证耶稣为其主
若翰野处，信从者甚众。国中司古教者，拟之未能决，乃遣高士数人访之曰：“吾师何人也？岂诸先圣所望救世之契利斯督与，抑先知之圣欤。”曰：“否。吾只为声，呼号于野，劝众开塞治道，预备以迎降世之主者也。”使者学士复问曰：“既非救世之主，奈何洗人？”曰：“吾所用水，只洗涤人形。受洗中有一人焉，生乎吾后，实在吾前。以圣神洗涤人心。其手若簸扬之箕汰秕糠，同荒草置永火中，惟精粲是留，而纳诸仓，（盖指耶稣为真天主，判恶者于地狱，登善者于天堂。）是乃契利斯督也，吾固未堪为解厥履之役者。且我目击圣神降临其首，闻空中语云，兹乃我所爱之子，故知其为天主子矣。”
第四节  耶稣初招门徒
次日若翰见耶稣过，语其弟子曰：“是即天主羊羔，除免世人之罪者也。”（古礼以绵羊羔祭天主，以赎人罪。若翰称耶稣为羊羔者，盖指其良顺至慈，必将为人致死，以赎万民之罪也。）其二弟子谙德肋等，闻遂往随之，同留一日。谙德肋归，语其弟西满曰：“幸哉！吾已见契利斯督救世之主矣。”乃引见耶稣。耶稣呼之曰：“西满尔，今后当称为伯铎罗。”（译言石也，盖指其坚定，必为圣教大基也。）越日，耶稣见斐理伯，召之曰：“尔宜从我。”斐理伯乃“伯撒依达”之人，与谙德肋同乡，见其里人纳大，谓之曰：“梅瑟古圣及诸先知所预言救世之主，吾实已见之，即耶稣“纳杂勒”郡人也。”纳大曰：“从“纳杂勒”郡，安有美物出哉？”斐理伯曰：“尔试同往谒，即知之矣。”耶稣见而称曰：“此真义猎厄（如德亚国人古祖。）之子，无伪诈者。”纳大曰：“何从知我？”曰：“斐理伯未招尔，尔在肥果树下，我已先见汝矣。”曰：“吾师尔实天主子，吾国之大主也。”曰：“因我语尔。已见肥果树下，尔即信我，日后汝更将见大过于是者。盖尔辈必见天开，天神陟降人子（人子二字，乃吾主谦抑自称之语，后仿此。）之左右矣。”厥后信从耶稣者渐盛，异日若翰与众论曰：“从上来者，（指吾主降世。）在诸人之上，由地者言地，（指凡人。）由天者超众也。天主所遣者，天主子也，是以言天主之言也。大父钟爱其子，与以宰制万物之权。信者常生，不信者永坠。”
第五节  婚筵示异
耶稣在“加理勒亚”省，加纳地。有亲属新婚者，圣母先与焉，众乃邀耶稣与诸弟子，偕赴以宠之。席间圣母觉酒乏，私告耶稣曰：“酒已罄。”（意欲耶稣行圣迹以助之也。）耶稣曰：“若是尔我何与？”（指变化神异，非关人性。与圣母所生吾主之身，乃天主全能之功，故云。）然圣母默知圣意，嘱役人候命。未几，耶稣令役于所设六坛（厥俗堂下设有石樽以供盥，盖宴时屡盥手，并涤诸器。□各容水二三桶。）以清水注满。役如令，即成酒。耶稣命仆取以示司席者，渠尝而奇异之，顾谓主人曰：“往宴客，酒初必旨，客酣，后乃渐又醨，兹有旨酒至今何也？”盖弗知厥自。众弟子已知为耶稣神功，益倍加敬信。
第六节  初净都城圣殿
□□□□□□□□□耶稣诣都城行礼，见殿堂门庑，贸易牲畜等物，杂沓亵秽，挥绳鞭逐之，纵散其牛羊禽鸟，复论诸贩者曰：“安忍以吾父之堂为市哉？”宗徒因忆古经曾著此语。乃如德亚人，见耶稣驱逐而问曰：“为此似有权者，将何以为有权之明证乎？”耶稣曰：“有之。若或毁斯殿，吾能于三日内成之。人谓此殿历四十六年始成，欲一旦毁之尚难，况三日成之乎？迨至受难三日后复活，众追省此言，乃知以殿喻己身也。
第七节  尼阁得睦夜访谈道
尼阁得睦乃如德亚国文学名宦，人所尊师，夜造耶稣问曰：“吾知夫子，实自天来，盖非天主与偕，必不能为此神异也。但未审究竟何若。”曰：“究竟复生。人不复生也者，无从见天国。”尼阁得睦曰：“人自少而壮，壮而老，谁能再胎母腹而更生？”耶稣曰：“我实语尔，凡人不因天主圣神受洗而复生，则不能进天主国矣。从躯生者肉，从神生者神。尔勿异吾言，不见夫风气之发乎，第闻其声而已，固不知其何来而何往也。然则圣神授人之生，亦如此矣。”尼阁得睦曰：“此谁为之？”耶稣曰：“尔已为人师，尚不知此。我知而后言，见而后证。今我语人间事，人犹不信；若语天上事，孰能信也？尔不闻梅瑟竖立铜蛇之事乎？人子者，亦宜有所竖立，人能望而信之，则得常生矣。”（铜蛇竖立者，太古梅瑟圣人从厄日多国，领诸奉教者归“如得亚”。经旷野，毒蛇最多，中之者必死。众人乞梅瑟转祈上主垂救，梅瑟代祷，乃命铸铜蛇竖于此，有遭毒蛇者，但一仰望，即得不死。盖铜蛇有毒形而无其毒，反能解毒。预指吾主耶稣受难，钉死十字架上，竖立自取罪人之像，而无其罪，故信而仰之者，必得罪之赦也。）耶稣又曰：“天主极爱万民，故以已之子处万民中，俾信之者获永命也。天主子降世，非为判世罪，乃为宥世罪。人能信之，则无罪可判，不信则已判其罪矣。判何罪，即以不信天主名其罪。嗟乎！光降人世，人奈何不爱光明而喜幽暗。幽暗者，乃作恶之地。作恶者，必羞睹夫光，恐露其恶故也；乃行德者，自喜光焉，欲昭其主之命德也。”尼阁得睦受教，而心服尊信。后耶稣受难，尼阁得睦收葬焉。
第八节  西加尔乞水化人
耶稣自如德亚往加理勒亚，道经西加城。日中身惫，憩于井旁，俟弟子入城取饷。有一妇来汲，耶稣就乞水。妇曰：“尊者如德亚人，我西加人，不相及也。”耶稣曰：“尔若知主恩，及求水于尔者为谁，尔反求之，其必与尔以活水，大异于尔水者。”妇曰：“尊者无可用汲，顾安得活水乎？”耶稣指其井曰：“饮此水，终未免渴；领我水者，永无渴矣。”妇因俛恳曰：“愿得斯水，以解永渴，且免诣此汲也。”耶稣曰：“尔宜偕尔丈夫子来。”妇曰：“我无丈夫子久矣。”耶稣曰：“然。尔向固有五丈夫子，第今有者，亦非尔之丈夫子也。”妇悚然曰：“尊者知秘密，其圣人乎？”又曰：“我辈先祖，尝于此山之阴，瞻礼天主。乃如德亚国人，又谓宜于协露撒棱，何也？”耶稣曰：“吁将有时也，不在此山，亦不在协露撒棱拜大父也。尔曹瞻拜而不识所拜者是谁，吾辈识之而后拜焉。盖救世必自如德亚也，真钦崇而善拜者，必以神以诚。天主本神也，钦崇之者，亦必以神以诚钦崇焉。”妇曰：“我知救世者契利斯督将来矣，待其至此，必有以教我。”耶稣曰：“今与尔言者是也。”斯时弟子城回进饷。耶稣曰：“我有食矣。”弟子莫喻。耶稣曰：“承行吾父之旨，是即充我，尔不四顾此地乎，厥地多艺，我将获之，岂必四阅月而后获哉，其秀而实者有日矣。”盖寓言此地从教者多也。又曰：“获者受其工之值，而积实于常生，俾稼与穑者，皆得乐矣。予遣尔曹，收刈尔所未力耕者，而众力具成，尔辈乃因其劳而安享也。时汲妇已入城告众，于是士民皆出，敬礼耶稣而恳留焉。耶稣为居二日，从者益众，佥谓汲妇曰：“今聆耶稣训，固自信其实为救世之主，非但因尔言而信也。”
第九节  加理勒亚化众愈王子疾
耶稣诣加理勒亚，彼都人士闻耶稣至，竞趋迎之。耶稣久留其地，谕人以天国已迩，亟宜悔改而信经典。如是其地之人，沾耶稣教化，尽符古圣预言此地之民：“向入冥中，安于幽暗，兹得照临，发大光明云。”时有一王，居葛发翁城，因其子病剧，来求耶稣降临。耶稣曰：“尔目不睹奇事，安能信哉？”王哀求不已，耶稣乃许救之曰：“尔子愈矣，尔宜安意以往。”王致谢而返，途遇家人驰报子愈，询其时，即昨耶稣允许刻也。举朝乃皆信从。
第十节  招四宗徒
耶稣至海滨，再见伯铎罗、谙德肋同渔于海，诏之曰：“尔向渔乎鱼，今宜从我而渔乎人也。”其兄弟忻然弃网从之。耶稣循海偕行，又见一渔父，与其二子理网，长名雅各伯，次名若望。耶稣亦召之曰：“尔来从我。”其二子即辞父弃舟而师事焉。
按耶稣召徒，盖欲传教后世，须得数辈笃信之人，常侍左右，以其目击为异日证。此四人者，闻呼辄赴，无所疑违，良有感通之神也。因是且知耶稣欲肇神业，托高徒垂后，正不择豪贵茂才之士，第从微贱间，简数人，而以圣智实德赋之，自足以肩大任。又令人悟神业之功，总归大主全能，非可以人力造者。
第十一节  命渔得鱼
耶稣在海畔，聚而聆教者相拥逼，因伯铎罗渔艇在，即登之离岸少许，谈道以慰。讲毕乃辞众，令伯铎罗放艇布网。伯铎罗对曰：“吾侪竟夜徒劳，未获一鱼。兹承命，试再布之。”一举网，鱼不胜取。至呼他舟共载。伯铎罗觉耶稣有此异能，变色改容，俯伏叩祈曰：“请吾主离兹，罪人不敢渎也。”耶稣曰：“且勿骇，尔后渔人而纳之正道，一网尽收，是为验矣。”
第十二节  葛发翁诸圣迹
在葛发翁城，每瞻礼日期，入堂诲众，莫不钦企，谓从来未有也。有被污魔入腹者，大呼曰：“耶稣容我，吾真知尔为天主所圣者也，幸勿戕我。”耶稣命之勿言而出，魔左挡右逼而出，人遂亡恙。一日瞻礼毕，率弟子诣伯铎罗家，其妻母病疟。伯铎罗恳救，耶稣进榻前视之，举其手，病立愈，强健倍常，遂享耶稣至暮。四境闻之，诸为病魔所苦者，接踵伯铎罗之门，耶稣一一抚之，病者辄愈，魔辄去。然魔去皆高声曰：“我知尔乃上主子也，耶稣禁不许言，魔遂喑。后巡行一省郡邑，城中人士皆欲留行。耶稣曰：“我为普传天教而来，安得久留一处？”附近诸地，闻风景从，沉痼诸疴，命之愈，无不立起。
第十三节  训责三徒
耶稣退居海滨，至者益多。有文士闻知灵迹，俯首祈曰：“东西南北，惟师之命，愿从行止。”耶稣曰：“噫！鸟栖枝，狐倚穴，人子者，即首领无倚赖焉。”（指受难之日。）盖觇其务外之想而破之也，又一士向耶稣曰：“吾主，容姑旋葬先人。”耶稣曰：“宜听死者（指其家人无道而言。盖负罪者虽生，其心犹死者矣。）自葬其死之人，尔则从我以传天国可也。”又一人当途，致礼愿从，复曰：“吾暂归家谢业，随吾师。”耶稣曰：“未有既欲从事，兼顾他事而不败者，况以求天上国乎？”醒此三人毕，乃与宗徒登舟，暂避稠众。
第十四节  渡海止风
与宗徒渡小海，飓风忽起，波涛涌涌入舟，帆樯几失，众彷徨无措，耶稣方寐，乃皆匍匐号呼曰：“吾主亟救胥溺矣。”耶稣曰：“尔何信之浅哉？”遂命风浪平息，众惊叹，谓耶稣大能，即海与风无知觉者，亦听命如是。
第十五节  驱魔入豕
耶稣登岸，两人跪于途，盖久被魔而狂者，人莫奈何，虽桎梏之弗能禁。乡人乃驱诸野，猖狂尤甚，野绝行旅，尝穴人之墓而居。或以石自击，不顾杀身；或发大声，震动林木。及耶稣过，乃匍伏于前，耶稣遂驱其魔。魔乃自诉曰：“我知耶稣至尊上主子也，勿窘我。”耶稣问曰：“尔入此二人者有几魔？”曰：“数千。”又曰：“恳勿祛我入地狱，但愿发于豕腹。”时有豕群牧于近地，耶稣允之。须臾群豕皆投于海，此两人依然如平日，大诧前日之丑状，顾恋耶稣膝下。迨耶稣登舟欲回，两人哀恳不离。耶稣曰：“还家颂扬主恩怜恤尔者可也。”二人归而遍扬，闻者无不惊怖。
第十六节  起瘫证赦
耶稣乘舟归，望见迎者甚众，遂入郭。每遇瞻礼，诲讲不辍，屡显灵事。于是邻邦人士皆至，是日骈集问道，病者俱来求救。一瘫者以床舁来，门拥不得入，舁者升屋，用绳缒床而下。耶稣见其信德，顾瘫者曰：“尔罪赦矣。”有异学者闻之，心窃自语，人罪非天主不能赦，彼何人斯，敢语赦人？”耶稣心知之。谓曰：“尔思毋邪，尔谓起瘫与赦罪孰难？欲知人子有赦罪之权，即命之起随起矣何疑焉？”乃令病者自舁其床以归，病者遂舁归。诸人惊愕，谓睹未曾有，非天主全能，安得尔也。
第十七节  招玛窦为徒
宗徒玛窦，初名肋味，海滨司税吏也，人咸鄙焉。一日，耶稣过而目之曰：“尔宜从我。”又内照其心，一闻呼，便弃俗务，投入圣门，因具宴以款耶稣。及诸徒邀同辈与焉，或窃厌之。耶稣知其隐责曰：“医，医病者，不医不病者。此人似不善，我将医之。尔不闻经云，与丰于祭，宁慈于人。与人为善也，宜不择人。”
第十八节  葛发翁又救淋者死者瞽者喑者
葛发翁城有尊者，泣跪耶稣前曰：“我仅一爱女，年十二矣，病剧濒死，求往救之。”耶稣往，从者如归。行次，一女人患血漏十有二载，困于医药，思手点耶稣之衣必愈，遂奋力蹑耶稣后，潜以手微点圣衣，即觉身安血止。耶稣询众曰：“谁点我衣者？”伯铎罗及诸从者曰：“稠人杂踏，何止问点衣哉？”耶稣曰：“必有点我衣者，自觉我能通于有形之外也。”女人乃战栗拜耶稣前，备道其故，求赦。耶稣顾之曰：“尔母恐，即尔信已能保尔愈矣。”女果永愈。忽尊者之家有人来报女卒，无烦耶稣往。耶稣向尊者曰：“尔勿忧，尔能信，即死复活。”及门偕伯铎罗、雅各伯、若望三人入，见举家悲悼，方治殓事。耶稣曰：“何遽，女眠耳。”众窃笑之。耶稣屏众，留其父及宗徒三人，提女手曰：“女，我命尔起。”女即起，离榻行动。命与饮食即饮食，严戒勿语人。顾人皆知耶稣活此女矣。出门，二瞽者遮道号救曰：“达未之子，（解见前。）怜恤我。”耶稣行不止，号者随亦不止，竟抵耶稣之问。耶稣曰：“尔等信我能救尔乎？”两瞽者呼信不绝口。耶稣以指各点其目曰：“因尔之信，施恩于尔。”双瞽齐明，到处宣扬。喑者又至，腹中有魔。耶稣为逐魔，遂能言焉。
第十九节  瞻礼日起瘫喻人
耶稣往瞻礼于都城，道经一池。其池环廊五所，残疾之人爰处焉。每年有天神降，池水始动，动而先浴者无弗愈也。有久痿不瘳者，耶稣问曰：“尔欲愈乎？”答曰：“我病三十有八年矣，谁为我俟池水动，而挈我浴者，每遇水动，捷足者先之，奈何。”耶稣曰：“我今命尔携衾具归。”痿者遽起，抱衾以出。是日乃瞻礼日，国俗守瞻礼甚严，有负戴在道者，即为犯诫。于是人见而责之曰：“尔逢瞻礼日病愈，乌可携他物？”答曰：“是乃救我命如是也。”人问救者为谁，答曰弗知。明日耶稣诣圣堂，复遇前痿者，谓曰：“尔宜严惮上主，不可获罪，前灾甚少，宜防后灾之大。”痿者告人曰：“是即救我者。”人遂议耶稣于瞻礼日令人负戴，为犯诫。耶稣曰：“我父造化无方，我亦效之耳。”
第二十节  耶稣自证真主谕异端
耶稣因如德亚国人致疑，乃实告曰：“父（指天主罢德肋而言，后仿此。）有所作为，其子亦有所作为。父能令死者复活，其子亦然。父不自审判，以其权与其子。人能尊子，即尊父；若不敬子，即不敬父也。我实告尔，听我之言，而信于遣我者，必得常生。夫以我证我，证不足征也；以他证我，或足徵焉。尔曾访若翰于野乎？是我徵也。然吾不赖人证，凡我谆谆告尔者，无非欲尔无履错，无败坏也。若翰之光灯焰耳，尔尚趋之；我有大证，尔曷疑焉？大父与我所为，即我之证，顷父亦已证我矣。且尔既以古经为生命至宝，中必有我证焉，胡不穷厥奥而信我以保生命哉？吾非恃此往迹，增我之辉，但觉尔等中心，必无爱主之德也。我缘大父之名来，尔乃无取；若有缘己之名而来，尔则取之。大都尔等，惟求人世之荣光，不求自天主之荣光，故不能信我耳。尔勿虑我愬尔于父也，即梅瑟尔所怙恃，亦愬尔矣。尔能信梅瑟，或亦能信我。彼已预录余迹，尔不信彼笔，乌能信我口哉？！”
第二十一节  论食麦穗
耶稣郊行，门徒前数武，取田间麦穗止饥。适如德亚异学士发利塞俄辈见之，谓耶稣曰：“是乃耶稣之徒与，胡不守瞻礼日？”耶稣曰：“瞻日为人而设，非为瞻礼而设人也。瞻礼上主所定，上主主之，尔不闻古经乎？祭丰宁慈，是与其丰于祭，不若慈于人之为愈也。尔辈通此义，必不轻拟无辜者。”
第二十二节  瞻礼日起痪者
耶稣于瞻礼日，诣讲道所，发利塞俄之徒咸在，谓瞻礼日宜静守，凡少有作为，即犯诫。欲致耶稣此日行事，以开指摘，故令一右臂久痪者求救。耶稣知众意，令痪者前顾众人曰：“瞻礼日宁作善，宁作恶乎？宜救人，宜害人乎？有羊陷坎中，必援之，而况于人。”众默无以应,耶稣乃命痪手起,手即起。众惭。耶稣出至海滨，众毕从，皆欲一亲耶稣。其诸有病者，尤为更殷。凡被魔者，叩首至地称曰：“耶稣乃天主子也。”耶稣止勿称，诸病魔者并愈。
第二十三节  立十二宗徒
耶稣于众弟子中，选十二人，称为亚玻斯多罗，即所云遣使大宗徒是也。曰伯铎罗，曰谙德肋，二兄弟；曰长雅各伯，曰若望，亦兄弟；曰斐理伯，曰拔而多辣茂，曰玛窦，曰多默，曰次雅各伯，（以先从者为长以后从者为次）曰西满，曰大陡，曰茹达斯。（即后负耶稣者）耶稣将选兹，先登一山，自暮达旦，默存神功，而后定之。盖欲其随处不离，以躬睹躬闻为证，又欲其传道四方，为大教主，且皆授之以救病祛魔之权。

天主降生言行纪略卷之二终
 
天主降生言行纪略卷之三
天主降生一千六百四十二年
极西艾儒略述

第一节  山中圣训
耶稣与宗徒同在山中，四方闻而至者无算，争愿亲就耶稣。于是耶稣大展好生之德，凡病者被魔者，一就无不立愈，从者弥众。耶稣仰首，顾弟子而先论以真福八端曰：“神贫者乃真福，为其已得天上国也；良善者乃真福，为其将得安土也；涕泣者乃真福，为其将受慰也；嗜义如饥渴者乃真福，为其将得饱饫也；哀矜者乃真福，为其将蒙哀矜已也；心净者乃真福，为其将得见天主也；和睦者乃真福，为其将谓天主之子也；为义而被窘难者乃真福，为其已得天上国也。”
又曰：“尔闻前圣尝被世人窘迫乎？故吾复诲尔曹，若误认尔为不善，深恶尔，彼无当于汝之实，则妄甚也。顾尔为主而遭此；倍可嘉焉，为必获天上之厚报也。”复欷歔慨叹受世福者而言曰：“尔富矣、贵矣，安享之以为乐。在是矣，汝饱且饫矣，惜哉！其必将有饥渴矣；尔笑乐矣，哀哉！其必将有涕泣矣；兹受人赞美矣，痛哉！其必将受苦辱不堪矣。”
又向弟子曰：“譬汝辈如地上之盐，盐宜有味，若失其味，则凡物皆无味矣，又奚取焉，不过弃置道傍，践踏之耳。”又譬：“尔辈如职照临之光，山巅之城，不能隐也。又如灯烛不受笼罩，必置诸高台，照彻群迷。汝德须光明，令人见而仰之，肖尔善，且归功上主赞美尔大父焉。”
又曰：“尔勿以我之来也，为更定教法，暨前圣之言也。我实成全斯教，与其所已言者也。天地可有终穷，斯教斯言，一字一画，必无空幻。故凡口传经典，开导诸人者，在天国尚为微末；惟躬行经典之旨，垂则而开导诸人，乃于天国为大焉。若尔所作善，但如发利塞俄之徒，逞口辨给，其于天国，远矣远矣。古有言，毋杀人。杀人不必言，我有进于是，若以忿怒加人，即可议其罪矣；若以怒声叱人，可定其罪矣。若实加以狂人之名而詈之，则已负地狱刑矣。（无故怒人，或有故而怒太甚，则可怒又在我矣。若以义理怒人之恶，且以义理责之，乃无罪焉。后仿此。）今有人献物天主因而忆及憾我之人，宁先向彼求解，而后献焉可也。古有言，毋行邪淫。邪淫不必言，我有进于是者，凡目视他人妇女而心悦之，则心已奸。若尔右目为邪情之媒，宁剜斯目，不就地狱；毋全斯目，以就地狱也。若尔右手为諐尤之囮，宁斫一肢，以保全身；勿惜一肢，以永败全体也。（此言人须严绝犯罪之端，且凡亲友及所日用人物，犹我耳目手足者，苟陷我于不善之端，亦必当严绝之，以避其诱也。）古有言，弃妻者，遗以休书。我有进于是者，凡于己之妻，终身无离；于人之妻，终身无合。（人妻纵因犯奸，或已相离，然夫在不可妄与婚合。若耦已失，再嫁娶，则听之矣。）古有言，毋发虚誓。誓虚固罪，我有进于是者，概不必誓。指物而誓实亦不可。何者？天主至尊，固不可指以誓。且如天，乃天主之座；如地，犹天主措足处，岂可指乎？即协露撒棱城，人君尊鼎焉，岂容指乎？至于尔之首，亦不可指。何故？尔发黑白，欲以己意移易尚弗能，况尔首与生命，岂尔可自主乎？夫既无可誓以自明，则用何法？但果有是事，则曰是；无是事，则曰非。是非之外，更无他可明心迹也。”（按诸圣解，不可誓者三：事不实；或事虽实，而所关尚轻；或漫呼大主以证，皆属有罪，然终以虚誓为重戒也。）
又曰：“古人云：‘去人目，而欲以其目偿之；去人齿，而欲以其齿偿之，我不愿尔之有争也。有人掌尔右颊，则以左颊转而待之。有人欲告于官，夺尔一物，则以二物倍与之。有人欲告于官，夺尔一物，则以二物倍与之。有人役尔走千步，尔宜加两步以足之。有
人称贷尔物，尔勿悋借之。”
又云：“古人云：‘爱尔者爱之，恶尔者恶之。’今我有言，仇尔者，宜加爱焉；恶尔者，宜加恩焉；诽尔詈尔者，尔宜祷其安吉焉；其妄证窘迫尔者，宜求天主施福于彼焉。人待尔如是，尔加人宜不如是。盖爱爱我者，恶人能之，爱亦何功；加恩其恩我者，异端能之，何见其仁。爱不爱我者，爱功大矣，恩亦如是。诚如我言，为天主爱一切人，乃天主真子也。何故？天主命日普照，雨露润泽，不分善人恶人之地；勉而效之，其子乎。”又曰：“尔辈慎勿为善，以图人知，如是，则大无报于天国矣。故凡尔济人，勿若诈善者，惟冀荣名，喜在大衢公堂，如乐器以号于众，众知之，亦报矣。尔辈济人，务求隐避，右手施之，不使左手知也。乃大父彻见其隐，必报之矣。诵经祈祷，亦勿如诈善者，欲众见而共赞，若是亦云报矣，于天国何与焉？”汝乃深扄门户，俨对大主，静心庄诵，即有求焉，不妨祈祷。盖天主，尔之大父，无时不与尔通，即未求，亦知尔所需，况求乎？然求时，非诵念之多，有口无心，如异教者可得。惟真切简，当为要也。是以当求曰：‘在天我等父者，我等愿尔名见圣，尔国临格，尔旨承行于地，如于天焉。我等望尔，今日与我我日用粮，而免我债，如我亦免负我债者。又不我许陷于诱感，乃救我于凶恶。亚孟！’人能默契斯旨，又赦人罪，则在天尔父，亦赦尔罪；尔不赦人，必不蒙赦尔矣。斋素自有正义，枯槁其形，使人知其修苦，天主奚取焉？斋之日，宁为容以自隐也。”
又曰：“货窦固宜深藏，第不宜藏之于地，地有虫侵，有盗窃；藏于天，则无是虑。且宝藏所在，心必随之，藏于土，心亦系于土矣。故人不可事二主，有二必有一爱敬，一疏慢。尔事天主，可分心役于货财耶。且奚用过求，不观花鸟乎？鸟能播种乎，能覆藏乎？然饮食自如。花之为物，不组织而成章，帝服不能肖。一草木之微大父必顾存之，况尔辈贵于花鸟者乎？故衣食不必终日营营，尔大父自知尔需，务先求天国，与诸德之全，则其他物，皆见赐于尔者矣。”
又曰：“尔不轻议人，人必不轻议尔。尔务恕人，人必恕尔。尔竭力多施人，必见施尔满囊也。尔若度量以施，亦必施尔以度量也。”
又曰：“瞽能相瞽乎？俱蹶陷矣。徒能胜师乎？得与师齐已矣。彼伪善者第见人目之有小草，不觉己目之有巨木。故欲去人目之小草，必先拔已目之巨木。”
又曰：“尔毋误认伪善者，彼羊质而狼心，尔宜以其行察之。索肥果葡萄于荆棘中，必不可得也。心为善之府，亦恶之藏。言乃心之华，行乃心之实，未闻恶根能结善果也。然不结善果之树，必伐而焚之。”
又曰：“尔勿以圣物与犬尝，勿以珍宝置豕前。置豕前，则坏于践踏；与犬尝，则噬之矣。”
又曰：“尔务专乃志以向于道，未有求而不应，寻而不得。叩而不启者。子求食，父必不与之石；乞鱼，必不与之蛇。人虽不善，尚克以美物与其子，尔至善大父，将美贻尔，又可知也。但凡欲人施于尔者，尔当亦以是施于人，此乃古经古圣之要旨也。”
又曰：“噫！世涂广矣，世门宽矣，由户遵涂甚易，不知其日就于死路也。嗟乎！天路甚狭，天门甚小，难于步趋，不知其日就于生境也。”
又曰：“尔何频呼我为主耶，既呼而复不遵我命何也？凡得升天者，非徒频呼吾主而已，必遵我父在天之旨，始云得也。异日（指审判之日）将有哀向我者曰：‘吾岂非因主之能，而能知隐微未来事乎？非因主之名，而能逐邪魔者乎？非因主之力，而能为诸奇异显迹者乎？’我必曰：‘从未识尔。尔乃为恶之徒，速离我。’惟如我父之旨而行，斯谓之因我者矣。”又训诸徒曰：“譬彼构宅，立基深固，居之乃安，虽遭风雨飘摇，雷霆震撼，巨浸冲激，毫不折损。何者？为其基之坚厚也。若闻而不行，则筑舍浮沙，圯败必矣。”众皆悦服圣训，觉其施教，正如居尊申命，大异于发利塞俄之流也。
第二节  葛发翁又圣迹
耶稣山中讲道毕，旋往葛发翁城。途一癞者，（国俗凡染癞者不许人城，恐其恶疾过人，故在道旁求恩。）身无完肤，哀诉耶稣前曰：“吾主倘肯，则能洁我矣。”耶稣首肯曰：“允哉洁矣。”乃舒手抚之癞者即愈，复命之曰：“尔勿语人，惟诣主教铎德之前，遵行梅瑟之礼。”（梅瑟礼，凡癞者特蒙主佑，必先诣铎德前，听其详察果瘳，乃诣圣殿献礼谢恩，始许入城，与众人交接。）病者感恩不能缄口，到处宣扬。又城中一外方武官，为其爱仆病危，先因如德亚耆老以请。耆老为之恳求，且述其慈爱人民，亦曾创造一圣堂之功。次托亲友远迓，继乃躬迎道左。耶稣许往救，武官曰：“吾主曷敢辱临敝庐，愿锡一言，吾仆愈矣。予卑微武夫，所领兵士，去来是听，况耶稣命乎？”耶稣乃顾从者称之曰：“我于如德亚未尝逢如此信德者。吁！将来异地之人，必有得与古圣同享天国者；而独本国之子，将被驱于幽暗，受无穷殃也。”复顾武官曰：“尔归，因尔信，允尔求矣。”武官抵家，仆已愈。计其时，正耶稣所许之时也。
第三节  纳婴圣迹
将至纳婴，甫及城，遇丧车送葬者纷然，有妇哀甚，乃寡嫠止此孤子而殇也。耶稣怜而慰之曰：“尔勿恸。”爰抚床，抬者止。呼之曰：“稚子，我命尔起。”死者即起，遂能言。（西国风，人死逾日即葬。而送时，置于尸床，舁至墓所。故吾主一命，死者即作而言也。）诸送葬者无不惊异，而赞谢大主慈。又曰：“先知大圣作矣，上主降临宠顾我矣。”于是遐迩喧溢传之。
第四节  若翰遣使询主
若翰谏其君，被囚，闻耶稣起死异能，乃命二徒询曰：“果是契利斯督，众所共望者乎？抑尚有后来者与？（若翰盖无不知耶稣为真主，特借此以发明于众耳。）时疾者群聚，耶稣皆立愈之。遂谓若翰徒曰：“尔归，宜述所见以告也。瞽者视，跛者履，聋者闻，癞者洁，死者活，贫者得受训惠。不妄疑议我者，有厚幸也。如是而已矣。”二徒归，耶稣举若翰语众曰：“汝辈出适旷野，视何物乎？其风摇之苇乎，其衣软衣者乎？衣软衣者，则居王宫之内矣。抑视何物，其先知者乎？我实语尔，彼尤胜于先知者也。古经有云：‘我遣谙若，（译言天神，盖指若翰盛德超伦，犹天神超人类也。）与尔为前驱。’即此人也。自古及今，凡生于父母者，未有逾若翰之圣者也。然而在天国最小者，又逾若翰也。天上之国，非强勉不能格，努力者入其手矣。”又提醒如德亚之学士等不率教者曰：“此等似乎市童，相与嬉歌，怪无人和；相与哭泣，怪无人泪。若翰不饮不食，彼则以为有魔；人子既饮既食，彼又以为贪饕。吁！彼惟喜负自智而已。”
第五节  赦悔罪妇
发利塞俄有洗茫者，延耶稣。耶稣与宗徒入坐，城中一妇曰玛大肋纳，向染不洁，闻耶稣至止，惭悔图新，亟携香液，趋座后，俯首垂泪，即以泪涤耶稣足，用己发拭之，香膏沃之，口亲之。洗茫心中谓耶稣果先知者，必明此妇为罪人，而不容彼足前也。耶稣知其思之谬，发问曰：“今有二人于此，咸贷钱于富室，一五百，一五十。皆不能偿，主俱免之，则感孰多乎？”曰：“负多者感多矣。”耶稣曰：“然。”乃顾此妇，复谓洗茫曰：“我入尔室，尔未备水以涤我足也；斯女也，以泪濯之，以发拭之。尔未备油以沭我首也；斯女也，以香液而传我足。（如德亚国古礼，凡延客者，必备汤水以濯其足，且以香液沭其首，口亲其面，以表钟爱也。故耶稣发端如此。）夫是故，因彼爱多，蒙赦亦多；则爱少者，蒙赦亦少矣。”顾妇曰：“因尔信。尔罪赦矣，安意以往。”
第六节  逐魔谕异端
耶稣返，从者愈多，不遑暇食。有进负魔者于耶稣前，其人哑且瞽。耶稣为逐其魔，豁其目，启其光，众罔不骇服。惟发利塞俄辈傲且妒，妄意揣度，谓必以魔魁攻魔耳。耶稣知其念，顾谓之曰：“夫一国中，互攻互贼则通国靡子遗矣。设魔各怀离异，相排击，岂不立尽？谓我以魔攻魔，则尔子弟从我而攻魔者，由谁所使，必将云上主之能矣。若然，则尔子弟，亦将判尔罪矣。夫我以主之全能而驱魔，天国岂不尔近耶？凶强者自守其险，则所得之物皆安。若更有强者胜之，则夺其所恃兵戈，而所攫者散矣。凡不与我偕者，我敌也；不与我同收获者，必耗失也。夫获罪他端，犹可赦；获罪圣神者，永不赦矣。（按经，获罪圣神者有六端：妄恃主慈，犯命无忌，一也；失望主宥，不复改图，二也；攻斥已见真理，三也；妒忌他人福宠，四也；固执不听善劝，五也；怙终不悔前恶，六也；此六罪既出于明知故犯，则违悖天主至善圣神远矣。故怙终不悔者，永不赦矣。）木之佳否，以其实验之。言生乎心也，恶辈而心已坏，何能出善言乎？储美者以美出，储丑者以丑露。审判之日，即一浪语必讯，刑赏皆从尔言以定也。
第七节  论疑真主之罪
发利塞俄辈，屡见耶稣灵异，犹然不信，欲得天上证验为据。耶稣谓众曰：“彼恶类作伪，我不欲以他验示之，第以若纳豫知者，三昼夜居鲸腹，而后安出。（按古经，若纳古先知，曾承主命，往尼你物名郡，以天主圣怒警戒其恶。若纳难之，乃买舟别往避命。方解缆，狂风大作，航几沉。若纳醒，知必因犯命，乃危众尔，甘受投海，以息风救人。遂入海，大鱼吞之。三日后，竟复吐于岸。若纳乃往彼城，传论国主与诸士民，一切悔过改图，严斋四旬，方蒙主宥也。）则人子亦必处于地心三昼夜，是足证也。（指死后三日复生。）噫！将来审判之日，尼你物大郡之人必起而面订此辈之罪。盖彼因若纳之言，即能改图，矧斯之愈于若纳者乎？南方之国，有王后钑罢者，亦必起而订其罪。盖钑罢闻撒落满国君之贤，即远来受教，况斯之愈于撒落满者乎？”又曰：“鬼魔或离人身，求安无所，欲归原处，复增益七魔与偕往焉，则其后恶重于前矣。彼恶人，亦犹是耳。”
第八节  论顺主者为亲
耶稣方设教谕众，中一妇忽扬声向耶稣曰：“厥胎何幸得怀尔也！厥乳何幸得哺尔也！”耶稣应曰：“闻上主之训而遵之，斯谓之幸焉。”尔时圣母暨亲属昆弟造门，阻塞者众，莫能入，有告耶稣者曰：“若母若兄在门。”耶稣曰：“畴为吾母，畴为吾兄？”顾群弟子，暨诸问道者曰：“是非吾母吾兄弟乎？”盖承顺在天我父之旨，即吾兄弟、吾姊妹、即吾母也。”（耶稣此言，盖示以道德为神亲者，视以血肉为亲，更获主宠也。且圣母与诸亲属，亦必因爱慕之德，大逾于人，方为大主所亲，非但因怀养吾主之身而已也。）
第九节  播种喻
耶稣至海畔，郡邑人士云集，乃登舟设喻曰：“田者出矣，播其种。种或遗道傍，则受践于人，食于鸟矣。或堕硗砾，根浅土薄，日出立槁矣。或落丛棘中，则覆敝不长矣。惟播于沃壤者，则或一而获三十焉，或六十焉，或百焉。”复宣言曰：“能悟者通之。”群弟子退而请曰：“曷时为寓言谕人，顾我等亦不知也。”耶稣曰：“天国奥理，固宜与尔辈知之。若他人者，视亦不见，听亦不闻，姑与之寓言云耳。尔辈得见得闻，可谓至幸，从古诸圣与先知者，欲见尔所见不得见，欲闻尔所闻不得闻也。今兹取譬，尔尚不达，则他诸喻何以达乎？夫种，天主之言也。播种，传天主之道也。田者，人心也。遗道傍践踏且食者，闻天主之言而被魔挠乱，志意不存者也。堕落硗砾立槁者，闻天主之言，亦喜受之，然立根不深，稍遇嫌阻，辄生厌也。蔽覆于丛棘者，既闻天主之言，又被世务货财佚乐之念，蔓覆抑塞，不复勇猛前进也。惟播于沃壤者，闻天主之言，而蓄于至善之心，力行之，即以含忍之德而结实也。但行之功效，多寡不一，故有三等之别焉。”
第十节  天国四喻
耶稣又谕曰：“天国如田，播种皆嘉谷也，有仇者潜播之以稂莠。佃者告于主人，请尽芟之。主人曰：‘不可，莠去则嘉谷随之。姑俟其成，吾必命先敛稂莠，投诸烈焰，然后取嘉谷而登之廪也。”又曰：“天国如播种于田者，既播而任其滋生，迨成熟，主者始至以收敛之。”又曰：“何以譬天国，似乎芥实，其较诸蔬独小，及其长发也，翘出诸蔬之上，枝干扶疏，足栖戾天之鸟。”又曰：“天国如以酵发面，今有面数斛，以微酵投之，面渤发焉，利用甚广。”（耶稣训人，皆取迩言寓意，俟弟子有请，始明言之，盖前圣豫谓，寓言启口，阐明从古之秘奥，此其证也。）耶稣散众归舍，宗徒问稂莠之旨。耶稣曰：“播种者人子也，田者人世也，嘉谷，善人；稂莠，恶人也。仇者，邪魔。收敛者，世界之穷尽也。敛刈者，天神之效命也。付烈焰者，入地狱也。登廪庾者，升天国也。恶人在狱，痛号切齿。善人在天，放光如日，能悟者悟之。”
第十一节  求天国三喻
耶稣曰：“天国如重宝，藏于人之田，或窥其端，复覆藏之，不胜喜，必倾所有购此田也。又如鬻宝者，偶见一美珠，必尽捐赀市之。”又曰：“天国如举网得鱼，必择其嘉者纳诸器；其不嘉者，弃之渊。故世界穷尽，天神来别善恶二种。恶者悉畀之火，其痛苦哀号，有不忍闻焉。尔辈悉喻乎？皆曰唯唯。
第十二节  晦迹本乡
耶稣复还纳杂勒故居，瞻礼日，讲道如常。一日讲经至古圣依撒意亚所豫言，上主之神，与我偕焉。遣我为晓谕贫乏者，医疗痛裂其心者。为榜谕已被掳者，必获释宥；瞽者，必获开目睹光。为传谕大赦之年，赏善罚恶之日云云。诵毕掩卷，付侍者曰：“古经之言，今日验矣。”斯时，众注目耶稣而耸听之，然未谂其为真主，相与私语，及所自出曰：“是某氏之子耳。若此人智灵迹，从何得耶？”耶稣曰：“尔必欲我显灵异事，如在葛发翁者乎。我实告尔，未有前圣而人不敬者。惟生于斯，长于斯，邻里亲族，未有能敬者也。”耶稣竟不以灵异事，显示此方，惟抚救数人病耳。为此方人心多伪而信不笃故也。维时阴谋加害，诱之出郭，临高山之崖，挤堕深谷。耶稣无容处害，稠人中往还，容与自如。
第十三节  遣使传教定规
耶稣遍行郡邑，广布教化，乃见民众如羊无牧者，心甚悯之。谓十二宗徒曰：“穑事可获者多，但收获者寡矣，尔辈宜询穑主命收之。”其速往焉，第行必两人俱也。复戒曰：“尔且勿往异邦之乡，但先救本国之民、失牧之羊者，且谕之以天国临格甚迩。我授尔救病、逐魔及起死者之权，尔徒手受之，亦宜徒手与之。勿以钱贝实尔橐，勿以糇粮备久需。衣不可兼，履仅可护足底，柱杖可携。彼工匠为人力作，而人食之；尔为人施教，有不得食者乎？凡入人邑，先问其可主者。既入门，即勿他适，且宜祝其家之安吉。倘彼能承，则尔所求必庇之；不则尔所求，亦必被于尔躬。其有不听信，拒尔不容者，尔宜出其疆域，即履间之尘，亦宜去勿曳也。盖至审判之日，虽索多抹与恶木辣两地人，尚亦宽之，独此不容不听教者之刑。必不少贷也。”（索多抹、恶木辣两郡人，皆尚拂性男色。天主深恶其罪，曾降天火烬毁其地与人矣。甚言不容传教者之刑，更当重也。）
第十四节  谕宗徒传道耐苦
耶稣明知将来传道之难，预坚宗徒之心曰：“我遣尔四游，若驱羊于豺狼中，尔宜智如蛇，驯如鸽。彼以尔教为异，而执讯于官于君，尔勿预思论答，顾其时必有启尔言者。盖彼际所答，非尔辈自出，乃尔大父神告也。维时固有弟服尔教，兄异而讦之；子服尔教，父异而讦之者。盖人之密迩，乃偏为仇。第遭是冤苦，终不变志，方能自救矣。若此城迫，宜之他城。”又曰：“从来无胜师之徒、胜主之仆，但仆如主、徒如师，斯亦足矣。未有主遭辱于人，而仆免也。惟勿畏而已。”又曰：“尔勿畏能伤尔身、不能伤尔神者。夫雀之微，非大父之命，亦不堕地。尔辈即毛发之数，大父纪之，尔勿惧焉。尔视群雀，不尤贵乎？”又曰：“凡今向众前认识我者，我将于吾父之前，亦云识彼；若今向众前，不认识我者，我将于吾父之前，亦云不识彼。凡重爱其生命者，正失其生命者也；若为我失其生命者，则得其生命者也。凡延接尔者，即为延接我，延接我者，即为延接遣我者也。我实告尔，凡以冷水一勺，遗兹小子，亦不失其报。”宗徒如命，四游诸郡邑，谕人悛改，随处驱逐邪魔，傅油病人，皆获救愈。
第十五节  五饼二鱼饷五千人
宗徒还自郡邑，备以所行告耶稣。耶稣携至僻所，少憩，又因追随者众，与宗徒登舟涉他所。诸郡邑人，或先遵陆，或先泛舟，并于水次迎焉。耶稣迄济，与宗徒登山而坐，复下山诲众。有疾病者，辄怜而救之。将夕，宗徒告曰：“日云暮矣，况兹旷野，宜谢遣，俾散村落，以就饮食。”耶稣曰：“无庸，当与以饮食。”乃问斐理伯。斐理伯曰：“今即捐二百银钱治具，不能望多腹也，况此无可市者。”谙德肋曰：“惟一稚子，携大麦饼五、鱼二，然于千众何哉？”耶稣曰：“携来。乃命宗徒谕众列坐，或以百，或以五十，计五千余人，而童妇不与焉。耶稣取饼与鱼昂首向天，谢恩祝福，剖而授宗徒。宗徒随人所欲多寡，遍给之。众人饱饫，尚有余也。耶稣命彻所余勿失，宗徒敛之，计十二筐焉。众见耶稣灵异若此，佥曰：“是即我等所望救世之主也。”耶稣辞众，命宗徒登舟，先往日搦撒地，独入深山，默用神功。盖知众心感戴，将欲拥己为君，而故避之。
异哉！吾主全能也。圣奥斯定曰：“耶稣所行灵异诸迹，一一足醒人心，令人由其所见之事，推思所未见之主也。盖天主本体，自非人目可见，惟因其控制天地万物之能，恍然见之。如数粒种之微，发生无量数。自非全能之功，曷克至此？但人因习见，忘其奇妙，故时另显异事，以惊人目，庶其日用而不觉者，因斯异常而豁醒焉。夫吾主宰制天地之大，保养兆民之众，原更奇异于以数饼而饷数千人也。人不奇彼而奇斯，非斯奇胜于彼奇，特稀见耳。缔思每日普养吾民者谁乎？岂非令地发育，种一而获十百者乎？故每日发生五谷百果于田地者，即是日发无量数之粮于门徒手者也。造化之权，在吾主之手，其五饼者犹种也，非种于地以生，乃造地者自命之倍多发也。”美哉！圣人之言，吾辈观兹可不仰天主变化之全能，并感天主日用之需乎？）
</div>
    <div class="pagination">
<a href="明末清初耶稣会文献_page86.html">上一页</a><span>...</span><a href="明末清初耶稣会文献_page82.html">82</a><a href="明末清初耶稣会文献_page83.html">83</a><a href="明末清初耶稣会文献_page84.html">84</a><a href="明末清初耶稣会文献_page85.html">85</a><a href="明末清初耶稣会文献_page86.html">86</a><span class="current-page">87</span><a href="明末清初耶稣会文献_page88.html">88</a><a href="明末清初耶稣会文献_page89.html">89</a><a href="明末清初耶稣会文献_page90.html">90</a><a href="明末清初耶稣会文献_page91.html">91</a><a href="明末清初耶稣会文献_page92.html">92</a><span>...</span><a href="明末清初耶稣会文献_page88.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
