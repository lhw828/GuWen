<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 132 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 132 页/共 351 页</h1>
    <div class="content">向天主三德：一、信德。二、望德。三、爱德。
二、天主十诫
天主十诫：一、钦崇一天主万有之上。二、毋呼天主圣名以发虚誓。三、守瞻礼之日。四、孝敬父母。五、毋杀人（凡心怨恨、口诟厉、手相伤，俱在诫内。）六、毋行邪淫。七、毋偷盗。八、毋妄证。九、毋愿他人妻。十、毋贪他人财物。右十诫，总归二者：爱天主万有之上，及爱人如己。
三、四枢德
枢德四端：一、智德。二、义德。三、勇德。四、节德。
四、八真福
真福八端：神贫者，（不贪）乃真福，为其已得天上国也。良善者，（不傲）乃真福，为其将得安土也。泣涕者，（不介世乐）乃真福，为其将受慰也。嗜义如饥渴者，乃真福，为其将得饱饫也。哀矜者，乃真福，为其将蒙哀矜己也。心净者，乃真福，为其将得见天主也。和睦者，乃真福，为其将谓天主之子也。为义而被窘难者，乃真福，为其已得天上国也。
五、七宗罪
罪宗七端：一、骄傲。二、嫉妒。三、贪吝。四、忿怒。五、迷饮食。六、迷色。七、懒惰。
六、克罪七德
克罪七德：一、谦让以克骄傲。二、乐舍以克悭吝。三、贞洁以克淫慾。四、含忍以克忿怒。五、淡泊以克贪饕。六、仁爱以克嫉妒。七、忻勤以克懈惰於善。
七、哀矜之行
1、形哀矜七端
哀矜之行（形哀矜七端）：一、食饥者。二、饮渴者。三、衣裸者。四、顾病及囹圄者。五、舍旅者。六、赎掳者。七、葬死者。
2、神哀矜七端
（神哀矜七端）：一、以善劝人。二、启诲愚蒙。三、慰忧患者。四、责有过失者。五、赦侮我者。六、恕人之弱行。七、为生死者祈天主。
八、圣事七迹
圣事七迹：一、圣洗。二、坚振。三、圣体。四、告解。五、终傅。六、神品。七、婚配。
九、万民四终
万民四终：死候之来免不得。审判之严当不得。地狱之苦灭不得。天堂之乐比不得。
（二）真福八端解略（附）
一、论真福
据前道，永哉！斯人。生如寄，死如归耳。第归时祸福之攸分，全属生前之善恶以为之准。故人生于世也。其真福，实不在世乐，而在善功；真祸，实不在世苦，而在恶行也，明矣。厥功既多，实为真福。若终身乾惕，不失夫善，不蹈夫恶，更为真福之极也。但人迷于世俗，惟以富贵逸乐是嗜，能知真福者鲜矣。耶稣欲挽人心，诚意正向，特揭真福八端之理，切示而垂训焉。
二、八福分类
八福之理，大旨亦分为三：首三端，除为恶之本；次三端，立作善之基；终二端，防作善之碍耳。
1、除为恶之本
何谓除恶本？世之最蠹人心者，莫甚於财、於傲、於伪乐也。故耶稣首示以神贫、良善、涕泣三端，盖为扫除偏向，不落世缘牵诱也。
2、立作善之基
夫邪既去，而本体虚明，岂能空空寂寂，一无所趋耶？是归向又宜端正。故耶稣复示以嗜义如饥渴者，使之奋往直前，务与道合，不致有岐也。然去邪归正，行实为难。盖原罪之后，人心已漓。非天主神恩以化之，岂能行哉？耶稣尝云：“人欲邀主恩，先以恩施人，乃能得之。”施人者得主施。施人多者，得主多施。故兹曰：“哀矜者，乃真福。”为得天主之神恩，正其心，开其迷，辅其力，定其向耳。恩虽得矣，非清心贞守，暂得旋失，亦枉然矣。故耶稣又示以心净之一端，使方寸之内，一尘不染，庶不有失。厥恩三端既得，则作善之基立，而得福之路开矣。
3、防作善之碍
虽然，犹有虑也。世俗交攻，外侮时至，非守以纯良、操以坚忍，则善易靡而福易堕，不稳、不久、不终矣。故耶稣终示以和睦、被窘难二端，以豫立其防焉。盖人阻我作善，可以两端克之：一以德化，使之观感自退。故曰：“和睦者，乃真福也。”一或以德化不能，宁百折不回，守死不变，而不稍失吾善焉。故曰：“为义而被窘难者，乃真福也。”
三、结语
嗟乎！人幸获此八端，则福诚为真福矣。恶本既除，善基复立，外侮莫摇，斯人永福，不亦安於磐石乎？以财蛊其心，神贫者不与；以傲肆其志，良善者不侵；以世乐饵之，涕泣者不顾。其所向善也。神恩照之，安而不失；毅勇持之，险阻弗夺。呜呼！内外兼尽，真福斯全，吾侪曷不勉之、勉之？
第二节  教之难不可诿
一、天主教不难信
或曰：“奉教之为难也，甚矣哉！”曰：“或难信与，或难行与，二者皆不可谓。论难信，观已上之道，总而论之，无一端不为自证。
1、天主是真
论天主（卷一之一篇）万物无不共鸣其有焉。即偶有云无者，要不过片时矫情，卒至事势仓皇，如疾病患难中，则又隐然自露，仰而号於上主矣。
2、三一之道合理
论三一之道，（卷一之二篇）本属深奥，非《圣经》载之，人所想不及。但考之於理，亦无不合也。
3、万物之说真实
论天地、神人、万物之说，（卷一之三篇。）切中人心，愈究愈真，亦不得谓非天下之正道。
4、原罪可证
论原罪，（卷二之二篇）其说亦本自《圣经》。但观人事之不齐，则又凿凿可证。
5、救世者是真
至论救世者，（卷二之三篇）而坏世之后，天主既不灭我人类，必自有深心。不然，岂留人日增其罪以干重怒哉？
6、救世之道合理
夫既有深心，及观救世之道，与理甚合。（三卷之一篇）
7、万物之妙
即使只有此据，亦已足信。况生天地万物之妙，全属此乎？（三卷之二篇）
8、耶稣为真
且论其据也，至大、至实、至明、至溥。万世证之，万物证之，神圣证之，天主证之。降生之先，数千年，豫有其凭也；在世之际，三十三年时时作其证；升天之后，千七百余年事事有其效。明非天主必不能为，而考之者亦不得有误，则其据之无疑也，审矣。（三卷之三篇）
9、原罪可信
嗟乎！原罪之害深矣，世之无原、无委、至诞、至怪之事，而人无日不确然信之。独至有本、有原，至真、至平者，反不信焉，抑又何也？
二、天主教不难行
或曰：“非信之难，行之难也。”曰：“斯亦难言也。夫既有一至公、至严之主，有一不死、不灭之灵魂。身后有赏、有罚，赏无穷而罚无限。今欲得赏免罚，自坏世之后，不由救世之路，既亦不能。是人非欲自绝，即有千万难从，亦应受也。
1、以世难为喻
试以世难言之，亦可见已。如烈火四围，逃必燃身而出。难孰甚焉？然为救生命，不得谓其难也。舟坏将溺，极必捐舟而浮。难孰甚焉？然为救生命，不得谓其难也。凶兵逐至，避必竭力而奔。难孰甚焉？然为救生命，不得谓其难也。为救暂生微命，不惜诸难如此。为救永远之生、尊荣之命，即有钜艰，亦所当受。况微难而可谓难乎？
2、克罪之难与受罚之难
谚曰：“人遇两难，莫能均免，必择轻者当之。”如货与命，不两立，有舍命而保货者乎？今人在世，亦有两难在目：一为克罪之难，一为受罚之难。二者之间，从作善之难乎？抑从受罚之难乎？从作善之难，在克己也。克己，由不负乎人、不类乎兽。上奉至尊、至善之主，听其命，率性而行，究之欲成乎人也。此作善之难也。从受罚之难，地狱之苦，可胜道哉？
三、地狱之罚
1、地狱之罚极重
任观世之最重之刑，较之地狱之罚，犹蝉翼也；合天下万古之刑而为一，较之地狱之罚，犹无有也；以天下万刑而加於一人之身，以至世界穷尽，犹难拟其万一也。世之极苦者，莫过於火耳。而地狱之火，非世火可比，乃包万物之毒害也。世罚犹或一处，而地狱之罚，乃浑身内外、四肢百体、神与形无不受其苦也。况世苦长则轻，重则短，重极即死。
2、地狱之罚极长
而地狱之苦，重之极焉，长之至焉，乃永远者也。呜呼！“永远”二字，思之哉！沧海之水，万年而汲一滴，久而能竭；太河之沙，万年而取一粒，久而能穷；即至天下之尘坌，万世而除一点，亦犹久而能尽也。至於地狱之苦，海水竭矣，而其苦若始焉；河沙穷矣，而其苦若故焉；尘坌尽矣，而其苦终无息焉。嗟乎！作善之难，有一於此哉？今在地狱者，不知凡几矣，已受无穷之罚。设使一日者，天主施恩於彼，使之回世，容其迁改。则狱中人，谁不争先恐后，戴德难忘也耶？兹以彼之所幸者，而吾侪反以为苦，有是理乎？况乎永福之荣，又起於是。
四、求永福不难
恒见世人微利可邀，无不冒苦弗恤。士则穷年兀兀，寝食诗书，为名也；农则耕云锄雨，胼胝手足，为粟也；至於为工、为商，莫不劳其筋力，酌其盈虚，为得资而得殖也。若夫求永福，有是难欤？岂必离群索居，濡首其间乎？岂必终岁勤勤，无片时稍逸乎？岂必挟其器，操其资，经风冒雪，逾年而不返乎？况求暂福，人人求之，孰皆得之？而永福不然，一人求之，即一人得之；人人求之，即人人无不能得之也。
五、克己不难
或曰：克己究难耳。予曰：不克己者，更有难耳。何也？试以财而论，向则席丰履厚，一旦而家丧财毁矣。问其故，或为非礼之耗，或为赎刑之糜，以致此。克己之难，有此欤？以身而论，向则神强力固，一旦而容貌秽烂矣。问其故，或为饮食失节，或为淫欲过度，以致此。克己之难，有此欤？又以名而论，向则乡人尊之，国人重之，一旦而恶之若仇雠焉。问其故，或为搆怨於家，或为滋恶於人，以致此。克己之难，又如是与？克己者，心则常安，家则常豫；内无不爱，而外无不钦也。虽乏非分之财，然无非义之来，亦无非义之往。所以於世福，不特无减於俗人，且有以胜之。乌乎难？
六、天主神恩佑人行道
即曰有难，论人力，或不无是。然论有天主之神恩，则又难而易也。盖从未有行其所命者，而天主反不扶持之。不观古今有多人乎？无论修道者，往往绝纷华、居淡苦，即处尘世之人，亦不以富贵而撄心，不以贫贱而介意。甚至弱女、幼童，亦且见危授命，虽死不悔。是岂伊力之所及哉？天主佑之，彼又勉行而已。若人畏难，躬当天主审判之时，睹斯千百人，皆尔同时、同乡、同年之人也。在世依主之庇，能克己，能行善。尔何不能？其人所受之神恩，尔可受之；其人所望之永福，尔可望之。其人所行之善，尔独不可行之乎？嗟嗟！天主鞠其罪，其何以对之哉？思之，思之！
第三节  归正不可缓
一、来年不可得
或曰：姑徐徐待来年耳。曰：噫！此又宋人之见也。弃邪归正，来年乃可，而今岁则不可。畴谓行孝、行弟，而必待之来年乎？况作孽半生，抑犹不足，必待犯满一年之罪，反足膺天主之宠乎？虽然，意非此也，不过为私所日蔽而不察耳。何也？一则夜气暂存，良心难昧；一则为私所蔽，爱而不舍。是以主张摇摇莫定，徐徐之言，既以慰其良心，复以遂其私欲，故曰“来年”。岂定语乎？实不肯为於今，以愚其己於后耳。嗟乎！恒见斯人也，日复一日，年复一年，迨至罪愈深而恶愈难改。天主之恩渐减，而人心愈弱，愈缓愈难，卒至死期已至。而明年之来，终不可得。
二、祸福永远
且夫事之最大而最危者，莫过於永远。何者？其苦无穷，其乐无极，非大也耶？死之一刻，永远祸福，全属於斯，非危也耶？
三、生死难料
若夫知死为何时，犹可稍缓。然人第知死不能免，其时卒不可知。此天主故阨人以不知，而见其为善去恶，当无时不然也。若夫死有再次，犹可改图。然死惟一次，祸福据此而定，此又天主故啬人以一次，而见其死之不可不慎也。若然，死既不能免，而又不知何时。死既止有一次，而又有永远祸福之关。以一最危之事，而听之来年莫必之数，不谬之至乎？
四、不可待来年
敬之，敬之！命殆矣哉。千钧之坠，上悬无极之高，下临不测之渊。其所系而存者，恍若一丝焉。其中又有风雨以荡损之，而汝尚曰“来年”。而且有天主之义怒，几欲割绝。万物复群攻而呼绝之，独有天主至慈之德，迟之至今，待汝改过，而汝尚曰：“来年”。吾愿观此一书，或不为天主施慈之法已尽。斯时也，一刻之顷，人之死者，不知几何。其中不无徐徐之诿而下地狱者，而汝尚曰：“来年”。嗟乎！天主於悔罪者，确许其罪赦；於迟悔者，未许其来年。吁！可不深长思哉？”


烛俗迷篇
极西耶稣会士郭纳爵德旌甫著

烛俗迷篇题解
《烛俗迷篇》是耶稣会士郭纳爵所著的天主教破迷文献，抄写本，共116面，有自序，现藏于法国国家图书馆（Bibliothèque Nationale de France），古郎（Maurice Courant）氏编目为7147。郭纳爵，字德旌，原名Inácio da Costa，葡萄牙人，生于1603年，来华于1634年到达澳门，即遣至福州学中文，随在山西蒲州、陕西、西安等地传教，艾儒略既卒于1649年在福建延平，郭纳爵乃奉调前往，主持延平教务。1664年杨光先起反天主教时，郭氏被放逐到广州，病终于1666年在广州。著还有：《原染亏益》二卷、《教要》一卷、《身後编》二卷、《老人妙处》一卷。
《烛俗迷篇》主要以作者与“中士”问答的方式批判了中国民间风俗的迷信虚妄之处。作者希望通过破除中国风俗迷信，移风易俗。作者共讨论了三十个专题的问题：八字、吉日、接星、风水、相面、算命、抽签、烧纸、躲殃、祭灶神、打醋炭、祷蝗神、祭马王、祭孤魂、破地狱、调神、洒扫、献羊、关煞、修道成佛、活丹、跌魂、剁死婴、佛道持斋、娶妾、自杀、贱养贱名、保全孺子、祈祷雨、朝山拜台。
本书的特点是以讲理推理为准，因为“理者，其惟不被尘世所迷，不沾天下之浊，乃可以清我目，以睹道俗所正、所邪；可以明我心以爱正道如美冠，而贵正俗如珍宝也。不以理求其伪，此乃其执目迷心错也。”
 
烛俗迷篇目录
烛俗迷篇题解	385
烛俗迷篇目录	386
烛俗迷自序	392
一、道俗是邦国珍宝	392
二、道俗之正以理为准	392
三、道俗之正不以地为限	392
前言	393
一、以悟性察验风俗正否	393
二、理是风俗兴废的标准	393
</div>
    <div class="pagination">
<a href="明末清初耶稣会文献_page131.html">上一页</a><span>...</span><a href="明末清初耶稣会文献_page127.html">127</a><a href="明末清初耶稣会文献_page128.html">128</a><a href="明末清初耶稣会文献_page129.html">129</a><a href="明末清初耶稣会文献_page130.html">130</a><a href="明末清初耶稣会文献_page131.html">131</a><span class="current-page">132</span><a href="明末清初耶稣会文献_page133.html">133</a><a href="明末清初耶稣会文献_page134.html">134</a><a href="明末清初耶稣会文献_page135.html">135</a><a href="明末清初耶稣会文献_page136.html">136</a><a href="明末清初耶稣会文献_page137.html">137</a><span>...</span><a href="明末清初耶稣会文献_page133.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
