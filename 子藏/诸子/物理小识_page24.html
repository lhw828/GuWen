<!DOCTYPE html>
<html>
<head>
    <meta charset="UTF-8">
    <title>物理小识 - 第 24 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 24 页/共 40 页</h1>
    <div class="content">　　○浙福坑场或采或闭饶信瑞坑从未开也楚出辰州贵出铜仁中州则宜阳赵保山永宁秋树坡卢氏高觜嵩县马槽山蜀会川密勒山甘肃大黄山山东江北皆有凡有矿处山童望气知之有深浅耳开采妨争或费工不偿惟滇常行楚雄永昌大理最盛次曲靖姚安次镇沅外域多有皆黄道腰轮下国也矿砂山见磊砢小褐石自有脉络穴土十丈或倍之支洞寻苗或黄碎山或石缝乱丝则鐎砂近矣形如煤炭下叠石不甚黑出土以斗量高者六七两一斗下者一二两其鐎砂放光甚者精华泄漏得银偏少炉筑五尺砂光淘洗每鐎砂二石用栗木炭二百斤墙背鼓鞴火力既合鐎镕成团然银犹隐铅中[砂二石镕团约百斤]冷定入分金虾蟆炉铅沉下者已类佗僧柳枝燃照铅气净尽则生银也倾无丝纹或现圆星滇号茶经入铜少许乃入槽成丝耳楚雄所出硐砂百斤又生铅二百斤于炉内然后煽炼成团其再入蟆炉沈铅结银同也[炉底佗僧样者别入炉炼又成扁担铅]杂银者红铜与铅也高炉坩锅炼之洒硝而铜铅就锅底曰银锈灰池落者曰炉底二者填火土甑铅就低流铜黏余银仍可分取

　　铜矿

　　○铜托体铅中银中亦有不杂银铅者炉须傍通高低二孔铅先化从上流铜后化从下出炼托银者银结于面铜沈于下日本方长板铜漳人再炼取银而倾饼转售是也蒙山铜最下宋奉新曰亦铜以炉甘或倭铅参和为黄铜[铜十斤炉甘石六斤用倭铅四则红铜六以袁郡自风煤炭炼]以砒霜等药制炼为白铜矾硝等药制炼为青铜广锡参和为响铜[铜八广锡二]初质则红而已[智按建申初判度支赵赞采连州白铜铸大钱庆历中知商州皮仲容采青水青铜铸钱今万历钱有青铜白沙者色终不变宋公何云乌有耶]铜矿如姜如鍮有铜星入炉傍溢者为自然铜亦名石髓铅铸钱加倭铅甚至铅六铜四则铸色黑而堕即碎矣

　　铁

　　○土锭铁浮者可拾或耕起而取数寸者耕后其块日生西北甘肃东南尤溪是锭铁也夔京遵化山西平阳则砂铁也徼外镔铁则砺石中得者凡铁炉用盐和泥造成出炉未炒为生铁既炒则熟生熟相炼则钢尤溪毛铁生也豆腐铁熟也镕流时又作方塘留之洒干潮泥灰而持柳棍疾搅则熟矣灌钢以熟片加生铁用破草鞋盖之泥涂其下火力镕渗取煆再三又有广南堕子生钢沈括所见其钢是其类也淬地溲百炼又一法也

　　锡

　　○临贺产锡方书呼锡为贺南丹河池二州最盛衡永次滇锡则远不致矣山锡水锡又分瓜砂南丹河内黑色粉粹淘取煎炼日可一斤其炉沙不即镕用铅少许勾引或以剩灰勾引其流出洁白而锤之即裂必入铅制方充造器其入铅太多则镕化入醋淬八九度铅尽化灰而去嘉兴黄锡最精必以青布滤费事矣

　　铅

　　○有银矿铅[滇中多]铜山铅[贵州多]军铅曰草节铅[嘉利州出]雅州出钓脚铅如皂筴科斗生涉中上饶乐平出杂铜铅剑州出阴平铅难更仆也其曰倭铅非矿铅也乃炉甘石泥罐火炼而成者与铜收伏入火即成烟飞去

　　冶铸

　　○朝钟用响铜四万七千斤锡四千斤高丈五尺径八尺埏模既燥厚附牛油黄蜡蜡二油八凡油蜡一斤虚位填铜十斤铸钟不可接像则可以数接为之铳则内磨为要也生铁铸釜补绽甚多惟废破釜铁镕铸则无复隙漏釜成后以轻梜敲之如木者佳然惟福山铸锅为最以其薄而光镕铁既精工法又熟他处皆厚必用黄泥豕油炼之乃可用刀以建阳平水钢健[中德曰青州出铁而颜神镇穿珠灯必资山西铁丝]

　　鍜缝

　　○铁性逐节黏合涂黄泥于接口入火挥锤泥滓成枵而去取其神气媒合也大器以细陈壁土撒接口自合煤用铁炭无媒则用火墨俗名火矢扬烧不闲穴火者也成乐器者必圆成无焊其余用焊药炙合以锡末为小焊响铜末为大焊焊银器则用红铜末皆兼硼砂巧焊金玉用银末如玉柄铁刀之类[水银铅钖三合亦成焊药]

　　健铁健钢

　　○已经炉锤出火入清水淬之曰健未淬则钢之弱性犹存也鎈用纯钢以羊角末和盐醋先涂乃握已健之钢鏩画斜文重烧红退冷入水健之针条穿鼻入釜慢火炒之炒后以土末入松木火矢与豆豉三者罨盖下用火蒸留二三针插外以试火候外针入手成粉则蒸针足矣乃开封入水健之

　　冷锤

　　○黄铜用炉甘石者不退火性受锤用倭铅者出炉退火性以受冷锤乐器声有雌雄雄者重数锤俱从冷锤点发铜经锤后色成哑白受鎈复现黄光凡折铁十分铜耗一分加冷锤者其质更坚

　　羊头

　　○斧凿柄受木之孔先以冷铁作骨后以热铁包之冷者不黏自成空管

　　

　　　　物理小识卷八

　　　　　　器用类

　　笺纸

　　○永乐于江西造连七纸奏本出铅山榜纸出浙之常山庐之英山宣德五年造素馨纸印有洒金笺五色金粉磁青蜡笺此外薛涛笺则矾潢云母粉者镜面高丽则茧纸也后唐澄心堂纸绝少松江潭笺或仿宋藏经笺渍荆川连芨褶蜡砑者也宣德陈清款白楮皮厚可揭三四张声和而有穰其桑皮者牙色矾光者可书今则棉推兴国泾县敝邑桐城浮山左亦抄楮皮结香纸邵建则竹纸顺昌纸柬纸则广信为佳即秦本也[续录曰北纸横帘南纸竖帘]

　　抄纸法

　　○治楮者沤之投黄葵之根则释而为淖糜酌诸槽抄之以帘其薄者一再抄厚至五六抄覆诸夹墙煏干而揭之或以石灰水浸楮后涤其灰伪者加竹料草料以粉取白则沁不耐书矣竹取笥初成竹断之去青谓之竹丝浸而舂之江西抄者粗其抄草纸按尺者煮当子藤叶抄而累之则番张不黏或用榆皮闽中抄竹纸简纸取榔树合围者锯片舂碎煮水抄帘乃可笮之而番张烤煏也或用大圆黄香树皮广信用羊桃藤水皆取其滑

　　作故色纸

　　○桦皮烧烟熏纸作故色如泥凡纸沁者熏之不沁[续录曰纸自然故者其表故色其里必新]

　　熿槌法

　　○熿百幅白矾倍黄明胶滚化而稀水收之槌纸以一湿一干合百为垛用大石压一伏时乃槌三百下以互间匀叠为度米元章硾越竹如金版入芨番覆辍耕录亦载藏经纸法芨合石硾为光

　　笔法

　　○兔颖鼠狼鸡雉胎发皆可为之锐齐圆健其四德也唐有笔匠铁头宣州诸葛高常州许颖李端叔称历阳柳材黄山谷言郎奇枣心散卓今巨细纯羊毫近之以宛转满志也妙手近推湖州抚李家渡业遍天下大率毫少倍狸苘耳鼠毫者竹鼺尾毫也兔毫惟前肩者尖健壶中赘录曰养笔以硫黄酒舒其毫取冬水笔亦防蠹也东坡书杜君懿藏诸葛笔每百枝用汞粉沸汤研墨胶笔不蠹不燥又曰生毫笔成饭甑蒸出悬水瓮数月乃可用山谷用椒檗煎汤磨松煤染笔干后收贮或以靛染之冯应京曰洗笔宜热水

　　辩砚

　　○砚谱青州红丝第一柳公权用之其实端第一次歙次临洮驼矶庐山常山不及也熟铁砚重倭漆查砚轻澄泥如铜雀瓦类后仿而瘗泥生润耳端州今肇庆宋钦宗改名斧柯山即灵羊峡有小湘后历石磐砊水岩西下岩大小秋风桃花其名也宋宗室希鹄续录曰下岩惟漆黑青花二种扣之无声磨墨亦无声卵石去膘有花点吴淑砚赋所谓点滴青花久在水底难得矣今分将军梅花老坑水坑以蕉叶白火纳文辩水岩亦因病而识之张世南谓之火黯外石号屏风背多紫白绿鸲眼绦丝有黄绿朱青数十重明润者朱子暇[洽瞯守端]曰嫩锋横断发墨最神似端者九溪黎石沅州黑石也洮有猿头斑瓜皮黄蚤纹陆子渊得洮琼龙尾为李后主开羊斗岭有枣心诸坑刷丝内裹丛丝马尾独吐诸名正视如洒墨侧观刷丝灿然[中德曰洗研宜莲蓬穰半夏切平不可纸拭中通曰滚水洗易干然泉浸所以养石若墨胶久滑当以烰炭略磨]

　　假鸲眼

　　○取龟溺和色先炙石而涂之直穿石底[郭林曰縳龟以火煏之又乍冷之以声惊之彼即溺出中通按李士材云以猪鬃鼻内戳之即出]

　　仿宋砚

　　○砖磨后置沙中敲之则缺痕古上墨涂之浸水半日洗去干复涂墨久即上绣加矾易上然不如空墨水之有光王肯堂曰研瓦始唐人邵伯温曰研中隆起如瓦以不留墨为贵百年后方可就平今洼中示古何为乎

　　墨法

　　○石脑油烟作墨坚重以松烟者疏而碧今不必也李廷圭上矣近代程君房方于鲁祝彦辅罗小华丁南羽邵青丘吴去尘吴百昌象玄潘方凯方回嘉客环山方伯闇敷远不惜万金故得合诸家秘法君房于鲁以神宗见取名彰耳法以苏木煮草去草性燃烟所制金紫照人漆烟作墨其色反白独用猪脂作墨不成君房以脂入顶烟六分之一其墨细润书画尚焉其入金泥朱沙冰麝者贵之也水用葟山易泉胶用鹿胶阿胶次广胶天雨锥之不动市上牛皮胶合者耎矣胆用熊胆次青鱼胆吴去尘独用猪胆为其易也取其动而化胶黑能增色也然猪胆久之适如其质而已不能增也古藏墨以豹囊然至燕地往往化粉惟君房伯闇两家墨入燕坚倍于南昔君房伯闇互相问而不言各悟而后知若合符节良以北方风高法以百日酎酿觔用三铢故不碎也制以秋和之日无风重房万杵乃成所忌者天阴阴则墨餲矣试法顶烟墨口可以截纸投清水碗中一昼夜如故熊胆力也君房玄元灵气于鲁青鳞髓潘方凯石莲秘宝方回宜宜堂嘉客客道人吴百昌紫雪程孟阳松圆阁方伯闇写经墨泽远一笏金敷远碧水神珠广居神随皆累试累验之其他亦不胜记矣验墨之成色与白金等潘嘉客试墨帖言之甚详其磨各墨而浸观其黑者一端也其以新而冒旧者窌之石灰中一昼夜而出者也储泳袪疑曰墨在制胶煎胶练杵铁石臼中而已区区秦皮紫草适足为累[中通曰墨用胶轻故须万杵乃匀]

　　冬砚

　　○冬以杨花铺砚槽则不冰曰春风膏或盐磨墨或火酒

　　劣墨发光法

　　○腊梅皮浸水磨墨有光用白糖则胶矣[兆兖曰冬用米醋磨墨]

　　帖拓类

　　○旧拓纸薄久则磨光而纸面无气味即谓之墨香可也淳化阁帖枣木刻用匮纸或用乌金拓或蝉翼拓有银挺擐痕太观刻于太清楼潘师且刻为绛帖希白潭州帖刘次庄戏鱼堂此外武冈彭州泉州诸本不一若宝贤堂东书堂则周籓晋籓拓也陶九成言兰亭百十七刻定武褚临皆宋人临者多矣金石集于欧阳公赵德甫钟鼎篆韵合于薛用敏徽钦时上好下趣容可尽信耶汉魏一字三字石经少矣陕碑为唐郑覃书又有孟蜀石经南宋石经详见通雅[余全人曰淳化阁帖宋季南狩遗于泉州已湮池中时出光怪发之即是马蹄真迹谓银锭擐痕也中通曰拓先煮墨绢包试而拓之为蝉翼须蜡一摩北方用骆驼油市上用鸡子青中履曰或以烛油入墨矾兆兖曰墨亦矾调待纸将干则匀而不枯不渗也刷鸡卵青者天阴转潮须洗发团之微用白蜡磨拓帖面永远发光又可常用]

　　书画类

　　○书贵钟王而虞取其健秀褚取其紧俊欧颜取其矩法后则分体擅长黄山谷谓乐毅论为王著书小僧縳律杨凝式为散僧入圣独服东坡之沉着张旭书智雍壁楷法妙绝而草书颠逸字字皆在法度中此善评也画以小李思训李成郭熙为北宗王维以至董巨倪黄为南宗究不相掩各臻其致大约纸绢无过千年者自黄长睿董彦远米襄阳诸公所谓宋时已无晋物今有宋元人摹仿笔即是神品唐绢粗扁宋绢极细新丝烧之则蹴然而就焦焦作丝臭年久者否藏此者贵舒卷即免湿蠹然火烛风日不洗手最忌观玩河东张爱宾论鉴识收藏精矣[中德曰松江画绢三钱余一方方阔三尺可以比宋宣德云鹤裱绫亦有织者南京则粗絺不精也]

　　装潢法

　　○裱褙作池故曰潢也太约黏宜省浆裱宜绵纸多刷自沁故悬壁不瓦镶攒必俟天润上壁贵其滋调下壁则宜燥矣裱册挖纸不在绫绢续用芨背缝忌当画心卷舒久之必然有损吴中汤强为精强氏常住王弇州园今顾元方称庄希叔颉颃汤强周江左尝记之其时贵秋冬春中夏下忌暑溽也春以皂角一挺滑石白矾川椒黄蜡油各一两夏用蜡矾艾各一两金精石木鳖子秦艽白芨芫花各半两乌头信巴豆少许皂角一挺秋加石燕少许冬用黄蜡一两白矾五钱矿砂二钱茯苓三两盐三钱面一斤其砑子者用白芨饧并熬以肥皂槎水一升听后用蜡一处同煎[苏用撞裱挖散即无接缝高低]

</div>
    <div class="pagination">
<a href="物理小识_page23.html">上一页</a><span>...</span><a href="物理小识_page19.html">19</a><a href="物理小识_page20.html">20</a><a href="物理小识_page21.html">21</a><a href="物理小识_page22.html">22</a><a href="物理小识_page23.html">23</a><span class="current-page">24</span><a href="物理小识_page25.html">25</a><a href="物理小识_page26.html">26</a><a href="物理小识_page27.html">27</a><a href="物理小识_page28.html">28</a><a href="物理小识_page29.html">29</a><span>...</span><a href="物理小识_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
