<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 102 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 102 页/共 351 页</h1>
    <div class="content">一日。利师出所解四子书一帙，且诏之曰：远人不解儒，略摘其合于天学者，而臆解之如此。然与，否与？不肖读竟，蹶然兴曰：吾侪类言天儒一理，若师所言理庸不一。倘溺于章句，而不深究，其指之南而以为之北奚一焉。今而後，谓四子之书即原印之印迹也可。于是名其帙曰《天儒印》。

天主降生一千六百六十四年
淮阴尚祜卿沐手敬书于济南之西堂并识
 
第一节  《大学》新解
一、明明德
《大学》云：“在明明德。”注云：“明德者，人之所得乎天，而虚灵不昧。”盖言吾人之灵明，不能自有，而为天主所畀也。明者，言当用吾明悟之推测，洞见本明之真源，以克全其初则；可以因固然而得其所以然，因万有而得夫万有之所从有也。
二、亲民
《大学》云：“在亲民。”“亲”之一字，甚切于天学爱人如己之旨也。注释作“新”者，但指有旧染之污而去之。此义包于亲内，则亲足兼新，而新不足以兼亲也，仍旧文自合。
三、止于至善
《大学》云：“在止于至善。”超性学论，惟天主可云至善，则至善即天主也。其曰止于至善者，谓得见天主之至善，而息止安所也。
四、知止而后有定
夫止者，吾人之向终也。故曰：“知止而后有定。”盖既知吾人究竟，即当止向天主，则定而静而安而虑矣。
五、虑而后得
 “虑而后得者。”谓于目前而能豫筹身后之图，则有备无患，自得所止也。凡失天主为永祸，得天主为永福，得即得至善永福之天主也。
六、本末终始
《大学》云：“物有本末，事有终始。”
1、本
“本”即《中庸》所云“立天下之大本”“本”字。其谓本者，又即所云诚者自成，而道自道之义。盖未有天地之先，自立常在者之体，所谓本也。
2、末
而使物有宗、类、殊、独、依者，所谓“末”也。
3、事有终始
其云终始，亦即诚者物之终始之谓。盖造天地万物，为之发端，而为之归结者。（天学《圣经》载，天地大尽时，宇宙灭劫。是时，天主审判生死。）惟此无始无终之主，能终始万物，所谓“事有终始”也。夫事物之主宰，惟此一主。先先而无元，后后而妙有。精理奥蕴，至道存焉。人能识认真主，以致其知，则先后了悟，而本末终始，罔不洞彻，不其近道乎？倘迷谬不知，根源一失，事事物物履错纷如。故又曰：“其本乱而末治者否矣。”
七、日新不已
《大学》云：“汤之盘铭曰：苟日新，日日新，又日新。”
1、洗礼
天学定初入门者，有领圣洗之礼。以圣水洗额，用盘承之，外涤其形，内涤其神。盖令人洁己求进，去旧以归新也。独以铭沐浴之盘者，若於领圣洗之礼有默符焉。
2、告解礼
至于日新又新之说，是又天学悔解之义。凡领洗以涤除原罪也。此后又有本罪，或思或言或行，义士一日七落，恒人能免无过。倘不知解悔，则愆尤业积，所谓自作孽，不可活矣。是以天学复有告解之礼。
3、洗解之功
盖学者既欲洗涤己罪，必当日日定志，日日省察，日日克治，谦抑自下，吁主祈宥，敏策神功，补赎前愆，必诣于纯德后已，断不敢一日苟安，姑待之明日也。信能日新又新如是，吾主圣训所谓“活水溢于其腹”是也，可望沾圣宠获常生矣。洗解二规，圣教旷恩，缺一不可。有志洗心者，或亦读盘铭而兴起也乎。
第二节  《中庸》新解
一、天命之谓性
《中庸》云：“天命之谓性。”
1、天
此“天”字与本章“天地位焉”之“天”不同。彼指苍苍者言，此指无形之天，即天主是也。
2、性
所谓性者，言天主生成万物，各赋以所当有之性。如草木则赋之以生性，禽兽则赋之以觉且生之性，人类则赋之以灵而且觉、生之性焉。
3、性教
天主初命人性时，即以十诫道理铭刻人之性中。而人各有生之初，莫不各有当然之则，所谓性教也。以故趋善避恶，不虑而知，岂非秉□□然哉！人能率循性教，可无违道之讥。
4、书教
奈性久沦晦，人难率循。于是又有书教，以十诫规条，刊列于石，令中古圣人以宣示之，俾人率性而行，遵如大路，所谓道也。
5、宠教
迨世风日下，人欲横流，书教又不足以胜之。及至天主降生赎世，亲立身教，阐扬大道，普拯群生，使天下人皆得性教原本，而教术始咸正无缺矣。夫合性书二教，而为身教，此属吾主宠教，恩施于此尤挚。迄今圣教彰明，天命实式临之，敢曰不钦若承之哉？
二、及其至也
1、天主无所不知
《中庸》云：“及其至也，虽圣人亦有所不知焉。”盖言惟天主则无所不知也。
2、天主无所不能
又云：“及其至也，虽圣人亦有所不能焉。”盖言惟天主则无所不能也。
3、天主无所不在
又云：“鸢飞戾天，鱼跃于渊。”言其上下察也。天渊、鱼鸟，何一非造物主之化生、所充贯乎？上下察者，非以明天主无所不在之义乎？
三、造端乎夫妇
1、人类之所来
《中庸》云：“造端乎夫妇。”天主创生人类，其始惟一男一女。结为夫妇配偶，令其传生，是为万世人类之元祖。所为造端也，此人生之所来也。
2、人身后之所往
又云：“及其至也。”察乎天地，吾人之终尽时，必有所至之处。不在天上，则在地下，无世界中立之理。《论语》亦云：“君子上达，小人下达。”盖示人以察之之意，此又人身后之所由往也。
四、鬼神之盛德
《中庸》云：“鬼神之为德，其盛矣乎？”
1、鬼神之别
浑言之，凡无形无声而具灵体者，总称曰鬼神。分言之，则正者谓神，即圣教所云天神是；邪者谓鬼，即圣教所云魔鬼。
2、鬼神之德
是德之盛，当就天神言。盖天神有九品，有侍立天主者，有运动诸天者，有获守国土、郡邑、人物者。然皆承行天主之旨，无敢违也。若鬼邪悖叛真主，受苦罚之永殃，虽间容在世者，惟以诱陷人类为务，何德盛之有？
3、体物不遗
其云“体物不可遗”者，凡人皆主造生，凡人皆主保存，故凡一人咸有一天神护守之，如纳赤子于襁褓中也。
4、弗见弗闻
天神无形无声，故曰：“视之而弗见，听之而弗闻。”然曰视之听之，实有一天神领守我者，以日施其照护引治，而迪人于正道也。然则人宜视于无形，听于无声，惟神是式是训，无负上主仁慈之所托可也。奈何因其弗见弗闻，而遗于所体之外乎？释此，并知体物不遗，自是正神德爱。鬼邪既务诱陷，尚可言体物耶？故鬼自鬼，神自神，别其邪正，则判然矣，乌容并列而混称之也。
五、惟至诚能尽性
《中庸》云：“惟天下至诚，为能尽其性。”所谓至诚即天主也。盖金石无生，草木无觉，禽兽无灵，人类无全神体，天神无最纯之神体。故就其本性，虽各圆满，然终属有限，不可谓之尽。惟天主则全能、全知、全善，本性充然尽足且也。生人则赋以灵兼生觉之性，而人性无不全焉。生物，则赋草木以生性，赋禽兽以觉且生之性，而物性无不全焉。生天地，则赋天地以化育之功用。
六、参赞天地化育
而其所以化育者，实由天主默相乎其间，所谓“赞天地之化育”也。然化育所以然之妙，精深莫测，人第就诸天之运动，大地之发生，一想像之，孰主张是孰安排是，必有立乎天地之先而宰制之者。从此由见窥隐，由显察微，则有以得其故矣，故曰：“则可与天地参矣。”
七、至诚可以前知
《中庸》云：“至诚之道，可以前知。”天下一切未来之事，虽神人不能预测，惟无所不知之天主能知之耳。即天学中诸圣人，亦多有前知者，然非本力所能，咸由天主默启而得之。况至诚曰道，乃可前知。今人奈何以推算占卜之伪术，而求驾于上主之智能乎？亦诞妄极矣。
八、自成与自道
《中庸》云：“诚者自成也，而道自道也。”万物不能自成，俱受成于天主。惟天主则灵明自立，而不受成于万物，故曰自成。天主凡所行为，皆由本性之欲，而行其所欲行，绝无有引于先，而能道之者；亦无有从于後，而能践之者，故曰自道。
九、诚者为物之始终
凡物有有始有终者，有有始无终者，惟天主无始无终。无始，是以能始物，而为物之始；无终，是以能终物，而为物之终。故曰：“诚者，物之终始。”
十、不诚无物
若非天主授物以有，则物岂能自有哉？故曰：“不诚无物。”
十一、诚者成物
诚之为贵者，言君子惟尊贵此诚，即天学钦崇一天主于万有之上之意也。天主为万物从生之大原，既生之後，复无物不保存照护之，故曰：“诚者非自成己而已也，所以成物也。”
十二、成己成物之德
天主万德悉备，咸具微妙灵明之性。故曰：“成己，仁也；成物，智也；性之德也。”
十三、合内外之首
天主既生万有于外，视未生万有所内含之元则无以异，故曰：“合外内之道也。”
十四、时措之宜
迨乎造物之时，既至则无形与有形咸造，而物物各予以当然之宜，故曰：“时措之宜也。”
十五、天地之道
《中庸》云：“天地之道，可一言而尽。其为物不贰，则其生物不测。”夫天地特一物也，曰天曰地，已二之矣，曷云不贰？盖言惟一主宰化生天地万物云尔，非人所可思议也。故不言天地为物不贰，生物不测；而言天地之道其为物不贰，其生物不测。两其字，明指出天主矣。悟及此，则天地之道岂不可言尽乎？
十六、维天之命
《中庸》云：“维天之命，於穆不已。”盖曰天之所以为天也。今人误认形天，辄施崇奉，不知形天特覆物之一大器具也，固有所以为天者存。所以为天者非即天主乎？否则“维天之命，於穆不已”，岂形天之所有哉？
十七、圣人之道
《中庸》云：“大哉！圣人之道，洋洋乎！发育万物，峻极于天。”
1、洋洋
“洋洋”云者，言天主之全能无不充满，而万物因之以发育也。
2、峻极于天
天主虽无所不在，而静天之上，尤为发现之所。且此天为万物之界，此外则无物矣。故曰：“峻极于天。”然何以曰“圣人之道”。盖圣人奉此，以为行路之准也。
十八、天地之所以为大者
《中庸》云：“万物并育而不相害，道并行而不相悖。小德川流，大德敦化，此天地之所以为大也。”并育矣，而不相害，孰使之不相害乎？并行矣，而不相悖，孰使之不相悖乎？必有所以然者以宰制之。故物物各有私所以然，是为小德之川流；而又有一总所以然，是为大德之敦化。此乃天地之所以为大。所以为大者，是即天主耳。
十九、至诚者能经纶天下之大经
</div>
    <div class="pagination">
<a href="明末清初耶稣会文献_page101.html">上一页</a><span>...</span><a href="明末清初耶稣会文献_page97.html">97</a><a href="明末清初耶稣会文献_page98.html">98</a><a href="明末清初耶稣会文献_page99.html">99</a><a href="明末清初耶稣会文献_page100.html">100</a><a href="明末清初耶稣会文献_page101.html">101</a><span class="current-page">102</span><a href="明末清初耶稣会文献_page103.html">103</a><a href="明末清初耶稣会文献_page104.html">104</a><a href="明末清初耶稣会文献_page105.html">105</a><a href="明末清初耶稣会文献_page106.html">106</a><a href="明末清初耶稣会文献_page107.html">107</a><span>...</span><a href="明末清初耶稣会文献_page103.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
