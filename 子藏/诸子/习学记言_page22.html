<!DOCTYPE html>
<html>
<head>
    <meta charset="UTF-8">
    <title>习学记言 - 第 22 页/共 26 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>习学记言 - 第 22 页/共 26 页</h1>
    <div class="content">　　刘焯刘当时称数百年来博学通儒无能出其右然执身不固而升沉进退之间悬命于人其卒以穷死至何妥显行防贼排贤害正自为乱德之首岂儒固使之耶泛观后世学衰道失士亦无不然者扬雄逺迹簒盗自乐而终则反交讥之矣
　　征论文言北方以理胜词使理果胜则词何足云正谓理未能及词尔而南方文意兼失又非过其意者征固未知此也征又言炀帝意虽骄淫而词无浮荡故缀文之士遂得依而取正易称文明以止人文也观乎人文以化成天下文章髙下未有不与事称者炀帝大业三年幸榆林突厥啓民朝复幸啓民所居赋诗称鹿塞鸿旗驻龙庭翠辇回氊帷望风举穹庐向日开呼韩顿颡至屠耆接踵来何如汉天子空上单于台竭天下之力从事于荒逺仅做得此诗虽只十数句而所闗兴亡甚大夫所恶于轻靡之文者谓其不足以致治也若无浮荡而反至于亡则何益哉又王胃和大酺诗亦夸奢之词而帝以为意气髙逺归之于胃词清体润其在世基意宻理新推庾自直葢其君臣务为雄胜轻尽民力与璧月云山之句异体同归而徴反谓依而取正与子革举祈招诗何不同耶
　　杨伯丑筮占之验古今自得于技术葢无不然者不足异也然皆不当于义不闻于道直以象数之小者推测而已而伯丑乃能笑何妥论易以为何用郑王弼之言则是固尝涉其涂而不由于其大者亦不为无所知也史载其下云乆之微有辨答所説辞义皆异先儒之防而思理妙故论者以为天然独得非常人所及然不知其防趣竟如何妥鄙儒也曾不能传其一二使后有考焉为可惜也孔子于易创开大道以明示后世条目粲然矣学者不能领几何而不为郑王弼也张胃改定新厯言前厯差一日莫知其是非盖是时去大初厯七百余年矣胃所为厯法与古不同者三事其自得于心超古独异者七事自洛下闳以来无不由后以见前之失且变未久而差已多若夫尧舜三代几二千年厯不变数而亦无以其术相攻者岂天地日月星辰固常运行而无预于私智之区区耶
　　万寳常论郑译乐以为亡国之音及言乐声淫丽而哀天下不久将尽夫寳常本欲以其技变隋之乐而不得用既论非之而隋之祚卒以不长天下固许寳常为知乐矣然使不改隋之政而为寳常之乐未知其果能易隋之乱而为治留隋之亡而为存乎
　　隋文一朝诏令不为偶俪止叙事实不尚雕防直露情素赐髙丽王汤玺书虽对面语不能及也义理不足而质实有余矣李谔之言岂其效欤
　　赤土南海中国也官名服饰仪卫大抵类浮屠所言自佛学入中国学者不能知其浅深或以为异或诋以为妄夫彼安于国俗之常不吾效而吾反效之又置是非毁誉于其间何哉

　　习学记言卷三十七
　　钦定四库全书
　　习学记言卷三十八　　　　宋　叶适　撰唐书
　　帝纪
　　欧阳氏用春秋法书唐五代帝纪按尧舜三代史今存者惟书其载事必具本末春秋诸侯史也载事不能自通者左氏必以传纬之亦所以具本末也孤行无本末而以类例为义始于公羊董仲舒师之于是经生空言主断而古史法没不见矣若夫司马迁变史则又不然纪世家君也传臣也各因其人以着其事非如上世史因事以着其人也欧阳氏三者不备考而杂用之于纪则有掩郁不详之患于传则有掠美偏恶之失长空言之骄肆而实事不足以劝惩学者不当遵也
　　高祖隋甥也为太原畱守晋阳宫监任遇不卑隋政既乱天下皆挺刃而起隋之罪虽足以亡而自高祖父子分义言之只谓之反今乃美其名曰义兵唐人义之可也后世亦从而义之使李宻窦建德之徒有成庸非义乎范氏又谓太宗有济世之志拨乱之材独讥其创业不正无以示后夫济世拨乱必不志于利今也朝为匹夫暮为帝王利之而已且彼患无以起则何暇于示后世又非所以责之也故凡为后世之论欲引而致之古人者常多失实不可不知
　　高祖既克长安将革隋命为相国加九锡乃常礼也高祖以为尧舜汤武各因其时取与异道未闻夏商之末必效唐虞之禅故但改丞相府为相国府九锡殊礼皆归之有司范氏谓其虽不能如三代而优于魏晋此亦后世大议论也盖自王莽以来未有不假禅让以夺国者非故效唐虞之文也乃其取之无辞姑假借之云尔高祖以前其人无不已据大权示为之渐先加殊锡徐乃逊位使人知其势当然岂以是为超夏商而比唐虞哉今高祖乃云推其至诚以顺天命夫天命不可知必视其德天下虽共起而亡隋高祖敢自谓其德可代隋乎彼必信妄人图防之言李氏当王以此为天命尔则其陋尤甚矣隋得罪于天下不得罪于李氏羣盗可以取隋高祖父子不可以取隋代王嫡孙也尊炀为王立代为帝君臣再定矣今高祖之言如此无渐而逼取明夺而不惭是又在魏晋下而何非笑之有哉且王莽曹操司马氏皆能不杀旧君而武德二年八月癸酉国公薨嗟夫孺子何罪固不及魏晋逺矣
　　新史言太宗之治制度纪纲之法有以凭藉扶持永其天命古人制度纪纲自当别论然按高宗中睿武氏之间制度纪纲皆已壊天寳之后制度纪纲皆已失如人痼病与命适相刼制明皇宪宗医治不尽余疾依然歴观古今无不以相制而仅存者无能制则亡矣
　　自杨感反李宻已为画次防据关中矣是时隋犹未乱也况大业末天下尽叛而炀帝南游不归太宗于此决计入关无复反顾如升虚邑遂定本根冝矣其败宗罗防乃直趋折摭城众以为当止者不止遂降薛仁杲而收秦陇其御宋金刚乃固守栢壁垒众以为当战者不战卒走刘武周而复汾晋为王世充也窦建德来援两贼连衡势数千里腹背受患常情同忧然而太宗自将迎前畱兵缀后既擒建德并降世充齐赵河南一举荡定虽古之能将固多如此至于虑敌明审赴机果劲缓急在手仗胜独克羣算众力盖莫得预焉秦汉以来由徒步搏取天下者必以智起以勇奋以气胜非兼是三长蔑济矣项羽常谓力拔山气盖世真不虚语方其盛时竭天下之智力不足以当汉高祖智勇俱劣特以气胜尔而能用人之智勇故终困项籍夫是三者虽欲兼而又恶其太盛太盛则过偏而有反噬自焚之灾高祖幸因人成功虚气不除防复失之太宗不至如高祖之甚然亦太盛矣虽身自致治而天下未及受富庶之实以其坚凝之术少也惟光武仅处三者之中而又必欲摧刚成柔以安静为效故其三世相继海内称平延及安顺风俗未改直本规使之非偶然也外则孙防刘裕周武帝世宗虽起徒步于此三者亦号庶防余不论矣防与周武皆年少亦恶太盛尔然则千有余岁覆载之广合离成壊之多求其能调和血气志虑以整顿当世者曾不一二而得况欲望其亶聪明备道德为百姓请命上帝而保祐之乎虽然就三者细论以身从人者易自作事主者难李宻非无三者所以终为俘馘正坐自作事主尔太宗固于三者皆絶出其成功之易亦由专爱子之亲任不疑之地居守有寄故可以一意征行使身为权首已登大位安得常与马上角逐哉此又议者所未详也
　　太宗杀建成元吉最为异证如齐桓晋文兄弟争国鲍叔尚谓子纠亲也请君讨之安有君父在上以藩王而攻冢嫡蹀血横尸于禁门外使父不许又将并簒之乎房杜以此为功难与萧何邓禹并称矣然后世避莫敢指苏氏言孔子盖罪汤武以警后世而谓太宗从谏如流为秦汉以来百王之冠可乎程氏又有三代天理汉唐人欲之论嗟夫人必逼父杀兄而后为欲则其所恶又将若何哉
　　贞观四年断死刑二十九人史称其防致刑措太宗以为用魏徴言行仁义所致故恨不使封德彜见之后人争诵者尤以此一事也按孝惠高后十五年中史称海内初离战国之苦君臣俱欲无为故孝恵垂拱高后女主制政不出房闼而天下晏然刑罚罕用民务稼穑衣食滋殖此亦当时实事也民遭大乱已二十余年死亡且尽若又动揺国何以立岂不为石勒拓跋乎固不必夸言之也比屋可封象刑不用皆处士虚谈圣人但云刑罚清而民服天下之广安得更无杀死人耶顾其清浊何如尔
　　余尝论宣和海上之盟招冦致祸至今百年上下无不愧悔以为大戒虽失事计然可谓审于知过矣太宗亲因隋伐辽故能夺有天下乃复事高丽身与之终不畏他人踵其后乎不惟不戒反复已亡之不胜为异代雪耻其用心之谬见理之昏何止以好大喜功为病哉史称太宗除隋之乱比迹汤武致治之美庶防成康自古功德兼隆由汉未之有尧舜三代之统既絶学者寂寥莫能推与不得不从汉唐然其德固难论而功亦未易言也汤武世有其国已为诸侯所归不忍桀纣之乱起而灭之直以不免用兵有惭于德谓之功则可矣光武宗室子志复旧物犹是一理如汉高祖唐太宗与羣盗争攘竞杀胜者得之皆为已富贵何尝有志于民以人之命相乗除而我收其利若此者犹可以为功乎今但当论其得志后不至于淫夸暴虐可与百姓为刑赏之主足矣若便说向汤武成康大义一差万世不复有所凖程学者之大患也
　　责备贤者为贤者讳皆公羊语也古者圣贤同辞惟其未至于贤也故不备备则何责而又何讳焉此论既立天下反以有所缺为贤春秋又以责所备为严道愈隠矣
　　高宗虽非克肖之材然始终恭畏不得罪于民使无武氏一事岂不得在惠景章和间耶五子之歌曰内作色荒外作禽荒甘酒嗜音峻宇雕墙有一于此未或不亡伊训曰惟兹三风十愆卿士有一于身家必丧邦君有一于身国必亡臣下不匡其刑墨具训于防士吁可畏哉败亡之物圣贤记之象验昭灼无不以类应高宗好慕沉溺烝黩污下犯禹汤正条贯矣夫以欲殉身者常不免于杀身虽有他善固不能救也无忌遂良之流麤澁庸鄙辅导无法方武氏从感业寺再入羣臣不引礼廷诤以絶其萌乎三数年中位遇未极不相继陈义以决其去乎宠熖既成至于夺嫡然后言其托体先帝将何及也且自武以妬闻掖庭忿鬭日喧于外岂不预为陈平之深念乎太宗虽有好谏之美而无伊训不匡之刑呜呼孰谓其制度纪纲尚可以凭藉扶持哉
　　武后贬杨素诏云朕接统百王恭临四海上嘉贤佐下恶贼臣常欲从容于万防之余褒贬于千载之外况年代未逺耳目所存者乎虽张易之恶杨元僖兄弟所为然此数语不可不记也
　　近世多言狄仁杰能顺导武后迎还中宗唐室再造其功最大按庐陵王以圣歴元年九月复立为皇太子至神龙元年春首尾八年方复位以武氏之翻覆八年之久岂可逆期况既已革命虽于中睿母子无絶道而为唐臣者皆得而诛之仁杰固胜余人然亦才可免罪尔张柬之长安四年冬作相数月便能诛二张反正使其处仁杰地位必不如是迟缓也于是过之矣或者又言仁杰不自为荐柬之使为之故其功全在仁杰虽然岂可付一老人以许大事于八年之外耶此亦虚论尔史称宗始终之异性习相逺以开元治而天寳乱也开元不得言治但盛尔杜甫谓忆昔开元全盛日小邑犹藏万家室稲米流脂粟米白公私仓廪俱丰实宫中圣人奏云门天下朋友皆胶漆百余年间未灾变叔孙礼乐萧何律韩愈言高祖太宗既除既治高宗中睿休养生息至于宗受报收功极炽而丰物众地大蘖芽其间是唐人之论本以开元为盛不以为治也盛与治相近而不同鸱鸮小毖之词百世后读者常悲哀痛楚周所以有成康功用也家祸深则创艾切君臣相戒克己念治治而后盛故可保矣高宗中睿六十年中亲父母骨肉相戕杀防尽存者性命如丝髪尔宗以诸王杀后便超冢嫡以监国诛太平径擅天下家祸惨烈如此君臣处之皆以为功不以为畏也姚宋虽旧相然无逺识又所任只三数岁及自用李林甫遂至二十年犹幸其止是嫉妬士大夫若亦如宇文融王鉷一向导以残民横敛必不能禁而听其所为则本根尽拔海内土崩不可复收矣治乱人主所致无偶然者晋悼公汉宣帝皆中材犹自保终始如宗豪俊之资用人主利势操无根之赏罚享国既久盛极而衰证自当然不得言始终异而性习逺也此论既立昏庸者资以借口中材无所据依矣学者当详考然后知天寳虽乱而开元未可言治也
　　战国秦汉以来经营天下皆待智士纵无一民寸土中尚擘画得出况四海晏然人心未叛之时乎禄山始乱起于仓猝虽极可畏然不是无可经营就使巴蜀奔播灵夏单弱若处置得冝年岁自定矣其如当时无一智士可以论此无故增立诸节度相次徧满四方不知天下本何尝分裂而自作分裂借回纥诸蛮兵与禄山交鬭不知夷狄本未至侵凌而召其侵凌坐此二失百六十年与之终始禄山安能壊唐唐自壊之尔唐人虽有干力而少智谋自其初兴固已患之后益滋甚愈后则谋国者防絶夫道德既不足以恱服而智谋又不足以经营天下虽大谁与共之其乗舆屡迁何足怪也
　　肃宗暮年天下之势将亡幸而有代宗代宗以广平王统帅收两京功在诸将上材练涉而资寛仁又能沉断盖良主也所以不治而愈乱者不知其祸在置藩镇既不能收反更成之故也【听仆固懐恩不改河北幽燕最大节目】藩镇已成自无治法德宗初立恃其聪明始欲伐叛防不免身宪宗辛苦十四年积劳未厌卒以大壊夫不知置镇之祸而欲以治镇之道治之冝其不治而愈乱也张良论立六国谓汉高祖事去周亚夫拒呉王濞请专以梁委之东汉改刺史为牧天下遂亡然则谋国不善真在反掌呼吸间耶余叹唐诸君未至于不足以守天下独既置藩镇一事无所用力而迄唐世无一人能知之韩愈但言大慝适去稂莠不薅而已如元和十四年用多少薅使得净尽此尤可叹也大率天下于已安平时无故更张忽有变处不能把握是皆亡形如魏孝文迁都及唐增节度使是也
　　德宗先杀刘晏既用兵遂借商人钱杜佑力不足奉行坐黜然佑徒曰撰通典尔方其时乃进省官议固不能损益也德宗初意非剥下者谓兵事急适当如是罢则止矣商人钱不足遂税间架而乱已作德宗出走余毎叹昔人有故而横敛犹可改也后人无故而横敛独不可改哉
　　德宗疾革而顺宗已不能言父子欲一见不可得此瞬息致乱之时非从容为奸之日也故自贞元二十一年正月德宗崩至八月宪宗即位二百余日耳又其间三月广陵王为皇太子七月皇太子监国伾文就欲弄权其与防何余意栁宗元刘禹锡固惕息恐之不暇而方依凭以躐富贵耶宗元贬后自言三十三岁为礼部员外郎甚少超取显美自古文人无识虽多如此然宗元终身著论欲裁量古今不知立身在何许故可讶也李藩对宪宗神仙事言君人者但务求治四海乐推社稷延永自然长年其下云宪宗深然之后欲以栁泌为台州刺史羣臣諌而帝以为臣子欲为君父求不死何惜一州此亦不乐推之罪欤晏子谓古而无死爽鸠氏之乐非君所愿齐景公至庸尚受此语然则宪宗虽不知道亦其臣识陋非晏子比也至韩愈言后代帝王事佛年祚短促以此取怒又太甚矣
　　蒋系称上自藩邸监国以至临御讫于元和军国枢机尽归宰相由是中外咸理纪律再张又言任异鏄之聚敛逐羣度于藩方政道国经未至衰紊新史言宗宪宗皆不克终检寻旧书无宪宗不克终之事若指服食躁怒被弑余谓此正求克终之过尔系以为政道国经未至衰紊是也宪宗止是少人与措置藩镇一节葢充其所为可使天下复平矣
　　按元和十五年十月成德王承元请命帅长庆元年二月幽州刘总请为増于是两河燕蓟俱平皆宪宗事也谓其不克终果非矣至于抚御乖方致燕赵再失则自是穆宗君臣之过论者不分别难以监后来也又所谓归咎于销兵者兵销岂得为非但销之无其道尔敬宗初立赏神策军绢十匹钱十千畿内诸军镇绢五十千其余军镇颁给有差内出绫绢三百万段以助赏给史系其下云穆宗即位在京军士人获五十千在外军镇差降无防至是宰臣奏议请量国力颁赏故差减如先朝物议是之宰臣李逢吉也敬宗又童昏其所以能如此者是时军士骄恣必未至如后世之甚故也国之大患义理不得行而以例为定已増则不可减已与则不可夺而所是者皆为非此危亡之徴与国相为短长而不知治其知者亦不能治虽有国犹无国也
　　庚申诏君天下者莫尚乎崇澹泊子困穷遵道以端本推诚而达下故圣祖之诫以慈俭为寳大易明训垂简易之文未有上约而下不丰欲寡而求不给朕以眇薄遭逢内难刷君父之仇耻摅亿兆之哀寃而股肱大臣羣卿庻士引义抗请至于再三以图宗社之安以答华夷之望俯从众欲夙夜震兢思所以克己复礼修政安民宵兴匪寜旰食劳虑夫俭过则酌之以礼文胜则矫之以质庻乎俗登太古道洽生灵仪刑家邦以化天下内庭宫人非职掌者放三千人任从所适长春宫斛斗诸物依前户部收掌鄠县渼陂鳯翔府落谷地还府县教坊乐官翰林待诏伎术官并总监诸色职掌内冗员者共一千二百七十人并冝停废总监中一百二十四人先属诸军并各归本司余七百三人勒纳牒身放归本管先供教坊衣粮一百分厢家及诸司新加衣粮三千分并冝停给五坊鹰鹞并解放今年新宣附食度支衣粮小儿一百人并停给别诏宣索纂组雕镂不在常贡内者并停度支盐铁户部及州府百司应供宫禁年支一物已上并凖贞元额为定先造供禁中牀榻以金筐瑟瑟寳钿者悉冝停造东头御马坊毬场冝却还龙武军其殿及亭子所司毁折余舎赐本军应行从处张陈不得用花蜡结防华饰今年已来诸道所进音声女人各赐束帛放还城外坟墓先有开劚以备行幸处冝晓示百姓任其修塞其大逆魁首苏佐明等二十八人并已处斩宗族籍没妖妄僧惟贞道士赵归真等或假于卜筮或托以医方疑众挟邪已从流窜其情非奸恶迹涉诖误者一切不问凶徒既殄寰宇伫康载举令猷用宏庶绩布告中外知朕意焉按文宗年十八以寳厯二年十二月乙巳即位距下此诏十六日尔旧史称帝在藩邸知两朝之积弊此时厘革并出宸士民相庆喜理道之复兴矣其聪明恭俭自然合道盖非秦汉以后继世之君所能及况行其所言终始不变则虽秦汉以前犹难之新史用春秋法减省文字此诏遂遗落不得具可惜也
　　右仆射王涯奉勅凖令式条防士庶衣服车马第舎之制度勅下后浮议沸腾杜悰于勅内条件易施行者寛其限事竟不行公议惜之此太和六年也至七年册皇太子降诏言皇太子方从师傅传授六经一二年后当令齿胄国庠以兴坠典冝令国子选名儒置五经博士各一人其公卿士族子弟明年以后不先入国学习业不在应明经进士限进士举冝先试帖经并略问大义取经义精通者放及第卿大夫者下人之所视逺方之所仿若非恭俭克己廉贞任人而望其服从固不可得况朕不寳珠玉不御纎华逮于六宫皆务俭薄卿大夫得不叶朕此志率先兆人比年所颁制度皆约国家令式去其甚者稍谓得中而士大夫茍自便身安于习俗因循未革以至于今百官士族起今年十月其衣服车马并冝凖太和六年十月七日勅如有故违重加黜责汉以来人主诏令如此者固少矣岂可不存也
　　汉唐中世以后为其国死祸者藩镇宦官而已藩镇自穆敬以后不可复治宦官自文宗以后不可复治治则亡矣自昔惟恐人主无志如文宗夙夜不忘而廷臣竟无可共此者始以周行孤逺用宋申锡继以内臣荐引用训注皆大败余毎叹王守澄使豆卢着告申锡反声宦臣之罪而治之莫易于此时要是人主居深宫先虑而后蔽此聪而彼聋当自责而不当责人也悲哉武宗论王起不放子弟事自古有国私其所近未有不用卿相子弟者虽尧舜三代以道起天下之材然而草野寒门终得其志者鲜矣及汉武尽破前世之法而三百年间遂化布褐为公侯魏晋南北又不然矣及词艺既胜习俗已成则自隋唐至今无不由闾巷单寒出者盖其势所偏积而然非中道也然而縁是能使人主求士常以寒畯为主无圣人之道而合圣人之心其于致治之源亦非小故尔而李德裕乃言朝廷显官须是公卿子弟台阁仪范班行凖则不教自成寒士纵有出人之材登第之后始得一班一级固不能熟习然则臯陶九德成汤克知三有宅心灼见三有俊心皆可废也德裕区区以干力负天下重任其议论宻勿之际童騃鄙暴如此欲为名宰相难哉
　　又论韦宏景事尤不近理重令自非管子本说其言亏令者死益令者死不行令者不从令者死令之严如此然下令如流水之原令顺民心故论卑而易行又却不以为证据若不顺民心遽从而杀之可乎制置职业虽曰人主之柄非人所得干议然须制置得是若悖于道乖于事而禁人不使议岂不危亡乎又所谓制置职业者须祖宗成宪以为常典子孙遵行故非人所干议若后世子孙一切任意忽改骤易有害于人而亦不使人干议可乎况当时钱谷盐铁刑法之类屡经更张朝此暮彼茍徇一时非所谓制置职业也安得不使人预议其间哉徳裕以宰相之材自许后人亦以其自许者许之夫宰相者秉徳以服人明义以率下若恣其偏私自作胸臆又可许乎
　　旧史称宣宗帝道皇猷始终无缺虽汉之文帝不能过也惜乎简籍遗落十无三四吮墨挥翰有所慊然而新史谓其以察为明无复仁恩之意盖自是之后唐遂衰亡不复能振故也然旧史言宝厯以来中人擅权事多假借京师豪右大扰穷民迫急洎大中临驭一之日权豪敛迹二之日奸臣畏法三之日阍寺詟气由是刑政不滥贤能効用百揆四岳穆若清风十余年间颂声载路然则新旧史相去百余年旧史所褒者皆实美而新史所贬者乃虚意也若谓唐自此衰以为宣宗之过则又不然宣王之后有幽王十余年周遽亡岂必以此咎宣王乎夫方镇宦官为唐必壊之疾至是既不可为则为人主者能敛祍恭已精于聴察使小权小政不至甚挠不贻民害以了目前若是而已新史以大者责之论则善矣余亦未知其所处也
　　新史称以僖宗之时唐之威徳在人孰与天宝之际而僖宗幸蜀诸镇之兵纠合戮力遂破黄巢而复京师由是言之肃宗虽不即尊位亦可以破贼矣按僖宗既幸蜀广明二年勤王兵虽会于京师王处存为贼所败诸军退舍贼锋愈炽三年召沙陀李克用连破黄巢始收京城五年为光启元年僖宗归自成都至冬李克用与王重荣合逼京师逐再出凤翔而嗣襄王煴僭立唐自此亡矣然则所谓诸镇纠合戮力破黄巢复京师者徒有名无实未可引以为断也以尧舜之治天下徳不衰而耄及尚皆逊位况宗老而弃国不与其子而谁与儒者虽知肃宗不当不待命于其父未知宗不当不即以位授其子然亦由奔逆阻絶各不相知之故吁可哀也人不止识治又当识乱昭宗初藩镇最强者朱温李克用然未有取唐之心张濬助全忠无故讨太原使韩建李茂贞狼顾而起宦官外惮强藩虽暴横然权不足以覆国崔倚全忠志必防之然后昭宗刼迁东都身与家族不保而并其名号尽矣新史谓昭宗为人明隽而旧史亦称英杰然则不识乱亡而以不忍之心处之是速其亡而已虽隽杰无益也昔子家羁终始以为鲁昭公不当与季氏立异而羁之义却不与季氏偕存世事有多少节次儒者论不了真无补于人哉
　　前代造事之君惟汉光武以身独任自余无不与其臣相左右终始者太宗相房龄二十三年始用魏徴及相十八年皆死于位后不复能然矣惟李林甫元载蔡京秦桧最久夫忠智者必世而不足奸昏者一日而有余世之所谓贤者不自量而欲以岁月售功其君不自量与一时之人不知量皆以岁月责之所以有谤而无名事不集而弊常在也士诚知此惟不求用为庻几尔















　　习学记言卷三十八
<子部,杂家类,杂学之属,习学记言>
　　钦定四库全书
　　习学记言卷三十九　　　　宋　叶适　撰唐书
　　表志
　　史称高祖太宗之制兵列府以居外将列卫以居内有事则将以征伐事已各觧而去兵者将之事也使得以用而不得以有之此言府卫兵将可也而分画内外为守国之常经则不在是太宗以征伐定四方督责人材不限内外皆使効力方其盛时不待分画四夷遁亡所向如意高祖武后时犹有余勇然其弊已见故自睿宗以来捍边始别置统帅按秦分天下三十六郡汉因之边逺外藩有兼隋唐数十州地者只以太守主之自无失驭唐人忽立节度使名字不重实势先崇虚声又有遥领兼领而安禄山至以采访处置羣牧等使与之地望半天下禄山由此反虽然此犹是边外分画之失祸侵及内尔若肃宗止于治兵任将经理财用以顺讨逆而外患消弭天下无事矣无故割裂从都畿始亦为节度使相次徧满海内真同戯剧唐遂不可复振盖太宗恃其一身之力驱使内外不为长久分画之法以遗子孙使愚谬者一旦匆匆至此正以始虑不深故也且已尽置方镇一切事权皆归节度使伸缩进退拱手听之变极而亡固无如之何矣而谓收功弭乱常倚镇兵亦非也叙宰相世系言唐为国久世多诸臣亦各修其家法务以门族相高其材子贤孙不陨其世德或父子相继居相位或累数世而屡显或终唐之世不絶按孟子称故国在有世臣之谓推而上至于元凯人材之用必常与其国其民之命相关治乱兴衰之所从出也故叔向以栾郤胥原狐续庆伯降在皂忧公室之卑矣若夫志不必虑国行不必及民但自修饰进取为门户计子孙相接世有显宠如汉韦平袁杨晋宋王谢北方崔卢唐裴韦萧郑之流此叔孙豹所闻谓之世禄非不朽也岂惟终其国而不絶盖有国虽亡而其家故存者矣陇畆贱士不暇自忧而忧人是以汤立贤无方武王不忘逺得一而用之足以定大事矣史家立义必守向上关捩庶防有补于世论俛而就下遂为李德裕只较台阁仪范班行凖则而已与孟子叔向之意何其逺也唐宰相数百其实有地望者固当谱以见之然亦有庶人崛起者甚众地与望不相须而必记其所来仅以姓纂又不相应领也
　　按唐有贞观礼显庆礼开元礼礼阁新仪曲台新礼续礼郊祀式皆行于当时其本起于梁新唐志以开元礼为正其仪物名数次序曲折已无不备尽而议论废兴亦具见之盖自唐至今又三百年国家之礼悉在焉学者不必求之他熟于此志足矣自有志书以来未之有也王通谓史失自迁固始纪繁而志寡不知其指纪繁者谓汉事抑谓古事若谓汉事则正失于寡盖一代之制不能备其本末而徒杂取他书使后无所考按此所谓失也儒者执空尺度以凖量当世行今而不可复古而不能宜元祐人有使程正叔山中读通典之论也然通典固可读耶
　　借田亲蚕礼文极盛按诗载芟良耜祈报社稷葛覃为絺为绤皆所以供祭祀之粢盛衣服而天子后妃与其羣臣妾必亲有事焉是则必卑约而后可行必简质而后可久也王通言封禅非古也其秦汉之侈心乎然则借田亲蚕非古乎而后世之侈如此盖其君臣内外特相与为戱而已先农者田祖也犹先蚕尔而以神农为祀主古圣人又可侮乎唐志虽具载而不着其非此礼须因仪改定示以反本盖原于人情近而易知非若其他礼文龃龉而难通也新志言古之作乐者多为之法始求声者以律而造律者以黍度量权衡皆自黍积之以为古之君子知物之终始而忧世之虑深按书周官左氏论语孟子论乐皆无此惟国语载泠州鸠答问律称古之神瞽考中声而量以制无所谓君子者欧阳氏所据盖汉志王莽时钟律家所定刘歆所典领工师相非君子之言也学者最患论世不明转溺卑近由汉至今无不以制乐为极致尺律起深争且璇玑玉衡舜实在之以齐七政后世尚不能传其法而律度量衡自天地以来所同有乃必曰皆起于黍夫有律而后有黍耶有黍而后有律耶以圣人君子之学驱而求工师瞽人之所能又谓乐旷世而不可作宰我言三年不为乐乐必崩夫乐何尝絶于天下而亦何时而不崩谓知器之必敝而声不可以言传亦非也祖孝孙张文收既定乐太宗乃谓圣人因人情以作乐人和则乐和隋末丧乱虽改音律而乐不和若百姓安乐金石自谐矣魏徴遂言乐在人和不在声音便欲决了此论盖太宗以治自矜言和则由已无预于乐徴不知其指殆浅率矣夫乐疑非以致人和而非人和则不足以制乐太宗不以时之治乱责効于乐可也而谓我能造治使乐随以和虽圣人不敢当而太宗偃然当之非泰乎舜闻律音在治忽正恐乐有未谐则治有未至既以已致治复以乐察治此道之宻微非太宗与徴之所能知也又言将亡之政其民苦故闻乐而悲今玉树伴侣之曲尚存为公奏之知必不悲此尤非也因政成乐政徃乐存人听其音如在其时季札歴观众乐不问存亡孔子闻韶久而忘味安有奏亡国之音而不悲者太宗此言亦谓当我之时恱我之政无悲前代衰乱之心何其意之鄙近也充太宗之治力行不已冝若可以语乐而其见处卑下如此新志所谓时君褊迫不足以堪其事者正应太宗尔若隋文则又未论也张齐贤议凉武昭王为太祖举传称欲知天上事问长人以其近之诗云谓天盖高不敢不局又云瞻仰昊天云如何里齐贤在当时亦名善议论而其语意率野至此武后中宗之间人材尤陋耶
　　唐乐章三百三十余篇其粗可传者彻豆豋歌一章上笙磬彻豆笾廓无响杳入主在室神在天情余慕礼罔愆喜黍稷屡丰年送神一章眇嘉乐授灵爽感若来思如徃休气散回风上返寂寞还惚恍懐灵驾结空想云刘晏之作也唐人以歌词擅名一代者不少矣其偶不用耶抑郊庙雅颂之词难为工耶
　　旧史不志仪卫新史独详载之其羽葆华盖旌旗罕毕车马之盛人君举动必以礼属官百司必备物所以为慎重也慎重则尊严尊严则肃恭夫仪卫所以尊君而肃臣易泽上有地临君子以教思无穷容保民无疆人主临制天下茍无教思容保之心但多人徒盛文物自尊奢而恐胁臣下一朝散离何所不有盖其骄华烦敝以徇区区之欲与始皇炀帝何异反谓之尊严肃恭非史氏家法也
　　旧史但记三厯新史并记八厯一代所用诚不可不尽载而一行之论为尤详然新史谓一行始专用大衍之防则厯术又本于易按书称厯象有成法而无起数洪范九畴以凡举之非数也初一曰五行至五为土亦以凡举非数也四曰五纪亦以凡举非数也厯有所起自然之数而书不言以为厯官之事非典训所当知也孔子系易辞不言数惟大称大衍之数五十其用四十有九而大衍无所起不知何以为五十何以缺一而用四十九其下文即指五行生成之数不知此果天地之次第当然耶五行之物徧满天下触之即应求之必得而谓其生成之数必有次第盖厯家立其所起以象天地之行不得不然也大传既举大衍之数乃以易之分揲象之盖易亦有起法故也大传本以易象厯而一行及新史反以为厯术本于易夫论易而必及于数非孔氏本防明矣而谓厯由易起然则天地国家之初有易而后有厯耶有厯而后有易耶易与厯果为一耶为二耶学者不究其始之所从而放乎末流之纠纷揠道以从数执数以害道此最当先论也
　　新史言太初至麟德厯二十三家与天虽近而未宻也至一行宻矣其倚数立法固无以易也后世虽有改作者依仿而已然自麟德以前各自为术而效亦殊若谓一行之术已备则冝常用而不改谓改作为依仿则冝常效而不差然自一行以后三百余年未尝不改而亦未尝不差何也岂后世之为厯者不足以知一行之术而然耶厯主于验而已茍信其术而坐视其差固无益于救变也
　　十二次分野昔人谓鬼神有所凭依而自天地以来各世其国歴夏商至周而尤着故占者徒以地象其星而星固不尽系于地也及诸侯之国既亡而灾祥占测之术亦随以废惟水旱兵疫存其大略至于失行愆度彗孛流枉之异则皆在其时君不复以分野言矣李淳风以唐之州县配昔分野无预于天变但欲正后人因循之失可也而一行乃以为天下山河之象存于两戒观两河之象与云汉之始终而分野可知以地规天以天系地真若形影之不可违隂阳必计升降尽察岂有是哉孔子曰观乎天文以察时变夫地近而可定天逺而难明区区乎以地规天则天文谬而无观矣
　　唐以来天象之异者上元二年七月癸未朔日有食之既大星皆见在张十四度贞观初突厥五日并照元和二年十月壬午日旁有黒气如人形跪手捧盘向日盘中气如人头干符六年十一月丙寅朔有两日并出而鬭三日乃不见广明元年日晕如虹黄气蔽日天祐二年正月甲申乙酉日有黄白晕晕上有青赤背晕中生白虹渐长向东百余丈二月乙巳有苍白云夹日长各六尺余既而云变状如人马乃消贞观初突厥三月并见仪鳯二年正月甲子朔月见西方武后时月过望不亏者二光宅元年九月丁丑有星如半月见西方开成二年二月有彗至三月遍指四方自是至防昌元年无岁不彗天复元年五月夕有星当箕下如炬火炎炎上冲人初以为烧火也高丈余乃殒天祐元年四月有星状如人首赤身黒在北斗下紫微中占曰天冲也天冲抱极泣帝前血浊雾下天下寃元和六年三月戊戌日晡天隂寒有流星大如一斛器坠于兖郓间声震数百里野雉皆雊所坠上有赤气如立蛇长丈余至夕乃灭咸通九年十一月丁酉有星出如匹练亘空化为云而没十三年春有二星从天际而上相从至中天状如旌旗乃殒天祐元年五月戊寅乙夜雨晦暝有星长二十丈出东方西南向首黒尾赤中白按自春秋至隋日月星之变学者多能记之而唐以来鲜有言者故略具一二浮屠氏书至唐始盛行于中国然实与春秋僖文同时虽夷夏殊方然皆先秦古文也其叙二日两月乃至晕适佩玦彗孛飞流负耳虹蜺之类以为同分妄见但此国见彼国本所不见亦复不闻殆其恶縁所感而致不然则突厥之五日三月使诚不谬而中国人莫之见何也今星厯家言尽西必占狼星极南必占斗牛又以声教所不暨皆为狗国此为其国无人言之也若有聪明贤圣者出则其占不止如此故天竺能歴兹能乐皆与中国无异又安得专以狼星斗牛限之哉余益知山河两戒分异之说为非的矣
　　余既于汉志着五行之非而新史以为自汉以来未有非之者汉以来从之不暇何暇非之又谓祥眚祸疴之说自其数术之学故略存之此尤不然夫以数术占灾异自古已然惟不可出于洪范尔况其中者皆极于神明圣人亦未尝废也惟不可出于儒者尔洪范运道而绌术儒者任理而遗数故以洪范占灾异未有能中者也新史又谓孔子于春秋记灾异而不着其事应此亦非也桑谷共生雉雊鼎耳古人皆以事训其君事不明则改为者无所据凭事明则德正而异消何应之有不然则祸至而应如响虽欲削之可得乎春秋以年纪事灾异即事也若灾异之所以为事与事之所以应盖其体不可得而并着也然左氏则固着之矣新史用春秋法于纪年已皆纪其大者而不着事应可也志则纪年之笺传尔安得复用春秋法削其事应而独以灾异言哉冝其猥积烦多为学者所厌观既不足以得其大又并小者失之矣
　　新史特志羁縻州府八百余以为虽贡赋版籍多不上户部然声教所暨皆边州都督都防所领以见其盛按太宗既胜防夷狄遂郡县其地置都督都防以统之已着乱华之渐至宗创为十节度二十余年而禄山破两京终受分裂之祸与晋事大约不甚异然唐人无能悼痛其失而后世因之盖徒见其盛而已夫务广地而不务广德谓力之不如德也两汉是也若力不足以制外而反失其内则又力之不如去两汉逺矣唐是也此太宗君臣贻谋之缺非所以为盛也
　　唐取士二十余条虽皆率意无典法然去魏晋未逺人主之权犹可以进退伸缩一世其后愈益降损则不然矣余毎思自臯陶立用人法三代莫之或改更战国及秦壊防汉乃变为察亷辟署然亦相承七八百年至北齐及隋乃别为科举铨注今又六七百年矣杨绾沈既济所言皆汉魏以后事而绾谓之依古察孝亷绾盖未知古也德宗在人主中不为有识然尚喜既济之论李栖筠李廙贾至严武亦非名士便恊同绾议又衍畅其说以为依桑梓者乡里举在流寓者庠序推可见当时人心未至于难回风俗未至于难革若后日则岂可复发口权已在下人主拱手奉行知者羣笑不知者羣怒而乱矣呜呼当太宗时去两汉才数百年尔人心不易回风俗不易革乎然其君臣不知长虑逺览而甘心乱世之敝法不惟不能变又助成之益坚所以寂寞冺絶至今纵有卓识之君杰出之相而已成之俗安可骤反然则太宗君臣本以力征得天下稍用儒雅文饰之耳国家细宻如此二者既已断弃而外之经制操防类多粗疎亦尽失古人大意而新史方以谓制度纪纲有以凭藉扶持此余所以屡叹而申言之不能已也
　　新史称唐之官制其名号禄秩虽因时増损而大抵皆沿隋故按宇文氏与苏绰卢辨一用周六典更定官名行之已数十年隋簒宇文欲削灭其迹以一人心首易官制尽从魏晋之旧所谓唐沿隋故者隋非能自立一代之法盖因循前事耳宇文所改虽未必是而隋之所因循者不待辨而知其为非矣今既以唐为沿隋故则固应漫漶纷错莫知得失之所在然反以为其法则精而宻其施于事则简而易行制度纪纲垂之万世然则唐虞三代之治不可复行于后而必隋唐之法可也且秦变古汉不能复武宣以意妄作流及魏晋遂有三省以为政本所谓简而易行者秦之余汉之初也精而宻者武宣所创也盖患秦之简而以为疎且不便于人主是秦虽暴戾犹未至于全失古意及武宣断壊之令尽耳况精宻亦何有贾谊云簿书期防不报之间以为大故至于俗流失世壊败因恬而不知怪新史之所谓精宻者岂亦若是欤周官所建宏大深逺大冢宰言之尤详此乃东周人追载犹未为周公自著书也而欧阳氏已疑之夫简易精宻既归于隋唐则烦重粗疎尧舜三代任其责矣汉有贾谊晁错董仲舒颇能攻斥秦汉之短后人如魏相王吉刘向等尚有所执守唐乃无其人止一陆贽然贽所欲歩武者贞观及武后时事耳欧阳氏为本朝议论之宗苏氏专向陆贽所以数百年好恶从违无所统一而古人之道终于不可行此亦今世之大患有志于学者所冝知也
　　旧史叙水部郎中之职天下水泉三亿二万五千五十九在遐荒絶域者不可知又言江泗为大川之外百三十五水是为中川千二百五十二水是为小川其具载名数零余如此必有所考见盖昔人之于事物无不用其勤矣
　　新史言唐立府兵之制颇有足称又言古之兵法起于井田又言此高祖太宗之所以盛按府兵成于周隋史非不知而谓之唐立何也每观后世之论皆谓当寓兵于农故共称府兵以为得先王之遗意然歴考战国秦汉之后至未立府兵之前兵农本未尝相离何待寓也惟其苦争好战屡鬭不息民失耕作无以转饷则国贫而兵弱尔宇文苏绰患其然也始令兵农各籍不相牵缀既府额长征莫返而居者晏然不知縁此国富兵强奋其至弱卒以防齐隋文因之平一宇内当其时无岁不征无战不克而财货充溢民无失业之怨者徒以兵农判而为二故也然则岂必高祖太宗所以盛哉乃遵其旧法行之耳兵农已分法久而壊齐民云布孰可徴发以畏动之意求愿从之名虽至百万无不用募何足怪矣且井田丘乘所以人人为兵者天子不过千里大夫诸侯不过百里其势无独免之民也若以天下奉一君而人人不免为兵不复任养兵之责则圣人固所不为若以天下奉一君而养兵至于百万独任其责而不能供则人知其不可今自守其州县者兵须地着给田力耕千里之内畨上宿卫已有诸卫前兵不可轻改因其地分募乐耕者以渐归本边关扞御尽须耕作人自为战三说参用由募还农大费既省守可以固战可以克不必慨慕府兵追羡井田误离为合徇空谈而忘实用矣圣人复起不能易也
　　新史叙节度之兵引兵犹火也弗戢将自焚太宗既得天下不能息兵以富民而用之不已延及高武宗未尝创艾故杜甫兵车行言一从十五北防河便至四十西营田去时里正与裹头归来头白还戍边而史谓高宗武后时久不用兵府兵之法浸壊者非也盖既以征戍耗亡而不复完补则自然无兵可交及其变为节度之法汲汲自救大权在下愈多愈弱而已然则弗戢自焚太宗宗之过也肃代节度之兵焚燎已迫虽欲戢之而不可尔非所以责之也
　　旧史载杨烱驳孙茂道苏知机冕服议识达通谅安于古今唐人本不善立论能如此者固少矣其有俊名不虚也但惜文字烦杂无以发之尔茂道知机何人世之凡鄙妄作徒费爬梳徃徃而是何足算哉
　　新史凡授田者岁输粟二斛稲三斛谓之租丁随乡所出岁输绢二匹绫絁二丈旧史每丁岁入租粟二石调则随乡土所产绫绢絁各二丈稲不应多于粟一斛绢不应特二匹恐新史误也旧史独言岭南诸州则税米新史并记扬州以钱安南丝益州罗绸绫绢江南以布新史称非蚕乡则输银十四两谓之调旧史亦不记也授田本起北齐后周而隋因之然古人用民力岁不过三日而隋唐相承以二十日乂征其庸古人不税而借今计田收输矣唐令里具于实岁终为乡帐乡成于县县成于州州成于户部又有计帐具来嵗课役以报度支国有所须先奏而后敛易言王假有家交相庆也天下之大安用屑屑烦碎必亲手付授而后足故李林甫以岁为防符遣使一告费纸五十余万条目既多覆问逾年虽古今制度不必尽同然自三代而下经常简易之法皆不逮两汉逺矣新史不深考直自高祖太宗截断言之不知唐后事当安所处若以后者为是则两税系省盐酒百名又唐初所不为若以为非则孟子谓斯速已矣何待来年竟于甚处着力而可苏氏载司马氏之言曰天地所生财货百物止有此数不在民则在官虽然王氏之苛心欲取于无可取司马之善意欲散于无可散空分邪正一种病民而古人逾逺后世逾迫真有志于民者其可不惧哉
　　唐又有义仓畆二升即正税也盐酒茶麴虽皆出于天寳乱后自前代叔季未尝无加赋至易姓輙废省以新民如本朝累更治主贤臣然唐五代之末敛非惟不能废省反因而增算之犹患不足新史不是之思徒备载以为事始何益政道诗云燎之方扬宁或防之盖隋唐既为府卫之兵与民各行法壊不修复不能反遂至竭天下以养兵此受病本根所以因循末世之横敛有加而不可已也若君臣同心儆惧力求所以变易本征末利从而渐损唐以前事犹或可望不然上下相刼制茍且度日如以漏舟重载泛然波涛中孰知畔岸所在则其不亡者幸而已矣
　　刑辟自古有叔向谓议事以制不为刑辟者尧舜禹汤特缺此一门虽有刑而无辟故也故曰象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉县刑以示民而不曰某罪必入某刑惟数圣人为然盖纯用父兄师友之道薰染而入而民亦自然乐从其丽于刑者少矣新史谓惧民知争端故不为刑辟夫民淳漓诚伪岂有常质不为之法其争愈多尔又谓后世作刑书无不备俾民知所避尤不然后世君上德薄设险以驭民微细动息皆有以待之使民不知所避卓茂谓一门之内小者可论大者可杀茂已能为此言而况圣贤安得为俾民知所避也又言其为法虽殊而用心则一呜呼吾不知后人之心与古人之心为一也
　　张蕴古奏李好德病狂瞀法不当坐为权万纪所劾太宗杀之后悔旧史载太宗曰吾尝禁囚于狱内蕴古与之奕棊今复阿纵好德是乱吾法也新史没之既失太宗蓄怒之由况蕴古虽实平恕何必与罪人奕棊以慢狱激发人主哉不然则太宗遽斩蕴古诚为暴矣六经之道简严易直而天人备乍防此语似无病然谓其余作者精深闳博各尽其术则是六经之外尚别有一理可以发明天下自然敺而从之安在其为备也世外之论惟浮屠氏盖彼已自为异端殊域姑置之而已若共此世而精深闳博不质于圣人则法之所不许也故凡道理不经圣人所定皆麤浅而狭陋者也非精深闳博也









　　习学记言卷三十九
　　钦定四库全书
　　习学记言卷四十　　　　　宋　叶适　撰唐书
　　列传
　　髙祖窦后太宗长孙后唐贤后独此二人尔新史所载皆不如旧史详实徐贤妃二十余嵗作谏征伐防词富理博王勃不能逮也新史但约载百余言读者不复成章掩其美矣至言韦后持权不如武后故败而无成未知武何论成否
　　宪宗郭后事新史记其为宣宗不礼欲自殒是夕暴崩及贬礼官王皥白敏中周墀皆诘怒甚详而旧史乃言宣宗即后之诸子恩礼愈异于前朝无一语类新史岂唐故史文所讳遂承用之耶
　　江夏王道宗以赃论太宗谓侍臣曰朕富有四海士马如林欲使辙迹周宇内逰观无休息絶域采竒玩海外访珍羞岂不得耶劳万姓而乐一人朕所不取也人心无厌惟当以理制之云云夫以其可为而不为太宗自见识实处也尧曰人心惟危道心惟防若夫尧舜禹汤皆以其不可为而不为者也如太宗所言皆决然不可为之事而太宗自以为可为则古之治主无此论然能以理制而不为则世之乱君无此识虽然欲在理先难乎其语上矣
　　因太宗欲使功臣宗子世袭不行搅动论封建者苏氏谓栁宗元之论出诸子之论皆废虽圣人复起不能易然宗元言封建非圣人意也势也观易地上有水比先王以建万国亲诸侯书载万邦义尤多圣人惟恐徳不足以有诸侯更分别甚意与势而又谓其不得已乎方尧舜三代时所为建置其国家者皆天下之圣贤故臧文仲闻六蓼防谓臯陶庭坚不祀忽诸徳之不建民之无援岂如汉唐以腥臊剑挺之臣膏梁乳臭之子加诸亿兆人之上哉自晋楚防国最多已自别为郡县至秦始尽空之天地霍然一变宗元乃言公天下之端自秦始何也大要古无封建之论因李斯不主后世之説方角立宗元据末以抗本自应失其防也汉以后有国者不论地大小皆为置相王侯未尝自专相与守何异哉然秦分三十六郡大于诸侯数十百倍纲目未繁粗得体统汉稍分至百余犹不害其为踈简比齐隋唐益以厘析至今愈甚长吏削弱代易促遽天下之贵聚于一人徳不能化力不能给而吏胥制其命其间藏无限事民何尝受实惠若此者盖宗元与诸人之所未通直谓善制兵谨择守则理平然则不习治道而强言之做成标的后学反受聋之患矣
　　旧史载建成元吉谋宴太宗于昆明池率更丞王眰以告太宗召府僚定计盖房杜预焉其言舜焚廪浚井小杖受大杖走世俗引圣贤以自觧固多如此不足怪舜曾子可以免死而不可以屠戮其亲也太伯至于断髪文身然后已夫以盗窃之利欲借圣贤之名亦何所不至哉
　　长孙无忌杀吴王恪为髙宗及身虑至矣及其身与家不保而君与国从之反不能虑焉何哉无忌晟之子以诈谖徼幸自其所长至于社稷安危存亡之地非其贵也陈平之智汉髙尚谓难独任晟与房杜佐命犹较良平萧曹多少而汉髙亦非太宗所能及汉人其未可轻视
　　宋王宪之贤伯夷季札何逺使其得位有开元之治必无天宝之乱也而当时执政乃谓圣庻抗嫡非唐人何以发此论哉明皇于宪终始尽爱余昆弟倂頼其宠盖志满愿足之所生油然而不自知也而唐人又谓之友悌天性使诚天性乌有悌于兄友于弟而不慈于子者乎
　　李景俭善言王覇大畧髙自负王叔文比于管葛叔文成败虽已徃然终未可定论景俭固俊伟人也前轻萧俛段文昌后骂王播崔植杜元頴朝士信无侵辱宰相之理然如此軰人为百辟首何以服士大夫心不至于见陵者幸也史家踈畧不能记其语言行事无以考验是非可恨尔前代亦多如此唐事差未逺或尚有逸书可求也
　　方豆卢着诬告宋申锡甘露之祸已成文宗志虽立于此而聪明不加于彼坐失事防舍易求难悲夫
　　徳宗始末无可道者惟有礼防院成婚一事而新史不收然则肃代之衰微可胜叹哉
</div>
    <div class="pagination">
<a href="习学记言_page21.html">上一页</a><span>...</span><a href="习学记言_page17.html">17</a><a href="习学记言_page18.html">18</a><a href="习学记言_page19.html">19</a><a href="习学记言_page20.html">20</a><a href="习学记言_page21.html">21</a><span class="current-page">22</span><a href="习学记言_page23.html">23</a><a href="习学记言_page24.html">24</a><a href="习学记言_page25.html">25</a><a href="习学记言_page26.html">26</a><a href="习学记言_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
