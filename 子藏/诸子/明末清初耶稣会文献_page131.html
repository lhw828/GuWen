<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 131 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 131 页/共 351 页</h1>
    <div class="content">四、耶稣之善仁中有义
耶稣之善，又非柔善之谓也。柔中有刚，仁中有义；存严父之容，以配慈母之心。所以遇强悍不率之人，不论贵贱，有过则规之，有谬则绳之。在伊辈中，不啻严师之於弟子焉？守其师道之尊威，见者咸钦若神明矣。
五、耶稣德容，笔舌难尽
至於在外之德容，岂笔舌所能罄哉？威可畏，而仪可象。觇丰采者，望而生敬；聆议论者，接而即服。故从游之众，雅慕其道，终日与言，忘寝忘食，甚若醉以道、饱以德也。即妒善之党，或使人害之。使者至，而一闻其德音，如坐春风、如沐太和，暴厉之念消，而羞恶之心生焉。幡然悔曰：“吾侪始闻道矣。”呜呼至哉！即后为伪善者所害，亦徵其德之至也。尝闻形陋者，必恶明镜。耶稣在群小之中，亦如明镜鉴物，形其伪焉，显其恶焉，触其怒焉，是以必欲谋害之也。虽然，欲掩耶稣之德，而其德愈显。不观蒙难之际乎？量愈洪也，心愈慈也，意愈恳也，色愈恬也。以己善而胜人恶，以人丧耻之妒而成己至爱之功。斯所以立善人被冤之表也。是故恶辈施以凶气也，而耶稣以愉色胜之；恶辈讥以辱言也，而耶稣以缄默示之。不宁惟是，凶党以无数之苦加之，而耶稣反以无比之恩予之。甚且恶人敢妄以奴之刑刑主，而仁主甘受其刑，以为赎人之价。其死也，能震骇天地万物，而不忍伤恶人之一肤一发。此岂人力之所能为哉？昔圣伯尔纳铎睹此云：“何必以灵异验之？第览乎此，足信其为人而天主者矣。”
（三）升天后据
论后时之据，可该为三端：一、弑救世者之国尽灭；二、邪教之灭而正教之兴；三、正教之境，历久常新。三者皆耶稣所预言，而明证其为天主者也。
一、弑救世者之国尽灭
1、耶稣预言其城之灭
论灭其国。耶稣受难前五日，睹其城郭之巩固、殿宇之巍峨，频叹曰：“斯城也，当今之代未尽，石不叠石也已夫。”
2、其国当灭
夫论其罪之重，固宜早罚。然天主至慈，耶稣至仁，犹欲待其改过，故宽之一代。乃属弟子，代行劝化。然而难矣。盖欲以素为我所辱者，今转而敬之；素为我所恨者，今转而爱之；素为我所绝、我所弑者，今转而服之。且认之为主，遽释其夙恨，遽变其初心，虽在贤哲，亦云：“难矣！”而况凡人乎？且弑耶稣者，非常人，乃彼国之学士。《圣经》掌於彼焉，诠於彼焉；预指救世者之来，亦导於彼焉。无如因耶稣道德之辉，眩彼私目，遂心迷而将数千年所许者、《圣经》所载者、一国之所翘望者，一旦冒而弑之，其迷、其恶、其害，至於此极，罪岂易於决然痛悔乎？不在同谋者，或可望其归正；司其事者，宁肯迁改乎？朴直者，犹觉易；文过者，岂不难乎？故先则痛恨其人，次则深恶其弟子，终则立意而欲灭其道。迨耶稣所云降罚之时至，而天主之义怒彰矣。
3、其国被灭
敌军果至，国伤城围，惨莫胜述。姑无论敌害堪嗟，即本城之人，亦自相攻杀。糗粮绝，易子而啖，僵尸一百二十二万。敌军睹此，莫不挥泪叹曰：“非我也，天也。”战毕，耶稣所言石不叠石者，夫敌兵虽不知之，而犹隐验之。尽毁厥城成白地，而果无石叠石矣。国灭民散，流窜天下。其事详载之彼国史书，至今可览。其时考之中历，在东汉建初年间。
4、古堂不能复修
越二百九十二年，又有一国王，（名儒良）甚迷乎异端。见从耶稣教者，欣以此事为据，大怒。复欲将此城重建古堂，以矫抗耶稣之语。再召如德亚国人，聚处原地。督役丁男，耗一国之费，而动兴作。其锹锄器械，皆以银为之，示傲也。然而耶稣所言，卒不可抗。其人已集，其工已鸠，其材已庀。方掘地，不觉烈火冲出，地震石倾，人物尽填於坑。至再至三乃罢。后显十字架，灿烂于空中。令人明知其非偶然之事，乃因耶稣全能而然也。由是时而至於今，如德亚国人，皆流离奔散，抱《圣经》而迸诸万邦。若天主故留其余，以为《圣经》之证，救世者之验云。
二、正教兴而邪教灭
1、正教兴而邪教灭因天主全能
论邪教之灭，而正教之兴，当观所灭、所兴之教，并察传教者何人。而其中神奇之据，则可知之矣。所灭之教，其神最灵，有感即应，有问则答；极合人私，极易奉崇；如拜礼之外，弗计矣。所兴之教，至一至善；拒异端，防嗜欲；一邪不得相参，纤恶必去其尽；其俗情靡风，断不同流而合污也。至於所选传教之人，不以名儒，恐人疑为术驭；不以钜卿，恐人思为势厌。特选朴素布衣，十有二人，诿之传教。不宁惟是，斯人一出，术士恶其有防己欲，学人憎其有道相高；在上者恐其移风，在下者嫌其易俗。推而邪神，亦蛊惑人心，以炽其害。群起交攻，常刑不足，而且各出其奇法耳。斯时也，传教者惟以德保道，恬然顺受，效耶稣之芳型，恃天主之宠爱而已。邪教以怨报德，圣教以德报冤。彼也甚众，此也甚寡。彼凶猛，此良善。彼贵而巧，此朴而直。究竟彼之邪教皆亡，而此之正教大兴。其故何哉？呜呼！噫嘻！此非人力所致，盖有天主之全能任之也。
2、内付超性之能
所以传教者，虽本无奇才，而超性之神能独优。盖耶稣升天后十日，圣神降临，默喻其心。率性超性，万理万德，不究而知，不困而能。
3、外神化其才
外焉神化其才，万邦言语，古昔经典，不习而达，不学而通。虽则谦冲自持，然对王侯而理不屈；功力平淡，而天主之全能，一若独掺也。是故，攻之不能，禁之不得。几见烁於火，而火不能焚；置於水，而水不溺；投於虎噬，而虎且摇尾乞怜；剐其肌肤，而肉且复生如初；拘之邪神之前，而邪像亦仆而成灰矣。
4、忻然殉道捐躯
故杀一人，得十人信之；杀十人，得千万人归之。即幼而成童，弱而处子，亦皆忻忻然慕义致命，殉道捐躯。不惟此也，并操刀主杀之人，感动莫遏，亦乐而愿归矣。乃无何而邪术尽灭，邪庙改堂，黜异端，崇正道。无论编氓被化，即学士君相，卒至奉令而承教焉。思当日所兴所灭者如此，非天主之全能，曷致哉？
三、正教之境，历久常新
夫止为弃邪神，人犹可从。若欲革其积习，挽其靡风，难矣！此为第三端，试言之。
1、化恶为善
自得耶稣之道，远西诸国，向为万恶之薮，后为至善之域。贪财者而乐施，迷色者而贞洁，亢历者而良顺，惰懦者而勇毅。内而人心，化恶为善；外而风俗，遂变丑为美。上下相安，恬然无事。富不骄而贫不贪，贵不欺而贱不抗。富者，为贫人之帑藏；贫者，为富人之股肱。抱道者，为众人之模范；乘权者，为百姓之父母。
2、相国相恤
一国之中，恍如一家焉。且老有公养，少有公校，病有公医，旅有公舍，掳有赎，囚有慰。至於穷民而无告者，皆相周相恤。同侪之下，恫瘝一体。迄今千数百年来，其俗常新，盖其道不变易。
3、教皇司教
世主之外，另有宰道之共君，无世及，惟凭盛德而立，专以治道为任，名曰：“教皇。”而教皇之下，又各国设有主教、神司，分任其职，襄圣化於各方焉。夫教皇在其中，代耶稣之位，奉耶稣之权，内膺其默牖，外以圣传《圣经》，而保其道之真，定其俗之正。其列国之君若民，宗其道范，不啻奉耶稣之命。
4、施化万方
然且其施化也，不止远西诸国，而天下莫不得聆声教焉。观此可徵耶稣非仅为人，诚为人而天主也。若更合览先时与当时等据，又凿凿可证焉。”
（四）前三据最不能疑
或曰：“观前三据若果有厥事，未有不足凭者。但未睹其事，不过信人之言耳。”曰：“凡不信人之言者，或疑其不自信而诳人，或疑其冒信而有误。此外，更无他惑。然斯二者，於此均不得疑焉。
一、传道之人不可能不相信
1、千万人传道
论其不自信。试即平心而度，天下有舍其父母、昆弟，远适异国，冒死而来诳人者乎？即有一二诞妄之人为之，能有千万人传之，世世而勿衰耶？
2、非为广其教宗
或又疑为欲滥取门徒，以广其教。而不知若第为滥取门徒，即当迁就其道，使人易从而易守焉，则可，乃何以道则高也，行则峻也？常见击情物欲者，但欲略贬其道，则即获信从。而西儒卒不因是而稍贬，可谓滥取也耶？
3、唯老死中土
至於疑其别有所异，自万历十二年，利子玛窦传教中国，相继而来者，不下数百。察其所行，不过修己化人，老死中土而已，设不实有信於其中，而只图一棺一墓，必航海九万里，或作鱼鳖之食，始可得所图欤？幸也！死於中国者，犹有棺墓。至往他国传教之士，无论居室、衣服、饮食，不能自给。其杀於恶人之手，啖於野人之口者，不知凡几。使不实有信於其中，而止图杀之、啖之。岂本国不足死，而必躬造异地欤？此可知不自信之言，不得谓之也。
二、传道之人所信无误
如谓信之有误，亦不可言。盖前所云等据，在西域非有难考。
1、《圣经》之据
第一用目击，而其据即昭然。如降生先之据，不过观其有《圣经》否，《圣经》中有此事否。若疑《圣经》为后所伪造，幸天主深意，犹留如德亚国背耶稣之人。尚存《圣经》，至今可参观焉。此不过用目焉耳，岂烦心之推论哉？（再览本书内，未降生之先据，更明。）
2、当时之据
论当时之据，其所载者，非古荒唐难考者也，乃东汉初时事。其所行又非私行，乃远西诸国，所共见而共闻者也。如耶稣死时，日晦地震，山崩墓裂等事，彰彰耳目，岂有欲诳人者，而以天下可见、可闻之事哉？且使当日无大奇迹，而耶稣既死，其弟子何为舍生而传其教？即欲传之，而当日之顽民，何为捐躯而信服？然而远西诸国信之者，至今可睹已。设使当日《圣经》未载其事，耶稣所行不符其纪，十二宗徒（十二宗徒，即耶稣之门弟子也。）未行圣迹，而从之者，犹且一一致命归之。无灵迹尚如是，岂非灵迹之至灵者乎？然而当时之据，又非有误也。
3、事后之据
至论后时之据，天主罚谋弑耶稣之人，而灭其国。其苗裔，至今尚存，而散於天下；其事亦载於伊国史中。不过一目其书，便昭然矣。如恶王（儒良）复创古堂之事，其信史亦志之，开卷即晰，奚烦推论？
4、远西列国之据
他如远西列国，风俗丕变，凿凿目前。今犹有千百人，传教各国。蛮陌之区，并被其神化。是亦足徵其风俗之何如也？他国风俗虽美，卒未闻有长辞故国，往外而化人者矣。要而论之，传教之士，既不可谓不自信而诳人，亦不可谓之冒信而有误。则夫前三据，确然实矣。据实而其道亦实，道实而救世之事必真。其真如此，实可信矣。况再观其教之善，其真愈出矣。（详观后卷）
 
真道自证卷四：教
总论
教之所以为教者，真也，善也，令也。惟真，则在於道理之无妄；惟善，则在於规诫之极美；惟令，则在於诱人之实行。夫圣教之真，已见上文三卷。其善与令，又在此焉。夫然，凡教之所以善，而令者有五：一、所命之善实；二、所引之路正；三、所迪之由切；四、为善有式可则，有法可效；五、心病有医，不及有补。具此五者，庶足为教。然非造物主至真、至全之教，焉得有此？可详览於后。
第一节  教之经论
一、圣教所重在于成人
或曰：圣教之所重何如？
曰：大哉！问也。圣教之所重者，归於成人，使人识己分而不过，晰己位而不失也。夫人在世，介於三者之中：上乃天主，中乃人，下乃禽兽。主教使人於此三者之中，不偏不倚，无过不及，循其位而不乱也。於天主，则屈而敬於无上；於人，则平而爱於无私；於禽兽，则别而不堕於其中。三者尽，即人成矣，而主教之功亦已尽，试言之。
二、人当归于天主
论屈伏於天主之前。昔圣奥斯定云：“主之於人也，全造之；而人於主也，亦当全归之。“故人有心、有情、有身，当无一不於天主而屈服也。有明司，圣教使之服於至诚之主，而信之不疑；有爱司，圣教使之归於至善之主，而爱之无已；有愿欲，圣教使之向於万福之原，而望之不易；有主张，圣教使之尊主命，而宁死不违；有能敬之礼。圣教使之祀其至尊，而大异百神。要之，天主无一德而不施於人，而人亦无一情不答於天主也。（看向天主三德、天主十诫於后。）
三、当爱人如己
论平於人。主教虽不无上下贵贱之等、亲疏厚薄之殊，然而於众人，则不得不以仁待之。盖人乃同出一原，同为一祖所生，共有是心而共有是向，故无论大小、远近、富贵、贫贱之不同，皆当以爱体之。不特於其生、其名、其利，不敢有害，即辱人之言，并不出於口；恨人之意，亦不萌於心。辅其为善，戒其作恶。赈其乏而悯其颠，公其好而除其恶。休戚与之相关，爱之如同一己。其神形所需之事，无不愿为之顾焉者也。（详看天主十诫，与十四哀矜。）
四、人高于禽兽
论高於禽兽。人虽亦有肉躯，然其性其理，迥然与禽兽不同。禽兽躯则俯地，内无灵魂，任其血气，随好随动，躯自作主。其死则全死，乐则全在目前。食息优游，得此已足。而人则不然，其躯虽亦属四元行，然貌则仰而亲天，以示其所向有异也。身之中，有一灵明之魂，具众理而应万事，宰乎一身之动静。其无穷之愿欲，非世俗所能充满。身虽死，而灵魂依然不灭。此为人之位，而远殊於禽兽也。
五、圣教使人不失己位
圣教使人不失己位，率其性而行。其端有四：志不卑污，不为欲蔽，一也。以善为务，以永福为终向，二也。形身之动，灵魂以正理宰之，三也。心愿无穷，非无穷者不屑欲，四也。人本为天主之活像，要在不堕於禽兽而有失於不肖者，人之本也。（详看十诫、七克。）
六、圣教四德
虽然，为此岂易易哉？必知之无不明，行之无不逮。故圣教又以四德为行善之枢：一曰智，二曰义，三曰勇，四曰节。智、义以引其当，节、勇以要其成。
1、智德
论智德，圣教以其真道，使人明於鉴物而不爽焉。於己也，知非自主而有主，非归於己而归於主者也。於事，知生时，暂世也，身后，乃永世耳。人为永远之人，在世不过立功，身后方膺永福。其功愈多，则其福愈厚。故在世以功为吉，以罪为凶，而真凶真吉，从此而定。所以或富或贫，或贵或贱，或寿或夭，要无不可，但善则不得不图也。遇亨，则善用以成其德；遇困，则安命以增其功。凡事有关於永远者，不以善小而不为，不以恶小而不避，此圣教之所以烛人行於不差也。（详看真福八端）
2、义德
论义德。圣教又以之定人心，而乐其事之宜为。故当忠则忠，当孝则孝，当顺则顺，当敬则敬，当爱则爱。或当以财输，而即以财输之；或当以力给，而即以力给之。上下不紊其名分，亲疏必异其情文，要之，与人各得其所也。至於天主，则无分可言。尊无限也，恩无极也，事之报之。苟能至於无限，亦分所应耳。（人合耶稣，而藉其无限之功，则能至於无限。义详於后。）即或不能，要必自尽其心，以钦崇天主於万有之上也。
3、勇德、节德
但虽有智以明其真，有义以应其当，若非有勇以行，有节以克，不能也。然令人人而乐於勇以行、节以克岂易事者哉？不特人力弱矣，即其性情，往往不一。故其所诱掖之方，不惟欲详且切，且欲分之析之，而各中其情。然圣教之妙，政在是耳。无论智、愚、贤、不肖者，皆在所诱之中也。
七、敬畏天主
君子以敬畏存心，而即有一至尊之主，时时与之适见焉。相其独处，严其闇然，凛凛乎不敢懈也。
八、当好善不倦
好善者以醇美自嗜，而即有至德之精英，时寓其目，以感其心，使之欣欣然乐而不倦。
九、当感恩为怀
义士以感恩为怀，而即有天主无涯之恩、不息之宠。身濡其中，恒受而恒报焉。
十、当以四末之义自警
世人徇尘情，贪世福，则又警以四末之义，（死候，审判，永赏，永罚。）醒其迷而正其向，时显其永福之美於彼焉。使知当谋者此也，能足者此也，既得而不能失者此也。至於世福，虚焉、微焉、暂焉者耳。何容心哉？
十一、现世如战场
懦夫以苦为畏者，而即有现世（详在二卷之二篇。）之奥理以奖励之；而心得以安，累得以释。使知现世如战场然，非安所也。战毕则安矣。世苦为永福之资，尝苦而福将膺，避苦而福亦失矣。况其所致之福，又永远无限。而苦乃暂也、微也。夫宁不可受耶？
十二、赏善罚恶
至於小人，怀不在义而在利，畏不在疚而在刑。而圣教亦有以处此，切明善恶之报，釐厘然其不爽也。其所怀者利，而已有永福为善者之可望焉；所畏在刑，而已有永苦为恶者之不能免焉。况审判之日，危不可定。而操赏罚者，又至公无私，至严无宥，至智靡遣，至能无避。躬受其殃，悔之何及？以此鞭策之，犹有不能感动而向善者，鲜矣。
十三、耶稣立善表
夫善则定矣，若无标准，亦难中道。然而圣教亦不患是。盖耶稣在世，自生至死，万表咸立。如静动云为，特於人事之甘苦，备而尝之。使智者可效，愚者可法。且自耶稣而下，复有圣母；圣母而外，又有一切圣人、圣女。其间品位各殊，（品位，如王、侯、士、庶等。）性情不一。皆阐耶稣之圣德，敷其则，而为四民取法焉。是无一人而不有其作善之芳型也。
十四、圣教七礼
至论心弱有辅，而圣教於此，亦大异於世教。盖有耶稣所定之礼，为人增其神力者七焉：一则、濯其神垢而再生之。二则、养其心，使之合於耶稣，体其善而润其德焉。三则、苦其志，坚其信，使之克三仇（魔鬼、世俗、肉身，谓之三仇。）而能致胜焉。四则、以之治其神伤、医其心疚，以复其自新也。五则、授职以理神化，一可代主摄权，一可代人司祭。六则、正其好合，一夫一妇，以宜后昆，则德不孤而善有传人。七则、既慎其平生，必慎其将死，使之善克有终。故圣教於人，自生至死，无一而不有善助者焉。（详观圣教诸书。）
十五、耶稣补人之全
至论补其不足，尤深、尤美焉。盖奉教者，蒙耶稣任其责而大其功。故其於主，或敬、或爱、或求、或补、或谢，皆耶稣为之倡焉。以己至尊，掩其至卑；以己无穷，补其缺陷。但异哉！人欲假其无限之功，非全尽其己有限之力，不得也。是故人之不及，虽有大补，而耶稣补之之恩，亦不宽假之。功虽甚大，而不使之自恃；赐虽无穷，而不免人积累。嗟乎！至矣、尽矣！非天主全知，曷能得此神法哉？总而论之，奉教者，何其幸也！论道，至真而至全；论教，至善而至令。既有作善之目，复有作善之法；有作善之表，又有作善之助。起视世教，有一於此者乎？
十六、进教之礼
或曰：进教之礼何如？
曰：进教之礼，辞坏世而归救世者，乃再生之礼也。但礼非仪节之谓，礼内必须有人当行之功，亦必有天主神佑之效也。论当行之功有四：一、当确信其道，如天主、灵魂、原罪、救世、永赏、永罚等，是也。二、当定其全守规诫。三、於先时所犯之罪，当叩天主台前，深自痛悔，立志改迁。四、当以一心专向救世者，敬之、爱之、望之，自定不失焉。赖其无穷之功，恳天主赦其一生之罪，增其作善之力。功既尽，然后神司遵耶稣之命，诵耶稣所定之经文，而以水注其额，所谓圣洗。以示水能去垢，而神垢於斯去矣。礼毕，其效即得而不爽。原罪於斯而灭，本罪於斯而赦，（原罪者，原祖传於子孙之罪；本罪者，人本身自作之罪。）救世之功，於斯而通於其人；救世无形之号，於斯而铭於其心。斯时也，属耶稣之人，天主因耶稣之功，而即赦其人之罪，还其原恩，复其义子之隆位，赐其永福之据，加其作善之资，赋其信望爱之德，开其神心，治其神病，增其神力，而为一自新之人也，故曰：“再生之礼。”但既进教之后，其功犹未已焉。再生之恩最隆，而守恩报德之功，弥当笃耳。故日日新之，又日新之；月异而岁不同焉，至死不易其操。夫是之谓进教，夫是之谓奉教。
（一）经教要文
一、向天主三德
</div>
    <div class="pagination">
<a href="明末清初耶稣会文献_page130.html">上一页</a><span>...</span><a href="明末清初耶稣会文献_page126.html">126</a><a href="明末清初耶稣会文献_page127.html">127</a><a href="明末清初耶稣会文献_page128.html">128</a><a href="明末清初耶稣会文献_page129.html">129</a><a href="明末清初耶稣会文献_page130.html">130</a><span class="current-page">131</span><a href="明末清初耶稣会文献_page132.html">132</a><a href="明末清初耶稣会文献_page133.html">133</a><a href="明末清初耶稣会文献_page134.html">134</a><a href="明末清初耶稣会文献_page135.html">135</a><a href="明末清初耶稣会文献_page136.html">136</a><span>...</span><a href="明末清初耶稣会文献_page132.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
