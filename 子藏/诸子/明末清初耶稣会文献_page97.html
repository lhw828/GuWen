<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 97 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 97 页/共 351 页</h1>
    <div class="content">2、上帝是造物主
惟皇上帝，万物之本，万理之原，为能造成之确矣。诸物犹巨室然，夫室者，必其材料，以成其形；又有定则，以为其理。苟无人以造之，则不可得而成。夫巨室者，天地也；材料者，气也；清上浊下者，理也；化成之者，上帝也。《易》曰：“帝出乎震。”《礼》曰：“万物本乎天。”此之谓也。
七、上帝实义
问：上帝之实义，其载古经，不可疑也。至於宋儒或谓其绝，信乎？
曰：“否，不然也，好事者为之也。由宋至今，儒者师经，而上帝之实义存焉。其证有多端，请呈一二。
1、帝出乎震
《易》曰：“帝出乎震。”胡云峰解云：“自出震，至成言乎艮，万物生成之序也。然孰生孰成之，必有为之主宰者，故谓之上帝。”此一证也。
2、帝赉良弼
《书》曰：“梦帝赉良弼。”朱子解云：“据此，则是真有个天帝与高宗对曰：‘吾赉以汝弼。’不得说无此事；说只是天理，亦不得。”此二证也。
3、惟天生民
《书》又曰：“惟天生民。”《正义》解云：“民是上天所生，形神天之所授。民受气流行，各有性灵心识。民有其心，天佑助之。非天徒赋命于人，授以形体心识，乃复佑助。民有其心，言行、是非、得失、衣食之用，动止之宜，无不禀诸上天，各有常理。合道则安，失道则危，是助合其居，使有常生之道。”此三证也。
4、惟天聪明
《书》又曰：“惟天聪明。”《日讲》解云：“惟天高高在上，至虚至公，至神至灵。不用听而聪无不闻，不需视而明无不见。不惟政令之得失、民生之休戚，举不能逃天之鉴。即暗室屋漏之中，不睹不闻之地，亦皆照然察无遗焉。天之聪明如此。”此四证也。
5、简在帝心
《书》又曰：“尔有善，朕弗敢蔽。罪当朕躬，弗敢自赦，惟简在上帝之心。”《日记》解云：“简者，阅也。有善有罪，皆阅简在於上帝之心。”此五证也。
6、降祥降殃
《书》文曰：“作善降之百祥，作不善降之百殃。”虞氏《品字笺》解云：“降祥降殃者谁，倘所谓皇皇上帝非乎？吾人日在监兹之下，不知时加惊惕，以畏天威，且敢以小知私心与帝天角，弗思甚矣。”此六证也。
7、福善祸淫
《诗》曰：“既克有定，靡人弗胜。”朱丰成解曰：“福善而祸淫，此天之常理也。善者未必福，淫者未必祸，此正其未定之时也。方其未定，则人可能以胜天；及其既定，则天必能以胜人。然则今日之受祸者，安知其不为他日之福；而今日之受福者，安之其不为他日之祸乎？夫淫者祸之，似若天有所憎。然祸加於淫，罚恶之公理也，天何憎哉。知後日之祸非憎恶，则知今日之未祸，非曲庇也，後定而今不定耳。第不知其果何时定乎。”此七证也。
依此先儒之明言，则自宋至今，凡为醇儒者，皆信古经大训，皆事皇天上帝，亦不可疑也。
八、玉皇非上帝
问玉皇上帝。
曰：昔宋徽宗欲媚於上帝，如臣狎於君，而以玉皇表加之。丘琼山云：“天神之最尊者，上帝也。谓之昊天上帝，可谓极至而无以加矣，祀之者 尚不敢以备物， 恐或有以亵之。况敢以虚诞之辞，而加之冲漠之表乎？其为亵之也大矣。”由此观之，称上帝为玉皇犹不可，而道家敢以邪巫张仪为上帝。鸣呼！自作孽，侮上天，不可逭也。
九、上帝之名
问上帝之名。
曰：名者，命也。上帝独尊，孰敢命之？巍巍荡荡，虽圣人犹莫能名焉。非是形而下渺茫无知之气耳。非是囿於气，空空无为之理耳。其神也，一而不二；其体也，纯而不杂；其生也，自实无始；其久也，自实无终；其有也，自圆满而穷矣。大哉皇天，万物资始。至哉上帝，万民资生其无名可名者也。
十、敬上帝
问敬上帝。
曰：顺帝之则，人之本务也。在成汤，则“昭假迟迟，上帝是祗。”在文王，则“小心翼翼，昭事上帝。”是故君子戒惧慎独，不敢少懈。凡明一善，欣然为之；知一不善，弗然遏之。视听言动，克复以治之。主敬以修己，行恕以爱人。改过不吝，迁善不倦。畏天之威，祈天之迪，顺天之命。此之谓敬天。
十一、祭天之礼
问：有敬乎内，必显乎外，如之何？
曰：亦当时行祭天大礼。《书》曰：“类于上帝。”孔子曰：“郊社之礼，所以事上帝。”
十二、后土非上帝
问：《中庸》郊社事上帝。郑玄解云，不言后土，省文也。信乎？
曰：非也，此汉儒臆说而已。
1、《尚书日记》注
《尚书日记》云：“妄解经文，以证其说，固不足阐。皇天上帝，至尊无对。而今妄分主者，崇比郊以抗天主，非礼莫大焉。”
2、朱宗元注
朱宗元此题文云：“上帝者，天之主也。为天之主，则必为地之主。故郊社虽异礼，而统之曰：事上帝云耳。郊以答生天之德，社以答生地之德云。”
3、清仇沧柱评
清仇沧柱评云：“观此，可知郑玄之解有误也。依此正解，惟分其象，而不二主，乃取两大，以象父母之德，意则不背古而无伤矣。”
十三、惟心奉天
问：备物以祭天，可乎？
曰：古者多不敢备物，积薪烧之而已。然惟天度心，惟心奉天。礼之本乎内，而古今无异也。若礼之外文，后世有玉帛、粢盛、鬯、乐奏，皆所以表乃心而象乃德。玉帛以象德之洁，黍稷以象德之香，鬯以象德之闻，乐奏以象德之和云。
十四、德感上帝
问：奏乐亦以感格上帝，然乎？
曰：《易》曰：“先王作乐崇德，殷荐之上帝。”夫乐象德，德盛者乐亦盛，非徒声容可以荐上帝也。先王作礼乐，礼以修外，乐以修内。乐者，和也。人心听命於道心，而道心对越上帝，此乃所以克享天心而已矣。
十五、祭上帝之意
问：祭上帝有何意？
曰：大哉问！真祭之意有四焉。
1、钦崇上帝
其一，为钦崇上帝。独有独尊，能造万物，能灭所造。故或燔柴，或宰犊，以寓其意也。盖火之化薪成灰，上帝能化有归无。牺牲或死或活在人，万民或保或丧在帝。故祭之意莫大乎此。
2、谢皇天洪赐
其一，为谢皇天之洪锡。盖上帝生我顾我，保存万物为我，阿我神心，养我形躯。我知一善而行之，上帝眷佑我；我有不善而悔之，上帝宽赦我。天恩如此，我何能报之？形躯虽亲为牺牲以谢之，吾心以为理不过也。故以犊易我，而报之於万一焉。
3、祈上帝诸恩
其一，为祈上帝诸恩。如大乾而求雨，雨害而求晴，弗子而求子，有疾而求愈。以此明证，惟上帝为能允而施之。然允与不允，亦必安天命焉。
4、息天义怒
其一，为息天义怒，而免罪罚。获罪於天而不祷天，真无所祷也。然悔过而祈大父母赦之，则可以望矣。昔者成汤自以为牺牲，祷於桑林之野，周公秉硅为天下祷，召公奉币以祈天永命。此之谓也。
十六、惟天子祭天
问：祭天於郊，惟天子当之，何也？
曰：天子者，天之子也。皇天所宠，莫大乎天子。《书》曰：“惟其克相上帝，宠绥四方。”夫天下者一家也，万民皆兄弟也。天子祭上帝，是代万民而祭。蒸民与天子合其心，而一家同祭焉。又天子一人，天下至尊也，以天下至尊而敬上帝，至矣！
十七、立祖配天
问立祖以配天。
曰：是子孙尊祖之义耳。《孝经》曰：“严父莫大於配天。”盖曰，惟孝子为能享亲，而享亲莫大於配上帝。
十八、祖与天不等
问：是祖与天同等？
曰：恶是何言与！四子克配夫子於文庙，岂其与孔子并立哉？夫弟子之与其师也，独不能并立，而况人之与上帝乎？故立祖以配天，不徒不可视人与天同等，而平等之；且认斯礼，以为同等以之敬，亦不可也。
十九、惟圣人能享帝
问：祭天如此，则上帝必享
曰：“黍稷非馨，惟德之歆。”故圣天子以德为本，父母乎民，师教乎民，以应上天立君之意，此所谓惟圣人为能享帝。
第二节  儒教的人物鬼神之理
二十、万物等级
问：凡受造於天者，其有等否？
曰：有诸，可分上中下作三等。神而不形，上也；形而不神，下也；包神与形，中也。上曰鬼神，下曰形物，中曰人者也。
二十一、物
问物。
曰：独有形象，能聚能散，可剖可分者，形而下之物耳。
二十二、人
问人。
曰：《书》曰：“惟人万物之灵。”盖以其形骸而言之，则为物而卑；以其神心而言之，则为灵而尊。夫人之形，所以能觉能动者，有血气在其中故也。夫血气所以能若然者，有人之神使其然也。是故形神相合而人生，有知觉焉，有礼义焉；形神相离，而人死矣。於是时也，形体虽包血气而未冷，啻是块然无知无觉。何者？人神不活之矣。夫人神既规以复命，即稍稍血凝气散，而人形冉冉朽坏而化云。
二十三、物贱人贵
问：人之於物如何？
曰：物贱而人贵。是故君子有物，而不有於物；小人有於物，而非有物。君子之有而若无，小人之亡而为盈。孔子曰：“不义而富且贵，於我如浮云。”是君子之薄世物也。又曰：鄙夫患得患失，是小人贪世物也。
二十四、鬼神
问鬼神。
曰：上帝所造，列神无数，以传其号令，以守护万方，皆谓之鬼神。《书》曰：“望於山川，遍於群神。”
二十五、鬼神有邪正
问：鬼神有邪正，然乎？
曰：然也。谦而顺上帝者，其善且正也；傲而叛上帝者，其恶且邪矣。厉匪降自天，惟恶神自作孽。正神洁灵，善诱人於德；魑魅魍魉，昏迷人於恶。彼为我师而可敬，此为我仇而可憎也。污俗之溺於异端，而拜邪鬼以求福者，明明是犯君而奔贼，弃父母而事奴婢也。求福而招祸，哀哉！
二十六、三礼之义
问：总言之，曰鬼神；分言之，曰天神，曰地祗，曰人鬼。其说有病否？
曰：知言者不争言，以明理为贵。若不别天神於神天，或分地祗於天神，以为不同类，或将人死之灵与鬼神并列，则差矣。《书》曰：“有能典朕三礼。”解之者有云：“三礼祀天神，享人鬼，祭地祗。”然天神、地祗、人鬼者，一乎，三乎？一焉，则生天、生地、生人之上帝，果安在哉？三焉，则所以敬之者，又一乎、三乎？曰一，则奚谓三礼；曰三，而以天神为上，以人鬼为中，以地祗为下，则至尊无对之上帝，复安在哉？殊不知古人之所谓三礼者，上以达於皇天，中以通以鬼神，下以致孝於先人者也。
二十七、敬鬼神
问敬鬼神。
曰：孔子曰：“敬鬼神而远之。”犹云错认鬼神於上帝同类，而於皇天不甚远之，不但是不敬之，且谄媚莫大焉。殆哉！《书》曰：“类於上帝。”夫类云者，独言不类是也。盖诸鬼神入类，惟上帝独尊。故类者为祭，其惟崇上帝以明其至尊者也。
二十八、祭鬼神
问：祭鬼神可乎？
曰：须知志所之。祭鬼神，以为自尊、自能、自灵，则鬼神与上帝抗，而皇天有对矣。淫祭非礼，万不可也。使祭鬼神以谢其恩，而求其庇，知其受命於帝庭，而护我、救我、引我、导我，为其任。於是鬼神，既於帝天不角，祭之若是，亦可矣。
二十九、谁当祭天
问：谁当祭之？
</div>
    <div class="pagination">
<a href="明末清初耶稣会文献_page96.html">上一页</a><span>...</span><a href="明末清初耶稣会文献_page92.html">92</a><a href="明末清初耶稣会文献_page93.html">93</a><a href="明末清初耶稣会文献_page94.html">94</a><a href="明末清初耶稣会文献_page95.html">95</a><a href="明末清初耶稣会文献_page96.html">96</a><span class="current-page">97</span><a href="明末清初耶稣会文献_page98.html">98</a><a href="明末清初耶稣会文献_page99.html">99</a><a href="明末清初耶稣会文献_page100.html">100</a><a href="明末清初耶稣会文献_page101.html">101</a><a href="明末清初耶稣会文献_page102.html">102</a><span>...</span><a href="明末清初耶稣会文献_page98.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
