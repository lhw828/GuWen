<!DOCTYPE html>
<html>
 <head>
  <meta charset="utf-8"/>
  <title>
   潜书 - 第 2 页/共 5 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   潜书 - 第 2 页/共 5 页
  </h1>
  <div class="content">
   洪范六极（一曰凶二曰疾三曰忧四曰贫五曰恶六曰弱），予有五焉：皮絮三袭，违垆则栗，比户露寝，当风则嚔，疾也；越在异乡，孑处无族，十世之泽，将于我绝（言其无子），忧也；虽有陋室，不展四体，虽有下田，不足二征，贫也；身五咫半，要二拱弱，礼人起慢，致辞听藐，恶也；遇重如尫，处强如女，秉德不弘，为义无勇，弱也。客有闻是言者，见唐子而吊之。唐子曰：客之恤我厚矣。虽然，客当吊我一极而贺我四极。客曰：四极何极？云何当贺？曰：体强者必先敝，气盛者必先委，恃其强盛而无所可虞，或淫于色，或困于酒，或壅于味，外以沉铄其体，而内以蛊丧其志，是强盛者所以自戕也。保生后死者，恒由于疾；屏欲近道者，亦由于疾，是疾当贺也。昔者大伯窜于荆蛮，背亲违宗而又无子，忧莫大焉，乃仲尼称为至德，比于文王，惟忧所以见德也。且夫古之人，沮抑志奋，困阨学成，或内宁而启乱，或多难以兴邦，是忧当贺也。虚中者，道所居也；空外者，心所安也。美好盈于外，爱乐縻于中，则心佚而道亡。无欲者上矣，寡欲者中，多欲者下。吾患不能劫欲，而乃有以遂欲。有以遂之，中可移于下；无以遂之，下可移于上。是贫当贺也。伟于貌者人敬之，美于度者人爱之，辨于言者人服之，是三者未必为德器也，适足以蔑人而自足。反是，则所向多拂，增励其修，必不以短于形者短于德矣。是恶当贺也。人之视此四者，以为天降疾恶，甚于刖劓之刑；天降忧贫，甚于流窜之罚。其于愚人，则流于佣隶，入于窃乞；其于才人，则流于徼幸，入于奸乱；其于文人，则发为骚怨之辞，肆为狂悖之行。志道之士则不然，烈火可以鍜金，粗石可以攻玉，阨于处世者，利于入道者也！今使一福一极者同居而共学，则极者之修必半福者而十之矣。是四极者，殆天所以资贤豪也，而可不贺乎？
　　客曰：然则子以为当吊者，弱也。弱，亦四者之类也，而独以为当吊者，何也？曰：疾病愼之，忧患安之，饥寒不足以为忧，不重于人不足以为耻。人之大患，莫过于弱矣。弱者虽好善若渴，见义必为，进而不续，续而不终。以之为国必衰其国，以之为家必索其家，以之为学必废其学。卽有智慧异敏，而卒与众人同没者，惟弱之故也。幸生为士，身为圣人之徒，志任天下之重，入道知路，为学知方。乃因仍其心思，需次其岁月，悠游晏安，卒以无成。生为食粟之人，死为游魂之鬼，如之何不吊！挈缾之力不能举鼎，不胜其重也；马不千里，徒不百里，不胜其远也；荷担而行，弛担而息，有时而闲也，此亦弱之无可如何者也。是诚然乎？是殆不然。求道不与器界同，用力不与手足同，求道在我，用力在心，弱则斯弱矣，强则斯强矣，诗云“县蛮黄鸟，止于丘隅。岂敢惮行，畏不能趋”，周道坦坦，夫何所畏；吾志必往，谁能沮之！已不能趋而倚于人，虽有载而驱之者，亦将半涂而废矣。又曰“沔彼流水，朝宗于海”，必朝焉，必宗焉，缘陵趋壑，昼夜不息，必达于海。虽有从而堙之者，其沛然之势，卒莫能御也。吾诚不安于弱，又当困陒，有以愤发，虽弱可强。今虽老矣，愿为朝宗之沔流，必不为丘隅之黄鸟。客其不终吊我乎！
敬修
　　徐中允（秉义）谓唐子曰：圣人之学以敬为本，先生言静而不言敬，非所以善修也。吾谓静不足以尽之，当益之以敬。曰：然。静以言乎心之体也，敬以言乎体之持也。心如玉，静则玉之质，敬则执之愼也。道着而变，变形而多，静其本也。为资不同，为修各异，敬其总也。居于河滨者始汲而归，浊不可饮也；注而勿扰，则石泉矣。定其器而盖之者，敬之谓也；撼其器而扰之者，不敬之谓也。圣众同心，静与不静之分也。圣众同静，敬与不敬之分也。圣众同敬，恒与不恒之分也。我有在而敬，不能无在不敬；我有时而敬，不能无时不敬。夫心之觉也无间，气之息也无间，能敬者，与觉俱在，与息俱存。与觉俱在，故心无散时；与息俱存，故气无暴时。心无散时，气无暴时，是为能敬。谨愼，敬也，而敬不尽于谨愼；温恭，敬也，而敬不尽于温恭；无肆无慢，敬也，而敬不尽于无肆无慢。诗曰“上帝临汝，无贰尔心”，祭祀之敬也；诗曰“颙颙卭卭，如圭如璋”，威仪之敬也；书曰“匹夫匹妇，一能胜予”，临民之敬也。三者讵非心与！吾闻之：养卉木者，枝叶披陨，其根必伤，讵非君子之所愼守与！然非其本也。书曰“欲败度，纵败礼”，欲与纵，出于心而自贼者也。敬者，止欲于未萌，消欲于旣生，防纵于未形，反纵于旣行，所以保其心而纳于礼度者也。
　　自尧舜以来，天下之言学者，皆知以敬为本，人知敬之为本，而不知其能治心，亦或害心；不知其有功于天下，亦或无功于天下，是何也？人孰不知敬与不敬之异，而莫辨敬与敬之有异也。心用[有]尚智，善敬者益智，不善敬者则御而之乎固；心用尚勇，善敬者益勇，不善敬者则御而之乎弱。诗曰：无已太康，职思其居。是拘儒之敬也固矣。诗曰：我躬不阅，遑恤我后。是浅儒之敬也弱矣。若是者，反害其心而无功。当尧之时，九山不辟，九川不顺，五谷不树，五伦不叙，于是尧禅舜，舜禅禹，不传子而传贤，以安天下之民。夏商之季，独夫烧焫民命，百官瞀乱，于是汤伐桀，文王伐崇，武王伐纣，伊挚放太甲，吕望出奇谋，以安天下之民。若是者，自天地开辟以来未有之大变也，未有之奇功也。虞夏商周之君臣，惟能以敬慎行智勇，故处此大变，成此奇功。诗曰：战战兢兢，如临深渊，如履薄冰。非徒愼也，将以求涉济也！吾闻之：习心太约者不可以致远，习身太谨者不可以犯难。有言行如曾子而涉济不如孟贲者，其去圣人之敬也远矣。
　　敬之为道，岂期于寡过而称为君子云尔乎？将以尽其心也，将以全其性也，将以大其功也。天地与道际，心与天地际，有轻心者不能及，敬所以重之也；有慢心者不能及，敬所以笃之也。容仪之庄，视听之谨，非外也，所以防其外而一于内也。是故其气清，其知明，不持而固，不勉而行，尽人达天，皆由于敬，施于天下，不劳而定。曲士然乎哉！内省而拘，外愼而泥，求其心而适以锢其心，其于天下何有？亦自成其为无訾之小儒而已矣。
讲学
　　学贵得师，亦贵得友。师也者，犹行路之有导也；友也者，犹陟险之有助也。得师得友，可以为学矣。所贵乎师友者，贵其善讲也，虽有岐路，导之使不迷也；虽有险道，助之使勿失也。师友善讲，则学有成矣。夫讲者，非辨文析义之谓也，所以淑其身明其心也，若日取五经之文而敷之，日取诸儒之言而讨之，日取孔孟之书而述之，使听之者如钟豉之荡于胷，如琴瑟之悦于耳，羣焉推之以为当世之大宗师，君子则鄙之。其鄙之何也？以为无益于人之身，无益于人之心也。无益于人之身无益于人之心，则亦讲五经之文焉云尔，则亦讲诸儒之言焉云尔，则亦讲孔孟之书焉云尔，是何异于谢庄之塾师乎？谢庄（似其吴地之谢家庄）之塾师，教章句，解文字而已。夫教章句解文字，童蒙犹有赖焉，兹之讲者，无益于学者，殆不如彼之有益于童蒙也。
　　是故孔子教人，因其各得而言，不闻复取五代圣人之言讲之也。孟子教人，以其自得而言，不闻复取孔子之言讲之也。善讲者如掘井得水，因其自有而取之，非异水也。如击石得火，因其自有而发之，非异火也。向也不知道之所在，以为远不可求；卽知道之所在，以为求之而不易致。今则求之于已，乃我之自有焉，则善讲者之功也。升五尺之座，坐虎豹之皮，环而听之者百千人，在堂下者望而不见，负壁者、及阶者见而不闻，在寻丈之间者闻而不知，在左石前后者知而不得，是之谓观讲，众观而已，何益之有？是故教者贵亲，亲则易知；承教者亦贵亲，亲则易化。煦妪覆育，如难之伏卵，而后教可施焉。一室之中不过数人，朝而见夕而见，侍坐于先生侍食于先生，非若大众之不相接也，可以教矣。而又患教之同也，又患教之易也，一日言智，共此求智之方；一日言勇，共此求勇之方；一日言仁，共此求仁之方，是同也。不以刚治柔，卽以柔治柔；不以柔治刚，卽以刚治刚，是易也。虽有扁鹊，不能以一药已众疾，是不可同也；不能以彼药已此疾，是不可易也。寒者以桂，热者以檗，而后可以为师，而后可以施教焉。
　　求师于斯世，如凤如麟，不可得而见矣。师不可得而见，友亦不可得而见矣。虽然，不善得师者在师，善得师者在已；不善得友者在友，善得友者在已。苟善取焉，不必贤于我者，皆可为师友；若有志于学者，或一二人焉，或二三人焉，会于一所，赢粮以从，两相纠，三相参也。吾求尽事亲之道，而未尽事亲之道也；吾求尽兄弟之道，而未尽兄弟之道也；吾求尽夫妇之道，而未尽夫妇之道也；吾求尽朋友之道，而未尽朋友之道也；吾求尽与斯人待仆婢之道，而未能尽其道也；抑或未能尽五者之道，而以为皆已尽焉。五有所长，五有所短，五有所明，五有所蔽，吾察于所好，而或非所当好也；吾察于所恶，而或非所当恶也；吾察于所喜，而或非所当喜也；吾察于所愠，而或非所当愠也；抑或四者之乎偏，而以为皆已正焉。四有所长，四有所短，四有所明，四有所蔽。此长短明蔽，人各有其一二，而皆可以相资，盖已不自知，暗如灭烛；人之视已，明如观火。不自知短，人见我短，卽短可益，不必其人之长也；不自知蔽，人见我蔽，卽蔽可撤，不必其人之明也。两相纠焉，三相参焉，二三人中，互相为谪，循环不匮，何患学之无成！
劝学
　　出入必由户，无踰垣穴墙而由之者；寝兴必居室，无登巢入窟而居之者；饮食必以火，无决腥茹草而饱之者。人未有舍其必为而不为者也，未有必不可为而为之者也。必为而不为，非人道矣。以此三者譬道，则道也者，不可一人离也，不可一事离也，不可须臾离也。圣众同之，贵贱同之，无他涂也。圣人不作，世衰道丧，旁蘖别出，乃訾议儒者，至于宋则儒大兴而实大裂。文学为一涂，事功为一涂，有能诵法孔孟之言者别为一涂，号之曰道学。人之生于道，如在天覆之下，地载之上，孰能外之？而读书聪明之士别为一涂，或为文学，或为事功，其愚亦已甚矣！虽然，自道不明，儒者习为迂阔无用于世，是以有薄而不为，从而訾议之者，未可舍己而罪人也。韩非曰：齐宣王问于匡倩曰：儒者博乎？曰：否。博贵枭，胜必杀枭，是杀所贵也，故不博。儒者弋乎？曰：否。弋者从下害上，故不弋。儒者鼓瑟乎？曰：否。瑟以小弦为大声，大弦为小声，大小易序，故不鼓。非盖谐言以诋儒也，夫非礼勿视非礼勿听非礼勿言非礼勿动，不善学者不见大体，泥于外迹，皆不博弋不鼓瑟之徒也。以是见薄于世，诚未可以罪人也。君子之于道也，敬以修已，广以诱民，文学事功皆备其中，岂可诬也！是故凡为士者，必志于道。何以志于道？凡所见之人，无贵贱，无小大，皆以学明伦也；凡所遇之事，无顺逆鄙俗，皆以学尽义也；养仆妾，谋衣食，量米麦，权蔬肉，皆以学求仁也。草木必有根，舍是而为文学，必流于浮靡；构筑必有基，舍是而为事功，必至于倾败而殃民。若斯之人，不求身心，不知人道，犹出不由户，入不居室，饮食不知味，孟子所以譬之于禽兽也。是故上之为士，惟此一涂，更无他涂。
　　王昆绳（源）为人敏达，善为文章。唐子乐与之游，一日告之曰：子曷学道？道非异也，智者视为高远而不可求，愚者视为迂阔而不肯为，乌知道者，其中无苦难之事，有便安之利，不入其中则已，一入其中，卽尝其味，天下之物，无有如其甘美者。何以见其然也？处世多忧患，遇人多不良，卽才智足以御之，以苟免于今之世，其身亦大劳矣，其心亦甚苦矣。学道则不然，无入而不自得，正己而不求于人，虽有忧患不改其乐，虽遇不良无伤于已，终其身处于安宅之中，行于坦道之上，虽美色郑声，不足以喻其娱乐矣。天下之便利有如斯者乎？王子改容曰：子之言诚是也。
　　翰林颜学山（光斅）试士浙江，唐子为之客，颜公语坐人曰：人之生，皆不自足者也。庶人有庶人之忧，士有士之忧，公卿有公卿之忧，天子有天子之忧，此谓天之劳我以生也。唐子曰：有一事可以无忧，人不知求之耳，学圣人之道是也。不求足于世，孰有与之以不足者？本无不足于已，孰有处于不足者？坦坦然荡荡然游于天地之间，如在唐虞之世，其有忧乎？其无忧乎？颜公改容曰：子之言诚是也。


潜书上篇下
取善
　　孔孟之教人也严，其与人也宽，唯圣人乃能无阙。若与之不宽，则天下无人，无可与之共学，无可与之居位矣。其人而廉者与，吾取其廉而略其才；其人而达者与，吾取其达而略其节；其人而博者与，吾取其可问而略其自用。夫如是，则天下之人可为吾之师友者多矣。若必求备焉，冉有之贤也，而为季氏聚敛；季路之贤也，而死不合义（言为出公而死）；子贡之贤也，而好货；子夏之贤也，而哭子成瞽；曾子传仲尼之道者也，乃其初不察于夫子之言，几误丧死之大故（见檀弓）。此五贤者，孔门之隽也，亲承圣人之教，如切如磋如琢如磨，亦甚勤矣。然学之未至，自得之未深，犹多阙焉若是，况其下焉者乎。若必求备焉，以其短而弃其长，则五贤皆所不取，彼廉达博闻之士，亦若鸟兽之不可同羣矣。子曰：三人行必有我师焉，择其善者而从之，其不善者而改之。所谓三人行者，乃偶遇而与之偕行，非素共学之人也；所谓善不善者，乃偶见之行事，非可与论学之人也。而夫子教人之取益也则若是矣。
　　其在于今，道丧学废，德孤无邻，不得大贤以为我师，不得小贤以为我友，虽蒭荛之属，贾贩之流，皆可以三人有师之法求之也。若其中有志于学者，悦仲尼之道以求淑其身心，虽为人多疵，其在于今为不易觏，吾不与之而孰与哉？子夏曰：大德不踰闲，小德出入可也。此言与人之道也，非处之道也。君子之自处，当如书之所云矣，书云：与人不求备，检身如不及。盖与人当宽，自处当严也。夫玉，天下之宝也，古人得美玉，使良工琢之，必去玷以成器。若玷不去，终非宝器，人不以为重矣。修身之道，亦必去玷。玷非履邪违道之谓也，凡一动一趋之不合于度，卽为玷矣。圣人制礼，朝聘丧祭，燕飨饮食，以时以节，无敢违失；登降有数，揖让有数，酬酢有数，进退有数，岂故为是繁曲以劳人之四体哉，疎于外者懈于内，略于文者亡其实，是修身之要道、制心之切务也。是故孔子教人，罕言心性，谨之以言行，约之以笃实，而心性之功在其中矣。
　　其在于今，亦有学道之人，志移于风，性成于习，好名而求闻，好动而恶静，闲居无日，皆出门嬉游之时也；羣居笑语，竟夕忘反，博奕饮酒，而务悦于人。误以为朋友之交当然也，而实同于市人之行矣。世虽昏浊，人心自明，眞伪自见，贤不肖自别，其出于众人之口者不可罔也。是以君子为学，不敢自罔，而卽不敢罔人，兢兢焉一言一行，时自谨省，恐人之议其后也。非有吊贺之事也，而数见于乡闾之会，则人议其流；非问学请益也，而数见于朋友之家，则人议其渎；名不登于仕籍也，而数造于贵人之庭，则人议其谄；非有干旌之贤大夫也，而时称大官之相知，则人议其污。是故君子之论，不敢违也；乡人之刺，亦可畏也。古人有言曰：礼义之不愆，何恤于人言。谓夫谗慝之口，非谓众论之同也。且果礼义之不愆乎？是故庶人之谤，乡校之议，皆所以考德也。武王圣人也，受一獒之贡，而召公则戒之曰：不矜细行，终累大德。为山九仞，功亏一篑。士志于学，而乃役役焉往来于名利之中，德尽丧矣，岂一獒之累乎哉！道尽崩矣，岂一篑之亏乎哉！
有为
　　顾景范（祖禹）语唐子曰：子非程子朱子，且得罪于圣人之门。唐子曰：是何言也，二子古之贤人也，吾何以非之？乃其学精内而遗外，其精者，颜渊不能有加。其遗者，盖视仲冉而阙如也。吾非非二子，吾助二子者也。顾子曰：内尽卽外治。唐子曰：然则子何为作方舆（读史方舆纪要）书也？但正子之心，修子之身，险阻战备之形，可以坐而得之，何必讨论数十年而后知居庸鴈门之利、崤函洞庭之用哉？童子进粥，唐子以粥为喻曰：谓粥非米也不可，谓米卽粥也亦不可。耕之获之舂之簸之，米成矣，未可以养人也，必炊而为粥，而后可以养人。身犹米也，修犹耕获舂簸也，治人犹炊也。如内尽卽外治，卽米可生食矣，何必炊？
　　唐子观霍韬（字渭先，南海人）之书，其言有之曰：程朱所称周礼，皆未试之言也。程朱讲学而未及为政，故其言学可师也，其言政皆可疑也。唐子曰：善矣霍子之言，先得我心之所欲言也。古之圣人，言卽其行，行卽其言，学卽其政，政卽其学。孟子欲制梃挞秦楚，我知其果可挞秦楚也；欲反手王齐，我知其果可王齐也。南濠之贾善言货，湖滨之农善言稼，使听之者如坐肆居田，而又奚疑焉。
　　徐中允著书，着有明之死忠者（其蓍明末忠贞记实）。唐子曰：公得死忠者几何人？曰：千有余人。唐子慨然而叹曰：吾闻之军中有死士一人，敌人为之退舍。今国有死士千余人，而无救于亡，甚矣才之难也！中允未有以发也。
　　唐子夜寝而思之曰：吾与人奕，无所博者常胜，有所博者常败，利蔽其才也。是故无固利之情者，其才半；无固位之情者，其才七；无固生之情者，其才十。其不然者，则所习之非也。为仁不能胜暴，非仁也；为义不能用众，非义也；为智不能决诡，非智也。
　　昔者大瓠尝称高景逸（攀龙）之贤，曰：是不畏死。唐子曰：子谓高君之贤，是也。以其不畏死也而贤之，则非也。君子之道，先爱其身，不立乱朝，不事暗君。屈身以从小人，固可丑也；杀身以狥小人，亦自轻也。是故义有所不立，勇有所不为，忠有所不致。诗曰：我有旨蓄，亦以御冬。言有待也，君子爱身之谓也。
　　唐子曰：生贵莫如人，人贵莫如心，心贵莫如圣，圣贵莫如功。物非牝牡不相求，非乳育之时不相爱，人则无不通也。耳目不能易其用，上下不能易其体，心则无不行也。释氏之治其心者尽矣，而不入于世；老氏与于治而不辨于理，是故有天地有万物，不可无圣人。性不尽非圣，功不见非性，天下无无本之枝，壹于外者失之矣；天下无无枝之本，壹于内者失之矣。
　　唐子曰：车取其载物，舟取其涉川，贤取其救民。不可载者不如无车，不可涉者不如无舟，不能救民者不如无贤。昔者唐子之母善饮酒，有馈唐子瓮酒者，发而尝之，酸不可饮。母欲以与邻之贫而好酒者，妇曰：勿与也，是可以为醋。乃燎粟一升入之，七日而成醋，调之终岁不尽。可以人之贤也而不酒之酸若哉！
良功
　　修非内也，功非外也，自内外分，管仲萧何之流为宾，程子朱子之属为主。宾摈才入，主处不出，宾不见阃室之奥，主不习车马之利。自内外分，仲尼之道裂矣，民不可以为生矣。身之于世，犹龙蛇之有首尾也，犹草树之有本枝也。存其首而断其尾，培其根而去其枝，岂有龙蛇草树哉？昔者庄烈帝尝曰：我岂不知刘宗周之为忠臣哉，必欲我为尧舜。当此之时，我何以为尧舜？诚哉斯言，天下之主在君，君之主在心，然而无边不成省，无省不成京，无京不成君，无君不成心。以斯观之，知专执身心，乃大失矣。仲尼曰：穷理尽性以至于命。理非独明也，天地万物无不通，是理也；性非独得也，天地万物大同焉，是性也。隔于天、隔于地、隔于万物，是不能穷理也。天不安于上，地不安于下，万物不安于中，是不能尽性也。顺天之行，因地之纪，遂情达变，物无诟厉，是能穷理也。有苗作乱，舜服之；桀纣虐民，汤武定之。书曰：海隅苍生之地，无不率俾。诗曰：绥万邦，屡丰年。是能尽性也。当是之时，天得以施，地得以承，万物各遂其生，是至于命也。君子用则观其功，不用则观其言。仲尼试于鲁矣，子舆虽未试，其策齐梁者，如衣必暖、如食必饱、未成之衣不疑其不暖、未炊之粟不疑其不饱，岂可以子舆之不行为无功之儒解也。
　　德必一，修必纯，后儒得半误以为一也，守固误以为纯也。请明一与半之形：昔者唐子之妻当童时，与其姊同寝，姊尝使之驱蚊，妻不悦。一夕独驱已首之处而掩帐焉。其姆笑而问其故，曰：我岂暇为他人，自为而已。儒者为已之学，有似于此。吾之于斯人也，犹兄弟也；其同处于天地之间也，犹同寝于一帐之内也。彼我同乐，彼我同戚，此天地生人之道，君子尽性之实功也，是乃所谓一也。儒者不言事功，以为外务，海内之兄弟，死于饥馑死于兵革死于虐政死于外暴死于内残，祸及君父破灭国家，当是之时，束身锢心，自谓圣贤，世既多难，已安能独贤！是何异于半掩寝帐之见也！是乃所谓半也，彼自以为为已之学，吾以彼为失已之学。盖一失，卽半失矣，焉得裂一而得半也！
　　后儒岂不曰“天地吾心，万物吾体”？皆空理，无实事也。后儒岂不曰“汤武可法，桀纣必伐”，皆空言，非实行也。不能胜暴，卽不能除暴；不能图乱，卽不能定乱；不能定乱，卽不能安天地万物。后之儒者，学极精备矣，终身讲道，吾不闻其一言逹于此，又奚问其用不用乎！万物之生，毕生皆利，没而后已，莫能穷之者。若或穷之，非生道矣。此观乎其形也。心，形之主也，岂形无穷时，心反有穷时？心有穷时，非心理矣，心具天地、统万物，人皆知之；而弗能者，有格之而不逹者也。格之者何？暴屈之诈罔之机愚之邪倾之耳。心之本体，不角力而能胜天下之暴，不斗智而能破天下之诈，无术而能御天下之机，不察察于邪而能息天下之邪。其不然者，心体不充，自穷于内，非有能穷之者。
　　上古圣人与龙蛇虎豹争而胜之，尧舜与洪水争而胜之，汤武与桀纣争而胜之，盖龙蛇虎豹洪水虽毒，不若心之神也；桀纣虽暴，不若心之强也。身处末世，心无古今，若龙蛇虎豹与我杂处，洪水桀纣与我为难，君子深耻之。非耻不若尧舜也，耻失已心也。自学无眞得，反锢其心，措之于世，阻塞不利。乃谓古者大略奇功，天有别降之才。天之生才，岂无大小？然大则成大，小亦成小，无不可造者，若是者何？人皆有心，心皆具仁义礼智。仁义礼智，犹匠之有斧刀绳尺也。天下之材不齐，其成器也，万变万巧而不一，岂有斧刀之所不能施者哉，岂有绳尺之所不可合者哉！天下之人不齐，其为变也亦万有不一，岂有仁之所不能养、义之所不能服、礼之所不能裁、智之所不能逹者哉！大者如是，小虽不及，亦必有成。器之不成，非斧刀绳尺之不利也，操之不习也；功之不成，非仁义礼智之无用也，学之不至也。
　　众人有庸见矣，谓功不必出于心性，皆溺于汉以下之见也。汉以下虽多奇功，然治卽梯乱，功卽媒祸，君子无取焉。卽有良治，必其生质之善，忠厚之行，不学而近于道者也，究不外于心性也。天下岂有功不出于心性者哉！功不出于心性，是无天地而有万物也，岂有心性无功者哉！心性无功，是有天地而不生万物也。
　　旣指四德，更观四官：目之为明，极天下之形色大小邪正黑白，不必习睹，自无不辨。耳鼻舌亦然。皆不外假而自足极声色馨味之变，岂有穷四官以莫辨者哉？是聪明者卽耳目，而有耳目者卽母胞，而有不能治天下者，必其无聪明；无聪明者，必其非耳目；非耳目，是鬼胎也，腹大虚消，或产非人形，俗谓之鬼胎。世之笃学者，其能不为鬼胎乎！
　　仁义故大，聪明故神，亦去其害之者而已矣。自纯害仁也，自方害义也，自听害聪也，自视害明也，亦得其养之者而已矣。合天下以为纯，则仁全；合天下以为方，则义大；以天下为聪，则听广；以天下为明，则视远。举天下者，非逐天下也；周天下，所以完心体也；完心体，所以周天下也。完心若是，于治功也何有！
格定
　　生民以来，治之世少，乱之世多；君子之生，得志者少，不得志者多；毕生之内，乐恒少，忧恒多。治少乱多者世也，无不治者身也。得少失多者志也，无不得者心也。乐少忧多者处也，无不乐者学也。君子亦致其在已者而已矣。得乎已，则所生皆安矣，所处皆豫矣。风之中人，易性移心，以偏为正，以疾为德。贤者甚之，岂不正风，反以成风。世尚刚节，我仍平；世尚杀身，我仍生；世尚朋从，我仍特；世尚道学，我仍直；世尚论议，我仍默。君子之守则然也。
　　虫鸟多化，象马不化，强大之不同于微弱也。形之强大者且不化，况心之强大乎？大木随流，弱荇不随流，以有根也。草之根于土者且不流，况行之根于心乎。临难必惧，临丧必哀，亲疾必忧，君危必共，国乱必赴，皆伤其心者也。不为之伤者残薄人也，然众人不及伤而心亡，君子厚于伤而心存。其厚于伤者，卽其厚于养者也。众人之心如木，润之则茂，毁之则灰；君子之心如金，虽遇冶则流，遇淬则坚，其质固不变也。遇犹生也，遇之不齐，犹生之不齐也。生安而遇不安，惑之甚也。生于皂则为皂人，生于丐则为丐人，生于蛮则为蛮人，莫之耻也。奈何一朝贱焉则耻之乎？一朝贫焉则耻之乎？皂人可以为圣人，丐人可以为圣人，蛮人可以为圣人，皆可以得志于所生，岂一朝贫贱而遂自薄乎？是故君子于遇，如身在旅，风雨凁饿，不必于适。轻富贵，安贫贱，勿易言也。果能若此，为圣之基也。人皆曰“我轻富贵，我安贫贱”，皆自欺也，卽非自欺，不必其不动也。蔬食之士，不慕鼎肉，不能闻馨而不动于嗜；徒步之士，不慕高车，不能见乘而不感于劳。故夫不慕富贵者则有之矣，见富贵而不动者，吾未之见也。威不惧，侮不怒，尤未易言也。当义不辟死，当辱不与校，固有之矣。遇威侮而不变于色、不动于心者，吾未之见也。布与段同暖，菜与肉同饱，暖必段，为人也；饱必肉，从嗜也。多营以华人目、甘我口，是奴隶负贩也。以此思之，亦制心之方也。
　　忧患道心生，安乐道心亡；贫陒道心生，富豫道心亡。治国家亦然，其生非得也，其亡非失也。君子之志于道也，道由心致，不由外致，是以易处而不移。亦有悔悟奋发、由逆生者，生于逆则成于顺，岂反亡于顺？成于顺，行其志之时也。长短相争，是非相讼，市人也。并为君子，亦争长短讼是非，虽义与利不同，其为争一也。道未必以此显晦，国未必以此安危，一言相异，变色而起，其徒助之，相煽不已，以为为道，其实为名。以为为国，其实为身。何自辨之不明也！
　　求胜求名，士之痼疾也。称其过人，荣于加衮；讥其不如，辱于褫衮。自立安在，而轻重于人也若此？登千仞之山，其处自高；建万石之钟，其声自远。诚能以道自胜，惟恐其不求胜也；诚能以德成名，惟恐其不求名也。
　　心有十疾：尊则亢，卑则委，富则骄，贫则隘，乐则散，忧则结，平则懦，怒则溃，恶则狠，爱则溺。此十疾者，勿易言之。除之能尽，可以平天下，有一不除，不可以行于妻孥。尽除之，圣人不能有加；渐除之，幼学亦可以勉而行也。君失其道，听命于臣；心失其道，受役于物。彼不自觉其为役，方自以为得主；不知其以物狥心，遂诱于物也。御宼易，御物难；破阵易，破诱难。宼，毙我者也；物，遂我者也。中之者甘之，若将以之为生，不得不可以为生；若将以之为人，不得不可以为人。物毒于宼，惟大勇者能御之；诱险于阵，惟大智者能破之。有外御，有内制，御之严则欲不内动，制之力则物不外引。化由勉入，不得不然也。
　　贪财淫色，小人之欲也，非吾之所患也。吾之所患者，欲挟理而处，挟义而行。岂惟人不能辨，亦且不能自辨。是学也者，藏欲之薮也。君子之欲，虽与小人之欲不同，以此治心，同归于灭心；以此治世，同归于乱世。道为治本，欲为乱根。世之攘攘藉藉者，皆由欲起。有欲不除，除之不尽，而欲治天下，欺天下乎！玺一也，其文之见于朱者，千万如一也，惟心亦然。见于事者，外同于内，不异毫末。以道心而不成治，是玺本籀篆而朱为鸟迹也；以非道之心而幸治，是玺本鸟迹而朱为籀篆也。
　　天地之大也，历年之远也，人生其中，飞尘隙景耳。其不让于天地历年者，以心体全，性功大也。妄者乃外诱于物，内狥于欲，溺于世，从于体，汨于贫富，顚乱于忧乐，此其生没与草虫何异？博奕有胜负，饮酒有庆罚，当其时，亦喜亦愠也。博已饮散，喜愠安在？彼妄者之所营，亦犹是也，斯言也，众人皆知之，贤者亦有所不免焉。徒知不如不知，贵能为之。
去名
　　名者，无修为之劳，有贤良之品；无不与之人，有胜眞之美；无难合之君卿，有骤得之富贵；与终身勤修老而不遇者，其劳逸得失何如哉！诗云：不稼不穑，胡取禾三百廛兮？不狩不猎，胡瞻尔庭有县貆兮？不耕得谷，不猎得兽，好名者之捷得如是，此后生之所奔走，正直之人或不免改行者也。若好名者但自窃其名，自败其德，其亦无害于世，乃使举世慕之，无非窃名之人，无非败德之人，其害大矣。盖名者，虚而无实，美而可慕，能凿心而灭其德，犹钻核而絶其种。心之种絶，则德绝。德絶则道绝，道绝则治绝。人人为学，而世无眞学；人人言治，而天下愈乱。名之为害如是，从来论者皆未及之，何也？古之人虽恶无伪，不知自掩，是以善恶着于外，辨若黑白。幽厉自成其为幽厉，共驩自成其为共驩，未闻幽厉自号为尧舜，共驩自号为皋夔。虽有幽厉共驩，无害于人心者，善恶不混故也。至于春秋，齐桓晋文假名而霸天下，善恶不分矣。桓文内怀无君之心，而外示尊王之义；内为鸟兽之行，而外假礼节之文；多并小国而施继絶之恩，尽窃贡赋而修会盟之礼，民眩于伪，而服其信义，称其有礼；天子忘其偪，而嘉赖其功；数世之后，诸侯犹感德不忘焉。当时之大夫，身为乱贼，事出悖逆，而口道礼义之言，行为忠信之行，人皆称其贤焉。当其时，多无君无父之人，而其事君事父之礼，美哉其可观也；其忠君爱父之言，美哉其盈耳也。自昔至今，十七代之间，同一名敝，而外暴之风，于今为甚。世尚道学，则以道学为名：矫其行义，朴其衣冠，足以步目，鼻以承睫，周旋中规，折旋中矩，熟诵诸儒之言，略涉百家之语。名既成，则升坐以讲，环听者数百人，録以为书，献于公卿，布于海内，自以为孟氏复生、朱子再见。弟子数千人，各传师说，天下皆望其出以兴太平，或征至京师，卽以素所讲论者敷奏于上，列为侍从。未有所禆益，卽固辞还山，天下益高其出处焉。此道学之名也！世尚气节，则以气节为名：自清而浊人，自矜而屈人，以触权臣为高，以激君怒为忠，行政非有大过，必力争之；任人非有大失，必力去之。相援相攻，其徒蜂起而为之助，不胜则窜于远方、杖于阙下、磔于都市，天下之士闻之益高其义，莫不鼓行而往，愿为之继也。此气节之名也！世尚文章，则以文章为名：宏览博物，赋诗作文，书纸如飞，文辞靡丽，其人又体貌闲雅，言笑便敏，好游善交，誉满京师。斯人也，公卿欲得以为上宾，天子欲得以为近臣。文士无用，其重于天下，不下道学气节二名也。夫文非小物也，汉人之作，文之末也，而况后之琐琐方幅者乎？若夫今日设科之文，吾更不知其为何物也，而亦藉藉于其间。凡此皆文章之名也。此三名者，害心之大者也。
　　君子为政于天下，治亦多道，莫大于去名矣。去名之道维何？破其术，塞其径，絶其根。此三者去名之道也。何谓破其术？吾旣已言之矣，吾不好道学，言孔貌孟、宗朱摈陆者，吾不与也，吾之所与者忠信也；吾不好气节，立朋党、习攻击、乐流窜、甘挺刃者，吾不与也，吾之所与者正直也；吾不好文章，穷搜泛览，规韩模欧者，吾不与也。吾之所与者圣言也。斯不已破其术乎！何谓塞其径？吾旣已言之矣，君臣贤明，不受毁誉，无无实之毁誉，虽或有之，不能上达也，斯不已塞其径乎！何谓绝其根？吾旣已言之矣，君日省于上，卿大夫日省于下，不敢暇逸，以求寡过，天下化之，各务其实，无私好恶，斯不已绝其根乎！
　　虽然，盗跖之里，不皆恶人；曾闵之乡，不皆善人。人类之不齐，道虽行，不能尽化也。是以舜挞顽谗，伊尹墨三风（巫、淫、乱），所以齐之也。若有人焉，自以为圣贤，身居深山而声闻徧四海、动朝廷，公卿虽贤，庶民虽良，不能不眩于其高世之名。此其为害，百于谗人，什于三风，其巧言令色孔壬之魁乎！巧言令色孔壬，是尧之所畏也。君虽圣，不及尧；臣虽贤，不及禹皋，况其下者，岂可容之以惑人而坏治哉！其放流之，不与同中国，害治者乃去矣。旣身先之，又明教之，又去其非类，以变好名之风，其庶几乎！
五经
　　五经者，心之迹，道之散见，非直心也。仲尼之时，文籍或多，而其要者惟此五书，乃系易以道阴阳，序书以明治法，删诗以着美恶，修春秋以辨邪正，定礼以制言行。于是学者力行之暇，有所诵习，此博文之事，造道之阶也。至于直指其心，因人善诱，则在论语一书，而继之者又有大学中庸孟子。此四书者，皆明言心体，直探道原，修治之方，犹坦然大路。学者幸生仲尼之后，入其门者，随其力之大小，取之各足，尚何藉于五经乎？取而譬之：五经如禾稼，四书如酒食。酒食在前，卽可醉饱；乃复远求之五经，是舍酒食而问之禾稼也，岂不迂且劳哉？虽然，五经何可已也，于易观阴阳，于书观治法，于诗观美恶，于春秋观邪正，于礼观言行。博而求之，会而通之，皆明心之助，第不可务外忘内，舍本求末耳。若务外忘内舍本求末，三五成羣，各夸通经，徒炫文辞，骋其议论，虽极精确，毫无益于身心。则讲五经者，犹释氏之所谓戏论、庄周之所谓糟粕也，与博弈何异？是故阳明子曰：心如田，经则田之籍也。心已亡矣，而日穷经，犹祖父之遗田已鬻于他人，而抱空籍以为我有此田，可乎？此学经之准也。
　　近世之于五经，羣疑多端，众说蜂起，不可以不定所从。子思之后，世有哲人，孔安国仲尼之十一世孙也，仲尼旣没，诸儒则讲习于冢上，至汉不绝。安国尤长于书，乃其家学而又得闻于诸儒之言，其所作书传，必得其眞。学书者舍安国其奚从！诗之序，必仲尼之徒为之，以序言绎诗意，论世论人，言隐而义显，大毛公及事荀卿，其去仲尼之世未远也，其创为传也，尊序如尊经；小毛公又继成之，郑氏遵畅厥旨，诗之义大明。学诗者舍毛郑其奚从！至于左丘明身为鲁史，其所记述，本末周详，典礼彰明，仲尼取之以修春秋，丘明卽史为传，以明仲尼之褒贬，更无可疑。杜氏又推五体（五例），触类而长之，以发传所未发，春秋之义大明。学春秋者，舍左氏其奚从！
　　自宋及明，世之学者，好争讼而骂人，为创见以立异，以其意断百世以上之事，繁引曲证以成其自是。凡周汉以来授受之有本者，皆草刈而粪除之。暴秦烧之于前，世儒斩之于后，其亦甚悍矣哉！今人于五经，穷搜推隐，自号为穷经，此尤不可。何也？当汉之初，学者行则带经，止则诵习，终其身治一经，而犹或未逮。若是其难者，何也？盖其时经籍灭而复出，编简残缺，文辞古奥，训义难明，是以若是其难也。今也不然，训义旣明，坐享其成，披而览之足矣。虽欲穷之，将何所穷！
　　甄也老而知学，寡闻而善忘。于诗患毛郑之言大同而小异，说诗无两是之义，择其善者而从之，以便称引，故于诗有言（自着《毛诗传笺合义》）；于春秋患左氏之言太简，取触类而长之义，以通其所未及，故亦有言（《春秋述传》），使养子写以为册，忘则检之，其于诗春秋之旨，如听家人之言、闾巷之语，更不劳我心思，妄起疑义；书未及为也。甄老矣，礼[书]繁而未能读，且徐俟之；至于易，固在道阴阳、穷性命、知进退，然必占事知来，乃可以用易。不能知来，非占矣，易为空理矣。他日若有所受则为之，不然，其亦已矣。
　　吁嗟乎，人之于道犹门也，而不出入于门；人之于道犹饮食也，乃饮食而不知味，其异于禽兽者几希矣！故夫心之不明，性之不见，是吾忧也！五经之未通，非吾忧也！
非文
　　古有文，典礼、威仪、辞命皆是也，不专以名笔之所书。笔之所书谓之言。若书传之言谓之文者，数之曰“文成几何”，盖指六书而言。六书有义，故谓之文，非缘饰其辞而谓之文也。说如其事，辞如其说，善说者有伦有叙，博征曲喻，听盈耳焉；善辞者有伦有叙，博征曲喻，书之于策，五采绚焉。是言也，不谓之文也。古之善言者，根于心，矢于口，征于事，博于典，书于策简，采色焜耀。以此言道，道在襟带；以此述功，功在耳目，故可尚也。汉乃谓之文，失之半焉。唐以下尽失之。迨乎近世之言文者，妄谓有体，妄谓有法，妄谓有绳墨规矩。二十三代之编籍，阏塞其心；序论传志之空言，矫诬其理。是以秦以上之言如脔肉，唐以下之文如菜羹；秦以上之言虽少也，重于钩金；唐以下之文虽多乎，轻于车羽。是何也？务炫于文，束于俗，格而不遂其言也。
　　文必有质，今世求文之弊，尽失其质矣。昔京师有琢冰为人物之形者，被以衣裳，缀以丹碧，神色如生，形制如眞。京师天寒，置之堂背，逾日不变。变则修饰之。往观者日数百人，皆叹其巧，惊其神。一日语众曰：孰能与我三斗粟？吾授之以吾技。人无应者。乃问之曰：吾之技亦巧矣，吾欲鬻技得三斗粟，而人无应者，其故何也？有笑之者曰：子之技诚巧矣，子何不范金琢玉为夏殷周汉之器，可以宝而不瓌。今乃琢冰为玩物，其形虽肖，不日而化矣。吾甚惜子之技巧而非眞，心劳而无用，可以娱目前而不可以传久远也。文而无质，亦犹是也！
　　物有象，象有滋，取则为书，有蝌蚪篆籀之文。迨于末世，变为俗书，媚容佻姿，尽亡其制矣；图画者，铸于钟鼎以垂法，绘于衣裳以明尊，施于屏壁以示戒。迨于末世，为川岩为草木为羽毛为士女，以取悦于人，尽失其意矣；古之言变为今之文，亦犹是也。彼二者虽失也，无与于治乱。若夫文，流为曲工，流为末技，以取悦谐俗，使人心轻气佻，窃誉失眞。道丧于此，其亦百十之十一也！
知言
　　唐子至常州见方子，方子不喜名士，见唐子则大喜，馆之书室，谈四日夜不倦。方子曰：人皆疑先生之言兵。唐子曰：世之称良将者，人乎，神乎？曰：人也。所云大敌者，人乎，鬼乎？曰：人也。唐子曰：若良将克敌，为神之斩鬼，则吾不敢言。若皆人也，何疑于吾言？彼市里少年、妇人、小子行诈以欺人，皆兵法也。
　　方子曰：先生之文奇矣，吾欲为文，若何而可？曰：古人岂有所谓文哉，达其言耳。后人喜其言，误以为文，世人善为文不善为言，如刍马木鸢，故不奇。我不善为文，善为言，如驰马飞鸢，故人见以为奇。
　　方子曰：昔者先生之治长子也，如之何？曰：为治未终。曰：虽然，愿闻其意。唐子曰：四境如我墙垣，土田如我园圃，道路桥梁如我户庭，庐舍如我屋宇，蓄积如我仓廪，男女如我妇子，如斯而已。
　　葢唐子三发言，而方子三称善焉。方子馈金与褥，执一扇，请曰：吾二月将入京师，乞先生送我以言而书诸扇，朝夕诵之。唐子乐其知言也，乃言曰：人难知也，观其貌则敏，听其言则辨，询之事则多习，使之治民而民或不便；观其貌则鲁，听其言则讷，询之事则十难而不得一，使之治民而民或安之。人之难知如是。昔吴中有名医，华舆美裘，颜如渥丹，舌如转轴，疾病之家非其药不饮也，有病愈者则曰果医之良，有死者则曰良医不能生死人。是医也，不任杀人之罪，而获显名厚利者，疾病之家任耳目之过也。吴中多知名士，子未尝问焉。谓朱熊占良士也，而习于礼。今独因我书问之，可谓不任耳目矣。吾更言此者，欲子以取熊占者取天下士也。唐子反，书其言于扇，以致方子。
鲜君
　　治天下者惟君，乱天下者惟君。治乱非他人所能为也，君也。小人乱天下，用小人者谁也？女子寺人乱天下，宠女子寺人者谁也？奸雄盗贼乱天下，致奸雄盗贼之乱者谁也？反是于有道，则天下治，反是于有道者谁也？师尹皇父无罪，勃貂骊姬无罪，后羿寒浞无罪，何云无罪？毒药杀人，不能杀不饮者。伊尹周公无功，何云无功？良药生人，不能生不饮者。一贤人进则望治，一小人进则忧乱，皆浅识近见，不知其本者也。海内百亿万之生民，握于一人之手，抚之则安居，置之则死亡，天乎君哉，地乎君哉！
　　上观古昔，尧舜禹启，治世惟久。夏殷西周西汉，治多于乱。治世多者，虽有昏主，赖前王以安也。其余一代之中，治世十一二，乱世十八九，前帝泽薄，无以保其后故也。君之无道也多矣，民之不乐其生也久矣，其如彼为君者何哉！
　　天之生贤也实难，博征都邑，世族贵家，其子孙鲜有贤者，何况帝室富贵，生习骄恣，岂能成贤？是故一代之中，十数世有二三贤君，不为不多矣。其余非暴卽闇，非闇卽辟，非辟卽懦，此亦生人之常，不足为异。惟是懦君蓄乱，辟君生乱，闇君召乱，暴君激乱，君罔救矣，其如斯民何哉！呜呼，君之多辟，非人之所能为也，天也。天无所为者也，非天之所为也，人也。人之无所不为也，不可以有为也，此古今所同叹，则亦莫可如何也已矣。
　　匡君治国之才，何世蔑有？世无知者，其才安施？虽使皋夔稷契生于其时，穷而在下，亦不过为田市之匹夫；逹而在位，亦不过为将承之庸吏。世无君矣，岂有臣乎！然则三代以下，君子之所学不皆废乎？是不然，君有明昏，世有治乱，学无废兴。善事父母，宜尔室家，学逹于人伦；寒暑推迁，景新可悦，学逹于四时；薄天而翔，腾山而游，学逹于鸟兽；山麓蔚如，海隅苍生，学达于草木。吾于尧舜之道，未有亳厘之亏也，奚必得君行道，乃为不废所学乎！惟是贤君不易得，乱世无所逃，坐视百姓之疾苦而不能救，君子伤之矣！
抑尊
　　圣人定尊卑之分，将使顺而率之，非使亢而远之。为上易骄，为下易谀，君日益尊，臣日益卑，是以人君之贱视其臣民，如犬马虫蚁之不类于我，贤人退，治道远矣。
　　太山之高，非金玉丹青也，皆土也；江海之大，非甘露醴泉也，皆水也；天子之尊，非天帝大神也，皆人也。是以尧舜之为君，茅茨不剪，饭以土簋，饮以土杯，虽贵为天子，制御海内，其甘菲食、暖粗衣，就好辟恶，无异于野处也，无不与民同情也。善治必逹情，达情必近人。陈五色于室中，灭烛而观之则不见；奏五音于堂下，掩耳而听之则不闻。人君高居而不近人，旣已瞽于官、聋于民矣。虽进之以尧舜之道，其如耳目之不辨何哉！
　　人君之于父母，异宫而处，朝见有时，则曰天子之孝与庶人异。人君之于子孙，异宫而处，朝见有时，则曰天子之慈与庶人异。人君之于妻，异宫而处，进御有时，则曰天子之匹与庶人异。骨肉之间，骄亢袭成，是以养隆而孝衰，教疏而恩薄。谗人间之，废嗣废后，易于反掌。不和于家，乱之本也。亲虽至昵，亦有难谏；友虽至私，亦有难语；师虽善诱，亦有难教，而况君乎？人君之尊，如在天上，与帝同体。公卿大臣罕得进见，变色失容，不敢仰视，跪拜应对，不得比于严家之仆隶。于斯之时，虽有善鸣者，不得闻于九天；虽有善烛者，不得照于九渊。臣日益疎，智日益蔽，伊尹傅说不能诲，龙逢比干不能谏，而国亡矣。
　　蜀人之事神也必冯巫，谓巫为端公，禳则为福，诅则为殃，人不知神所视听，惟端公之畏，而不惜货财以奉之。若然者，神不接于人，人不接于神，故端公得容其奸。人君之尊，其犹土神乎？权臣嬖侍，其犹端公乎？无闻无见，大权下移，诛及伯夷，赏及盗跖，海内怨叛，宼及寝门，宴然不知。岂人之能蔽其耳目哉？势尊自蔽也。
　　直言者，国之良药也。直言之臣，国之良医也。除肤疡、不除症结者，其人必死；称君圣、谪百官过者，其国必亡。所贵乎直臣者，其上攻君之过，其次攻宫闱之过，其下焉者攻帝族攻后族攻宠贵，是疡医也。君何赖乎有此直臣，臣何贵乎有此直名！是故国有直臣，百官有司莫不畏之。畏之，自天子始。昔者明显帝（神宗）食，庖人进鳖，显帝食而甘之，舍箸而问曰：吾闻刘光缙禁鳝鳖之属，安所得此鳖也？左右对曰：取之远郊。显帝曰：自今勿复进此，恐犯御史禁也。以万乘之尊，下畏御史，可以为帝王师矣。
　　位在十人之上者，必处十人之下；位在百人之上者，必处百人之下；位在天下之上者，必处天下之下。古之贤君，不必大臣，匹夫匹妇皆不敢陵；不必师傅，郎官博士皆可受教；不必圣贤，闾里父兄皆可访治。尊贤之朝，虽有佞人，化为直臣；虽有奸人，化为良臣；何贤才之不尽，何治道之不闻！是故殿陛九仞非尊也，四译来朝非荣也，海唯能下，故川泽之水归之；人君唯能下，故天下之善归之。是乃所以为尊也。
得师
　　太甲违师保之训，多行不义，商之天下且危矣。处于桐宫，深自怨悔，敬承伊尹之训，克终厥德。此皇天之所以佑商也。武王崩，成王幼，不知周公之功，以流言疑公，周之天下且危矣。天降烈风疾雷，成王惧，启金縢之书，乃知周公之忠，迎公而服其训，卒为贤君。此皇天之所以佑周也。二君一昏一孺，何速变若是哉！先有得于学也。太甲之嗣位也，伊尹陈三风十愆之戒（巫风：舞、歌；淫风：货、色、游、畋；乱风：侮圣言、逆忠真、违耆德、比顽童），谓有一必亡，德无大必兴，不德无小必坠。太甲知之矣，然狎于习而忽之，及其去宫室之安而处于陵墓之野，声色之好絶，左右便习不从，困苦忧思，自悔其过，以为师保旣放我，羣臣不悦，百姓不服，天下必且叛我，乃自咎往背师保之训以至于此也。是太甲之改德，由学致也。成王嗣位于冲年，周公无日不以君臣父子长幼之道训于王，其戒惩之言，具于诗书，成王闻之熟矣，以其幼也而忽之。及殷人叛，庶孽流言，周公辟于东都，天降疾威，成王是时稍长矣，良弼不在，天怒人叛，如履渊冰，乃追思周公训戒之言，我不能用，以至此危难罔救也。是成王之改德，亦由学也。二君幼知学，又困于忧患，乃克自反以明心，故知君德必成于学，而学必得师保。
　　然必先知学，乃可以得师保。何也？汤有伊尹以遗太甲，文武有周公以遗成王，故有之也不待求也。若夫历三四世，先帝之动旧无存，其可以寄社稷者，必历试于百职焉，必博求于天下之贤人焉。继世之君，身处尊富，狃于近习，不能周知天下之务，又无大患，卽有大患亦不能忧困愤发、撤其心蔽。其心不明，岂能识大贤于众人之中？且未世学者不纯，中无眞得，好为大言，自信以为皋夔，人主瞀乱不察，遽委社稷而命之，其不至于覆亡者鲜矣。其在殷，高宗求贤之诚通于上帝，梦得圣人，及得傅说，与之语，果圣人焉，遂以为相，继美阿衡。以说之贱，莫为之举，未及于试，一言之间遂知其为圣人，岂高宗之智独絶于人哉？葢高宗幼居田野，学于甘盘，恭敬静默，求道不贰，是以神通于心，智辨于言也。是故治天下必先用贤，用贤必先得师，得师必先辨贤，辨贤必先克私，克私必先浚心，浚心必先好学。此自尧舜以来相传之道，得之则治，失之则乱。治乱之效立见，不可不痛自省也。
　　天子之学与士同，曰不同者，郛言也。天子斋居静存，与陋室同；诵诗读书，与土牖同；身有贵贱，心无贵贱。亦有不同者，居位如天帝，失位不如农夫，是故天子学同于士，惧而笃学，当百十于士。伊尹未得，先师咎单；传说未得，先师甘盘；周公未得，先师史佚。卽无此三贤，列士献诗，瞽献典，史献书，师箴，瞍赋，蒙诵，百工谏，庶人传语，近臣尽规，皆可师也。丹癯不施，苑囿不广，珠玉不御，貂锦不服，无有溺其心者，既多受益，又无溺心，譬镜久昏不能辨形，石以磨之、汞以发之，无形不受、无形不辨。心旣明，则是非无易主，善恶无匿情，大贤大奸并进于前，不察而别。以是求师，而后师可得，岂有荣公专利、皇父厉民之患乎！
　　或谓君旣明矣，可以进退天下之贤不肖，虽无师亦可。如若所云，虽舜亦不能。舜以天下之明为明，以天下之聪为聪，故能进退天下之贤不肖。然何以明天下之明、聪天下之聪？非一人能徧察之也，舜之聪明所以能徧天下者，以得禹宅百揆也。禹宅百揆以总内众职，内众职总牧伯，牧伯总都邑之吏，递相稽也。如衣有领，如网有纲，舜则恭己正南面，而天下在其耳目中矣。由太甲成王高宗大舜观之，吾未见君不明而可以得师，不得师而可以治天下者也。尚文者实亡，尚貌者心亡，明庄烈非得师之君，贺逢圣（后投湖死）谢升（后降清）非为师之臣，乃于朝毕之时，降万乘之尊，起对之揖，是于殿廷之上为优偶之观也。
太子
　　自昔有言，教太子必择贤师傅。其在于今，则为罔上之言。公卿之家，千金之子，且轻师傅，何况太子？使师傅教太子，如使弱羊牵大车。然则太子孰教之？天子自教之。天子能教太子，卽师傅有益于太子；天子不能教太子，卽百伊尹百周公亦无益于太子。太子故尊，必处于卑；故藏，必周于外；故骄，必纳于约。凡教太子勿南面临师傅，进而讲学，师西向坐，傅东向坐，太子北向坐。始讲，则曰“愿受教”，讲已，则曰“谨受教”，勿命进退，进退惟命；勿命饮食，饮食惟命；勿命坐作，坐作惟命。公卿有疾，则使问之；有丧则使吊之，有庆则使贺之，出使则使送之，反命则使劳之，入则降阶迎之，拜则趋左答之，进规则再拜而受之。凡教太子，春使视耕，夏使视耘，秋使视获，冬使视藏，毋多从，毋盛卫，毋辟人，亲其妇子，知其生养，入其庐舍，知其居处，尝其饮食，知其滋味，揽其衣服，知其寒燠。农民者王后之本，土茅者殿陛之本，糟糠者肥甘之本，布枲者冕服之本。不知其本，必丧其末。凡教太子观于桑，则知衣服所自出；观于牧则知服乘所自出，观于牢则知鼎爼所自出，观于泽则知鱼鳖所出，观于圃则知果蔬所自出，观于山则知材木所自出，观于肆则知器用所自出。凡教太子，过市则见贩鬻之劳，在涂则见负担之劳，行道则见征役之劳，止舍则见羇旅之劳。凡教太子，有过必挞，臣待师傅，亢不受命，则挞之；不敬大臣，不礼羣臣，则挞之；今日闻言，明日不能行，则挞之；出而荒游，不知农事，则挞之；出而荒游，不知民穷，则挞之；出而荒游，不知物土，则挞之；出而荒游，不知人劳，则挞之。葢不习牛羊之性者，不可使牧牛羊；不知百姓之生者，不可使治百姓。凡教太子，勿异宫而处，勿异庖而食，勿异笥而衣，异则专主自恣，莫知所为。艳女贼体，阴寺贼性，众佞贼智，虽三朝三问，礼严文备，如优饰然，何有于教！天子视朝之余，太子事师之余，不离左右，慈以笑语，严以诲责，三贼不近，一习常安。
　　凡教太子，先去女蛊。庶民一妇，晏寝不谨，且以致疾，且以殀命。乃别宫曲房，美女充之，如置膏泽于冶火之中，如置胶革于淫雨之中，岂有幸哉！自秦以来，人君恒不寿，五十六十为上寿，四十为中寿，三十为下寿。上寿十一，中下十九，皆女之由。是故处太子，少不近女，婚不多御，奉巾箒、澣衣裳，母择容，母自置，母敢媟。凡教太子，必除阉蛊。启阖洒扫振衣释袜进簋执壶，布衣数人，供使而止。虽老成历事三世者，使之谨调护、省疾病、视饮食、率羣惰，惟是之责，言宫中之事，则杀之；言朝廷之事则杀之，言百官之事则杀之，言诗书之文则杀之。凡教太子，有不教之教，天子身自为制，是谓不教之教。天子之宫广于大都，妃妾不得不备，阉奴不得不多，宫大人众，将以奚为？将以宫墙为城乎？将使妃妾守陴乎？将使阉奴御宼乎？必大乃尊，必众乃光，是尧舜茅茨，不主四方；桀纣宫台，实为盛王。宫室有损无益，妃妾有损无益，阉奴有损无益。日损岁损世损，太子之生，不见宫室之侈，不见阉妾之盛，不见珍异之供，不见珠玉之器，其朴不雕，其志不淫，是以教易行而学易成。
备孝
　　父母，一也，父之父母，母之父母，亦一也。男女一也，男之子，女之子，亦一也。人之为道也，本乎祖而非本乎外，本之重如天焉。若以言乎其所生，母不异于父，母所从出可知矣，是故重于祖而亦不得轻于外也。礼外论情，服外论义，若之何其可轻也。吾向也知其义而未言，以无文可征也。及读春秋书杞伯姬来朝其子（庄二七年），其斯义也夫。葢妇人归宁，细事也，孺子无知，手挈之而来，尤细事也。于来可勿书，况其子乎？惟诸侯来，曰朝。朝，大礼也，以加诸孺子，重其义也。仲尼欲教天下之人，爱其母之所从出如祖父母，爱其女之所出如其孙，故特起朝子之文以见义也。
　　人之于父母一也，女子在室于父母，出嫁于父母，岂有异乎？重服于舅姑夫，轻服于父母，非厚其所薄而薄其所厚也。昔为人子，今为人母，于是乃有父子焉，乃有君臣焉，固不得以其身为父母之身也，亦犹为人后之义也。以言乎所生，男女一也；恩不以服薄，服不以恩薄也。此义吾未言之，以无文可征也。及读春秋书纪季姜归于京师（桓九年），其斯义也夫。夫诸侯且不称字矣，王后之尊，同于天子，乃称字乎？称字，所以申父母之尊也。父母之尊，不降于天子，岂降于舅姑。仲尼恐为人妇者习焉而忘其情，尊舅姑、降父母；近舅姑、速父母；亲舅姑，疏父母。故特起王后称字之文以见义也。
明悌
　　人之大伦有五，今存四焉，其一亡矣。昔者孔子之语其徒也，孝悌惟亟，而言忠或寡焉。江汉源而海委，孝悌源而忠委，有先委而后源者耶，有源盛而委竭者耶？异哉，人之好名甚也！忠之为名大而显，史记之，国褒之，昔者明之初亡也，人皆自以为伯夷，乡学之士、负薪之贱夫，何与于禄食之贵厚，有杀身以殉国者。当是之时，天下之言忠者，十人而九，孝之名不若忠之显大也。故当世之言孝者，千百人而一二。
　　若夫悌，人莫为之，亦莫言之。悌道之絶也，葢已久于斯焉矣！吾观贤士大夫，亦有忠如比干者也，养如曾参者也，交如叔牙者也，其处昆弟则何如？予之尺縠，则有矜色；乞其斗粟，则有泚颜；善已，则友资之；恶已，则雠视之；侵已，则盗御之。姊妹旣嫁，蔑焉忘之，若不知为谁室之妾者然也。内不自知，责亦弗及，彼自矜为完行，吾见其不远于禽兽也。今有居父母之丧，坐作不忘，旣免丧而哀不已也，斯不亦孝矣乎？其于兄弟亦且有然。昔者子路有姊之丧，可以除之矣，而弗除也（见檀弓上）。子曰：奚为弗除也？曰：吾鲜兄弟而弗忍除也。夫子亦尝有姊之丧矣，与弟子立而拱尚右也，弟子不知其故，子曰：我尚右者，以我有姊之丧也。由斯观之，可知悌矣。
　　杀之而不怨，事君之道也；杀之而不怨，事父之道也。其于兄弟亦且有然。昔者象欲杀舜，舜则富贵之富。贵奚足云乎？象忧舜亦忧，象喜舜亦喜，是道也，舜事瞽瞍之道也。人所难能也。舜则施之于弟，且施之杀已之弟。孟子称舜之孝曰：美色富贵不足解忧，惟顺于父母可以解忧。我且以此称舜之悌矣。曰：美色富贵不足解忧，惟顺于兄弟可以解忧。由斯观之，可知悌矣。
　　人之爱莫私于其妻，诗曰：手如柔荑，肤如凝脂，领如蝤蛴，齿如瓠犀，螓首蛾眉，巧笑倩兮，美目盻兮。则爱其色；居同室、寝同栖，则爱其嫟；执蚕绩、功针缕、治酒醴、调燔炙，则爱其助；及其老也，长子孙、训妇女，则爱其成。此性情之常，贤圣之所同也。然爱之之道，则甚下于其兄弟。若子路有妻之丧，可以除之矣，而弗除也，曰：吾思吾妻，而弗忍除也。若尧之二女，日以杀舜为事，舜幸免于死（此为寓言），及立为天子，尊之为妃，宠之为夫人，妻忧我亦忧也，妻喜我亦喜也，则是子路者，溺情好内，君子之所薄也；则是舜者，狂疾人也，且不及杰纣之嬖妹喜妲已也。
　　昔者高子常问于我矣，曰：君父之重，人皆知矣。若兄弟、若妻、若子，平居奉之，及难免之，其后先轻重若何也？曰：昔也吾尝愼思之矣，差之为五等：一曰君父母，次二曰兄弟，次三曰妻，次四曰子兄弟之子，次五曰朋友。子其权之焉？
内伦
　　诗曰：鸳鸯在梁，戢其左翼。郑氏曰：鸟之雌雄不可别者，以翼知之。右掩左雄，左掩右雌，阴阳相下之义也。夫妇亦相下以成家也。孔氏曰：易之咸，为夫妇之道。其彖曰：止而说，男下女。以证夫妇相下之道，恒道也。泰之天下于地，其义亦然。夫天高地下，夫尊妻卑。若反高下、易尊卑，岂非大乱之道？而诗之为义，易之为象，何以云然乎？葢地之下于天，妻之下于夫者，位也。天之下于地，夫之下于妻者，德也。
　　古者君拜臣，臣拜，君答拜；师保之前，自称小子，德位之不相掩也。天子之尊，冕而亲迎，敬之也，亦德位之不相掩也。若天不下于地，是谓天亢。天亢，则风雨不时，五谷不熟。君不下于臣，是谓君亢。君亢，则臣不竭忠，民不爱上。夫不下于妻，是谓夫亢。夫亢，则门内不和，家道不成，施于国则国必亡，施于家则家必丧，可不愼与！
　　今人多暴其妻，屈于外而威于内，忍于仆而逞于内，以妻为迁怒之地。不祥如是，何以为家？昵则易犯，渎则易衅，弱则易暴，孤则易施，遂至大不祥焉。葢今学之不讲，人伦不明；人伦不明，莫甚于夫妻矣。人若无妻，子孙何以出，家何以成，帑则孰寄，居则孰辅，出则孰守？不必贤智之妻，平庸之妻亦有之。是则如天之有地，如君之有臣，以言乎位，则不可亵；以言乎德，则顾可上而暴之乎？诗云：高山仰止，景行行止。四牡騑騑，六辔如琴。高山出云，雨徧天下，天赖以成其施，是以仰止焉，言不可以不敬也。四牡旣良，致远不劳，如琴瑟之调焉，言不可以不和也。敬且和，夫妇之伦乃尽。请诵是诗，以为为夫者教焉。诗云：有洸有溃，旣诒我肄。德不能服人，威不能加人，入室而逞于妻，洸乎怒之充也，溃乎忿之不可收也，此何为者也？人之无良，至此其极。始为夫妇，终为仇雠，一伦灭矣。请诵是诗，以为为夫者戒焉。
夫妇
　　唐子宿于汪氏之馆，汪子（汪撰）数言其少子。唐子曰：子爱男乎，爱女乎？曰：爱男。唐子曰：均是子也，乃我之恤女也，则甚于男。汪子问故，曰：好内非美德，暴内为大恶。今之暴内者多，故尤恤女。汪子曰：然。吾之交友亦多矣，处室数十年，无变色疾声者，惟见先生与城西刘子。其它则暴其妻不如待其仆者，亦数见之矣。唐子曰：君不善于臣，臣犹得免焉；父不善于子，子犹得免焉；主不善于仆，仆犹得免焉。至于妻，无所逃之矣。汪子曰：先生有贤妻，故能相和以处。妇人智窒而见不通，尝不顺于其家，非尽夫之过也。曰：不然。天之生物，厚者美之，薄者恶之，故不平也。君子于人，不因其故，嘉美而矜恶，所以平之也。人有二子，一贤一愚，当孰怜？必怜愚者。人有二妾，一美而慧，一丑而愚，当孰怜？必怜丑而愚者。而况于妻乎？且怒者，君子善世之大枢也。五伦百姓，非恕不行，行之自妻始。不恕于妻而能恕人，吾不信也。必其权利害，结交与，非情之实也。汪子曰：莫难于处有妾之妻。曰：昔吾先君有二妾，一余氏，一毕氏，衣襦簪饰之用，未尝一问。我年十岁，先君戏以二竹篦使我间遗毕氏。毕氏不受，推之于我之怀中，曰：为我反之，我不阙此。我卽阙此，当请于夫人也。先君殁，尝侍先母，夜饮言往事，而因及竹篦。先母大笑曰：孝哉子乎，不知有母，但知有父。汪子曰：有妾如此，亦良妾也。曰：非妾之良也，吾先君处之有道也。
居室
  </div>
  <div class="pagination">
   <a href="潜书.html">
    上一页
   </a>
   <a href="潜书.html">
    1
   </a>
   <span class="current-page">
    2
   </span>
   <a href="潜书_page3.html">
    3
   </a>
   <a href="潜书_page4.html">
    4
   </a>
   <a href="潜书_page5.html">
    5
   </a>
   <a href="潜书_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
