<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 288 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 288 页/共 351 页</h1>
    <div class="content">耶稣赎罪问题观念之若何，即在吾人能确知吾人得救，由上帝在基督之中乃能成者耳。故吾人灵魂，若将己体托诸耶稣，全恃耶稣之所为，至若研究耶稣如何能救彼，尚其后者也。况按耶稣所言，非曰汝等当信何理论，但曰汝等当信我而已。虽然，苟今之基督徒，能深明耶稣之如何救彼，则其持道之力亦愈坚。总之，吾人无论如何，苟仅恃高妙之理论，必不能尽明晰其理，矧尚有深赜之理，为吾人不能测度者耶！
赎罪问题，初非如算术之易解。于一方面，虽当深明其理，以坚定其德性；而于一方面，则当常存敬畏之心，谦之德，因尚有永难测度之理在也。要之，上帝所已显示者，吾人可考察之；上帝所未显示者，吾人但存敬畏之心而已。因吾人苟洞悉上帝一切奥理，则上帝亦不足为吾人所崇拜；苟吾人仅知崇拜上帝，而绝不明察其品性之为何，则吾人又将何以与上帝相交耶？世有弃绝赎罪论之二派，其一派则谓古昔相传之理论互异，彼既无所适从，且对于种种理论，皆无与其思想相适者，是之谓无智识。其一派则尝研究神学哲学之理，对于赎罪论之理，必期与其所研究之理想相适。是二派者，皆为其经历思想所制限也。盖凡人之经历思想必受同等之制限，恒重视一己之意志，不能明晰其真理，或所具理想于事实不相适，则亦必然之势也。是以不论何派，若研究奥赜之问题，当知属于灵界者，其理固非人类所易明。但助吾人明察此理者，亦有数端焉。
试稽近数十年来，由《圣经》采取丰富之材料，较多于昔，以前恒由《圣经》摭拾一二，补缀集腋而成赎罪之理论，未尽善也。当于《圣经》各章节，会通其理。例如《旧约》所载以色列之宗教，及以色列先知之所言，献祭之仪节；《新约》所载耶稣、保罗、约翰、彼得及希伯来人之所言各节或同或异，皆宜详细体察，审其异同，而得其浑然全体。
盖《新约》所言赎罪之理，非仅为观念而已，如由此方面窥之，未尽可与彼方而窥之。如教会历史之所述，教会之道学如何发展，各会之理论有何歧异，以及哲学是非学、境遇学等各方面皆有裨于赎罪论也。凡人之生，必有一定之时地、社会，故其国家、社会、家庭间之思想礼俗，及其政治之状况、生计之程度已浸淫于吾人未生以前，其势不能不受其感诱。吾人犹土块焉，境遇之于人犹范土为器皿焉。故无论何种赎罪论，皆为其时境遇所感诱而致者也。是以吾人稽查各时代之赎罪论，皆囿于其时代之理想。有时视上帝之与人，犹罗马皇帝之待奴隶，得纳锾以赎奴籍然。故各时代之法律，亦皆影响于理想。
惟有一端，最为要旨。当思上帝之意志作为，迥超人类以上。苟以吾人视国法、国皇、国民之观念，以为上帝之临世界亦复如是，则谬已。要知未来之时代，试追溯现世之所谓文明公益者，每未得确解，亦由现世评论古昔之文明公益也。由是观之，人类之意志作为有变更，而上帝无之也。再当知《圣经》非专门神学之书，但为纪录古哲嘉言懿行，以诲世人耳。其所载喻言，吾人引用，当加谨焉。前数百年之理论，谓耶稣被钉十字架，系以代价予魔鬼使赎人罪云，是即基于《圣经》中赎回之喻言。吾人非不当引用其喻言也，惟当出之以审慎。因《圣经》非神学之书，特为普通诲人之经耳。以上所言，但略述其例而已。但神学家之论耶稣圣功，似偏重耶稣之死。要知耶稣之圣功，不仅限于死也。或视耶稣降生为人，即以赎罪一端为毕其圣功，或谓耶稣之降生于世，特为其死地耳，是皆不能满足。盖耶稣降生为人，不仅有赎罪之功，抑且有启示之力。先以上帝之本性，显明于世，其生存于世也，即以上帝无穷之奥理，为人所难测者，昭示世人耳目之前。使无智者皆动其爱敬之心，复以人类真实之理想，显示于世，不独示吾人以上帝为何，抑且示吾人之所宜者为何。吾人对于灵魂及行为，耶稣为完备之标准，亦即为吾人完备之模范也。故论赎罪之理，不当以耶稣之死十字架为限，即耶稣由死复活之问题，亦为紧要。是不独耶稣为救世主之佐证，亦即其身消除罪恶报应之佐证。不宁唯是即成全赎罪之功，亦必需此。盖耶稣之生与耶稣之死，二者之间不能隔绝。耶稣托人身以降世，即出于牺牲主义。其降世之数十年，亦皆由于牺牲主义。特其被钉于十字架，实含有特别之意。惟吾人苟独注意于十字架，而不复注意于伯利恒、加利利、空陵、橄榄山等，则吾人对于福音所含之兴味亦索然矣。故耶稣之降生，不独欲赎人之罪，且尚有他意存乎其中焉。
至论耶稣圣功，在挽回人罪之问题，吾人亦当谨慎言之。倘或不慎，则以圣洁之上帝，视为有怀忿、复仇、严酷、自度等不圣洁之事矣。要知上帝于正义之中，尚含有慈爱怜悯之意志，反是而言，其慈爱怜悯之意志，初非溺爱不明者比耳。至耶稣之称上帝为父，虽有谓是种概念，尚未餍足。因上帝与类之关系，其界限较父子为广大然。试稽《福音书》，耶稣称上帝为父者，固屡书不一书。惟后世神学家，则罕有上帝为父之称，似轻视耶稣之所言，庸抑知耶稣与上帝同心同处。子之知父，盖有他人所不逮者，故耶稣以何者为根本之要理，吾人皆当同具此意志耳。试按《新约》所言，赎罪之恩即出于上帝无穷之爱，吾人不当视耶稣基督之死十字架，为挽回上帝之怒，当视基督之死为发明上帝之爱斯可耳。上帝苟无诚恳爱人之心，则救主耶稣必不致死。惟言上帝之爱，当清切视之，应知其爱为圣洁之爱。盖上帝为公益之主，其与罪有永远抵抗之势。《圣经》中尝述及上帝之视罪恶，甚为震怒，可为征据焉。凡神苟漠视世人暴虐不法而不震怒者，则亦不足为神。但上帝之怒及其公益圣洁云者，皆包孕于上帝之爱中也。上帝既为父，则必视世人如子女。彼视世人陷于罪恶，如何丧其道德，摇其品性，必思以何方法划除其罪。上帝对于此问题之方法，即救主耶稣之死及死中复活之要理矣。
盖人类罪恶渐次堕落，上帝思拯而起之，其所历之第一级，必使罪人自知罪恶之如何可憎。故耶稣第一圣功，即欲世人为罪而自责。欲奏其功有数端焉：一使吾人罪恶与其圣洁相较，见其品性圣善之完备，而知吾人之缺欠良多。一使上帝本性由其爱中显明之。吾人既知上帝爱力之充满，何以不听其诲言，甘罹罪恶，如逆子之违其亲，叛民之背其主。吾人欲知罪恶之最可憎者，即在主之十字架。观于上帝之圣子，遭斯侮辱，始可知罪恶之最可憎矣。反是而言，上帝如是爱人，甚之舍其子而置死地，更知人类受罪恶之毒深矣，是为最关紧要之观念。例如国法刑罚之效用，欲使犯罪者省悟罪恶之可憎，殊非易事。因罪恶危险之境，一若人之天良，堕于瞑眩，初不知其罪恶之甚，或者其心昏迷不省，麻木不仁，颇觉乐于为恶，且罪愈甚而心愈朦，不自知罪恶之为何故。即耶稣被钉十字架一端，可知罪恶之性质为可憎，大可激发人之天良，使注意于被钉之十字架，而谓此有功无过之圣子，受此羞辱痛苦，是即吾人罪恶之所致。由是观念，而生悔之心理。或谓苟罪人既已悔改，则上帝何以不加赦免，而仍须置耶稣于死耶？抑知人之悔改谈何容易，聆其悔改之言，虽似甚易，然非真悔改也。若欲求其悔改之真，则当知吾人负罪之重，觉吾人实无希望，自省罪恶之毒已戕害吾之灵魂，加以历若干岁月，积种种偏蔽辜恩循私之心，而成种种罪，恐但言追悔，必难餍足。然而不然吾人之视罪恶，当如上帝之视人罪恶然，必诚恳追悔，虔心以忏曩日之罪，而后可□基督徒。苟愈进步，愈明暸，遂愈能追悔其罪恶。要知人愈清洁，则愈能追悔前愆；人愈圣善，则愈能离弃罪恶耳。
但人苟诚心悔罪，固足以赦免其罪乎？主耶稣之十字架，固仅为感人悔罪之器械乎？抑含有他意乎？余以为尚有高尚之意存乎！其中也，要知赦免人罪，殊非易事。《福音》所载浪子回头一事，以表上帝爱心之亲切。但上帝之爱为公义圣洁之爱，苟人以耶稣浪子回头喻言，谓足养成赎罪之奥理，则颇属危险，因福音所孕之理无穷，初不限于浪子回头之喻。如《保罗致罗马人书》第三章，曾以之提撕基督徒：勿因上帝有宽容昔人之心，误认罪恶为可轻藐。苟藐视罪恶，则于道德至有损害。是以保罗于是章解释主耶稣十字架之理，谓上帝初未尝视罪恶为不足重轻也。欲知上帝完备之圣洁，即视主之十字架可知矣。世人视赦罪过易之弊，实由世人是非心浅薄之故。要知苟视赦罪过易，则必视罪恶为不足重。更当知完全之赦免，即在认罪为至要至重而后致之耳。倘仅有爱之一念，或仅有公义之一端，皆未免倚于一偏。若赦罪过易，则犯罪者亦视若不足重，而其道德程度必不高。故言上帝爱力弥漫，愿尽赦免世人一切恶；且上帝为完备圣洁，亦愿世人皆获至美之福祉。惟其所谓爱，恒与其公义相平衡耳。是以赎罪之原，由于上帝之爱而赎罪之法则，基于上帝之公义。
或谓赎罪之要点，即为代替之理，盖人既犯上帝圣洁之律，即自觉应受报应，而不能以自免，惟有一法，但以无罪者代受其罚而已。故上帝遣其己子降世为人，使受罪人应受之罚。不啻上帝纳其公义之代价，以救世人。如是解释，因合于理论，且能感动人心而信耶稣。然吾人观于保罗之言，则尚有较深之意在焉。窃考《圣经》无代替之理，《圣经》所言，谓耶稣为人类而死，非替吾人而死。要知个人应受之报应，不能移而置于他人之身。苟使无辜受罪，犯人逃罚，则亦不得谓之报应。矧据代替之说，初未合于实情。主耶稣初非受罪恶之报应，而罪人亦不能因耶稣之死，而遽免于罚。所谓罪恶之报应，如离弃上帝，怨怼上帝，及是非之心致遭朦昧等，皆为耶稣所不能替受者。他如来生之报应，亦为耶稣所不能替。故论主之在世，其所受者，虽至为痛苦，然不能谓世人一切罪恶之报应，悉由耶稣受之也。苟谓耶稣实受世人一切罪恶之报应，则以后报应不能再归世人之身矣。有谓耶稣之死，但为上帝所选择而死，非为众人死也。如为众人而死，则无论众人之道德品性若何，皆当得救。如谓世人罪恶之报应，尽归耶稣之身，则无余罚能归诸耶稣所代替者之身矣。或者曰是因世人不信耶稣，故其报应仍归世人。是说不然。因耶稣既受众人罪恶之报应，岂世人不信主之罪恶，不复当归诸耶稣。然则究若何？保罗述是问题，恒以原祖亚当与基督相比较，视亚当所为，非个人之行为，实人类之标式。非言亚当代吾人犯罪，使吾人受其报应，盖言亚当之罪即吾人之罪。故视耶稣之圣功，亦当如是。
耶稣之死即吾人之死，耶稣之死，非为一己，实为万民。《哥林后》五章谓一人为众死，则其众当死明矣（十四节）。其意盖被钉十字架而死者，非拿撒勒之耶稣乃，为基督，彼在十字架乃与吾人合为一体。《以弗所》二章谓以基督耶稣造我（十节）。一章谓服万物于基督足下，使为万民首（二十二节）。当基督尚未降生为人，即为人之弟昆。故其降生为人，即寓有与人联合之意。彼在世数十年，初与人类，无稍差别。彼知世人所受之诱惑苦难，彼亦自知为人所轻藐弃绝及罹于死亡如恒人焉。彼既绝无罪恶，初未自知有罪恶之污染，故亦无从追悔。但彼既欲代受罪人之报应，则必亲自谙练，然后能担荷罪人之重任。主耶稣代人所受之痛苦，莫此为甚。盖世人但知憎恶肉体所受之痛苦而规避之，而耶稣则憎恶罪恶而思有以规避之。故壮大其胆，欲明察罪恶内容之利害。于是愈察愈明，愈明愈憎，彼视罪恶如何开罪于上帝，如何损害于人心。因彼本无罪恶，故视罪恶较世人尤为明晰。彼不独自觉其痛苦，且具羞恶之心，不啻集世人罪恶之黑影，而掩蔽其一身。彼视历代弟昆建造一罪恶黑暗之迷津，遂毅然身入其境，思有以导之。彼之明察世人之罪恶，非仅知其大概也，非仅得其虚象也，彼盖实行体验宜乎。其心忧伤，祷上帝而求去其苦杯矣（《马太》二十章四十二节）。且彼不独求知罪恶之根原，且欲知罪恶之效果。罪恶莫大之效果，即使人与上帝间断其交通之道，是即死之现状也。当耶稣未钉十字架之先，已历此现状，谓欲与罪恶之魔力，竭力相争，受肉体之苦，受精神之苦，自知如是，斯有合于上帝之意。继而忽曰：吾所依赖，常相扶持之天父，奈何离我？是非上帝不赞助之，实欲其子知罪恶之报应不容规避。故耶稣所受一切之苦，以是为最。耶稣之所为，但欲与世人合为一体耳。由是言之，耶稣既知有罪恶，且受上帝所定罪恶之报应，实其所为，非为己乃为人类。是以耶稣既认承罪恶并受罪恶之报应，则由是以后上帝之审判，非定一人之罪，即因耶稣之所为，而嘉纳之。由是，上帝视人不在第一亚当之中，而在第二亚当耶稣之中矣。
或谓是特抽象之理论，而非具体之事实。如是则一人为众死，则其众当死之说，不亦虚乎。前保罗言原祖亚当为人类之标式，然耶稣与人类之关系，则标式之说，尚未餍足。苟仅视为标式，则亦不足为吾人之救主矣。盖耶稣纯洁为圣，绝无罪恶，而吾人则有罪无功，然则耶稣之与人类，不啻有深渊间于其中，何以为吾人之标式耶？耶稣欲成赎罪之圣功，不独为吾人之标式，且与吾人相联合。故耶稣之于吾人，非标式之谓，实合一之谓。彼与吾人相合为一，甚之代荷吾人之重任，拯吾人出于罪恶之中也。保罗言，凡信主者，皆为一体。苟一肢体受有苦乐，则全体皆受其感觉。故吾人恒见一人违犯罪恶，则多人皆受罪恶之苦难。故世人恒有代受苦难，及无辜之人代受罪犯之报应。据是理论，以求诸耶稣赎罪之功。含有此意义，否则未敢必。盖世人视耶稣因人罪而受无穷之痛苦，则不能不感动其心，使知罪恶为可憎。苟其良心激发，则未必视他人代受痛苦，谓能减轻其一己之罪恶也。因揆诸是非之说，个人功过不能互易。或（缺张）
 
第三节  论个人得救
在他章中已述耶稣之圣功，如何与人合一，借人体以受人类之所当受，为人代饮罪恶之苦杯，不独为罪而死，抑且向罪而死，使消灭其罪恶之报应，而辟人类道德之新途，俾得归向罪而死，使消灭其罪是恩惠耶。据保罗所言，其最要点虽在因信称义，然仅因信称义之一端，尚未满足。盖必人与基督联合为一，然后始因信而称义也。其言联合为一，非仅指道德上之联合，实为较深神秘之联合。但神秘之联合殊非易言。然吾人细为研究，虽未能明晰其神秘，而所获之利益良多。苟仅于道德上与主联合，其意亦能感人，固亦为最佳之理想。然而尚有缺憾。吾人苟仅知吾人之罪，已犹赦免，亦属未能餍足。必欲吾人意志，能脱离吾人一切限制之能力，欲一生为主而生，事无钜细必服从主之命令，而后可特基督徒与基督有道德上之联合，其程度亦甚高。然何以能具此施行之力耶？倘谓其所得之力，即在上帝已赦免汝罪，汝之性灵满储感恩之意。因耶稣已预备脱离罪恶限制之道，使吾人其赞美之心悦服之力。故然而犹未餍足也。惟其人既视善德为至高，其天性具有爱力，洵属善德之模范。但世人品性，恒为罪恶所限制，性质卑下，志趣薄弱，善德之模范不高，感恩之心复浅，且对于情欲每不能自持。故与其人言福音之道，虽于赦罪之道尚易领会，但于感恩之诚，仍有所未喻也。是以仅言道德上之联合，实为不足，所言缺欠者即在如何臻此地位耳。
在福音书中，屡言基督与基督徒有神秘之联合，保罗、约翰均有是方。如曰：“我不生，基督在我心则生。”（加拉太二章二十节）又曰：“附主者与主一神也。”（哥林多前六章十七节）其他篇亦屡言在基督中。苟非属于神秘之联合，则其所言字义，不亦虚乎？吾人亦知此理，难于解释，若与吾人恒常之举止，相距甚远，是为灵界中最奥赜之问题。或为人之身格，或为基督之身格，二者之间如何能感通，能对待其奥理，洵难言也。但当知，苟福音中无奥理，则此福音为虚矣。然此所谓奥理，初非大背于理，基督徒自知最神秘之点，实有非言语所能形容者也。故基督徒之言语、行为、举止、目的皆与基督相混合，其混合之神秘，几使基督徒与基督相合为一。盖基督之与人类相合也，即以其预备赎罪一切之经历，使人类随之而行。今基督徒之与基督相合亦复如是。故耶稣之所行所受皆为人类，人既与之合一，则应受耶稣之所受，与基督同钉于十字架，同被复活，同升于天，处于上帝之右。盖信耶稣之门徒，各有所受之苦，因基督徒之生于世界，有基督未受满之苦难，在于基督徒中受之也（哥林多后一章五节七节，腓立比三章十节，彼得前四章十节）。由理想言之，耶稣被钉十字架时，人类亦同被钉。今基督徒生于世界，亦知耶稣被钉于十字架之意。故基督徒所受之苦难及其死亡，因与耶稣有神秘之联合，亦可谓基督所受之苦难及其死亡。因其所受之效果亦能副基督之称，基督徒能如是受苦，非特为人类之己体也，抑且为基督支体之全教会，盖亦含有基督赎罪之方法也。基督徒既与基督同钉在十字架，则知以前之旧性情亦被钉死，罪恶亦即消灭。
复因耶稣由死复活之益，彼亦获得其益。彼将离弃旧罪恶而为一新人，彼灵魂中具有道德之能力，能胜一切罪恶。其所具志愿，与上帝之志愿绝无差异。保罗谓人类与基督有神秘之联合曰：“宗基督者，是为新造之人，往事已非，诸事更新。”（哥林后事章十七节）由是观之，人在上帝前之位置，亦复变更。昔则有罪恶之报应，今则得赦免而称义。据罗马八章一节，谓心在基督，耶稣不徇私欲而从圣神者，不定罪。保罗之意，盖谓心在基督中，皆称为义也。其在四章五节称罪人以义者，此意颇难明晰。盖保罗之意，谓虽为罪人因信得称为义人，非称罪人为义，其云称为义者，即定罪之反证也。罗马八章谓：“谁能讼上帝选民乎？上帝称义之矣。”（三十三节）谁能罪之乎，（三十四节）然则上帝义不义之人乎？保罗意谓新人在基督中，即不能罪之，故称之曰义。惟因人与基督有神秘之联合，故使是非学皆有所变更。人在基督中，成为新人，与基督有神秘之联合，即为今日之新人，而非昔日之旧人。故称为义者，即为新人。彼未与基督联合以前为罪人，既与基督联合以后，则不复为罪，得称为义人矣。罪人信从耶稣时，上帝即认为义人。因彼信从时，其人志趣行为亦皆更变，故虽以前为罪人，得因信而称为义也。庸抑知得称为义者，乃人类与基督神秘联合之效果耳。
且保罗之言信字之意，颇含丰盛之义。彼认历史之某事为事实，即拿撒勒之耶稣被钉十字架复由死复活之一端。不宁唯是，苟人但信耳之所闻，则尚未能奏其成功，若仅自恃其智力，欲明其理，则与基督徒所言之信，究有区别。按基督之道言之，其所谓信者，必自知其人所处之痛苦，必自觉其有罪恶，及自修之无力，或欲脱离罪恶之束缚，或欲保守其所具之善德，而皆力有所未逮。且不仅自觉力之未逮也，即纵览世人亦无能助其未逮，以拯救之。矧其自视无功有过，其在上帝前决不能使上帝之悦纳。欲勉自变易，则己力浅薄，必无效验，故惟必悦诚服于能救己之耶稣。因耶稣能除其痛苦，能救其灵魂，故其报答赞美之词，亦无穷尽。彼将捐弃以前一切之依赖，而孤注其信以仰基督。彼知孤注其信者，亦知上帝之不我弃，必赖上帝永远扶持之手（申命记三十三章二十七节）。彼赖有此信心，使其灵魂与救主有神秘之联合。盖其信心之所涵，有舍己及爱心、感恩、诚恳诸心理，更有智力涵于其中。必具有智力，乃能认上帝为实有，认己为罪人，认上帝之憎恶罪人，认其己不能企及上帝所立之标准，及认福音所载一切赎罪之事，是皆基于信心以外之智力也。然除智力以外，信心之中，尚涵有意志、情感之二者。由是言之，人将以是完备之人格，赴向耶稣，以至避难之所。如是神秘之联合，其中奥妙皆操诸上帝之掌中也。
神秘之联合，与人之感情，至有关系，故宗教感情之说，为不可忽。然宗教中人，对于是点各异其趣，或主静默而潜修，或主智力，其对于一切事理，皆有歧视之点，是二者皆藐视情绪之说。但吾人考诸教会历史，恒有情绪发见之先例。盖吾人之视上帝，为万灵之父，非与哲学家有同视也。上帝之本性即为爱，是不能以情绪之说消灭之也。且情绪发见之表徵亦不一，或徵于其人之本性，或徵于境遇之感诱，或徵于教育之程度，皆于情绪有关系。试譬处阗焉。自修有为外人所不知，或有随处演讲、高声祈祷，宣言己与上帝如何联合。衡量二者之情绪，其程度未必其后者能胜于前也。譬若观火，其要点不在火焰之有无，而在其中有无火种耳。故基督徒或在复兴会中至为快乐，或在家居默思救主之快乐，然其尤要者即在人之灵魂与上帝相合与否。苟与上帝相合，即人灵有莫名之快愉，无穷之餍足。具如是之经验，实为难以探测，难以解析者。大约平安二字，足以概之。背叛之人，昔惟任己意离绝上帝之旨，至是心悦诚服而与昔日所背叛之上帝，复和好如初，乃得莫可言喻之平安。昔者其内心扰攘，今则躁释矜平，排斥己意而使基督入而主之。昔者其人之本性，其心志有高下之相持，今则无之其所具之高志，亦不受罪恶与肉欲之束缚。由是观之，彼不独得与基督联合，而处于新位置，尚有其他品性。盖其肉欲已被钉矣，罪恶如据营垒，以陷吾人。罪恶被钉，则如营垒既破，罪恶无权。昔则为法律所束缚，今则法律解免，得遂上帝子女之自由。彼既向罪恶而死，今复与基督同生而为一新人，基督为其元首，彼即为其支体，盖其生命能力，皆统之于耶稣，而其言语、思想、行为、举止，则皆属于基督者也。
虽然，何以教会基督徒中，尚有违反是理者耶？是不独伪饰之基督徒为然，即真正基督徒？亦复有瑕疵之可指，足以污辱其所尊荣之基督。然则保罗所谓基督徒与基督联合之理，究何释之？然保罗固知之也。彼不独为神学家最高之人，且为灵魂之牧者，彼亦恒遇此困难。试稽其所述之书信，亦尝引以为憾。故吾人于此问题，颇有难于解释者。当保罗之为神学家讨论时，其心目中具有完备之目的，其所言者皆指理之内蕴，非就理之外著者而言也。盖真理心常存而不变，然有时世人施之于事实，每未能企及其程度。保罗所述上帝救人之真理，有时此真理，因人境遇、秉赋、机会之不同，遂不得不受其制限。苟按真理言，则人必先清洁，而后得称为义，然观于人之所历则相反。当人初信道时，其信心尚弱，故由信心而改正者未臻完备。然信心虽弱，但其中尚有最大之希望，其希望则愈久而愈坚。故基督徒所历愈久，则信心愈坚，其与基督相联合也亦愈密。反是而言，人之情欲，深植于人肉体之中，其根至不易拔，罪恶必欲占据于人心，于是善恶二者遂交战于人方寸中，而理想乃与事实不相合。然世人理想究能与事实相合乎？则保罗必答曰：“以尔之信成矣。”（马太九章二十九节）故人不能骤变恶以为善，遽易非以为是，盖当由之以渐。有多数基督徒，因人不能企及完备之位置，引以为忧，竭诚祈祷，究之其希望必底于成，至论基督徒与基督完备联合之地位，则在来生。但来生问题人皆推测，吾人之所测者，究有限制，惟有一端为基督徒所深信，即救主耶稣因死而脱死权，以后不能复死，凡与彼同在者，必受其所具永不复死之生命。如是则基督徒与基督之联合，如树根之相互不能分。哥罗西三章云：“盖尔犹死，而生命与基督共藏于上帝。”（三节）可以徵之矣。至基督徒之心有神秘联合之能力，则为人所不能见，必至最有荣悦永生之一境，始能发著，惟此荣悦之一境，吾人无可名言耳。特其心具有如饥如渴之希望，其清洁灵魂之所获，得与夫爱心之所弥纶，理想中最高尚之目的等，皆发著于来生光明之域，皆基督徒所能享受者也，

英国瑞思义
上虞许家惺
同译
 
第四节  论耶稣所行之奇事
窃查新约书有证据甚多，可证明拿撒勒之耶稣为实有，而非虚传。且不独知其为实有，并复论列其事迹，故吾人皆认耶稣为基督教之根本。试诵保罗所述之书，其大旨在阐明耶稣救济万民，然亦述及耶稣如何为人，如何为师等事。吾人要知保罗本为迫害教会最著之仇敌，且为犹太著名有智慧学识之人，故不得不重视其所言。试考福音所述耶稣之事迹。始其幼时以迄成人各事迹，莫不备载。但于数篇中，纪载耶稣被钉于十字架，是数篇即马太、马可、路加等福音，成书最早，不能视为伪著。是以吾人当承认被钉十字架之事为实有，即在毁谤圣经者亦不得不认为确凿之历史也。惟稽其可疑之点，即在所载之奇事。今世之人，间有不信神奇事迹，故对于圣书所载之奇事而亦疑之。爰将是问题略论如下。
  在昔教会博士，欲保守基督真理，常抉择奇事以为证据。然在今日，则少有具此观念者。虽吾人不能以此奇事为基督真理之证，然是等奇事，与基督真理，实占紧要关系之位置。例如一至奇之事，无可与之比疑者，即救主死而复活一节，是为基督教中不惑之定理。兹抉择此奇事，即可为唯一之证据，由是可知基督教洵为非常之教矣。有人谓吾人信有此奇事，实因基督教中有此奇事耳；吾人信基督教，即以此奇事为根据。此种评论，是亦无所裨益。盖基督教之真据，不仅在于奇事，而奇事亦惟有恃真实之证据而已。惟基督教与此奇事有相互之关系。苟认基督教为真，则基督教所载之奇事，吾人即易信之，因此奇事与基督教有相契之妙理。苟信圣书所载奇事为实有，亦可证基督教非成于人心，实为超越自然之普通教理也。吾人评论奇事能搜采历史之证据，则于基督真理，大有裨益。若今之评论家，则谓吾人于经验以外之事，或亦能之。圣经所载奇事，如医病即愈，是属于历史之事实，初非属于奇事；即逐鬼之事，亦或能之，然不能认为奇事；谓是类被鬼之病，实似于催眠术（Windcure）初非有鬼而能逐之也。近数十年来，能以人之心意感动物体（类如催眠术），逐鬼之术，或即类是。特彼等无论如何评论，而圣经所载之奇事，则决非尽如是也。若欲使人以此奇事为可信，则必须有坚确之证据。或谓与其不信奇事，则不若不信历史之为愈。但吾人若诵世俗历史，对于记载恒常之事则信之，遇有神奇之事则不信。何则？盖人但言神奇之事，则其证据必不满足。惟对于恒常之事，则苟不与自然公理相违背，但有恒常之证据即为已足，特此恒常之证据，决不足坚吾人对于奇事之信仰也。
近数十年，世人不信各种奇事，较盛于昔。今科学家以世界万物，皆纳于普通公例之轨辙，故对于神奇之事，漠然置之，是以近数十年，间凡对于不合普通公例之轨辙者，则不复深信。谓苟如是，则宇宙权力为不足恃。但彼所谓普通之公例者，亦仅为吾人耳目所经验知觉者演绎而成之耳。要之，吾人不应视昔日所有者，为永远存在之理，而世人则皆以此为确信。例如，观察前日宇宙情形，可测定今日宇宙之现状，吾人基此确信，即可率循而行。苟有人谓日升于西，河流上山，水沸而凝者，则人皆目为狂。盖于吾人所知日升于东，河流下山，水冷而凝之前例不适故。以前例推后效，以先因测后果，是恒人之所信也。或则谓上帝创造万物，即已安排奇事所显之位置。兹设譬以喻之，例如算数之机，其所定算法，虽极複沓，而有常度。苟制机者置一小机括于其中，即骤变其算式，而后复其常度。当人初观此机之算法，历千万度次，彼必以为能明是机之算法矣。特彼于机器所演之算式，为彼所己明者固知之。苟制机者忽纳一小机括于其中，骤变易其算式，彼仍茫无所知矣。是以观察宇宙之公例，皆属于暂时之观念，其所决定万物之公例，皆属于目所经验者而定之。脱宇宙亦具有忽然之改变，如此机然，则将何以测之耶？故宇宙间苟出有新动力焉，举普通之公例变易之，吾人必目为奇事，庸抑知仍适合宇宙之公例耳。
惟如是立论，仍未满足，且亦无大裨于人。盖因信仰奇事之人，初非预测宇宙为器械，谓上帝以精妙奥赜之方法成宇宙而置之。上帝初不以器械视宇宙，上帝对于创造之宇宙，即最微之质点亦复管理不失。吾人所言宇宙普通之公例，皆为上帝意志所表显。世界一切动力，其精奥之点，实为吾人所不能测，或但震其威灵，以激发吾人敬畏之心，而其一切之性理，则皆恃无所不能之上帝来也，故宇宙实为上帝活泼意志所发表之机关。详察宇宙万物一切，其秩序若何，威严若何，运行若何，吾人不能不信其有至高智慧者所管理。或谓既有智慧之神管理宇宙，更不当有此奇事，因苟不按秩序运行之常例，则宇宙当破坏于上帝之掌上矣。或谓上帝注意于大端而忽于小节，故当于大端求之耳。是则不然，大而日月星辰，小而一滴之露，皆具有上帝之能力。故草际露华，即可显明上帝之无所不能正与日月之丽天等，吾人慎勿谓奇异之事属上帝，恒常之事不属上帝也。苟言上帝注意其大端，而忽于小节，则亦藐视上帝。圣经有云：“尔发亦且见数。”（马太十章二十九节，路加十二章七节等）故上帝不遗细小，而谓大者遗之乎？反是而观吾人，不必为上帝设一界限，以画上帝所行之道路也。
人类于近数十年，知利用宇宙自然之力，如凝水为冰，是为今人之能力，为昔人所未喻。今能以数小时间，通信五洲之远，亦今人智慧所发明，是非昔人所讶为奇事耶？古时交通舟迟缓，今人以智慧能力发明汽车，驰骤便捷，亦为昔人所惊异。然是但为人类以宇宙自然之能力，用之于前日所废弃之道路，为昔人所未知者耳。人类之能力且如此，而谓创造宇宙一切之上帝，尚不能操纵于其掌上，以成其意志乎？故吾人所述之奇事，苟与吾人所目击，所知觉之常例相合，则亦不足为异。福音所载治病各迹，有人深信其非奇事。矧所论之奇事，苟以天然之变迁而促进之，或以需长期之发达，缩短于至少之时期，人虽目为奇异，然究仍为宇宙恒常之变迁发达而已。而且也，吾人评论奇事，勿忘此奇事所具之目的。盖灵界之事属于超越，不能加之，故上帝苟以宇宙物质，使成为灵界之事，固属相宜。即在宗教界中，上帝仍以己身启示世人，拯救万民，是种观念极为紧要。故上帝苟以宇宙物质，使成为宗教之事，亦甚相适。况吾人智慧有限，不能判断其所行之宜否。揆诸上帝迭次所行者，殆与人类思想大相枘凿，故吾人当谨慎评论上帝所为之举动也。
上帝所显奇事之方法，盖含有数意。上帝以特别之意志启示世人，则其事恍如晓人之钟，复如印有符篆之证书焉。且耶稣所行奇事，皆由怜爱之心所激发，或治病、或驱鬼、或使死者复生、或赡养大群，是皆出于爱心之所致。若仅察其所行之奇事，亦当认其为美意。矧福音所载之奇事，不独发于怜爱之心，抑且为灵界真理之符号。仅观奇事之外象尚为未足，其中盖含有他意。如耶稣赡养五千人，是即证明彼为普通灵界之糈粮。无花果树被指而萎者，是即证明伪善者之终局。治愈疾病，重生死者，是即证明彼为生命之主，能胜死亡者也。故是等奇事，不独能显耶稣之奇能，亦即为耶稣自称为上帝子之明证，并显其最深怜爱之心，为灵界最要真理之符号也。由是以观奇事，则上帝初非可以藐视。盖上帝为自由，不论何种公例，不能束缚以制，限其施行。盖来界之位置，高于公例，故上帝有一定之标的，即在寻常公例以外，能行其所欲行。恒人具有何等目的，亦有何等对待之方法，岂上帝尚不能耶？且吾人当忆上帝之有新启示于人也，其方法必对待其时代之制限。苟福音创传于十九周时代，则其所袭之服御，决不同于第一周时。盖其要理虽同而形状不一，故在十九周时代之所示，或不逮第一周时代之重要。矧福音所载一切启示，或即为将来经常之预兆。盖已具有自然之动力，今虽操而不纵，然必有发著其力之日也。是以初非与公例相违反，实则吾人未尝明晰一切公例。今时代所目为奇事者，在他时代或不以为奇事，故吾人评论奇事问题，当加谨慎，须知吾人之智识有限。然吾人非谓福音之奇事为确凿，但对于奇事之有无，当先祛吾人心中之偏见。要知福音所载奇事，与常道相联贯，苟将奇事割绝，其要点不为完备。且福音所载奇之言语至为严重，初非虚构以悦人。他如不列经福音书所载，耶稣似具僻性，颇以所行奇事悦人而自怿，初无道心蕴蓄其中。如言耶稣抚孩而死，搏土而成飞鸟等事，苟以圣经较之，则相去远矣，不列经所载者。若其奇事初与他人及灵界无关系，苟福音所载奇事为虚，则何以无不列经所载相同之弊？若谓此奇事为虚构，则何以其所载者，与不列经所载亦不一乎？实则耶稣所行之奇事，欲辅助其事业。自三十传道而后，其所行奇事，皆利人而非利己，深具道德上之训练，其初出家时，魔鬼诱其为一己而行奇事，耶稣始终未尝允从，其所行之奇事皆由其怜恤世人之深心所流露，欲助人所不能助、治人所不能治，与其一生行诣相符。
且以福音所载耶稣之奇事，与历史相比较，初无不适之点。著者就其见闻，一一实录。要知此超自然之境，苟无真确之事实以为之据，则亦不能向壁而虚造也。凡灵敏有学识之人，其对于超自然之事，不易与寻常之事相符合，然吾人诵福音书，而观所载异常、寻常之事，初不觉有不适之点也。且吾人知著福音者，非具有圣智乃恒常之人耳，必无智巧伪造其所载，但知纪载其事实而已。或谓著福音之时代，尚未知科学之时代，无术以求其证据，故人易信其奇事。其言诚然。圣经所载奇事，其时固无科学家为研究，倘在十九周时所记载，则必异其意趣。但福音所载，咸指为奇异之事迹，屡言人见耶稣所行者，皆视为从来所未有。惟其仇敌，则因不能不承认其事，而复显其不能诚服之心，遂加以蜚语，且恐人以归纳法证明耶稣为上帝之子，乃诬耶稣所行事，谓凭魔鬼之力以行之。彼辈诚非科学家，惟因蓄怨于衷，苟能搜罗一证，能显其奇事为虚假者，彼必竭力以赴之，然而未能也。德神学家施德洛（Strauss）著《耶稣行述》一书，谓因旧约载有弥赛亚种种预言，使徒受其感力，遂视耶稣为弥赛亚，故对于旧约所载弥赛亚种种预言，易于深信，初非实有其事，惟以旧约有如是之预言，则弥赛亚必有如是之异徵，故其奇事，初非由于伪造，盖根据于其虚传也。施氏奇事之说，亦无裨益。彼知评论历史，初未尝研究此历史所载之为何书，故有此蔽，要知凡虚诞无稽之词，必起于渐而非由于顿。耶稣最大之奇事，为死中复活，其证据即在复活一星期中。且有保罗之所载，证据至为充足，则非虚诞无稽之词也，而且也，耶稣一生行述，如降生、受洗、变形、复活、及水变为酒、使海不波、履行于水等事，旧约中果有同一之预言乎？
犹太古史所指弥赛亚果有类于此者乎？欲评论福音所载之奇事，则尚有数端，不可忘焉。如基督教会所信者，为救主耶稣，绝无罪恶，兹姑无庸讨论。但言人而无罪，即属奇事之最。盖人而无罪，则较管理一切万之奇事尤大。且救主耶稣既受上帝所赋畀之特权，较其下者为尤多。复稽诸历史，人类具有无限权力者，恒误用其权，而变为暴君，如罗马皇尼录等。然暴君之所为，亦有制裁之权限，虽不受制裁于法律，然虑人民意志，或臻于反对之位置。故虽可置国家于不顾，独不敢显背乎民意也。或有具异常之权力者，而变为可怖之狞鬼，如野蛮之酋长。暨操鬻奴之营业者，恒握其部落人群生死之权，洵可憎恶。彼有罪者擅用其权，为祸已烈；苟其人能操超乎人类之权，则其为祸，不更烈耶？故欲使超乎人类之权用之适宜，则必其人绝无私念，且具有神之仁慈圣洁而后可。由是以观，则惟耶稣之品性，与其行谊实相符而相辅者矣。再如福音所载之奇事，其中皆与灵界相关。耶稣即藉是奇事，显明灵界之事。福音恒称奇事为异迹，其所显异迹，犹以寓言，使显明属于灵界之训导耳。耶稣养赡五千人一事，即藉是以示耶稣为永生之粮也。其医瞽者一事，即藉以示人心如何得由昧而明也。是数者不独仅为奇事，其中且含有天国之要理。福音所载之奇事异于他书所载者，是即最显之差点也。吾人不可忘，耶稣在普通历史上所占之位置。自古迄今，在人世最要之事实为宗教。其在人类所建树者良多，古今数千年间，固有特异之标志者。故论宗教宗要理，则皆认耶稣为独一无二，无可比拟。凡古所留贻者，皆萃于耶稣之一身。耶稣降生以后，其丰盛之感力，即输贯于历史之源流，于此可觇耶稣之于世界万民至有关系，实较有至德者为尤高，且为上帝所喜悦，具有大功，毫无罪恶。岂彼具有奇异之能力，为人类所不能窥测者，而尚有所不能者耶？彼既综揽世人德性，及现世将来生命之纲，而萃于一身，复从而散播之，斯亦不得谓之奇事。盖世人皆为罪网所缚束，苟欲解其缚束之网，上帝惟以特别之力，以成其效果而已。至福音所载奇事，吾人究如何观察之，则当视吾人如何观察耶稣由死复活。至耶稣复活之一端，当另详于他章。

英国瑞思义
上虞许家惺
同译
 
第五节  论耶稣降生为人
耶稣神奇降生问题，虽为紧要，然究非基督教信仰所必需。或有基督徒谓耶稣有神格与无罪、及其人之来历，是三者互相联贯而不能离，故耶稣之来历，即其有神格及无罪恶之二端，有至大之关系。但耶稣之具神格，初不关系于其有神格及无罪恶之二端，有至大之关系，亦不能恃此而谓耶稣为无罪。人之罪恶既由双亲所遗传，讵一亲所生不能遗传罪恶乎？据吾人观之其母马利亚，殆与恒人相似，故谓耶稣为毫无罪恶，而以耶稣为神奇之降生，则仍不足以释之也。马利亚固童女，岂其他童女皆非圣洁者乎？虽然耶稣神奇之降生，非属于根本上之真理然，亦属于紧要之问题。
吾人试稽福音书中记载耶稣降生之事迹。福音以马可为最早，为马太路加二福音书所采择。而马可福音，无述及耶稣神奇必生之事。在马可三章所言，师徒入室，众复集，以故食不暇，亲属闻而止之曰：“彼乃狂耳。”据本章所述，所谓亲属者，即指耶稣之兄弟及其母而言。苟其母认其子为神奇之降生，岂尚目之为狂耶？保罗亦未言耶稣降生之事，保罗与希伯来书亦未言及，但言耶稣为大卫后裔而已。虽希伯来十章五节基督临世曰，主使我成人身然，亦未言如何降生。且除马太路加福音外，新约书亦无述及。耶稣降生于伯利恒，东方博士见星来拜，希律王使博士访婴儿，意欲杀婴，约瑟乃率妻子夜往埃及，及希律王遂尽杀伯利恒二岁以下之婴孩，至希律薨，约瑟乃迁回加利利之拿撒勒等节，多述及约瑟，惟于三十一节中，其述及梦事者凡五次。著书者初未知拿撒勒果为约瑟马利亚之家否，特因主之梦示而卜居之耳。至路加福音所纪载者，如撒加利亚以利沙伯二人之事，天使预示撒将生子，可名曰约翰，因撒不信，致瘖不能语，天使如何至拿撒勒告马利亚，亦必感神生子，马利亚如何往视以利沙伯，及如何颂赞上帝，约翰如何降生，约瑟与马利亚到伯利恒，耶稣如何降生，天使如何显示于牧羊者，使往见婴儿，如何名之曰耶稣，及抱入圣殿。西面亚拿如何对耶稣宣示预言。厥后约瑟与马利亚，如何率耶稣归拿撒勒。在是福音中，述马利来较多于约瑟。且明言家于拿撒勒。其往伯利恒，因罗马该撒召其人民登籍故。据此则马太路加所载，其异点可见矣。且尚有一困难之点。在异端中有神人之说（谓神与人相感所育生之人），当时犹太人论拿撒勒之耶稣，恐亦易于误会含有此意也。兹当反是而言。新约书除第一第三福音外，初未述及神奇降生事，此尚不涉紧要。盖马可福音，但述使徒耳目闻见耶稣之历史。彼得使徒之责任，当亲见耶稣受约翰洗礼，以迄耶稣升天（使徒行传一章二十二世），彼得对可尼流所言（使徒行传十章一节），保罗对安提阿教会所主（使徒行传十一十二十三等章）皆寓有此意，可徵耶稣降生及其为孩童之时，皆属使徒作证范围以外。天使告耶稣母马利亚之言，殆俟耶稣死后，方与使徒言之耳。马可著福音时，彼知有神奇降生之事与否，吾人不能知。至论保罗书信，则皆与其所立之教会？彼知有神奇降生之事与否，事人亦不得而知。但查其书信，则从未述及，或因其教徒初记异端中神人之说相淆混耳。即保罗己身殆于晚年，始知有神奇降生之事也。惟保罗如何言耶稣有神格，则先后一揆其视耶稣为先存上帝之子，藉人体以成人。至论耶稣如何降生为人，则于耶稣要理之枢要点无甚关系焉。约翰著福音时，颇明晰路加所著之福音，必知神奇降生之说。然约翰则绝未述及，或谓其实屏弃之也。但彼虽未明述降生之事，而在约翰一章十三节，谓是非由血气，非由情欲，非由人意而生，乃由上帝也。惟玩其原文，云生者，非指一人，实指众人。其意凡受耶稣而信其名者，必具灵界之生命。约翰七章四十二节。明言耶稣降生于伯利恒，盖其时民间众论纷纷，谓耶稣不当出自加利利。记不云乎，耶稣为大卫裔，当出自伯利恒也。盖自著述福音书前数十年，教会皆认耶稣为大卫后裔，当耶稣生存时，皆有此说。盖查马太、路加福音所记载，虽少符合之点，惟稽诸各时代之历史，则常有符合之点。因人之观察一事，其视点每不相同。甲视甲点，乙视乙点，实非枘凿，仍相符合，故是二福音，虽少符合之点，然亦不得谓之相背，特一则注重于约瑟，一则注重于马利亚耳。且二福音亦有其相同之点，如载神奇降生之事，凡降生之地，与降生之时，及耶稣往耶露撒冷等，则无不相同。其所相异者，即其观察记载之不同，盖非仅属于一证，实属于二证也。前述异端中有神人之说，不得谓福音所记载者，受有是种污染。查新约书中，绝无此弊，况神人相感而孕之虚传，为异端中最下级之理论，著新约者必不屑袭用。矧犹太最憎是种虚传，且犹太之基督徒，以耶稣为可敬上帝之子，故不信此虚传。且马太、路加所记耶稣降生之事，即基于犹太人观察之视点而成者也。矧犹太尤注重者，为结婚礼，童女孕子为俗所轻，彼欲使人重视耶稣为弥赛亚，决不能诬耶稣为童女所生也。但或谓犹太国人普通之信仰，则皆谓弥赛亚必由童女所生，试询其人果具有此心理乎，即或有是，不易得其证。或者谓以赛亚之预言（以赛亚七章十四节），谓将有处女生子，名以马内利，则将何以释之耶？盖是章所载以赛亚之预言，殆以慰藉亚哈士之心。时亚哈士与亚述相战，故以赛亚以是慰之，不得以是预指七百年后之事实也。况按处女原文字义。即指成年可娶之女子而言，七十译即袭用希腊处女字义。窃查旧约时代，距耶稣降生约数百年，大约于耶稣降生后，始回溯以前之预言，初非因预言而有此事实也。殆著福音者承认耶稣之降生，乃采用旧约中之预言耳。总之，述及耶稣神奇降生之事，其佐证即为马利亚与约瑟。若论恒人，谓具有神奇之降生，因事属不经吾人，必不信之。
兹所论者为上帝之子，彼之由死复活更属无穷奥妙，无穷奇异。盖彼为历史各时代之枢要点，彼既属于超越，则其超越之必生也，亦宜教会初未宣言其超越降生之先，但言其为大卫之裔。迨彼由死复活，始呈其神格之据。保罗屡言其神格，初不论其人体之来历。然新约言神奇之降生，吾人不能不承认之查其所记之言，至为缄默，具有纯正贞洁之义。盖福音所记，与后人所论相比较，则相距甚远。福音则精微纯洁，且属事实。后人所论则不能纯洁如福音，且多稗野之谈矣。基督徒皆认基督为神格，且认其为上帝，故言基督降生为人，此最为难解之问题，而斯问题，又最关紧要。由上帝而为人，已难解释，而降生于地球，则尤属难解。吾人所处之地球，昔人以为上帝创造之枢机，日月代明以为之灯，星辰夕耀以为之饰。自科学发明而后，吾人知地球非为宇宙之中心点，其在宇宙间至为微渺。然此微渺之地球，可显明无所不在上帝之威权。以尘土之地球，上帝乃弃其天堂之荣，降生于是以为人，历数十年淹没而逝，是敢吾人信心所能解释乎？虽然，盖有解释之观念在，惟吾人当求其徵据，以察其可信与否耳。且宇宙果以何者为尊乎，灵界乎抑物质乎？试以世界一切物质而与个人较，则其价值何者为贵，固莫若人矣。故上帝之子，降于地球，藉人体以生以死，如恒人然，是非世界历史最大之事实乎？彼以永生主所具意志，藉人口以诲世，彼以上帝最奥赜精密之理显示于人。而耶稣降生为人，复遭屈辱而死，吾人可明上帝富具爱人之意，初非弃置其所创造之世界。故耶稣降生为人，其中所包孕者，盖有上帝爱人胜于爱己之旨也。若但言耶稣降生为人，则仍为未足，吾人当探其奥理。其最大之困难，即耶稣既有神格何以化身为人，神格与人格又何以能相契？今且不言神人相契之奥理，仅言人格已难明矣。人固吾所能认也，然究何以为人举人格所含之理，能尽知之乎？虽吾人知识良多，惟在吾人知识之外，尚有所谓潜识（Sub-consciousness）者，迹近模糊。举吾人所行、所言、所感觉、所思想者，一一铭志于中，储之多年，殆已无所沉忽，一旦枨触，即栩栩复活，如由黑闇以至光明。且吾人于醒悟时，每一分时即有无量感觉，铭志于中如摄影之片然，其所受感觉，虽过而不留，然其感觉终必常在，如是则人格岂能尽知耶？但吾人虽不能尽知人格，惟知个人皆具此人格。然则人格已难尽知，况神格乎？人格神格，既有难解之理，况人神相不尤为奥赜者乎？以上帝子而入于人类之境况，固有多数奥赜之理所围绕。及其降生为人，亦复有多数不易解释之事。救主降世后，即以十字架为其圣殿，其圣殿中有圣所，吾人未敢擅入，惟遵摩西脱履之仪，亦可与此所相接近。圣殿中储有救主之约柜，吾人当谨慎摩抚，勿令以吾人不洁之手，玷此约柜，故吾人终当恃主之灵以解释其奥窔耳。至言救主耶稣，藉人体以降生，是非虚传也。世人之所经历者，彼亦经历之。前神学家以耶稣为人，定一限制之区域，然按诸新约所记载者。则无限制之区域也。其凡事同于兄弟，（希伯来二章十七节）惟未罹于罪。（希伯来四章十五节）而其时有讨论耶稣在世为人之智识者，或谓其智识与恒人同。或谓耶稣具有神格，当与恒人异。而马丁路得，彼论圣餐之理，则谓耶稣有神格，故其为人，不得不受神之感动及神之能国也。而保罗与腓立比书云：“彼具体上帝，即匹上帝，不为僭，然犹虚己诞降为人以仆自处。”（二章六、七节）保罗是论之意，吾人虽未明晰，惟彼为虚己诞生，具有人之形状，则吾人固知之也。其所谓虚者，即指其与上帝同等而言。再稽福音书所言，耶稣若何生存于世，在神学家无论有何预定之意见，但其意见，必与福音书相吻合。以前神学家之流弊，即在好为思辨，是为阙憾。要知吾人当稽考其事实，勿但以预定之意见及思辨等，摇惑于方寸也。福音书明言耶稣在世，与恒人同，耶稣即为吾人骸中之骨，体中之肉（创世记二章二十三节）。不独与人同此身体也，即其心理，亦复相同。但有时彼答末日之问为不知（马太二十章三十六节），或因不知以询他人，吾人若谓其饰知以为不知，则不啻以诳者视耶稣矣。故论者推测，惟有二端，或真属于不知，或伪饰为不知。在前世纪则佥谓耶稣伪饰不知。而近世之论者，以为如是，则足以损坏耶稣之道德，似谓其不诚，故不若明认其智识有限，如恒人耳。但仅论其人格，则其智识洵属有限。惟因为上帝所遣，其有降世之目的，故实具有超越自然之智识，是即为上帝所特锡，以助成其圣功。在旧约所载诸先知，彼等皆有超越之智识，特不逮耶稣耳。希伯来书云：“耶稣历试诸艰，亦如我然。”（四章十五节）是即寓有智识有限之意。吾人如何受试验，试举一例以明之，如纵览世界善人之受苦，不义者之肆虐，则不能不审此世界，果仍为仁慈上帝之所管理乎？上帝果有仁慈，则何以能容忍乎？信主者不能不思度其事，所惜其智识有限，不能解释其事。彼无宗教之观念者，则漠然置之。然基督徒则因信有上帝，不能不具此观念。即耳目所闻见之苦难，恒往复思维，然则其信心不受此试验耶？彼虽百计欲解释其困难，但有不能窥测之奥理在也。对于世界善人受苦，不义者肆虐之一端，洵无他术可以解释。惟知上帝固仁慈也，吾人知识，则甚有限。苟位置与上帝等，洞察世界，必可辽然于上帝之爱，初非相悖也。是以吾人受此试验，即由于无智识，倘能洞明其理，亦即不受此试验矣。希伯来书载耶稣之受试验，同于世人，则必其智识亦同于世人。路加福音载耶稣智龄日增（二章五十二节），可觇其智识必有时而缺欠。且不独其智识日增，即上帝之爱，亦复增长（二章五十二节），故必设法培养其道德。诵圣经可徵耶稣与上帝交通，欲养其灵魂，其受试验时，彼亦用圣灵之刀剑，自谓吾播父名于兄弟间，颂尔于会中。又曰：“吾必赖父。”（希伯来二章十二、十三节）如是言之，不藐视耶稣乎？耶稣之尊荣，较诸吾人曩昔所想像者，不亦大减耶？要知是非贬抑，其位置实益增益其尊，试思人有自弃其崇高之位置，牺牲其财产，以达其拯救下级人类之目的者，是非尊更大者乎？或其人具有智识，且有最良之机遇，得成将来伟大之学问家，乃彼皆弃如敝屣，惟教育其愚鲁之人，更远去其乡里，以诲其蒙昧，其人不亦益增其尊荣，初何有于贬抑？故论耶稣为上帝子，其智识有限，等于恒人者，实彼欲弃其特权，即因欲与恒人等，是非于彼获有更大之尊荣耶？然则谓耶稣智识有限，不与其神格有缺憾乎？既有此限制，即于神格未臻完备。今试验诸三位一体之奥理，盖三位固各具其本性，但其称为一体，则三位中一位所具之本性，其他二位亦皆具之乎？例如上帝无所不知之一端，此三位者，果能同具此性质乎？论三位既位置互相交通，则其圣父既无所不知，即其圣子圣灵，亦无所不知也，但圣子圣灵之无所不知，初非基于本性，盖由与其圣父相交通而得者。彼既得之于父，讵不能由其父所得者而弃之乎？惟彼虽弃之，尚与其本性无阙憾？特余言亦非确诂也，盖欲显明此理，至为奥赜，使吾人论是问题加以谨慎耳。而且也，神格究为何？上帝究作何解？吾人尝谓上帝无所不知无所不能，要知上帝之特性不在是，惟其具有圣洁仁爱之心至为完备。吾人试思，设此无所不知无所不能者，为无善有恶，彼心以其智识能力，肆行其魔鬼之行为，故彼智识能力愈大，则愈足以肆其恶。是以吾人论上帝之为何，求其性质之枢要点，即新约所载之爱是也。苟其本性无爱，则不得谓具有神格；苟自弃其爱，则亦不足称之曰上帝。故耶稣降生为人，虽弃其无所不知、无所不能，而尚保存其圣洁仁爱，故与其神格，仍无缺憾。彼所以虚己自牧者，盖欲推行其爱力之方法，不得谓与其神格有缺憾。特因其虚己自牧，益使其神格充满耳。由是言之，耶稣生存于世，与恒人等，如软弱也，饥渴也，疲乏也，及有所不知也。彼于此数十年间，备受恒人之所经历，固不得因是而谓其神格较小，实益见其神格之扩张。因彼具爱心，始称为神，且彼弃其神格之性质，而发明特别性质之爱力，故益显其为上帝之子也。换言之，彼既降生于世，初不并弃其特性，但于降生后，使其固有特性之爱力，益发挥光大之耳。

英国瑞思义
上虞许家惺
同译
 
第六节  论耶稣之神格
基督最大之要点，即在其创造宗教。彼于灵界之观念及其权力，皆较其他宗教为优胜，即其训诲，亦超越于他教。是非基于其所言者为本，实以其本体与其所行者尤为要点也，其本为上帝子，降生为人，除无罪恶外，其他与吾人相同，故吾人欲确知耶稣，必先明耶稣之为谁。
首当知耶稣能将上帝最奥之本性阐明之。如耶稣为上帝子，彼降生于世，即将上帝之道德灵感，用现世人类之语言，以宣示永世一切奥理。然非以现世人类之脑力言语，显明上帝之为何，但为吾人与上帝相对待，上帝即借基督之本体，以与人类相感通。且耶稣既为上帝之子，即为上帝无穷爱力之凭证。其凭证奈何？盖上帝怜爱世人，愿自献祭，甚之使其子入于人世间，受苦忍辱而不辞。即耶稣降生为人之一端，可徵上帝爱人，实较其自爱为尤切。然何以知实有其理耶？如仅证于耶稣一生所行奇事，及奇事最大之复活一端，恐尚不足为据。特奇事之效用甚巨，吾人苟能确证耶稣在世，果能行此奇事，复知能脱其死权，吾人自当崇视耶稣为超绝。反是言之，吾人苟能确证耶稣，具有神格，则其所行之奇事，亦足为吾人研究之一助。
究之，其重要之证据，不在其所行奇事，而在其本体之如何耳。然所谓神格者奈何？盖非无所不知无所不能之谓也。世界无论其为何教祖，其徒信仰之故，初非崇视其权力智慧，惟崇视其道德，然后始视为神。故论耶稣亦复如是。况耶稣之训诲甚美，爱力甚深，所行奇事甚确，苟谓耶稣为有罪，则必不能认其为神矣，故吾人当稽考耶稣有无罪恶。第在他人，固难决言其无罪。且人之道德品性，最难决定，或为语言，或为行为，如堕雾，难于捉摸。况吾人初不能启门，以入他人之灵魂中，而尽力研究之，即吾人密友，亦有为吾人所不知之事。同居于一地者，亦有人所不知之事者，其谓相距二千年之人而能稔之者乎？但吾人勿以其难于稽考而置之也。人读福音书所记载耶稣事迹，当受若何之感动。无论何人及有无道德，其观察耶稣，皆视为完全无缺之人。故记载耶稣之书甚多，而观察之点无不同，或谓耶稣品性实有缺点，是非足为耶稣有缺点之证据，实为其程度不足评论耶稣之证据。如以显微镜细烛疵点之所在，讵知其疵点所由生即在其目中也。于斯不得不询著福音者可以能摩绘耶稣完全之真相耶？且无论于何方面何位置观察之觉耶稣留于人心之象皆极美备。然著福音者为有罪之人，其智识必因罪恶所蔽，缺而不全，顾何以能摩绘耶稣完全之真相耶？犹之水也，流必下于源。今以罪人能摩绘圣洁无罪之耶稣，非流高于源耶？或谓是特属于幻象，非属于事实。然世人观于所记，决不能察其有幻象之迹。无论其在何地所述何事，据各方面观察之，自始至卒，仍不能察其有伪造之迹也。总之彼著书者，但以实在之事纪实在之人，初非出于心灵之幻象，实为基督之真相耳，或谓著福音书者，但以教会中人所信仰完全之耶稣，取而记录，非由其目击焉。然著福音者目击耶稣与否，尚非紧要。彼所记录者，皆据目击耶稣使徒之所言以为基也。况除福音书外，其他纪载，亦皆承认耶稣为无罪。如保罗所著书信，皆较先于福音。若彼得前书，约翰一书，希伯来书等，皆载耶稣无罪。戒谓保罗初不识耶稣，但彼既与亲灸耶稣之使徒相稔，不啻已识耶稣矣，矧保罗亦未论耶稣无罪之理，盖与耶稣同时之人，皆认耶稣为无罪，初未虑及后世之人有辨论其理者也。即与耶稣同时之使徒，亦觉耶稣亦复以此自视。使徒等日与之祈祷讲道受苦行事，详细审察耶稣，而知其自认为无罪。苟己为有罪，万不能使使徒视之为无罪。盖彼尝论罪恶为可憎，必当具悔改之心。且其悔改，不在外象，而在内心。彼既如是言之，非其自觉无罪之据乎？此即耶稣与使徒有不同之点。且耶稣亦明言己无罪之沾染也。至论罪恶之为害及其内容与结果若何，则耶稣视之最为明瞭，且能判决罪恶之关系，并视伪饰为善者为可憎。据常例言之，人愈具道德，则愈知一己之缺欠，愈清洁，愈知悔改之不容忽；愈接近上帝，愈知一己程度之不足，然稽耶稣之所为，则其所受之痛苦，初非由于己之罪，实由于人之罪而然。在常人自诩为善人者，每为耶稣所痛斥。耶稣尝谓人必须悔改，然后蒙上帝之悦纳。但查耶稣始终无悔改之现象，且无因罪而有愧作之形，并认己有罪、觉己有罪之形状，而亦无之。世人遇罪恶之感诱，及与罪恶相争，皆无耶稣所受之甚，然耶稣一生，其灵魂中绝无一介罪恶之相染。何则？岂彼具智慧之目力己眊乎，抑彼非出于诚意乎？然皆不得以是测耶稣也。故吾人当信耶稣自信一己为无罪耳。且也，查记载耶稣事迹之书，知耶稣自称为审判人类之主。苟其为罪人，则何能审判其他之罪人？但欲审判人类之是非，必当知人心最秘密之意志，否则其所审判必不公，故非具有神之智慧不可。耶稣深知世人所行之是非，复能据公恕之理以衡断之也。再者欲判定人类之结果，更非具有神之权力不可。耶稣自谓有赦罪之权，且已徵诸事实，彼自信其被钉十字架而死，是与赦免人罪有最要之关系。果耶稣而有罪恶，其能如是耶？是以吾人评论耶稣，不得漫称之曰善人或至人，盖彼实超轶人类以上者也。至论其道德，则与吾人相距不啻有深渊以隔之。故论罪恶问题，彼实接近于上帝，而非接近于人类也。由消极之说言之，则耶稣为无罪，由积极之说言之，则耶稣为完备之善。
吾人当注意耶稣在世时，其在人体上所行奇事。其最大之奇事，即耶稣己体之品性。彼之所由完备无缺者，盖因其为上帝子耳。故仅言其为无罪，则尚嫌不足。苟谓其为上帝之子，降生为人，则较无罪之位置为尤高。若先认其为无罪？则亦可为认为上帝子之一助，基督教因是认其为上帝之子。吾人度搜集历史各记载以证明其说，试先言耶稣于世界历史中占何等之位置。彼既与过去时代相联络，复与未来时代有关系。盖过去时代吾人尝称为基督预备之时代，其为之预备者，即以色列民也。凡以色列民之历史，及以色列民之宗教等，不啻皆为基督所预备以色列民日益进化，殆即以基督为标准者也。上帝由众民而选取一国家，于此国家中选一支派，于此支派中选一家族，而耶稣即诞生于此家族。可徵历若干时代，以迄基督之时代，故基督不啻为人类之冠冕也。是即上帝渐以己身，显示于以色列人，使得领受完备之发达。不独以色列之历史如是也，即希腊罗马之历史亦复如是。希腊哲学文学家恒以辞令一科，灌轮新道于其中。希腊人每于所怀理想，未能企及时，必需有新能力以弥其缺憾。适耶稣降生时，世人道德浸衰，而罗马王阿力山大战胜邻国，亦即预备福音展播之疆域，并令世界进步，各国集合为一，化除国际间之畛域，预备普通之宗教。耶稣即降生于斯时，是不得谓之偶然也，盖上帝已历多年，为世界预备耶稣之降临耳。拉加太书云：“届期，上帝遣子由女而生，可以徵明焉。”此可见上帝以世界历史隶于其权力之下，使历史纵横各线，交集于耶稣之一身。
不宁唯是，试复证之于教会历史，亦有确据。盖基督教之兴盛颇为可异，一加利利之木工，演讲新教，于灵界道学之理论甚高，不数年而信从者众。犹太教与政府领袖，遂唆令罗马官吏钉于十字架。其从始传，其由死复活之说，是为教会建设之基础。由是教会渐次兴盛，未几推及罗马全国，于是信道者众。然则以一恒有为数年，而世人皆认之为主。况外邦皆轻视犹太，而耶稣以犹太人欲建立其国，遂被钉于十字架，人皆视为大辱。矧希腊罗马人对于由死复活之理皆视为谰语，然果何以能使见信于世界耶？基督教所言之理，虽属美善，而罗马文学家每轻视之，故罗马王恒加以虐害。其人民谓基督教无神无道，苟新教人能献祭于偶像，则亦不致受虐，然新教中人不愿也。新旧教不能融合者，因基督教不能随同其社会之习惯。盖其时习惯概为异端，复因新教人不敬拜其王，不献祭于王，故不得列于顺民。且因其聚会，尚密议不尚分开，于是其敌人得诬以种种之污词。况新教传之非古，不为人所崇拜，更非为国教。其在教会者，既非殷富，其学问亦无杰出之才，并无势力以左右之。然此新教卒能使社会上下各级皆受其感化，捷于影响。由是观之，耶稣独能战胜全国，使旧教渐次衰歇，是非永生上帝所创基督教之证据乎？是非上帝凭藉使徒所讲之理为不虚乎？
再者，自基督教兴盛后，以迄现今时代各历史，其中具有基督教理所激发之力甚大，吾人无论如何形容，皆不能尽。或则谓基督教在古今历史中，不仅有其利益，且有流弊甚多。如基督门徒彼此残害，其祸弥烈。例如西班牙设立天主教审判所，圣巴多罗缪节日之屠杀，英国伦敦之迫害，格兰人结约杀戮等事，其他若教徒被迫而窜美洲，为今日美人之鼻祖，或基督徒与哲学科学家有激烈之辨论，或暴厉之君藉教会势力以压其民，或诏事富人以凌贫户，或扶助豪势以欺良懦。其事固徵确凿，实为基督徒羞耻之污点，但不得谓此为救主耶稣所许可也。度观其所训诫，其所行谊，皆已判决其事为罪恶，彼门徒特自弃其道德，而行此可憎之事耳。人虽以是诿过于基督教，然吾人当分别观之。福音之传播于世界，如发酵然。初发酵于犹太，继推行于外邦，然其时基督教实感受多数异端之习惯。但所谓基督教之理想，即慈爱、怜悯、谦逊、忍耐、清洁诸美德，且其论上帝、论宗教、论道德，皆具高尚之理想，于是先受基督教之感力者，藉得稍明基督教理，新约书中亦尝述及基督教之缺点，如哥林多教会，即其证也。其时国家，亦未承认基督教，故对于基督教加以迫虐。迨基督教初认为国教时，凡入基督教者，率皆为异端之人。其人虽知基督教理为真，然卒未明其理之内容，无坚持之能力。故数百年间基督教会，但奉主旨领洗，异端之人而已，迄近世此弊稍稍革矣。然今日基督教，尚未臻于曩日耶稣所立之标准。是以今人谓尚有多数不善之点，视为基督教之不善，实则入教者未将异端一切不善之点廓而清之耳。惟吾人所不当忘者，能辨别世界之是非善恶，即恃福音书所记述而已。反是言之，世人何以能周恤贫乏，废除奴制？何以能于战争时施其仁术，及禁止虐杀孩童之事？其他如改良监狱，建设医院、盲人院、养老院等慈善事业，非皆基督之灵所感动而致者乎？基督教大旨谓，上帝为万人之父，世人皆属兄弟，社会因而获若干之利益。或谓个人在世界，如何成为新人，是皆由于基督。基督能以权力使极无希望之恶人，改而为善德，兹姑不复细述。
总之，若耶稣之奇事，或历史之所豫备，或基督教传播于世界，虽皆属于紧要，然其最大之证据，尚不在此。盖最大之证据，即耶稣基督之己身也。耶稣之为教师，为他人所不逮。其所训诲最大之问题，即上帝为万人父之一端。因上帝为父，世人遂皆为弟昆。彼恒诲人以爱主事主，当如子女之敬事其亲然。复训人当以己体依托上帝之爱而不疑，又训人宜爱其仇，以德报怨，且命令世人宜清洁谦逊，彼视人之灵魂，至可宝贵。其对朦昧无知者，谓世人皆有罪恶，必需改悔向主，罪乃可免。耶稣之诲人如是然。或谓，当耶稣前，已有先言者矣，其言洵然，惟耶稣能将先哲所言者，使感动其人民，复以其内容，阐明于当世耳。彼复以相传之训诲，将其小节及属于暂有之事，虚诞之理，一一删芟，搜集永存普通之理而宣布之。惟耶稣前之诲人者，或详于甲点，或详于乙点，要皆偏而不全，且有肤浅鄙陋可哂之事，独耶稣能集其大成。顾何以生长木工之家，初无读书特异之机会，亦不明希腊之文学，况其国中号为人师者，皆傲慢性成藐事外邦，故不易受其裨益，而耶稣卒能跻于最高之位置，为古今历史中超轶之伦，故仅视耶稣为教师犹未餍足。
且基督教理，非与理学同，实为修道德救灵魂之原动力。是以世界不独仰其为教师，当亟认其为救主也。苟其训诲吾人，使吾人但瞻仰其完备之理想，则适以增吾人望洋兴叹之思。故耶稣不仅为人之教师，且为人之救主。
试思最初时代之基督徒，究何以观察耶稣乎。耶稣有神格之理，其时殆已认定。当第二世纪之初，泼理尼Pliny有书函述及基督徒之诗歌，即认基督为神，同时基督徒所著之书，亦皆有其证据焉。不仅认耶稣为神，且言三位一体之理。
但其时论耶稣有神格及三位一体之理，未臻明晰。独新约书，则言之綦详。先徵于保罗之所言。保罗信仰之改变，是即耶稣为至高至尊之确据。试论保罗神道之学问，世人咸推为最著之人。彼信仰基督之初，有多数困难之点。彼既改变信仰后，举其生平所重视者概吐弃之，而认己身为耶稣之仆役。试证其所言，曰：“基督实则万有之上，恒久可颂之上帝。”（罗马九章五节）又曰：“彼具体上帝，即匹上帝，不为僭。”（腓立比二章六节）复称之曰：“肖上帝之基督。”（哥林多后四章四节）又谓：“上帝以耶稣基督造万物。”（以弗所三章九节）“万物以之而造。”（哥罗西一章十六节）等语，不复备列，是可徵保罗承认基督有神格也。其他若约翰福音与希伯来书，亦皆称耶稣为上帝子，先世界而创世界。如谓：“道与上帝同在。”（约翰一章一节）“后在天坐至大者右。”（希伯来一章一节）是二书，亦具保罗同之感力。然则除保罗所述外，亦有此论调也。复若使徒行传所述基督之语，其说颇古，虽彼得所言，无保罗之完备。然彼得亦谓耶稣能行奇事，及由死复活，坐于上帝之右。如谓：“上帝荣其子耶稣，以耶稣为生命之主，即上帝复起之者。上帝举耶稣于己右，为君为救主。”又曰：“既高举在上帝右，受父所许之圣神，则以此降赋。”是皆彼得之所述，初非保罗言也。复证之启示录，亦非保罗言也。然其所述耶稣，亦与保罗同其尊崇。如谓为死更生者之始，冠百王而立极，作真实无妄之证耶稣基督，复认耶稣为始末初终，与父同坐于位，又认其为诸主之主，列王之王等语。著启示录者，为西伯台之子约翰。耶稣在世，曾与约翰同居，其言耶稣具有尊崇之神格必有特别之意寓于其中也。而且，也教会在一二世纪时，对于保罗所述耶稣有神格，实先在之二说，初无他人为之驳斥。吾人亦知保罗有废法律之辨论。保罗主张废律之本意，即基于耶稣所行之事。按保罗所言，谓法律吹之耶稣为上，虽保罗崇视基督于法律之上，而教会中人，但驳斥其所论之法律，初未尝驳斥其所论之耶稣也。由是可觇其时基督教之犹太人，皆已服膺其理。吾人知保罗素稔通达犹太教之神学，而彼初不信多神之理。且彼传道之地，以希腊罗马为最久，其地皆有多神之习惯，由是可知保罗所言耶稣有神格之说，初非出于保罗一己之意见，必由耶稣己体所显见者耳。今乃就耶稣之自显者言之。
盖耶稣亦自证为无罪，自认有神格，或以直接之言证之，或以其间接之言证之，或明决其词，或包涵其意。如马可福音（十三章十二节）云：“彼日彼时，人不知，天使不知，子亦不知，惟父知之。”据是观之，耶稣自视在人与天使之上，自称为子，称上帝为父，盖有特异之联合。耶稣复自言较所罗门位置为高，又谓彼虽为大卫主（马太二十二章四十二节至四十五节）。耶稣复设葡萄园之喻，以所遣之仆喻以色列族，以嗣子自喻（马太二十一章三十三至三十七节）。且以赦罪之权属己，复以审判世界之权操诸己。有时使天使徒其命令，一切皆以父命自遵，惟耶稣能承认其父，能以其父显示于人。有时谓人当屏弃其一切可宝贵者，而服事主，并谓己之生命，当以之赎万人之罪，而上帝与世人所立之新约，盖因耶稣流血之所臻也。但耶稣与众民讲道时，鲜述及斯言，惟于形迹较密之信徒偶言之。世人但知耶稣为非常人耳，惟与之密切者，始知其为圣子，是皆可以直接之言证之也。就其间接者言之，其最要者称上帝为父，世人皆属兄弟等要理。有时谓彼亦恒人耳，虽彼与人有相同之点，然彼不称上帝为吾人之父，但言为吾之父耳。间有一次称吾人在天之父者，是殆示门徒祷文之程式耳。耶稣言及法律，其末必缀以“吾今语汝”，其言较重于法律。且彼所处无论顺逆，而皆有自主之情状，察其举动言语，初无限于一民族一国家畛域之形状，独具普通之气象。且深明灵界之理，于上帝一切奥理，彼亦明晰无余蕴。彼对于将来所历，绝无疑虑。而于福音之进步，亦绝无畏葸。而其最奇者，彼生平无著述。彼深知不久当死于十字架，彼亦知门徒皆有缺欠，然彼卒未尝预备其所记录，以为身后地。是以其所演讲者，与他圣贤异。彼固未为其门徒预备其实践之方也。是因基督自信其所言所行者，万不致于失弃。复自觉其己体施于使徒之感力，较其言行为尤要。世人对于其所言所行或忘之，而对于使徒之感力卒不能忘之。耶稣尝云：“天地可废，吾言不可废。”然则其言已能使人不忘，而谓其己体所施于接近诸人之感力能忘之乎？不能忘斯不能废矣。吾人如是耶稣，苟易一他人，直接或间接效耶稣之所为，则吾人必訾以愚妄，或讥其为虚假伪饰之人。但人一研究基督耶稣之历史，则必不能以此议之也。知其所行所言，皆诚实无妄。即其于受审判时回答问官之言，人皆疑其僭妄，然耶稣卒不改变其所言，以求解免，其所秉之诚悃可知。人虽于其所言行，屡疑其凭于鬼物，或斥其为狂，然世乌有乐从狂人者乎？彼皆发于其爱怜之心，即其所行之奇事，亦可觇其器宇之宽宏，情意之仁爱。他人之窃议，亦适形其评论程度不足之证据而已。况彼之所为，亦非由于其热心之所构象。苟谓出于虚幻之构象，则何以能设立高洁美务之教会乎？果其所为为狂，则何以为有学识者所服从？总之吾人所信耶稣有神格之理，皆由于耶稣己体之所言。彼之所言，均有确证，吾人所当公认也。
再吾人试稽基督教之历史，即可见基督教所昭之成绩，知当时设立基督教之初基甚简，而其成效则甚钜，历多数困难，而至今日之成功。且基督在世时，有多数仇敌，阻碍其成功。而其所隶之小国，又非处于历史之要津。苟其生于希腊、意大利、埃及、印度、中国等广大之区域，则其凭藉较易，今处于世界隐僻之域，易为人所遗忘。且因犹太素不与外邦相交通，以防异端之沾染，故外邦皆憎恶犹太而歧视之。而犹太宗教复极每繁琐，不近豚肉，其守安息之例颇严，故恒为外邦所讥诮。犹太人由是益藐视外邦，而以古时历史之荣光自傲。彼以上帝真理，为彼族所独具，益外视外邦为不足重。迨罗马国辖隶其地，犹太徒怀怨愤。试思于此国中，其能杰出创教之祖，并能战胜辖隶犹太之罗马使之服从乎？矧耶稣处于社会之地位不高，非若佛陀之出于贵族，耶稣则为村镇之木匠。虽本国通例贫富习艺，初不以习艺为辱，然外邦人则不然，社会阶级区别甚严，故以木匠而设立教会，宜外人之胜诮矣。论者谓，上帝之子何以袭此卑贱之外象，既上帝欲藉人体降生于世，则必具有庄严华富之气象。盖犹太之视上帝，为完备，美富而有荣誉者，初不视上帝为柔弱、谦逊、贫寒之人。故今以上帝子而诞生贫户，于犹太人理想殊相枘凿。况耶稣初未肄业圣道学堂，犹太人教会领袖，必隶于学堂。其教以旧约及法律为基础，苟熟稔斯二者，始于教中有权位名誉，故犹太人视学者为上，祭次。然其时，博士等所娴习之法律规则，耶稣未尝学焉。惟其可异者，保罗以法律博士而传道于藐视法律派之外邦。而耶稣与其最初之门徒，初未娴习法律，而独传道于本邦之法律派。且其所演讲者，不基于人所分认古昔之遗传，而以一己所心得者为之教诲。况不以犹太教及其学堂所教授者为是，而其演讲独能深感于人心也。其演讲不袭学堂之虚文，乃用通常语言，以阐发其意。且耶稣于希腊哲学家言，亦未熟练，故福音书初未涉及哲学家之评论，亦不沿用希腊哲学之名词。吾人试思希腊大哲学家，如苏格拉底、柏拉图、阿里斯大德等，历多年之困苦研究，始明烛其理蕴，且复私淑古昔哲学家之言语理想及其各人之才识，然后其名乃著。今耶稣仅出于木工之家，其欲与之比较者固难。但其所演讲者，恒用家人寻常言语，乃较诸哲学家最深邃之训诲，尤能透辟其奥窔者何耶？而其福音书之对于恒人，亦有困难之点。盖犹太教及哲学家皆持一神说。惟恒人则持多神说，今耶稣亦以一神诲世，故难获恒人之同意。矧新教道德，限制綦严，复为恒人所难受，且无祭司无圣殿，无祭祀之牲牢，均于恒人常识不相适，故对于基督教不易启其信仰之心也。且耶稣传道时间仅及三年，非若孔子、佛陀、穆罕默德、苏格辣底、柏拉图、阿里士大德等，讲道年久，备著勤劳，而获有多数之成绩者比。惟其传道，虽仅为三年之短期，然其改变之力，则较讲道年久者，其效尤钜。矧述耶稣历史有不可遗忘之一事，即十字架是也。夫被钉于十字架，世人视之为最辱。试思以一犹太人，而被钉于十字架，且为犹太国官民所交弃。惟其门徒，则皆认其为上帝之子。卒之，耶稣十字架为世界历史权力之机枢，其关于人类之进步，国家之改革，厥功甚大。盖上帝智慧智于人（哥林多前一章二十五节），此世之智上帝以为不智，经云：“主令智者自中其诡计。”（哥林多前三章十九节）可徵耶稣之伟功矣。然则耶稣既受种种之困难，无势力之可凭，苟彼欲设法鼓舞他人，使为己助，亦属事之宜然。但耶稣卒不出此，时犹太人既渴望弥赛亚，耶稣苟毅然以弥赛亚领袖自任，则其景从者必从。而耶稣微特不欲强国人之盲从，而且以失国人希望。弥赛亚之心，致被钉于十字架。彼且未尝取悦于当时教会领袖，使之服从，复以严厉之词责之，惟与其时税吏罪人相接纳，致为法利赛之士人所深恶。然则即此数端，皆足阻其进步使之陷于困难。但何以耶稣卒能战胜世界耶，是殆有何神秘出于其己体乎？今教会公认拿撒勒之耶稣为上帝子，是即其神秘矣。
总之，吾人对于耶稣所行之奇事，及其神格之降生，与夫由死复活，又若其所言行皆相符合。彼之理想为最高崇之道德而复能实践之，并其服从者皆对于其所具之神格无所疑。而其己体，亦由直接间接得认为上帝之子，吾人亦于世界历史上有多数证据，可证其为上帝之子者也。

英国瑞思义
上虞许家惺
同译
 
第七节  福音书中之耶稣
论基督教最要之理，即为上帝之子成人身，名曰耶稣。其一生言行，卒被钉于十字架，且有死中复活之一端。盖基督教之隆替其最关枢要之问题，亦即谓有降世之人，实上帝子也。苟置此枢要之理于不顾，则虽尚有其他美意，然基督之基础倾矣。
如福音所述宗教道德之言，或出自耶稣，或不出自耶稣，苟其言留存，即有裨于世。即基督教视耶稣所言为不确，然揆诸新约书中所言之理，亦不无裨益，惟基督但成虚廓之名而已，其所存者，仅属超绝之嘉言美意。其所失者，如上帝欲以人体显示于世，及上帝具无量之慈悲，为人赎罪，化除莠恶之权等，然而基督徒则不能承认其说，苟人与救主耶稣相隔绝，教会活泼之力亦遂随之而消矣，虽然，基督教与其他宗教实有重要之区别，试证他教之对于倡教者而知之。他教倡教者，如孔子、释迦、波斯麦氏、Zoroaster等，皆视若大教习，其所传述之言论道德，苟他教有同性之演讲，与其教亦不相悖，且其大教习之言行，与其所传之教无甚关系。而基督教则不然，基督教之存灭，不独在其理想之真诚，亦复关系于所言事实之虚实若何也。
故论基督教之意识，其基础所恃，即在新约之历史。苟蔑视新约之所载，则基督教之意识，亦即消灭矣。据新约所载，耶稣基督不仅为人之师表，即其己体，亦为基督教主要之成分。倘失此主要之成分，则虽尚遗美善之训诲，然其可宝贵之性质亡矣。盖救主耶稣十字架所赐者，非特训诲而已。其可珍之要义，如认上帝为父及个人灵魂之宝贵。上帝之国土其最可贵者，即耶稣之己体也。 吾人苟但视如师表，则为藐视耶稣或谓彼系倡立基督教者，是亦未为满足，彼实基督教之基础，不独倡立基督教已也。然则拿撒勒之耶稣固降生于世，吾人果确知其事迹耶？彼福音所述之事迹，果信而有徵耶？意者但为其门徒爱敬之所表著，遂以理想成为人体耶？然稽历史所记载，无人不认耶稣之降生，为有历史之证据。纵有博士视新约某篇不当列入圣经者，然莫不视耶稣为生存于世之人也。是不独信耶稣者作如是观，即不信者亦如是焉。或有不认约翰福音为约翰所述者，惟虽不认为约翰所述，然亦承认为第二世纪时人所记述者，其言确否，无甚关系，盖约翰书中尝述及马太、马可、路加三福音矣，是三福音书，又从何处采择之乎？福音书最先者，为马可福音，或与马可相类之书，为马太、路加之所本，是为道学家所公认。或云马太路加，不仅采用马可福音，抑且采用他种书籍，以述耶稣之言论，故成此三福音时，其同时必有认识耶稣多人，尚存于世也，矧查福音书其所述一切之事迹，互相符合，故其所述耶稣之为人，非若作者抽象之人物，故不能视耶稣为彼等所虚传之人也。苟属虚传，则必传闻互异，乃福音所表耶稣之象及其所言、所行、皆具唯一之模范成者也。
而或者谓，即非抽象虚传而成，当必由于人类特意所伪造。是亦未足为训。因世之明哲皆承认福音所载耶稣之言行，仰其为超越恒众之人，为人所不逮，而谓人类能伪饰此超越恒众之人耶？倘果为人所伪造，则必执滞而不能感人。况最初之基督教徒，度无此才智学识超越恒众之人能伪造完备之耶稣也。且也，即使由于伪造，亦决不能完务若是。因世人必思，必有制限，或囿于时，或画于地。既以时会区域为制限，即不能适合于他时他地。故苟出于伪造，则不能其囿于时地，倚于僻性之符号。乃福音所述之耶稣则不然，无论何时何地皆为人所悦服，传播其道，矜式其行，同深崇拜而愉快满足者也，且尚有不能伪造之证据在。盖最初基督徒，皆认耶稣为有人格。然吾人试稽新约耶稣之言，如“胡为以善称我，无一善者，惟上帝而已。”（马太十九章十七节）“我之上帝，何以遗予。”（马太二十七章四十六节）“彼日彼时，人不知，天使亦不知，惟我父知之。”（马太二十四章三十六节）“彼日彼时，人不知，天使不知，子亦不知，惟父知之。”（马可十三章三十二节）据耶稣所自言，初非自认为神，可知非基督徒伪造之所愿者也。复徵诸约翰福音云：“盖兄弟犹未之信云。”（七章一节）又曰：“彼凭于鬼而狂，曷为听之。”（十章二十节）然则苟为基督徒所伪造，则必为之隐讳。今既不为人饰，则其为事实可知矣。且耶稣之训诲，吾人亦莫得而比拟之。虽其所言与他教圣人有相同之点，特其相同者其部分而已，至其全体之完备，诚为他教所不逮。矧其训诲非若东鳞西爪之格言，实为古今完备之宝训也。即论耶稣被钉十字架以及由死复活各节，岂彼崇奉耶稣之犹太人，忍使创教之主蒙其耻辱而伪造乎？是以吾人不能不信耶稣实为降生之人，古昔圣贤豪杰，如孔子、释迦、亚力山大王、喀利王等皆无为伪造者，今试一查耶稣之历史，则更无庸疑虑。要知基督徒即能伪造耶稣之死，决不敢重诬，使耶稣受十字架之重辱。盖其时以被钉十字架者，视若宜加诅咒之人。苟竟伪造及此，则不啻崇奉耶稣者，适以阻遏他人之信仰。如是则不独犹太人不能信从，即异邦人亦不愿信奉获罪之人矣。
由是观之，耶稣决不能为人所伪造，皆当认耶稣为重来之弥赛亚，因救人而不避十字架之耻辱，复因其钉于十字架，斯深信其为弥赛亚矣。

英国瑞思义
上虞许家惺
同译

释教正谬
英国艾约瑟迪谨氏著
释教正谬题解
《释教正谬》是于“耶稣降世壹仟捌佰伍拾七（1857）年”英国人“艾约瑟迪谨氏”写的基督教辟佛护教文献，是三眼居士译。作者原名Joseph Edkins(1823-1905），其中文名或译为“爱特肯斯”、“约瑟夫•艾德金斯”或“约瑟夫•埃德金斯”，生于1823年，来华于1848年，在上海、天津、北京等地居留，卒于1905年在上海。艾氏是英国基督教会伦敦会宣教士和东洋学者。
据《佛光大辞典》的介绍，《释教正谬》网罗经典、教乘、释迦牟尼、轮回、三宝、沙门、十恶、功德、偶像、净土、观音、世界、诸天、地狱、瑜伽、持咒、宗门、止观、涅盘、无常等项，计二十章。今本《释教正谬》，共63面，内容包括只有前列十章，疑其有所缺失，现藏在法国国家图书馆 (Bibliothèque Nationale de France)，古郎(Maurice Courant)编目为7490号。 
其写作的动机是因为佛教“皆拜其偶像，谓之象教，今吾耶稣正教，…以上帝之命，毋许崇拜偶像，故与彼教论辨。”它一方面通过推理论证佛教在上述十个方面的谬误，另一方面，更是以《圣经》为依据来批评佛教的理论和教义，如“保罗曰：‘当弃妄言老媪之谈，练习敬虔上帝之事。’”“彼得曰：‘舍耶稣别无救主，盖天下人间，更无锡他名，可以得救者也。’”本书是为数不多的基督教新教的辟佛宣教古籍，其特点是站在基督教立场上批判佛教，“究其由来，明其非上帝所证之教，所有谬误，细为指陈。”通过与基督教的对比来批判佛教，以基督教为正教，以佛教为“由学空言”，因而有失公允，这可能也是引起佛教界多有辨驳的原因。佛理与《圣经》的类比和印证是本书的另一个特点。“昔梁武帝问达摩：‘以造寺、写经，有何功德？’答云：‘并无功德。’且言：‘此人天小果，有漏之因。’而以净智妙圆，体自空寂，为不世功德。夫‘净、智’二字，与耶稣言：‘清心者，福矣。’大意相同。‘妙、圆’二字，与耶稣言：‘尔当纯全，若尔天父。’意亦略同。惟彼不言妙圆何若，耶稣则必以上帝为纯全之式也。”
佛教界辩驳此书者，有日本养鹈彻定之《释教正谬初破》、《释教正廖再破》各一卷、南溪之《释教正谬噱斥》二卷，南条神兴之《释教正谬辩驳》等。
 
释教正谬目录

释教正谬题解	617
释教正谬目录	619
前言	622
第一节 论经典	622
一、佛经是假托臆说，圣经系天授默示	622
二、佛经不是金科玉律，《圣经》却是默示圣书	622
三、佛经不合处世之道，《圣经》明上帝旨	623
四、佛经为虚空之学，《圣经》是有用之书	623
第二节 论教乘	624
一、小乘与大乘	624
二、小乘是如来亲授，大乘是释徒伪作	624
三、《圣经》是上帝默示，全无假托之语	624
四、小乘与大乘互相矛盾，均不可信	625
</div>
    <div class="pagination">
<a href="明末清初耶稣会文献_page287.html">上一页</a><span>...</span><a href="明末清初耶稣会文献_page283.html">283</a><a href="明末清初耶稣会文献_page284.html">284</a><a href="明末清初耶稣会文献_page285.html">285</a><a href="明末清初耶稣会文献_page286.html">286</a><a href="明末清初耶稣会文献_page287.html">287</a><span class="current-page">288</span><a href="明末清初耶稣会文献_page289.html">289</a><a href="明末清初耶稣会文献_page290.html">290</a><a href="明末清初耶稣会文献_page291.html">291</a><a href="明末清初耶稣会文献_page292.html">292</a><a href="明末清初耶稣会文献_page293.html">293</a><span>...</span><a href="明末清初耶稣会文献_page289.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
