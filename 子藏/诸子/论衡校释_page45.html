<!DOCTYPE html>
<html>
<head>
    <meta charset="UTF-8">
    <title>论衡校释 - 第 45 页/共 58 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>论衡校释 - 第 45 页/共 58 页</h1>
    <div class="content">　　人五岁，以心为主。心发智慧，而四藏从之。肝为之喜，肺为之怒，肾为之哀，脾为之乐。故圣人节之，恐伤性也。萧吉曰：「论衡以四时论藏。」见五行大义卷四论情性。
　　三苗之亡，五谷变种，鬼哭于郊。路史后纪十二注。
　　幽居而静处，恬澹自守。文选谢灵运酬从弟惠连诗注，又石门新营所住诗注。
　　呼于坑谷之中，响立应。文选头陀寺碑文注。
　　武王伐纣，升舟，阳侯波起，疾风逆流。武王操黄钺而麾之，风波毕除。中流白鱼入于舟，燔以告天，与八百诸侯咸同此盟。尚书所谓「不谋同辞」也。故曰孟津，亦曰盟津。尚书所谓「东至于孟津」者也。水经注河水注卷五。后汉书明帝纪注引作「武王伐纣，八百诸侯同于此盟，故曰盟津」。按：感虚篇文略同。
　　　　芝英，紫色之芝也，其栽如豆。刘赓稽瑞。按：初禀篇有「紫芝之栽如豆」句。



论衡校释附编二
　　　　王充年谱
光武建武三年　公元二七　充生于上虞
　　　　王充字仲任，会稽上虞人也，其先自魏郡元城徙焉。后汉书本传。
　　　　王充者，会稽上虞人也，字仲任。其先本魏郡元城一姓。（？）孙一（？）几世尝从军有功，封会稽阳亭。一岁仓卒国绝，因家焉；以农桑为业。世祖勇任气，卒咸不揆于人。岁凶，横道伤杀，怨雠众多。会世扰乱，恐为怒雠所擒，祖父汛举家担载，就安会稽，留钱唐县，以贾贩为事。生子二人，长曰蒙，少曰诵。诵即充父。祖世任气，至蒙、诵滋甚，故蒙、诵在钱唐，勇势凌人。末复与豪家丁伯等结怨，举家徙于上虞。建武三年，充生。自纪篇。
　　　　　按：汉书元后传：「陈完奔齐，齐桓公以为卿，姓田氏。十一世田和有齐国，三世称王。至王建为秦所灭。项羽起，封建孙安为济北王。至汉与，安失国，齐人谓之王家，因以为氏。文、景间，安孙遂，字伯纪，处东平陵，生贺，字翁孺。为武帝绣衣御史，以奉使不称免。既免，而与东平陵终氏为怨，乃徒魏郡元城。」王莽传：「姚、妫、陈、田、王氏，其令天下上此五姓名藉于秩宗，皆以为宗室，世世复，无有所与。其元城王氏勿令相嫁娶，以别族理亲焉。」仲任特着「其先本魏郡元城」，其明为王翁孺之支庶欤？「其先本魏郡元城一姓」，「一姓」疑为「王姓」之讹。「元城王姓」，以别于其它族望也。
　　　　　又按：诸子类幽称仲任为「宛委子」，未见所据。盖因会稽宛委山而名，然亦太肊造矣。书林清话称明人刊书，喜改旧目，信然。
光武建武四年　公元二八　充二岁
光武建武五年　公元二九　充三岁
光武建武六年　公元三０　充四岁
光武建武七年　公元三一　充五岁
光武建武八年　公元三二　充六岁
　　　　是岁大水。后汉书光武纪。
光武建武九年　公元三三　充七岁
　　　　六岁教书，恭愿仁顺，礼敬具备，矜庄寂寥，有巨人之志。父未尝笞，母未尝非，闾里未尝让。自纪篇。
　　　　　按：御览三八五引会稽典录云：「七岁教书数。」与自纪篇差一年。
光武建武十年　公元三四　充八岁
　　　　八岁出于书馆，书馆小僮百人以上，皆以过失袒谪，或以书丑得鞭。充书日进，又无过失。自纪篇。
光武建武十一年　公元三五　充九岁
　　　　手书既成，辞师，受论语、尚书，日讽千字。自纪篇。
　　　　　按：八岁出于学馆，手书之成，尚须时日。受论语、尚书，当为来年事，故志于此。
光武建武十二年　公元三六　充十岁
光武建武十三年　公元三七　充十一岁
　　　　为小儿，与侪伦遨戏，不好狎侮。侪伦好掩雀捕蝉，戏钱林熙，充独不肯，诵奇之。自纪篇。
　　　　充少孤，乡里称孝。本传。谢承书同。
　　　　　按：充六岁时，父母尚存，则其父殁，当在此数年间，故志于此。
光武建武十四年　公元三八　充十二岁
　　　　会稽大疫，死者万数。后书光武纪、钟离意传。
光武建武十五年　公元三九　充十三岁
光武建武十六年　公元四０　充十四岁
　　　　始行五铢钱。光武纪。
光武建武十七年　公元四一　充十五岁
　　　　道士刘春，荧惑楚王英。雷虚篇。
　　　　　按：后书楚王英传，建武十七年，英为楚王。
光武建武十八年　公元四二　充十六岁
　　　　罢州牧，置刺史。光武纪。
光武建武十九年　公元四三　充十七岁
光武建武二十年　公元四四　充十八岁
　　　　班固年十三，王充见之，拊其背谓彪曰：「此儿必记汉事。」谢承书（后汉书班固传注。）司马彪书。（书抄六二引。）
　　　　王仲任抚班固背曰：「此儿必为天下知名。」抱扑子。（意林引，今本挩。）
　　　　　按：班固生于建武八年，（公元二十三。）固年十三，则为建武二十年，时仲任十八岁，长孟坚五岁，据理，不得以「儿」称固。且是时仲任仍在乡里，未与彪晤，此不足信。
光武建武二十一年　公元四五　充十九岁
光武建武二十二年　公元四六　充二十岁
　　　　光禄大夫刘琨，前为弘农太守。初禀篇。
　　　　　按：后书儒林刘昆传，建武二十二年，昆为光禄勋。
光武建武二十三年　公元四七　充二十一岁
光武建武二十四年　公元四八　充二十二岁
　　　　在县，位至掾功曹。在都尉府，位亦掾功曹。在太守，为列掾五官功曹行事。自纪篇。
　　　　　按：许慎说文序：「尉律：学僮十七已上，始试。讽籀书九千字，乃得为史。」后汉书百官志：「郡太守、郡丞、县令若长、县丞、县尉，各置诸曹掾史。」是仲任为掾功曹，当在十七岁以后，二十一二以前。因二十三四以后，已诣洛阳，则其得为功曹，当在此数年中，故志于此。
　　　　仕郡为功曹，以数谏争不合去。本传。
　　　　　按：此二句，叙在「后归乡里，屏居教授」后，盖并前事言之，非归乡里后，才为郡功曹也。论衡起草于明帝初年，据自纪篇，讥俗、政务之书作于论衡之前，而讥俗书又为废退穷居而作。其废退穷居，当即指罢功曹也，故知为功曹，必在此时。
　　　　废退穷居，旧故叛去，故闲居作讥俗节义十二篇。既疾俗情，作讥俗之书，又闵人君之政，故作政务之书。自纪篇。
光武建武二十五年　公元四九　充二十三岁
光武建武二十六年　公元五０　充二十四岁
光武建武二十七年　公元五一　充二十五岁
光武建武二十八年　公元五二　充二十六岁
光武建武二十九年　公元五三　充二十七岁
光武建武三十年　公元五四　充二十八岁
　　　　后到京师，受业大学，师事扶风班彪。好博览而不守章句。家贫无书，常游洛阳市肆，阅所卖书，一见辄能诵忆，遂博通众流百家之言。本传。谢承书略同。
　　　　充幼聪明，诣太学。袁山松后汉书。
　　　　　按：后汉书班彪传：「光武雅闻彪才，因召入见，举司隶茂才，拜徐令，以病免。后数应三公之命，辄去。彪复辟司徒玉况府。」光武纪：「建武二十三年，玉况为司徒。」则叔皮于建武二十三年已在洛。但其时，仲任方二十一二，穷居乡里。彪传又云：「后察司徒廉，为望都长，吏民爱之，建武三十年卒官。」是叔皮晚年，已离洛之官。则仲任师事叔皮，必在其二十三四以后，二十七八以前。
　　　　　又按：水经谷水注：汉顺帝阳嘉元年立碑，文云：「建武二十七年造太学。」则仲任入太学师事叔皮，必在此数年。但光武纪：「建武五年，初起太学，车驾还宫，幸太学，赐博士弟子各有差。」与阳嘉元年碑说异。存之俟考。
光武建武三十一年　公元五五　充二十九岁
　　　　蝗起太山郡，西南过陈留、河南。商虫篇。
　　　　　按：后书光武纪：「三十一年夏蝗。」古今注：「建武三十一年，郡国大蝗。」（后书五行志注。）陈留雨谷，谷下蔽地。感虚篇。
光武中元元年　公元五六　充三十岁
　　　　光武皇帝升封，天晏然无云。宣汉篇。
　　　　　按：光武纪：「中元元年二月辛卯，柴望岱宗，登封太山。」袁山松书：「光武封泰山，云气成宫阙。」（初学记五、御览三十九。）汉光武封禅仪曰：「建武三十二年，封泰山，时天清和无云。」
光武中元二年　公元五七　充三十一岁
明帝永平元年　公元五八　充三十二岁
　　　　观天子临辟雍，作六儒论。袁山松后汉书。
　　　　　按光武纪，中元元年冬，起明堂辟雍。明帝纪，永平元年，冬十月，幸辟雍。翟酺传，酺上言：「光武初兴，起太学，博士舍内外讲堂，诸生横卷，为海内所集。明帝时，辟雍始成，欲毁大学。太尉赵熹以为，太学辟雍，皆宜兼存，故并传至今。」据此，则辟雍起于光武，成于明帝，则此「观天子临辟雍」，当为明帝时事。故志于此。
　　　　东海相宗叔庠广召幽隐。程材篇。
　　　　　按后书宗均（今误「宋均」。）传，永平元年，迁东海相。
明帝永平二年　公元五九　充三十三岁
　　　　后归乡里，屏居教授。充好论说，始若诡异，终有实理。以为俗儒守文，多失其真，乃闭门潜思，绝庆吊之礼，户牖墙壁，各置刀笔，着论衡八十五篇，二十余万言。本传。
　　　　王充于宅内门户墙柱，各置笔砚简牍，见事而作，着论衡八十五篇。谢承书。（据汪文台揖本。）
　　　　伤伪书俗文多不实诚，故为论衡之书。自纪篇。
　　　　　按：讲瑞篇云：「此论草于永平之初。」会稽典录云：「论衡造于永平末，定于建初之年。」盖永平初，已属草，时辍时作，至永平末，方专精一志也。又须颂篇云：「论衡之人，在古荒流之地。」与本传谓仲任归乡里作论衡相合。
明帝永平三年　公元六０　充三十四岁
　　　　京师及郡国七，大水。明帝纪。
　　　　夏旱。后汉书钟离意传。
明帝永平四年　公元六一　充三十五岁
　　　　比来水旱饥馑，加有军旅。司马彪书（御览九二。）载永平四年诏。
明帝永平五年　公元六二　充三十六岁
　　　　班固为尚书郎。别通篇、超奇篇、案书篇。
　　　　　按谢承书，（御览四八四。）永平五年，班固被召诣校书。范书班超传同。
明帝永平六年　公元六三　充三十七岁
　　　　鼎见。宣汉篇。
　　　　　按明帝纪，永平六年二月，王雒山出宝鼎，庐江太守献之。
明帝永平七年　公元六四　充三十八岁
</div>
    <div class="pagination">
<a href="论衡校释_page44.html">上一页</a><span>...</span><a href="论衡校释_page40.html">40</a><a href="论衡校释_page41.html">41</a><a href="论衡校释_page42.html">42</a><a href="论衡校释_page43.html">43</a><a href="论衡校释_page44.html">44</a><span class="current-page">45</span><a href="论衡校释_page46.html">46</a><a href="论衡校释_page47.html">47</a><a href="论衡校释_page48.html">48</a><a href="论衡校释_page49.html">49</a><a href="论衡校释_page50.html">50</a><span>...</span><a href="论衡校释_page46.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
