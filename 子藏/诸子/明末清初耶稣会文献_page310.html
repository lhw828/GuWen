<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 310 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 310 页/共 351 页</h1>
    <div class="content">（1）天主使魔鬼游行世界
曰：“以渠魁作王，而以胁从受罪，岂律也哉？且正使佛所作之阎罗王游行世界，为天主者，但付谁何？可见其威灵超过天主。又天主有无穷之怒，为所怒者亦有无穷之寿，可见其力量与天主同。
（3）天主是万恶之源
且所谓魔鬼者，非天主亲手制造耶，何为至于此？前云亚当，厄袜之不肖，尚是人也，或与天主稍隔，犹可言也。若辂齐是彼天主第一化生之神，而先见告焉，可见天主是万恶之源，还罪天主为是，岂不可为捧腹而喷饭乎？
八、性命不可造
至于性超形声，不受生灭魂，无色相，岂可造成？而彼乃言创生各造，如前所驳者，余亦不必另生辨端。”
或曰：“然则造化之说非乎？”
曰：“造化以不造造，邪说以造不造。不造造者，公造也，自造也；造不造者，私造也，他造也。此性命之金针，而正邪之秦镜也。”
 
四辟贬儒
一、辟贬太极
1、夷人贬太极之言
按彼《天主实义》云：“窃闻古先君子敬恭天主。未闻有尊太极者。如太极为万物之祖，古圣何隐其说？太极之说甚难合理。”
2、太极系《易经》原有之义
斥击《周易》，累若干言。嗟嗟，甚矣！夷人之敢于非圣，而刻其书者之敢背先师也。
盖易有太极，是生两仪，两仪生四象，四象生八卦，然后化生万物，此乃画前原易。夷辈此言，如生盲人，宁见天日。
二、辟贬仁义
1、夷人贬仁义之言
彼又曰：“物类有二，人物禽兽等，自立类也，为贵为先；仁义五尝，依赖类也，为贱为后。”
2、人禽同贵之谬
呜呼！此又谬拾老渖而肆无忌惮者也。夫天地之性，人为贵；人禽之异，教为先，宁有人禽同贵，而仁义不先之理？
3、仁义不如禽兽之谬
即欲治老氏之圃，如所云“失道而后德，失德而后仁”等，但谓仁义不如道德，未尝言不如禽兽也。
4、丧心甚于告子
彼敢贵禽兽而贱仁义，并贱太极，即比之仁内义外之说，更觉彼猖，岂不谓之丧心欤！
三、辟贬孔子
1、贬孔子在地狱
然尚谓理非迹象，人有愚迷，无目与心，犹可原也。若我仲尼，祖述宪章，上律下袭，凡有血气莫不尊亲，彼乃谓其与羲皇尧舜诸圣同在地狱。
2、贬孔子为魔鬼
据《黎藿亟言》所载，彼处夷人直名孔圣为魔鬼，岂具人貌者之所宜出口耶？时余面聆此语，不觉痛心而作色焉。
3、贬孔子入炼清地狱
艾，龙辈乃曰：“此一种炼清地狱，无甚苦事。凡从彼教而未造其极者，亦入此狱，盖天堂之流亚云。”
4、辟贬孔子在地狱
余曰：“天主一人，吾不得而知之矣。其诸天堂，亦是人登者否？”彼曰：“从吾教则登，不然则否。”余曰：“然则民之登天堂者，每每有之，而孔子反堕地狱，则自有生民以来，未有盛于孔子之赞扬，亦当拔舌矣。汝判孔子在地狱，视孔子何卑；判汝辈同在此中，自视又何倨欤？
5、信孔子入地狱的后果
（1）学问只为取世资
且既信孔子入地狱，则有子若孙者，万万不当令其与孔子作缘，而必教其习四书、五经以取世资。
（2）系籍圣贤而尊夷人
业取世资，偃然华裾鼎食，或系籍圣贤，乃尊秽贱夷人于坛坫之上。
（3）尽弃其学以学夷
甚者簧鼓小才好事之竖儒，大胆舞文之老宿，尽弃其学以学彼。且群父兄、出妻子以北面之，而令吾孔子曾不分半席焉。真如破镜鸟子，成而即食其父矣，岂不痛哉！”
四、辟天教尊儒
或曰：“彼极斥佛，恐未斥儒也。”
1、贬其人其理即贬儒
余曰：“贬太极、仁义，是贬其理；贬孔子、尧、舜，是贬其人，犹谓其不斥欤？其所以未敢痛斥如佛者，徒以我中国户尊孔子，家慕尧舜，而不得不权傍其篱间耳。若如胡元时，所列十等，以僧居第三，儒与娼丐同居八、九、十者，则彼之斥儒必更甚于佛矣。”
2、抑孔扬艾即贬儒
今彼徒又言：“孔夫子岂能及我艾先生之万一。”兴言及此，无论智愚，无论穷达，凡存发齿具顶踵者，皆当号泣声振大千，而尚容默默乎？
五、真儒必辟天教
余尝以此质之江澹如丈，旁友笑云：“此亦无害，譬如地藏菩萨，亦常现身地狱中。”澹如怫然曰：“说到此际，岂容滑稽！”使余汗下。故若澹如丈者，此真佛子，亦真孔子弟子也。
 
五辟反伦
一、辟天教伦理
君臣、父子、夫妇、昆弟、朋友，虽是总属人伦，而主敬、主恩、主别、主序、主信，其间各有取义。非可以夷天等地，推亲作疏，阳反从阴，手顾奉足，背公以植党，去野而于宗也。
二、辟传贤不传子
夷辈乃曰：“彼国之君臣皆以友道处之。”又曰：“彼国至今传贤而不传子。”审从其说，幸则为楚人之并耕，不幸则为子哙、子之之覆辙。忍言乎，不忍言乎？
三、辟同父天主而无孝弟
记曰：“孝弟之德，通于神明。”孟子曰：“尧舜之道，孝弟而已矣。”夷辈乃曰：“父母不必各父母，子孙不必各子孙。且对地之天亦不足父，而同父天主。”其于父子大亲，但目为彼男彼女，生此男、此女而已。夷属毛，乃忍捐本。且于父母之已殁，而生前未闻邪教者，即甚贤哲，必冤以炼清地狱。稍稍常流，即诬入炼罪永苦。其言以为纵有孝子，媚我天主得生天堂。然天怒最吓，万难解免。虽存孝志，无益亲灵云云。嗟乎！舜大孝，禹致孝，假使舜禹陟位，而瞽鲧不得配天，吾知舜禹之必蹙然而不南面矣。
四、辟天教夫妇之道
1、妇当从夫
《大易》《家人》一卦，极重闲家。《恒》之六五曰：“恒其德贞，妇人吉，夫子凶。”《书》曰：“牝鸡之晨，维家之索。”则妇当从夫，夫决不当从妇，审矣。
2、男女有别
《礼》曰：“男女不同巾栉，椸枷不通名聘问。”则彼男与此妇不容混杂，又审矣。
3、天教以不妾为夫妇之道
夷辈乃曰：“夫亦以妇为主，妇死，夫亦为未亡人，虽无子而续娶者，不齿人类。”
甚而曰：“彼所经诸国皆从其教。从教后，则虽帝王之贵，只许一夫一妇。”
4、不妾之道使圣人入地狱
然则舜、文先为不齿之人即所谓在炼清地狱者，亦不得已而未减之矣。有是理哉？
5、不妾之道使夫逐妾
余友周国祥，老贫无子，幸买一妾，举一子，才二岁。夷教之曰：“吾国以不妾为贤，不以无后为大。”周听而逐其子之母，今不知此子活否。
6、天教废男女之别
又其设戒于丈夫子戒淫之外，复立一戒曰“不视他妻”。至若从夷者之妻女，悉令其群居而受夷之密教，为之灌圣水，滴圣油，授圣椟，嚃圣盐，燃圣烛，分圣面，挥圣扇，蔽绛帐，披异服，而昏夜混杂又何欤？《礼》曰：“男女无辨，则乱升。”吾不知其乱于何底也。昔陈轸悦少妇，而娶詈人者，虽策士且修帷簿，今若此为阴阳倒置，忍言乎，不忍言乎？
五、辟天教昆弟、朋友之道
1、昆弟、朋友固当敦恤
若乃昆弟以天合，朋友以人合，固当敦恤，无取比私。
2、天教以名利诱人从教
夷辈乃告编氓曰：“汝但从教，即某某大老，某某中贵，亦称曰教兄，礼为上客。虽酷贫者可骤富，功名可掇，患难必援。”
虽其说十九不实，然余亲见某某本业刀笔，今徙业归夷，不数月而屋润，徒之聚食者日益数十人。
3、天教以物诱人劝人从教
夷又为令曰：“能劝百人从者，赏自鸣钟、自鸣琴各一，金帛称是。若得一青衿，准十人；得一缙绅，准百人。”
4、天教开信徒三代贯籍
凡从之者，楣有鳖形标记。其徒之晋见者，必开三代贯籍，缴归夷落，与白莲等何异？
5、天教以金买民
且其以金买民，动辄蛊人曰，彼徒钱粮不可计量，民之走者如骛焉。则较白莲之攫金录用者，其众又易集，而其心又叵测矣。尝思其金从何来，或谓其由于黄白。彼甚讳言，云是彼国急于度人，辇金来助。
6、以利诱人不若以财助国
嗟嗟！为道从师，尚恐阴为利薮，夫子所以罕言。今为利往，岂有义徒？且诚辇也。彼云若曹之分教中国者，且百余人。一人辇三万余金，则岁得三百万金以外，何不以此实右北平，杀□□□，岂非一段必生天堂之大功劳，而仅为此洴澼纩以殁世也。
7、天教杀人破诫
然彼于佛教不杀戒下，增一人字。有以知其决不杀人，因有以知其决不杀也。则火器一试，帑命两糜，又不知其于不杀人之戒何如，而于友道又何如也？此可为贾生之痛哭者也。
 
六辟废祀
一、天教祀先前后不一
1、天教初入教人不祀先
木本水源，惟夷不念。以故夷之初入，实教人皆不祀先。
2、后使父祖与天主并庙
厥后被劾，又变其说。而今民间父祖，得与天主并庙。
二、天教本不祀先
彼若讳言前非，而云宜祀先者，何称彼之亲死，皆不卜宅兆？见形家言，则非笑之，举而委之荒丘乎？又何为彼在我中国多年，曾不携其先夷之一主乎？
三、与天主并庙不合礼
彼若言，宜与天主并庙者，则不王不禘。从古有一定之大分，况彼所称之天主，又在圆丘方泽以上。从来主神器者所未曾埒，而辄敢以庶人跻祀，奚取于三家之堂？
四、天教谄天主而废祀典
至若经传所定五祀、方社、田祖等位，祀典所载，捍大灾、恤大患、死勤事、劳奉国，等诸灵爽以上，及吾夫子之圣神。凡从夷者，概指为魔鬼，唾而不顾，以为谄天主之妙诀，必督令弃之厕中。其有龛室者，令舁至本邑戎首之家所私设天主堂内，杂烧之。嗟嗟！以大圣、大贤、精忠、仗义之神明，或受人彘之刑，或遭秦火之烈，何惨也？
</div>
    <div class="pagination">
<a href="明末清初耶稣会文献_page309.html">上一页</a><span>...</span><a href="明末清初耶稣会文献_page305.html">305</a><a href="明末清初耶稣会文献_page306.html">306</a><a href="明末清初耶稣会文献_page307.html">307</a><a href="明末清初耶稣会文献_page308.html">308</a><a href="明末清初耶稣会文献_page309.html">309</a><span class="current-page">310</span><a href="明末清初耶稣会文献_page311.html">311</a><a href="明末清初耶稣会文献_page312.html">312</a><a href="明末清初耶稣会文献_page313.html">313</a><a href="明末清初耶稣会文献_page314.html">314</a><a href="明末清初耶稣会文献_page315.html">315</a><span>...</span><a href="明末清初耶稣会文献_page311.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
