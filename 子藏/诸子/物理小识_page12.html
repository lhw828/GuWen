<!DOCTYPE html>
<html>
<head>
    <meta charset="UTF-8">
    <title>物理小识 - 第 12 页/共 40 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>物理小识 - 第 12 页/共 40 页</h1>
    <div class="content">　　广木香

　　○白色嚼之粘齿者真黑色吮之辣者番白芷

　　踯躅丹

　　○闹芋花炒锅文炒研末遇跌击损伤服三分被覆出汗[麻呕任之]伤重再服[骨折者黄雄狗头烧灰末小黄米粉等分水调敷之]

　　土鳖

　　○土鳖是象房屎中所生斩断之自合今值三分一枚能接骨或以旋土成窝者充之非旋土窝曰沙鸡母同金墨磨涂口疮

　　蝃蝥黄

　　○余岸少养蜘蛛以小者饲大者久之以朱砂饲大蜘蛛数十日满身皆赤其腹有黄可以去翳开瞽

　　翘摇

　　○仙方以翘摇合胡麻零余子为丸翘摇乃豌豆之扁者金乡单县产之土呼臭虫豆

　　菟茯莲丸

　　○局方菟丝子五两茯苓三两莲肉二两酒糊丸治白浊遗精盖谓思多而济心肾也菟丝感枝主外与上茯苓伏踵主内与下莲实补中而薏之生机疏化则内外上下中周行调和矣加玄参为玄菟丸可以潜消痘毒

　　秋石

　　○叶梦得水云录称二炼之妙皂荚搅澄釜熬结霜入罐固济曰阳炼水倍溺而挠澄之曰阴炼陈嘉谟蒙筌收之以秋露澄重纸铺灰晒乾方断曰秋取溺缓煎之锅岸生垽则竹刀掠下沸溢则竹枝搅定俟干成滓取置阳城罐上空二寸覆盏封固养火一周渐升如雪或成五色宜贮银瓶藏阴静处不则风化成水复须升养仍结如霜此秋冰也既济玄黍秘法选童男女各积其溺炼成秋石又各取其虎子之白垽晒干之先置女垽于银釜底次置男秋石次置女秋石次置男垽上余二寸六一泥封固三方火温养七日则粒粒丹红交结釜顶矣金申之曰血症愈者多还元汤且有功况精取乎固济秋冰与乳合服岂患火气阴炼则久浸砖而取霜上也潜草曰无泑乌盆浸溺既久掘土埋之七七取出盆覆生乳扫收最上乘雅曰白作润下咸还可水济火垽集尘埃土复可上承水

　　红铅

　　○童溺落经纸乌梅点之下乘也铅作偃月橐取之以秋石结之可矣二七天癸眉心先有红艳上应星下应潮法用偃月橐先以头生男乳晒粉抹橐之内次筛秋石于乳上经至而系之则结橐内矣倾去黄水以竟为度首经者中结枚子或一或二三当炼五气上丹为一金丸丸径九分劈口容圆青豆以其位安枚子也入枚蜡封子后午前护系童女脐午后子前护系童男脐满七七日枚子遂长满其窍此异授也一法乳阳起石四两置银釜底乃安红铅三两于上封固温养七日后丹生其中色如桃花仅得百厘每月一厘重绵裹护子寅二时纳左鼻孔行数百息即入脑矣反老还童之宝也试以死胫镂孔置数厘于孔内埋土过宿起视枯骨如生或置分许于磁盘内覆磁杯于丹上水和麦面封固其口缓火炙之面焦冷开其丹尽沁杯内击碎其砭都成丹色仍以杯砭乳细入釜温养丹复提出毫末不减亦异术也[居经避经暗经感胎漏胎病经变生皆所不采]卢不远曰濒湖未见神奇徒秽诋之[白飞霞医通言漱乳使气入脑亦厘丹纳鼻入脑之意]惩人恃补纵欲岂止此乎识者以通至理

　　蟠桃饮

　　○乳汁阴丹张苍何尚之验矣吾桐盛菊泉方天癸先十日空心与通乳饮三日三服用儿咂乳久之乳汁自来以豕踶作麋食不时饮葱椒汤宜酒勿茶远煎物忌房此乳与红铅何殊乎寻常取洁产男乳大涤盘盛之滚水冲之乳粉自澄去浮面水收下乳粉干之任用

　　嗣寿丹

　　○赤何首乌五斤泔浸木碎酒浸牛膝一斤肉苁蓉一斤次以怀地四两蝭檗各一两煎汁听用次以龟板琐阳二两枸杞乳茯苓补骨脂虎胫骨各四两焙干末之乃置沙锅净地以柳甑蒸之布豨签甘菊枳实于甑下水中取斗黑豆九分之以一分合首乌牛膝蒸香一炷去豆曝药次易一分豆蒸如前次三至八如之次九则以一分豆合苁蓉同蒸出干而末之乃炼蜜五斤和诸药丸如梧子盐汤酒下皆可豆亦当果啖也阳壮精脂发白转黑忌荤莱服合药时勿令女见[精冷加附子别用膏贴至关穴或饮羊藿红花酿]

　　磁朱丸

　　○倪微德原机启微集用真磁石火煆醋淬七次朱砂半之神曲生用三倍砂更煮神曲加蜜丸之治眼昏内障亦治心火乘金水衰反制之病潜草曰朱赤入心磁黑入肾神曲中枢化之而水上火下交济矣[不可多服以朱砂所沁入最深最捷]

　　痿阳

　　○王文禄庭闻曰武宗宿豹房刘瑾等以蚺蛇油痿其阳是以不入内蚺蛇几年痿亦如之按蚺肉能驱风当是蚺胆耳针肩井阴跷而炙至阴则閟复可针而起之苾刍服丝瓜红藤内经曰阴平阳秘精神乃治古之道人閟欲阳盛故久服天门冬石菖蒲正相宜耳[朱虬庵言武宗天奄]

　　药蜂针

　　○取黄蜂之尾针合硫炼加冰麝为药置疮疡之头以火点而炙之先以湿纸覆疮其易乾者即疮之顶也本草未载此法旧以雀矢破痈头当用雄者若雌则或横或平不能破也雄雀粪立而尖白

　　狸骨

　　○李绰尚书故实曰荀舆写狸骨治劳方右军临之号狸骨帖按本草惟猫头骨治蛊毒心腹痛杀虫盖古方多用狸今人多用猫虽二种而气性相同故可通也

　　点眼发汗方

　　○史长惺有不服药而点眼发汗方以初男胎粪炼而升之加冰麝磁罂收有当发汗者男左女右以乳点之卧即汗出本草所未及也愚又遇一人言犬豕初生粪皆可合炼仙药录曰丹砂涂身向火则汗若烧地铺桃叶则徐文自以起范云而知二年后不救者也院方以代赭石同干姜末醋热调涂掌心合定盖卧则汗敝房师海峰言用之验[中德曰傅海峰太老师讳钟秀崇祯庚辰以户科都同考试老父出其门]

　　代杖

　　○崇祯庚辰黄公石斋解公石帆叶公润山被杖士夫皆谋蚺蛇胆愚谓此太寒令人绝嗣不如三七无名异地龙蜡丸酒服则杖不知痛如不即得则白蜡一两庶虫一枚酒服亦妙壬午则熊公鱼山姜公卿墅复以直言拜杖矣智急白如须用之中州集曰贞祐中高琪柄国士夫被笞辱医家以酒下地龙散投以蜡丸则受杖失痛范中歌曰嚼蜡谁知味最长一杯卯酒地龙香年来纸价长安贵不重新诗重药方偶书及此为之一叹疻痏青肿用莱菔烂罨之即消或用菉豆粉调附

　　出镞

　　○蜣螂巴豆同涂痒不可当以雄磁石挟之即出象牙牡鼠肝脑栗屑乌鸡尾灰白梅人爪人齿垽和黑虱皆能出箭头铁针在肉者张子和儒门事亲方端午取莨菪作丸黄丹衣之置脐而箭头自出刘荐叔曰近日行伍中惟以干苋菜与沙糖涂之能出箭头与铅炮子此常验者则古方所未载也

　　下导

　　○密导乃炼蜜入魄门也老人虚闭者宜之近以猪胆作积筒向魄门射之即通矣挟热者宜之先祖廷尉公曰小儿闭结皆以蜡烛导之或用酱姜一导即出此则古方所未闻

　　良姜香附散

　　○高皇帝庐山碑记周颠仙方酒洗高良姜七次焙末醋洗香附子七次焙末寒起倍姜怒起倍附各加生姜汁一匙服之凡心口痛皆胃口痛也气正则自平或加乌药沉香即顺气汤

　　火眼

　　○初起以甘菊花水熏洗之乃以纸捻搐鼻即嚏略出点泪其气即散矣点药用老王瓜开顶纳皮硝而封之络悬檐下久则自出霜收贮随意点之风热生眵则铜绿当归皮硝等分绵裹顿热数揩之即愈刘禹锡方用黄连末蕤核仁研入枣心绵裹置瓯重汤煮之以汁点眼赤眦生翳皆消[暄曰蒸表风寒药入白矾或朴硝少许频点洗令泪出火散即退]

　　辟瘟

　　○时气一行合门相染草绳度病人之户屈而结之于壁则一家不染丹徒何氏曰入瘟疫家以麻油涂鼻中既出以纸捻取嚏则不染或佩玉枢丹庞安常言务成萤火丸免疫甚验其方乃汉武威太守刘子南得之尹公受战阵矢不能及后有青牛道士传之皇甫隆以传魏武帝云用萤火鬼箭羽蒺藜各一两雄黄雌黄各二两羖羊角煆存性一两半矾石火烧二两铁锤柄入铁处烧焦一两半俱为末以鸡子黄丹雄鸡冠一具和捣千下丸如杏仁作三角绛囊盛五丸带于左臂上从军系腰居家挂户可辟盗贼愚者曰壮气即所以壮神此不可思议矣雄黄为要焚龙脑亦散法也外纪哥阿岛患疫有名医卜加得令城内外遍举大火烧一昼夜火息而病亦愈盖疫为邪气所侵火气猛烈能荡涤诸邪邪尽而病愈至理也吕锡侯笔记曰庾肩吾诗朱泥却鬼丸按杂俎梁武岁赐却邪丸葛洪练化篇敷子散用柏子仁麻仁细辛干姜附子丸服之刘次卿以敷子散和雄黄智按今本草作敷于散讹

　　乌须发

　　○内服胡麻丸外用鳢肠[即旱莲墨草]青盐作牙散或兼桑椹用之孙真人金陵草煎用旱莲草一秤绞汁日中煎五日又取姜汁与蜜各一斤和合日中煎之任服普济方用大水蛭七枚为末汞一两以银合盛之用蚯蚓泥固济埋马矢中七七日取出化为黑油以鱼脬笼指蘸须上自黑至根或以油蜒蜗饮墨水而化之或以龟溺皆倒上法[中通曰真生漆一斤入二蟹盛一瓦瓶内又取黑桑椹一斤入瓦瓶内同日埋土一月取起滤去其滓和匀贮一罐中入麝少许用鸡肫皮包手指蘸药水抺须尾即上其根若用药一钟加酒一钟饮之可黑半载常染则石灰铅粉或铜绿耳]

　　黑发油

　　○蔓菁子甘松三柰青蘘蕉汁三伏暴之能黑发而不殖今多取茶子油[兆兖曰建兰叶浸油黑发而不落本草未载]

　　化鲠法

　　○獭爪以搔喉则诸鱼鲠可化与橄榄同功生得其涎尤妙陈襄曰倒流水半盏先问其人使之应吸其气入水中面东诵乾象七次吸气入水饮少许即瘥张谊言南硼砂治骨鲠胜金方曰藤鳜鱼胆滴酒可化一切鲠刺咽喉即蠡鱼鮀鱼鲫鱼之胆皆可

　　冬月唇燥

　　○用麻油抹之酥尤妙不可以津润

</div>
    <div class="pagination">
<a href="物理小识_page11.html">上一页</a><span>...</span><a href="物理小识_page7.html">7</a><a href="物理小识_page8.html">8</a><a href="物理小识_page9.html">9</a><a href="物理小识_page10.html">10</a><a href="物理小识_page11.html">11</a><span class="current-page">12</span><a href="物理小识_page13.html">13</a><a href="物理小识_page14.html">14</a><a href="物理小识_page15.html">15</a><a href="物理小识_page16.html">16</a><a href="物理小识_page17.html">17</a><span>...</span><a href="物理小识_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
