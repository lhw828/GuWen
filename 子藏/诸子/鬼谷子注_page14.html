<!DOCTYPE html>
<html>
<head>
    <meta charset="UTF-8">
    <title>鬼谷子注 - 第 14 页/共 17 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>鬼谷子注 - 第 14 页/共 17 页</h1>
    <div class="content">　　养志者，心气之思不达也。

〔言以心气不达，故须养志以求通也。〕

　　有所欲志，存而思之。志者，欲之使也。欲多志则心散，心散则志衰，志衰则思不达也。

〔此明纵欲者，不能养气志，故所思不达者也。〕

　　故心气一，则欲不偟；欲不偟，则志意不衰；志意不衰，则思理达矣。

〔比明寡欲者，能养其志，故思理达矣。〕

　　理达则和通，和通则乱气不烦於胸中。

〔和通则莫不调畅，故乱气自消。〕

　　故内以养气，外以知人。养志则心通矣，知人则分职明矣。

〔心通则一身泰，职明则天下平。〕

　　将欲用之於人，必先知其养气志，知人气盛衰，而养其气志，察其所安，以知其所能。

〔将欲用之於人，谓之养志之术用人也。养志则气盛，不养则气衰。盛衰既形，则其所安所能可知矣。然则善於养志者，其唯寡欲乎！〕

　　志不养，心气不固；心气不固，则思虑不达；思虑不达，则志意不实；志意不实，则应对不猛；应对不猛，则失志而心气虚；志失而心气虚，则丧其神矣。

〔此明丧神，始於志不养也。〕

　　神丧则彷佛，彷佛则参会不一。

〔彷佛，不精明之貌；参会，谓志、心、神三者之交会也。神不精明，则多违错，故参会不得其一。〕

　　养志之始，务在安己。己安，则志意实坚；志意实坚，则威势不分，神明常固守，乃能分之。

〔安者，谓少欲而心安也。威势既不分散，神明常来固守，如此则威精分势，震动物也。上分谓散亡也；下分谓我有其威，而能动彼，故曰：乃能分也。〕〈实意法螣蛇〉

〔意委曲，蛇能屈伸，故实意法螣蛇也。〕

　　实意者，气之虑也。

〔意实则气平，气平则虑审，故曰：实意者，气之虑。〕

　　心欲安静，虑欲深远。心安静则神明荣，虑深远则计谋成。神明荣则志不可乱，计谋成则功不可间。

〔智不可乱，故能成其计谋；功不可间，故能宁其邦国。〕

　　意虑定则心遂安，则其所行不错，神者得则凝。

〔心安则物无为而顺理，不思而玄览，故虽心之所不错，神自得之，得之则无不成矣。凝者，成也。〕

　　识气寄，奸邪得而倚之，诈谋得而惑之，言无由心矣。

〔寄谓客寄，言气非真，但客寄耳。故奸邪得而倚之，诈谋得而惑之，如此则言皆胸臆，无复由心矣。〕

　　故信心术，守真一而不化，待人意虑之交会，听之候之也。

〔言心术诚明而不亏，真一守固而不化，然後待人接物，彼必输诚尽意。智者虑能，明者献策，上下同心，故能交会也；用天下之耳听，故物候可知矣。〕

　　计谋者，存亡枢机；虑不会，则听不审矣。候之不得，计谋失矣；则意无所信，虚而无实。

〔计得则存，失计则亡，故曰：计谋者，存亡之枢机。虑不合物，则听者不为己，听不审着，听既不审，候岂得哉！乖候而谋，非失而何？计既失矣。意何所恃，惟有虚伪，无复诚实，故计谋之虑，务在实意，实意必从心术始，故曰：必在心术始也。〕

　　无为而求安静，五脏和通，六腑精神魂魄固守不动，乃能内视反听：定志思之，大虚待，神往来。

〔言欲求安心之道，必寂澹无为，如此则五脏安静，六腑通和，精神魂魄，各守所司，澹然不动，则可以内视无形、反听无声，志虑定，太虚至，神明千万，往来归於己也。〕

　　以观天地开辟，知万物所造化，见阴阳之终始，原人事之政理，不出户而知天下，不窥牖而见天道，不见而命，不行而至。

〔唯神也。寂然不动，感而遂通天下之故，能知於不知，见於不见，岂待出户牖闚之，然後知见哉！固以不见而命，不行而至也。〕

　　是谓道知，以通神明，应於无方，而神宿矣。

〔道无思也，无为也。然则道知者，岂用知而知哉。以其无知，故能通神明。应於无方，而神来舍。宿，犹舍也。〕〈分威法伏熊〉

〔精虚动物谓之威，发近震远谓之分。熊之搏击，必先伏而後动，故分威法伏熊。〕

　　分威者，神之覆也。

〔覆犹衣被也。震神明衣被，然後其职可分也。〕

　　故静固志意，神归其舍，则威覆盛矣。

〔言致神之道，必须静意固志，自归其舍，则神之威覆隆盛矣。舍者，志意之宅也。〕

　　威覆盛则内实坚，内实坚则莫当，莫当则能以分人之威，而动其势如其天。

〔外威既盛，则内志坚实。表里相副，谁敢当之，物不能当之，物不能当，则我之威分矣。威分动，则物皆肃然，畏其人之若天也。〕

　　以实取虚，以有取无，若以镒称珠。

〔言威势既盛，人物肃然，是我实有而彼虚无，故能以我实取彼虚，以我有取彼无。取之也，动必相应，犹称珠以成镒，二十四铢为镒者也。〕

　　故动者必随，唱者必和，挠其一指，观其余次，动变见形，无能间者。

〔言威分势震物犹风，故能动必有随、唱必有和。但挠其指，以名呼之，则群物毕至。然後徐徐以次观其余众，犹性安之，各令得所，於是风以动之，变以化之，犹泥之在钧，群器之形自见，如此则天下乐推而不厌，谁能间之也。〕

　　审於唱和，以间见间，动变明而威可分。

〔言审识唱和之理，故能有间必知，我既知间，亦既见间即能间，故能明於动变，而威可分者。〕

</div>
    <div class="pagination">
<a href="鬼谷子注_page13.html">上一页</a><span>...</span><a href="鬼谷子注_page9.html">9</a><a href="鬼谷子注_page10.html">10</a><a href="鬼谷子注_page11.html">11</a><a href="鬼谷子注_page12.html">12</a><a href="鬼谷子注_page13.html">13</a><span class="current-page">14</span><a href="鬼谷子注_page15.html">15</a><a href="鬼谷子注_page16.html">16</a><a href="鬼谷子注_page17.html">17</a><a href="鬼谷子注_page15.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
