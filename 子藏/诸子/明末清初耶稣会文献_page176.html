<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 176 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 176 页/共 351 页</h1>
    <div class="content">1、持斋不可为惜物命
谓物与己同类，不宜杀食，此轮回谬谈，前篇已详辩之。六畜原为人用，若人不食用，谁畜谁管，且断绝其种类。圣王之五鸡二彘，为不仁之大者也，此可无论矣。
2、持斋不可为求利益
为求利益，吾不知利益之权，实谁司之？世间善事甚多，岂无加于吃斋戒杀者？奚独于茹素之人偏加福佑乎？彼以食素认作上善，世间食荤俱是大恶。圣王之法，卿大夫肉食，祀先者血食，奉亲者有酒肉，岂皆以恶事加于尊亲耶？
3、持斋不可为佞佛
至佞佛生慈，言似有理，吾独谓慈本仁德。仁者，人也。当以爱人为先。论爱人，泛而同类，近而亲友，至切而家庭，皆是当爱，用慈莫切于此。今人于一体人类漠不相关，独区区惜此物命。不亲亲仁民，而功先及物，吾未许其真慈也。使佛不论理义，惟佑茹素之人，以为亲己，谓之喜佞，非过矣。
三、西教大小斋
或曰：西教大小斋如何？
1、小斋
曰：小斋者，变其常食。或平时肉食，斋则去肉；平时兼味，斋则少味，或全食蔬菜。
2、大斋
随人力量大斋，不止变食，且要减餐。减其三餐，止用一餐，有三日者，有四十六日者，此皆外斋，斋之浅者也。又有内斋，在明洁其心，斋日密检十诫，毋蹈七种当克之条，随宜行十四哀矜方便。晨昏日课，持诵加勤，静则默想圣教事情。《传》曰：“斋者，齐不齐而致其齐。”《易》曰：“斋戒以神明其德。”此所谓内外兼理之斋也。
四、西士持斋目的
或曰：西士持斋亦有为乎？
1、为虔修祀礼
曰：有为，一为虔修祀礼。西国极重祀典，临当奉祭，必更著新衣，浣濯里衣，冠履尽易，饮食必改，常以示敬也。
2、为抑制气血
二为抑制气血。气血在肠胃只思饱，在舌口只思甘滑，在唇齿只思软脆，在鼻嗅只思馨香，何餍足之有？不但饮食之人，则人贱之。而昏志气，生疾病，皆原于此。能斋则滋味澹泊，气血不强悍，有触不至横发，肉身自得其职矣。
3、伸拔性灵
三为伸拔性灵。性灵原是一身之主，只为嗜欲昏迷，饮食为最。饮食既薄，气力软柔,此中清清明明做得主宰，如仆从委顺主令常伸灵性,又得其职矣.
4、抉德行
四为扶助德行。凡人见善不能为，见恶不能去，或为之、去之、不能勇决，皆缘真性为气血剥蚀，不能振拔。今既主宰清明，方寸脱洒，自然无所牵绊见事刚勇，不沮不退。
5、默领真福
五为默领真福。口之于味，是极重嗜欲。为钦崇天主捐所甚爱，就所甚不爱，以此洁诚主光，必照其方寸。如屋宇洒扫，达官贵人自来驻止。自此益发心光增长，善念愈积善功。经所谓呃辣济亚是也。此皆奉斋者之所为。专属心性，不缘生物，不缘福利，不缘求媚。西国克己正志之斋，乃是如此。
五、克己胜于持斋
人诚克己，斋可也；执或不能，即随使啖腥，不为违主命。人不克己，不斋非也；念或妄寄，即入关长斋，亦空费祈求。吾见世人有茹素食淡，垂数十年，面黄体瘦，强勉吞啖。如此坚忍，本好进修，惜其中无实见，不加审择，以此难事，等闲小小用之，曾不为之一转移也，可用深慨。
第六节  佛教之非
答佛由西来，欧逻巴既在极西，必所亲历，独昌言无佛条
一、佛教伪妄不经
1、佛教只是一方私教
问：佛生西竺，据《万国坤舆图》，欧逻巴又在天竺西，则诸士自西徂东，必经由其地，可曾亲履佛国，觌承佛教乎？
曰：天竺去中国为近，去欧逻巴极远，西士来此由水道，必取赤道北，过赤道南，经大浪山，再转过赤道北，涉海三年，方抵广东。天竺国在小西洋，本会同志为传教远游，多有至其地者，则熟习彼国之教，遍阅彼国之书，义理粗浅，人物鄙俚，直是一方私教，附近诸邦通不尊之。各国另有所奉，名目甚多，各不相袭。岂至一入中国，而薄海同尊，诚彼国所未信也。
2、中国佛教缘于崇饰伪妄
中国始缘帝王托梦，宰相贡谀。差去使臣，奉君相意旨，何事不可崇饰。取至番文，谁人识之？以意翻演，谁人证之？盖自蔡谙、秦景用白马驼回，虚恢谲诈，而百端伪妄，己潜伏不可究诘矣。
3、佛教流传多是以讹传讹
后此途径渐熟，智术渐工，又袭老列清谈之余。五胡云扰，六朝偏安，无明王圣主担持世教。处士横议，邪说浸淫。助其澜者，便称名士，便立取卿相，遂尔转相效尤。既有祸福之说，令人欣惧；复有义理之谈，耸动高明。是以知愚贤不肖并入其中，讹以传讹，旨复引旨。
4、佛教经典皆是伪书
至于今，遂谓真真有佛，真真有《内典》传自西来，皆佛亲授。若悟，得尽是伪撰，真可发一大噱。吐弃斥除，惟恐或后矣。吾辈穷理，孰似考亭。观《朱子语录》云：“佛经皆中国文士自相撰集，如晋宋间自立讲师，孰为释迦，孰为阿难，孰为迦叶，各自问答，笔之于书，转相欺诳。大抵皆是老列意思，变换以文其说。”诚为确论。夫以西士所经，亲见亲闻不足重，既如彼；先儒考证，伪名伪书不足信，又如此。人亦何苦为其所愚也？
二、佛教于理不合
或曰：古来学佛者，多少聪明才辩，至心归依，岂皆漫无所见，乃欲以一人私意，扫除千古定论耶？且经论中微辞妙义，细心读之，不由人不心悦诚服，子于《内典》岂未寓目耶？
1、聪明才辩畏死佞佛
曰：虽有聪明才辩，其畏祸福之心，尽与庸愚同。又，人之聪明才辩，往往流为文人，文人作过多端，偏畏死后，故其佞佛，独在人先。今不能折衷以理，而徒信人之信，恐不免载胥及溺矣。
2、佛理多依傍儒说
即云微辞妙义，足悦人心。古来立教，孰不依傍名理，其确然可信者，皆已不出吾儒。彼特转换其说，更新其语。世人浅标外郛，遂或惊喜创获，而不知儒家自有之珍也。
3、佛教灭天尊己之非
惟儒者言畏天命，彼胡不言？即佛理果长，不过是圣言可畏；佛位果尊，不过是大人可畏；奈何加诸天主之上耶？佛非人类，何以有像，有言？佛犹人类，必天主所生父，母所产，何至称：“上天下地，惟我为尊。”而梵天帝释，反侍立 其旁耶？古来至人，必引人尊天。即耶稣在世，引人钦奉罢德肋。未有不奉所尊，止令人尊己。如释氏之教，可称圣称神者，就此一端，不识名理安在。
第七节  灵魂与赏罚
答既说人性以上所言报应反涉粗迹条
一、天命之性正解
程子言：人性以上，不容说。后儒因是，止言率性以下，修道之事，而天命一语，从无剖抉精微。揭而示之，不知程子之言，特形容天命之妙，不可轻拟，说而不当，不若不言之为愈。非谓可说不必说，乃不容说也。《易》曰：“穷理尽性以至于命”，使可无说，则穷理尽性足矣，何以必至于命哉？
1、上帝以虚灵性体命人
今只就“天命之谓性”一句绎之。言人有性，从天降之，犹官有职，从朝廷与之。朝廷不分自己与人，所与者诰敕文凭；上帝不分体质与人，所命者虚灵性体，其理极明。
2、天命不是人性
惟后儒不得其解，又强欲为解，乃谓命即是性，天即是人。总是这於穆不已，在天为命，在人为性，特一物而两名。若造化分体与人，人各得造化一体，谓之物各一太极。又谓之造化在手，止问在我之天，不必有在天之天。犹之居官者，执诰敕文凭，即信是朝廷，不复有端冕凝明目达聪之朝廷，君临主宰其上也，可乎哉？无操握大宝者君主于上，诰敕文凭不过一纸，人虽至愚，必不以一纸为朝廷明矣。
3、天命即灵魂
或问：天命云何？
曰：西儒言人为万物之灵，故所具亚尼马。人与物迥然不同。盖觉魂从耳目口鼻四肢而生，血肉之精华不但人有之，禽曾皆有之。既从血肉而生，凡具有生魂，即能嗣继不绝，不必再领主命。惟亚尼玛，译言灵魂，人之所以异于禽兽者，全在于此。不关血肉，不涉耳目口鼻四肢，从新天主付畀。其付之之由，不从内发，不从外入，实天主造以予之，若诰敕文赁然。
4、“不容说”之本意
非深思，非明传，未易信而悟也。此程子所谓“不容说”之意，盖防世之不知而妄为之说者。若可说不说，使世认物与人无异，人与天无异，源头不清，流弊益远，非程子立言意矣。
二、赏罚报应非属粗迹
1、天主赏罚是超性玄旨
灵性惟由主赋，所以必无散灭。无散灭，所以必有报应。报应之事，有天堂，有地狱。粗言之，似乎涉迹；精言之，极为玄微。盖天主全能大智至善万福，既超人性以上，必思通己所有以与人共。于是乎，受其所分者有善报，而天堂之赏，亦人性未有之赏也；弃其所分者有恶报，而地狱之罚，亦人性未有之罚也。既报其生前，又报其死后；既报其灵性，并报其肉身。极言天主报人，无所不尽，正是超性者之作用，非人思议，岂云粗迹哉？
2、天主言行是鸿训至理
至耶稣住世，所言所行，每以微论而寓至理，以琐事而表鸿训，非冥思实体，不能领会。俗眼俗情视为粗浅，正其高深不可测识处，亦超性以上者之呈露也。西士每举圣迹，必自始至终详细备述，常恐一字增损，有失本真。奉教惟谨述而不作之意，嘿嘿可想。况以西言始发此中文义，语不应口，笔不凑句，安能遽玄遽妙？听者不深惟其意，反谓涉迹。如在璞之玉，韫蚌之珠，凡目视之，藐为非珍，初何损于至宝哉？
第八节  西国义理书籍逾万
答西国义理书籍有万部之多若非重复恐多伪造条
一、西国义理书籍确有万部之多
书籍者，大地之英华，人心之精蕴；非圣不作，非贤不通。海内文献之邦，无如中国矣。总计七略四部等，恐不能万卷，尚多文字词章。其谈理如六经、诸子、纪事，如二十一史数，亦无几焉。欧逻巴虽海外大邦，何如我中土？而载籍至多，又皆义礼之书，人或未信乎。
1、西士不会犯诫损德
曰：无而为有，寡而为多，此于证为妄，于慝为傲，犯诫损德，会士何苦为之。
2、西国学术概略
盖缘西国学者，以义理为养性之粮，穷理为升天之具。本国所习无老少男女、贤愚贵贱，皆宗其说。故义理日开，书教日广。其最重者为天学“名陡琭日亚”。此种学有《琭略》一书，见其发问条目，有三千六百余条。每条有问及定解，答人心疑窒，无不搜剔殆尽。即此一种，有可想其卷帙之多。其次为人学，名“斐琭所费”，皆格物穷理之事。其书之多，与天学彷佛。其次则宪典，其次则历法度数，其次则医理，其次则时事。大都非说理，则纪事，取其有益民生，可资日用。其诗赋词章，虽亦兼集，上不以此取士，士不以此自见也。
二、西国书籍并无滥竽充数
或曰：今之汗牛充栋，大抵诗赋词章。
又云：非国所重，则种类益不能多矣。或者非附会，即重复，并赝刻庞杂其中乎。
曰：西国之法，极重书教，以此系民之耳目，关民之心志，一讹则无所不讹，故先圣特预防之。掌教事者，必当代圣贤，聪明睿知，向出人群。而传世之书，必经掌教亲目鉴定，毫厘无差，然后发镌。镌法工精，费钜，非大力不能。民间无此力量，且国禁甚严，私镌者罪至死，故从来无有赝书，不特于法不容，亦于人不肯也。
三、七千部图书可证西国图书之多
曰：闻此益不能信矣。此间哆文辞，广私镌，又不禁伪书，故载籍日新。今云在官精刻，尽归义理，乃有万部之多，恐海外无征，如上林子虚，徒夸本国之盛丽乎。
曰：夸多斗靡，何殊童竖之见。吾指其实实可据者。自西泰利氏用宾上国，蒙朝廷生养死葬，其国主感恩图报，特遣陪臣金尼阁远来修贡，除方外物，有装演图书七千馀部。重复者不入，纤细者不入。若然，并国中所有，即万部不啻矣。此非可饰说也。书笈见顿香山澳巳经数年，为疑议未息，贡使难通。俾一朝得献明廷，当宁必发仪部及词林，与西来诸儒翻译雠订，自尔昭然无疑，兹辩亦属剩语矣。
四、西国图书之多可证上帝特加宠佑
夫物产之盛，由乎地利；制作之工，由乎人为。凡地广财富之乡，皆可与几。惟谈义之书，非理精则不传，非文妙则不远。既传且远，又极宇内备所未备，此岂人力能然？良由天主锡灵人心，尤于此方人心，特加宠佑，兹事亦可想见。不然，计其成就，非万万金钱不可，孰肯凿天穷地，作此无益之事也耶？
第九节  天文地理
答地四面皆人所居，天有多层，重重皆可测量条
一、地如圆卵
通天地人，谓之儒。今学者止言人事，不识宇宙之宽；终日戴天履地，不晓其说，恐于自心所不容已也。旧说地形方，地处最下，非然也。天体竖之，有三十三层。横之，有三千大千，非然也。何以知？地形非方，大如卵白，地如卵黄，体必相称。天既圆矣，地安得独方？世间之物，如卵生必圆，果实之类必圆，一气喷水，万点珠圆，非由人力。地之不能不圆，于理可信。古言地方，此明其不动之德，非言形也。
二、人居四面
地居天中，天包地外，故地土之上，四面皆人所居。以足之所履为重浊，首之所戴为轻清。四面皆天，则四面皆轻，重不就轻，则地不能偏落一面，舍中央谁居焉？若疑地下之人有颠仆之患，则吾正与彼脚底相对，不见我之颠仆，上下一理可以反观。
三、地圆之证
西士多元远游，如过大浪山，则惟见南极出地三十六度，不见北极分明，分明与此中人脚底相对。而所见天目在上，山河在下，毫忽不异此中，则其事，实身试而日击之。即吾中国自看，广海北极出地廿三度，顺天北极出地四十度，若以顺天为地之正面，则广东在偏南倾斜，不在地上正面明甚，而人固不觉毫有倾斜也，则何疑其不可站立耶？
四、天围绕地之理
如云地在最下，纵极深极厚必有底止，底外又归何处？天体极实，能系七政，能时刻运行，若地形不脱空，则天体窒碍，一息不能运行。而地下既无人居，则日入地中，俱不照物，造化虚费一半。若谓日止在地面，未尝入地，则宜常昼不夜，非通论矣。盖以人视地，为极大；以天视地，如弹丸。以人视地，重不克举；以天力举，仅如鸿毛。而要归本论，造物之初成天地，以极轻者为天，居于外；以极重者为地，居于中。重浊之离轻清，必当绝远，则中心者是重浊本所也。地是渣滓有形之物，惟中心为恰好相应之处，偏不得一分。欲偏一分，便不免反近轻清一分，无是理矣。今人试以一圆物纳入气球，极力吹之，此圆物不落四边，不在上下，正尔中央。此皆物理自然之势，何问小大乎？
五、天有十一重
自地到最近最小之月天，以几何测之，得四十八万余里。自此以上，愈广则愈高，俱自然相称。极而至第十一重天，以万万里计，又不知几何远，而《九章》无此算目矣。然其仰惟一天主也。则此天地世界不为不广，为人而穷一天地，与一天地之内之事之理己不啻够足。若犹以世界为小，一天主为未尽，必进而求之三千大千，求之十万亿国土，既已违悖正理，其将何所凭据，以为实然耶？
六、三十三天皆可测量
或曰：十一重天已如此不可限量，三十三天，益难究极至恒沙世界，应如棋子分布中间，空处连处，如何安立？吾亦疑之，若吾子所言，岂亦有本耶？
曰：天之示象以文，天文之运，迟速纵横亘古不易，各不同候。一天不能有二动，故以候察之，知其有各天也。而所测里分，自上古博学通儒，立法推测，国人习之，在地上者已尽验矣。天上隔悬，今何由断，直须到彼，方信不疑耳。
第十节  西士九万里而来
答九万里程途涉海，三年始到条
问：西士自言从欧逻巴国历九万里程，几尽乎地矣，从来无此远游。岂物之来也，远则见珍；人之来亦远，乃见贵乎？窃疑附近属夷，假托名目，以自彰其辛苦垫隘，亦未可知。
一、职方可证西士来自远方
</div>
    <div class="pagination">
<a href="明末清初耶稣会文献_page175.html">上一页</a><span>...</span><a href="明末清初耶稣会文献_page171.html">171</a><a href="明末清初耶稣会文献_page172.html">172</a><a href="明末清初耶稣会文献_page173.html">173</a><a href="明末清初耶稣会文献_page174.html">174</a><a href="明末清初耶稣会文献_page175.html">175</a><span class="current-page">176</span><a href="明末清初耶稣会文献_page177.html">177</a><a href="明末清初耶稣会文献_page178.html">178</a><a href="明末清初耶稣会文献_page179.html">179</a><a href="明末清初耶稣会文献_page180.html">180</a><a href="明末清初耶稣会文献_page181.html">181</a><span>...</span><a href="明末清初耶稣会文献_page177.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
