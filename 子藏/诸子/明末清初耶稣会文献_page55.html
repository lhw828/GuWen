<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 55 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 55 页/共 351 页</h1>
    <div class="content">3、善恶是人的习性使然
“纵原罪未除，（详见本论）皆可以为善，特气禀微有刚柔纯驳之殊耳。至于善恶之大分者，习使然也。
二、恶人可以悔改
“虽然，恶人之良心，原自不灭。如肯猛醒回头，其为功也，更倍于善人。譬之二马并驱，其一调良闲习，御之者不用鞭策，而自适康庄之途。其一蹄啮不可制，不善骑者，必有颠踬之患。如能控御之、衔勒之，则亦可驰骤而追及乎良马。斯其力倍，而功多矣。
三、人性本善之证
“西方有黑人国者，素无君臣、父子、夫妇之伦。近有会士，敷教其地，遂稍稍知义理而别人伦。是亦性可为善之一证已。”
勉立功，1：9
司铎问志伊曰：“近亦勉励立功乎？”
志伊逊谢，若不敢任。
司铎曰：“人之处世也，如水中舟，溯流难，从下易，须勉为其难者。如不猛力争上，势必趋于下流矣。”
喻治家如止渴，1：9
秋九月，廿有二日，艾司铎贲余乡，谢文学邀款，偶述其总理家计，劳瘁不足之状。
司铎曰：“昔有道行而渴者，迎流饮之，非必尽障江流以充己腹也，不过数勺已耳，留其余以俟来者。今君之治家也，庶几聊以止渴耳，安能尽后人而谋之乎？”
答天主为万物主不以目不见谓无，1：9
晦日，韩文学问道于司铎。
曰：“天主之为万物主也，孰从而见之？”
司铎曰：“心之为百骸主也，又孰从而见之？而百骸莫不听其使令，不以目之所不见谓无也。矧为天地万物之大主者乎？”
述圣像灵迹，1：9
冬十月，三日，刘总戎过访，时瞻拜圣像。
因问曰：“似乎？”
司铎曰：“此似矣，然更有真者。昔耶稣在世时，有国王仰其圣德，欲见无由，密遣画工图其像。画工一见耶稣，神光逼射，不能注目。耶稣知之，因取帕蒙其面，而圣容已宛在帕中矣。此帕至今尚存，吾未航海时，曾亲见之，须眉毕具，恍恍如生也。”
论处横逆各有其道，1：10
亭午，司铎出访客，余偕翁允鉴陪行。
司铎曰：“昔有三人同行者，道遇横逆。一人笑，一人喜，一人哭。其笑者，笑其无礼于我也；喜者，喜增吾之功德也；哭者，则不见有我，哭其自陷于罪也。之三人者，俱得处横逆之法，然而哭者挚矣。”
论释道功果之妄，1：10
比归途，见有扬幡于道者。
司铎问曰：“之何为乎？”
允鉴曰：“为亡者建功耳。”
司铎笑曰：“生前无功，而待后人建之。譬之夜行者，前途无烛，有人持烛而远在后，其何能济哉？”
论凡事未能凭心而行，1：10
初五日，司铎复访客。过谢文学斋头，司铎敷宣圣教，不一而足。
文学唯唯，曰：“余于诸事，总凭心而行耳。”
司铎诘曰：“君闻圣教，亦心服否？”
文学曰：“然。”
司铎曰：“君既心服圣教，而未肯勇决以从，乌在其凭心而行也？”
文学瞿然曰：“司铎教我矣。”
答降生救赎，1：10，凡三则
十一月朔日，艾司铎回三山，两阅旬矣。
一、天主为万民赎罪释疑
余复自家抵谒，问于司铎曰：“教中事理，广大渊深，有愈析而愈无穷者。即如降生救赎，此莫大事理也，向承师训，若无可疑矣。近与其叙质疑送难，复觉有未安者，非师其谁启之？”
司铎曰：“云何？”
余曰：“天主降生，为万民赎罪是已。敢问所赎之罪为何罪耶？如世人所造罪恶，吾主尽赎之，则诸恶人，皆可免地狱之苦。吾主至公，谅不如是也。”
1、天主为万民赎罪
司铎曰：“吾主之为万民赎罪也，乃捐一身，为万民赎罪之价也。
2、信主方蒙救赎
价在兹，必有取是价者，始得沾救赎之恩。今之七撒格勒孟多（详见教要），正所以取之之路也。若无是七之一，吾主纵欲加恩，而己不取，其负吾主也多矣。地狱之永苦，且加甚焉。
3、良医与病人的比喻
“譬如有良医于此，悯世之沉疴，多方苦劳，积至贵至妙之药，以广施万民，效可立见。然必人哀吁救之，始可回生起死。如彼惰者疑者，势将立毙。是非良医之用情不挚也，吾不思所以取之也。”
二、天主降生前之救赎释疑
余曰：“吾师之教，诚不易之论。然此可为降生后之人言，若未降生前之人当若何？”
1、天主早已明示其降生救赎
司铎曰：“吾主降生，虽在一千六百三十年之前。然当原祖获罪之始，（详见宠子遗诠）其降生之意，早已明示于人。如救赎之价，虽未散布人间，而已早备之矣。
2、凡有爱望之心者皆可与主同升
“故自亚当厄娃而下，代代传吾主降赎之意。凡发爱望之心者，俱可沾吾主大恩。此灵薄诸信者，所以得偕吾主同升也。”（详见本论）
三、无知孩童之救赎释疑
余曰：“古今万民，必有信、望、爱三德，始沾吾主救赎之恩。若彼孩童无知而死者，将何处蒙恩耶？”
1、主降生前之孩童蒙恩之路
司铎曰：“吾主未降生之前，凡孩童八日，必奉献天主，行礼而命名焉。即吾主降生第八日，亦遵依古礼，奉献于天主罢德肋，斯即蒙恩之路也。
2、主降生后之孩童蒙恩之路
“若已降生后，定为领洗之礼。洗涤原罪，其蒙恩又不待言矣。
四、升天全赖救赎之恩
“总之，古今万民，其升天有路者，不专靠自己功德，全赖吾主救赎之恩。古圣有云：‘吾主降生之恩，更大于化成天地者。’正谓此也。”
答堪舆阳居亦不足信，1：12
初五日，林子震出自内堂。
余迎问曰：“司铎何为？”
答曰：“著辟堪舆一书耳。”
余曰：“堪舆之不足信也，亦既闻命矣。然特论阴穴，未至于阳居也。今有一二名区，科第辈出，外此则寥寥若晨星。意风水所钟，亦或有然者，子曷为我质之？”
子震曰：“诺。”
有顷，谓余曰：“向以子言问艾司铎。司铎曰：‘闻闽省科名，宋末明初，延建邵汀为盛，今则渐归泉漳矣。夫延建诸山川非有变于昔也，而泉漳亦非有增于今也。顾彼盛而此衰，此兴而彼替。推之天下，莫不皆然，则所云风水，又安在耶？’”
论地狱天堂图像并善恶岐分之图，1：12，凡五则
越四年辛未，春正月，二十九日，余试于郡。时艾司铎有樵川之行，独卢司铎在。
一、地狱天堂图解
余问司铎曰：“闻吾师有审判图，可得请而绘乎？”
司铎曰：“无有也。别有图数幅，为子陈之。”
1、地狱灵魂图解
则见有一像，坐烈焰中，蓬头裸袒，口张如箕，两魔挟之。旁有二小像，亦倒烈焰中，似有展转不能堪之状。
司铎曰：“此地狱之灵魂也。张口者，其叫呼之状耳。”
2、炼狱灵魂图解
次见一像，合掌当胸，两泪下垂，有火环绕之，而不受魔苦。
司铎曰：“此炼狱之灵魂也。合掌者，顺受主命耳。”
3、天堂灵魂图解
次见一像，冠服咸具，两目上视，两手当胸，而和悦之色可掬。
司铎曰：“此天堂之灵魂也。目上视而合掌者，爱慕天主耳。”
二、人生道路图解
余曰：“观止乎？”
司铎曰：“未也。”
1、人生道路图
复出一图，见有少年人，一天神介其侧，一人貌美好，手持酒卮迎其前。前有总路，阶级可登。至中而两岐焉，右一路，甚阔而多花木。及路尽，则有人踬而颠。而魔鬼之在下者，伸手接之，俾偕烈焰中。左一路，则甚窄而多荆榛。及路尽，而云霞环绕，众天神在焉。
2、人生道路图解
余未解其义。
⑴人物
司铎一一示之曰：“少年者，童性未定之人也。
“介其侧者，护守天神也。
“迎其前者，魔鬼幻为美悦之色，置鸩毒于酒卮中，以诱之者也。
⑵总路
“总路者，人幼时善恶未分之路也。
⑶右路
“右路则阔而易行，多花木而可喜。以譬世人见夫伪乐、秽乐而耽之、溺之不胜畅快，究且与魔鬼为徒也。
⑷左路
“左路则窄而难行，多荆榛而可畏。以譬修士甘夫世苦、世患，而不怨、不尤、不敢退转，究且与天神为伍也。”
</div>
    <div class="pagination">
<a href="明末清初耶稣会文献_page54.html">上一页</a><span>...</span><a href="明末清初耶稣会文献_page50.html">50</a><a href="明末清初耶稣会文献_page51.html">51</a><a href="明末清初耶稣会文献_page52.html">52</a><a href="明末清初耶稣会文献_page53.html">53</a><a href="明末清初耶稣会文献_page54.html">54</a><span class="current-page">55</span><a href="明末清初耶稣会文献_page56.html">56</a><a href="明末清初耶稣会文献_page57.html">57</a><a href="明末清初耶稣会文献_page58.html">58</a><a href="明末清初耶稣会文献_page59.html">59</a><a href="明末清初耶稣会文献_page60.html">60</a><span>...</span><a href="明末清初耶稣会文献_page56.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
