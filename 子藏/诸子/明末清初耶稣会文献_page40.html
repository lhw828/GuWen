<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 40 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 40 页/共 351 页</h1>
    <div class="content">一、天地万物运行不爽证天主立法	370
二、天地万物运行不爽证天主运旋	371
三、万物各有本性证天主定其性	371
四、人有形有神证天地有天主	371
五、万国人心皆知有天主	371
第九节  论造物主非拟议所尽	372
一、天主之理不可名言	372
二、天主可解以非而不可解以是	372
三、天主性体不可穷尽	372
四、姑称造物主为天主	372
第十节  论天主造成天地	373
一、天主造物与人不同	373
二、天主造天地万物之序	373
三、天主造天地之大要领	374
第十一节  论天主为万有无原之原	375
一、天主为万有之元有	375
二、天主为无始无终者	375
三、当感谢天主恩泽	376

万物真原小引
一、据理以求归一
凡论一事而有相反之说，既不能俱真，必有一确法以定之。如论物之轻重，必须定以权衡；如辨金之真伪，必须定以鏐石。论道亦然，每遇相反之论，惟藉一理为衡石。人能不是己是，而独是理之是，则决万疑亦易易耳。盖未有理之所是者而非、理之所非者而是、理之所既非既是者而可疑是可疑非。但彼一种似是实非之论，于理远又复弥近，故令人难辨。以此愈当寻认真理，击排到底以求归一。
1、以理释日远近之疑
譬如，童子辨日。其一以大小验之，谓早近午远矣；其一以寒暖验之，谓晨远而午近。二说相反，又俱似是，而实俱非也。以理究之，天包大地在中，如圈中之有一点。日月星辰丽天周绕，大地如一轮旋转于中枢。其上下四傍（石版）相距俱等，更无晨午、远近、彼此之分。所以早似大、午似小者，由早间湿气弥漫，地面重重辉映开日之光。午间则日在天中，无湿气遮映以开散日之光者，故早大而午则小也。所以早寒午暖者，因早间阴气甚盛，又日斜照无力，不能一时顿消。到午日力正旺，消化阴气，又能直照。所以早则寒、午则暖也。亦由于此。
2、以理证万物之原
今人论天地万物之原，其说不同。或云天地无始无终，或云天地有始而能自生，或云天地有始而有所以生。所谓天地有所以生者，又或曰理，或曰气，或曰主宰。穷究主宰之说，又各议论不一，以致人心茫然，莫知所向。而人伦之至业，亦不得不大废矣。此天地间一大事。众务之先，正学之宗，岂容置而不明论哉？必须逐端以理论之。理者，人类之公师。东海、西海之人，异地同天，异文同理，莫能脱于公师之教焉。故君子当姑置旧闻，虚其心，而独以理为主。理在，则顺而心服；理所不在，则逆而非焉可也。
二、著述以求归一
余述此编非敢好辨，聊就敝土所传公论与夫穷理所得之学，请证于好道之士，以求归一。或者不倍于真理，云君子不以人废言。倘肯留神谛思相与谘诹正道，予则幸矣。

泰西后学艾儒略识
                                                      
 
第一节  论物皆有始
一、天地有始
或曰：天地之始。经典未载，耳目未经，何以考之？
曰：证天地有始，约举五端。
1、制作养生有始
其一曰，人类须备物以养其身。如五谷百果以疗饥。酒浆以止渴。衣服以御寒，房屋以蔽风雨，城池以避灾害，邻里以相友助。设无此数者，人类必不能存，存必不能久。即有一人能之，万民亦不能也。顾耕种、炊爨、制造诸存养生命之计，各国经典俱记其始肇年数。如中国记伏羲、神农、黄帝之时，创造存养生命等具。故知自此以前，天地之始必不远耳。不然，自此以前，既无烹饪、裁制诸事，民将何所依赖而生。设如外纪所谓茹毛饮血，有同禽兽之性。岂其然乎？
2、人类从出有始
其二曰，五谷之种，今岁一粒，明岁可得一升，后岁可得一石。一粒之少，渐渐而生，必至万亿。人类亦然。当今亿万之民，逆追百年之前，必少于今日。再追千年之上，必又少于百年。总而计之，今日万民，其先必出（于）数人。数人之最先，必出于两人。之时则人类之始矣。两人以前，人类从何而出乎？
3、人类始祖记载有始
其三曰，万国典籍论天地之原，本国之始，皆必谓有初。如中国记盘古而上，更无人类。太西记亚当以前亦更无人类。即此便是天地之始矣。
4、天地运动有始
其四曰，苍苍之天，必不可言无始。盖天一辟。就能运动。既运动，必如今日。自东而西，一日一周，明日复还本方。既还本方，即一日之始也。即此推之，一日之前直至于无天可动、无地可载、无物可生，岂不为天地之所始乎？
5、经典记载天地有始
其五曰，造物主之《圣经》详载天地之初年、人类之元祖，又详记自有天地以来，世世之事，代代相传。自今崇祯元年，直溯始有天地，共不满七千年。如中国历书，不经秦人，可为公证，不容疑也。或曰：中国载籍，记盘古氏至帝尧，约有数千万年。岂自开辟来，未满一万乎？曰：不以外纪所载为据，以经典所传为凭，则此疑可立破矣。盖孔子删述《六经》，诸如此无稽之谈，悉削不道。独《易》大传称说伏羲、神农、黄帝、尧舜。《尚书》亦粤稽古尧舜。而上古荒唐之言，俱未之及。盖经不传疑而传信如此。南轩氏论尧舜以前之事，亦曰其中多有不经，又曰作史者当自伏羲造端无疑也。太史公曰：夫神农以前，吾不知矣。《纲鉴》亦曰：不信传而信经，其论始定。今吾据经载，自帝尧迨今，未满四千年。顾说尧前又有一三千年，似亦多矣。此与《六经》之义不相远。而实有大据刘氏任臆载数千万年，未足为信也。若欲尽信之，则女娲炼五色石补天，共工氏触不周山，天柱绝，地维缺。伏羲人首蛇身等语亦将信之乎？既不信，则数千万年亦不可信矣。且史书称燧人氏始教民烹饪、有巢氏始教居室、神农始教民稼穑，可验如此以前，人类稀少，而天地之始，亦不远此矣。
二、有始者必出于无始者
矧吾论此有始，欲明有始也者，必有无始也者，出乎天地之先，能造成天地云尔。若只论有始，则七千年之始，始也；千万年之始，始也。总有无始者居先，而于修短曷论焉？若佛氏恒河沙数之天地，自无可证，不足论也。
第二节  论物不能自生
一、物不能自生
或问：天地人物，吾知有始矣。何以知其不能自生？
曰：此理甚明。试姑举数端。
1、物非造即生
凡生物者，必在物之先。受生者，必自无而得有。生物者，既在物先，则其能生己者，须在先。如先有，何更有生？既必受生，原无有。既无有，何有生物之能？既无生物之能，并无生之能也。物有二品：或生成，如牛马。或造成，如器皿。论生成者，如人必生于造人者，马必生于造马者，未有人马自能生己。可知最初之人马，亦不能自生己也。他物之生亦然。论造成者，如房屋器用之类，从古未有能自造者。必有工匠造作之而后有也。今夫天地人物，都包二品之中，故天不能自成天，地不能自成地，人物不能自成人物矣。
2、物不能自体
又凡保存已有之物，易于创造未有之物。今物既受生成一形体，不能自保其不坏也。易者尚且不能，而况其难者乎？
3、物有赖于他物
又凡需别物以养其身，必更需别物以生其身。今见人畜需饮食水土以养其生，草木亦需风雨、日月以滋其生。可知不需他物以生己者，更不资他物以养己者也。今既不能免其养己者，胡可免其生己者乎？
4、物不能自主其生
使天地人物能自生，何以今日生，而非千万年前生；何以此处生，不彼处生；何以生时，不即顿大而、完全，乃俱由小而大由亏而全。何以中国所产之物，他国或未有；他国所有者，中国亦未全有，如宝石、奇香异物等类。即知天地人物，不由己自生其生也，必有造物之主，命其生焉，而后乃有生也。
5、天不能自动生物
若有物能自生，人必曰：天生矣。万古不坏者，明者断之曰：天若能自生，必能自运。然天不能自运，必藉天神而运之。可知：天不能自生也。何以知天不自运？凡物自运动者，必有所未得，而藉运动以得之，以遂其本性。如石之在上，去其阻碍，必至就下；如火在下，去其雍阏，必至升上。因石之本性重，其本所在下；火之本性轻，其本所在上。故运动各求所未得，以遂其性之所向。他物亦然。今夫天，万古以来，昼夜运动，无瞬息停。若天之运动是本性所发乎，必其将有所未得而运动焉，以求得之。乃天今日一周已复昨日，原所若有可得则得之，斯已矣，何明日又复转乎？况且能自动者，必是活物。活物有形体者，必须他物养之，必渐至于大，又渐至于衰。今天一无可养，又不必养。万古大小如一，坚固光明如一，可知非活物也。既非活物，亦不能求所得，亦不必求所得。故天之运动，必藉外有力者旋转之。此乃造物者哀怜下民，命天神旋转之，以普照广育万民也。
二、物非自有
或曰：天地人物不能自生，既已明矣。然天地万物虽不自生，亦不必有所从生，乃云：其原自有。于理何伤？
曰：自有者，无时不有、无德不备、无福不全、绝无穷尽。凡物受生于他造者，任造者之意以造之。早迟、先后、长短、广狭、方圆、平直，俱随其意。故不受生而自有者，无有定其本体。与夫时德福之界限者，今天虽光明亦有昧。虽至广大，亦有穷尽，诸重天之上，更无天也；九重天以下，亦无天也。不惟其本体有尽、其用亦有穷，而德福又不必论矣。矧天原自无而有，则原非自有者明也。天如此，地与人物又在天之后，愈不可言自有矣。
三、唯天主自然自有
或曰：形气之天，必非自有。惟有主宰之者，常在而自有也。
曰：主宰天地者，即造成天地万物之主也。惟有此一主自然而自有。故惟此一主，无时不有，无智、能、德、福不全备。他物受此主化生，谓之自有可乎？
第三节  论天地不能自生人物
一、天地不能自生人物
或曰：天地既有始，又不能自生自有，必有造之者是矣。然既有天地，天为父，地为母，有氤氲之气，自能生人物矣。故人常感天地之恩，而以时祭谢之。
曰：否！不然。
1、天地不能自生草木
盖凡不能其所易者，愈不能其所难。今五谷百果之化生，必易于人畜之生育也。五谷果品，非藉人工耕种灌溉，虽有土而受天照，亦必不能生也。草木之微，天地且不能自生。矧难于草木如人畜者乎？
2、天地不能生人物
若始初天自有生人物之能，则今古同此天地。何以据今所见，天地未曾有生人物而必各出于其种类乎？
3、天地不能养婴儿
纵使始初能生，然亦不能养。试取一婴儿置之旷野，纵受和风煦日，而能自生自长乎？即在父母怀中，拊摩鞠育，尚难必其生。何况野处乎？
4、天地不能生人畜
又凡生于土者，必藉土以养，如草木之类；生于水者，必藉水以养，如水族之类。气族、火族亦然。今人畜不能以土为养，则人畜非生于土者，可知矣。
5、地不能生灵明之物
又论凡物之性，其本体所未有者，必不能传之于他物，故物生物，不能超出己类。如土之为物也，只有体质而无生活，故其所生，只是块然无生之物，如金石之类也。草木但有生长而无知觉，即不能生有知觉，如禽兽之类也。禽兽但有知觉而无灵明，故不能生有灵明如人类也。今天地本无生长、知觉、灵明，故自不能肇生有生觉灵明之物，必须各物之本类，自相传生也。
二、地不能生禀性完全之物
或曰：人、物不从天地生，既已悉明。今见小草，不待种类，自生长于土者，其说云何？
曰：如土藏于密室，不受天之照、雨之润、日月之冷暖，亦断不能发生，可知土本无自生物之能矣。但既受天之照、雨之润，日、月、寒、暑，四行相交。则诸禀性不全之物，藉此四行之质，即可作其种子，而发易生之物。如土虫、野草诸化生之类，至如禀性完全之物，如人、畜、果、谷诸种，如有四行之质，不资本类，必不能生也。
三、生长万物非尽犬地之功
或曰：万物不得天之照临，不能生育，则生育非天之功乎？
曰：无天则万物不能生育，似也。然亦未可言即天之所生也。譬如画工赖日灯之光，作画既成，亦不可即言为日灯之作也。又如无土则人无所承藉，而生育之机绝然，则生育亦岂土为之哉？故天地虽不可无，而生长万物亦非尽天地之功也。
四、当感谢生万物之主
故明士欲穷究事理，必穷天地万物本然之性，谁为付之？谁为主之？此乃万物功效之根原也。知天地不能自生人物，必另有主之者。则其拜天、谢地与一切他物，无宁感谢物主，而图所以报其恩为愈也哉？
第四节  论元气不能自分天地
一、元气不能自己造物
或曰：天地之先，惟有一气。其清者，分而为天；其浊者，分而为地，此乃天地之根也，何复论造物主哉？
曰：气者，不过造物之材料，非可自造物也。且据云分而为天，分而为地，则已有分之者。果“元气”之能自分乎？元气之说，夫何所考？或者不知天地来由，姑举“元气”以为天地之根抵。
1、万物必有四所以然
然以“理”推论之，凡物受生，必有四所以然，而后能成。曰质者、曰模者、曰造者、曰为者。缺其一，必不能成物。而论凡物之生，又分两种。有生成者、有造成者。两种俱赖四者而成。试论生成之物，如人以形躯为体、质以灵性为模、以父母为造作、以父母继嗣之意为意。再观造成之物，如瓦器以土为质、以式为模、以人工为造、以其所适之用为为，万物皆然。则天地之先，纵有“元气”，亦断不能自分为天地万物，必有造之之主，明矣！
2、造物必明觉其象
又凡造物者，必先有其物当然之象在明觉中。因照内心之象，然后能成其物也。譬如工匠造器，必先有器之象了于胸中，然后能信手造出。如无此象，便懵然不能措手矣。今元气更无灵觉，不能明了天地之象，何能造天地哉？
3、元气不能为造者、为者
又凡造物者，必在物体之外。如工匠造器，必不分其体为器皿，须以他物造之，其工匠固在他物外也。今元气浑在物物中，以成万物，是元气为物体，而不在外，仅可为质者、模者，而不可为造者、为者也。
</div>
    <div class="pagination">
<a href="明末清初耶稣会文献_page39.html">上一页</a><span>...</span><a href="明末清初耶稣会文献_page35.html">35</a><a href="明末清初耶稣会文献_page36.html">36</a><a href="明末清初耶稣会文献_page37.html">37</a><a href="明末清初耶稣会文献_page38.html">38</a><a href="明末清初耶稣会文献_page39.html">39</a><span class="current-page">40</span><a href="明末清初耶稣会文献_page41.html">41</a><a href="明末清初耶稣会文献_page42.html">42</a><a href="明末清初耶稣会文献_page43.html">43</a><a href="明末清初耶稣会文献_page44.html">44</a><a href="明末清初耶稣会文献_page45.html">45</a><span>...</span><a href="明末清初耶稣会文献_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
