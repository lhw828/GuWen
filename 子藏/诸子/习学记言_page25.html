<!DOCTYPE html>
<html>
 <head>
  <meta charset="utf-8"/>
  <title>
   习学记言 - 第 25 页/共 26 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   习学记言 - 第 25 页/共 26 页
  </h1>
  <div class="content">
   火攻浅事以此为书则不胜书何止十三篇也下文战胜攻取而不修其功者防命曰费留不与上篇连属战国説士所谓养由基可教射之类也
　　故明君贤将所以动而胜人成功出于众者先知也凡孙子所言皆先知之事而谓先知者不可取于鬼神不可象于事不可验于度必取于人知敌之情者而归之于用间则此书之纲领不过于用间而已然谓明君贤将以上智为间者必成大功盖其妄意之过若近事秦桧挟金人以执国权则可谓彼能用间矣
　　司马迁谓世所称师旅多道孙子十三篇始管子申韩之学行于战国秦汉而是书独为言兵之宗及董仲舒刘向修明孔子其説皆已黜而是书犹杰然尊奉逮今又将传之至于无穷此文武所以卒为二涂也悲夫甚哉扬雄不喜孙吴而曰不有司马乎呜呼不知雄所指何司马也
　　吴子
　　强国之君必料其民民有胆勇气力者聚为一卒乐以进战効力显其忠勇者聚为一卒能逾髙超逺轻足善走者聚为一卒王臣失位而欲见功于上者聚为一卒弃城去守欲除其罪者聚为一卒此五者军之练锐也有此三千人内出可以决围外入可以屠城矣屠城决围非是使地轻马马轻车车轻人人轻战明知险易则地轻马刍秣以时则马轻车教练有余则军轻人锋鋭甲坚则人轻战用兵之法敎戒为先一人学战敎成十人十人学战敎成百人百人学战教成千人千人学战教成万人万人学战教成三军以近待远以佚待劳以饱待饥圆而方之坐而起之行而止之左而右之前而后之分而合之结而解之每变皆习乃授其兵是谓将事按孙子言将事太深远不若此之切近
　　吴子曰凡兵有四机一曰气机二曰地机三曰事机四曰力机三军之众百万之师张设轻重在于一人是谓气机路狭道险名山大塞十夫所守千夫不过是谓地机善行间谋轻兵往来分散其众使其君臣相怨上下相咎是谓事机车坚管辖舟利橹楫士习战陈马闲驰逐是谓力机知此四者乃可为将按孙子军形兵势虚实军争九变诸篇微妙入神然起此语简直明白无智愚高下皆可用用而必验则过之矣
　　司马法
　　古者以人为本以义治之之谓正正不获意则权权出于战不出于中人正不获意则权不成语又言有虞氏不赏不罚而民可用至德也夏赏而不罚至教也殷罚而不赏至威也周以赏罚德衰也尤不成语其它大抵类此司马迁谓司马兵法闳廓深远虽三代征伐未能竟其意即此法耶抑别有所指也穰苴事余固言其非儒生学士籍名于兵漫漶弛靡无所归宿夫非知德者不足以知兵而迁之所云闳廓深逺才若此悲夫
　　六韬
　　古人盛际尧举舜舜荐禹臬陶汤用伊尹髙宗梦傅説书皆详纪而文王遇太公望事乃阙略可恨诗但言维师尚父时维鹰扬谅彼武王肆伐大商防朝清明而已观左氏载赐履一节葢太公初进文王尚为诸侯及佐武灭商遂屏辅于外故其功不及周召之大也然世俗流传而兵家窃借以为书若今六韬者后世承缪谓其君臣遇合之间隂谲狭陋至此则何以对越在天而上帝临汝乎
　　自龙韬以后四十三篇条画变故预设方御皆为兵者所当讲习孙子之论至深不可测而此四十三篇繁悉备举以为孙子义疏也其言避正殿乃战国后事固当后于孙子论将有十过近于五危战车十死战骑十败与行军九地相出入其励军言礼将力将止欲练士各聚卒敎战成三军又本于吴起然则孙吴固兵家所师用至庄周亦称九徴则真以为太公所言矣然周嫚侮为方术者而不悟六韬之非伪何也盖当时学术无统诸子或妄相诋訾或偶相崇尚出于率尔岂足据哉按军用述三军器用攻守之具秩品众寡之法甲士万人器械重厚无所不有计十万人乃足葢非道路所能容左氏邲之战但言军行右辕左追蓐前茅虑无中权后劲百官象物而动军政不戒而备城濮七百乗韅靷鞅靽而已若羣物尽行起江越海皆有兵其临时仓猝施用不及乃自败之道然亦不可不知也孙子谓无辎重则亡无粮食则亡无委积则亡又曰百里而争利则擒将军五十里而争利则蹶上将军夫阻守其处见利而不能争则何取于兵而舍辎重粮委徒手而搏者又未有不覆军杀将则兵焉往而求胜然则为孙子之术者必无战而后可尔
　　三略
　　使智使勇使贪使愚世以为口实按孙子将有五危必死可杀必生可虏忿速可侮亷洁可辱爱民可烦凡此五者将之过也兵之灾也覆军杀将必以五危然则无智勇贪愚者孙子之所用而使智勇贪愚者孙子之所禁也智勇犹不可而况贪愚乎师必以功无不可使惟其胜而已患在胜后自贱而贵自卒而将亡国杀君未有不由此矣
　　军井未达将不言渇军幕未办将不言倦军灶未炊将不言饥冬不服裘夏不操扇雨不张盖是谓将礼按将礼二字及下礼将力将欲将皆兵家自为之义于古无所稽据也周官宗伯以军礼同邦国大师之礼用众也大均之礼恤众也大田之礼简众也大役之礼任众也大封之礼合众也所贵于礼者谓能有所别异而军礼独言同然则将礼二字亦不可谓不得古人意矣晋侯登有莘之墟以观师曰少长有礼其可用也不知当时所言有礼者指何事然后世及今有讹谬相传为将者不言礼而皆言威故子玉治兵终朝而毕鞭七人贯三人耳国老皆贺而蒍贾以为刚而无礼不可以治民其有能吊死哀伤同士卒甘苦则又以为恩而不复言礼矣夫礼者将之本威者将之末恩者威之余也况后世及今士卒习惯望其上者惟威是必无敢希恩正蒍贾所谓靖于内而败于外安能胜敌哉
　　尉缭子
　　今国被患者以重宝出聘以爱子出质以地界出割得天下助卒名为十万其实不过数万尔兵来者无不谓其将曰无谓天下先战其实不可得而战也史称吴起要在强兵破游説之言纵横者天下既乱各有一种常势随其所趋无得自免且三代诸侯既已吞倂及六七可谓至强而纵横之説方出而制其死命如尉缭之流所见与起略同然孱王谬主终不能翻然改悔而相随以亡其后唐化为节度每徴诸道兵讨贼度支倍廪给隂与贼约所取不过一县一镇而止唐亦竟以此消尽不复能改图今世固自有常势士已无特出之智所恃者以前代成败自考质或能警省尔然无所増长而更以惑多矣至于兵书则腐陋不足采聴尤甚矣
　　凡兵不攻无过之城不杀无罪之人夫杀人之父兄利人之货财臣妾人之子女皆盗也尉缭子言兵犹能立此论孙子得车十乘以上赏其先得者而更其旌旗车杂而乘之卒善而养之是谓胜敌而益强区区乎计虏掠之多少视尉缭此论何其狭也夫名为禁暴除患而未尝不以盗贼自居者天下皆是也何论兵法乎
　　太宗李靖问对
　　太宗欲取髙丽专委李靖固能辨之如论用正兵及诸葛亮马隆事皆后世为将者所当知也然太宗欲以髙丽为己功忌靖不用迄无尺寸效而疲弊天下当是时岂奇正之説所可了方人主鋭意自将而靖不能出一言救止或有蹉跌必与之俱败盖靖者止知言为将而不知言为国也夫以将事隠国谋误后人甚矣当削霍邑之战唐事几败而成太祖由此始定霸业所以言者矜夸其功特假设奇正为问耳靖非不知而难斥高祖固亦回謢为答而太宗犹恐靖不悟重复诘难盖其自伐之心终不忘也蔽吝若此安足以决奇正之实论哉故言旗参差而不齐鼓大小而不应令喧嚣而不一真败却非奇也则已明告之矣且建成军郤只谓之败太宗救败仅而致胜固无奇正相生之理今以败郤为奇亦恐误后人也
　　孙子言三军之众可使必受敌而无败者奇正是也凡战者以正合以奇胜善出奇者无穷如天地不竭如江海终而复始日月是也死而更生四时是也战势不过奇正奇正之变不可胜穷也奇正相生如环之无端孰能穷之哉曹操修其术有一术二术先后旁系至太宗与靖问答益详自是奇正为兵家大议论按孙子所谓奇正者一军之内教令素明士卒服习若使一人临敌制变分合在已不可预料且山林防士所以自神其説遂有天地江海日月四时之论乃一将之任非有国者所当言也从古兵法有正无奇神农黄帝杂説纷纷不足考信所考信者惟舜禹汤武禹之于三苖岂是不能以奇胜然终于班师而不用及其必用而不得已则汤武之于桀纣亦卒用之桀纣之众岂是不能以奇拒敌然终于灭亡而不振也况诸侯万数各出奇险大者并吞旁邻小者自守其国正帝王所禁而可以自为之哉故易称师出以律否臧凶律者正也否而臧者不以律为正而以奇取胜也易者三代所传孔子所述之正文非孙子处士自神之説也诚使舜禹汤文武之道复明师出以律真丈人吉而天下服矣不然则孙武曹操更奇迭正图别指授列散卒聚一将之术讲于庙堂防败忽成小获大丧而无底止也哀哉
　　靖以分合所出惟孙武能之吴起而下莫可及焉其説谓两军相向使贱而勇者前击锋始交而北北而勿罚观敌进取一坐一起奔走不追则敌有谋矣若悉众追北行止纵横此敌人不材击之勿疑臣谓吴术多此类非孙武所谓以正合也按起所言设术尝冦昔人所用固与武相出入【饵兵勿入佯北勿追】未知谓何以为不如起简直胜负欲其易见而武蔽秘务为不可窥测若如后世之论用兵不过于求胜奚必自分髙下于其间况武之指在于必受敌而无败夫使其可以疾速而取胜则焉取夫迟缓而无败哉
　　靖言前代战鬭多是以小术而胜无术片善而胜无善安足以论兵法谢破苻坚非谢之善乃苻坚之不善以余观之靖为坚用则信不足以敌坚矣然靖不及王猛猛劝坚勿以晋为图是犹知兵有不可用者非战胜攻取所能与也若靖之志在于用兵而已使其为坚谋负其诈力急于混平大众乖离一旦氷解非智所及淝水之败依然固在正如賛伐高丽之比则虽有兵法何所施哉靖又言坚为慕容垂所陷尤不近理王猛本以垂非乆畜多方疑间不能夺坚谬计而坚以十分天下八九之威贪得怙胜自致灭亡垂安能防之靖徒知从太宗取羣盗之易遂以筭略为准极轻视豪雄不知兵法以上更有多少节次固不可以责靖也
　　兵法何必自黄帝起而世所传握奇文者兵家流借其名李靖亦有不知乎丘井所以度地居民岂为兵制谓数起于五终于八皆在此非也周自上世迁岐已有立国之法谓太公始建非也戎车三百两虎贲三千人言师尽行谓立军制非也六步七步四伐五伐六伐七伐誓众贵速且不穷兵谓教战法非也夫法所以用兵而兵之成败不专在法若必以法为胜则蚩尤桀纣若林之旅岂其皆无法哉且项羽之于汉髙固尝百胜一败而亡岂汉一日而有法哉靖虽通明练事而兵家之习气不除恐如此而谋人之国家亦尽有害偶值唐之方兴故不见耳至李勣则见之矣
　　民与兵皆自伍法起盖自有生民以来如此最为大事而靖轻言之但云臣酌其法自五人变为二十五二十五变为七十五而已而独珍贵阵法既以为黄帝所制又谓太公实缮其法又谓齐人得其遗法管仲复修之又祖管子言管仲分齐为三又谓诸葛亮八阵即握奇法凡此皆山泽隠约以术自喜夸妄相承而后人信之就如其言则自黄帝三代数千年独数人通悟阵法余皆寂寥零落且天下之兵无日不鬭而部伍卒乗将安所寄托乎按周官司马掌搜苗狝狩其陈皆如战之陈其坐作进退疾徐疏数皆如战之节而春秋所记鲁事皆具以鲁视之他国何独不然然则五家为比积而成乡五人为伍积而成军元帅居中乡大夫士各守部分前战后拒险易分合形势自然彼四头八尾六花八阵曽何区区执为奥密哉盖当时上自王公下至卒伍皆明知之不以为异也郑鱼丽楚乗广晋毁车虽临时昧利坏乱常制终不能变大法然后世反更以为奇术方战国处士主议论旧诸侯相次亡灭秦亦继之岂惟诗书礼乐沦没而兵制亦大坏盗贼亡命化为侯王此古战阵法所以荡尽而黄帝握奇遂为秘文也然前人未尝学周官虚声崇周自不足怪今之学者已学周官奈何视为外物相与别画阵法无休时学既无所统一而殚思竭虑有害无益是可叹矣
　　太宗举孔明言有制之兵无能之将不可败也无制之兵有能之将不可胜也余毎恨亮集不存无以考其所行也亟肄以疲之多方以误之彼出则归彼归则出楚必道敝阖庐从之楚于是始病此战国相倾之术也太宗以天下之大乃谓千章万句不出乎多方以误之一句孔子曰智及之仁不能守之虽得之必失之智非误也智得而仁不能守犹且失之况以误得而又以误守耶此太宗与靖所未讲也
　　靖言王寻王邑不晓兵法徒夸兵众所以自败按王莽用事者严尤最晓兵法昆阳之战尤为谋主既败乗轻骑践死人而逃嗟夫莽之亡至此晩矣何论兵法乎太宗言李勣非朕控御则不可用它日太子治若何用之靖言为陛下计莫如黜勣令太子复用之则必感恩图报于理何损太宗曰善朕无疑矣太宗虽尽用一世豪英而其心量狭薄如此与汉武画周公负成王以赐霍光不太相远乎且固无父黜而子用以此为顾命者然则房杜王魏之流号为遇时而儒生譊譊称诵不已盖可悲矣
　　靖言兵法分为三等一曰道至微至深易所谓聪明睿智神武而不杀又言张良范蠡孙武脱然髙引不知所在非知道安能尔尤泛滥无实兵之所谓道者以义治不义诛暴乱禁淫慝若周官司马九伐之法是矣然益谓惟德动天若兵之治人深者不可以动天矣又言满招损谦受益时乃天道夫以兵加人而制其死命满孰甚焉故知德者不以兵而知兵者安能自托于道虽太公闳散未敢当也而况范蠡孙武之流哉
　　按诸子书惟庄列文中子不及论述先生尝答之宏书云记言序目荀卿后仅有四卷如庄列诸书虽熟商量莫知所以命笔只得且放过因思向前有多少聪明豪杰之士向渠虀瓮里淹杀可怜可怜以此且欲将文鉴结尾作了当去然亦非尽此嵗不能成也又云庄列文中子向本欲先下手为其当条理防太多不胜笔墨颇若烦碎合为一论则又贯串未易至今果如文中子説经史前代儒者所未有説理虽不背驰而摸搨形似无卓特见识此为大病至于房魏礼乐其家子弟从旧传习间者或信或疑然要是浅者未足论也









　　习学记言卷四十六
&lt;子部,杂家类,杂学之属,习学记言&gt;
　　钦定四库全书
　　习学记言卷四十七　　　　宋　叶适　撰吕氏文鉴
　　吕祖谦字伯恭公着五世孙中进士第又中慱学宏词与张栻朱熹同时学者宗之仕至著作郎卒年四十五初孝宗命知临安府赵磻老诠校本朝文海磻老辞不能遂以命祖谦因尽取渡江前众作备加搜择成百五十卷盖自古类书未有善于此按上世以道为治而文出于其中战国至秦道统放灭自无可论后世可论惟汉唐然既不知以道为治当时见于文者徃徃讹杂乖戾各恣私情极其所到便为雄长类次者复不能归一以为文正当尔华忘实巧伤正荡流不反于义理愈害而治道愈逺矣此书刋落浩穰者百存一二茍其义无所考虽甚文不録或于事有所该虽稍质不废钜家鸿笔以浮浅受黜稀名短句以幽逺见収合而论之大抵欲约一代治体归之于道而不以区区虚文为主余以旧所闻于吕氏又推言之学者可以览焉然则谓荘周相如为文章宗者司马迁韩愈之过也
　　礼部尚书周必大承诏为序称建隆雍熈之间其文咸平景徳之际其文慱天圣明道之辞古熈宁元祐之辞达按吕氏所次二千余篇天圣明道以前在者不能十一其工拙可验矣文字之兴萌芽于栁开穆修而欧阳修最有力曽巩王安石苏洵父子继之始大振故苏氏谓虽天圣景祐斯文终有愧于古此论世所共知不可改安得均年析号各擅其美乎及王氏用事以周孔自比掩絶前作程氏兄弟发明道学从者十八九文字遂复沦壊则所谓熈宁元祐其辞达亦岂的论哉且人主之职以道出治形而为文尧舜禹汤是也若所好者文由文合道则必深明统纪洞见本末使浅知狭好者无所行于其间然后能有助于治乃侍从之臣相与论思之力也而此序无一词不谄尚何望其开广徳意哉葢此书以序而晦不以序而显学者宜审观也
　　赋虽诗人以来有之而司马相如始为广体撼动一世司马迁至为备録其文骇所无也扬雄喜而效焉晚则悔之矣然自班固以后不惟文浸不及而义味亦俱尽然后世犹继作不已其虚夸妄说盖可鄙厌故韩愈欧王苏氏皆絶不为今所谓皇畿汴都感山南都之类非于其文有所取直以一代之制一方之事不可不知而已皇畿以事实胜而汴都惟盛称熈豊兴作遂特被赏识昔梁孝王汉武宣毎有所为辄令臣下述赋戏弄文墨直俳优之雄而厯代文士相与沿袭不耻是可叹也自与虏通和太行皆为禁山坐失地利故此赋感之然谓以元祐之版书较景徳之图箓虽増田三十四万余顷反减赋七十一万余斛以为不用先王之法致然则非也夫垦辟众则利在下蠲放多则恩在上何害为王政而必欲如宇文融乎盖近世之论无不然矣
　　五鳯楼赋是时大梁宫室始与西京比而梁周翰厯陈前代亡国之君滛于土木者为戒何止讽也盖显刺必出于明时无若丹朱傲信其为舜禹之盛矣世多言太祖尝议都洛阳以省冗兵恨后世不能用本据王禹偁遗事其载李符李懐忠之谏或当有之至谓太祖答晋王欲循周汉故事以安天下又谓不及百年民力必殚则其家子孙以当时所见闻増益之非本语也冗兵自在真宗仁宗世太祖时兵何尝冗而顿忧其后乎自唐裂藩镇养兵民力固已殚而士大夫不能知就有能知者亦不能改安得谓本朝百年后民力始殚为太祖语且五代时盐酒末利皆辄杀人民命尚不可保何止殚民力乎秦汉及唐虽都关中何尝不以兵强天下隋唐府卫民半为兵而人主嵗犹就食东都何止冗兵为费哉厯代帝王不常厥居汴无不可都之理葢自得太原即乘势伐幽州筭画无素一时仓猝几不自保国势由此而弱契丹侵陵河北破壊始坚守和好而兵因以日増乃谋国者之谬非谓必恃兵以为固也使太祖临御乆其所以处此要自有道遗事所记失其实矣
　　籍田大搜大酺不常有赋颂所以记也明堂未之有所以兆也凡此类以事观可也张咏声赋词近指逺宏达朗畅异乎鸣蝉秋声之为葢古今竒作文人不能进也晏殊中园叶清臣松江秋泛自谓得穷达奢俭之中今亦以此録之然上无补衮拯溺之公义下无隠居放言之逸想则所谓中者特居处饮食之泰而已不足道也秋蓬度石室凿二江赋发明文翁李氷有功于蜀其言民未得所欲事或有不利先世所未暇除去圣人所未及裁制皆吾人之所事有感于斯言也
　　闻之吕氏读王深父文字使人长一格事君责难爱人抱关诸赋可以熟玩自王安石王回始有幽逺遗俗之思异于他文人而回不志于利能充其言殆非安石所能及然若少假不死及安石之用未知与曾巩常秩何如士之出处固难言也
　　周氏拙赋为今世讲学之要按书称作伪心劳日拙古人不贵拙也大巧若拙巧者劳而智者忧无能者无所求老荘之学然尔葢削世俗纎浮靡薄之巧而归之于正则不以拙言也以拙易巧而不能运道则拙有时而伪矣学者所当思也
　　初欧阳氏以文起从之者虽众而尹洙李觏王今诸人各自名家其后王氏尤众而文学大壊矣独黄庭坚秦观张耒晁补之始终苏氏陈师道出于曽而客于苏苏氏极力援此数人者以为可及古人世或未能尽信然聚群作而验之自欧曽王苏外非无文人而其卓然可以名家者不过此数人而已邢居实蚤夭沈括刘跂之流终不近也黄庭坚言屈宋之后自铸伟辞此语当考天下为一家赋吕大钧作大钧兄弟从张氏学而大防为相程氏与司马氏善当时在要地者多程氏之门故元祐之政亦有自来此赋与西铭相出入然其言昔既有离则今必有合彼既可废则我亦可举谓井田封建当复也若存古道自可如此论若实欲为治当更审详
　　汉以经义造士唐以词赋取人方其假物喻理声谐字恊巧者趋之经义之朴阁笔而不能措王安石深恶之以为市井小人皆可以得之也然及其废赋而用经流弊至今防题折字破碎大道反甚于赋故今日之经义即昔日之赋而今日之赋皆迟钝拙澁不能为经义者然后为之葢不以徳而以言无往而能获也诸律赋皆场屋之伎于理道材品非有所关惟王曽范仲淹有以自见故当时相有得我之小者散而为草木得我之大者聚而为山川如云区别妍媸愿为轩鉴傥使削平祸乱请就干将之句而欧苏二赋非举场所作葢欲知昔时格律寛假人各以意为之不拘碍也有物混成先天地生老氏之言道如此按自古圣人中天地而立因天地而教道可言未有于天地之先而言道者有司不考详以邪说取士士亦以邪说应之既以此得遂以为是岂惟不以徳而以言又并其言失之矣
　　按吕氏有家塾读诗记丽泽集诗行于世本朝诗与今篇目不同无几乃其素所诠次云尔孟子言王者之迹熄而诗亡诗亡然后春秋作春秋作不作不系诗存亡此论非是然孔子时人已不能作诗其后别为逐臣忧愤之词其体变壊葢王道行而后王迹着王政废而后王迹熄诗之废兴非小故也自是诗絶不继数百年汉中世文字兴人稍为歌诗既失旧制始以意为五七言与古诗指趣音节异而出于人心者实同然后世儒者以古诗为王道之盛而汉魏以来乃文人浮靡之作也弃而不论讳而不讲至或禁使勿习上既不能涵濡道徳发舒心术之所存与古诗庻几下复不能抑扬文义铺写物象之所有为近诗绳准块然朴拙而谓圣贤之教如是而止此学者之大患也吕氏自古乐府至本朝诗人存其性情之正哀乐之中者上接古诗差不甚异可与学者共由而从之尚少故略为明其大槩如此后世诗文选集诗通为一家陶潜杜甫李白应物韩愈欧阳脩王安石苏轼各自为家唐诗通为一家黄庭坚及江西诗通为一家人或自谓知古诗而不能知后世诗或自谓知后世诗而不能知古诗及其皆知而辞之所至皆不类则皆非也韩愈称臯防伊周孔子之鸣其卒归之于诗诗之道固大矣虽以圣贤当之未为失然遂谓魏晋以来无善鸣者其声清以浮其节数以急其辞滛以哀其志弛以肆其为言乱杂而无章则尊古而陋今太过而又以孟郊张籍当之则尤非也如郊寒苦孤时自鸣其私刻深刺骨何足以继古人之统又况于无本者乎愈欲以絶识髙一世而不自知其无识至此重可叹尔
　　张衡四愁虽在苏李后得古人意则过之建安至晋髙逺宋齐丽宻梁陈稍放靡大抵辞意终未尽唐变为近体虽白居易元稹以多为能观其论叙亦未失诗意而韩愈尽废之至有乱杂蝉噪之讥此语未经昔人评量或以为是而呌呼怒骂之态滥溢不可御所以后世诗去古益逺虽如愈所谓乱杂蝉噪者尚不能到况欲求风雅之万一乎孟郊谓诗骨耸东野诗涛汹退之而愈亦自谓还当三千秋更起鸣相詶呜呼以豪气言诗慿陵古今与孔子之论何异指哉
　　四言自韦孟司马迁相如班固束晢陶潜韩愈栁宗元尹洙梅尧臣欧阳脩王安石苏轼工拙畧可见余尝怪五言而上徃徃世人极其材之所至而四言虽文词巨伯辄不能工何也按古诗作者无不以一物立义物之所在道则在焉物有止道无止也非知道者不能该物非知物者不能至道道虽广大理备事足而终归之于物不使散流此圣贤经世之业非习为文词者所能知也诗既亡孔子与弟子讲习其义能明之而已不敢言作虽如防夏子思孟子之流皆不敢言作诗也后世操笔研思存其体可也而韩愈便自谓古人复生未肯多让或者不知量乎
　　李至桃花犬歌史官书事无大于此犬者乎葢讥之也月石砚屏余顷见之长溪陈氏云其旧物莫知是非然何足道喜其似而强名之又为之穷搜异说以为慱君子之学所宜慎也
　　王禹偁髙锡诗言文自咸通后流荡不复雅因仍厯五代秉笔多艶冶髙公在紫微滥觞诱学者自此遂彬彬不荡亦不雅此文章小气数只论用世者栁开穆脩至欧阳氏以不用世之文欲捩回机括虽不能独胜然后世学者要为有用力处夫可以自勉而安于自弃时文误之尔
　　韩氏昼锦堂自为诗而欧阳氏为记未知与苏季子朱买臣所较几何而谓伊周事业可几而及崧髙韩奕备叙文物之美使诚得其道孔子不以为过不然则沐猴而冠顾影惕息韩生之讥终在未可以言邦家之光也欧阳氏读书正经首唐虞伪说起秦汉篇章与句读解诂及笺是非自相攻去取在勇断初如两军交乘胜方酣战当其旗鼔催不觉人马汗至哉天下乐终日在几案以经为正而不汨于章读笺詀此欧阳氏读书法也然其间节目甚多葢未易言以其学考之虽能信经而失事理之实者不少矣且笺传杂乱无所不有必待战胜而后得则迫切而无味强勉而非真几案之间徒见其劳而未见其乐也几案之乐当黙识先觉迎刃自解如日月朗耀云隂解驳安在鬭是非决胜负哉东州逸党言西晋阮籍王衍等事余固辨之司马懿父子杀夏侯嵇康遂簒曹氏天地隂阳为之颠倒者数百年使孔子在何止临河而返太初愤逸党可也柰何以罪籍衍乎
　　刘敞言多古意与王安石同安石为世所信而敞不能者敞据科目为官职故也苏轼少年时便谓其奋臂取两制不十余年非有汗马之劳米盐之能大意畧可见尧舜文王不作士无必遇者固多得于奔走困穷之余尔日出堂上饮欲主人髙础为去蚁之地其自任重矣然不知蚍蜉由己而生蚍蜉犹恶其渐而又寻斧焉余尝疑其文字言语之工未当在小人之列吕氏云既为小人之事只是小人今人徃徃未知此王令邢居实皆少而雄迈有古人筋骨畧不相上下然令逆为愤嫉不能容人居实过自摧残不能自容夀夭虽有命其徳之所近或有以取之也令采选诗韩愈遭驳议最甚愈年长矣后生何可畏之甚也然令谓安知九列荣顾是徳所累按孔子称以吾从大夫之后不可以徒行又谓喜将闾巷好特与妻子议子疾病子路使门人为臣曾子曰季孙之赐也我未之能易古人亦未至轻鄙富贵顾其义何如尔令一至之见固未能尽道谓之有志可矣苏氏半字韵诗酬和最工为一时所慕次韵自此盛于天下失诗本意最多夫以六义为诗犹不足言诗况以韵为诗乎言今年一线在那复堪把玩欲起强持酒故交云雨散无乃与川上之逝异观比于愽塞为欢娱粗胜耳
　　东坡七首哀而不伤放而无怨髙于古今数等秦黄诸人欲至而不能葢其天之所资至是而后信尔
　　五七言律诗按诗自曹刘至二谢日趋于工然犹未以联属校巧拙灵运自夸池塘生春草而无偶句亦不计也及沈约谢朓竞为浮声窃响自言灵均所未覩其后浸有声病之拘前髙后下左律右吕匀致丽宻哀思宛转极于唐人而古诗废矣杜甫强作近体以功力气势掩夺众作然当时为律诗者不服甚或絶口不道至本朝初年律诗大壊王安石黄庭坚欲兼用二体擅其所长然终不能庻几唐人苏氏但谓七言之伟丽者则失之尤甚葢不考源流所自来姑因其已成者貌似求之耳王安石七言絶句人皆以为特工此亦后人貎似之论尔七言絶句凡唐人所谓工者今人皆不能到惟杜甫功力气势之所掩夺则不复在其防墨中若王氏则徒有纎弱而已而今人絶句无不祖述王氏则安能窥唐人之藩墙况甫之所掩夺者尚安得至乎
　　初分大道非常道才有先天未后天大道常道孔安国语先天后天易师之辞也三坟今不且不经孔氏莫知其为何道而师先后天乃义理之见于形容者非有其实然山人隠士輙以意附益别为先天之学且天不以言命人所谓卦画爻象皆古圣智所自为寓之于物以济世用未知其于天道孰先孰后而先后二字亦何系损益山人隠士以此玩世自足则可矣而儒者信之遂有防用先后天之论夫天地之道常与人接顾恐人之所以法象者不能相为流通至其差忒乖戾则无以辅其不及而天人交失矣柰何舍实事而希影象弃有用而为无益此与孟子所谓毁瓦画墁何异盖学者之大患也
　　邵雍诗以玩物为道非是孔氏之门惟曽晳直云浴乎沂风乎舞雩咏而归孔子与之若言偃观蜡樊迟从防仲由揖观射者皆因物以讲徳指意不在物也此亦山人隠士所以自乐而儒者信之故有云淡风轻傍花随栁之趣其与穿花蛱蝶防水蜻蜓何以较重轻而谓道在此不在彼乎
　　吕大临送刘户曹独立孔门无一事惟顔氏得心斋按顔氏立孔门其具在我以文约我以礼欲罢不能既竭吾才虽非杜预之癖相如之俳然非无事也心斋荘列之寓言也其言若一志无听以耳而听以心无听以心而听以气葢寓言之无理者非所以言顔子也今初学者诵之深入肺腑不可抽吐为害最甚
　　鲜于侁九诵亦为当时所称清庙祀文王葢无以言其徳而侁祠尧舜周孔语絶鄙近不知何故
　　通商茶法诏按是时富弼韩琦为相贡举条制勅按是时范仲淹为参政本朝治道极盛之日也余尝考自庆厯嘉祐以来士之有志于当世者不少显用于时者亦众然不知天下事经隋唐茍且变壊古人治法遂不可复如财赋则天宝之后以税养兵如取士则开皇贞观已为科举以韩富极力仅能使茶法通商以范深思仅能先试防论而欧阳氏又谓欲复训诰于三代之文者不过如此是可悲已古人治法从上相承当其将变而知其不可变者叔向与孔子而已旣变而以为当复者孟子而已萧曹邴魏偶当治法未甚变壊之时故其行事犹粗有可观使其已壊则一等是収拾不来韩范富亦不足深责也欧阳氏言古者山泽之利与民共之此谓盐鐡金锡之类可也若茶则民所自种官直禁而夺之尔何共之有至韩刺义男为兵则不惟不知所以复而増益其变壊又甚矣
　　赐陜西招讨经畧都部署司寛放公用库钱事吕氏言国初宰相权重台谏侍从莫敢议朝士不平屡有攻击如卢多逊雷徳骧翟马周赵昌言王禹偁宋湜胡旦李昌龄范讽孔道辅更胜迭负然终不能损庙堂之势至范仲淹空一时所谓贤者而争之天下议论相因而起朝廷不能主令而势始轻矣虽贤否邪正不同要为以下攻上为名节地可也而未知为国家计也然范韩既以此取胜及其自得用台諌侍从方袭其迹朝廷毎立一事则是非锋起哗然不安如滕宗谅张亢因用公使钱过当至为置狱劾治范始觉其非以去就争之虽幸而狱不竟而小人窥伺间隙外则尹洙货部将内则苏舜钦卖故纸方纷纷交作诸人之身几不能自保且元昊反败军杀将殚困天下曾不知所以为谋乃以公使钱数十百万持英豪长短而陷之死地耶郑子孔为载书大夫诸司门子弗顺将杀之子产止之又请为之焚书子孔曰为书以定国众怒而焚之是众为政也国不亦难乎子产以为众怒难犯専欲难成迄焚而后定然及子产自为相却不如此直云礼义不愆何恤于人言而已葢韩范之所以攻人者卒其所以受攻而无以处此是以虽有志而无成也至于欧阳先为谏官后为侍从尤好立论士之有言者皆依以为重遂以成俗及濮园议起未知是非所在而倾国之人反回戈向之平日盛举一朝隳损善人君子无不化为仇敌至今不定然则欧阳氏之所以攻人者亦其所以受攻而不自知也孔子曰天下有道则政不在大夫天下有道则庶人不议夫不以道而以言其末流宜若是矣欧阳脩尊皇太后册文昔者明王之以孝治天下者非家至而日见之矣推所以行于已者为天下率尽所以奉其亲者为天下先而四海靡然其承风矣此人臣规讽人主之辞非人子所以施于其亲也又言深鉴汉家母后之失讫不践于外朝此人臣推美母后之辞亦非人子所以施于其亲也又言归政冲人合于易之进退不失其正之圣且英宗本以荒迷得疾不能听断故暂请后非后自欲之此尤非人子所当言也曹后还政世多异说然以神宗奉承之谨终始待遇曹氏不少衰则知宫阃固无间言而外人妄耳





　　习学记言卷四十七
　　钦定四库全书
　　习学记言卷四十八　　　　宋　叶适　撰吕氏文鉴
　　按孔安国称典谟训诰誓命之文典谟且置训诰誓命三代至今通用三代时人主至公侯卿大夫皆得为之其文则必皆知道徳之实而后着见于行事乃出治之本经国之要也周衰五六百年命令不复行于天下虽齐晋迭霸文告亦不能施于诸侯至秦擅事贵人尽军吏而丞史贱官执文墨之权于是所言非所用所用非所言而人主制诏朝廷命令为空文矣两汉纪只擿举一二后世祖述以为不可及其视书所称何啻泾渭之异流朱紫之殊色也盖人主及公卿大夫不知道徳而丞史贱官徒耀文词虚实各行体统分裂乃为治之大害不知者但以古今不同为解是可叹矣然余尝考次自秦汉至唐及本朝景祐以前词人虽工拙特殊而质实近情之意终犹未失惟欧阳修欲驱诏令复古始变旧体王安石思出修上未尝直指正言但取经史见语错重组缀有如自然谓之典雅而欲以此求合于三代之文何其谬也自是后进相率效之昔人所谓质实近情如髙皇帝侧室之子即位三十年百姓怨气满腹吾谁欺欺天乎指笑锄剔以为拙陋隠映旁出自谓竒巧至以献公之子九人重耳尚在嵗星吴分鬭士晋师之类尽为警切矣因吕氏载诏诰训词略叙大指如此盖大道既废专为虚词则今之号称摸拟典雅以求配合复古者固未必是而昔之率然突出质实近情者亦未必非且盘诰皆君上与民庶家人父子之语而韩愈反以为佶屈聱牙则安石之谬又何怪也
　　雍熈三年赵普请班师疏此本朝大议论也葢太祖平一诸国尚有太原未克未暇及幽州太宗既得太原便欲乗胜取幽州志既不就时太平兴国四年也距今七年矣普疏云旬朔之间便涉秋序当在六月中而曹彬等以五月败于岐沟奏入适相先后明年敌求报复河北山东取幽州岂有秘计而浪战亦安能有获必尽择智勇防仁者为将尺寸守之敌来使不能得去勿追逐鬭敌而无鬭燕民不计嵗月待其自至然后筑长城实塞下则夷夏分而汉敌安矣普既不足以知此王旦冦凖迄变为澶渊之和韩琦冨弼一一承用及国难梗棘河东河北尽委与之未闻以为非者尧舜三代礼义之区独江淮而已其误皆出于普然则虽以江淮为固守国制冦之道又未知其孰从或曰今姑忧不能守江淮逺指幽燕何益曰守淮坚而冦不可越所以安江南也用之山东河南犹是也用之河东河北关陜犹是也用之燕蓟犹是也取天下不可有异说也守天下不可有异道也舜禹不能易也
　　王禹偁言圣朝享国四十余年边鄙未甚宁人民未甚泰求利不已设官太多今陛下治之惟新救之在速此真宗初年也臣伏虑书生执言此奏陛下以为三年无改于父之道可谓孝矣此不知古今异制家国殊涂者也假如帝尧既殂帝舜在位尧时有八元未进四凶未除舜乃流放举用善恶两分未闻后之人曰尧不及于舜也舜不孝于尧也伏惟陛下遏老生之常谈奋英主之独断则天下幸甚此设谕也按哲宗初司马光将罢新法其时真有三年无改之论而光乃谓宣仁后以母改子非子改父卒为绍述之祸禹偁语简直不回防光何不径以为据依如魏相引贾谊晁错者岂鄙其朴率故耶禹偁受知太宗夫世有直道自有直气而为眞宗言此不疑眞宗亦未尝以为谤者直道素明也自庆厯后议论浮杂直气空多直道已散至治平熈宁纷事于言语之末而直道荡灭无余矣观此两节风俗之变可以考见今人欲景行前辈须是于明道景祐以前史接上去防方得
　　禹偁言减冗兵并冗吏使山泽之饶稍流于下按朱台符以京东运使应诏亦言陛下即位肆赦临朝听政覃恩而宥罪施仁而及物未尝蠲免残租许行利山海之货悉归于上酒税之饶不流于下葢不欲尽山泽之利而与民共当时虽已无此事而犹有此论也其后则此论亦无矣事之已徃犹可追论之不存深可畏且使今日有欲言寛山泽之禁者人不嬉笑而怒骂乎至言太祖时东未得江浙漳泉南未得荆湖交广朝廷财赋可谓未丰然而击河东备北敌国用亦足兵威亦强其义安在所畜之兵锐而不众所用之将专而不疑故也自后尽取东南数国又平河东土地财赋可谓广矣而兵威不振国用转急其义安在所畜之兵冗而不尽锐所用之将众而不自专故也此事今日固不能行矣而此论则至今犹在尚可议也且太祖精拣兵以严教习专任将以责战守其谋不为难知其效不为难继而卒无能髣髴其一二以行之者何耶若其论则固己腐朽熟烂五尺童子皆能道之而以陈于夸新喜竒者之前虽不至于怒骂而嬉笑者皆是矣故余欲及此论之尚存使明良忠智之士久于其任悉力毕心汰疲冗之兵用防耻之将尺扞寸御敌人无敢逸越以脩太祖之烈然后考寻已逺不存之论散利薄征遗泽余润民得资以衣食不至于饿穷流徙而无告以复前代之旧则岂惟伸禹偁台符之志而已哉虽孔孟不过是也
　　扬亿论弃灵州事宜由今而观若晓边事者然拓跋思恭以来世有五州中国不能问则固己弃地久矣太祖未暇讨一因而抚之使为蔽扞内郡获安亦时势当然也太宗既取其地遂反毎战輙败兵穷力屈继迁灵州孤外旦夕沦没正复弃之已无及矣亿乃逺引汉武置朔方公孙以为不便又以贾捐之弃珠厓为比乂谓地不过数千里为尧舜三代之盛而尤疎濶者至言燕蓟亦举而弃之自是主议论之臣遂以弃地为常而蹙国避冦外无余术矣其言太祖用姚内斌董遵诲守环庆有功亦与当时不合太祖时李彛兴父子尚为外臣故内斌等易于立功今继迁猖獗清逺灵武皆丧失边城沮气自保不暇虽欲专任如内斌等岂能遽收前人之功哉禹贡东渐于海西被于流沙朔南暨声教益之戒曰无怠无荒四夷来王自古圣贤虽曰尚徳而不务广地然亦未有以地不足而为徳之有余者况唐尝以灵武复兴矣亿不此之思独以公孙宏为辞然则见利害不尽设防画不精泛滥缀缉以空言误后人乃今世儒生学士大病也
　　冦凖论澶渊事宜余旧闻长老重凖力賛亲征且言其凢所规虑皆已先定非一时偶然而为者即此疏也自太宗世契丹冦边未尝宁息真宗甫终谅闇虏已大入亲驾戎车亟用祖宗之旧而傅潜畏懦不战范廷召康保裔败死张齐贤向敏中吕端李沆吕蒙正毕士安不能为谋及王超李福王继忠又败上议复出群臣不敢唯诺至是母子倾国来冦其势尤炽天下震动则陈尧叟王钦若避地南迁之请纷纷出矣冦凖初相仓猝奉上以行当时相毕士安有相公交取鹘仑官家髙有此处好唤宰相吟两首诗之语其为防略可见矣况此疏正是擘移兵马冦深则抽那大军护驾尔了无竒计未知诸公何以夸艶如此前代人主在鞍马间者固多然须必胜不胜则危亡随之人主勇于自行则固不论若诸将不用命而大臣将以天子之威压之则前傅潜今王超终皆不能効死必求和而后免辱无大者而凖犹可矜肆以为功伐乎呜呼举大将者萧何也身督战者裴度也克合晋楚之成者向戌也皆昔事之已验者也君子之相其君视其义与时如何耳可战则战而冯道不敢必战当和则和而桑维翰不敢必和又近事之当监者也凖既不能知人又不能临兵至于委曲调防两国之间为生灵请命又不能也而挟万乗侥幸然后以和为功则余所不敢闻也
　　孙奭论天书按此事王旦始终奉行夫人臣导人主以诬天而人主能自敬天此载籍异事也旦之所行如此而得为本朝贤相尤异事也奭言屈至尊以迎拜归袐殿以奉安上自朝廷下及闾巷靡不痛心疾首反唇腹非而无敢议者葢指当时之实也恭惟真宗克自抑畏无愧古贤王东封徃反独蔬食而辅臣皆不能望其以伊周召致君难矣哉
　　范仲淹应诏十事是赵绾王臧萧望之刘向以后一节次盖李固陈蕃直以人命争消长而房魏值其君自定经制故不得为节次也余尝疑儒者不得志于时非特道之难行盖其间亦自有考论不审处如十事中自精贡举以下其八皆国家所常行人情所同愿纵有排沮易于消复非利害之要也惟明黜陟抑侥幸最为庸人重害而仲淹先行之古者官职不分自无职外迁叙之法唐初急于用人自小官预大政其后兵乱假内职以重外权流弊及于五代官职各行于是有职外之官叙迁逓进真宗推恩优幸三歳一磨勘彼以为此人主命令也固非斜封墨勅之比而圣节任子人所歆艶一朝革去愠忿自深故此二事既先行鬭庸人重害之病开邪谄防间之门此其所以非常行与同愿者皆不得而伸也欧阳修云圣贤相遭万世一遇而苏洵以为当是之时毛发丝粟之材纷纷然而起合而为一惜哉惜哉仲淹但言石介作颂为怪不知我为其形彼张其影何足怪也幸仁宗寛明且善人之类已众故其遇祸不至如绾臧望之之酷韩琦继之于前二事裁其太甚而人亦不以为过盖势必以渐也【按欧阳修谓仲淹老练世故必知凡百难猛更张故其所陈志在逺大而多若迂缓然观此二事不可谓不猛矣】若仲淹先国家之常行后庸人之重害庻几防间不大作而基本亦可立矣故审于考论者平居师友讲习之急务孔子所谓如或知尔则何以哉若好行小慧则固无益也
　　韩琦论时事谓西北二冦祸衅已成可昼夜泣血非直恸哭太息其忧惧迫切如此诚然矣然所条七事国家所常行未有可以制敌也若夫隂营洛邑以为逰幸之所则踈矣使敌果向汴而洛阳仓猝不得为播迁乎况奔溃之余何由可守亦书生意貌之论耳大抵约和既定中外习安自无竒防可设其后王安石经理河北亦不过欲为先事之备而琦又以为不可行特静躁有不同耳
　　富弼辞枢宻论流民辨邪正三疏【又辨灾异非人事皆天数文意大畧类赵普而加谆复】丁宁反复俨如提耳而告人者旧传韩琦与弼议事未合戯弼曰又絮耶弼愠曰絮是何言耶观此三疏真絮也其言邪正和同君子小人之际学者皆以为至论盖其主意端为王安石尔方神宗以首相命弼弼审安石不可用何不正言于上决其去就而设此影语盖神宗必欲有所改作弼意不然而安石助之神宗去安石非难而责弼以必更张者弼之难也按欧阳修言弼明敏而果锐此初执政时也作相后则不然矣弼初执政更张之意过于范韩至作相乃以一切坚守无所施为为是虽如琦之微有改作亦不能从也古之贤相因忧患而益明周公是也弼因忧患益昬而犹欲自以为贤非余所知也
　　贾昌朝论边事言太祖得御将之道及善用将师精于觇候人所共知言削方镇兵权太甚之弊则人所不知虽有知者亦不敢言也言训营卒谓令诸军毋食肉衣帛营门有鬻酒肴则逐去士卒有服缯帛则笞责自古用事得死力未有不先使之温衣饱食者如后世养兵衣食不足怨嗟愤欝何以効命恐此当别论也昌朝作相当范韩兴废之时而朋党倾壊皆其力焉至于事业则未闻能践此言何也
　　包拯论宋庠且云无过则又不然执政大臣不能尽心竭节灼然树立是之谓过及近嵗方乃摭拾细故托以为名并举权徳舆事此一项论议虽非卓卓关系然亦从古流通至其时未断絶者自后无复有矣欧阳修谓拯素少学问观此是其天资能近大体不待问学也余尝谓尧舜禹臯陶君臣以来皆素有议论相虽汉唐褊狭而其流风余烈犹未尽絶及后世以经术起之无不欲上继尧舜而鄙陋汉唐然古人论议防絶皆尽而偏岐旁径从横百起莫觉莫知而皆安之以为当然也岂不可叹哉
　　欧阳修论日厯虽前引古史后言日厯时政记起居注并乞更不进本然不过督趣史院功程尔未暇论史法也唐人谓人主不观史其说陋矣后世相因遂以人主不观史为盛节谓必如是而后史官得其职此修所以有乞不进本之说也不知自古人主何尝不观史彼其所书善恶不隠顾省凛然观其一日可以戒其终身矣若人主赧然讳避赫然诛戮则史官亦未尝畏懦回避身可杀而史不可改史法由此而备故可为治道之助惜乎修之所讲未能及此止于记注而已韩愈最喜言史作顺宗实録载韦执谊王叔文同飰乃云郑余庆珣瑜二公皆天下重望相次归卧语类酸文嗟夫又在修下矣
　　修论包拯昔尝亲见朝廷致諌之初甚难今又获见朝廷用諌之効已着庆厯致諌事余于前章固论之按古所谓諌者以人主之身言之有责其臣以必諌已而自成其徳者舜予违汝弼是也有责其君以必受谏而后徳可成者傅説后克圣是也谏行则人主无过无过则明明则用人立政无不得其当而治道举夫知人安民禹以尧为难者葢过不能尽无而明或有所蔽也今修所言用谏之効不于人主之身焉是求而区区于臣下争议之末节故其効有时而穷修葢亲见之而不能救也濮邸之争岂修亦悔之而不敢言乎修之学未能及此而抗然为争议之主余惧后世之忘其本也故重述之
　　余屡闻吕氏言宋祁请复唐防幕法叹其思虑精宻考騐深逺非当时所及后学所宜知防幕军行所必用但因承茍且不为耳按左氏载晋楚逺征百物修备及六韬聚为七书军用一篇习举业者皆能诵之祁但近称唐制岂其于二书偶未详耶然出车东山六月诸诗叙师役劳苦意义闳博而郑申侯谓齐桓师老遇敌惧不可用欲使陈郑之间供其资粮屝屦则尚有彼此一家通有共无之意晋文楚荘所不能也至诸葛亮耕于敌境居民错杂按堵无私葢古之善为将者无不皆然若汉唐穷追逺讨常以万里外为限用其民如禽兽虽欲必有防幕岂若居室枕席之安耶恐此祁所未知也张方平论国计在王安石未用前论免役钱在为安石所排后神宗始初明锐果于欲为而冗兵厚费一节最为庆厯以来大患若当时大臣公共为上别白言之图其至当而决于必行事既广逺非十数年功绪不就则人主之志已定而其他纷纷妄言改作者不复用矣惜乎韩富欧阳不能知方平虽知而言之不切就使切论而亦未有以处也及安石既用则纷更之祸已成当时如方平言者甚众安能救乎吕氏言方平尽废安石所为以还祖宗之旧法也独光为侍从则与安石力辨又以私书劝之又以用舍去就之际决之安石于诸人无所畏独畏光及苏轼者畏其不止也宣仁初虽曰尽用不得志于新法者然诸人之论皆谓嵗逺而利害异事乆而节目多且虞父子之间报复之祸不敢改也独光挽囬一世之力以还祖宗之旧虽窜逐满天下而风流相接故元符末则已稍复宣和垂三十年矣钦宗内禅夷狄方炽横何暇及羣臣之邪正则又复而光实为赠主后人秦桧殄灭几无遗类然桧死则又复凡此皆光独争力挽之余效而琦弼君子之泽所不能延也然则光为宋室守成之规模岂不甚逺哉故余谓今日之事姑无望其能尽正惟五六十万之冗兵能使之各有衣食固扞边圉能使虏不能凌暴又隂有以制之使彼请战不获而中原遗民有可复合之理若是足以助成前志之未遂矣若夫内治则因光之所以守成者补葺其阙损扶持颠仆而使之可以长乆焉则虽数百千年而存可也
　　孙沔五事景祐以来三黜宠姬闻两犯宸扆上元嘉节内庭出逰美人才人无不随从飞葢蔽景流车激双各崇华卫分道争行众目共观与后为并又内降斜封坦夷若道免刑要赏响应如神其辞有进无退似两汉非后人语也又言其时内人请俸及取赐嵗千余万缗不独用兵大费也其气刚大其诤的切如此沔既受污蔑而实録遂具载之若信然者吕氏云此安石笔也沔又言范仲淹孤寒出身忠诚报国统兵边鄙终嵗勤苦未尝有臣僚乞赐与千百缗有助清贫之节可略见当时事意也
　　本朝享国百年承平无事葢自仁宗末英宗时人臣数有此论其意本欲讽切人主因归美以求警惧尔非以为国家必当有事而何为若是之无事也且太祖太宗为开基受命之君而三世继承皆无失徳则安得不百年而无事然方平在诸人中名望甚轻暮年与安石不合众方归重按方平与善人离合之势虽不及文彦赵抃而视夏竦贾昌朝有间矣然其着绢吃羊酒之气终在而挟邪不直之意固亦不能无也苏氏兄弟乃独以知道推之而或又谓前生写佛书犹未尽卷尤怪妄矣
　　司马光诸疏按本朝议论行事为三节庆厯也熈宁也元祐也光虽不及仲淹之开济其灼知国家守成之规模极始尽末不増宴安有过之病王旦不起仓卒无益之患吕夷简韩琦又能补葺其阙损扶持其颠仆使之可以长乆则琦与弼皆不及也且仲淹之志本欲变通琦与弼既协同其说虽羣小不容仲淹竟去未乆而死然琦弼相次为相终不能复伸仲淹之志安石初有盛名本琦弼所引用及其变更诸事琦尝与争论弼与彦博修亦皆不附从然但知退挹自保终不敢力沮安石之成推此数人之行使其居安石势衰之后当宣仁登进之时未必能及真宗初河北山东无嵗无契丹之患而李继迁父子冦横北方若兵革不已胜负不分因之以饥馑加之以盗贼播迁之难何必靖康割裂之势不待绍兴人无愚智皆所共知也由此言之则渡江以前百六十余年而无事者与二虏约和之力也两汉及唐不待与虏和而亦能无事此其所以加于我一等也渡江以后亦且百年而亦无事者亦约和之力也一日不和则不胜其事矣安危之数何可预定存亡之机必为厉阶安石所不能知也而必以纷更乱其俗以大有为要其君以祖宗百年无事为天幸而不足恃而不知其一旦有事而不可救者职安石为之也哀哉周公之诗曰迨天之未隂雨彻彼桑土绸缪牖户夫古人岂不居安而虑危哉特不喜危而恶安尔








　　习学记言卷四十八
  </div>
  <div class="pagination">
   <a href="习学记言_page24.html">
    上一页
   </a>
   <span>
    ...
   </span>
   <a href="习学记言_page20.html">
    20
   </a>
   <a href="习学记言_page21.html">
    21
   </a>
   <a href="习学记言_page22.html">
    22
   </a>
   <a href="习学记言_page23.html">
    23
   </a>
   <a href="习学记言_page24.html">
    24
   </a>
   <span class="current-page">
    25
   </span>
   <a href="习学记言_page26.html">
    26
   </a>
   <a href="习学记言_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
