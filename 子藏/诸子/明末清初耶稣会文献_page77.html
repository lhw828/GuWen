<!DOCTYPE html>
<html>
<head>
    <meta charset="UTF-8">
    <title>明末清初耶稣会文献 - 第 77 页/共 351 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>明末清初耶稣会文献 - 第 77 页/共 351 页</h1>
    <div class="content">论万物皆知认主人尤当感激，6：38
一、万物皆知认主
1、降生时
日暮，司铎又曰：“吾主耶稣，天地万物未有不认之为真主也。维时降生，异星则见、三王则朝，天神则奏乐于空中。
2、受难时
“维时受难，日月则失光，地则大震，石则自相触撞而碎。是物无不效灵而认之为主也。
二、人亦当认主
“独是顽然目击，绝不震动、绝不破碎者，亦木石之不若已。
嗟，嗟！未有能认之者。又遑问其胡为而悬此架也？即佥曰：‘为赎我众耳。’其为甲耶？为乙耶？未有能认之者。而独不见其架上祷时乎？曰：‘愿赦彼众之罪。’夫赦罪而曰众，则未有不一一祈赦者。嗟我有众，夫谁不得罪？夫谁非主所祈赦？有能认之，将必瞿然感激曰：‘是殆至尊、至善之主而为我一罪人者也。’噫，嘻！彼不能认者则已矣，认之而犹然不破碎、不震动，是真木石之不若已。”
论敬畏为爱慕之仆，6：39
廿一日，众论爱慕天主之事。
司铎曰：“人有望尊客来访者，必走一仆，先往觇之。远见车盖，辄报，俾主人豫备宴客需也。今人欲爱慕吾主，非卒然而能也。求其豫报之仆者谁乎？《经》云：‘圣德必从敬畏始。’是敬畏者、爱慕之仆也。则欲求爱慕，非先敬畏，其道无由已。”
答取法贵上，6：39
有顷，陈肇夹问曰：“上主之道，高矣、美矣，第广远难行。必以高且美求之，吾侪几无完人者。”
一、射箭中的之法
司铎曰：“固也。《经》云：‘人求纯粹之德，宜学在天之大父。’是不特希贤、希圣，而直以大父为表也。不观之射乎？方其操弓挟矢，矢必稍向于高，始克中的。否则半途仆地矣。
二、人当取法于上
“人不黾勉法至仁、至善之主，必不能为大圣贤矣。不黾勉学大圣贤者，恐必堕落于罪人矣。古称‘取法于上，仅得其中’者，其是之谓与。”
答天主爱人有七恩非父母可并，6：39
廿三日，肇夹复问曰：“主之爱人，果倍于父母之爱子乎？”
曰：“然。”
曰：“主之全能，能使人尽为善乎？”
曰：“然。”
曰：“然则父母之爱子，欲其为善而不能。吾主之爱人，能使尽善而不为，而谓其爱人，倍于父母爱子也，诚所未晓。”
一、主之爱人有七项
司铎曰：“噫！主之爱人，而令之为善，无所不至，原非父母所得并也。盖其令人为善者有七：初畀以灵性之明之德，使知所趋避善恶，一也；
复命天神以护守之、引掖之，二也；
录有经典以训迪之，三也；
代生圣人司教，以发明大道，四也；
时默启而辅佑之，五也；
亲降人世，为人仆表，六也；
代受难救赎，令人自新，七也。
有此七恩，至矣！尽矣！父母所不能分毫与者矣。
二、父母欲子为善而不能
故父母欲子为善而不能，是诚不能也。何也？力有限也。
三、主爱人而不强
若主实欲使人尽善，而终不强人为善。非力之有限，理实不可强。强之，则为善不出本情，亦非其人之德，功全在主矣。全在主，则人无可赏。无赏，则无以征爱。故不若不强，愈以显其大爱也。”
答天主化成天地，6：40
肇夹复问曰：“近读寰有诠，知天主首日，造天、造地、造水、造光。次日，坚定诸天、及造火气。三日，分水土、生草木。四日，见日、月、星之文。五日，生鳞介、飞翔之物。六日，生百兽之类，后乃生人。今《信经》言全能天主，化成天地。全能所化，一时具有，六日后成，似于‘化’字有未合否？”
司铎曰：“否。天主以六日造成天地万有，非从晨抵暮，经营量度也。不过每日一瞬之间，一齐具备。所以必六日后成者，亦以见生物之有条序耳。且示人以‘六之日治人事，七之日治切已’之功，而敬颂其造成大恩也。于全能之‘化’字，何碍之有？”
论光荣圣架瞻礼，6：41，凡六则
一、圣架瞻礼的来历
秋八月，艾司铎至三山。十六日，光荣十字圣架瞻礼。
司铎谓众曰：“昔泰西有总王，感念吾主救赎之恩，从如德亚国恭迎圣架，建大殿以奉之。厥后敌人启衅，师徒挠败，圣架被夺以去。王度力不能胜，忧苦甚，然终不敢失望也，朝夕祈主默启。忽然帅师三战而三胜之，因得迎回圣架。时王将躬负之，复置主受难之山，为万众瞻仰。乃屡负弗前，旁有教主启之曰：‘昔吾主之负斯架也，衣敝衣，如罪人。今王冕旒而宝衣，弗称矣。’王大悟，因易服衣布，负之登山，与众共仰。此今日瞻礼之大概已。
二、圣架瞻礼之义
顾其中义有数端，请略而言之：战败而不失望，终遂所愿者，见人遇失意之事，万不可失望，惟恳祈上主，终可得所求也；易服而负架者，见人当勤荷圣架，以酬主恩，且不可生傲态也。
三、圣架之利益
至若圣架之利益，其妙有四：
1、行世之杖
一为行世之杖。夫人行斯世，尽险途也，鲜不失足而蹶者。惟时顾瞻斯架，祈主扶之翼之，庶可安行而无恐。
2、忧苦之慰
二为忧苦之慰。凡人未有终日无苦者，一思吾主为我等受难，备诸痛苦，而我所受之世患，且如饴矣。昔圣梅瑟领众归国时，众渴甚，水苦不可饮。梅瑟承主默启，取木一块，投水中，而水已甘矣。后人推论此事，是即吾主用木架受难，可变诸苦者为甘也。
3、罪人之赦
三为罪人之赦。凡人犯罪者，瞻仰斯架，定痛悔已罪，庶可解赎而得赦。昔西国民苦毒蛇，主默启梅瑟取一木如架，挂铜蛇其上。凡被蛇毒者，瞻仰铜蛇，而毒即解。后人推论此事，以挂铜蛇于木者，即吾主受难被钉之豫象也。蛇而铜者，有蛇之形，无蛇之毒，而反可以解毒。犹吾主被钉于恶党，似有罪之形，而实盛美大德，无纤罪之实，而反可以解人罪也。
4、开天之匙
四为开天之匙。自原祖获罪，天堂之门闭而不开。及降生救世之功成，诸古圣之在灵薄者，始得挈以同升。是开天之匙，自圣架始也。之数义者，皆子等所当深绎者已。”
论居下者必上，6：42
十七日，陈孔昭邀款，坐次未定。
司铎曰：“人之就席也，遽岸然居上，徐而长已者至焉，主人更下之，则居上者惭矣。何如先自处下，主人更上之为愈耶？可见居上者必下，居下者必上。人而不谦德是务，奚可哉？”
论主要经有五，6：42

席甫定，司铎谓陈石丈曰：“场中之试，命题必以《五经》。然天主之要《经》亦有五，子知之乎？”
石丈请教。
司铎曰：“天主要《经》者，信经，其一也；十诫，其二也；哀矜十四端，其三也；七克，其四也；然必终以撒、格勒孟多之七，始备受主恩。之五者，乃上主所定以试人者，人其可缺一哉？”
论人性之光有二，6：42
一、本性之光
入夜，主人燃烛。
司铎曰：“人有本性之光、有超性之光。本性之光，特推测之慧耳。此事不知，推之彼事焉；今日未明，俟之异日焉。斯其为光也，如执烛而照泰山之八面，所遗不既多乎？
二、超性之光
“若超性之光，则异是。朗然毕彻，渊然旷览。方超出人性之上，而知人所不及知。比如太阳当空，幽隐悉照。视彼本性之光，渺乎小矣。然非得上主之默照，弗能也。”
论谦德弗可及，6：42
有顷，众推入教先后，以用吁为最初。
用吁曰：“诸君后来者，皆超俊而上之，俊共步趋。瞠乎其后，曾奚足齿焉？”
司铎曰：“昔泰西一修士，与众共学，见人辄出涕。其师问故。对曰：‘余之与众共修也，如某有某德，某则有某德。独余俱无，是以悲耳。’修士退，其师曰：‘德若斯人，弗可及也已。’”
论人心皆当为圣神之堂，6：43，凡二则
廿六日，艾司铎至龙江。时圣堂新建，轮奂一新。
司铎谓众曰：“子等之建斯堂也，可谓劳勩功多矣。虽然，外堂既建，而内堂尤不可缓。故圣保禄有云：‘尔等心中，当立一斯彼利多三多之堂。’何也？
一、立外堂有三
1、拔除
凡立外堂者有三：一曰拔除。夫堂之未建也，一片荒地耳。必芟其芜蔓，除其险秽，以为立堂之基。
2、建竖
二曰建竖。堂基既定，则鸠工庀材，为堂寝、为垣墙，木石规制，靡不次第具举。
3、合成
三曰合成。诸工既举，于是上自栋梁楶棁，下而户牖阶除，悉一一凑合之，而堂且告成矣。
二、建内堂有三
若夫内堂之立也亦然，人当未奉教之初，莠言、邪行，匪所不有。
1、拔除
一领圣水入教，则宿愆顿洗，是拔除也。
2、建竖
既领圣水，于是多方立功、省察克治，诸凡爱主、爱人之行靡不具举，是建竖也。
3、翕合
乃若善功既立，而思言行为之间，尤必翕合主心。言主所言，行主所行。时时刻刻，无一或离上主也。是翕合也。三者具而内堂成，必受上主之临格矣。”
三、镇内堂以石
徐观堂台，司铎又曰：“古礼之为台也，必砌以石。今虽以木为之，亦必镇以圣石，示不忘古也。顾子等欲立内堂，亦必镇之以石。何则？石方正、坚确、不可动摇，非若木之游移而靡定者已。”
论圣母之恩，6：43，凡二则
一、圣母之恩
廿七日，诸友欲立圣母会。
司铎曰：“子等亦知圣母之恩乎？圣母之加恩于人也，恒超人图度之外。盖恩虽出自上主，必由圣母为转求。故诸奉教之人，多有不祈而得者。矧朝夕虔祀，而不维持调护，以底厥成，此必无之理矣。
二、天梯的异象
1、红梯
</div>
    <div class="pagination">
<a href="明末清初耶稣会文献_page76.html">上一页</a><span>...</span><a href="明末清初耶稣会文献_page72.html">72</a><a href="明末清初耶稣会文献_page73.html">73</a><a href="明末清初耶稣会文献_page74.html">74</a><a href="明末清初耶稣会文献_page75.html">75</a><a href="明末清初耶稣会文献_page76.html">76</a><span class="current-page">77</span><a href="明末清初耶稣会文献_page78.html">78</a><a href="明末清初耶稣会文献_page79.html">79</a><a href="明末清初耶稣会文献_page80.html">80</a><a href="明末清初耶稣会文献_page81.html">81</a><a href="明末清初耶稣会文献_page82.html">82</a><span>...</span><a href="明末清初耶稣会文献_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
