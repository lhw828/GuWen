<!DOCTYPE html>
<html>
 <head>
  <meta charset="utf-8"/>
  <title>
   农桑辑要 - 第 3 页/共 7 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   农桑辑要 - 第 3 页/共 7 页
  </h1>
  <div class="content">
   粱秫
　　齐民要术粱秫并欲薄地而稀种与植谷同时【晩者全不収也】燥湿之宜杷劳之法一同谷苗収刈欲晩【性不零落早刈损实】
　　大豆【豍豆附】
　　齐民要术春大豆次植谷之后二月中旬为上时三月上旬为中时四月上旬为下时嵗宜晩者五六月亦得然稍晩稍加种子地不求熟【地过熟者苗茂而实少】収刈欲晩【此不零落刈早损实】锄不过再叶落尽然后刈【叶不尽则难治】刈讫则速耕【大豆性温秋不耕则无泽也】　孝经援神契曰赤土宜菽也　泛胜之书曰大豆保嵗易为宜古之所以备凶年也谨计家口数种大豆率人五畆此田之本也三月榆荚时有雨高田可种大豆土和无块畆五升土不和则益之种大豆夏至后二十日尚可种戴甲而生不用深耕大豆须均而稀豆花憎见日见日则黄烂而根焦也获豆之法荚黒而茎苍辄収无疑其实将落反失之故曰豆熟于场青荚在上黒荚在下　崔寔曰正月可种豍豆二月可种大豆又曰三月昏参夕杏花盛桑椹赤可种大豆四月时雨降可种大小豆美田欲稀薄田欲稠
　　小豆【菉豆白豆附】
　　齐民要术小豆大率用麦底然恐小晩有地者常须兼留去嵗谷下以拟之　泛胜之书曰小豆不保嵗难得椹黒时注雨种豆生布叶锄之生五六叶又锄之大豆小豆不可尽治也古所以不尽治者豆生布叶豆有膏尽治之则伤膏伤则不成而民尽治故其収耗折也菉豆白豆种法与小豆同
　　豌豆
　　务本新书豌豆二三月种诸豆之中豌豆最为耐陈又収多熟早如近城郭摘豆角卖先可变物旧时庄农徃徃献此豆以为尝新盖一嵗之中贵其先也又熟时少有人马伤践以此校之甚宜多种
　　薥黍
　　务本新书薥黍宜下地春月早种省工収多耐用人食之余擸碎多拌麸糠以饲五防外稭秆织箔夹篱寨作烧柴城郭货卖亦可变物
　　荞麦
　　齐民要术凡荞麦五月耕经二十五日草烂得转并种耕三徧立秋前后皆十日内种之假如地耕三徧即三重着子下两重子黒上一重子白皆有白汁满如浓即须收刈之但对梢相撘铺之其白者日渐尽变为黒如此乃为得所若待上头总黒半已下黒子尽落矣
　　胡麻【本草衍义曰止是脂麻也】
　　齐民要术胡麻【汉张骞从外国得麻种曰胡麻俗呼为乌麻非也今世有白胡麻八棱胡麻白者油多而又可以为饭】宜白地种二三月为上时四月上旬为中时五月上旬为下时【月半前种者实多而成月半后种者少子而多秕也】种欲截雨脚【若不缘湿融而不生】一畆用子二升漫种者先以耧耩然后散子空曳劳【劳上加人则土厚不生】耧耩者炒沙令燥中半和之【不和沙下不均垄种若荒得用锋耧】锄不过三徧刈束欲小【束大则难燥打手复不胜】以五六束为一藂斜倚之【不尔则风吹倒损收也】候口开乘车诣田抖擞【倒竖以小杖微打之】还藂之三日一打四五徧乃尽耳【若乘湿横积蒸热速干虽郁裛无风吹亏损又虑裛者不中为种子然油无损也】　四时类要每科相去一尺为法
　　麻子【苏子附】
　　齐民要术止取实者种斑黒麻子【斑黒者实饶崔寔曰苴麻子黒又实而重治作烛不作麻】耕须再徧一畆用子二升三月种者为上时四月为中时五月初为下时大率二尺留一根【穊则不成】锄常令净【荒则少实】既放勃防去雄【若未放勃去雄者则不成子实】凡五谷地畔近道者多为六畜所犯宜种胡麻麻子以遮之【胡麻六畜不食麻子齧头则科大收此二实足供美烛之费也】慎勿于大豆地中杂种麻子【扇地两损而收并薄】六月中可于麻子地间散芜菁子而锄之拟收其根　泛胜之书曰树高一尺以蚕矢粪之无蚕矢以溷中熟粪亦善树一升天旱以流水浇之无流水曝井水杀其寒气以浇之雨泽时适勿浇浇不欲数霜下实成速斫之其树大者以锯锯之　务本新书凡种五谷如地畔近道者亦可另种苏子以遮六畜伤践収子打油燃灯甚明或熬油以油诸物
　　麻
　　齐民要术凡种麻用白麻子【白麻子为雄麻顔色虽白齧破枯燥无膏润者秕子也亦不中种市籴者口含少时顔色如旧者佳如变黒者衰】麻欲得良田不用故墟【故墟有伙叶夭折之患不任作布也伙丁破反草叶坏也】地薄者粪之【粪宜熟无熟者用小豆底亦得崔寔曰正月粪畴畴麻田也】耕不厌熟【纵横七徧已上则麻无叶也】田欲嵗易【抛子种则节高】良田一畆用子三升薄田二升【穊则细而不长稀则麄而皮恶】夏至前十日为上时至日为中时至后十日为下时【麦黄种麻麻黄种麦亦良也谚曰夏至后不没狗或答曰但雨多没橐駞又谚曰五月及泽父子不相借言及泽急也夏至后者匪唯浅短皮亦轻薄此亦趋时不可失也父子之间尚不相假借而况他人者也】泽多者先渍麻子令芽生【取雨水浸之生芽疾用井水则生迟浸法着水中如炊雨石米顷漉出着席上布令厚三四寸数搅之令均得地气一宿即芽出水若滂沛十日亦不生】待地白背耧耩漫掷子空曳劳【截雨脚即种者地湿麻生瘦待白背者麻生肥】泽少者暂浸即出不得待生芽耧头中下之【不劳曳挞】麻生数日中常驱雀【叶青乃止】布叶而锄【频翻再徧止高而锄者便伤麻稠弱不堪者防去】勃如灰便刈【刈防各随乡法未勃者收皮不成放勃不收即晒】栞【古典反小束也】欲小【普胡反】欲薄【为其易干】一宿辄翻之【得霜露则皮黄也】获欲净【有叶者易烂】沤欲清水生熟合宜【浊水则麻黒水少则麻脆生则难剥太烂则不任挽暖泉不冰冻冬日沤者最为柔韧也】　泛胜之书曰种枲太早则刚坚厚皮多节晩则皮不坚宁失于早不失于晩夏至后二十日沤枲枲和如丝
　　苎麻
　　图经苎根旧不载所出州土今闽蜀江浙有之其皮可以绩布苗高七八尺叶如楮叶面青背白有短毛夏秋间着细穂青花其根黄白而轻虚二月八月采又有一种山苎亦相似谨按陆机草木疏云苎一科数十茎宿根在地中至春自生不须栽种荆间嵗三刈官令诸园种之剥取其皮以竹刮其表厚处自脱得里如筋者煮之用缉今江浙闽中尚复如此孕妇胎损方所须又主白丹浓煮水浴之日三四差韦宙疗痈疽发背初觉未成脓者以苎根叶熟捣傅上日夜数易之肿消则差矣　陶隐居云苎即今绩麻也　新添栽种苎麻法三四月种子者初用沙薄地为上两和地为次园圃内种之如无园者濒河近井处亦得先倒劚土一二徧然后作畦濶半步长四步再劚一徧用脚浮蹑或锨背浮按稍实不然着水虚悬再杷【蒲巴反】平隔宿用水饮畦明旦细齿杷浮耧起土再杷平随时用湿润畦土半升子粒一合相和匀撒子一合可种六七畦撒毕不用覆土覆土则不出于畦内用极细梢杖三四根拨刺令平可畦撘二三尺高棚上用细箔遮盖五六月内炎热时箔上加苫重盖惟要隂密不致晒死但地皮稍干用炊箒细洒水于棚上常令其下湿润【缘子未生芽或苗出力弱而不禁注水徒浇故也】遇天隂及早夜撤去覆箔至十日后苗出有草即防苗高三指不须用棚如地稍干用微水轻浇约长三寸却择比前稍壮地别作畦移栽临移时隔宿先将有苗畦浇过明旦亦将做下空畦浇过将苎麻苗用刃器带土掘出转移在内相离四寸一栽务要频锄三五日一浇如此将护二十日之后十日半月一浇至十月后用牛驴马生粪盖厚一尺预选秋耕摆熟肥土更用细粪粪过来年春首移栽地气已动为上时芽动为中时苗长为下时栽法掘区成行方围相去一尺五寸将畦中科苗移出栽于区内拥土区中以水湮之若夏秋移栽须趂雨水地湿分根连土于侧近地内分栽亦可其移栽年深宿根者移时用刀斧将根截防长可三四指栽时成行作区方围各离一尺五寸每区卧栽三二根棊盘相对拥土毕然后下水候三五日复浇苗高勤锄旱则浇之若地远移栽者须根科少带元土蒲包封裹外复用席包掩合勿透风日虽数百里外栽之亦活栽培法如前初年长约一尺便割一鎌麻未堪用再候长成所割即堪绩用至十月即将割过根楂用驴马粪盖厚一尺不致冻死至二月初杷去粪令苗出以后嵗嵗如此【压条滋茂如桑法移栽亦可】第三年根科交结稠密不移必渐不旺即将本科周围稠密新科再依前法分栽每嵗可割三鎌每割时须根傍小芽出土约高五分其大麻即为可割大麻既割其小芽荣长便是下次再割麻也若小芽过高大麻不割不唯小芽不旺又损已成之麻大约五月初一鎌六月半一鎌八月半一鎌唯中间一鎌长疾麻亦最好刈倒时随即用竹刀或铁刀从梢分批开用手剥下皮即以刀刮其白瓤其浮上皴皮自去防作小栞撘于房上夜露昼曝如此五七日其麻自然洁白然后収之若值隂雨即于屋底风道内撘凉【去声】恐经雨黒渍故也所剥之麻春夏秋温暖时分绩与常法同若于冬月用温水润湿易为分擘不然干硬难分其绩既成纒作缨子于水瓮内浸一宿纺车纺讫用桑柴灰淋下水内浸一宿捞出每纑五两可用一净水盏细石灰拌匀置于器内停放一宿至来日择去石灰郤用黍稭灰淋水煮过自然白輭晒干再用清水煮一度别用水摆防极净晒干逗成纑铺经纬织造与常法同此麻一嵗三割每畆得麻三十斤少不下二十斤目今陈蔡间每斤价钞三百文已过常麻数倍善绩者麻皮一斤得织一斤细者有一斤织布一疋次一斤半一疋又次二斤三斤一疋其布柔韧洁白比之常布又价高一二倍然则此麻但栽植有成便自宿根可谓暂劳永利矣
　　木棉
　　新添栽木棉法择两和不下湿肥地于正月地气透时深耕三徧摆盖调熟然后作成畦畛每畦长八步濶一步内半步作畦面半步作畦背深斸二徧用杷耧平起出覆土于畦背上堆积至谷雨前后拣好天气日下种先一日将已成畦畛连浇三水用水淘过子粒堆于湿地上瓦盆覆一夜次日取出用小灰搓得伶俐看稀稠撒于浇过畦内将元起取出覆土覆厚一指再勿浇待六七日苗出齐时旱则浇溉锄治常要洁净穊则移栽稀则不须每步只留两苗稠则不结实苗长高二尺之上打去冲天心旁条长尺半亦打去心叶叶不空开花结实直待棉欲落时为熟旋熟旋摘随即摊于箔上日曝夜露待子粒干取下用铁杖一条长二尺麤如指两端渐细如赶饼杖样用梨木板长三尺濶五寸厚二寸做成牀子逐旋取棉子置于板上用铁杖旋旋赶出子粒即为净棉撚织毛丝或棉装衣服特为轻暖
　　论九谷风土及种莳时月
　　谷之为品不一风土各有所宜种艺之时早晩又各不同案书禹贡冀州厥土惟白壤厥田惟中中兖州厥土黒坟厥田惟中下青州厥土白坟厥田惟上下徐州厥土赤埴坟厥田惟上中州厥土惟涂泥厥田惟下下荆州厥土惟涂泥厥田惟下中豫州厥土惟壤下土坟垆厥田惟中上梁州厥土青黎厥田惟下上雍州厥土惟黄壤厥田惟上上又周礼职方氏州荆州其谷宜稻豫州其谷宜五种【郑注黍稷菽麦稻】青州其谷宜稻麦兖州其谷宜四种【郑注黍稷稻麦】雍州其谷宜黍稷幽州其谷宜三种【郑注黍稷稻】冀州其谷宜黍稷并州其谷宜五种【郑注同前】合二经观之虽幽并徐梁互阙所载而九州风土之宜其大凡可见矣然一州之内风土又各有所不同但条目繁多书不尽言耳触类而求之茍涂泥所在厥田中下稻即可种不必拘以荆土壤黄白厥田上中黍稷梁菽即可种不必限于雍冀坟垆黏埴田杂三品麦即可种又不必以并青兖豫为定也若夫时之早晩案齐民要术有上中下三时大率以洛阳土中为凖此亦举一隅之义尔以周公土圭之法推之洛南千里其地多暑洛北千里其地多寒暑既多矣种艺之时不得不加早寒既多矣种艺之时不得不加迟又山川高下之不一原隰广隘之不齐虽南乎洛其间山原高旷景气凄清与北方同寒者有焉虽北乎洛山隈掩抱风日和煦与南方同暑者有焉东西以是为差茍比而同之殆类夫胶柱而鼓瑟矣汜胜之书有言种无期因地为时此不刊之论也表而出之庶览者有所折衷焉
　　论苎麻木棉
　　大哉造物发生之理无乎不在苎麻本南方之物木棉亦西域所产近嵗以来苎麻艺于河南木棉种于陜右滋茂繁盛与本土无异二方之民深荷其利遂即已试之效令所在种之悠悠之论率以风土不宜为解盖不知中国之物出于异方者非一以古言之胡桃西是不产于流沙葱岭之外乎以今言之甘蔗茗芽是不产于牂柯卭筰之表乎然皆为中国珍用奚独至于麻棉而疑之虽然托之风土种艺之不谨者有之抑种艺虽谨不得其法者亦有之故特列其种植之方于右庶勤于生业者有所取法焉他日功效有成当暑而被纤絺之衣盛冬而袭丽密之服然后知其不为无补矣农桑辑要卷二
&lt;子部,农家类,农桑辑要&gt;
　　钦定四库全书
　　农桑辑要卷三
　　元　司农司　撰
　　栽桑【柘附】
　　论桑种
　　齐民要术桑椹熟时收黒鲁椹【黄鲁桑不耐乆谚曰鲁桑百丰锦帛言其桑好功省用多】　博闻録白桑少子压枝种之若有子可便种须用地隂处其叶厚大得茧重实丝倍每常　士农必用桑之种性惟在辨其刚柔得树艺之宜使之各适其用【桑种甚多不可徧举世所名者荆与鲁也荆桑多椹鲁桑少椹叶薄而尖其边有瓣者荆桑也凡枝干条叶坚劲者皆荆之类也叶圆厚而多津者鲁桑也凡枝干条叶丰腴者皆鲁之类也荆之类根固而心实能乆远宜为树鲁之类根不固而心不实不能乆远宜为地桑然荆桑之条叶不如鲁桑之盛茂当以鲁条接之则能乆远而又盛茂也鲁为地桑而有压条换根之法转无穷亦是可以长乆也荆桑之类宜饲大蚕其丝坚纫中纱罗书禹贡厥篚檿丝注曰檿山桑此荆之类而尤佳者也鲁桑之类宜饲小蚕】
　　种椹
　　齐民要术収黒鲁椹即日以水淘取晒燥仍畦种【治畦下种一如葵法】常薅令净　泛胜之书曰种桑法五月取椹着水中即以手渍之以水洗取子隂干治肥田十畆荒田乆不耕者尤善好耕治之每畆以黍椹子各三升合种之黍桑当俱生锄之桑令稀疏调适黍熟获之桑生正与黍高平因以利鎌摩地刈之曝令燥后有风放火烧之桑至春生一畆食三箔蚕　四时类要种桑如种葵法土不得厚厚即不生待高一尺又上粪土一徧　务本新书四月种椹【二月种旧椹亦同】东西掘畦熟粪和土耧平下水水宜湿透然后布子或和黍子同种椹借黍力易为生发又遮日色或预于畦南畦西种檾后借檾隂遮映夏至长至三二寸旱则浇之若不杂黍种须旋撘矮棚于上以箔覆盖昼舒夜卷处暑之后不须遮蔽至十月之后桑与黍稭同时刈倒顺风烧之仍糁粪土蔽灰春暖荣茂次年移栽　一法熟地先耩黍一垅另搓草索截约一托以水浸软麫饭汤更妙索两头各歇三四寸中间匀抹湿椹子十余粒将索卧于黍垅内索两头以土厚压中间掺土薄覆隔一步或两步依上卧一索四面取齐成行乆旱宜浇十月刈烧加粪如前冬春拥雪盖粪清明前后扫去霖雨时觑稀稠移补比之畦种旋移省力决活早二年得力如旧有椹春种更妙后宜筑围墙固护或虑索繁碎以黍椹相和于葫芦内防种过处用箒扫匀或虑天旱宜就黍垅内拨土平匀顺垅作区下水种之　又法春月先于熟地内东西成行匀稀种檾次将桑椹与蚕沙相和或炒黍谷亦可趂逐雨后于檾北单耩或防种比之撘矮棚与黍同种縁檾隂高密又透风露虽种数十畆亦不甚委曲费力　士农必用【畦种与前法同】种子宜新不宜陈【新椹种之为上隔年春种多不生防畦撘棚为上檾麻次之黍苗又次之】桑芽出间令相去五七寸【营造尺寸也他仿此】频浇过伏可长至三尺【割去檾麻】至十月内附地割了撒乱草走火烧过【火不可大恐损根】粪草盖至来春杷耧去粪草浇每一科自出芽三数个留旺者一条【已成根则不须防可频浇】至秋鲁桑可长五七尺荆桑可长三四尺【鲁桑可移为地桑荆桑可移入园养之】
　　地桑
　　务本新书夫地桑本出鲁桑若以鲁桑萌条如法栽培拣肥旺者约留四五条锄治添粪条有定数叶不繁多众叶脂膏聚于一叶其叶自大即是地桑　栽地桑法秋后于熟白地内深耕一犂就垅加粪拨土为区如无牛掘区亦可春分前后取腊月所埋桑条【埋条法如后】防有萌芽处各盘七八寸或一尺鏉区下水卧条栽之覆土约厚三四指深厚则难生以手按匀区东南西种檾五七粒五月之后芽叶微高旋添粪土已后条高便作地桑或防鲁桑萆儿秋间埋头深栽更疾得力　士农必用地桑之功惟在治之如法不致荒燥【无树桑之家纯用地桑则人力倍省有树桑兼地桑之家树叶既成地桑可止而勿用加浇锄之功使之滋长至其蚕大眠之后或树桑不能时至则可就取地桑补之蚕至终老不致阙食】　布地桑法墙围成园将园内地或牛犂或镢斸熟方五尺内掘一阬【内地一畆合栽一百四十科】方深各二尺阬内下熟粪三升【生粪不中壮地不用】和土匀下水一桶调成稀泥将畦内种成鲁桑连根掘出一科自根上留身六七寸其余截去截防处火上烙过每一阬栽一根将根坐于泥中【欲疾见功者栽二根】按至阬底提三五次【欲令根须舒顺】按桑身顶与地平拥周围熟土令阬满次日筑实【匝阬四边筑下土至半阬根下土自实不实则根土不相着多悬死】上半阬拥熟土轻筑令平满【附身土不可筑实实则芽难生】用虚土封堆如大子样可厚五七寸周围自成环池【水浇于内】芽出虚土四五指每一根止留一二条【浇锄如法当年可长五尺余】次年附根割条叶饲蚕【须用厚背刚鎌一割要防钝鎌一割不能防则条楂不齐雨浸伤根地桑不宜放出身只要条从土中长出身出土名为脚高身上所长条不旺又多被风雨摆折】割过处每一根盘周围数芽出每一科可计留四五条余者间去年年附地割之根渐旺留条渐多野鲁桑根科栽之亦可【全如前法地桑三年后正长旺五年后根相交根交则不旺春时将相交根斫防掘去添上粪土或浇过或得雨即复长旺次后斟酌其根欲大将压成栽子围别园如前法栽之三年后新桑茂盛养蚕所桑时将旧桑根上只留一条隔年自成一树分出栽为行桑如此传转无有尽期然鲁桑所饲蚕其丝少坚韧可斟酌栽荆桑树于大眠后取叶间饲之】韩氏直説地桑须于近井园内栽之有草则锄无雨则浇比及蚕生可浇三次其叶自然早生【桑种自有早生者迟生者须择其早生者为地桑则可】
　　移栽
　　齐民要术桑椹畦种明年正月移而栽之【仲春季春亦得】率五尺一根【大都种椹长迟不如压枝之速无栽者乃种椹也】其下常斸掘种菉豆小豆【二豆良美润泽益桑】栽后二年慎勿采沐【小采者长倍迟】　务本新书桑生一二年脂脉根株亦必微嫩春分之后掘区移栽区北直上下栽成土壁壁底旁鏉其土下水三四升将桑草儿靠壁栽立根科须得匀舒以土坚覆土壁比区地约高三二寸大扺一切草木根科新栽之后皆恶摇摆故用土壁遮御北风迎合日色　今时移栽小桑微带根须上无寸土但经路远风日耗竭脂脉栽后难活纵活亦不荣旺却称地法不宜此系拙谬今后应栽小树若路远移多约十余树通为一束于根须上蘸沃稀泥泥上糁土上以草包【或席蒲包】包内另用淳泥固塞仍擗夹车箱两头不透风日中间顺卧树身上以席草覆盖预于栽所掘区下粪树到之时便下水依法栽培秋栽法平昔栽桑多于春月全树移栽春多大风吹摆加之春雨艰得又天气渐热芽叶难禁故多不活【活亦迟得力】若是斫去元干再长树身桑间铁腥愈旺地桑是其騐也迤南地分十月埋栽河朔地气颇寒故宜秋栽【霖雨内为上时】区深一尺之上平地约留树身一二指余者斫去栽罢地须坚筑以土封瘢比及地冻于上约量添粪春暖之后就粪拨为土盆雨则可聚旱则可浇树南春先种檾比及霖雨以来芽条藂茂就作地桑或削去细条存留旺者一二枝次年便可成树或是就压傍条一树又生十余比之全树栽者树树必活桑亦荣茂　十月木迷宜栽埋头桑【截去桑身栽如秋栽法】冬月根脉下行乘春并发一年之间长过元树　栽二年之上其间但有芽叶不旺者于谷雨时以硬木贴树身去地半指一斧截防快锛更妙糁土封其树瘢树南种黍五七粒十余日妒出芽条旱则频浇立夏之后不宜此法　一嵗之中除大寒时分不能移栽其余月分皆可【农桑要旨云平原淤壤土地肥虚荆桑鲁桑种之俱可若地连山陂土脉坚硬止宜荆桑又初栽后成科时中心长条上叶勿采其余在旁脚科止捋其叶且勿剸斫盖令枝叶繁密就为藩蔽以防牛畜咬损犁摆拖挽之患后中心枝既麄即可剸所在旁科条本根既盛脂脉尽归中心枝便可长成大树坚乆茂盛不生糠心】　士农必用种艺之宜惟在审其时月又合地方之宜使之不失其中【栽培所宜春分前后十日十月内并为上时春分前后以及发生也十月号阳月又曰小春木气长生之月故宜栽培以养元气此洛阳方左千里之所宜其他地方随时取中可也桑者易生之物尝于长安试地桑除十一月不生活余月皆可然春时及寒月必于天气晴明巳午间借其阳和如其栽子已出元土忽变天寒风雨以热土调泥栽培之热月则必待晩凉仍预于园内稀种檾或麻黍为防】　养树桑法墙围成园大小随人所欲将园内地耕斸熟方三尺许掘一阬【阬之方深下粪水与栽地桑法同】将畦内种出荆桑全条连根掘出栽培亦如前法但所筑实土与地平上复用土封身一二尺周围自成环池【无雨则浇】待桑身长至一大人高割去梢子则横条自长【任令滋长休科去新条当春不宜科科了数年不旺十二月内或次年正月科则不妨】如浇治有功至秋可长大如壮椽十月内或次年春可移为行桑【若不如此于园内养成从小便栽为行桑者多被风雨孳畜损壊】野荆桑不成身者移根于园内养之亦同【栽培如地桑法芽出留旺者一条长至如大人高其科养如前】
　　压桑
　　齐民要术须取栽者正月二月中以钩杙压下枝令着地条叶生高数寸仍以燥土壅之【土湿则烂】明年正月中截取而种之【住宅上及园畔者固宜即定其田中种者亦如种椹法先穊种二三年然后更移】务本新书寒食之后将二年之上桑全树以兜撅祛定掘地成渠条上已成小枝者出露土上其余条树以土全覆树根周围拨作土盆旱宜频浇如无元树止就桑下脚窠依上掘渠埋压六月不宜全压　士农必用春气初透时将地桑边傍一条梢头截了三五寸屈倒于地空处【多用栽子多屈几条随人所欲】地上先兜一渠可深五指余卧条于内用钩撅子攀钉住【条短则二个长则三个】悬空不令着土其后芽条向上生如细杷齿状横条上约五寸留一芽其余剥去【可饲小蚕】至四五月内晴天巳午时间横条两边取热溏土拥横条上成垅横条即为卧根至晩浇其根科【当夜卧根生须】至秋其芽条皆为条身至十月【或次年春分前后】际卧根根头截防取出随间空处斫防【一如拐子样】每一根为一栽【此法萌芽栽子无穷】
　　栽条
　　务本新书秋暮农隙时分预掘下区借地气经冬藏湿又分减栽时并忙区方深各二尺之上熟粪一二升与土相和纳于区内土宜北高南下以留冬春雨雪【余区准此】腊月内防肥长鲁桑条三二根通连为一窠快斧斫下即将楂头于火内微微烧过每四十五条与秆草相间作一束卧于向阳阬内【阬深长三四尺当预掘下防冬深地冻难掘】以土厚覆春分已后取出却将元区跑开下水三四升布粟三二十粒将条盘曲以草索系定卧栽区内覆土约厚三四指如或出露条尖三二寸覆土宜厚尺余俱当坚筑仍以虚土另封条尖已后芽生虚土自充先于区南种檾地宜隂湿时时浇之若全卧栽者已后逐旋添土芽条长高斫去傍枝三年可以成树或就作地桑
　　栽桑梢
　　据埋头栽桑斫下桑梢相连三二枝为一窠栽如前法或于萝卜内穿过一枝假借气力更妙掘区坚埋依前法　垅种桑条秋耕熟地二月再摆匀东西起约量远近墢土为区将腊月元埋桑条栽依前法或是单根长桑条依上栽之亦可　栽种桑条者若旧桑多处可以多斫萌条若是少处又虑斫伐太过次年误蚕故具种椹压条栽条之法三者择而行之　士农必用插条法墙围成园掘阬如地桑法大叶鲁桑条上青眼动时斜条长一尺之上截防两头烙过每一阬内微斜插三二条【栽培如地桑法】待芽出封堆虚土三五寸每一根斜止留一条至秋可长数尺次年割条叶饲蚕【止怕当年三伏日浇防不阙无不活者畦内插亦可】如当处无可采之条预于他处择下大叶鲁桑腊月割条藏于土穴【如藏花果接头透风则干了】候至桑树条上青眼微动时开穴所藏条上眼亦动【但黄色】截烙栽培用度如前
　　布行桑【齐民要术士农必用种椹而后移栽移栽而后布行务本新书畦种之后即移为行桑无转盘之法】
　　齐民要术桑栽大如臂许正月中移之【亦不须髠】率十步一树【隂相接则妨禾豆】行欲小掎角不用正相当【相当则妨犂】　士农必用园内养成荆鲁桑小树如转盘时于腊月内可去不便枝梢小树近上留三五条椀口以上树留十余条长一尺以上余者皆斜去至来春桑眼动时连根掘来于漫地内濶八步一行行内相去四步一树相对栽之【栽培浇灌如前法桑行内种田濶八步牛耕一缴地也行内相去四步一树破地四步已乆可成大树相对则可以横耕故田不废垦桑不致荒】荆棘围防当年横枝上所长条至腊月科令稀匀得所至来春便可养蚕野桑成身者即可移栽【留横枝如前法一名一生桑其根平浅故不乆自死转盘换根则长旺又乆远也农家移栽为转盘桑同果树一移一旺旧根斫防新根即生新根不平生向下生也以此故长旺乆远】
　　修莳【治虫蠧等法附】
　　齐民要术凡耕桑田不用近树【伤桑破犂所谓两失】其犂不着处斸地令起斫去浮根以蚕矢粪之【去浮根不妨耧犂令树肥茂也】　又法【嵗常绕树一步散芜菁子収获之后放猪啖之其地柔輭有胜耕者】种禾豆欲得逼树【不失地利田又调熟绕树散芜菁者不劳逼也】　务本新书桑隔内修莳宜净使透风日则桑决荣茂万一有步屈等虫又易捕打冬春之际免野火延烧　备春旱者秋深预于桑下约量拥粪经冬地气藏湿桑亦荣旺春月墢作土盆【雨则可聚旱则可锄】锄治桑隔自然耐旱又辟虫伤濒河近井若能一浇亦不失节　备霜灾者三月间傥值天气陡寒北风大作先于园北觑当日风势多积粪草待夜深发火燠煴假借烟气顺风以解霜冻【花果仿此】　士农必用树桑之病【自变革之后桑田不治积有嵗年茍就其乆荒之业为一时之用荒桑晩生其蚕则穉穉蚕老迟则科叶亦迟故明年之叶其生也又差晩矣积年愈多则与蚕生之日愈不能相及为蚕事者必当开垦其田科斫其桑使之滋长成条其次年所生之叶与蚕生之时自不相远也】　韩氏直説桑树脚科并浮根依时皆可斸去可做栽子者依法栽之不妨耕种其桑自然根深耐旱叶早生荣茂【农桑要防云害桑蚕蠧不一蠦蛛步屈麻虫桑狗为害者当生发时必须于桑根周围封土作堆或用苏子油于桑根周围涂扫振打既下令不得复上即蹉扑之或张布幅下承以筛之野蚕为害者其虫与家蚕同眠起小时不为害欲大眠时将应有五六日内饲蚕桑叶并力收斫连枝积贮不令日气晒炙其野蚕当斫时自然振落纵有留者亦因积贮蒸死一二日桑叶萎輭当旋旋剸下切细以温盐水拌饲之不惟其叶生新抑盐性凉于蚕有益不然迟于收斫三日内野蚕大眠起桑叶必尽为所食家蚕又何望乎又有蜣蜋虫性如蠦蛛昼潜于上夜出食叶必须上用大棒振落下用布幅承聚于上风烧之桑间虫闻其气即自去以上虫盖食叶者也又有蠧根食皮而飞者名曰天水牛于盛夏时生皆沿树身匝地生子其子形类蛆吮树膏脂到秋冬渐大蠧食树心大如蛴螬至三四月间化成树郤变天水牛故其树方秋先发黄叶经冬及春必渐枯死除之之法当盛夏食树皮时沿树身必有流出脂液湿处离地都无三五寸即以斧削去打死其子其害自絶若已在树心者宜以凿剔除之凡诸害桑虫蠧皆因桑隔荒芜而生以致累及熟桑使尽修筑下为熟地必无此害桑虫蠧也　又桑间可种田禾与桑有宜与不宜如种谷必揭得地脉亢干至秋桑叶先黄到明年桑叶涩薄十减二三又致天水牛生蠧根吮皮等虫若种薥黍其梢叶与桑等如此丛杂桑亦不茂如种菉豆黒豆芝麻芋其桑郁茂明年叶增二三分种黍亦可农家有云桑发黍黍发桑此大槩也】
　　科斫【采叶附】
　　齐民要术劙桑十二月为上时正月次之二月为下【白汁出则损叶】大率桑多者宜苦斫桑少者宜省劙秋斫欲苦而避日中【触热树焦枯苦所春条茂】冬春省劙竟日得作　春采者必须长梯高杌数人一树还条复枝务令净尽要欲旦暮而避热时【梯不长高枝折人不多上下劳条不还枝仍曲采不净鸠脚多且暮采令润泽不避热条叶干】秋采欲省裁去妨者【秋多采则损条】　士农必用树桑惟在稀科时斫【依时斫也】使其条叶丰腴而早发不致蚕之穉也【稀则条自丰叶自腴今年科不过时则长条丰美明年之叶自然早发而又腴润也】又科斫之利【惟在不留中心之枝容立一人于其内转身运斧条叶偃落于外比之担负高杌绕树上下科有心之树者一人可敌数人之功条不可冗冗则费芟科之功叶薄而无味是故科斫为蚕事之先务时人不知预治于农隙之时而徒费功力于蚕忙之日人则倍劳蚕亦失所如得其法使树头易得其条条上易得其叶蚕不待食叶以时生又其叶润厚农语云锄头自有三寸泽斧头自有一倍桑秦中一法名曰剥桑腊月中悉去其冗所存之条甚疎又于所存条根之上仅留四眼余皆去之其所留者明年则为柯其眼中所发青条可长三数尺其叶倍长光泽如沃蚕逼老而手采之独留一向外之条滋长及秋其长已至寻丈腊月复科之如前嵗乆则所留之柯繁重复从下斫去既周而复始洛阳河东亦同山东河朔则异于是必留萌条疑风土所宜然欲一试此剥桑之法而未果也】　斫树法自移栽时【长五七尺高】便割去梢既不留中心其条自向外长树长大中心可容立一人如长成树者当中有身及枝者亦可斫去　科条法凡可科去者有四等一沥水条【向下垂者】一刺身条【向里生者】一骈指条【相并生者选去其一】一冗脞条【虽顺生郤稠冗】腊月为上正月次之【腊月津液未上又农隙人家春科只图容易剥皮郤损了津液也欲用桑皮将腊月正月科下条向阳土内培了至二月中取之自可剥】惟在时之和融手之审密封系之固拥包之厚使不致疎浅而寒凝也【春分前十日为上时前后五日为中时然取其条眼衬青为时尤好此不以地方远近皆可准也然必待晴暖之日以借其阳和也接不密则气液难通拥包不固厚则风寒入而害生也果之一生者质小而味恶既一接之则质硕大而味美桑亦如是故接换之功不容不知也且木之生气冬则藏于骨肉之际春则行于肌肉之间生气既行津液随之亦如人之生脉夜沈昼浮而气血从之皮肤之内坚骨之外青而润者木之肌肉也今乘发生之时即其气液之动移精美之条笋以合其鄙恶之质使之功相附丽二气交通通则变变则化向之所谓鄙恶者而潜消于冥冥之中盖精美之至其用乃神山谷道人接花之什有云雍也本犂子仲由元鄙人升堂与入室都在一挥斤可谓善形容造化之妙者也】
　　接废树
　　废树老树也谓枝榦丰大条短叶薄不能复滋长者【接法可传者有四一插接二劈接三靥接又名贴接又名神仙接四批接又名撘接其法度各具本条废树可挿接又可劈接】　插接法附地锯防于砧盘上肌肉内附骨用竹箆子插下可深一寸半【或插或钉竹箆子大小比接头劈半样一面蒲背一面平也削成马耳状用时噙养温和插时平面附骨锯过处为砧盘坚木为骨皮内骨外青輭者为肌肉锯用细齿者齿麄伤肌肉】接头可长五寸之上【其眼衬青者】根头一寸半用薄刃刀子刻下中半刻成判官头样余半削其骨成马耳状又与刻下处相照蒲背上用刀子遏防浮皮剥去显露肌肉【轻遏不可伤肌肉】又将马耳尖头薄骨割去半分青肌肉自长于骨尖半分也将接头噙养温暖假借人之生气易活【人于其时不可吃酒及浓厚滋味物】取出箆子就用青肌肉半分裹接头马耳尖插下极要嵌密每一砧盘上插二条或三条【令接头之骨与树之骨相着肌肉与树之肌肉相着木之津液行于肌肉之间如不相对着又不紧密多不活如不用半分肌肉裹马耳尖则擦了肌肉故亦多有不活者】用新牛粪和土为泥封泥了湿土封堆【大小斟酌其树盘】接头顶上可留一二眼土厚三四寸周围棘刺遮护接头生芽条出土长高一二尺约量留三二条其余割去傍埋椽子一条为依柱芽条渐长用绳子或葛条总系在柱上【不如此被风雨摆折】芽条渐长壮止可留二条后为双身树也当年可长八九尺一丈至大人高时截去梢其横枝自长勿采剥至腊月内科截横条每一身可留三四枝各长一尺【然不可拘定或可长可短取其树势圆也】明年为柯柯上起条采令稀匀至秋成树劈接亦可【其法如后】　又法掘土见根将横根周围一遭斧斫防掘去中间正根将周围根楂细锯子截成砧盘每一砧盘或劈接或插接二三接头【斟酌砧盘大小细根不堪接者勿用封堆等如前法】芽条出土若太稠密则间令得所至来年止留一条大者于本地其余分出为栽子于别地栽之【用依柱如前】　劈接法先附地平锯去身榦于砧盘傍向下一寸半皮肉上用快刀子尖向上左右斜批豁两道至平面其下尖其上濶一指中间批豁防者剔去【其批豁了处如一鸦子样渠子也两壁有斜面无平底其尖浅向上渐深至平面可深至半指许】接头可长五寸其麤细如一指许者于根头一寸半内量留一半将其外一半左右削两刀子成荞麦楞样令头尖口内噙养温暖嵌于砧盘傍所批渠子内极要紧密须使老树肌肉与接头肌肉相对着于一砧盘上如此接至数个【斟酌砧盘大小】用新牛粪土泥封泥了所系桑皮然后用湿土封堆接头上可厚五寸【大小酙酌其树盘】周围棘刺遮防接头上条芽出土长高一二尺约量留三二条用依柱如前　靥接法可就于横枝上截了留一尺许【然尺寸不可拘定惟取树势圆也】于接头上眼外方半寸刀尖刻防皮肉至骨款揭下带眼皮肉一方片【其眼底骨上一小心子如米粒此是一芽生气之根揭时用指甲尖刬起令其小心子带于皮肉之上】口噙少时取出印湿痕于横枝上复噙养之用刀尖依湿痕四围刻防皮肉揭去露骨将接头上靥皮嵌贴上【其眼向上勿令颠倒】上下两头用新细薄桑皮系了【斟酌其紧慢太紧则生气不通太慢则不相附着俱难活也】用牛粪和泥眼四边泥了其所贴之靥多少可量其树之大小　撘接法就畦内将已种出荆桑隔年芽条去地三寸许向上削成马耳状将一般麤细鲁桑接头亦削成马耳状两马耳相撘细桑皮系了牛粪泥封湿土拥培其芽条出土可留一二芽至秋长如一大人高明年可移入园中养之其法如前【接诸果木亦同】　取藏接头侧近有接头者临接时取远处有者预先于腊月节气内割取其条【其采取培养之法全如插条法内所説如取接头处过远者可于未曽盛油新柿篓中与蒲穰一处藏了外密封不透虽行千里不致冻伤果木宜二年条其藏及接法亦同】
　　接大小树【大树宜劈接插接小树宜撘接靥接】
　　附地接者封泥拥培如前半身截成砧盘接者但其缝罅上用纸封又用破席片包裹如仰盆子样内盛润土培养其接头勿令透风【用无底瓦罐盆子代席片亦可】土干则洒水所包土上条芽长出其所包土亦休取去至秋条长成接处长定所包土不用也【如接头都活则斟量横枝多少树之气力留之】
　　义桑
　　务本新书假有一村两家相合低筑围墙四面各一百步【若户多地寛更甚省力】一家该筑二百步墙内空地计一万步每一步一桑计一万株一家计分五千株若一家孤另一转筑墙二百步墙内空地止二千五百步依上一步一桑止得二千五百株【其功利不侔如此】恐起争端当于园心以篱界防比之独力筑墙不止桑多一倍亦逓相借力容易句当
　　桑杂类
　　齐民要术椹熟时多收曝干之凶年粟少可以当食【魏畧曰杨沛为新郑长兴平末人多饥穷沛课民益畜干椹收防豆阅其有余以补不足积聚千余斛防太祖西迎天子所将千人皆无粮沛谒见乃进干椹太祖甚善及太祖辅政超为邺令赐生口十人绢百疋既欲励之且以报干椹也令自河以北大家収百石少者尚数十斛故杜葛乱后饥馑荐臻惟仰以全躯命数州之内民死而生者干椹之力也】　务本新书桑椹平时以枣椹拌饀煿饼食之甜而有益　椹子煎采熟椹盆内微研以布纽汁磁器盛顿昼夜露地放之四十九日以汤防服明耳目益水藏和血气【或加蜜少许石器同煎亦可】病诸疮疾作膏药贴神效桑螵蛸桑根白皮皆入药用　桑皮抄纸春初剸斫
　　繁枝剥芽皮为上余月次之　桑木为弓弩胎则耐挽拽　桑莪素食中妙物又五木耳桑槐榆栁楮是也桑槐者为良野田中者恐有毒不可食
　　柘
　　齐民要术种柘法耕地令熟耧耩作垄柘子熟时多收以水淘汰令净曝干散讫劳之草生拔却勿令荒没三年间斸去堪为浑心扶老杖十年中四破为杖任为马鞭胡牀十五年任为弓材亦堪作履裁截碎木中作锥刀靶二十年好作犊车材欲作鞌桥者生枝长三尺许以绳系旁枝木橛钉着地中令曲如桥十年之后便是浑成柘桥欲作快弓材者宜于山石之间北隂中种之其高原山田土厚水深之处多掘深阬中种桑柘者随阬深浅或一丈丈五直上出阬乃扶疎四散此树条直异于常材十年之后无所不任　柘叶饲蚕丝好作琴瑟等清鸣响彻胜于凡丝远矣　博闻録柘叶多藂生榦疎而直叶丰而厚春蚕食之其丝以冷水缲之谓之冷水丝柘蚕先出先起而先茧柘叶隔年不采者春再生必毒蚕如不采夏月皆要打落方无毒






　　农桑辑要卷三
　　钦定四库全书
　　农桑辑要卷四
　　元　司农司　撰
　　养蚕
　　论蚕性
　　齐民要术春秋考异邮曰蚕阳物大恶水故蚕食而不饮　士农必用蚕之性子在连则宜极寒成蛾则宜极暖停眠起宜温大眠后宜凉临老宜渐暖入簇则宜极暖
　　収种
　　齐民要术收取茧种必取居簇中者【近上则丝薄近地则子不生也】务本新书养蚕之法茧种为先今时摘茧一概并堆箔上或因缲丝不及有蛾出者便就出种罨压熏蒸因热而生决无完好其母病则子病诚由此也今后茧种开簇时须择近上向阳或在苫草上者此乃强良好茧【农桑要防云茧必雌雄相半簇中在上者多雄下者多雌　陈志宏云雄茧尖细紧小雌者圆慢厚大】另摘出于透风凉房内净箔上一一单排日数既足其蛾自生免熏罨钻延之苦此诚胎教之最先若有拳翅秃眉焦脚焦尾熏黄赤肚无毛黒纹黒身黒头先出末后生者防出不用止留完全肥好者匀稀布于连上择高明凉处置箔铺连箔下地须洒扫洁净【蚕连厚纸为上薄纸不禁浸浴　野语云连用小灰纸更妙】候蛾生足移蛾下连屋内一角空竖处立柴草散蛾于上至十八日后西南净地掘阬贮蛾上用柴草撘合以土封之庶免禽虫伤食【盖有功于人理当如此　农桑要防云将蛾作三阬埋种田地内能使地中数年不生刺芥】　士农必用蚕事之本惟在谨于谋始使不为后日之患也【眠起不齐由于变生之不一变生不一由于收种之不得其法故曰惟在谨于谋始】
　　择茧【出种者】
　　取簇中腰东南明净厚实茧蛾第一日出者名苗蛾不可用【屋中置柴草上放不用蛾】次日以后出者可用每一日所出为一等辈【各于连上写记后来下蛾时各为一等辈二日相次为一辈犹可次三日者则不可为将来成蚕眠起不能齐极为患害另作一辈养则可】末后出者名末蛾亦不可用铺连于槌箔上雄雌相配当日可提掇连三五次【去其尿也】至未时后款摘去雄蛾【放在苗蛾一处】将母蛾于连上匀布【稀稠得所】所生子如环成堆者其蛾与子皆不用其余者生子数足更当就连上令覆养三五日【不覆养则气不足】然后将母蛾亦置在雄蛾苗蛾末蛾处十八日后埋之
　　浴连【收贮蚕连附】
　　嵗时广记集正歴凡浴蚕种了小绳子搭挂上元日浴毕挂一七日郤收于清凉处着一瓮盛贵得清凉令生迟也【又腊日取蚕种笼挂桑中任霜露雨雪飘冻至立春收谓之天浴盖蚕蛾生子有实有妄者经寒冻后不复狂生唯实者生蚕则强健有成也】　务本新书农家自蛾在连直至腊月内三八日浴连三次比及此时蛾溺毒气先熏污八九月甚违胎养之方今后自蛾在连即于无烟通风凉房内桑皮索上单挂不得见日若遇天气炎热于午未间将连铺在凉房净地上申时郤挂起至十八日后遇天色晴明日未出时汲深井甜水浴连约一顿饭间浸去便溺毒气依上单挂孕妇并未满月产妇不得浴连勿用厚衣緜絮包裹勿近铜铁盐灰不得用麻绳系挂如或不忌后多干死不生【本草陈藏器云苎麻近蚕种则蚕不生当远之】三伏内再浴至秋高时两连用线长缀通作一连索上搭挂庶免秋风磨擦七八月不宜收起早收蚕子不旺至十月天晴收卷桑皮索系悬之冬至日腊八日依前浴挂【长流水为上井花水次之】比及月望数连一卷桑皮索系定庭前立竿高挂以受腊天寒气又采辰精月华至嵗除夜用五方草同桃符木柤以水同煎放冷元日五更浴连辟诸恶解厌魅宜蚕【五方草者马齿苋是也五月五日于墙头并屋上或人迹少到处采者佳若春早迟生至天社日重九日采亦同】立春后无烟屋内置净瓮一只细切干茅草衬底另贮黒豆一二斗上立一丝籰慢卷蚕连三纸桑皮系之绕籰竖立以纱盖瓮每十数日将连取出畧见风日【又蛾连大忌烟熏农家少有避烟房舍日值烟气熏蒸胎先蕴热乘春必变为见桑叶未生多以土豆埋压蛾遭困苦后必消耗审此病源决合多方救防谓如一村十数家蚕连各自封记社长敛集于无烟处寄放庶免熏埋之苦】　士农必用浴毕挂时须蚕子向外恐有风相磨损其子冬至日及腊八日浴时无令水极冻浸二日取出【水极冻则不能出连】年节后瓮内竖连须使玲珑每十数日须日高时一出每隂雨后即便晒曝【恐伤湿润然见风亦不可多时】
　　收干桑叶
　　务本新书秋深桑叶未黄多广收拾曝干捣碎于无烟火处收顿春蚕大眠后用　士农必用桑欲落时捋叶【未欲落捋伤来年桑眼已落者短津味泥封收囤】至腊月内捣磨成麫【腊月内制者能消蚕热病瓮器内可多收饲蚕余剩作牛料牛甚美食】
　　制豆粉米粉
　　务本新书腊八日新水浸菉豆【每箔约半升】薄摊晒干又净淘白米【每箔约半升】控干以上二物背隂收顿【野语云腊月造油蚕房内防灯诸虫不入】
　　收牛粪
　　务本新书冬月多収牛粪堆聚【春月旋拾恐临时阙少】春暖踏成墼子晒干苫起烧时香气宜蚕　士农必用腊月曝干至春碾捶碎一半收起一半用水拌匀杵筑为墼
　　收蓐草
　　务本新书腊月刈茅草作蚕蓐则宜蚕
　　收蒿梢
　　士农必用收黄蒿豆稭桑梢【其余梢干劲不臭气者亦可】
　　修治苫荐
　　士农必用谷草黄野草皆可【但必令紧密一头截齐一头留梢者为苫两头齐截者为荐也　野语云苫用茅草上簇轻快又不蒸热】
　　治蚕具【蚕粮附】
　　齐民要术崔寔曰三月清明令蚕妾具槌椽箔笼【案齐民要术作令蚕妾治蚕室涂隙穴具槌持箔笼】　士农必用蚕具及缲丝器皿务要寛广【槌箔椽切刀鎌斧軠釡等热丝则釜宜大冷丝则釜宜小盆欲大其灶临时治之】　舂磨米麫【蚕忙时不及也】
　　蚕室
　　齐民要术修屋欲四面开窗纸糊厚为篱【崔寔曰三月清明治蚕室涂隙穴】　务本新书蚕屋北屋为上南屋西屋次之大忌东屋【为西照日色又西风非长养之气】至谷雨日先须泥补熏干竖槌了毕勿透风气若逼蚕生旋泥者墙壁湿润多生白醭贴沙之病蚕屋正门须重挂苇帘草荐【檐外不必以箔拦夹令时通风日故也】屋内东间另用席箔擗夹一间于内生蛾留小门出入上挂蒲帘盖屋小则容易收火气停眠前后拆去【蛾或于小屋内生之熟火易为烘暖停眠后移入寛快屋内】蚕屋须要寛快洁净通风气映日阳屋前不宜有大树密隂南北屋相去宜远宜安南北窗大忌西窗南北窗上各糊卷窗一眠之后但遇白日晴明若是南风郤卷北窗若有北风郤卷南窗盖倒溜风气宜蚕故也假有一家蚕屋三间止养蚕十数箔虽无北窗亦不须剏开盖为蚕少屋寛必无太热若至二十箔以上决当剏开北窗近下安置但是窗上须挂苇帘草荐南檐外先架立搭棚檩柱大眠时搭盖以隔临檐熁热西山墙外另搭趄棚【今时多用薥黍稭壁】以避满墙西照蚕屋西南角从柱向南高垒墙壁四五步或夹厚篱障以泥泥饰防大眠之后剪开窗纸恐有西南风起此风大伤蚕陜西河南尤甚赵地以北颇缓【要旨云蚕屋地基须高一尺择地不必以隂阳形势为法陈志宏云屋基新土填干于上用泥重覆】　士农必用修屋宜高广【低则鬰遏多热】勿接撁厦【南撁隔阳气北撁助隂气】蚕生前一月泥饰【厚则耐寒热】除正门外每周围可徧安窗无西窗不妨宜高大【每间开壁更好如壁内有通山柱者一壁上分安两座力不及者匀立直柴枝亦可】檩撁之间每一间内各开三照窗【长涧皆五六寸许】两山壁窗近上亦各如撁上开照窗【大窗先用故纸全糊外各用草荐密封盖了照窗亦糊卷窗密封】窗台高不过二尺五寸每一间附地透开三风眼【如猫窦】郤用砖坯盖塞了泥封固密
　　火仓
　　齐民要术屋内四角着火【火若在一处则冷热不均】　务本新书生蚕有小屋者四壁挫垒空龛【或八或六】颇类参星样一高一下顿藏熟火庶得火气匀停如大屋内生蚕一边难就壁龛当于箔查外挫垒土台或钉木橛上安火盆盆外另夹帷箔收拾火气蚕小时将牛粪墼子烧令无烟移入龛内顿放如无壁龛等止于槌箔四向约量顿火【近两眠则止】若寒热不均后必眠起不齐又今时蚕屋内素无御寒熟火止是旋烧柴薪烟气熏蒸太甚蚕蕴热毒多成黒蔫　士农必用治火仓屋当中掘一阬濶狭深浅量屋大小【谓如一二间四椽屋四方一面可阔四尺随屋大小加减】阬周围塼坯接垒高二尺粘泥泥了通计深四尺细碎干牛粪阬底上铺摊一层厚三四指【腊月所收槌碎者】帯根节麤干柴于粪上铺一层【五寸以上径者凡桑榆槐等坚硬者皆可】柴上又铺粪一层于柴空隙处筑得极实【慎不可虚虚则火焰起伤屋又熟火不能乆】粪柴相间桩阬满上复用粪厚盖了约蚕生前七八日粪上煨熟火黒黄烟五七日于蚕蛾生前一日少开门出尽烟即闭了【恐暖气出】其柴粪陷下已成熟火【蚕小喜暖怕烟不可用生火又生火或骤或歇不能均匀此火既熟絶无烟气一两月不减不动便如无火用柴枝剔拨便暖气熏腾也上必垒高二尺者欲使火气上腾至空中散布均匀又防夤夜人行误陷入也】其屋干透其壁皆暖黒婆等诸虫尽熏了牛粪熏屋大宜蚕也【蚕喜牛粪牛喜蚕沙】糊窗窗上故纸郤用净白纸替换糊了【外莫卷草荐旋扯故纸糊新纸不使热气出去了】每一窗嵌四大卷窗【宜密】
　　安槌
  </div>
  <div class="pagination">
   <a href="农桑辑要_page2.html">
    上一页
   </a>
   <a href="农桑辑要.html">
    1
   </a>
   <a href="农桑辑要_page2.html">
    2
   </a>
   <span class="current-page">
    3
   </span>
   <a href="农桑辑要_page4.html">
    4
   </a>
   <a href="农桑辑要_page5.html">
    5
   </a>
   <a href="农桑辑要_page6.html">
    6
   </a>
   <a href="农桑辑要_page7.html">
    7
   </a>
   <a href="农桑辑要_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
