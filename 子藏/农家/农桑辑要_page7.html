<!DOCTYPE html>
<html>
<head>
    <meta charset="UTF-8">
    <title>农桑辑要 - 第 7 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农桑辑要 - 第 7 页/共 7 页</h1>
    <div class="content">　　猪
　　齐民要术母猪取短喙无柔毛者【喙长则牙多一厢三牙已上则不烦畜为难肥故有柔毛者焰治难净也】牝者子母不同圏【子母同圏喜相聚不食则死伤】牡者同圏则无嫌【牡性游荡若非家生则易走失】圏不厌小【圏小则肥疾】处不厌秽【泥汁则避暑】亦须小厰以避雨雪春夏草生随时放牧糟糠之属当日别与【糟糠经夏辄败不中停放】八九十月放而不饲所有糟糠则畜待穷冬春初【猪性甚便水生之草杷耧水藻等令近岸猪则食之皆肥】初产者宜煮谷饲之其子三日便掐尾六十日后犍【三日掐尾则不畏风凡犍猪死者皆风所致耳犍不截尾则前大后小犍骨细肉多不犍则骨麤肉少如犍牛法者无风死之患】十一月十二月生者豚一宿蒸之【蒸法索笼盛豚着甑中微火蒸之汗出便罢】不蒸则脑冻不合不出旬便死【所以然者豚性脑少寒盛则不能自暖故须暖气助之】供食豚乳下者佳简取别饲之愁其不肥共母同圏粟豆难足宜埋车轮为食场散粟豆于内小豚食足出入自由则肥速　四时类要阉猪子待疮口干平复后取巴豆两粒去殻烂和麻籸糟糠之类饲之半日后当大泻其后日见肥大　肥豕法麻子二升十余杵盐一升同煮后和糠三斗饲之立肥
　　养鸡
　　齐民要术鸡种取桑落时生者良【形小浅毛脚细短者是也守窠少声善育雏子】春夏生者则不佳【形大毛羽悦泽脚麤长者是游荡饶声产乳易厌既不守窠则无縁蕃息也】鸡春夏雏二十日内无令出窠饲以燥饭【出窠早不免乌鸱与湿饭则令脐脓也】鸡栖宜据地为笼笼内着栈虽鸣声不朗而安稳易肥又免狐狸之患若任之树木一遇风寒大者损瘦小者或死燃栁柴杀鸡雏小者死大者盲【此亦烧黍穰杀瓠之流其理难悉】　家政法曰养鸡法二月先耕一亩作田秫粥洒之刈生茅覆上自生白虫便买黄雌鸡十只雄一只于地上作屋方广丈五于屋下悬箦令鸡宿上夏月盛昼鸡当还屋下息并于园中筑作小屋覆鸡得养子乌不得就　养鸡令速肥不爬屋不暴园不畏乌鸱狐狸法【别筑墙匡开小门作小厰令鸡以避雨日雌雄皆斩去六翮无令得飞出常多收秕稗胡豆之类以养之亦作小槽以贮水荆藩为栖去地一尺数扫去屎凿墙为窠亦去地一尺惟冬天着草不则子冻春夏秋三时则不须直置匡上任其产伏留草则蛆虫生雏出则着外以罩笼之如鹌鹑大还墙内匡中其供食者又作墙匡蒸小麦饲之三七日便肥大矣】　又谷产鸡子供常食法【别取雌鸡无令与雄相杂其墙匡斩翅荆栖土窠一如前惟多与谷令竟冬肥盛自然谷产矣一鸡生百余卵不雏并食之无咎】　龙鱼河图曰黑鸡白头食之病人有六指者杀人养生论曰鸡肉不可令小儿食食之生蚘虫又令体
　　消瘦
　　鹅鸭
　　齐民要术鹅鸭并一嵗再伏者为种【一伏得子者少三伏者冬寒雏多死也】大率鹅三雌一雄鸭五雌一雄鹅初辈生子十余鸭生数十后辈皆渐少矣【常足五谷饲之生子多不足者生子少】欲于厰屋之下作窠【以防猪犬狐狸惊恐之患】多着细草于窠中令暖先刻白木为卵形窠别着一枚以诳之【不尔不肯入窠喜束西浪生若独着一窠后有争窠之患】生时防即收取别着一暖处以柔细草覆借之【停置窠中冻即雏死】伏时大鹅一十子大鸭二十子小者减之【多则不周】数起者不任为种【数起则冻冷也】其贪伏不起者须五六日一与食起之令洗浴【久不起者饥羸身冷虽伏无热】鹅鸭皆一月雏出量雏欲出之时四五日内不用闻打鼓纺车大呌猪犬及舂声又不用器淋灰不用见新产妇【触忌者雏多厌杀不能自出假今出亦防死也】雏既出作笼笼之先以粳米为粥縻一顿饱食之名曰填嗉然后以粟饭切苦菜芜菁英为食以清水与之浊则易【不易泥塞鼻则死】入水中不用停久防宜驱出【此既水禽不得水即死脐未合乆则水中冷彻亦死】于笼中高处敷细草令寝处其上【雏小脐未合不欲冷也】十五日后乃出笼【早放者匪直乏力致困又有寒冷兼乌鸱灾也】鹅惟食五谷稗子及草莱不食生虫【葛洪方曰居射工之地当养鹅鹅见此物能食之故鹅辟此物也】鸭靡不食矣水稗实成时尤是所便噉此足得肥充供防者子鹅百日以外子鸭六七十日佳过此肉硬大率鹅鸭六年以上老不复生伏矣宜去之少者初生伏又未能工惟数年之中佳耳纯取雌鸭无令杂雄足其粟豆常令肥饱一鸭便生百卵【俗所谓杀生者此卵既非隂阳合生虽伏亦不成雏宜以供膳幸无麛卵之咎也】
　　鱼
　　齐民要术陶朱公养鱼经曰夫治生之法有五水畜第一水畜所谓鱼池也以六畆地为池池中作九洲求懐子鲤鱼长三尺者二十头牡鲤鱼长三尺者四头以二月上庚日纳池中令水无声鱼必生至四月内一神守六月内二神守八月内三神守神守者鼈也所以纳鼈者鱼满三百六十则蛟龙为之长而将鱼飞去纳鼈则鱼不复去在池中周绕九洲无穷自谓江湖也至来年二月得鲤鱼长一尺者一万五千枚三尺者四万五千枚二尺者万枚至明年得长一尺者十万枚长二尺者五万枚长三尺者五万枚长四尺者四万枚留长二尺者千枚作种所余皆货候至明年不可胜计也池中有九洲八谷谷上立水二尺又谷中立水六尺所以养鲤者鲤不相食易长又贵也　又作鱼池法三尺大鲤非近江湖仓卒难求若养小鱼积年不大欲令生大鱼法须载取薮泽陂湖饶大鱼之处近水际土十数载以布池底二年之内即生大鱼盖由土中先有大鱼子得水即生也
　　蜜蜂
　　新添人家多于山野古窑中收取盖小房或编荆囤两头泥封开一二小窍使通出入另开一小门泥封时时开郤扫除常净不令他物所侵秋花雕尽留冬月蜂所食蜜余蜜脾割取作蜜蜡至春三月扫除如前常于蜂防前置水一器不致渇损春月蜂成有数个蜂王当审多少壮与不壮若可分为两防止留蜂王两个其余摘去如不分除旧蜂王外其余蜂王尽行摘去【防乌禾反穴居也】
　　嵗用杂事
　　四时类要正月竖篱落　粪田　开荒　修蚕屋　织蚕箔　造桑机　造麻鞋　舂米【此月人闲】　筑墙　二月栽栁　舒蒲桃上架　解栗裹　去石榴裹　造酱【是月合为中时】　寒食前后收柴炭　造布　浣冬衣　采桑螵蛸　三月利沟渎　葺垣墙　治屋室以待霖雨脱墼　移茄子　造酪【是月牛羊饱草好造也】　四月收蔓菁
　　芥萝卜等子　收干椹子　锄葱　收干笋藏笋　此月伐木不蛀　修隄防开水窦　整屋漏以备暴雨五月灰藏毛羽物　毡须人卧不卧则晒箒扫　收蚕种豌豆蜀芥胡荽子　六月命女工织防绢　收芥子【中秋后种】　收花药子【便种之】　收李核【便种】　收苜蓿　收槐花【曝干】　斫竹【此月及八月不蛀】　沤麻　晒毡褥书裘　种小蒜【同七月】萝卜　七月收楮子　浣故衣制新衣作夹衣以备始凉　刈蒿草　种蜀芥　分薤　沤晚麻　耕菜地　收荷叶隂干　拭漆器五月至此月昼经雨后漆器图画箱箧须晒干则不损　收瓜蒂　收蒺防子【同八月】　八月收薏苡　收角蒿　收韭花　收胡桃收枣　开蜜　下旬造油衣　收油麻秫江豆　备冬衣　刈莞苇　九月收豕【同十月】　收皂角　贮麻子油采菊花　收木瓜　备冬藏凡蔓菁荏蓼韭辈脆美
　　而不耐停若旱园菜稍硬停得至二月　十月筑垣墙墐北戸　荐　遮掩牛马屋　收槐实梓实　收牛膝地黄　造牛衣　盘瘗蒲桃　包裹栗树石榴树不尔即冻死　收诸般谷种大小豆种　十一月货薪柴緜絮　伐木取竹箭　造什物农具　折麻放麻　刈蒿棘　贮年支草于隙地至六月及秋霖时俱利倍十二月造车　贮雪水　收腊糟　粪地　刈棘屯墙造农器　收羔种　收牛粪






　　农桑辑要卷七
</div>
    <div class="pagination">
<a href="农桑辑要_page6.html">上一页</a><a href="农桑辑要.html">1</a><a href="农桑辑要_page2.html">2</a><a href="农桑辑要_page3.html">3</a><a href="农桑辑要_page4.html">4</a><a href="农桑辑要_page5.html">5</a><a href="农桑辑要_page6.html">6</a><span class="current-page">7</span>
    </div>
    <div class="pagination"><a href="index.html">返回目录</a></div>
</body>
</html>
