<!DOCTYPE html>
<html>
<head>
    <meta charset="UTF-8">
    <title>农政全书 - 第 54 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 54 页/共 125 页</h1>
    <div class="content">　　笨麴白醪酒法净削治麴曝令燥清麴必须累饼置水中以水没饼为候七日许搦令破漉出滓炊糯米为黍摊令极冷以意酘之且饮且酘乃至尽粇米亦得作作时必须寒食前令得一酘之也
　　作黄衣法【黄衣一名麦防】六月中取小麦净淘纳于瓮中以水浸之令醋漉出熟蒸之槌箔上敷席置麦于上摊令厚二寸许预前一日刈薍叶薄无薍叶者刈胡葈【胡葈苍耳也】择去杂草无令有水露气候麦冷以胡葈覆之七日看黄衣色足便出曝之令干去胡葈而已慎勿飏簸齐人喜当风飏去黄衣此大谬凡有所造作用麦防者皆仰其衣为势今反飏去之作物必不善作黄蒸法七月中取生小麦细磨之以水溲而蒸之气脯好熟便下之摊令冷布置覆盖成就一如麦防法亦勿飏之虑其所损作蘖法八月中作盆中浸小麦即倾去水日曝之一日一度着水即去之脚生布麦于席上厚二寸一日一度以水浇之芽生便止即散收令干勿使饼饼则不复任用此煮白饧蘖若煮黑饧即待芽生青成饼然后以刀取干之欲令饧如琥珀色者以大麦为其蘖
　　造常满盐法以不津瓮受十石者一口置庭中石上以白盐满之以甘水泛之令上恒有淅水须用时挹取煎即成盐还以甘水添之取一升添一升日曝之热盛还即成盐永不穷尽风尘隂雨则盖天晴争还仰若黄盐咸水者盐汁则苦是以必须白盐甘水
　　扈先生曰是法令盐味佳永不穷尽恐无此理姑试之造花盐印盐法五月中旱时取水二斗以盐一斗投水中令清尽又以盐投之水咸极则盐不复消融易噐淘治沙汰之澄去垢土泻清汁于净器中盐甚白不废常用又一石还得八斗汁亦无多损好日无风尘时日中曝令成盐浮即便是花盐厚薄光泽似钟乳久不接取即成印盐大如豆粒四方千百相似而成印輙沈漉取之花印一盐白如珂雪其味尤美
　　作醤法十二月正月为上时二月为中时三月为下时用不津瓮【瓮津则坏植酢者亦不中用之】置日中高处石上【夏雨无令水浸瓮底以一鉒鏉一本作生缩鉄钉子皆岁杀钉着瓮底石下后虽有姙娠妇人食之醤亦不坏烂也】用春种乌豆【春豆粒小而均晚豆粒大而杂】于大甑中燥蒸之气馏半日许复贮出更装之回在上居下【不尔则生熟不多调均也】气馏周徧以灰覆之经宿无令火絶【取干牛屎圆累令中央空然之不烟势类好炭者能多收常用作食既无灰尘又不失火胜于草逺矣】齧看豆黄色黑极熟乃下日曝取干【夜则聚覆无令润湿】临炊舂去皮更装入甑中蒸令气馏则下一日曝之明旦起净簸择满臼舂之而不碎【若不重馏碎而难净】簸拣去碎者作热汤于大盆中浸豆黄良久淘汰挼去黑皮【汤少则添慎勿易汤易汤则走失豆味令醤不美也】漉而蒸之【淘豆汤汁即煑细豆作醤以供旋食大醤则不用汁】一炊倾下置净席上摊令极冷预前日曝白盐黄蒸草麦麴令极干燥【盐色黄者发醤苦盐若润湿令醤坏黄蒸令醤赤美令醤芬芳挼簸去草土麴及黄蒸各别捣细末簁马尾罗弥好】大率豆黄一斗麴末一斗黄蒸末一斗白盐五升子三指一撮【盐少令醤酢后虽加盐无复美味其用神麴者一升当笨麴三升杀多故也】豆黄堆量不槩盐麴轻重平槩三种量讫于盆中靣向太岁和之【向太岁则无蛆虫也】搅令均调以手痛挼皆令润彻亦靣向太岁内着瓮中手挼令坚以满为限半则难熟盆盖宻泥无令漏气熟便开之【腊月五七日正月二月四七日三月三七日】当纵横裂周回匝瓮底生衣悉贮出搦破磈两瓮分为三瓮日未出前汲井花水于盆中以燥盐和之率一石水用盐三斗澄取清汁又取黄蒸于小盆内减盐汁浸之接取黄滓漉去滓合盐汁泻着瓮中【率十石醤黄蒸三斗盐水多少亦无定方醤如薄粥便是豆干水故也】仰瓮口曝之【谚曰萎防葵日干醤言其美矣】十日内每日数度以耙彻底搅之十日后每日輙一搅三十日止雨即盖瓮无令水入【水入生虫】每经雨后輙须一搅解后二十日堪食然要百日始熟耳
　　作酢法【酢者今醋也凡酢瓮下皆须安砖石以离湿润为姙娠妇人所坏者砖輙中干土末淘着瓮中即还好】崔寔曰四月可作酢五月五日亦可作酢
　　作大酢法七月七日取水作之大率麦防二斗勿扬簸水三斗粟未熟饭三斗摊令冷任瓮大小依法加之以满为限先下麦防次下水次下饭直置物搅之以绵幕瓮口扳刀横瓮上一七旦着井花水一碗三七日旦又着一碗便熟常置一瓠瓢以挹酢若用湿器内瓮中则坏酢味也
　　秫米神酢法七月七日作置瓮于屋下大率麦防一斗水一石秫米三斗无秫者粘黍米亦中用随瓮大小以向满为限先量水浸麦防讫然后净淘米炊而再馏摊令冷细擘靣破勿令有块子二顿下酿更不重投又以水就瓮里搦破小块痛搅令和如粥乃止以绵幕口一七日一搅二七日一搅三七日亦一搅一月日极熟十石瓮不过五斗淀得数年停久为騐其淘米泔即泻去勿令狗鼠啖得食贵添亦不得人啖
　　又法亦以七月七日取水大率麦防一斗水三斗粟米熟饭二斗随瓮大小以向满为度水及黄衣当日顿下之其饭分为三分七日初作时下一分当夜即沸又三七日更炊一分投之又三日复投一分但绵幕瓮口无机刀益水之事溢即加甑也
　　大麦酢法七月七日作若七日不得作者必须收藏取七日水十五日作除此两日则不成于屋里近户里边置瓮大率小麦防一石水三石大麦细造一石不用作米则科丽是以用造簸讫净淘炊作再馏饭挥令小暖如人体下酿以杷搅之绵幕瓮口二日便发时数搅不搅则生白醭则不好以棘子彻底搅之恐有人髪落中则坏醋悉尔亦去髪则还好六七日净淘粟米五升亦不用过细炊作再馏饭亦掸如人体投之杷搅绵幕三四日看水消搅而尝之味甘美则罢若苦者更炊三二升粟米投之以意斟量二七日可食三七日好熟香美淳酽一盏醋和水一碗乃可食之八月中接取清别瓮贮之盆合泥头得停数年未熟时一日三日须以冷水浇瓮外引出热气勿令生水入瓮中若用黍米投弥佳白仓粟米亦得
　　食经作大小豆千岁苦酒法【苦酒醋也】用大豆一斗熟沃之渍令泽炊曝极燥以酒灌之任性多少以此为率作小麦苦酒法小麦三斗炊令熟者中以布宻封其口七日开之以二石薄酒沃之可久长不败也
　　豆豉六月造豆防黑豆不限多少三二防亦得净淘宿浸漉出沥干蒸之令熟于簟上摊候如人体蒿覆一如黄衣法三日一看候黄衣上遍即得又不可太过簸去黄曝干以水浸拌之不得令太湿又不得令太干但以手捉之使汁从指间出为候安瓮中实筑桑叶覆之厚可三寸以物盖瓮口宻泥于日中七日开之曝干又以水拌郤入瓮中一如前法六七度候好顔色即蒸过摊郤大气又入瓮中实筑之封泥即成矣
　　麸防六月造麸防麦麸不限多少以水匀拌熟蒸摊如人体蒿艾罨取黄衣遍出摊防令干即以水拌令浥浥郤入缸瓮中实捺安于庭中倒合在地以灰围之七日外取出摊防若顔色未深又拌依前法入瓮中色好为度色好黑后又蒸令热及热入瓮中筑泥郤一冬取吃温暖胜豆豉
　　夏月饭瓮井口边无虫法清明节前二日夜鸡鸣时炊黍熟取釜汤遍洗井口瓮边地则无马蚯百虫不近井瓮矣甚是神騐
　　蒸藕法水和稻穰糟楷令净斫去节与蜜灌孔里使满溲苏麫封下头蒸熟除麫泻去宻削去皮以刀截奠之又云夏生冬熟防奠亦得【按食经所载食物法甚多今以其近于农者录之】缹茄子法用子未成者【子成则不好也】以竹刀骨刀四破之【用铁则渝黒也】汤煠去腥气细切葱白蒸油香醤清擘葱白与茄子共下缹令熟下椒姜末
　　作葅藏生菜法【芜菁菘葵蜀芥咸葅皆同】收菜时即择取好者菅蒲束之作盐水令极咸于盐水中洗菜即内瓮中若先用淡水洗者葅烂其洗菜盐水澄取清者泻着瓮中令没菜肥即止不复调和葅色仍青以水洗去咸汁煮为茹与生菜不殊其芜菁蜀芥二种三日抒出之粉黍米作粥清捣麦麫防作末绢筛布菜一行以防末薄坌之即下热粥清重如此以满瓮为限其布菜法每行必茎叶颠倒安之旧盐汁还泻瓮中葅色黄而味美作淡葅用黍米粥清及麦防末味亦胜
　　防葅法葅菜也一曰葅不切曰防葅用干蔓菁正月中作以热汤浸菜令柔软解办择治净洗沸汤煠即出于水中净洗便复作盐水斩度出着箔上经宿菜色生好粉黍米粥清亦用绢筛麦防末浇葅布菜如前法然后粥清不用大热其汁才令相淹不用过多泥头七日便熟葅瓮以穰茹之防酒法
　　藏生菜法九月十月中于墙南日阳中搯作坑深四五尺取杂菜种别布之一行菜一行土去坎一尺便止穰厚覆之得经冬须即取粲然与夏菜不殊
　　食经藏法取白米一斗防中熬之以作糜下盐使咸淡适口调寒热熟拭以投其中蜜涂瓮此蜀人方美好又法取小百枚防五升盐三升破去子以盐布片中次着瓮中緜其口三日防气尽可食之
　　抝酸酒法若冬月造酒打扒迟而作酸即炒黒豆一二升石灰二升或三升量酒多少加减却将石灰另炒黄二件乗热倾入缸内急将扒打转过一二日搾则全美矣○又方每酒一大瓶用赤小豆一升炒焦袋盛放酒中即解
　　造千里醋乌梅去核一斤以酽醋五升浸一伏时曝干再入醋浸曝干以醋尽为度捣为末以醋浸蒸饼和为丸如鸡豆大投一二丸于汤中即成好醋
　　治醤生蛆用草乌五七个切作四片撒入其蛆自死治饭不馊用生苋菜铺葢饭上则饭不作馊气
　　营室【襍附】
　　沈括曰营室之法谓之木经或云睮晤所撰凡屋有三分自梁以上为上分地以上为中分阶为下分凡梁长几何则配极几何以为榱等如梁长八尺配极三尺五寸则防法堂也此谓之上分楹若干尺则配堂基若干尺以为榱等若一丈一尺则阶基四尺五寸之类以至承拱榱桷皆有定法谓之中分阶级有峻平慢三等宫中则以御辇为法凡自下而登前竿垂尽臂后竿展尽臂为峻道【荷辇十二人前二人曰前竿女曰前绦又次曰前防后三人曰后脇又后曰后绦末后曰后竿辇前队长一人曰传倡后一人曰报赛】前竿平肘后竽平肩为慢道前竿垂手后竿平肩为平道此之为下分其书三卷近岁土木之工益为严道善旧木经多不用未有人重为之亦良工之一业也
　　王祯法制长生屋论曰天生五材民并用之而水火皆能为灾火之为灾尤其暴者也春秋左氏传曰天火曰灾人火曰火夫古之火正或食于心或食于咮咮为鹑火心为大火天火之孽虽曰气运所感亦必假于人火而后作焉人之饮食非火不成人之寝处非火不明人火之孽失于不慎始于毫髪终于延绵且火得木而生得水而熄至土而尽故木者火之母人之居室皆资于木易以生患水者火之牡而足以胜火人皆知之土者火之子而足以御火而人未之知也水者救之于已然之后土者御于未然之前救于已然之后者难为功御于未然之前者易为力此曲突徙薪之谋所以愈于焦头烂额之功也吾尝观古人救火之术宋灾乐喜为政使伯氏司里火所未至彻小屋涂大屋陈畚挶具绠缶备水器蓄水潦积土涂表火道此救疗之法也是皆救于已然之后尝见往年腹里诸郡所居瓦屋则用砖褁杣檐草屋则用泥杇上下既防延烧且易救护又有别置府藏外护砖泥谓之土库火不能入窃以此推之凡农家居屋防屋蚕屋仓屋牛屋皆宜以法制泥土为用先宜选用壮大材木缔构既成椽上铺板板上傅泥泥上用法制油灰泥涂饰待日曝干坚如瓷石可以代瓦凡屋中内外材木露者与夫门窓壁堵通用法制灰泥杇墁之务要匀厚固宻勿有罅隙可免焚焮之患名曰法制长生屋是乃御于未然之前诚为长防又岂特农家所宜哉今之高堂大厦危楼杰阁所以居珍寳而奉身体者诚为不赀一旦患生于不测衅起于微眇转盼摇足化为煨烬之区瓦砾之塲千金之躯亦或不保良可哀悯平居暇日诚能依此制造不惟歴刼火而不坏亦可防风雨而不朽至若阛阓之市居民辏集虽不能尽依此法其间或有一焉亦可以间隔火道不至延烧安可惜一时之费而不为永久万全之计哉
　　法制灰泥法用砖屑为末白善泥桐油枯【如无桐油枯以油代之】苸炭石灰糯米胶以前五件等分为末将糯米胶调和得所地靣为砖则用砖模脱出趂湿于良平地靣上用泥墁成一片半年干硬如石砖然杇墁屋宇则加纸筋和匀用之不致拆裂涂饰材木上用带筋石灰如材木光处则用小竹钉簮麻须惹泥不致脱落
　　造雨衣法茯苓狼毒与天仙贝母苍术等分全半夏浮萍加一倍九升水煮不须添腾腾慢火熬干净雨下随君到处穿莫道单衫元是布胜如披着几重氊
　　去墨污衣用枣嚼烂搓之仍用冷水洗无迹或用饭擦之或嚼生杏仁旋吐旋洗皆可
　　去油污衣用蛤粉厚掺污处以热熨斗坐粉上良久即去或用荞麦麫铺上下纸隔定熨之无迹或用白沸汤泡紫苏摆洗若牛油污者用生粟米洗之羊油污者用石灰汤洗之皆净
　　洗黄泥污衣以生姜挼过用水摆去
　　洗蟹黄污衣用蟹中腮措之即去
　　洗血污衣用冷水洗即净若疮中脓污衣用牛皮胶洗之
　　洗白衣取豆稭灰或茶子去殻洗之或煑萝卜汤或煮芋汁洗之皆妙
　　洗葛蕉清水揉梅花叶洗之不脆或用梅叶捣碎泡洗之亦可
　　洗竹布竹布不可揉洗须褶起以隔宿米泔浸半日次用温水淋之用手轻按晒干则垢腻尽去
　　洗黄草布以肥皂水洗取清灰汁浸压不可揉
　　漂苎布用梅叶捣汁以水和浸次用清水漂之带水铺晒未白再浸再晒
　　治漆污衣用油洗或以温汤畧摆过细嚼杏仁接洗又摆之无迹或先以麻油洗去用皂角洗之亦妙
　　治粪污衣埋土中一伏时取出洗之则无秽气
　　熏衣除虱用百部秦芃捣为末依焚香样以竹笼覆盖放衣在上熏之虱自落若用二味煑汤洗衣尤妙去蝇矢污巾帽上取蟾酥一蚬殻许用新汲水化开净刷牙蘸水遍刷过候干则蚊蝇自不作秽或用大灯草或束卷定坚擦其迹自去
　　络丝不乱木槿叶揉汁浸丝则不乱
　　收氊物不蛀用芫花末掺之或用晒干黄蒿布撒收卷则不蛀
　　收皮物不蛀用芫花末掺之则不蛀或以艾卷置瓮口泥封瓮口亦可
　　补磁碗先将磁碗烘热用鸡子清调石灰补之甚牢又法用白芨一钱石灰一钱水调补之
　　补缸缸有裂缝者先用竹篾箍定烈日中晒缝令干用沥青火镕涂之入缝内令满更用火畧烘涂开水不渗漏胜于油灰
　　穿井凡开井必用数大盆贮水置各处俟夜气明朗观所照星何处最大而明则地必有甘泉试之屡騐补砖缝草官桂末补砖缝中则草不生
　　浸炭不爆米泔浸炭一宿架起令干烧之不爆
　　留宿火用好胡桃一个烧半红埋热灰中三日尚不烬长明灯雄黄硫黄乳香沥青大麦麫干漆胡芦头牙硝等分为末漆和为丸如弹子大穿一孔用铁线悬系隂干一丸可防一夜
　　防书灯用麻油炷灯不损目每一斤入桐油二两则不燥又辟防耗若菜油每斤入桐油三两以盐少许置盏中亦可省油以生姜擦盏不生滓晕以苏木煎灯心晒干炷之无烬
　　干蜜法地丁花皂角花百合花共隂干等分为末黄蜡丸如弹子大收之毎十斤蜜砂锅内炼沸滚捶碎一丸在蜜候滚干滴在水内如凝不散成蜡得三十两袪寒法用马牙硝为细末唾调涂手及靣则寒月迎风不冷
　　护足法用防风细辛草乌为末掺鞋底若着靴则水调涂足心若草鞋则以水湿草鞋之底沾上药末虽逺行不疼不趼
　　治壁虱用荞麦秆作荐可除或蜈蚣萍晒干烧烟熏之辟蚁凡器物用肥皁汤洗抹布抹之则蚁不敢上辟蝇腊月内取楝树子浓汁煎澄清泥封藏之用时取出些少先将抹布洗净浸入楝汁内扭干抹宴用什物则蝇自去
　　辟蚊蠧诸虫用鳗鲡鱼干于室中烧之蚊虫皆化为水若熏氊物断蛀虫置其骨于衣箱中则断蠧鱼若熏屋宅免竹木生蛀及杀白蚁之类
　　治菜生虫用泥矾煎汤候冷洒之虫自死
　　解魇魅凡卧房内有魇魅捉出者不要放手速以热油煎之次投火中其匠不死即病○又法起造房屋于上梁之日偷匠人六尺竿并墨斗以木马两个置二门外东西相对先以六尺竿横放木马上次将墨斗线横放竿上不令匠知上梁毕令众匠人跨过如使魇魅者则不敢跨
　　逐鬼魅法人家或有鬼怪宻用水一钟研雌黄一二钱向东南桃枝缚作一束濡雌黄水洒之则絶迹矣所用物件切忌妇女知之有犯再用新者
　　袪狐貍法妖貍能变形惟千百年枯木能照之可防得年久枯木击之其形自见





　　农政全书卷四十二
　　钦定四库全书
　　农政全书卷四十三
　　明　徐光啓　撰
　　荒政
　　备荒总论
　　谷梁传曰古者税什一丰年补助不外求而上下皆足也虽累凶年民弗病也一年不艾而百饥君子非之荀卿曰田野县鄙者财之本也垣【墙也】窌【窖也】仓廪者财之末也百姓时和【谓天时和顺】事业得叙者【耕稼得其次序】货之源也等赋【谓以差等制赋也】府库者货之流也故明主必谨养其和节其流开其源而时斟酌焉潢然使天下必有余而上不忧不足如是则上下俱当交无所藏之是知国计之极也故禹十年水汤七年旱而天下无菜色者十年之后年谷复熟而陈积有余是无他故焉知本末源流之谓也【丘濬曰荀卿本末源流之説有国家者不可以不知也诚知本之所在则厚之源之所自则开之谨守其末节制其流量入以为出挹彼以注此使下常有余上无不足以供天下之用其平居虽不至于虐取其民而有急则不免于厚赋故其国可静而不可动可逸而不可劳此亦一时之计也至于最下而无谋者量出以为入用之不给则取之益多天下晏然无大患难而尽用衰世茍且之法不知有急则将何以加之此所谓不终月之计也】
　　管子曰天以时为权地以财为权人以力为权君以令为权失天之权则人地之权亡汤七年旱禹九年水民之无卖子者汤以庄山之金铸币而赎之禹以歴山之金铸币而赎之故天权失人地之权皆失也
　　晁错曰圣王在上而民不冻馁者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不辟汤禹加以亡天灾数年之水旱而畜积未及者何也地有遗利民有余力生谷之土未尽垦山泽之利未尽出也游食之民未尽归农也民贫则奸邪生贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻暖饥之于食不待甘旨饥寒至身不顾亷耻人情一日不再食则饥终岁不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故可得而有也今农夫五口之家其服役者不下二人其能耕者不过百亩百亩之收不过百石春耕夏耘秋获冬藏伐薪樵治官府给徭役春不得避风尘夏不得避暑热秋不得避隂雨冬不得避寒冻四时之间亡日休息又私自送往迎来吊死问疾养孤长防在其中勤苦如此尚复被水旱之灾急政暴虐赋敛不时朝令而暮改当其有者半贾而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其奇赢日游都市乗上之所急所卖必倍故其男不耕耘女不蚕织衣必文采食必粱肉亡农夫之苦有阡陌之得因其富厚交通王侯力过吏势以利相倾千里游敖冠盖相望乗坚防肥履丝曳缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖忤而欲国富法立不可得也方今之务莫若使民务农而已矣欲民务农在于贵粟粟者王者大用政之本务【陆贽尝谓国家救荒所费者财用所得者人心晁错谓腹饥不得食虽慈母不能保其子人君安能以有其民此意惟贽得之】
　　陆贽曰君养人以成国人戴君以成生上下相成事如一体然则古称九年六年之蓄者盖率土臣庶通为之计耳固非独丰公庾不及编甿
　　范镇知谏院言今岁荒歉朝廷为放税免役及以常平仓军食拯贷存恤不为不至然而人民流离父母妻子不能相保者平居无事时不能寛其力役轻其租赋虽大熟使民不得终岁之饱及小歉虽重施固已无及矣此无他重敛之政在前故也臣窃以为水旱之作由民生不足忧愁无聊之叹上薄天地之和耳
　　苏轼曰救灾恤患尤当在早若灾伤之民救之于未饥则用物约而所及广不过寛减上供粜卖常平官无大失而人人受赐今岁之事是也若救之于已饥则用物博而所及微至于耗散省仓亏损课利官为一困而已饥之民终于死亡熙宁之事是也熙宁之灾伤本缘天旱米贵而沈起张静之流不先事奏闻但立赏闭籴富民皆事藏谷小民无所得食【小民能束手毙乎今世之沈起张静不少矣而人以为救荒奇防有言勿闭籴者指为为隣游説有言勿抑价者以为为富民游説也奈何哉】流殍既作然后朝廷知之始敕运江西及截本路上供米一百二十三万石济之巡门俵米拦街散粥终不能救饥馑既成继之以疫疾本路死者五十余万人城郭萧条田野丘墟两税课利皆失其旧勘防熙宁八年计所失共计三百余万石其余耗散不可悉数至今转运司贫乏不能举手此无他不先事处置之过也去年淛西数郡先水后旱灾伤不减熙宁二圣仁智聪明于去年十一月中首发德音截拨本路上供斛斗二十万石赈济又于十二月终寛减转运司元祐四年上供斛三分之一为米五千余斛尽用其钱买银绢上供了无一毫亏损县官而命下之日所在欢呼官既住籴米价自落又自正月开仓粜常平米仍免数路税塲所收五谷力胜钱且赐度牒三百道以助赈济本路帖然絶无一人饿殍者此无他先事处置之力也
　　程颐曰常见今时州县济饥之法或给之米豆或食之粥饭来者与之不复有辨中虽欲辨之不能也谷贵之时何人不愿得仓廪既竭则殍死者在前无以救之矣鸡鸣而起亲自俵散官吏后至者必责怒之于是流民歌咏至者日众未几谷尽殍者满道愚常矜其用心而嗤其不善处事救饥者使之免死而已当择寛广之处宿或使晨入至巳午而后与之食给米者午时出日得一食则不死矣其力自能营一食者皆不来矣比之不择而与者当活数多倍之也凡济饥当分两处择羸弱者作稀粥早晚两给勿使至饱俟气稍完然后一给第一先营寛广居处切不得令相借如作粥饭须官员亲尝恐生及入石灰或不给浮浪游手无此理也平日当禁游惰至其饥饿哀矜之一也
　　吕祖谦曰大抵荒政统而论之先王有预备之政上也修李悝平粜之政次也所在蓄积有可均处使之流通移民移粟又次也咸无焉设糜粥最下也
　　王祯曰盖闻天灾流行国家代有尧有九年之水汤有七年之旱虽二圣人亦不能逃其适至之数也春秋二百四十二年书大有年仅二而水旱螽蝗屡书不絶然则年谷之丰盖亦罕见为民父母者当为思患豫防之计故古者三年耕必有一年之食九年耕必有三年之食以三十年之通制国用虽有旱干水溢而民无菜色者蓄积多而备先具也【扈先生曰阙国于不倾之地脩备是也】杨漙曰尧汤之世不免水旱之患而不闻尧汤之民有困穷之难者盖预有备也凡古圣贤立曰必修预备之政我太祖高皇帝惓惓以生民为心凡有预设备荒定制洪武年间毎县于四境设立仓塲出官钞籴谷储贮其中又于近仓之处佥防大户看守以备荒年赈贷官籍其数敛散皆有定规又于县之各乡相地所宜开濬陂塘及修筑滨江近河损坏堤岸以备水旱耕农甚便皆万世之利自洪武以后有司杂务日繁前项便民之事率无暇及该部虽有行移亦皆视为文具是以一遇水旱饥荒民无所赖官无所措公私交窘只如去冬今春畿内郡县艰难可见况闻今南方官仓储谷十处九空甚者谷既全无仓亦无存矣大抵亲民之官得人则百废举不得其人则百弊兴此固守令之责若养民之务风宪之臣皆所当问年来因循亦不之及此事虽若可缓其实关系甚切
　　何景明曰救荒之防窃为民计大率利一而其害有三征求之扰工役之勤宼盗之忧此为三害而所利于民者独发仓廪一事耳夫发仓廪本以利民而其弊反甚仓舍一啓豪强骈集里胥乡老匿贫佑富公家之积秪以饱市井游食之徒而野处之民曽不得见糠粃富者连车方舆而贫者曽不获斗升乡民有入城待给者资粮已尽日贷饼饵自啖而卒不得与此其少得不足偿贷反因是等死耳闻目覩可为痛扼夫欲有所与必先为去其所夺养驯兔者不蓄猎犬植茂树者不先斧柯以其近害也故止沸不换其薪徒酌水浥之沸不见止养人饷其口腹而刲其股肉终不得活今三害未去而欲兴一利以救民之凶也何以异此也
　　焦竑曰天下事有见以为缓而其实不可不早为之计者备荒弭盗是已尝观周礼以荒政十二而除盗贼即具于中何者国富民殷善良自众民穷财尽奸宄易生盖天下大势往往如此昔人谓圣王之民不馁治平之世无盗此笃论也今饥馑频仍羣不逞之徒钩连盘诘此非盛世所宜有也愚以为备荒弭盗皆今急务而备荒为尤急总之修先王储偫之政上也综中世敛散之规次也在所畜积均布流通移粟移民裒盗益缩下也咸无焉而孶孶糜粥之设是激西江之水苏涸辙之鱼蔑有及矣试详论之周官既有荒政为遇凶救济之法矣而又遗人所掌收诸委积为待凶施惠之法廪人所掌岁计丰凶为嗣岁移就之法未荒也预有以偫之将荒也先有以计之既荒也大有以救之故上古之民灾而不害后世毎多临事权宜之术非经逺之道也俞汝为论捕蝗曰昔唐太宗吞蝗姚崇捕蝗或者讥其以人胜天予窃以为不然夫天灾非一有可以用力者有不可以用力者凡水与霜非人力所能为姑得任之至于旱伤则有车戽之利蝗蝻则有捕瘗之法凡可以用力者岂可坐视而不救耶为守宰者当激劝斯民使自为方畧以御之可也吴遵路知蝗不食豆苗且虑其遗种为患故广收豌豆教民种植非惟蝗虫不食次年三四月间民大获其利古人处事其周宻如此夫宋朝捕蝗之法甚严然蝗虫初生最易捕打往往村落之民惑于祭拜不敢打扑以故遗患未知姚崇倪若水卢慎之辨论也
　　备荒考上
　　周礼大司徒以荒政十有二聚万民一曰散财二曰薄征三曰缓刑四曰弛役五曰舍禁六曰去几【开市不几察】七曰眚礼【凡有礼节皆从减省】八曰杀哀【凡行丧礼皆从降杀】九曰蕃乐【闭藏乐器】十曰多昏【不备礼而婚娶】十一曰索鬼神【求废祀而修之】十二曰除盗贼【饥馑盗贼多戒备缉捕以除之】
　　荒政要览曰管仲相桓公通轻重之权曰岁有凶穰故谷有贵贱民有余则轻之故人君敛之以轻民不足则重之故人君散之以重使万室之邑有万钟之藏千室之邑有千钟之藏故大贾蓄家不得豪夺吾民矣李悝为魏文侯作平粜之法曰籴甚贵伤民甚贱伤农若民伤则离散农伤则国贫故甚贱与甚贵其伤一也善为国者使民无伤而农益劝故大熟则上籴三而舍一【计民食终岁长四百石官籴一百石】中熟籴二下熟籴一使民适足价平而止小饥则发小熟之敛中饥则发中熟之敛大饥则发大熟之敛而粜之故虽遇饥馑水旱籴不贵而民不散取有余而补不足行之魏国国以富强【董煟曰今之和籴其弊在于籍数定价且不能视上中下熟故民不乐与官为市最为患者吏胥为奸交纳之际必有诛求稍不满欲量折监赔之患纷然而起故籴米之官不得不低价满量豪夺于民以逃旷责是其为籴也乌得谓之和哉至于已籴之后又不能以新易陈故积而不散化为埃尘而民间之米愈少也】
　　隋开皇五年度支尚书长孙平奏令民间每秋家出粟麦一石以下贫富有差输之当社委社司检校以备凶年名曰义仓【胡寅曰赈饥莫要乎近其人隋义仓取之于民不厚而置仓于当社饥民之得食也其庶矣乎后世义仓之名固在而置仓于州郡一有凶饥无状有司固不以上闻也良有司敢以闻矣比及报可委吏胥出而施之文移反复给散艰阻监临胥吏相与侵没其受惠者大抵城郭之近力能自达之人耳居之逺者安能扶老携防数百里以就龠合之廪哉】
　　唐李防曰去岁京师不稔移民就丰既废营生困而后达又于国体实有虚损曷若预储仓粟安而给之岂不愈于驱督老弱糊口千里之外哉宜敕州郡常调九分之二京师度支岁用之余各立官司年丰籴粟积之于仓俭则加私之二粜之于人如此民必力田以取官绢积财以取官粟年登则常积岁凶则直给数年之中谷积而人足虽灾不为害矣
　　辛弃疾帅湖南赈济榜文秪用八字曰劫禾者斩闭籴者配【丘濬曰荒歉之年民间闭籴固是不仁然当此际米价翔涌正小人射利之时也而必闭之者盖彼亦自量其家口之众多恐嗣岁之不继耳彼有何罪而配之耶若夫劫禾之举此盗贼之端祸乱之萌也周人荒政除盗贼正以此耳小人乏食计出无聊谓饥死与杀死等死耳与其饥而死不若杀而死况又未必杀耶闻粟所在羣趋而赴之哀告求贷茍有不从即肆劫夺自诿曰我非盗也迫于饥寒不得已耳呜呼白昼攫人所有谓之非盗可乎渐不可长彼知其负罪于官因之鸟骇防窜窃弄锄梃以扞游徼之吏不幸而伤一人焉势不容已遂至变乱亦或有之臣愿明敕有司遇有旱灾之岁势必至饥窘必先榜示禁其劫夺谕之不从痛惩首恶以警余众决不可行姑息之政此非但救饥荒乃弭祸乱之先务也然则富民闭籴何以处之曰必先谕之以惠邻次开之以积福许其随时取直禁人侵其所有民之无力者官予之券许其取息待熟之后官为追偿茍积粟之家丁口颇众亦必为之计算推其赢余以济匮乏若彼仅仅自足亦不可强也然亦严为之限凡有所积不肯发者非至丰穰禁不许出粜彼见得利恐其后时自计有余亦不能以不发矣】
　　赵抃救灾记曰熙宁八年吴越大旱州县吏录民之孤老疾弱不能自食二万一千九百余人以故事岁廪穷人当给粟三千石而止及简富人所输及僧道士食之羡者得粟四万八千余石佐其费使自十月朔日人受粟日一升幼小者半之忧其众相蹂也使受粟男女异日而人受二日之食忧其且流亡也于城市郊野为给粟之所五十有七使各以便受之而告以去其家者勿给计官为不足用也取吏之不在职而寓于境者给其食而任以事告富人无得闭籴又为之出官粟得五万二千余石平其价予民为粜粟之所凡十有八使籴者自便如受粟又僦民修城四千一百人为工三万八千计其佣与粟再倍之民取息钱者告富人纵予之而待熟官为责其偿弃男女者使人得收养之明年春疫病为病坊处疾病之无归者募僧二人属以视医药饮食令无失时凡死者使住处收瘗之法廪穷人尽三月当止是岁五月而止事有非便文者抃一以自任不以累其属有上请者或便宜多輙行事无巨细必躬亲给病者药食多出私钱民得免于转死得无失敛埋者皆抃力也
　　又曰烖沴之行治世不能使之无而能为之备民病而后图之与夫先事而为计者则有间矣不习而有为与夫素得之者则有间矣
　　富弼擘画屋舍安泊流民事行移曰当司访闻青淄登潍莱五州地分甚有河北灾伤流移人民逐熟过来其乡村县镇人户不那防房屋安泊多是暴露并无居处目下渐向冬寒切虑老小人口别致饥冻死甚损和气须议别行擘画下项
　　【一州县坊郭等人户虽有房屋又缘见是出赁与人户居住难得空闭房屋今逐等合那防房屋间数如后第一等五间　　　第二等三间第三等两间　　　第四等五等一间】
　　【一郷村等人户甚有空闭房屋易得小可屋舍逐等合那防间数如后】
　　【第一等七间　　　第二等五间第三等三间】
　　右各请体认见今流民不少在州即请本州出榜在县镇乡村即指挥县司晓示人户依前项房屋间数各令那防立定日限须管数足仍叮咛约束管当人等不得因缘骚扰乞觅人户钱物如有违犯严行断决仍指防州县城镇门头人常切辨认才候见有上件烖伤流民老小到门内其在州则引于司理处出头其在县即引于知县处出头其在镇内即引于监务处出头各仰逐官相度人数指定那防房屋主人姓名令干当人画时引押于抄防下房屋内安泊如门头不肯引领者许流民于随处官员处出头速取勘决讫当便指挥安泊了当如有流民欲前去未肯安泊者亦听从便如有流民不奔州县直往乡村内安泊者仰耆壮画时引领于防那下房内安泊讫申报本县及当职官员躬亲劝诱逐家量口数各与桑土或货种救济种植度日如内有见在房数少者亦令收拾小可材料权与盖造应副若有下等人户委的贫虚别无房屋那应不得一例施行除此擘画之外如更有安泊不尽老小即指防逐处僧尼等寺道士女冠宫观门楼廊庑及更别防那新居房屋安泊河北逐熟老小如有指挥不及事件亦请当职官员相度利害一面指挥施行务要流民安居不致暴露失所
　　富弼晓示流民许令诸般采取营运不得邀阻事曰当司访闻得上件饥民等多在山林泊野打刈柴薪草木货卖籴食及拾橡子造作吃用并于防河打鱼取采蒲苇博口食多被逐处地主或地分耆壮妄称系官或有主地土诸般名目邀阻不得采取似此向去冬寒必是大段抛掷死损须至专行指防
　　【右请当职官员体认见今流移饥民至处立便叮咛指挥诸县官火急行遣遍于乡村道店村疃内分明粉壁晓示应系流移饥民等除人戸墓园桑枣果园及应系耕种地内诸般树不得采取斫伐外其近外逺去处泊野山林内柴薪草木橡子并防河蒲苇芟打捕鱼诸般养活流民等事件不拘系官系私有主地分自随流民诸般采取养活骨肉其耆壮地主并不得辄有约拦阻障如违仰逐地方耆壮具地主姓名解押送官严行断遣若耆壮通同拦障并仰流民于近便县镇官员处出头陈告立便追捉重行勘断申当司所有前项事件葢为应急救济流移饥民才候向去丰熟日即依旧施行】
　　富弼告谕劝诱人户各量出斛米以救济饥民事曰勘防当路淄青潍登莱五州自春以来风雨时若夏已大稔秋复倍登咸遂收成絶无灾害兼曽指防州县许人户就近输纳务从百姓之便不顾公家之烦当司累奉朝廷指防凡事并从寛恤一无骚扰颇获安居今者河北一方尽遭水害老小流散道路填塞风霜日甚衣食不充已逼饥寒将弃沟壑坐见死亡之阨岂无赈恤之方又缘廪所收簿书有数流民不絶济赡难周欲尽救灾必须众力庶几冻馁稍可安存况乎今年田苗既大丰于累载而又诸郡物价复数倍于常时盖因流民之来遂收踊贵之值岂可只思厚已不肯救人共覩灾伤谅皆痛悯兼日累据诸处申报以斛斗不住増长价例乞当司指防诸州县城郭乡村百姓不得私下擅添物价所贵饥民易得粮食见今别路州县城郭乡村并皆有此指防惟当司不曽行盖恐止定价例则伤我土居之人须至别作擘画可使两无所失其上项五州乡村人户分等第并令量出口食以济急难施斗石之微在我则无所损聚万千之数于彼则甚有功凡在部封共成利济敛本路之物救邻封之民寔用通其有无岂复分于彼此今具逐家均定所出斛米数目如后
　　【第一等二石　　　第二等一石五斗第三等一石　　　第四等七斗】
　　【第五等四斗　　　客户三斗　已上并米豆中半送纳】
　　富弼支散流民斛斗画一指挥行移曰当司昨为河北遭水失业流民拥并过河南于京东青淄潍登莱五州丰熟处逐处散在城郭乡村不少当司虽已诸般擘画采取事件指挥逐州官吏多方安泊存恤救济施行本使体量尚恐流民失所防出给告谕文字送逐州给散诸县令逐耆长将告谕指挥乡村等第人户并客户依所定石斗出办米豆数内近州县镇只于城郭内送纳其去州县镇城逺处只于逐耆令耆长置厯受纳于逐耆第一等人户处图那房屋盛贮收附封锁施行去讫自后据逐州申报已告谕到斛米数目受纳各有次第今体量得饥饿死损须至令上项五州一例于正月一日委官分头支散上件劝谕到斛斗救济饥民者【一请本州才候牒到立便酌量逐县耆分多少差官每一官令专十耆或五七耆据耆分合用员数除逐县正官外请于见任并前资寄居及文学助教长史等官员内须是拣择有行止清亷干当得事不作过犯官员仍斟防所差官员本贯将县分交互差委支散免致所居县分亲故顔情不肯尽公及将封去贴牒书填定官员职位姓名所管耆分去处给与逐官收执火急发遣往差定县分计防县司画时将在县收到臧罚钱或头子钱并检取逺年不用故纸卖钱收买小纸依封去式様字号空歇雕造印板酌量流民多少寛剰出给印押厯子头各于厯子后粘连空纸三两张便令差定官员令本县约度逐耆流民家数分擘厯子与所差官员便令亲自收执分头下乡勒耆壮引领排门防检抄劄流民每见流民逐家尽底唤出本家骨肉数目当面审问的寔人口填定姓名口数逐家便各给厯子一道收执照证准备请领米豆即不差委公人耆壮抄劄别致作弊虚伪重叠请却厯子】
　　【一指挥差委官抄劄给厯子时仔细防检逐处流民如内有虽是流民见今已与人家作客锄田养种及有钱本机织贩舂诸般买卖图运过日不致失所人更不得一例劄姓名给与厯子请领米豆】
　　【一应系流民虽有屋舍权时居住只是旋打刈柴草日逐求口食人等并尽底抄劄给与厯子令请领米豆一应有流民老小羸疲全然单寒及孤独之人只是寻讨乞丐安泊居止不然等人委所差官员劈画归着耆分或神庙寺院安泊亦便出给厯子令请米豆不得谓见难为拘管辄敢遗弃却致抛掷死损请提举官常切觉察】
</div>
    <div class="pagination">
<a href="农政全书_page53.html">上一页</a><span>...</span><a href="农政全书_page49.html">49</a><a href="农政全书_page50.html">50</a><a href="农政全书_page51.html">51</a><a href="农政全书_page52.html">52</a><a href="农政全书_page53.html">53</a><span class="current-page">54</span><a href="农政全书_page55.html">55</a><a href="农政全书_page56.html">56</a><a href="农政全书_page57.html">57</a><a href="农政全书_page58.html">58</a><a href="农政全书_page59.html">59</a><span>...</span><a href="农政全书_page55.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
