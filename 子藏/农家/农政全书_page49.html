<!DOCTYPE html>
<html>
<head>
    <meta charset="UTF-8">
    <title>农政全书 - 第 49 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 49 页/共 125 页</h1>
    <div class="content">




　　蟠车纒纑具也又谓之拨车南人谓拨拊又云车柎南北人皆惯用习见已图于前兹不必述














　　纑刷疏布缕器也束草根为之通柄长可尺许围可尺余其纑缕杼轴既毕架以叉木下用重物掣之纑缕已均布者以手执此就加浆糊顺下刷之即増光泽可授机织此造布之内虽曰细具然不可阙




<子部,农家类,农政全书,卷三十六>
　　布机释名曰布列诸缕淮南子曰伯余之初作布也【伯余黄帝臣也】緂麻索缕手经指挂后世为之机杼幅疋广长疎宻之制存焉农家春秋绩织是为要具
　　行台监察御史詹云卿造布之法曰拣一色白苎麻水润分成缕粗细任意旋缉旋搓本俗于腿上搓作纑逗成铺不必车纺亦勿熟沤只经生纑论帖穿苎如常法以发过稀糊调细豆麫刷过更用油水刷之于天气湿润时不透风处或地窨子中洒地令润经织为佳若风日髙燥则纑缕干脆难织毎织必先以油水润苎及润纑经织成生布于好灰水中浸蘸晒干再蘸再晒如此二日不得揉搓再蘸湿了于干灰内周徧渗浥两时乆纳于热灰水内浸湿于甑中蒸之文武火养二三日频频飜觑要识灰性及火候慢次用净水澣濯天晴再三带水搭晒如前不计次数惟以洁白为度灰须上等白者落梨桑柴豆稭等灰入少许炭灰妙【北方古有此法今独肃寜用之】
　　铁勒布法将拣下杂色苎麻水润分缕随缉随搓织皆如前法水煮过便是先将生苎麻折作二尺五寸长不断晒干蒸过带湿剥下去粗皮如常法水润缉搓如前
　　麻铁黎布法将杂色老火麻带湿曲折作二尺五寸长晒干收之欲用时旋于木甑中蒸过趂湿剥下晒干以木椑子两个夹麻顺歴数次至麻性颇软堪缉为度水润缉绩纺作纑生织成布水煮便是
　　王祯曰此布妙处惟在不搓揉了麻之骨力好灰水蘸晒布子洁白而已虽曰蘸晒颇烦而省纒萦熟纑等工亦多比之南布或有价髙数倍者真良法也镂板印布与世之治生君子共之




<子部,农家类,农政全书,卷三十六>
　　绳车绞合防作绳也其车之制先立簨虡一座植木止之簨上加置横板一片长可五尺阔可四寸横板中间排凿八窍或六窍各窍内置掉枝或铁或木皆弯如牛角又作横木一茎列窍穿其掉枝复别作一车亦如上法两车相对约量逺近将所成防各结于两车掉枝之足车首各一人将掉枝所穿横木俱各搅转候防股匀却将三股或四股撮而为一各结于掉枝一足计成二绳然后将另制木置于所合防之首复搅其掉枝使防成绳木自行绳尽乃止凡农事中用绳颇多故田家习制此具遂列于农谱之内
　　防车续豚臬防具也造作簨虡髙二尺上穿横轴长可二尺余贯以軖毂左手引麻牵軖既转右手续接麻皮成纵纒上軖防缕既盈乃脱軖付之绳车或作别用










　　纫车繟绳器也通俗文曰单繟曰细揉木作卷中贯轴柄长可尺余以卷之上角用繟麻皮右手执柄转之左手续麻股既成则纒于卷上或随绳车用之以助糺绞防又农家用作经织麻履牛衣帘箔等物此纫车复有大小之分也











　　旋椎掉麻紴具也截木长可六寸头径三寸许两间斫细様如腰鼓中作小窍挿一钧簨长可四寸用繋麻皮于下以左手悬之右手拨旋麻既成就纒椎上余麻挽于钩内复续之如前所成经纬可作粗布亦可织履农隙时老稚皆能作此虽繋琐细之具然于贫民不为无补故繋于此

　　农政全书卷三十六
　　钦定四库全书
　　农政全书卷三十七
　　明　徐光啓　撰
　　种植
　　种法
　　齐民要术曰凡作园篱法于墙基之所方整耕深凡耕作三垄中间相去各二尺秋上酸枣熟时收于垄中穊种之至明年秋生髙三尺许间断去恶者相去一尺留一根必须稀穊均调行五条直相明当至明年春剥去横枝剥必畱距【若不留距侵皮防大逢寒即死此剥树常法也】剥讫即编为巴篱随宜夹剥务使舒缓【急则不复得长故也】又至明年春更剥其末又编之髙七尺便足【欲髙作者亦任人意】匪直奸人慙笑而返狐狼亦息望而回行人见者莫不嗟叹不觉白日西移遂忘前途尚逺盘桓瞻瞩乆而不能去枳棘之篱折柳樊圃斯其义也【种树书曰棘能辟霜花果以棘园中即茂】其种柳作之者一尺一树初时斜挿挿时即编其种榆荚者一同酸枣如其栽榆与柳斜直髙与人等然后编之数年长成共相蹙迫交柯错叶特似房栊既图龙蛇之形复写鸟兽之状縁势嵚防其貌非一若值巧人甚便采用则无事不成尤宜作杌其盘纡茀郁其文互起萦布绵綉万变不穷扈先生曰凡作园于西北两边种竹以御风则果木畏寒者不至冻损若于园中度地开池以便养鱼灌园则所起之土挑向西北二边筑成土阜种竹其上尤善西北既有竹园御风但竹叶生髙下半仍透风老圃家作稻草苫防竹上遮满之若种慈竹则上下皆隐蔽矣凡作园篱诸品　冬青取其榦可作骨取子作药取其叶冬夏不凋病在二十年后即烂壊或云以猪粪壅之则乆宜试二三八九月移　爵梅取其条叶作刷緑布取其干可作骨取其逺年者根株盘结可作几杌等器正二月移　五加皮取其榦可作骨取其刺可却奸取其芽可食取其根皮作药作酒正月挿　金樱子取其刺可却奸取其花香味可翫取其子可作药正月挿　梅取其花香味可翫取其榦可作骨取其榦上防有刺移种不拘时　枸杞取其芽可食取其子作药取其根作药取其干作骨正八九月挿　飞来子取其花可食种不拘时　椒取其刺可却奸取其榦可作骨取其实可食可作药取其叶可作味核可作油四月种　茱茰取其榦可作骨取其实可食可作药　栀子取其干可作骨取其花香单台者取其子作药作染色取其叶不凋猫奶子取其榦可作骨取其刺可却奸取其叶冬夏
　　不凋取其花香取其嫩叶可食名神仙茶此移种者迎春花取其花早种于篱内　酸枣取其榦可作骨取其枝可却奸取其子可食取其仁药材移种不拘时木笔取其榦可作骨取其花美分移于篱内　桑取其榦可作骨取其叶可饲蚕取其椹可食可作药压条枳取其榦可作骨取其刺可却奸取其枝可葢墙可卖取其子可傅生接博移种　槿取其榦可作骨取其花不拘时挿　野蔷薇取其刺可却奸取其花可蒸露可挿可移　谷树取其榦可作骨取其汁可作胶书金字取其子中药材取其皮可造纸取其木可种　拣取其榦可作骨且速成　榆取其榦可作骨且速成荚可食　白杨取其榦可作骨速成修取为薪且不若杨柳之多蛀也宜挿　刺杉取其榦可作骨刺可却奸　皁荚榦作骨且速成芽可食有刺可却奸　种山矾不凋花香易成　挿金银花花香中药　移椿树易成芽可食　种枇杷易成冬月开花花药材榦叶俱青　挿小叶树易成芽可食　木龙易成叶贴毒疮不凋
　　齐民要术曰凡移栽一切树木欲记其隂阳不令转易【隂阳易位则难生小小栽者不须记也】大树髠之【不髠风揺则死】小则不髠先为深坑内树讫以水沃之着土令如薄泥东西南北揺之良乆【揺则泥入根间无不活者不揺虚多死其小树则不须尔】然后下土坚筑【近上二寸不筑取其柔润也】时时灌溉常令润泽【毎浇水尽即以燥土覆之覆则保泽不覆则干涸】埋之欲深勿令挠动凡栽树讫皆不用手捉及六畜触突【战国防曰夫柳纵横颠倒树之皆生十人树之一人揺之则无生矣】凡栽树正月为上时【谚曰正月可栽树言得时易生也】二月为中时三月为下时枣鸡口槐兔目桑虾蟇眼榆负瘤散自余杂木防耳防趋各其时【此等名目皆是叶生形容之所象似以此时栽种者叶皆即生早栽者叶晩出虽然寜大早为佳不可晩也】树大率种数既多不可一一备举凡不见者栽时之法皆求之此条崔实曰正月自朔暨晦可移诸树竹漆桐梓松栢杂木唯有果实者及望而止过十五日则果少实务本新书曰一切移栽枝记南北根深土逺寛掘土以蓆包包裹不令见日大车上般载以人撁拽缓缓而行车前数百步平治路上车辙务要平坦不令车轮揺摆于处所依法栽培树树决活古人有云移树无时莫令树知区宜寛深以水搅土成泥仍糁新粟大麦百余粒即下树栽树大者须以木扶架若根不动揺虽丈许之木可活仍须芟去繁枝则不招风务本直言云近闻诸般材木比之往年价直重贵葢因不种不栽一年少如一年可为深惜古人云木奴千无凶年木奴者一切树木皆是也自生自长不费衣食不忧水旱其果木材植等物可以自用有余又可以易换诸物若能多广栽种不惟无凶年之患抑亦有乆逺之利焉种树书曰凡移树不要伤根须须濶不可去土恐伤根【扈先生曰土封纵小无絶根须其法宜先寛掘土封渐用竹木剔去旁土勿伤细根约量人力可致者以绳束之新坑务搯令濶大令根须条直不可卷曲】移树者以小牌记取南枝不若先凿窟沃水搅泥方栽筑令实不可踏仍多以木扶之恐风揺动其颠则根揺虽尺许之木亦不活根不揺虽大可活更茎上无使枝叶繁则不招风又曰移树木用谷调泥浆水于根下沃之无不活者又曰凡栽植忌西风又曰凡植果木先于霜降后锄掘转成圆垜以草索盘定泥土复以松土填满四遭用肥土浇实次年正二月移至今种处宜寛作区安顿端正然后下土半区将木棒斜筑根垜底下须实上以松土加之髙于地面二三寸度其浅深得所不可培壅太髙但不露大根为限若本身髙者必用椿木扶缚庶免风雨揺动灌以肥水天晴毎朝水浇半月根实生意动则已大树秃稍小不必秃若路逺未能便种必须遮蔽日色垜碎日炙则难活矣凡移果树宜寛深开掘先入粪和泥干次日用土葢根无宿土者深栽泥中轻轻提起树根使与地平则其根舒畅易活必三四日后方可用水浇灌勿令揺动柳宗元作郭橐駞传曰駞所种树或移徙无不活且硕茂蚤实以蕃他植者虽窥伺效慕莫能如也有问之对曰槖駞非能使木夀且孳也以能顺木之天以致其性焉尔凡植木之性其本欲舒其培欲平其土欲故其筑欲宻既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕而茂之也不抑耗其实而已非有能蚤而蕃之也他植者则不然根拳而土易其培之也若不过焉则不及茍有能反是者则又爱之太恩忧之太勤旦视而暮抚已去而复顾甚者爪其肤以验其生枯揺其本以观其疎宻而木之性日以离矣虽曰爱之其实害之虽曰忧之其实雠之故不我若也
　　扈先生曰凡诸木俱宜在下后上前移种地气随月而盛观诸潮汐此理易晰矣方气盛时生气全在枝叶故移则伤其性接则失其气伐用则润气满中乆而生蠧也
　　分栽者于树木根傍生小株毎株就本根连处截防未可便移须待次年方可移植别处或丛生亦必按时月分植则易活也
　　压条者身截半断屈倒于地熟土兠一区可深五指余卧条于内用木钩子攀拗在地以燥土壅近身半段露稍头半段勿壅以肥水灌区中至梅雨时枝叶仍茂根必生矣次年此日初叶将萌方断连处是年霜降后移栽尤妙
　　凡扦挿花木先于肥地熟斸细土成畦用水渗定正二月间树芽将动时拣肥旺发条断长尺余毎条上下削成马耳状以小杖刺土深约与树条过半然后以条挿入土壅入毎穴相去尺许常浇令润搭棚蔽日至冬换作暖防次年去之候长髙移栽初欲扦挿天隂方可用手过雨十分无雨难有分数矣大凡草木有余者皆可采条种防枝条嫩直者刀削去皮二寸许以蜜固底次用生山药捣碎涂蜜上将细软黄泥裹外埋隂处自然生根
　　春花以半开者摘下即挿之萝卜上实土花盆内种之灌溉以时花过则根生矣不伤生意又可得种亦竒法也立夏日取交春一个时辰内扦挿各色树木入地四五寸无不活者当年即便生结又云于正二月上旬取树木嫩枝扦挿胜于种核五年方大挿扦全活则二年已生矣食经曰种名果法三月上旬斫好直枝如大母指长五尺内着芋魁种之无芋大芜菁根亦可用务本新书曰凡桑果以接博为妙一年后便可获利昔人以之譬螟子者取其速肖之义也凡接枝条必择其美【宜用宿条向阳者庶气壮而茂嫩条隂弱而难成】根株各从其类【然荆桑亦可接鲁桑梅可接杏桃可接李】接工必有用其细齿截锯一连厚脊利刃小刀一把要当心手凝稳又必趂时【以春分前后十日为宜或取其条衬青为期然必待时暄可接葢欲借阳和之气也】一经接博二气交通以恶为美以彼易此其利有不可胜言者矣接博其法有六一曰身接【先用细锯截去元树枝茎作盘砧髙可及肩以利刃小刀际其盘之两旁微启小罅深可寸半先用竹籖之测其深浅却以所接条约五寸长一头削作小箆子先噙口中假津液以助其气却内之罅中皮肉相对挿之讫用皮树封繋寛得所用牛粪和泥斟酌封裹之勿令透风外仍上畱二眼以泄其气扈先生曰开砧宜用老鸦嘴为妙髙如马低如瓦】二曰根接【先截断元树身去地五寸许以所接条削箆挿之一如身接法就以土培封之以棘之围防之】三曰叉接【用小利刃刀子于元树身八字斜剉之以小竹籖测其浅深以所接枝条皮肉相向挿之封固如前法候接枝发茂以斩去其元树枝茎使之茎茂耳】四曰枝接【如皮接之法而差近之耳】五曰靥接【小树为宜先于元树横枝上截了留一尺许于所取接条树上眼外方半寸刀尖刻断皮肉至骨并带凝掲皮肉一方片须带芽心纳于口噙少时取出印湿防于横枝上以刀尖依防刻断元树靥处大小如之以接按之上下两头以桑皮封繋慢得所仍用牛粪泥涂防之随树大小酌量多少接之】六曰搭接【将已种出芽条去地三寸许上削作马耳将所接条并削马耳相搭接之封系如前法粪壅】农桑辑要曰正月取树本大如斧柯及臂者皆堪接谓之树砧砧若稍大即去地一尺截之若去地近截之则地力大壮矣若夫所接之木稍小即去地七八寸截之若砧小而髙截则地气难应须以细齿锯截锯齿麄即损其砧皮取快刀子于砧縁相对侧劈开令深一寸毎砧对接两枝候俱活即待叶生去一枝弱者所接树选其向阳细嫩枝如筯麄者长四寸许隂枝即少实其枝须两节兼须是二年枝方可接接时防批一头入砧处挿入砧縁劈处令入五分其入须两边批所接枝皮处挿了令与砧皮齐切令寛急得所寛即阳气不应急则力大夹煞全在细意酌度挿枝了别取本色树皮一片长尺余濶二三分纒所接树枝并砧縁疮口恐雨水入纒讫即以黄泥泥之其砧面并枝头并以黄泥泥之对挿一边皆同此法泥讫仍以纸裹头麻绳防之恐泥落故也砧上有叶生即旋去之乃以大粪拥其砧根外以刺棘遮防勿使有物动拨其枝春雨得所尤易活其实内子相类者林檎梨向木砧上栗子向栎砧上皆活葢是类也张约斋种花法注云春分和气尽接不得夏至阳气盛种不得【扈先生曰春接树必待贴头回青无有不活大都在春分前后亦有宜待谷雨者何云春分不接也种则立夏后便不宜矣】立春正月中旬宜接樱桃木樨徘徊黄蔷薇正月下旬宜接桃梅杏李半支红腊梅梨枣栗柿杨梅紫蔷薇【浙人亦云然宜试之恐彼中稍暖故得早耳】二月上旬可接紫笑绵橙匾橘已上种接茎于十二月间沃以粪壤两至春时花果自然结实立秋后可接林檎川海棠黄海棠寒球转身红视家棠梨叶海棠南海棠以上接法并要时将头与木身皮对皮骨对骨用麻皮纒上用箬叶寛覆之如萌出相长即撒去箬叶无有不盛也但取实内核相似叶相同者皆可接换下向根贴谓之树贴如桃贴接杏接梅栎贴接栗葢此类也枳接柑橘亦宜本色接换本色美者最妙若贴大宜髙截贴小宜近地截截讫用利刀铦贴上齿防防树本佳者取到接头须经二年肥盛嫩枝如筯大者断长三四寸以上根头一寸半用薄刀子刻下中半刻成判官头様削其骨成马耳状又将马耳尖头薄骨翻转割去半分将接头口内噙养温暖以借生气然后将刀于贴盘左右皮内膜外批豁两道或三道纳所噙接头于渠子内极要快摙宻须使老树肌肉与接头肌肉相对着或二或三皆了用竹箨拦寸许劈开双指齐贴面于接头外面所批防处包裹定麻皮复用竹箨包其贴顶防定次用烂泥封其纒处旧麻防着上用寛兠盛土培养接头勿令透风见日土干则洒之所包土上条芽长出非接头上者悉令去之以防分力培土上露接头一二眼通活气上用竹箨蔽之以防日雨种树书曰凡接花木虽已接活内有脂力未全包生接头处切要爱防如梅雨浸其皮必不活又曰凡接矮果及花用好黄泥晒干筛过以小便浸之又晒干筛过再浸之凡十余度以泥封树皮用竹筒破两半封裹之则根立生次年断其皮截根栽之又曰接树须取向南隔年者接之则着子多经数次接者核小但核不可种耳不可接者乃用过贴先移叶相似之小树于其畔可以枝相交合处以刀各削其半对合着竹箨包裹麻皮纒固泥封之大树所合枝傍截半段小树所合枝去稍弱不必半段欲花果两般合色则勿去其稍来年春始截断复待长定然后移栽贴綉毬花先取八仙花栽培于瓦盆中次年春连盆移就綉毬花畔将八仙花梗离根七八寸许刮去半边皮约二三寸又将綉毬花嫩枝亦刮去皮半边彼此挨合一处用麻绳防频用水浇至十月候皮生合为一处截断綉毬本身入土栽培自然畅茂周歳断者尤妙贴玉兰花先以木笔同上法为之扈先生曰接树有三诀第一衬青第二就节第三对缝依此三法万不失一
　　便民图曰修葺法正月间削去低枝小乱者勿令分树气力则结子自肥大又曰凡树脚下常令耘草清净草多则引虫蠧亦能偷力乏树弗使下有坑坎雨后水清根朽叶黄宜令平满髙如地面三五寸
　　扈先生曰凡果木皆须剪去繁枝使力不分不信时试看开花结果之际凡无花无果细枝后来亦须发叶岂不减力若预先芟去则力聚于花果矣又凡果俱三年老枝上所生则大而甘又曰凡树欲取材如椐榆杉栢之类可令挺枝无旁枝其他取花叶芽实者皆令枝旁生剥削令至六七尺其下可通人行可也如此便于采掇凡本树未发芽前半月以上俱可修理
　　种树书曰浇灌法凡木早晩以水沃其上以唧筒唧水其上必须用停乆冷粪正宜腊月亦必和水三之一草之类宜四季用肥如正月则用五分粪五分水二月三分粪七分水三四月二分粪八分水五六七八月十一二月八分粪二分水腊月纯粪不妨遇天旱只宜白水浇或加一分粪二月或用浇肥多有所忌假如二月树上已发嫩条必生新根浇肥则根桔而死如萌未发者不妨三月亦然又有一等不怕肥者如石榴茉莉之属虽多肥不妨五月夏至梅雨时浇肥根必腐烂八月亦不可浇肥白露雨至必生细根肥之则死六七月花木发生已定者皆可轻轻用肥谨依月令等级浇之及小春时便能发旺如柑橘之类则不可但用肥则皮被破脂流冬必死矣【扈先生曰苏人种柑橘用肥培壅】一切树木俱宜十一二月正月余皆不可合用灰粪和土或麻饼屑和土壅根髙三五寸浇水实定不可太过
　　收种下种法凡收子核必择其美者作种必待果实熟甚擘取于墙下向阳暖处深寛为坑以牛马粪和土以半于坑底铺平取核尖头向上排定复以粪土覆之令厚尺余至春生芽万不失一忌水浸风吹皆令仁腐一切草木种子俱瓢盛悬挂为佳凡取种子必充实老黒者晒干以瓶收贮髙悬弗近地气恐生白摸则无用隔年亦不生及时秧子勿使迟误亦不宜太早地不厌髙土肥为上锄不厌数土松弥良各要按时及节临下子时必日中晒曝择净然合浸者浸之不浸便用撒入土内子细者撒在土面下子讫即以粪沃其上成行与打潭种者亦然下子者必要晴雨则不茁三五日后又婴雨旱则不生须频浇水
　　种树书曰凡果须肉烂和核种之否则不类其种便民图曰采果实法凡果实初熟时以两手采摘则年年结实果子熟时须一顿摘其美者迟防之虽待熟亦不美勿先摘动被人盗吃飞禽就来窥食切宜谨之遯斋闲览曰用人发挂枝上则飞鸟不敢近
　　种树书曰凡果实未全熟时摘若熟了即抽过筋脉来歳必不盛【扈先生曰宜少留以养其力有过不采者甚壊树】果实异常者根下必有毒蛇切不可食
　　文子曰冬氷可折夏木可结时难得而易失木方盛虽日采之而复生秋风下霜一夕而零故采摘不可不慎也
　　扈先生曰凡鸟来食果或张网罩树多损树枝或持竿鼓柝甚费力须用弩射取一二置竿首倚竿于树其鸟悉不来
　　便民图曰治蠧虫法正月间削杉木作钉塞其穴则虫立死正月一日五更把火遍照一切果树下则无虫灾或清明日亦可农桑辑要曰木有蠧虫以花纳孔中或纳百部叶虫立死种树书曰果树生小青虫虰蜻肹挂树自无
　　扈先生曰凡治树中蠧虫以硫黄研极细末和河泥少许令稠遍塞蠧孔中其孔多而细即遍涂其枝榦虫即尽死矣又法用鐡线作钩取之又用硫黄雄黄作烟塞之即死或用桐油纸油燃塞之亦騐如生毛虫以鱼腥水泼根或埋蚕蛾于地下
　　便民图曰凡果树茂而不结实者于元日五更以斧斑驳杂砧则子繁而不落谓之嫁果十二月晦日夜同若嫁李树以石头安树了中又曰正月间根芽未生于根旁寛深掘开防攒心钉地根凿去谓之骟树留四边乱根勿动仍用土覆葢筑实则结子肥大胜挿接者农桑辑要曰凡木皆有雌雄而雄者多不结实可凿木作方寸大以雌木填之乃实以银杏雄树试之便验社日以杵舂百果树下则结实牢不实者亦宜用此法种树书曰凿果树纳少钟乳粉则子多且美又树老以钟乳末和泥于根上掲去皮抹之复茂
　　扈先生曰雄木无用而众雌之中间有一二雄者更妙谚云羣雌间一雄结实饱蓬蓬
　　崔氏曰卫果法正月尽二月可剥树枝二月尽三月可掩树枝【埋树枝土中令生二歳以上可移种矣】凡五果花盛时遭霜则无子常预于园中往往贮恶草粪天雨新晴北风寒切是夜必霜此时放火作煴少得烟气则免于霜矣种树书曰草木羊食者不长凡花最忌麝香尤忌之賸栽蒜薤之类则不损又法于上风头以艾和雄黄末焚即如初种树书曰木自南而北多枯寒而不枯只于腊月去根旁土麦穰厚覆之燃火深培如故则不过一二年皆结实若歳用此法则南北不殊犹人炷艾耳
　　齐民要术曰凡伐木四月七月则不虫而坚韧榆荚下桑椹落亦其时也然则凡木有子实者候其子实将熟皆其时也【非时者虫蛀且脆也】凡非时之木水沤一月或火煏取干虫则不生【水浸之木皆亦柔韧】周官曰仲冬斩阳木仲夏斩隂木【郑司农云阳木春夏生者隂木秋冬生者松柘之属郑曰阳木生山南者隂木生山北者冬则斩阳夏则斩隂调坚也今案北之性不生虫蠧四时皆得无所选焉山中杂木自非七月四月两时杀者率多生虫无山南山北之异郑君之説又无取则周官伐木葢以顺天道调隂阳未必为坚韧之异虫虫者也】礼记月令孟春之月禁止伐木孟夏之月无伐大树【逆时气也】季夏之月树木方盛乃命虞人入山行木为斩伐季秋之月草木黄落乃伐薪为炭仲冬之月日短至则伐木取竹箭淮南子曰草木未落斧斤不入山林【九月草木解也】崔实曰自正月以终季夏不可伐木必生蠧虫或曰以上旬伐之虽春夏不蠧犹有剖析间解之言又犯时令非急不伐十一月伐竹木十二月斩竹伐木不蛀斫松在下后上前永无白蚁他树亦同



　　农政全书卷三十七
<子部,农家类,农政全书>
　　钦定四库全书
　　农政全书卷三十八
　　明　徐光启　撰
　　种植
　　木部
</div>
    <div class="pagination">
<a href="农政全书_page48.html">上一页</a><span>...</span><a href="农政全书_page44.html">44</a><a href="农政全书_page45.html">45</a><a href="农政全书_page46.html">46</a><a href="农政全书_page47.html">47</a><a href="农政全书_page48.html">48</a><span class="current-page">49</span><a href="农政全书_page50.html">50</a><a href="农政全书_page51.html">51</a><a href="农政全书_page52.html">52</a><a href="农政全书_page53.html">53</a><a href="农政全书_page54.html">54</a><span>...</span><a href="农政全书_page50.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
