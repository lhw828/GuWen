<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 117 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 117 页/共 132 页</h1>
    <div class="content">　　钦定授时通考卷六十八
<子部,农家类,钦定授时通考>
　　钦定四库全书
　　钦定授时通考卷六十九
　　农余
　　杂植
　　竹
　　茶
　　红花
　　大蓝
　　紫草
　　地黄
　　蒲黄【蓆草　灯心草】





<子部,农家类,钦定授时通考,卷六十九>
　　竹
　　竹植物也非草非木【说文云竹冬生草也竹谱云竹是一族之总名一形之偏称也植物之中有草木竹犹动品之中有鸟鱼兽也】耐湿耐寒贯四时而不改柯易叶其操与松柏等第虽喜湿恶燥亦不宜水淹其根根之发生喜向上行【本草云其根鞭喜行东南】其性又与菊等宜添河泥覆之每至冬月须厚加土为佳每长至四年者即伐去庶不碍新笋而林亦茂盛其类至多戴凯之有竹谱刘美之续竹谱僧赞宁又有笋谱各数十种羣芳谱所载更三十余种
　　尔雅簜竹
　　注竹别名疏李巡曰竹节相去一丈曰簜孙炎曰竹濶节者曰簜郭氏曰竹别名无大小之异也
　　又莽数节桃枝四寸有节粼坚中簢筡中仲无笐防箭萌篠箭
　　疏此辨竹节希数及中空实萌篠之异名也凡竹节闲促数者名莽相去四寸有节者名桃枝竹其中坚实者名粼其中空者名簢筡空中仲无笐注未详防一名箭萌即笋也篠一名箭
　　格物总论竹中虚白膜外皮青绿色或黄或紫或斑驳文或小或大或长或短种族最多大抵皆自根而茎茎皆有节茎间节处生枝枝毎两之枝亦有节枝间节处生叶叶毎三之初出地为笋笋节有箨包之及成茎抽之而箨遂渐次脱落脱落处有粉歳久而茂茂则成林羣芳谱八月为竹小春竹之萌曰笋竹之节曰箹竹之丛曰筤竹之实曰竹之得风而体夭屈曰笑竹死曰防
　　齐民要术宜高平之地【近山阜尤是所宜下田得水则死】黄土软土为良正月二月中斸取西南引根并茎芟去叶于园内东北角种之令坑深二尺许覆土厚五寸【竹性爱向西南引故园东北角种之数嵗之后自当满园谚云东家种竹西家治地为滋蔓而来生也其居东北角者老竹种不生亦不能滋茂故须取西南引少根也】稻麦糠粪之【二糠各自堪粪不令和杂】不用水浇【浇则淹死】勿令六畜入园二月食淡竹笋四月五月食苦竹笋【蒸煮包酢在人所好】其欲作器者经年乃堪杀【未经年者软未成也】
　　农桑通诀种竹宜去稍叶作稀泥于坑中下竹栽以土覆之杵筑定勿令脚踏水厚五寸竹忌手把及洗手面脂水浇着即枯死月庵种竹法深濶掘沟以干马粪和细泥填高一尺无马粪礲糠亦得夏月稀冬月稠然后种竹须三四茎作一丛亦须土松浅种不可增土于株上泥若用镢打实则笋不生【种时斩去稍仍为架扶之使根不揺易活又法三两竿作一本移其根自相持则尤易活也或云不须斩稍只作两重架尤妙】梦溪云种竹但林外取向阳者向北而栽盖根无不向南必用雨下遇有西风则不可花木亦然谚云栽竹无时雨下便移多留宿土记取南枝志林云竹有雌雄雌者多笋故种竹常择雌者凡欲识雌雄当自根上第一枝观之有双枝者乃为雌竹独枝者乃为雄竹
　　种树书种竹处当积土令稍高于傍地二三尺则雨潦不浸损钱唐人谓之竹脚移时须是根垜大维以草绳仍向背不失其旧为佳种竹须将竹母斩去只留四五尺仍斜植之用礲糠和泥抱根然后用净土傅其上或铺少大麦于其中令竹根着麦上以土盖之其根易行一法择大竹就根上去三四寸许截断之去其上不用只以竹根截处打通节实以硫黄末颠倒种之第一年生小竹随即取之次年亦去之至第三年生竹其大如所种者种时以旧茅茨夹土则竹根防地脉而生禁中种竹一二年间无不茂盛园子云初无他术只有八字疎种密种浅种深种疎种谓三四歩种一棵欲其地虚行鞭密种谓种虽疎每窠却种四五竿欲其根密浅种谓其种时不甚深深种谓种时虽浅却用河泥壅之竹林中有树切勿去之盖竹为树枝所碍虽风雪不复欹斜筀竹根多穿害堦砌惟叙皂荚刺埋土中障之根则不过或用铁屑栽油麻萁尤妙【元扈先生曰筀竹根强能害他竹不宜杂种必须障之其法莫如深沟耳或云以炭屑实之太费或云以煤炭实之】移竹惟五月十三日谓之竹醉日又谓竹迷日又谓龙生日栽竹则茂盛【元扈先生曰五月实竹笋已出生气内欵故可移栽竹以六月为腊也龙生竹醉无理可通】或曰不必五月但每月二十日皆可又一云正月一日二月二日三月三日皆可种无不活者每月仿此如要不间年出笋用正月一日二月二日又云用辰日山谷所谓根虽辰日斸笋看上番成又曰宜用腊日杜少陵诗东林竹影薄腊月更宜栽然腊月之説大谬【少陵所谓腊正指夏月少陵通逹非业所及也麦以五月为秋竹以六月为腊冬伐竹不蛀夏伐必蛀正谓润泽在焉故也此论大谬矣】竹之滋泽春发于枝叶夏藏于榦冬归于根如冬伐竹经日一裂自首至尾不得全盛夏伐之最佳但于林有损夏伐竹则根色而鞭皆烂然要好竹非盛夏伐之不可七八月尚可自此滋泽归根而不中用矣如要竹不蛀取五月以前但此月以前竹不生皆根烂竹与菊根皆长向上添泥覆之为佳
　　农政全书移竹泥垜须厚所云多留宿土是也平地止掘深尺许将泥垜移置其上四周以松泥盖之不用脚踏捶打日日以水浇之度其实乃已又须搭架以防风揺又法移竹种离生枝节上四五节斫断即不帆风不须用架琐碎录云引竹法隔篱埋貍或猫于墙下明年笋自迸出竹以三伏内及腊月中斫者不蛀竹有六七年便生花所谓留三去四盖三年者留四年者伐去谚曰一人种竹十年盛十人种竹一年盛言须大科移植方不伤其根也若只二三榦作一科四面根皆斸断安得有生气耶
　　又浙中人代园种竹甚有理所谓祖孙不相见也余别有图説此法甚得利而工人用竹者则以平园为胜谓山间代园之竹嫩而不坚不如平地园林者竹老而坚靭也盖事不能两利如此
　　又晋起居注曰惠帝二年巴西郡竹生紫色花结实如麦皮青中米白味甜此亦恒有但竹生花生实辄满林楛死花结实如稗谓之竹米一竿如此乆之则举林皆然其活之之法于初米时择一竿稍大者截去近根三尺许通其节以粪入之则止此有二病其一私者竹园既乆根多蟠结故也治之之法将园地分段掘起宿根间一段起一段使其根舒展次年还复盛矣其一公者遍地皆然此必水涝之年或水灾之后也此则无法可治但不可因其枯瘁遽起竹根只须留以待之一二年后自然复发依然故林倘是老园亦宜用间段掘根彼拙者不知此理迳自掘尽谓复栽之无论因循不栽即复栽岂能一二年遽盛耶
　　又篥竹为藩可御大寇今南土苗乱或至村落无居人而不知作此何哉此竹亦可移至北土余曾为广西大叅张叔翘言之后安南之寇来侵土司沿江有篥皆不能渡当益信余言不诬耳【篥竹实中劲强有毒锐似刺虎中之则死】
　　笋【附】
　　笋尔雅曰笋竹萌也说文曰笋竹胎也孙炎曰初生竹谓之笋诗义疏云笋皆四月生唯巴竹笋八月生尽九月成都有之篃冬夏生始数寸可煮以苦酒漫之可下酒及食又可米藏及干以待冬月也【陆佃云字从旬从日包之日为笋解之日为竹又曰字从竹从旬旬内为笋旬外为竹也】
　　农桑通诀采笋之法视其丛中斜密者芟取之竹鞭方行处不宜采采则竹不繁采时可避露日出后掘深土取之半折取鞭根旋得投密器中以油单覆之勿令见风风吹则坚笋味甘美有毒惟香与姜能杀其毒煮宜久熟生则损人然食品之中最为珍贵故礼云加豆之实笋爼鱼醢诗云其伊何维笋及蒲盖贵之也永嘉记含竹笋六月生迄九月味与箭竹笋相似凡诸竹笋十一月掘土取皆得长八九寸长泽民家尽养黄苦竹永寜南汉更年上笋大者一围五六寸明年应上今年十一月笋土中已生但未出须掘土取可至明年正月出土讫五月方过六月便有含笋含笋迄七月八月九月已有箭竹笋迄后年四月竟年常有笋不絶也【种树书曰隂雨土虚则鞭行明年笋茎交出也】
　　竹谱棘竹笋味淡落人须髪防节出笋无味鸡头竹笋肥美篃竹笋冬生者也
　　食经淡竹笋法取笋肉五六寸者按盐中一宿出盐令尽煮糜一斗分五升与一升盐相和糜熟须令冷内竹笋醎糜中一日拭之内淡糜中五日可食也














　　茶
　　茶【鹤山集云茶之始其字为茶玉篇云茶除加切】一名槚一名茗一名荈一名蔎【方言云蜀西南人谓茶曰蔎】树如芦叶如栀子花如白蔷薇而黄心清香隐然实如栟榈蔕如丁香根如胡桃有高一尺者有二尺者有数丈者有两人合抱者出巴山峡川有建州大小龙团始于丁谓成于蔡君谟熙寜末有防下建州制蜜云龙一品尤为竒絶蜀州雀舌鸟嘴麦颗盖嫩牙所造似之又有片甲者早春黄芽叶相抱如片甲也蝉翼叶輭薄如蝉翼也洪州鹤岭茶其味极妙蜀之雅州蒙山顶有露芽谷芽皆云火前者言采造于禁火之前也火后者次之一云雅州蒙顶茶其生最晚在春夏之交常有云雾覆其上若有神物防持之又有五花茶者其片作五出花云脚出袁州界桥其名甚着不若湖州之研膏紫笋烹之有绿脚垂下又紫笋者其色紫而似笋又有绿花紫英之号草茶盛于两浙日注第一自景祐以来洪州双井白芽制作尤精远在日注之上遂为草茶第一宜兴防湖出含膏宣城县有了山形如小方饼横铺茗芽产其上其山东为朝日所烛号曰阳坡其茶最胜曰了山阳坡横文茶一名瑞草魁又有建州北苑先春洪州西山白露安吉州顾渚紫笋常州宜兴紫笋阳羡春池阳鳯岭睦州鸠坑剑南石花露鋑芽籛芽南康云居峡州小江园碧涧明月□芳蘂茱萸东川神泉小团昌明兽目福州方山露芽夔州香山江陵楠木湖南衡蕲州蕲门团黄寿州霍山黄芽六安州小岘春皆茶之极品玉垒关外宝唐山有茶树产悬崖笋长三寸五寸方有一叶两叶太和山骞林茶初泡极苦涩至三四泡清香特异人以为茶宝涪州出三般茶最上賔化制于早春其次白马最下涪陵收茶在四月嫩则益人粗则损人真者用箬烟熏过气味尤佳
　　文献通考凡茶有二类曰片曰散片茶蒸造实卷模中串之惟建剑则既蒸而研编为格置焙室中最为精洁其名有龙鳯石乳白乳头金蜡面头骨次骨末骨麤骨山挺十二等【龙鳯皆团片石乳头乳皆狭片名曰京的乳亦有濶片者乳以下皆濶片】余州片茶有进宝双胜宝山两府出兴国军仙芝嫩蘂福合禄合运合庆合指合出饶池州泥片出防州绿英金片出袁州玉津出临江军灵州福州先春早春华英来泉胜金出歙州独行灵草绿芽片金金茗出潭州大拓枕出江陵大小巴陵开胜开卷小卷生黄翎毛出岳州双上绿芽大小方出岳辰澧州东首浅山薄侧出光州总二十六名散茶有太湖龙溪次号末号出淮南岳麓草子杨树雨前雨后出荆湖清口出归州茗子出江南总十一名
　　茶笺天池青翠芳馨可称仙品阳羡俗名罗岕浙之长兴者佳荆溪稍下细者其价两倍天池六安品亦精入药最效龙井不过十数亩外此有茶皆不及天目为天池龙井之次地志云山中寒气早严茶之萌芽较晚七修彚藁洪武二十四年诏天下产茶之地嵗有定额以建寜为上茶名有四探春先春次春紫笋不得碾揉为大小龙团
　　四时类要熟时收取子和湿沙土拌筐笼盛之穰草盖不尔即冻不生至二月中出种之于树下或背隂之地开坎圆三尺深一尺熟斸着粪和土每阬中种六七十颗子盖土厚一寸强任生草不得耘相去二尺种一方旱时以米泔浇此物畏日桑下竹隂地种之皆可二年外方可耘治以小便稀粪蚕沙浇拥之又不可太多恐根嫩故也大槩宜山中带坡峻若于平地即于两畔深开沟垅泄水水浸根必死三年后收茶
　　大观茶论植产之地崖必阳圃必隂盖石之性寒其叶抑以瘠其味疎以薄必资阳和以发之土之性敷其叶疎以暴其味强以肆必资隂防以节之隂阳相济则茶之滋长得其宜
　　又撷茶以黎明见日则止用爪断芽不以指揉虑气污薰渍茶不鲜洁故茶工多以新汲水自随得芽则投诸水凡芽如雀舌谷粒者为鬭品一鎗一旗为拣芽二鎗二旗为次之余斯为下茶之始芽萌则有白合既撷则有乌带白合不去害茶味乌带不去害茶色
　　茶解茶地南向为佳向隂者遂劣故一山之中美恶大相悬也而茶园不宜加以恶木惟桂梅辛夷玉兰玫瑰苍松翠竹与之间植足以蔽覆霜雪掩映秋阳其下可植芳兰幽菊清芬之物最忌菜畦相逼不免渗漉滓厥清真
　　茶疏清明谷雨摘茶之候也清明太早立夏太迟谷雨前后其时适中若肯再迟一二日期待其气力完足香烈尤倍易于收藏虽稍长大故是嫩枝柔叶也
　　又生茶初摘香气未透必借火力以发其香然性不耐劳炒不宜乆多取入铛则手不匀乆于铛中过熟而香散矣甚且焦枯何堪烹防炒茶之器最忌新铁铁腥一入不复有香尤忌脂腻害甚于铁须豫取一铛耑用炊饮无得别作他用炒茶之薪仅可树枝不可干叶干则火力猛炽叶则易焰易灭铛必磨莹旋摘旋炒一铛之内仅容四两先用文火次用武火催之手加木指急急钞转以半熟为度微俟香发是其候矣如茶不炒甑中蒸熟然后烘焙缘其摘迟枝叶微老炒亦不能使软徒枯碎耳亦有一种极细炒乃采之他山炒焙以欺好竒者彼中甚爱惜茶决不忍乘嫩摘采以伤树本闻龙茶笺茶初摘时须拣去枝梗老叶惟取嫩叶又须去尖与柄恐其易焦此松萝法也炒时须一人从傍扇之以祛热气否则黄色香味俱减炒起出铛时置大磁盘中仍须急扇令热气稍退以手重揉之再散入铛文火炒干入焙盖揉则其津上浮防时香味易出田子艺以生晒不炒不揉者为佳亦未之试耳
　　煮茶小品茶之团者片者皆出于碾硙之末既损真味复加油垢即非佳品总不若今之芽茶也盖天然者自胜耳
　　农政全书茶之为法释滞去垢破睡除烦功则着矣其或采造藏贮之无法碾焙煎试之失宜则虽建芽浙茗祗为常品故采之宜早率以清明谷雨前者为佳过此不及然茶之美者质良而植茂新芽一发便长寸余其细如针斯为上品如雀舌麦颗特次材耳采讫以甑微蒸生熟得所【生则味硬熟则味减】蒸已用筐箔簿摊乘湿畧揉之培匀布火烘令干勿使焦编竹为焙裹篛覆之以收火气茶性畏湿故宜篛收藏者必以篛笼剪篛杂贮之则乆而不浥宜置顿高处令常近火为佳凡煎试须用活水活火烹之故东坡云活水仍将活火烹者是也活水谓山泉水为上江水次之井水为下活火谓炭火之有焰者常使汤无妄沸始则蟹眼中则鱼目累然如珠终则泉涌鼓浪此候汤之法非活火不能尔东坡云蟹眼已过鱼眼生飕飕欲作松风声尽之矣茶之用有三曰茗茶曰末茶曰蜡茶凡茗煎者择嫩芽先以汤泡去熏气以汤煎饮之今南方多效此然末子茶尤妙先焙芽令燥入磨细碾以供防试凡防汤多茶少则云脚散汤少茶多则粥面聚钞茶一钱匕先注汤调极匀又添注入回环击拂视其色鲜白着□无水痕为度其茶既甘而滑南方虽产茶而识此法者甚少蜡茶最贵而制作亦不凡择上等嫩芽细碾入罗杂脑子诸香膏油调齐如法印作饼子制様任巧候干仍以香膏油润饰之其制有大小龙团带胯之异此品惟充贡献民间罕见之间有他造者色香味俱不及蜡茶珍藏既乆防时先用温水微渍去膏油以纸裹槌碎用茶钤微炙旋入碾罗【旋碾则色白经宿则色昏新者不用渍】茶钤屈金铁为之砧用石椎用木碾余石皆可茶之用芼胡桃松实脂麻杏栗任用虽失正味亦供咀嚼然茶性冷多饮则能消阳山谷益以姜盐煎饮其亦以是欤因并及之




<子部,农家类,钦定授时通考,卷六十九>
　　红花
　　红花一名红蓝一名黄蓝以其花似蓝也博物志云张骞得种于西域今处处有之色红黄叶绿似蓝有刺夏开花花下有捄多刺花出捄上捄中结实如小豆大其花可染真红及作胭脂苗生嫩时可食其子捣碎煎汁入醋拌蔬食极肥美又可为车脂及烛番红花一名洎夫蓝一名撒法即出西番回回地及天方国
　　齐民要术花地欲得良熟二三月间俟雨后速下或漫散种或耧下一如种麻法亦有锄掊而掩种者子科大而易料理花出欲日日乘凉摘取【不摘则干】摘必须尽【余留即合】五月子熟收曝令干打取之【子亦不用郁浥】五月种晚花【春初即留子入五月便种若待新花熟后取子则太晚矣】七月中摘深色鲜明耐久不黦胜春种者负郭良田种顷者嵗收绢三百疋一顷收子二百斛与麻子同价既任车脂亦堪为烛即是直头成米【二百石米已当谷田三百疋绢端然在外】一顷收花日须百人摘以一家手力十不充一但驾车地头每旦当有小儿僮女百十余羣自来分摘正须平量中半分取是以单夫只妻亦得多种
　　又杀花法摘取即碓持使熟以水淘布袋绞去黄汁更捣以粟饭浆清而醋者淘之又以布袋绞汁即收取染红勿弃也绞讫着瓮器中以布盖上鸡鸣更捣以栗令均于蓆上摊而曝干胜作饼作饼者不得干令花浥郁也
　　又作胭脂法预烧落藜藜藋及蒿作灰【无者即草灰亦得】以汤淋取清汁【初汁纯厚大酽即放花不中用惟可洗衣取第三度汤者以用菜花和使好色也】揉花【十许变势尽乃生】布袋绞取纯汁着瓮椀中取醋石榴两三个劈取子捣破少着粟饭浆水极酸者和之布绞取沈以和花汁【若无石榴者以好醋和饭浆亦得若复无醋者清饭浆极酸者亦得空用之】下白米粉大如酸枣【粉多则白】以净竹箸不腻者良乆痛搅盖冐至夜防去上清汁至淳处止倾着白练角袋子中悬之明日干浥浥时捻作小瓣如半麻子隂干之则成矣又合香泽法如清酒以浸香【夏用冷酒春秋温酒令暖冬则小热】鸡舌香【俗人以其似丁子则为丁子香也】藿香首蓿兰香凡四种以新緜裹而浸之【夏一宿春秋再宿冬三宿】用胡麻油两分猪腹【腹宜作或胰】一分内铜铛中即以浸香酒和之煎数沸后便缓火微煎然后下所浸香煎缓火至暮水尽沸定乃熟【以火头内泽中作声者水未尽有烟出无声者水尽也】泽欲熟时下少许青蒿以发色绵羃铛觜瓶口防
　　又合面脂法牛髓【牛髓少者用牛脂和之若无髓空用脂亦得】温酒浸丁香藿香二种【浸法如煎泽法】煎法一同合泽亦着青蒿以发色绵滤着瓷漆盏中令凝若作唇脂者以熟朱和之青油裹之其冐霜雪远行者常齧蒜令破以揩唇既不劈裂又令辟恶贼【面患皴者夜烧梨令热以糠汤洗面讫以暖梨汁涂之令不皴赤连染布嚼以涂面亦不皴也】
　　又合手药法取猪一具【摘去其脂】合蒿叶于好酒中痛挼使汁甚滑白桃仁二七枚【去黄皮研碎酒解取其汁】以緜裹丁香藿香甘松香橘核十颗【打碎】着汁中仍浸置勿出瓷贮之夜煮细糠汤净洗面拭干以药涂之令手软滑冬不皴又作紫粉法用白米英粉三分胡粉一分【不着胡粉不着人面】和合匀调取葵子熟蒸生布绞汁和粉日曝令干若色浅者更蒸取汁重染如前法
　　又作米粉法染米第一粟米第二【如用一色纯第米勿使有杂白】使甚细【简去碎者】各自纯作莫杂余种【其杂米糯米小麦黍米榛米作者不得好也】于槽中下水脚踏十徧净淘水清乃止大瓮中多着冷水以浸米【春秋则一月夏则二十日冬则六十日唯多日佳】不须易水臭烂乃佳【日若浅者粉不润美】日满更汲新水就瓮中沃之以手把搅淘去醋气多与徧数气尽乃止稍出着一砂盆中熟研以水沃搅之接取白汁绢袋滤着别瓮中麄沉者更研之水沃接取如初研尽以杷子就瓮中良乆痛抨然后澄之接去清水贮出淳汁着大盆中以板一向搅勿左右回转三百余匝停置盖瓮勿令尘汚良乆清澄以杓徐徐去清以三重布帖粉上以粟糠着布上糠上安灰灰湿更以干者易之灰不复湿乃止然后削去四畔麄白无光润者别收之以供麄用【麄粉米皮所成故无光润】其中心圆如鉢形酷似鸭子白光润者名曰粉英【英粉米心所成是以光润也】无风尘好日时书布于牀上刁削粉英如曝之乃至粉干足【将住反】手痛挼勿住【痛挼则滑美不挼则涩恶】拟人客作饼及作香粉以供妆摩身体
　　又作香粉法唯多着丁香于粉合中自然分馥【亦有爱香木绢和粉者亦有水没香以汁溲粉者皆损色又卖香不如全着合中也】
　　便民图纂八月中锄成行垅舂穴下种或灰或鸡粪盖之浇灌不宜浓粪次年花开侵晨采摘微捣去黄汁用青高盖一宿捻成薄饼晒干收用勿近湿墙壁去处又胭脂有四种李时珍曰一种以红蓝花汁染胡粉而成乃蘓鹗演义所谓胭脂叶似蓟花似蒲出西方中国谓之红蓝以染粉为妇人面色者是也一种以山胭脂花汁染粉而成乃段公路北户録所谓端州山间有花丛生叶类蓝正月开花似蓼土人采含苞者为胭脂粉亦可染帛如红蓝者也一种以山榴花汁作成者郑防胡本草中载之一种以紫铆染棉而成者谓之胡胭脂李珣南海药谱载之今南人多用叶铆胭脂俗呼紫梗是也齐民要术所载正与苏鹗演义相合虽非今时所行农政全书以其有益民用备载其法今仍之













　　蓝
　　蓝说文染青草也凡数种蓼蓝叶如蓼五六月开花成穗浅红色子亦如蓼嵗可三刈菘蓝叶如白菘马蓝叶如苦荬即郭璞所谓大叶冬蓝俗所谓板蓝者二蓝花子并如蓼蓝吴蓝长茎如蒿而花白吴人种之水蓝长茎如决明高者三四尺七月开淡红花结角长寸许如小豆角其子亦如马蹄决明子而微小迥与诸蓝不同而作淀则一也别有甘蓝一种可食又大蓝叶如莴苣而肥厚微白似擘蓝色小蓝茎赤叶绿而小槐蓝叶如槐叶皆可作靛至于秋月煮熟染衣止用小蓝
　　礼记月令仲夏之月令民毋艾蓝以染
　　注为伤长气也是月蓝始可别
　　夏小正五月啓灌蓝蓼
　　疏此月蓝既长大始可分移布散熊氏云灌谓丛生也言开辟此丛生蓝蓼分移使之稀散
　　尔雅葴马蓝
　　注今大叶冬蓝也疏
</div>
    <div class="pagination">
<a href="钦定授时通考_page116.html">上一页</a><span>...</span><a href="钦定授时通考_page112.html">112</a><a href="钦定授时通考_page113.html">113</a><a href="钦定授时通考_page114.html">114</a><a href="钦定授时通考_page115.html">115</a><a href="钦定授时通考_page116.html">116</a><span class="current-page">117</span><a href="钦定授时通考_page118.html">118</a><a href="钦定授时通考_page119.html">119</a><a href="钦定授时通考_page120.html">120</a><a href="钦定授时通考_page121.html">121</a><a href="钦定授时通考_page122.html">122</a><span>...</span><a href="钦定授时通考_page118.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
