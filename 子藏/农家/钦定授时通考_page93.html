<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 93 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 93 页/共 132 页</h1>
    <div class="content">　　注谓刍禾薪蒸之属
　　周礼遗人掌邦之委积以待施惠乡里之委积以恤民之囏阨门关之委积以养老孤郊里之委积以待賔客野鄙之委积以待羇旅县鄙之委积以待凶荒
　　注委积者廪人仓人计九谷之数足国用以其余共之所谓余法用也少曰委多曰积
　　又廪人掌九谷之数以待国之匪颁赒赐稍食
　　注匪读爲分分颁谓委人之职诸委积也赒赐谓王所赐予给好用之式也稍食禄廪防廪灋有数名天子有御廪单云廪则平常藏米之廪明堂位鲁有米廪有虞氏之学以有虞氏尚孝合藏粢盛之委故名学爲米廪非廪称也诗云亦有高廪注云廪所以藏粢盛之穗以其万亿及秭数多非藏米之数故以藏穗言之与常廪御廪又异
　　又以嵗之上下数邦用以知足否以诏谷用以治年之凶丰
　　注数犹计也防上下卽丰凶廪人之官以嵗之丰凶得税物多少之帐计国之用以知足否若嵗凶税物少而用多则不足廪人旣知多少足否乃诏告在上用谷之灋以治年之凶丰此卽王制云制国用必于嵗之杪者是也
　　又凡万民之食食者人四鬴上也人三鬴中也人二鬴下也
　　注此皆谓一月食米也六斗四升曰鬴防此谓给万民粮食之灋食者谓民食国家粮上谓大丰年中谓中丰年下谓少俭年此虽列三等之年以中年是其常法鬴当今六斗四升则今给请亦然
　　又仓人掌粟入之藏辨九谷之物以待邦用有余则藏之以待凶而颁之
　　注九谷尽藏焉以粟爲主
　　管子凡有地牧民者务在四时守在仓廪仓廪实则知礼节衣食足则知荣辱
　　又积于不涸之仓者务五谷也
　　又凡牧民者以其所积者食之不可不审也其积多者其食多其积寡者其食寡无积者不食
　　又国之寡狭壤之肥墝有数终嵗食余有数彼守国者守谷而已矣
　　又嵗有凶穰故谷有贵贱令有缓急故物有轻重人君不理则畜贾游于市乘民之不给百倍其本矣凡轻重敛散之以时卽凖平守凖平使万室之邑必有万钟之藏藏镪千万千室之邑必有千钟之藏藏镪百万春以奉耕夏以奉耘耒耜器械种穰粮食必取赡焉故大贾畜家不得豪夺吾民矣
　　又桓公曰粜贱寡人恐五谷之归于诸侯欲爲百姓万民藏之爲此有道乎管子曰今者夷吾过市有新成囷京者二家君请式璧而聘之桓公曰诺行令半嵗万民闻之舍其作业而爲囷京以藏菽粟五谷者过半又武王有巨桥之粟
　　注巨桥仓在今广平郡曲周县
　　越絶书吴两仓春申君所造一名均输
　　吕氏春秋南吕之月蛰虫入穴趣农収聚无敢懈怠以多爲务
　　淮南子夫天地之大计三年耕而余一年之食率九年而有三年之畜十八年而有六年之积二十七年而有九年之储虽涔旱灾害之殃民莫困穷流亡也故国无九年之畜谓之不足无六年之积谓之悯急无三年之畜谓之穷乏
　　韩诗外传王者藏于天下诸侯藏于百姓农夫藏于囷庾商贾藏于箧笥
　　大戴礼方冬三月草木落庻虞藏五谷必入于仓史记天官书胃爲天仓
　　正义曰胃主仓廪五谷之府也占明则天下和平五谷丰稔
　　又其南众星曰廥积
　　正义曰刍藁六星在天苑西主积藁草者
　　汉书高帝纪二年筑甬道属河以取敖仓粟
　　注孟康曰敖地名在荥阳西北山上临河有大仓
　　又七年萧何治未央宫立太仓
　　三辅黄图太仓萧何造在长安城外东南有百二十楹又长安西渭北石徼西有细桞仓东有嘉仓初建一百二十楹
　　汉书地理志河东郡有根仓滋仓
　　又食货志民三年耕则余一年之畜三考黜陟余三年食进业曰登再登曰平余六年食三登曰泰平二十七嵗遗九年食然后德化流洽礼乐成焉
　　又文帝卽位躬修节俭思安百姓贾谊说上曰古之人曰一夫不耕或受之饥一女不织或受之寒生之有时而用之无度则物力必屈古之治天下至纎至悉也故其畜积足恃夫积贮者天下之大命也茍粟多而财有余何爲而不成今殴民而归之农皆着于本使天下各食其力末技游食之民转而缘南亩则畜积足而人乐其所矣
　　又武帝之初国家无事民人给家足都鄙廪庾尽满而府库余财太仓之粟陈陈相因充溢露积于外
　　又晁错曰圣王在上而民不冻馁者非能耕而食之织而衣之也爲开其资财之道也故尧禹有九年之水汤有七年之旱而国亡捐瘠者以畜积多而备先具也今海内爲一土地人民之众不辟汤武加以亡天灾数年之水旱而畜积未及者何也地有遗利民有余力生谷之土未尽垦山泽之利未尽出也游食之民未尽归农也夫寒之于衣不待轻暖饥之于食不待甘防饥寒至身不顾亷耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故可得而有也
　　通典永平五年作常满仓
　　吴书注建康宫城卽吴苑城城内有仓名曰苑仓故开北渎通转运于仓所时人亦呼为仓城晋咸和中修苑城为宫惟仓不毁故名太仓在西华门内道北
　　益州记成都县东有古白帝仓
　　水经注汾阳故城积粟所在名之曰羊肠仓在晋门闾阳北石磴萦委若羊肠故以为名卽今羊肠坂是也隋书食货志江左京都有龙首仓卽石头津仓也台城内仓南塘仓常平仓东西太仓东宫仓所贮总不过五十余万在外有豫章仓钓矶仓钱塘仓并是大贮备之处自余诸州郡台传亦各有仓
　　又魏天平元年常调之外逐丰稔之处折绢籴粟以充国储于诸州缘河津济皆官仓贮积以拟漕运自是之后仓廪充实虽有水旱凶饥之处皆仰开仓以赈之元象兴和之中频嵗大穣谷斛至九钱
　　又齐河清三年令诸州郡皆别置富人仓
　　又开皇三年诏卫州置黎阳仓洛州置河阳仓陜州置常平仓【六典以此通转运非粜籴】华州置广通仓转相灌注
　　玉海大业二年十月置洛口仓于巩城周二十里穿三千窖置回洛仓于洛阳北城周十里穿三百窖窖容八百石
　　唐六典司农寺有太仓令掌九谷廪藏之事注东都则曰含嘉仓仓部郎中掌仓庾凡都之东租纳于都之含嘉仓自含嘉仓转运以实京之太仓
　　唐书食货志开元二十一年京兆尹裴耀请罢陜陆运而置仓河口使江南漕舟至河口者输粟于仓而去县官雇舟以分入河洛置仓三门东西漕舟输其东仓而陆运以输西仓复以舟漕以避三门之水险乃于河隂置河隂仓河西置柏崖仓三门东置集津仓西置盐仓凿山十八里以陆运自江淮漕者皆输河隂仓自河隂西至太原仓谓之北运自太原仓浮渭以实关中又地理志华州华隂有永丰仓临渭仓河中府龙门有龙门仓
　　唐会要咸亨三年关中饥监察御史王师顺运晋绛之粟于河渭之间増置渭桥仓自师顺始也
　　唐书李宪传河中兵仰食于绛常数十万石故敖保山为固民之输者十牛不胜一车宪于濒汾相城治新仓当费二百万请留坦县粟粜河南以钱还籴绛粟其赢以葺新仓绛人利頼
　　唐陆防奏议君养人以成国人戴君以成生上下相成事如一体然则古称九年六年之蓄者盖率土臣庻通爲之计耳固非独丰公庾不及编氓
　　宗史食货志常平义仓汉隋利民之良法常平以平谷价义仓以备凶灾周显德中又置惠民仓以杂配钱分数折粟贮之嵗歉减价出以惠民宋兼存其法焉文献通考宋太宗端拱二年置折中仓许商人输粟优其价令执劵抵江淮给茶盐每一百万石爲一界禄仕之家及形势户不得輙入粟
　　又淳化五年令诸州置惠民仓如谷稍贵卽减价粜与贫民不得过一斛
　　宋史食货志咸平中库部员外郎成肃请福建増置惠民仓因诏诸路申淳化咸平惠民之制
　　又嘉祐二年诏天下置广惠仓初天下没入户絶田官自鬻之枢宻使韩琦请留勿鬻募人耕収其租别爲仓贮之以给州县郭内之老防贫疾不能自存者领以提防刑狱嵗终具出纳之数上之三司户不满万留田租千石万户倍之户二万留三千石三万留四千石四万留五千石五万留六千石七万留八千石十万留万石田有余则鬻如旧四年诏改司农寺州选官二人主出纳嵗十月遣官騐视应受米者书名于籍自十一月始三日一给人米一升防者半之次年二月止有余乃及诸县量大小均给之其大畧如此
　　宋防要京诸仓总二十三所凡受四河运至京师者谓之转般仓永丰通济万盈广延延丰顺成济逺富国受江淮所运永济永富二仓受懐孟二州所运广济第一仓受頴夀二州所运广积广储二仓受曹濮诸州所运其受京畿之租者曰税仓京东界则广济第二仓受之京北界则广积苐一仓骐骥院天驷监仓受之京西界则左天廏坊仓受之京南界则大盈右天廐仓受之宋史夏竦传竦子安期知渭州籍塞下闲田募人耕种嵗得谷数万斛以备赈发名曰贷仓
　　玉海绍兴二十六年始置丰储仓以百万石爲额续文献通考宋孝宗淳熈十五年司农等言丰储仓初额一百五十万石不爲不多积之旣久宁免朽腐异时缓急必致失措拟以每嵗诸州合觧纳行在米数及诸处坐仓収籴若干预行防计以俟对兑不尽之数如常平法许其于陈新未接之时择其积久者尽数出粜俟秋成补籴则足五十万石之额永无销耗此亦广储蓄之防也从之
　　又嘉泰时叶筠知南剑州州贫生子多不举筠请立举子仓赈给之
　　又理宗绍定六年资政殿学士知潭州曾从龙奏州县赈民之法有三曰济曰贷曰粜济不可常惟贷与粜为利可久今拨缗钱一千万有竒分下潭州十县委令佐籴米置惠民仓乞比附常平法从之
　　又绍定中曾用虎知兴化军事立平籴仓捐楮币万六千缗爲籴本益以废寺之谷嵗歉价高则发仓以粜之歳丰价平则散诸寺易新谷藏焉
　　又初闽人生子贫者多不举绍兴中朱文公请立举子仓淳祐中赵汝愚帅闽推广其意括絶没之田产召佃输租仍发籴本建仓収储遇受孕五月以上者则书于籍逮免乳日人给米一石三斗至是诏赐常平钱米赈给之
　　宋史儒林传眞德秀知潭州除斛靣米申免和籴以苏其民民艰食旣竭力赈赡之复立惠民仓五万石使嵗出粜又立慈防仓
　　宋吕祖谦曰大抵荒政统而论之先王有预备之政上也修李悝平粜之政次也所在蓄积有可均处使之流通移民移粟又次也咸无焉设糜粥最下也
　　金史食货志世宗大定十年上责户部曰随处时有赈济往往近地无粮取于他处往返旣逺人愈难之何爲不随处起仓年丰多籴以备赈济设有缓急岂不亦易办乎
　　农桑通诀蓄积篇蓄积者有国之先务皆爲民计非徒曰藏富于国也先王预备忧民之意大抵无事而爲有事之备丰嵗而为歉嵗之忧是故国有国之蓄积民有民之蓄积当粒米狼戾之年计一嵗一家之用余多者仓箱之富余少者儋石之储莫不各节其用以济凶乏此固知尧汤之时国无捐瘠所谓蓄积多而备先具者岂皆藏于国哉盖必有藏于民者矣今之爲农者见小近而不虑久逺一年丰稔沛然自足侈费妄用以快一时之适所収谷粟耗竭无余一遇小歉则举贷出息于兼并之家秋成倍称而偿之嵗以爲常不能振拔其间有収刈甫毕无以糊口者其能给终嵗之用乎尝闻山西汾晋之俗居常积谷俭以足用虽间有饥歉之嵗庻免夫流离之患也传曰収敛蓄藏节用御欲则天不能使之贫信斯言也近世利民之法如汉之常平仓谷贱则增价籴之不至于伤农谷贵则减价而粜之不使之伤民唐之义仓计垦田顷亩多寡丰年纳谷而藏之凶年出谷以赒贫乏官爲主之务使均之是皆敛其余以济不足虽遇俭嵗而不忧饥殍也然尝考之汉史贾生言于文帝曰汉之爲汉几四十年公私之积犹可哀痛彼一时也自文帝躬行节俭以化天下至景帝末年太仓之粟陈陈相因而民亦富庻人徒见古之蓄积常有余后之蓄积常不足岂天之生物不如古之多人之谋事不如古之智盖古之费给有限而后之费给无穷无怪乎有余不足之不同也
　　明史食货志明初京卫有军储仓洪武三年增置至二十所各行省有仓官吏俸取给焉边境有仓収屯田所入以给军二十八年增京师诸卫仓凡四十一永乐中设北京三十七卫仓益令天下府县多设仓储正统中增置京卫仓凡七
　　又凡京仓五十有六通仓十有六直省府州县藩府边隘堡站卫所屯戌皆有仓少者一二多者二三十云续文献通考明正统四年大学士杨士竒言太祖笃意养民天下郡县悉出官钞籴谷贮仓以备水旱嵗乆滋弊谷尽食毁请择遣京官亷干者往督有司凡丰稔州县各出库银平籴以备荒郡县官以举废爲殿最仁政无切于此上命户部急行之
　　明杨漙奏防凡古圣贤立国必修预备之政太祖洪武年间每县于四境设立仓塲出官钞籴谷储贮其中又于近仓之处佥防大户看守以备荒年赈贷官籍其数敛散皆有定规又于县之各乡相地所宜开濬陂塘及修筑濵江近河损坏堤岸以备水旱耕农甚便皆万世之利自洪武以后有司亦皆视爲文具是以一遇水旱饥荒民无所赖官无所措公私交窘只如去冬今春畿内郡县艰难可见况闻今南方官仓储谷十处九空甚者谷旣全无仓亦无存矣大抵亲民之官得人则百废举不得其人则百弊兴此固守令之责若飬民之务风宪之臣皆所当问年来因循亦不之及此事虽若可缓其实关系甚切
　　明史周忱列传宣德五年忱迁工部右侍郎廵抚江南诸府七年江南大稔诏令诸府县以官钞平籴备赈贷苏州遂得米二十九万石故时公侯禄米军官月俸皆支于南户部苏松民转输南京者石加费六斗忱奏令就各府支给与价米一斗所余五斗通计米四十万石有竒并官钞所籴共得米七十万余石遂置仓贮之名曰济农
　　又正统初淮扬盐课亏勅忱廵视忱爲节灶户运耗得米三万二千余石亦仿济农仓法置赡盐仓益补逃亡缺额由是盐课大殖
　　大清防典顺治十三年议凖积谷赈给令修葺仓厫印烙仓斛选择仓书籴粜平价不许别项动支
　　又康熈二十九年
　　谕朕抚育黎元勤思治理足民之道宜裕盖藏从来水旱靡常必丰年恒有积储庻歉嵗不忧饥馑如康熙二十七年颇称嵗稔诚使民间经营撙节早爲储偫何至二十八年偶遇旱祲室皆悬磬总因先时无备遂至糊口维艰比蠲除正赋特发帑金分行赈济所在官司悉仰体朕懐竭力从事被灾之众始获安全倘非拯救多方则焭黎必流移失所今霖雨时降黍苗被野刈获在即可望有秋惟恐愚民不知爱惜物力狼籍耗费祗爲目前之计防图来嵗之需纵令年复履丰亦难渐臻殷阜应行直省各督抚严饬地方官吏家谕户晓务使及时积贮度终嵗所食常有余储用副朕轸念民依绸缪区画至意
　　又康熙三十年覆凖直属所捐米石大县存五千石中县存四千石小县存三千石倘遇荒嵗卽以此项给散其留仓余剩者俱于每年三四月照市价平粜五月初旬尽数觧交守道贮库九月初司各州县仍领出买新谷还仓
　　又康熙三十四年
　　谕积贮米谷最爲要务倘能实有盖藏则虽遘凶荒必不至于饥馁但小民不知储蓄每于丰稔之年恣意糜费一遇歉嵗即坐困不支今正值麦石収获之时应行各该地方官劝谕百姓令各户量力捐输积贮该州县官将输纳之人姓名数目详记册籍其秋禾収获以后亦依此例举行如春月转贷于乏谷之民俟秋月即照此数偿还备用每嵗当収获时遵行此捐输之法不数年间米谷充裕纵使嵗偶不登何至闾阎艰于粒食大学士等与九詹事科道防议具奏遵
　　防议定令直省各督抚饬各州县卫所官员劝谕乡绅士民人等每嵗収获时令各户量力所能不论几石几斗捐输积贮若将米麦贷于乏谷之人俟収获时即照原领米麦之数交纳如有不肖官员抑勒多収情弊事发即照私派钱粮例处分每嵗収获时俱照此遵行又康熙四十三年覆准山西之民别无他业惟资田亩恐积贮谷少一时需用购买维艰每大州县存谷二万石中州县一万六千石小州县一万二千石
　　又康熙四十四年议准河南省河南府居数省之中积谷以备赈济山陜之需令将四十三年漕米每米一石易谷二石共谷四十六万五千六百石零于河南府収贮谷二十三万五千六百八十一石造仓厫二百九十三间其余二十三万于近汴近洛之祥符县贮谷三万石中牟县贮谷二万五千石泛水县贮谷二万石巩县贮谷二万五千石偃师县贮谷二万八千石陜州贮谷二万七千石灵寳县贮谷二万八千石阌乡县贮谷二万七千石共造仓厫三百六十四间严勅加谨収贮每年于青黄不接之时出陈易新照依三分之一借给民人秋后还仓
　　又雍正三年
　　谕古者视土之上中爲储蓄之节盖爲民经画久逺不爲一时茍且之计积之于丰年用之于歉嵗所谓有备无患法良而意美也朕自临御以来宵旰勤求无刻不以民爲念乃重农积粟之诏屡下而闾阎率少盖藏官仓亦多亏缺卽如直保定等府去嵗颇称有秋今春二麦亦熟乃以夏秋雨水过多田禾被涝而民间遂有饥色几至流离若非多方赈防穷民必致失所此皆草野无知食不以时用不以礼但快目前之有余防计异日之不足一遭旱涝追悔无从至于常平等仓原爲备荒而设乃有司奉行不力多至缺额罪何可逭兹据江南浙江江西湖广福建河南山西陜西广东广西云南贵州等省督抚报称今嵗秋成八九十分不等朕覧不胜慰悦又重爲吾民计及久长宜及此时讲求储蓄之道以备将来该督抚等可转饬有司徧行晓谕务须撙节爱惜各留有余预爲他时缓急之需社仓之法亦宜乘此丰年努力爲之勿但视爲虚文故事朕爲吾民筹画养赡之道惓惓于懐无时或释而吾民自谋其身家若但茍且因循不复长顾逺虑则重负朕轸念元元之意矣至于州县仓储向有亏缺者若不乘此丰収之时速行买补将来发觉断不姑贷慎之愼之
　　又雍正三年
　　谕积贮仓粮特爲备荒赈济之用但南省地方甚属潮湿米在仓一二年便致霉烂实难収贮改贮稻谷似可长久应否改贮稻谷収贮之处着详议具奏遵
　　防议定江安闽浙湖广江西四川广东广西云南贵州十省内除安徽但有稻谷原无存贮米石及浙江福建仓米有限无容改易其湖南湖北四川江西四省存贮米石皆在五万石内外令于一年内改换稻谷江淮截漕米广东存仓米皆八万余石广西存仓米十万余石零分作二年改换稻谷云南米五十七万余石贵州米四十万余石一二年内不能尽行改易每年云南应给兵粮十四万九千六百余石贵州兵粮九万五千六百余石即将二省存仓之米支给至秋成时于额徴内徴収稻谷补项云南存仓米石四年内尽可改换贵州三年内尽可改换令各地方官添造仓厫以备収贮





　　钦定授时通考卷五十四
<子部,农家类,钦定授时通考>
　　钦定四库全书
　　钦定授时通考卷五十五
　　蓄聚
　　常平仓
　　汉书宣帝纪大司农中丞耿寿昌奏设常平仓以给北边
　　又食货志宣帝时大司农中丞耿寿昌白令边郡皆筑仓以谷贱时増其价而籴以利农谷贵时减价而粜名曰常平仓民便之
　　通典汉明帝永平五年作常平仓
　　后汉书刘般传永平十年帝欲置常平仓公议者多以爲便般对以常平仓外有利民之名而内实侵刻百姓豪右因缘爲奸小民不能得其平置之不便帝廼止晋书武帝本纪咸寜二年九月起常平仓于东西市又食货志防始四年七月立常平仓丰则籴俭则粜以利百姓
　　文献通考齐武帝永明中天下米谷布帛贱上欲立常平仓市积爲储六年诏出上库钱五千万于京师市米买丝緜绫绢布
　　隋书食货志开皇三年京师置常平监
　　唐会要武德元年诏置常平监官永徽六年京东西二市置常平仓开元七年关内陇右河北河南五道及荆扬襄防緜益彭蜀资汉剑茂等州并置常平仓
　　唐书食货志贞观中洛相幽徐齐并秦蒲州置常平仓粟藏九年米藏五年下湿之地粟藏五年米藏三年皆着于令
　　又自太宗时置义仓及常平仓以备凶荒高宗以后稍假义仓以给他费至神龙中畧尽宗卽位复置之其后第五琦请天下常平仓皆置库畜本钱至是赵賛又言自军兴常平仓废垂三十年凶荒溃散馁死相食不可胜纪陛下卽位京城两市置常平官虽频年少雨米不腾贵可推而广之请兼储布帛请于两都江陵成都扬汴苏洪置常平轻重本钱上至百万缗下至十万积米粟布帛丝麻贵则下价而出之贱则加估而収之诸道津防置吏阅商贾钱每缗税二十竹木茶漆税十之一以赡常平本钱德宗纳其防属军用迫蹙亦随而耗竭不能备常平之积
</div>
    <div class="pagination">
<a href="钦定授时通考_page92.html">上一页</a><span>...</span><a href="钦定授时通考_page88.html">88</a><a href="钦定授时通考_page89.html">89</a><a href="钦定授时通考_page90.html">90</a><a href="钦定授时通考_page91.html">91</a><a href="钦定授时通考_page92.html">92</a><span class="current-page">93</span><a href="钦定授时通考_page94.html">94</a><a href="钦定授时通考_page95.html">95</a><a href="钦定授时通考_page96.html">96</a><a href="钦定授时通考_page97.html">97</a><a href="钦定授时通考_page98.html">98</a><span>...</span><a href="钦定授时通考_page94.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
