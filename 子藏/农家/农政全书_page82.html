<!DOCTYPE html>
<html>
<head>
    <meta charset="UTF-8">
    <title>农政全书 - 第 82 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 82 页/共 125 页</h1>
    <div class="content">　　之









　　细叶沙参　生辉县太行山山冲间苗髙一二尺茎似蒿叶似石竹子叶而细长又似水蓑衣叶亦细长稍间开紫花根似葵根而麄如拇【音母】指大皮色灰中间白色味甜性微寒本草有沙参苗叶茎状所说与此不同未敢并入条下今另为一条开载于此
　　救饥　掘取根洗净煮熟食之










　　鸡腿儿　一名飜白草出钧州山野中苗髙七八寸细长锯齿叶硬厚背白其叶似地榆叶而细长开黄花根如指大长三寸许皮赤内白两头尖味甜
　　救饥　采根煮熟食生食亦可












　　山蔓菁　出钧州山野中苗髙一二尺茎叶皆莴苣色叶似桔梗叶颇长而不对生又似山小菜叶微窄根形类沙参如手指麄其皮灰色中间白色味甜
　　救饥　采根煮熟生食亦可












　　老鸦蒜　生水边下湿地中其叶直生出土四垂叶状似蒲而短背起劒脊其根形如蒜瓣味甜
　　救饥　采根煠熟水浸淘净油盐调食
　　扈先生曰此草中顔神用












　　山萝卜　生山谷间田野中亦有之苗髙五七寸四散分生茎叶其叶似菊叶而濶大微有艾香每茎五七排生如一大叶稍间开紫花根似野胡萝卜根而带黪白色味苦
　　救饥　采根煠熟水浸淘去苦味油盐调食











　　地参　又名山蔓菁生郑州沙岗间苗髙一二尺叶似初生桑科小叶微短又似桔梗叶微长开花似铃铎様淡红紫花根如母指大皮色苍肉黪白色味甜
　　救饥　采根煮食












　　獐牙菜　生水边苗初搨地生叶似龙须菜叶而长窄叶头颇团而不尖其叶嫩薄又似牛尾菜叶亦长窄其根如芽根而嫩皮色灰黑味甜
　　救饥　掘根洗净煮熟油盐调食






</div>
    <div class="pagination">
<a href="农政全书_page81.html">上一页</a><span>...</span><a href="农政全书_page77.html">77</a><a href="农政全书_page78.html">78</a><a href="农政全书_page79.html">79</a><a href="农政全书_page80.html">80</a><a href="农政全书_page81.html">81</a><span class="current-page">82</span><a href="农政全书_page83.html">83</a><a href="农政全书_page84.html">84</a><a href="农政全书_page85.html">85</a><a href="农政全书_page86.html">86</a><a href="农政全书_page87.html">87</a><span>...</span><a href="农政全书_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
