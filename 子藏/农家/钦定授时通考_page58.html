<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 58 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 58 页/共 132 页</h1>
    <div class="content">
　　抄竿图说
　　抄竿扶麦竹也长可及丈麦已熟时忽为风雨所倒不能芟取别用一人执竿抄起卧穗竿举则钐随防之殊无损失必两习熟者能用不然则有矛盾之差矣












　　拖杷圗说
　　拖杷耧麦长杷也首列二十余齿短木柄以批契维腰曵之尝见麦野为风雨所损茎穗交乱不能净防故制此具腰后縦横耧之仍手握柄镰芟其遗余所得稭穗随拥积之有一杷毕功得麦十余斛











　　积苫圗说
　　积苫芟麦既积编草覆之也农桑辑要云苫须扵农隙时备下以防雨作农桑直说云作苫用谷草黄野草皆可但纽作腰紧一头留稍者为苫凡露积须苫缴盖不为雨所败也尝见农家有以麻经或草索织之又可速就










　　连耞图说
　　连耞击禾器国语曰权节其用耒耜耞芟广雅曰拂谓之架说文曰拂架也拂击禾连架释名曰架加也加杖于柄头以挝穗而出谷也其制用木条数茎以生革编之长可三尺濶可四寸又有以独挺为之者皆于长木柄头造为擐轴举而转之以扑禾也









　　钦定授时通考卷三十九
<子部,农家类,钦定授时通考>
　　钦定四库全书
　　钦定授时通考卷四十
　　功作
　　攻治
　　诗风九月筑场圃十月纳禾稼
　　疏场圃同地自物生之时耕治以种菜茹至物尽成熟坚筑以为场纳内也治于场而内之囷仓也
　　又十月涤场
　　疏在场之功毕故涤埽其场
　　大雅或舂或揄或簸或蹂
　　传揄抒臼也或簸糠者或蹂黍者笺舂而抒出之簸之又润湿之将复舂之趣于凿也疏孔颖达曰抒臼谓抒米以出臼也出臼则簸之故或有簸糠者或蹂黍者谓蹂践其黍然后舂之
　　周礼地官舂人奄二人女舂抌二人奚五人
　　注女舂抌女奴能舂与抌者抌抒臼也
　　春秋运斗枢粟五变以阳化生而为苗秀为禾三变而粲谓之粟四变八臼米出甲五变而蒸饭可飡
　　郑氏诗笺疏麤也谓粝米也米之率粝十粺九凿八侍御七
　　疏正义曰言米之率其术在九章粟米之法云粟率五十粝米三十粺二十七凿二十四御二十一言粟五升为粝米三升以下则米渐细故数益少四种之米皆以三约之得此数也
　　通鉴前编外纪黄帝作杵臼而谷粟始凿
　　新论桓谭曰宓牺之制杵臼万民以济及后人加功因延力借身重以践碓而利十倍杵舂又复设机闗用驴骡马牛及役水而舂其利且百倍
　　方言凡以火干五谷之类出自山东齐楚以往曰熬陇冀以往曰秦晋之间曰焣
　　说文米谷实也麪麦末也
　　齐民要术凡谷成熟有早晚苗秆有高下收实有多少质性有强弱米味有美恶粒实有息耗【早熟者苗短而收多晚熟者苗长而收少强苗者短黄谷之属是也弱苗者长青白黒者是也收少者美而耗收多者恶而息】
　　事物原始世本曰公输般作磨硙之始编竹附泥破谷出米曰硙凿石上下合研米麦为粉曰磨二物皆始于周
　　菽园杂记呉中民家计一嵗食米若干石至冬月舂白蓄之名冬舂米常疑开春农务将兴不暇为此及冬预为之闻之老农云不特为此春气动则米芽浮起米粒亦不坚此时舂者多碎而为粞折耗颇多冬月米坚折耗少故及冬舂之
　　书蕉舂米一石得四斗曰精得三斗曰凿得二斗曰粹岭表録异记舂堂者以浑木刳为槽一槽两边排十杵男女间立以舂稻粱敲磕槽舷皆有遍拍
　　闽部疏闽中水碓最多然多以木柜运轮不驶急溪中壅激为之则佳
　　防稽志山家借水力以舂有三制平流则以轮鼓水而转峻流则以水注轮而转又有木杓碓碓干之末刳为杓以注水水满则倾而碓舂之唐白居易诗云碓无人水自舂是也
　　篷栊夜话歙人工制腐磨皆紫石细棱菽受磨絶腻滑无滓有自然之甘
　　本草纲目李时珍曰糠诸粟谷之殻也其近米之细者为米粃味极甜俭年人多和剂蒸煮以救饥云
　　各种攻治法
　　稻
　　齐民要术藏稻必须用簟久居者如劁麦法舂稻必须冬时积日燥曝一夜置霜露中即舂【若冬舂不干即米青赤脉起不经霜不燥曝则米碎矣】秫稻法一切同
　　天工开物攻稻篇凡稻刈获之后离藁取粒束藁于手而击取者半聚藁于场而曳牛滚石以取者半凡束手而击者受击之物或用木桶或用石板收获之时雨多霁少田稻交湿不可登场者以木桶就田击取晴霁稻干则用石板甚便也凡服牛曳牛滚压场中视人手击取者力省三倍但作种之谷恐磨去殻尖减削生机故南方多种之家场禾多借牛力而来年作种者则宁向石板击取也凡稻最佳者九穰一秕倘风雨不时耘耔失节则六穰四秕者容有之凡去秕南方尽用风车扇去北方稻少用飏法即以飏麦黍者飏稻盖不若风车之便也凡稻去殻用砻去膜用舂用碾然水碓主舂则兼并砻功燥干之谷入碾亦省砻也凡砻有二种一用木为之截木尺许斲合成大磨形两扇皆凿纵斜齿下合植笋穿贯上合空中受谷木砻攻米二千余石其身乃尽凡木砻谷不甚燥者入砻亦不碎故入贡军国漕储千万皆出此中也一土砻析竹匡围成圏实洁净黄土于内上下两面各篏竹齿上合蒭空受谷其量倍于木砻谷稍滋湿者入其中即碎断土砻攻米二百石其身乃朽凡木砻必用健夫土砻即孱妇弱子可胜其任庶民饔飱皆出此中也凡既砻则风扇以去糠秕倾入筛中团转谷未剖破者浮出筛面重复入砻凡筛大者围五尺小者半之大者其中心偃隆而起健夫利用小者高二寸其中平洼妇人所需也凡稻米既筛之后入臼而舂臼亦两种八口以上之家堀地藏石臼其上臼量大者容五斗小者半之横木穿插碓头足踏其末而舂之不及则粗太过则粉精粮从此出焉晨炊无多者断木为手杵其臼或木或石以受舂也既舂以后皮膜成粉名曰细糠以供犬豕之豢荒歉之嵗人亦可食也细糠随风扇播扬分去则膜尘净尽而粹精见矣凡水碓山国之人居河滨者之所为也攻稻之法省人力十倍人乐为之引水成功即筒车灌田同一制度也设臼多寡不一值流水少而地窄者或两三臼流水洪而地室寛者即并列十臼无忧也江南信郡水碓之法巧絶盖水碓所愁者埋臼之地卑则洪潦为患高则承流不及信郡造法即以一舟为地撅椿维之筑土舟中防臼于其上中流微堰石梁而碓已造成不烦椓木壅坡之力也又有一举而三用者激水转轮头一节转磨成麪二节运碓成米三节运水灌于稻田此心计无遗者之所为也凡河滨水碓之国有老死不见砻者去糠去膜皆以臼相终始惟风筛之法则无不同也凡硙砌石为之承借转轮皆用石牛犊马驹惟人所使盖一牛之力日可得五人但入其中者必极燥之谷稍润则碎断也
　　粱秫
　　羣芳谱蜀秫黏者可作饵不黏者可作糕煑粥可济饥茎可织箔编席夹篱供防稍可作筅帚有利于民最博
　　黍稷
　　天工开物凡攻治小米飏得其实舂得其精磨得其碎风飏车扇而外簸法生焉其法篾织为圆盘铺米其中挤匀扬播轻者居前簸弃地下重者在后嘉实存焉凡小米舂磨扬播制器详见稻麦
　　羣芳谱黍刈后乘湿即打则稃易脱迟则稃着粒上难脱黍米性黏可作饧可蒸煑为糕糜稷有薄殻粒米稍大可作饭
　　麦
　　齐民要术大小麦立秋前治讫立秋后则虫生蒿艾簟盛之良多种久居供食者宜作劁麦倒刈薄布顺风放火火既着即以扫帚扑灭仍打之如此者夏虫不生然唯中作麦饭与麪用耳
　　又瞿麦浑蒸曝干舂去皮米全不碎炊作飱甚滑细磨下绢簁作饼亦滑美
　　又青稞麦治打时少难唯伏日用碌碡碾磨总尽无麸羣芳谱小麦实居殻中芒生殻上性有南北之异北地麦昼花薄皮多麪食之宜人南方麦夜花食之难消地气使然也大麦芒长殻与粒相黏未易脱小麦磨麪大麦堪碾米作粥饭煑粥甚滑磨麪作酱甚甘
　　天工开物小麦收获时束藁击取如击稻法其去秕法北土用飏盖风扇流传未遍率土也凡飏不在宇下必待风至而后为之风不至雨不收皆不可为也凡小麦既飏之后以水淘洗尘垢净尽又复晒干然后入磨磨大小无定形大者用肥健力牛曳转其牛曳磨时用桐殻掩眸不然则晕其腹系桶以盛遗不然则秽也次者用驴磨斤两稍轻又次小磨则止用人力推挨者凡牛力一日攻麦二石驴半之人则强者攻三斗弱者半之若水磨之法其详已载攻稻水碓中制度相同其便利又三倍于牛犊也凡牛马与水磨皆悬袋磨上上寛下窄贮麦数斗于中陷入磨眼人力所挨则不必也又凡麦经磨之后几番入罗勤者不厌重复罗匡之底用丝织罗地绢为之湖丝所织者罗麪千石不换若他方黄丝所为经百石而已朽也
　　又凡麪既成后寒天可经三月春夏不出二十日则郁壊为食适口贵及时也
　　豆
　　天工开物凡豆菽刈获少者用耞多而省力者仍铺场烈日晒干牛曳石赶而压落之凡打豆耞竹木竿为柄其端锥圆眼拴木一条长三尺许铺豆于场执柄而击之凡豆击之后用风扇飏去荚叶筛以继之嘉实洒然入廪矣是故舂磨不及麻硙碓不及菽也
　　羣芳谱黑豆堪食用作豉及喂牲畜黄豆稍肥可食可酱可豉可油可腐腐之滓可喂猪荒年人亦可充饥油之滓可粪地萁可然火叶名藿嫩时可为茹縁豆可作粥饭煼食炒食水泡磨为粉澄滤作饵蒸糕荡皮压索为食中要物
　　脂麻
　　羣芳谱取油以白者为胜服食以黑者为良
</div>
    <div class="pagination">
<a href="钦定授时通考_page57.html">上一页</a><span>...</span><a href="钦定授时通考_page53.html">53</a><a href="钦定授时通考_page54.html">54</a><a href="钦定授时通考_page55.html">55</a><a href="钦定授时通考_page56.html">56</a><a href="钦定授时通考_page57.html">57</a><span class="current-page">58</span><a href="钦定授时通考_page59.html">59</a><a href="钦定授时通考_page60.html">60</a><a href="钦定授时通考_page61.html">61</a><a href="钦定授时通考_page62.html">62</a><a href="钦定授时通考_page63.html">63</a><span>...</span><a href="钦定授时通考_page59.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
