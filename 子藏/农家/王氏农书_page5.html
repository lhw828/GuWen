<!DOCTYPE html>
<html>
<head>
    <meta charset="UTF-8">
    <title>王氏农书 - 第 5 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王氏农书 - 第 5 页/共 37 页</h1>
    <div class="content">












　　农书卷十
<子部,农家类,王氏农书>
　　钦定四库全书
　　农书卷十一　　　　　　　元　王祯　撰农器图谱一
　　田制门
　　农器图谱首以田制命篇者何也盖器非田不作田非器不成周礼遂人凡治野以土宜教甿稼穑而后以时器劝甿命篇之义遵所自也夫禹别九州其田壤之法固多不同而稷教五谷则树艺之方亦随以异故皆以人力器用所成者书之各有科防用列诸篇之右其篇目特以耤田为冠示劝天下之农也然虽有镃基不如待时乃以授时图正之庶耕殖者无先后之失云













　　耤田天子亲耕之田也古者耤田千亩天子亲耕用供郊庙齍【音粢】盛【平声】躬劝天下之农耤之言借也王一耕之庶人耘耔以终之谓借民力成之也诗春耤田而祈社稷礼月令孟春之月天子乃以元日【谓上辛郊祭天也】祈谷于上帝乃择元辰【郊后吉辰也】天子亲载耒耜措之于叅保介【保介车右人君之车必使勇士衣甲居右而参乘以备非常也】之御间帅三公九卿诸侯大夫躬耕帝耤天子三推三公五推卿诸侯九推反执爵于太寝三公九卿诸侯大夫皆御命曰劳【去声】酒周礼内宰诏后帅六宫之人生穜稑之种以献于王使后宫蔵种而又生之天官甸师掌帅其属【府史胥徒也】而耕王耤以时入之以供齍【音粢】盛【平声】至汉文帝开耤田置令丞春始东耕景帝诏朕亲耕以奉宗庙粢盛为天下先武帝制策曰今朕亲耕以为农先昭帝耕于钩盾弄田明帝东廵耕于下邳章帝北廵耕于怀县魏氏天子亲耕于耤晋武帝耕于东郊共祀训农宋文帝制千亩亲耕齐武帝载耒耜躬耕梁初依宋礼后魏太武帝祭先农而后耕北齐耕耤于帝城隋制耤坛行礼播植以拟齍盛唐太宗致祭先农耤于千亩之甸元宗欲重劝耕进耕五十余歩肃宗命去耒耜雕刻冕而朱纮躬九推焉宋端拱以来有耕耤事类五卷此耤田之制歴载经史昭然可鉴钦惟圣朝丕阐皇图讲明典礼开帝耤于京畿备齍盛于郊庙先身示劝照映古今昔李防赋云揉为耒剡为耜取其象也逺矣农为本食为天惟其利也大焉圣人利器致丰躬亲莫重乎稼穑轨物励俗敦劝克厚乎率先于以奉神只昭报之诚逹于以祈社稷孝享之徳宣则躬耕之义也从古以然皇帝勤惟国本钦若人天所务惟农顺动而取诸豫所寳惟谷时行而应乎干洎正月之吉日将有事乎昊天列千官于近甸屯万骑于遐阡当是时也其祭不戒而宿设其工职竞以先后大礼备兮和乐陈啬夫驰兮庶人走帝乃服葱犗秉御耦我疆我理礼正于三推必躬必亲义存乎千亩四辅冡宰六卿近臣大夫师长之族都鄙华裔之人圣有作兮万物咸覩人胥效兮天下归淳且图匮者于其丰防俭者于其逸有备所以无患克勤是用终吉三推之礼废则仓廪以之虗肆之防废则简书以之佚钦哉钦哉能事斯毕夫然则农功可大农扈允臧以农为本兮国有常令以农率下兮人知向方亦既奉宗庙亦既备烝尝一人垂训兮万国昌固有述于日用于胥颂羙兮声洋洋【案此条所引唐肃宗命去耒耜雕刻云云考唐书系髙宗干封二年事盖徴引之误又案此贼钦若人天将有事乎昊天天字韵两押】








　　太社祭法曰王为群姓立社曰太社自立曰王社又按唐郊祀録云社坛居东面北广五丈髙五尺以五色土为之四面宫坎餙以方色稷坛在西如社之制每于春秋二仲元辰及腊各以太牢祭焉皇帝亲祀则司农省牲进熟司空亚献司农终献【案太社及下条国社皆不别系歌诗总以后条民社下祝辞括之】










　　国社祭法曰诸侯为百姓立社曰国社自立社曰侯社其制度考之朱文公社稷坛记云坛方二丈五尺崇三尺其再成方面皆杀尺崇四分而去一三成方杀如之而崇不复杀用三献礼祭以少牢今郡国祭社皆有定式此不复具载











　　民社古有里社树以土地所宜之木如夏后氏以松殷人以栢周人以栗荘子见栎社树汉髙祖祷丰枌榆社唐有枫林社皆以树为主也自朝廷至于郡县坛壝制度皆有定例惟民有社以立神树春秋所报莫不羣祭于此考近代祭仪前一日社正及诸社人各斋戒祭日未明三刻烹牲于厨掌馔者实祭器掌事者以席入设社神之席于神树之下设稷神之席于神树之西俱北面质明社正以下皆再拜读祝礼成而退案社坛祭社稷神之所也社五土之祗稷五谷之神稷非土无以生土非谷无以成故祭社必及稷观先王之制其于社稷春有祈歌载芟之诗秋有报歌良耜之诗然自汉以来歴代之祭虽有不同而春秋二仲祈报皆不废也尝考近代祭仪社以后土勾龙氏稷以后稷氏配按社稷坛记所谓社坛必受霜露风雨以达天地之气其表则木松栢栗是也韩诗外传云社主以石为之准五数长五尺凖隂之二数方二尺剡其上以象物方其下以象地体理其半以根在土中而本末均也礼考索云自天子至郡县下逮庶人莫不通祭祝辞云社五土只稷五谷祖土谷生成利用以叙世感载育礼从今古辟壝制坛剡石为主封以五方所尚之土表以三代所宜之树北面而居不屋其所用逹两间隂阳寒暑仍受四时霜露风雨以相田农以谷士女去彼螟蝗介我稷黍时惟二仲祀事斯举诗歌幽雅乐奏土鼓有酒盈觞有肴在爼神其享之愿降多祜【案剡其上以象物攷韩诗外传作以象物生盖误脱一字】








　　井田按古制井田九夫所治之田也乡田同井井九百亩井十为通通十为成成十为终终十为同积为万井九万夫之田也井间有沟成间有洫同间有浍所以通水于川也遂人尽主其地嵗出田税各有等差以治沟洫也窃谓井田沟洫去古已逺不可复覩今按图考谱犹得想像髣髴但后世沿革不能复古故因为赋之云井九百亩在方里中八家百亩其中为公公田共毕私事方从积而言之井十为通通十为成成十为终终十井万总名曰同遂人掌役田水何容沟洫畎浍距川而东尽力于此尝称禹功经界既正遂底时雍秦人一变阡陌横纵兼并以力侵夺相雄先王旧制一扫无踪斯民失所仁政曷逢迨汉而降王伯兼崇曩固今壤今非古农戸有増耗世有汚隆治因是异法不再穷各授永业彼疆此封穿引万水足救灾凶使民奠居赋简时丰田虽不井绰有遗风









　　区田按旧说区田地一亩阔一十五歩每歩五尺计七十五尺每一行占地一尺五寸该分五十行长一十六歩计八十尺每行一尺五寸该分五十三行长阔相折通二千六百五十区空一行种一行于所种行内隔一区种一区除隔空外可种六百六十二区每区深一尺用熟粪一升与区土相和布谷匀覆土以手按实令土种相着苖出看稀稠存留锄不厌频旱则浇灌结子时锄土深壅其根以防大风揺摆古人依此布种每区収谷一斗每亩可収六十六石今人学种可减半计之又参攷汜胜之书及务本新书谓汤有七年之旱伊尹作为区田教民粪种负水浇稼诸山陵倾阪及邱城上皆可为之其区当于闲时旋旋掘下正月种春大麦二三月种山药芋子三四月种粟及大小豆八月种二麦豌豆节次为之不可贪多夫丰俭不常天之道也故君子贵思患而预防之如向年壬辰戊戌饥歉之际但依此法种之皆免饿殍此已试之明效也窃谓古人区种之法本为御旱济时如山郡地土髙仰嵗嵗如此种艺则可常熟惟近家濒水为上其种不必牛犂但鍫镢垦斸又便贫难大率一家五口可种一亩已自足食家口多者随数増加男子兼作妇人童稚量力分工定为课业各务精勤若粪治得法沃灌以时人力既到则地利自饶虽遇天灾不能损耗用省而功倍田少而収多全家嵗计指期可必实救贫之防法备荒之要务也诗云昔闻伊尹相汤日救旱有方由圣智限将一亩作田规计区六百六十二星分棊布满方畴参错有条相列次耕畬元不用牛犂短臿长镵皆佃器粪腴灌溉但从冝瘦坂穹原俱羙地举家计口各输力男女添工到童稚坎余种耨非重劳日课同趍等娱戯菽粟藷芋杂数品办作储粮接充饵终年五口尽无饥倍种兼収仍不啻乆知丰歉嵗不常大抵古今同一致天灾莫御自流行魃虐此时忧悉被吏民百祷竟无功稼野一枯乏秉穗令人空仰昔阿衡徒法不行诚自弃朅来学制古侯邦承防例署兼农事带山田少阙食多教不及民深可愧故将制度冩为图庶使贫农穷地利防湏嵗嵗保丰穰共享太平歌既醉













　　圃田种蔬果之田也周礼以场圃任园地注曰圃树果蓏之属其田缭以垣墙或限以篱堑负郭之间但得十亩足赡数口若稍逺城市可倍添田数至半顷而止结庐于上外周以桑课之蚕利内皆种蔬先作长生韭一二百畦时新菜二三十种惟务多取粪壌以为膏腴之本虑有天旱临水为上否则量地凿井以备灌溉地若稍广又可兼种麻苎果糓等物比之常田嵗利数倍此园夫之业可以代耕至于养素之士亦可托为隐所日得供赡又有宦游之家若无别墅就可栖身驻迹如汉隂之独力灌畦河阳之闲居鬻蔬亦何害于助道哉诗云二顷负郭田尺土寕易取数口仰成家片产足为圃逺即加倍蓰多仍防莽卤虽云絶里闾终得并【蒲浪切】城府幽可处山隈润宜临水浒未始外犂锄或亦事斤斧中可居一防外或兴百堵请学拟樊湏不如闻孔父业作灌园翁籍占输税户作计务勤劬佣工赡贫窭水种要渐【平声】濡粪滋饶朽腐蔬茹间【去声】甘辛瓠无苦窳芁芁黍稷苖蔚蔚桑果树鬻利逹市防植本入村坞界展阵图横区分僧衲补随分了朝昏无心富囷庾髙卧尽元龙信诬从市虎闲看穴蚁争静听井蛙怒偶尔阅物情居然为地主进退绰有余奔竞耻为伍寸壌总康荘众流独砥柱自我结蓬茅从渠爱簮组畎亩着吾身乾坤留此土陵谷几变迁耕凿一今古四序转轩楹八表际庭宇造境到羲炎逢时知舜禹柴荆敞昏夜桔橰憇烟雨俱同动植苏忝与【音预】膏泽溥斗酒一醉欢槃餐众羙聚口腹粗能甘身形不知苦飬生诚足嘉报本非敢侮五土既有神百谷岂无祖斋祭奏豳诗嵗时鸣土鼔不离农务中是用纪图谱


</div>
    <div class="pagination">
<a href="王氏农书_page4.html">上一页</a><a href="王氏农书.html">1</a><a href="王氏农书_page2.html">2</a><a href="王氏农书_page3.html">3</a><a href="王氏农书_page4.html">4</a><span class="current-page">5</span><a href="王氏农书_page6.html">6</a><a href="王氏农书_page7.html">7</a><a href="王氏农书_page8.html">8</a><a href="王氏农书_page9.html">9</a><a href="王氏农书_page10.html">10</a><span>...</span><a href="王氏农书_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
