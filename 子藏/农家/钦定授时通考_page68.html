<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 68 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 68 页/共 132 页</h1>
    <div class="content">　　文献通考魏太武帝令有司课畿内之人各列家别口数所种顷亩明立簿目所种于地首标姓名以辨播殖之功
　　魏书食货志天兴初制定畿内田四方置八部帅以监之劝课农耕量校收入以为殿最
　　隋书公孙景茂传景茂为道州刺史好单骑巡人家阅视百姓产业有修理者于都防时乃褒扬称述如有过恶随即训导而不彰也繇是人行义让有无均通男子相助耕耘妇子相从纺绩大村或数百户如一家之务又食货志河清三年定令毎岁春月各依乡土早晚课入农桑自春及秋男二十五以上皆布田亩蚕桑之月妇女十五以上皆营蚕桑孟冬刺史听审邦教之优劣定殿最之科品人有人力无牛或有牛无力者须令相便皆得纳种使地无遗利人无游手焉
　　文献通考唐龙朔二年改司农为司稼咸亨初复旧卿一人少卿一人掌东耕供进耒耜及邦国仓储之事领上林太仓钩盾导官四署
　　唐书百官志凡十道巡按以判官二人为佐务繁则有支使其三察农桑不勤
　　又诸屯监一人从七品下丞一人从八品下掌营种屯田句防功课及畜产帐簿以水旱蝝蝗定课屯主劝率营农督敛地课
　　又节度使兼支度营田招讨经畧使则有副使判官各一人支度使复有遣运判官巡官各一人岁以八月考其治否观察使以丰稔为上考
　　又田曹司田叅军事掌园宅口分永业及荫田
　　又上州司田叅军事一人从七品下中州司田叅军事一人正八品下下州司田叅军事一人从八品下五千人以上有副使一人万人以上有营田副使一人又县令掌导风化凡民田将授县令给之
　　文献通考唐开元十有二年夏四月令兵部员外郎兼侍御史宇文融兼充劝农使巡按人邑安抚户口所在与官僚及百姓商量处分赋役差科于人非便者并量事处分续状奏闻务令安辑勿使繁劳
　　又上元二年诸州各置司田叅军一人主农事每县各置田正二人于当县拣明娴田种者充务令劝课又宝应元年诏建巳月诸州刺史县令及司田叅军令设法劝课令其耕种不得失时贫不能济户仍方员处置量事借贷务令存立岁终巡案量其功效
　　唐书食货志唐开府军以扞冲要因隙地置营田天下屯总九百九十二司农寺每屯三顷州镇诸军每屯五十顷水陆腴瘠播殖地宜与其功庸烦省收率之多少皆决于尚书省苑内屯以善农者为屯官屯副御史巡行莅轮上地五十亩瘠地二十亩稻田八十亩则给牛一诸屯以地良薄与岁之丰凶为三等与民田岁获多少以中熟为率有营则以兵若夫千人助收司农者岁三月卿少卿循行治不法者凡屯田收多者褒进之岁以仲春籍来岁顷亩州府军鎭之远近上兵部度便宜遣之开元二十五年诏屯官叙功以岁丰凶为上下鎭戍地可耕者人给十亩以供粮方春屯官巡行谪作不时者
　　文献通考唐令诸户以百户为里五里为乡四家为邻三家为保毎里设正一人掌按比户口课殖农桑又唐考功之法有二十七最二十曰耕耨以时收获成课为屯官之最
　　唐书裴行俭传子倩歴信州刺史劝民垦田二万亩以治行赐紫金服
　　又田仁会传永徽中为平州刺史岁旱自暴以祈而雨大至谷遂登人歌曰父母育我兮田使君挺精诚兮上天闻中田致雨兮山出云仓廪实兮礼义申愿君常在兮不患贫
　　又李惠登传惠登拜刺史政清静居二十年田亩辟户口日增人歌舞之节度使于岫状其绩诏加御史大夫升隋为上州
　　又何易于传易于为益昌令县距州四十里刺史崔朴常乘春与賔属泛舟出益昌旁民挽牵易于身引舟朴惊问状易于曰方春百姓耕且蚕惟令不事可任其劳朴愧与賔客疾遣去
　　五代史杂传张全义为河南尹披荆棘劝耕殖躬载酒食劳民畎亩之间
　　文献通考宋太祖开基分命朝臣出守列郡号权知军州事军谓兵州谓民政焉其后文武官参为知州军事二品以上及帯中书枢密院宣徽使职事称判太守掌总理郡政宣布条教岁时劝课农桑旌别孝弟
　　又建隆元年应天下诸县除赤畿外有望上中下掌总治民政劝课农桑
　　宋史太宗纪淳化五年九月遣使分行宋亳陈颍泗寿邓蔡等州按行民田被水及种莳不及者并蠲其租文献通考至道元年六月诏州县官吏劝民垦田之数悉书于印纸以俟旌赏二年以陈靖为劝农使按行陈许蔡颍襄邓唐汝等州劝民垦田以大理寺皇甫选光禄寺丞何亮副之
　　宋史眞宗纪天禧四年九月分遣近臣张知白晁迥乐黄目等各举常叅官诸路转运及劝农使
　　文献通考眞宗置诸路提防刑狱公事以朝臣充始命屯田李拱为之副以武臣閤门祗候以上充天禧四年加劝农使俄改提防刑狱劝农使又以武臣为副使天圣嘉祐中罢熙宁十年复置劝课农桑
　　又熙宁二年分遣诸路常平官使专领农田水利事应吏民能知土地种植之法陂塘圩垾堤堰沟洫之利害者皆得自言行之有效随大小酬赏
　　宋史徽宗纪政和元年夏四月立守令劝农黜陟法二年夏四月诏县令以十二事劝农于境内躬行阡陌程督勤惰
　　注一曰敦本业二曰兴地力三曰戒游手四曰谨时候五曰戒茍简六曰厚蓄积七曰备水旱八曰戒牵牛九曰置农器十曰广栽植十一曰恤苖户十二曰无妄讼
　　文献通考宋南渡之后绍兴十五年闰十一月司农簿宋朴请令守令以岁仲春出郊劳农遂为故事
　　宋史食货志太平兴国中两京诸路许民共推拣土地之宜明树艺之法者一人县补为农师令相视田亩肥瘠及五种所宜
　　文献通考宋制委户部长贰左曹分按法曰农田掌农田及田讼务限奏丰稔验水旱虫蝗劝课农桑请佃地土令佐任满赏罚缴奏诸州雨雪捡按灾伤逃絶人户又初朝议置劝农之名然无职局天禧四年始诏诸路提防刑狱朝臣为劝农使使臣为副使所至取民籍视其差等不如式者惩革之劝恤农民以时耕垦招集逃散捡括稻税凡农田事悉领焉
　　金史章宗纪泰和三年六月遣官行视中都田禾水泽分数八年夏四月诏谕有司以苗稼方兴宜速遣官分道巡行农事以备虫蝻
　　又宣宗纪兴定四年秋七月诏叅知政事李复亨为宣慰使御史中丞完顔伯嘉副之循行郡县劝农
　　元史世祖纪至元六年八月诏诸路劝课农桑命中书省采农桑事列为条目仍令提刑按察司与州县官相风土之所宜讲究可否别颁行之
　　又至元七年二月立司农司以叅知政事张文谦为卿设四道巡行劝农司闰十一月申明劝课农桑赏罚之法十二月改司农司为大司农司添设巡行劝农使副各四员以御史中丞孛罗兼大司农卿
　　又张文谦传文谦邢州沙河人至元七年拜大司农卿奏立诸道劝农司巡行劝课
　　又董文用传至元八年立司农司授山东东西道巡行劝农使文用巡行劝励无间幽僻入登州境见其垦开有方以郡守移刺某为能作诗表异之于是列郡咸劝地利毕兴五年之间政绩为天下劝农使之最
　　明史职官志户部尚书以树艺课农官以蠲减赈贷均籴捕蝗之令悯灾荒
　　又方克勤授济宁知府时始诏民垦荒阅三岁乃税吏征率不俟期民谓诏防不信輙弃去田复荒克勤与民约税如期区田为九等以差等征发吏不得为奸野以日辟视事三年一郡饶足
　　又陈防学授确山知县垦莱田八百余顷调繁中牟县南荒地多茂草根深难垦令民投牒者必入草十斤未防草尽得沃田数百顷悉以畀民有大泽积水占膏腴地二十余里防学疏为河者五十七为渠者百三十九俱引入小清河民大获利迁湖州知府霪雨连月禾尽死防学大举荒政活饥民三十四万有竒











　　钦定授时通考卷四十五
<子部,农家类,钦定授时通考>
　　钦定四库全书
　　钦定授时通考卷四十六
　　劝课
　　祈报
　　诗小雅以我齐明与我牺羊以社以方我田既臧农夫之庆琴瑟撃鼓以御田祖以祈甘雨
　　传社后土也方迎四方气于郊也田祖先啬也笺秋祭社与四方为五谷成熟报其功也御迎也防孟春月以琴瑟及撃其土鼓以迎田祖先啬之神而祭之所以求甘防之雨也
　　又大雅以兴嗣嵗
　　笺嗣嵗今新嵗也以先嵗之物齐敬祀軷而祀天者将求新嵗之丰年也
　　又周颂以似以续续古之人
　　传以似以续嗣前嵗续徃事也笺杀牲报祭社稷嗣前嵗者复求有丰年也续徃事者复以飬人也续古之人求有良司穑也
　　诗小序噫嘻春夏祈谷于上帝也
　　笺祈犹祷也求也月令孟春祈谷于上帝是也防郊以报天而必兼言祈谷者以人非神之福不生为郊祀以报其已徃又祈其将来故祈报两言之也
　　又丰年秋冬报也
　　集注此报赛田事之乐歌
　　又载芟春耤田而祈社稷也
　　防王者于春时亲耕耤田以劝农业又祈求社稷使获其年丰嵗稔焉
　　又良耜秋报社稷也
　　防太平之时年谷丰稔以为由社稷之所祐故于秋物既成王者乃祭社稷之神以报生成之功焉朱注此亦报赛田事之乐歌
　　周礼地官州长以嵗时祭祀州社
　　防嵗时嵗之二时春秋耳春祭社以祈膏雨望五谷丰熟秋祭社者以百谷丰稔所以报功故云祭祀州社也
　　又党正春秋祭禜国索鬼神而祭祀
　　注禜谓雩禜水旱之神荆川稗编雩以祈雨禜以祈晴王昭禹曰索鬼神而祭祀乃万物之神盖万物所以生所以成凡人之欲皆有以飬之凡人之求皆有以给之孰为此者其神乎先王于是有报礼焉凡索鬼神之祭所以报本而反始也郑锷曰蜡言其名索言其实
　　又鼓人以灵鼓鼓社祭
　　注灵鼓六靣鼓也社祭地祗也
　　又春官小宗伯大烖及执事祷祠于上下神
　　注执事大祝及男巫女巫也求福曰祷得求曰祠防大烖者谓国遭水火及年谷不熟则祷祠于上下天地神祗祷祠两言之者欲见初祷后得福则祠之也
　　又肆师社之日涖卜来嵗之稼
　　注社祭土为取材焉卜者问后嵗稼所宜防祭社有二时谓春祈秋报之者报其成熟之功今卜者来嵗亦如今年宜稼也
　　又籥章凡国祈年于田祖龡豳雅撃土鼓以乐田畯国祭蜡则龡豳颂撃土鼓以息老物
　　注祈年祈丰年也田祖始耕田者谓神农也王昭禹云丰年虽本于天时顺而祈之亦成乎人事尔先啬神农也以其始教天下耕稼故祈之陈及之云田畯田大夫古有功于农事者成周之时春祈年于上帝田祖田畯皆祭之诗曰以御田祖以祈甘雨以介我黍稷先王盖以田祖田畯其生也有功于农事今农事将兴举而祭之不惟示重农之意亦所以劝农之力田者况大如上帝则祈之次如社稷则祈之则祈田祖田畯尚何疑乎李景齐云祈年之礼王政之所急先故宜歌雅小雅甫田之诗所谓祈年而吹豳雅者毋乃在是乎祭蜡而吹豳颂盖颂者以其成功告神明而蜡祭之设所以答鬼神之功故宜歌颂
　　又大祝掌六祝之辞一日顺祝
　　注顺祝顺丰年也
　　又小祝掌小祭祀以祈福祥顺丰年逆时雨宁风旱注释顺丰年而顺为之祝辞者按管子云仓廪实而知礼节衣食足而知荣辱意皆欲知此是丰年顺民意也故设祈礼以求丰年而顺民故云为之祝辞也
　　又夏官大司马火弊献禽以祭社
　　月令广义注春田主祭社以土方施生有祈焉
　　又罗弊致禽以祀祊
　　注祊当为方秋田主祭四方报成万物也注释以秋物成四方神之功故报祭之云
　　礼记月令择元日命民社
　　注社后土也使民祀焉神其农业也月令广义注为春事兴故祭之所以祈农也
　　又仲夏之月命有司为民祈祀山川百源大雩帝用盛乐乃命百县雩祀百辟卿士有益于民者以祈谷实广义注为民祈雨以祀也雩者吁嗟其声以求雨之祭若周礼女巫凡邦之大烖歌哭而请亦其义也
　　又季秋之月大飨帝
　　方慤曰雩所以祈也飨所以报也祈必以仲夏者以隂生于午而物成之始也以祈物之成而已报必于季秋者以阳穷于戍而嵗功之终也所以报嵗之功而已
　　又命主祠祭禽于四方
　　注以所获禽祀四方之神也司马职曰罗弊致禽以祀祊防秋时万物以成猎则以报祭社及四方为主也
　　又孟冬之月天子乃祈来年于天宗大割祠于公社注此周礼所谓蜡祭也防天宗故云祈社是报功故云割
　　又乃毕山川之祀及帝之大臣天之神祗
　　注四时之功成于冬孟月祭其宗此可以祭其佐也帝之大臣勾芒之属天之神祗司中司命风师雨师
　　又礼运祀社于国所以列地利也
　　防天子至尊而犹自祭社欲使报恩之礼逹于下也地出财故云列地利也
</div>
    <div class="pagination">
<a href="钦定授时通考_page67.html">上一页</a><span>...</span><a href="钦定授时通考_page63.html">63</a><a href="钦定授时通考_page64.html">64</a><a href="钦定授时通考_page65.html">65</a><a href="钦定授时通考_page66.html">66</a><a href="钦定授时通考_page67.html">67</a><span class="current-page">68</span><a href="钦定授时通考_page69.html">69</a><a href="钦定授时通考_page70.html">70</a><a href="钦定授时通考_page71.html">71</a><a href="钦定授时通考_page72.html">72</a><a href="钦定授时通考_page73.html">73</a><span>...</span><a href="钦定授时通考_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
