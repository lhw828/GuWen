<!DOCTYPE html>
<html>
<head>
    <meta charset="UTF-8">
    <title>农政全书 - 第 115 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 115 页/共 125 页</h1>
    <div class="content">　　菜部【根叶皆可食】
　　泽蒜　又名小蒜生田野中今处处有之生山中者名蒿苗似细韭叶中心撺葶开淡粉紫花根似蒜而甚小味辛性温有小毒又云热有毒
　　救饥　采苗根作羮或生腌或煠熟油盐调皆可食











　　楼子葱　人家园圃中多栽苗叶根茎俱似葱其叶稍头又生小葱四五枝叠生三四层故名楼子葱不结子但掐下小葱栽之便活味甘辣性温
　　救饥　采苗茎连根择去细须煠熟油盐调食生亦
　　可食
　　治病　与本草菜部木葱同用
　　扈先生曰俗名龙爪葱









　　薤韭　一名石韭生辉县太行山山野中叶似蒜叶而颇窄狭又似肥韭叶微濶花似韭花颇大根似韭根甚麄味辣
　　救饥　采苗叶煠熟油盐调食生亦可食冬月采取
　　根煠食











　　水萝卜　生田野下湿地中苗初搨地生叶似荠菜形而厚大锯齿尖花叶又似水芥叶亦厚大后分茎叉稍间开淡黄花结小角儿根如白菜根而大味甘辣救饥　采根及叶煠熟油盐调食生亦可食












　　野蔓菁　生辉县栲栳圏山谷中苗叶似家蔓菁叶而薄小其叶头尖叶脚花叉甚多叶间撺出枝叉上开黄花结小角其子黑色根似白菜根颇大苗叶根味微苦
　　救饥　采苗叶煠熟水浸淘浄油盐调食或采根换
　　水煮去苦味食之亦可










　　菜部【叶及实皆可食】
　　荠菜　生平泽中今处处有之苗搨地生作锯齿叶三四月出葶分生茎叉稍上开小白花结实小似菥蓂【音锡覔】子苗叶味苦性温无毒其实亦呼菥蓂子其子味甘性平患气人食之动冷疾不可与麪同食令人背闷服丹石人不可食
　　救饥　【采子用水调搅良乆成块或作烧饼或煮粥食味甚粘滑叶煠作菜食或煮作羮皆可】扈先生曰恒蔬








　　紫蘓　一名桂荏又有数种有勺蘓鱼蘓山蘓出简州及无为军今处处有之苗髙二尺许茎方叶似蘓子叶微小茎叶背面皆紫色而气甚香开粉红花结小蒴其子状如黍颗味辛性温又云味微辛甘子无毒
　　救饥　采叶煠食煮饮亦可子研汁煑粥食之皆好
　　叶可生食与鱼作羮味佳
　　扈先生曰叶堪为味子堪为药必求充腹宜以他种襍之








　　荏子　所在有之生园圃中苗髙一二尺茎方叶似薄荷叶极肥大开淡紫花结穗似紫蘓穗其子如黍粒其枝茎对节生东人呼为防【音鱼】以其苏字但除禾边故也味辛性温无毒
　　救饥　采嫩苗叶煠熟油盐调食子可炒食又研杂
　　米作粥甚肥美亦可窄油用






</div>
    <div class="pagination">
<a href="农政全书_page114.html">上一页</a><span>...</span><a href="农政全书_page110.html">110</a><a href="农政全书_page111.html">111</a><a href="农政全书_page112.html">112</a><a href="农政全书_page113.html">113</a><a href="农政全书_page114.html">114</a><span class="current-page">115</span><a href="农政全书_page116.html">116</a><a href="农政全书_page117.html">117</a><a href="农政全书_page118.html">118</a><a href="农政全书_page119.html">119</a><a href="农政全书_page120.html">120</a><span>...</span><a href="农政全书_page116.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
