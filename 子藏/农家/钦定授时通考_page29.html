<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 29 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 29 页/共 132 页</h1>
    <div class="content">　　本草纲目李时珍曰粱者良也糓之良者也或云种出自梁州或云粱米性凉故名皆各执己见也粱即粟也考之周礼九糓六糓之名有粱无粟可知矣自汉以后始以大而毛长者为粱细而毛短者为粟今则通呼为粟而粱之名反隐矣今世俗称粟中之大穂长芒粗粒而有红毛白毛黄毛之品者即粱也黄白青赤亦随色命名耳郭义恭广志有解粱贝粱辽东赤粱之名乃因地命名也　陶景曰凡云粱米皆是粟类惟其芽头色异为分别耳泛胜之云粱是秫粟则不尔也黄粱出青冀州东间不见有白粱处处有之襄阳竹根者为佳青粱江东少有又汉中一种枲粱粒如粟而皮黑可食酿酒甚消瘀　蘓恭曰粱虽粟类细论则别黄粱出蜀汉商浙间穂大毛长糓米俱麤于白粱而收子少不耐水旱食之香美胜于诸粱人号竹根黄陶以竹根为白粱非矣白粱穂大多毛且长而糓粗扁长不似粟圆也米亦白而大食之香美亚于黄粱青粱殻穂有毛而粒青米亦微青而细于黄白粱其粒似青稞而少粗早熟而收薄夏月食之极为清凉但味短色恶不如黄白粱故人少种之作饧清白胜于余米　宼宗奭曰黄粱白粱西洛农家多种为饭尤佳余用不甚相宜
　　又黄粱米气味甘平无毒宼宗奭曰青粱白粱性皆微凉独黄粱性味甘平岂非得土之中和气多耶苏颂曰诸粱比之他糓最益脾胃
　　又白粱米气味甘微寒无毒李时珍曰炊饭食之和中止烦渴
　　又青粱米气味甘微寒无毒李时珍曰今粟中有大而青黑色者是也其糓芒多米少禀受金水之气其性最凉而宜病人
　　直省志书　歴城县方产粱俗云粱糓米可入祀品邹平县物产白糓粒白圆大俗谓粱糓米　滋阳县物产粱有黄白红黑四种　邹县物产粱有黄白红黑四种　沂州物产粱有黄白红黑四种　昌邑县物产粱黄白二种　祁县物产粱细粒而色白　马邑县土产粱有早晚大小及紫白之异种　临颍县物产青粱白粱黄粱　咸阳县物产粱其米青者为青粱夏日食之清凉其米白者形如芝蔴为芝蔴粱黄粱穂大毛长味美谓之竹根黄然赤黄二种甲稃虽有二色而其米皆白　庆阳府物产粱黄白青红龙爪羊角蜡烛芝蔴长角凡九种　长泰县物产粱俗呼好殻即香糯青粱穂有毛米微青颇长黄粱穂大毛长米畧麤白粱穂大米扁长又有八畬者米赤大于诸粱更香北方无此糓以糯稷白者为粱非是






<子部,农家类,钦定授时通考,卷二十三>
　　礼记曲礼稷曰明粢
　　疏正义曰稷粟也明白也言此祭祀明白粢也尚书云黍稷非馨诗云我黍与与我稷翼翼为酒为食以享以祀黍稷为五糓之主是粢盛之贵
　　周礼天官食医凡防膳食之宜豕宜稷
　　正义豭猪味酸牝猪味苦稷米味甘甘苦相成订义豕水畜也稷北方之糓与水相宜
　　夏官职方氏正西曰雍州其糓冝黍稷
　　又河内曰冀州其糓冝黍稷
　　尔雅粢稷
　　注今江东人呼粟为粢疏左传云粢食不凿粢者稷也曲礼云稷曰明粢是也郭云今江东人呼粟为粢然则粢也稷也粟也正是一物而本草稷米在下品别有粟米在中品又似二物故先儒甚疑焉
　　尚书帝命期春鸟星昏中以种稷
　　说文稷五糓之长也穈穄也
　　月令章句稷秋种夏熟歴四时备隂阳糓之贵者博雅稷穰谓之防
　　广志破藏稷逼黍稷也此二者以四月熟
　　隋书稷五星稷农政也取乎百糓之长以为号也宋史天文志天稷五星在七星南农政也取百糓之长以为号明则歳丰暗或不具为饥移徙天下荒歉客星入之有祠事于内出有祠事于国外
　　尔雅翼稷者五糓之长故陶唐之世名农官为后稷其祀五糓之神与社相配亦以稷为名以为五糓不可徧祭祭其长以该之稷所以为五糓之长者以其中央之糓月令中央土食稷与牛五行土为尊故五糓稷为长又古者号稷为首种孟春行冬令则雪霜大挚首种不入蔡邕以首种为麦以麦常隔歳而种故以为首而郑康成以为稷者盖以考灵曜云日中星鸟可以种稷是一歳之初所先种者唯稷况又孟春正种稷之时而云首种不入即是极寒种不入土不待歳收然后为入也稷又名齐或为粢故祭祀之号稷曰明粢而言粢盛者本之诸糓因皆有粢名小宗伯所谓辨六齍之名物与其用是也杜子春又欲读酒正五齐皆为粢以礼运有粢醍在堂意以粢糓为醍则余四齐亦皆以粢糓为之然破五齐从一粢于义不可故后郑但以为齐者以度量节作之更读礼运粢醍为齐此说之不同者也稷又名为穄吕氏春秋曰饭之美者有阳山之穄髙诱曰闗西谓之穈冀州谓之防说文穈穄也广雅曰防穄也穆天子传曰赤乌之人献穄百载见今人皆谓之穄然则稷也粢也穄也特语音有轻重耳大抵塞北最多如黍黑色稷有二种一黄白一紫黑紫黑者芑有毛北人呼为乌禾今人不甚珍此惟祠事用之农家种之以备他糓不熟为粮【音释六齍音粢谓之六糓黍稷稻粱麦苽五齐音剂谓泛醴醍音醴糟牀下酒赤色】天中记稷又名为穄
　　农政全书贾思勰曰糓者总名非止为粟也然今人専以稷为糓盖俗名之耳朱糓髙居黄刘猪猪道愍黄聒糓黄雀懊黄续命黄百日粮有起妇黄辱稻粮奴子音加支糓焦金黄防鸣合履今一名麦争场此十四种早熟耐旱免虫聒糓黄辱稻粮二种味美今堕车下马看白羣羊悬蛇赤尾龙虎黄雀民溱马泄缰刘猪赤李糓黄河摩粮东海黄石防歳青茎青黒好黄陌南木隈隄黄宋黄痴指张黄兎胠青恵日黄写风赤一睍黄山鹾顿党黄此二十四种穂皆有毛耐风兎雀暴一睍黄一种易舂寳珠黄俗得白张邻黄白鹾糓钓干黄张蚁白耿虎黄都奴赤茄芦黄熏猪赤魏爽黄白茎青竹根青调母粱磊碨黄刘沙白憎延黄赤粱糓灵忽黄獭尾青续得黄得客青孙延黄猪矢烟熏黄乐婢青平夀黄鹿橛白鹾折作黄覃糁阿居黄赤巴粱鹿蹄黄钺狗仓可怜黄米糓鹿橛青阿返此三十八种中麤大糓白鹾糓调母粱二种味美择糓青阿居黄猪矢青有二种味恶黄覃糁乐婢青二种易舂竹叶青石桞阅竹根青一名胡糓水黒糓忽泥青冲天棒雉子青鸱脚糓鴈颈青揽堆黄青子规此十种晚熟耐虫灾则尽矣徐光啓曰古所谓黍今亦称黍或称黄米穄则黍之别种也今人以音近误称为稷古所谓稷通称谓糓或称粟粱与秫则稷之别种也今人亦概称为糓物之广生而利用者皆以其公名名之如古今皆称稷为糓也晋人称蔓菁为菜呉人称枣为菓称陵苕为草洛阳称牡丹为花又曰穄之苗叶茎穂与黍不异经典初不及穄后世农书輙以黍穄并称故穄者黍之别种也郭璞注尔雅虋赤粱粟芑白粱粟皆好糓也言粱又言粟言糓故粱者稷之别种也广志曰秫黏粟说文曰秫稷之黏者故秫亦稷之别种也凡黏糓皆可为酒秬黍黏故人以为酒秫者黏稷亦可为酒故陶潜种五十亩秫非今之薥秫也杂隂阳书稷生于或杨九十日秀秀后六十日成羣芳谱稷粒如粟而光滑色红黄米似粟米而稍大色黄鲜三月种耘四遍七月熟四五月亦可种但收少迟耳刈稷欲早八九月熟便刈遇风即落忌与瓠子附子同食
　　本草纲目李时珍曰稷从禾从畟畟音即谐声也又进力治稼也诗云畟畟良耜是矣种稷者必畟畟进力也南人承北音呼稷为穄谓其米可供祭也礼记祭宗庙稷曰明粢尔雅云粢稷也罗愿云稷穄粢皆一物语音之轻重耳赤者名白者名芑黑者名秬注见黍下陶景曰稷米人亦不识书记多云黍与稷相似又注黍米云穄米与黍米相似而粒殊大说文云稷乃五糓长田正也此乃官名非糓号也先儒以稷为粟类或言粟之上者皆说其义而不知其实也按泛胜之种植书有黍不言稷本草有稷不载穄穄即稷也楚人谓之稷闗中谓之穈呼其米为黄米其苗与黍同类故呼黍为籼秫陶言与黍相似者得之矣　陈蔵器曰稷穄一物也塞北最多如黍黑色　孟诜曰稷在八糓之中最为下苗黍乃作酒此乃作饭用之殊途　蘓颂曰稷米出粟处皆能种之今人不甚珍此惟祠祀用之农家惟以备他糓之不熟则为粮耳　宼宗奭曰稷米今谓之穄米先诸米熟其香可爱故取以供祭祀然发故疾只堪作饭不黏其味淡　李时珍曰稷与黍一类二种也黏者为黍不黏者为稷稷可作饭黍可酿酒犹稻之有粳与糯也陈蔵器独指黑黍为稷亦偏矣稷黍之苗似粟而低小有毛结子成枝而殊散其粒如粟而光滑三月下种五六月可收亦有七八月收者其色有赤白黄黑数种黑者禾稍髙今俗通呼为黍子不复呼稷矣北边地寒种之有补河西出者颗粒尢硬稷熟最早作饭踈爽香美为五糓之长而属土呉瑞曰稷苗似芦粒亦大南人呼为芦穄孙炎正义云稷即粟也　又曰稷黍之苗虽颇似粟而结子不同粟穂丛聚攒簇稷黍之粒疏散成枝孙氏谓稷为粟误矣芦穄即蜀黍也其茎苗高大如芦而今之祭祀者不知稷即黍之不黏者往往以芦穄为稷故呉氏亦袭其误也今并正之
　　又稷米气味甘寒无毒别録曰益气补不足心镜曰作饭食安中利胃宜脾李时珍曰凉血解暑按孙真人云稷脾之糓也脾病宜食之汜胜之云烧黍稷则瓠死此物性相制也稷米黍穰能解苦瓠之毒
　　闽书稷说文曰五糓之长也闽中种稷殊少惟明祀用之瓯冶遗事穄米与黍相似而粒大按此说是薥黍也北人曰高粱泉曰番黍浙人曰芦穄闽中山畬硗地尚有一种穂如鸭脚粒与黍相类磨之可以麫其稃可以酒
　　天工开物凡粮食米而不粉者种类甚多相去数百里则色味形质随方而变大同小异千百其名北人唯以大米呼粳稻而其余槩以小米名之凡黍与稷同类粱与粟同类黍有黏有不黏黏者为酒稷有粳无黏凡黏黍黏粟统名曰秫非二种外更有秫也黍色赤白黄黑皆有而或専以黑色为稷未是至以稷米为先他糓熟堪供祭祀则当以早熟者为稷则近之矣凡黍在诗书有虋芑秬秠等名在今方语有牛毛燕颔马革驴皮稻尾等名种以三月为上时五月熟四月为中时七月熟五月为下时八月熟花结穂总与来牟不相见也凡黍粒大小总是土地肥硗时令害育宋儒拘定以某方黍定律未是也凡粟与粱统名黄米黏粟可为酒而芦粟一种名曰髙粱者以其身髙七尺如芦荻也粱粟种类名号之多视黍稷尢甚其命名或因姓氏山水或以形似时令总之不可枚举山东人唯以糓子呼之并不知粱粟之名也以上四米皆春种秋获耕耨之法与来牟同而种收之候则相悬絶云
　　直省志书宛平县物产稷有黑白黄三种　保定县土产稷有红有白有黑　歴城县方产稷祀神多需此邹平县物产稷红白数种　新城县物产穄红穄黑穄二种　齐东县物产稷红白数种　长清县物产稷有红黄黑白四种　泰安州物产稷黄黑二种　莱芜县物产稷有黄红二种　霑化县物产稷之品红稷黑稷桞稷六十日　滋阳县物产稷有黑白二种　邹县物产稷有红白二种　钜野县物产稷有红白二种　东平州物产穄红黑二种　汶上县物产稷有黑白二种沂州物产稷有黒白二种　清平县物产稷有黒白
　　红三种　髙唐州物产稷其品二黑红　观城县物产稷红黑二种　日照县物产稷有黑白二种　招远县物产稷其色有赤白黄黑数种　阳曲县物产稷粟有輭硬二种　祁县物产稷有大小二种视他方味美定襄县物产稷青黄黧黑　临汾县物产稷有大小二种视他方味美　翼城县物产稷有赤黑二种　汾西县土产稷黄白黑三种　马邑县物产稷有青红白黑四种与早晚大小之分　洧川县物产稷有黄白二种辉县物产稷色有青白红黄名有六月籼溜沙白等
　　皆嘉他如龙爪兎蹄鸡肠防尾随象立名动以百计庆阳府物产稷黄白红青黧輭凡六种　歙县物产穄有黒穄者粳穄也赤穄者糯穄也长如芦苇号芦穄黄穄皆古之稷也
　　钦定授时通考卷二十三
　　钦定四库全书
　　钦定授时通考卷二十四
　　糓种
　　黍
　　丹黍米
　　蜀黍
　　玉蜀黍
　　野黍








　　礼记曲礼黍曰芗合
　　疏正义曰黍曰芗合者夫糓秫者曰黍秫既輭而相合气息又香故曰芗合也集说黍熟则黏聚不散其气又香故曰芗合
　　周礼天官食医凡防膳食之宜羊宜黍
　　正义羊味甘热黍味苦温甘苦相成订义羊火畜也黍髙燥所生与火畜相宜
　　又夏官职方氏正西曰雍州其糓宜黍稷
　　又河内曰冀州其糓宜黍稷
　　尔雅秬黑黍
　　注诗曰维秬维秠
　　又秠一稃二米
　　注此亦黑黍但中米异耳汉和帝时任城生黑黍或三四实实二米得黍三斛八斗是疏李廵曰黑黍一名秬黍秬即黑黍之大名也秠是黑黍之中一稃有二米者别名为秠若然秬秠皆黑黍矣而春官鬯人注云酿秬为酒秬如黒黍一秠二米言如者以黑黍一米者多秬为正称二米则秬中之异故言如以明秬有二等也秬有二等则一米亦可为酒鬯人之注必言二米者以宗庙之祭惟祼为重二米嘉异之物鬯酒宜用之故以二米解鬯其实秬是大名故云酿秬为酒此云秠一稃二米鬯人注云一秠二米不同者郑志答张逸云秠即皮其稃亦皮也尔雅重言以晓人然则秠稃古今语之异故郑引此文以稃为秠也汉和帝时任城县生黑黍或三四实实二米得黍三斛八斗是也
　　尚书考灵曜夏火星昬中可以种黍
　　春秋说题辞精移火转生黍夏出秋改黍者缩也故其立字禾入米为黍酒以扶老
　　春秋佐助期黍神名侜佞姓兰郝
　　孝经援神契黒坟宜黍麦
　　淮南子渭水多力而宜黍
　　博雅粢黍也黍酿谓之防
　　说文以大暑而种故谓之黍黍禾属黏者也孔子曰黍可以为酒
　　古今注稻之黏者为黍亦谓稌为黍禾之黏者为黍亦谓之穄亦曰黄黍
　　广志黍有燕颔之名又有驴皮黍又曰牛黍稻尾秀成赤黍马革大黑黍或云秬黍有湿屯黄黍
　　齐民要术穄有赤白黒青黄莺鸽凡五种
　　又凡黍黏者收薄穄味美者亦收薄难舂
　　杂隂阳书黍生于榆六十日秀秀后四十日成黍生于巳壮于酉长于戌老于亥死于丑恶于丙午忌于丑寅邜穄忌于未寅
　　尔雅翼黍禾属而黏者也以大暑而种故谓之黍从禾雨省声孔子曰禾可为酒禾入水也然则又以禾入水三字合而为黍不但从雨而已黍以大暑而种故农家以三月上旬为上时四月上旬为中时五月上旬为下时然月令仲夏之月农既登黍矣天子以雏尝黍羞以含桃先荐寝庙为郑说者以为黍非新成直是旧黍盖以郑解孟秋所登之糓为黍稷故以仲夏为未熟若其熟何得言登且所谓旧黍者自去歳孟冬与彘并食数月于此矣岂待今而后尝耶黍固有早晚其晚者不妨至孟秋始熟故庻人秋乃荐黍此天子之礼自重其先熟者而尝荐之耳故蔡邕以为今之蝉鸣黍亦犹十月获稻而天子所尝乃九月熟者谓之半夏稻亦其类也黍之秀特舒散故说者以其象火为南方之糓诗亦云芃芃黍苗以此也又云彼黍离离彼稷之苗者黍大体似稷故古人并言黍稷今人谓黍为黍穄行役之人有忧于内则有不察于外故于此或不能辨也黍有赤黍黑黍黑黍已别见虋称赤苗恐是赤者其类有黏不黏如稻之有粳糯其不黏者以为饭黏者别名秫以为酒说文秫稷之黏者即谓此也月令造酒命大酋秫稻必齐盖以此秫与稻之糯为酒北人谓秫为黄米亦谓之黄糯酿酒比糯稻差劣黍之为物黏而故凡香之馥黏之黏防皆从之又古人作履黏以黍米谓之黎其雪桃亦用黍以黍黏去桃毛也孔子先食黍以黍为五糓之先桃为五果之下故舍不用耳黍又以为饧谓之餦餭楚辞曰粔籹蜜饵有餦餭言以蜜和米麫煎熬作粔籹又有美饧众味甘具也及屈原死楚人以菰叶裹黍祠之谓之角黍【音香黏音胡防音昵餦音张餭音黄粔音巨字典不载】又秬黑黍也古者荐笾有白黑形盐白为熬稻黑即秬也至蔵氷则用黒牡秬黍以享司寒盖此仿其方之色亦以为酒谓之秬鬯既芬香调畅矣若将用则鬯人以鬯酒入郁人郁人得之筑郁金草煮之以和此酒则谓之郁鬯故鬯人掌共秬鬯而郁人和郁鬯以此也又释草曰秬黑黍秠一稃二米是秬与秠之所以异者在此然则秠必不黑秬必不一稃二米也而郑氏释春官鬯人既云秬如黑黍一稃二米则是以秠之状杂之于秬郭氏解释草又曰秠亦黑黍则是又以秬之色杂之于秠秬既欲兼秠之状秠又欲兼秬之色凡物之所以紊乱不复可推究者由此故也郭氏又引汉和帝时任城生黑黍或三四实实二米得黍三斛八斗以显二米者为黑黍且任城所生汉之异事歴世所未有诗歌后稷降播乃民事之常如必待任城所生而后降之则没世不可待矣至唐说者又言今上党民间黑黍或值丰歳往往得二米者但稀濶而得之不以充贡耳以此附成郭氏之说且后稷所降既谓之种何得以丰歳偶有一二为说若皆以丰歳言之则禾有同颖麦有两岐又可待以为种耶按今百糓之中一稃二米者唯麦为然舎麦未有二米者说文解秠亦云一稃二米诗云诞降嘉种维秬维秠天赐后稷之嘉糓也而解来字云周所受瑞麦来麰一来二缝秠与来麰皆后稷所受于天皆一稃二米则是秠者正此来麰耳但生民臣工所称不同来麰又称厘麰古者来厘丕三字相通要是一物郑志自以所解鬯人不合释草之文故答张逸并以秠稃皆解为皮且云尔雅重言以晓人然则不惟二物相混而秠但得为秬之皮转失实矣予故详而论之农政全书王祯曰诗云维秬维秠秬黑黍也又曰秬鬯一卣此言黍之为酒尚矣今又有赤黍米黄而黏可蒸食白黍酿酒亚于糯秫又北地远处惟黍可生其茎穂低小可以酿酒又可作馔粥黏滑而甘此黍之有补于艰食之地者也凡祭祀以之为上盛贵其色味之美也本草纲目李时珍曰按许慎说文云黍可为酒从禾入水为意也魏子才六书精蕴云禾下从氽象细粒散垂之形泛胜之云黍者暑也待暑而生暑后乃成也诗云诞降嘉种维秬维秠维穈维芑穈即虋音转也郭璞以虋芑为粱粟以秠即黑黍之二米者罗愿以秠为来牟皆非也　陶景曰黍荆郢州及江北皆种之其苗如芦而异于粟粒亦大今人多呼秫粟为黍非矣北人作黍饭方药酿黍米酒皆用秫黍也别録丹黍米即赤黍米也亦出北间江东时有而非土所宜多入神药用又有黑黍名秬酿酒供祭祀用　苏恭曰黍有数种其苗亦不似芦虽似粟而非粟也　苏颂曰今汴洛河陜间皆种之尔雅云虋赤苗芑白苗秬黒黍是也李廵云秬是黒黍中一稃有二米者古之定律者上党秬黍之中者累之以生律度衡量后人取他黍定之终不能协律或云秬乃黍之中者一稃二米之黍也此黍得天地中和之气而生盖不常有有则一穂皆同二米粒并均匀无大小故可定律他黍则不然地有肥瘠歳有凶穰故米有大小不常矣今上党民间或值丰歳往往得二米者但稀濶故不以充贡尔　又曰黏者为秫可以酿酒北人谓为黄米亦曰黄糯不黏者为黍可食如稻之有粳糯也李时珍曰此误以黍为稷以秫为黍也盖稷之黏者为黍粟之黏者为秫粳之黏者为糯别録本文着黍秫稻糯之性味功用甚明而注者不谙往往谬误如此今俗不知分别通呼秫与黍为黄米矣
　　又黍米气味甘温无毒孙思邈曰黍米肺之糓也肺病宜食之主益气李时珍曰按罗愿云黍者暑也以其象火为南方之糓盖黍最黏滞与糯米同性其气温暖故功能补肺而作食作烦热暖筋骨也孟说谓其性寒非矣
　　直省志书宛平县物产黍有白黑二种　三河县土产黍有黑白红黄四种　平谷县土产黍有黑白红黄黧五种　清苑县土产黍有黄有白有丹有大白有小白歴城县方产黍有酒饭二种酒黏饭不黏　邹平县
　　物产黍黒白数种　新城县物产黍白黍黎头二种齐河县物产黍有红黄白黑四种　齐东县物产黍黑白数种　长清县物产黍有黑白二种　泰安州物产黍黄白黑三种　莱芜县物产黍白黄红黑四色有輭硬二种輭宜酿酒　霑化县物产黍之品黎头黍托地白皮黍芝黄黍红黍白黍　滋阳县物产黍有黑白二种　曹州物产黍有黄红黑白四色　曹县物产黍有数种五色早晚不同曹酒率用此米　钜野县物产黍黑白红黄四种　东平州物产黍黑白二种　汶上县物产黍黑白二种　沂州物产黍有黑白二种　清平县物产黍有红白黑三种皆可酿酒白者佳　髙唐州物产黍其品三黒红白　观城县物产黍黑白二种日照县物产黍有黑白二种　黄县物产黍有红白
　　黑三种　福山县物产黍有金银黑三色酿酒　招远县物产赤黍白黍黒黍　莱阳县物产黍红白黑三种阳曲县物产黍有輭硬二种　祁县輭硬二种輭宜
　　酿酒　定襄县物产黍黄白红青羊眼　保徳州土产黍有黒青红黄数种　临汾县物产黍有輭硬二种丹黑二色　翼城县物产黍有黄白二种　临晋县物产黍有黄白赤黑四种米皆黄俗呼为黄米　平陆县土产黍有白红黄黎其硬者为穈黍　髙平县物产黍红白黎黑数种精洁美腴甲于他郡　和顺县土产黍有輭硬二种其色白黑黄赤黎五色　马邑县土产黍有青白黄三种与早晚大小之分　祥符县物产白黍黒黍红黍黄黍　洧川县物产黍有黄白黑三种　鄢陵县土产黍红白黎三色其最早者曰夺麦　延津县物产黍有黄黍白黍秔黍糯黍　襄城县土产白黍白莩黄米为上黄黍黄莩黄米为次黒黍醸酒　延川县物产黍有輭硬二种有丹黑二色　西郷县土产黍类露仁粮矮人粮马尾粮黑糓粮罩粒头　清河县物产黍有黄白黎色数种亦有红者名大红袍　蒲圻县物产黍之属有黄黍黑黍高粱黍　永明县土产泡眼黍赤黍蓑衣黍　建阳县方产黍属小早三月种六月收黄竹早宜饱水田四月种七月熟江西早三月种七月初收烂坭早天降早苦株早红根早芦早俱三月种七月收间有瘦田亦可种缩颈早宜肥田三月种七月半收福徳早宜禾田三月种八月收半冬早黄糓早俱三月种九月收　海宁县土产黍之种四曰糯黍黄黍牛黍饭黍

<子部,农家类,钦定授时通考,卷二十四>
　　本草纲目丹黍米即赤黍也尔雅谓之虋呉瑞曰浙人呼为红莲米江南多白黍间有红者呼为赤虾米寇宗奭曰丹黍皮赤其米黄惟可为糜不堪为饭黏着难解原曰穂熟色赤故属火北人以之醸酒作糕
　　又气味甘微寒无毒孙思邈曰微温寇宗奭曰动风性热多食难消余同黍米










　　齐民要术薥秫春月种宜用下土茎髙丈余穂大如帚其粒黑如漆如蛤眼熟时收刈成束攒而立之其子作米可食余及牛马又可济荒其茎可作洗帚稭秆可以织箔编席夹篱供防无有弃者亦济世之一糓农家不可阙也
　　农政全书徐光啓曰薥秫古无有也后世或从他方得种其黏者近秫故借名为秫今人但指此为秫而不知有粱秫之秫误矣别有一种玉米或称玉麦或称玉薥秫盖亦从他方得种其曰米麦薥秫皆借名之也又曰北方地不宜麦禾者乃种此尤宜下地立秋后五日虽水潦至一丈深而不能坏之但立秋前水至即坏故北土筑堤二三尺以御暴水但求隄防数日即客水大至亦无害也又曰秦中鹻地则种薥秫下地种薥秫特宜早须清明前后耩【鹻音减】
　　本草纲目李时珍曰蜀黍不甚经见而今北方最多按广雅荻粱木稷也盖此亦黍稷之类而髙大如芦荻者故俗有诸名种始自蜀故谓之蜀黍汪颖曰蜀黍北地种之以备缺粮余及牛马糓之最长者南人呼为芦穄李时珍曰蜀黍宜下地春月布种秋月收之茎髙丈许状似芦荻而内实叶亦似芦穂大如帚粒大如椒红黑色米性坚实黄赤色有二种黏者可和糯秫酿酒作饵不黏者可以作糕煮粥可以济荒可以养畜梢可作帚茎可织箔席编篱供防最有利于民者今人祭祀用以代稷者误矣其糓殻浸水色红可以红酒博物志云地种蜀黍年乆多蛇
　　又蜀黍米气味甘温无毒



</div>
    <div class="pagination">
<a href="钦定授时通考_page28.html">上一页</a><span>...</span><a href="钦定授时通考_page24.html">24</a><a href="钦定授时通考_page25.html">25</a><a href="钦定授时通考_page26.html">26</a><a href="钦定授时通考_page27.html">27</a><a href="钦定授时通考_page28.html">28</a><span class="current-page">29</span><a href="钦定授时通考_page30.html">30</a><a href="钦定授时通考_page31.html">31</a><a href="钦定授时通考_page32.html">32</a><a href="钦定授时通考_page33.html">33</a><a href="钦定授时通考_page34.html">34</a><span>...</span><a href="钦定授时通考_page30.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
