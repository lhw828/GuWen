<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 19 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 19 页/共 132 页</h1>
    <div class="content">　　公羊传注圣人制井田之法而口分之一夫一妇受田百亩以养父母妻子五口为一家公田十亩即所谓什一而税也庐舍二亩半凡为田一顷十二亩半八家而九顷共为一井故曰井田井田之义一曰无泄地气二曰无费一家三曰同风俗四曰合巧拙五曰通财货司空谨别田之髙下善恶分为三品上田一嵗一垦中田二嵗一垦下田三嵗一垦故三年一换主选其耆老有髙德者名曰父老其有辨护伉健者为里正皆受倍田司马法六尺为步步百为亩畮百为夫夫三为屋屋三为井井十为成成十为通通十为终终十为同
　　通典文王在岐用平土之法以为治人之道地着为本故建司马法民受田上田夫百亩中田夫二百亩下田夫三百亩三嵗更耕之自爰其处农民戸已受田其家众男为余夫亦以口受田士工商家受田五口乃当农夫一人山林薮泽原陵淳卤各以肥硗多少为差民年二十受田六十归田
　　管子周岐山至于峥丘之西塞丘者山邑之田也周寿陵而东至少沙者中田也
　　商子地方百里者山陵处什一薮泽处什一谿谷流水处什一都邑谿道处什一恶田处什一良田处十四吕氏春秋上农后稷曰上田弃亩下田弃甽是以六尺之耜所以成亩也其塼八寸所以成甽也
　　汜胜之书汤有旱灾伊尹作为区田教民粪种区田非必须良田也诸山陵近邑髙危倾阪及丘城上皆可为区田区田不耕旁地庶尽地力凡区种不先治地便荒地为之以亩为率令一亩之地长十八丈广四丈八尺当横分十八丈作十五町町间分为十四道以通人行道广一尺五寸町皆广一尺五寸长四丈八尺尺直横凿町作沟沟一尺深一尺积穰于沟间相去亦一尺尝悉以一尺地积穰不相受今作二尺地以积穰上农夫区方深各六寸间相去九寸一亩三千七百区一日作千区区种粟二十粒亩用种二升秋收区别三升粟亩收百斛中男夫区方九寸深六寸相去二尺一亩千二十七区用种一升收粟五十一石一日作三百区下农夫区方九寸深六寸相去二尺一亩五百六十七区用种六升收二十八石一日作二百区
　　汉书食货志武帝末年以赵过为搜粟都尉过为代田一畮三甽嵗代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播耕于三甽中率十二夫为田一井一屋故畮五顷用耦犂二牛三人一嵗之收常过缦田畮一斛以上善者倍之过使教田太常三辅率多人者田日三十畮少者十三畮以故田多垦辟过试以离宫卒田其宫壖地课得谷皆多其旁田畮一斛以上令命家田三辅公田又教边郡及居延城是后边城河东农三辅太常民皆便代田用力少而得谷多
　　晋书食货志武帝平呉之后有司奏诏书王公以国为家京城当使有刍之田今可限之近郊田大国十五顷次国十顷小国七顷男子一人占田七十亩女子三十亩其外丁男课田五十亩丁女二十亩次丁男半之女则不课
　　魏书食货志太和九年诏均给天下民田诸男夫十五以上受露田四十亩妇人二十亩奴婢依良丁牛一头受田三十亩限四牛所受之田率倍之三易之田再倍之以供耕作及还受之盈缩诸民年及课则受田老免及身没则还田奴婢牛随有无以还受诸桑田不在还受之限但通入倍田分于分虽盈没则还田不得以充露田之数不足者以露田充倍诸初受田者男夫一人给田二十亩课莳余种桑五十树五株榆三根非桑之土夫给一亩依法课莳榆奴各依良限三年种毕不毕夺其不毕之地于桑榆地分杂莳余果及多种桑榆者不禁诸应还之田不得种桑榆果种者以违令论地入还分诸桑田皆为世业身终不还恒从见口有盈者无受无还不足者受种如法盈者得卖其盈不足者得买所不足不得卖其分亦不得买过所足诸麻布之土男夫及课别给麻田十亩妇人五亩奴婢依良皆从还受之法诸有举戸老小癃残无受田者年十一以上及癃者各授以半夫田年逾七十者不还所受寡妇守志者虽免课亦授妇田诸还受民田恒以正月若始受田而身亡及卖买奴婢牛者皆至明年正月乃得还受诸土广民稀之处随力所及官借民种莳役有土居者依法封授诸地狭之处有进丁受田而不乐迁者则以其家桑田为正田分又不足不给倍田又不足家内人别减分无桑之乡凖此为法乐迁者听逐空荒不限异州他郡惟不听避劳就逸其地足之处不得无故而移诸民有新居者三口给地一亩以为居室奴婢五口给一亩男女十五以上因其地分口课种菜五分亩之一诸一人之分正从正倍从倍不得隔越他畔进丁受田者恒从所近若同时俱受先贫后富再倍之田放此为法诸逺流配讁无子孙及户絶者墟宅桑榆尽为公田以供授受授受之次给其所亲未给之间亦借其所亲诸宰民之官各随地给公田刺史十五顷太守十顷治中别驾各八顷县令郡丞六顷更代相付卖者坐如律
　　隋书食货志北齐武成帝河清三年定令男率以十八受田输租调二十充兵六十免力役六十六退田免租调京城四面诸坊之外三十里内为公田受公田者三县代迁戸内执事官一品以下逮于羽林虎贲各有差其外畿郡华人官第一品以下羽林虎贲已上各有差职事及百姓请垦田者名为永业田奴婢受田者亲王止三百人嗣王止二百人第二品嗣王以下及庶姓王止一百十人正三品以上及皇宗止一百人七品以上限止八十人八品以下至庶人限止六十人奴婢限外不给田者皆不输其方百里外及州人一夫受露田八十亩妇四十亩奴婢依良人限数与者在京百官同丁牛一头受田六十亩限止四年又每丁给永业二十亩为桑田其中种桑五十根榆三根五十根不在还受之限非此田者悉入还受之分土不宜桑者给麻田如桑田法
　　又开皇十二年发使四出均天下之田狭乡每丁才至二十亩老少又少焉
　　唐书食货志度田以步其濶一步其长二百四十步为亩百亩为顷授田之制丁及男年十八以上者人一顷其八十亩为口分二十亩为永业老及笃疾废疾者人四十亩寡妻妾三十亩当户者増二十亩皆以二十亩为永业其余为口分田多可以足其人者为寛乡少者为狭乡狭乡授田减寛乡之半其地有薄厚嵗一易者倍授之寛乡三易者不倍授工商者寛乡减半狭乡不给凡庶人徙乡及贫无葬者得卖世业田自狭乡而徙寛乡者得并卖口分田已卖者不复授死者收之以授无田者凡收授皆以嵗十月授田先贫及有课役者凡田乡有余以给比乡县有余以给比县州有余以给近州
　　又永徽中禁买卖口分世业田买者还地而罚之宋史食货志农田之制五代条章多阙周世宗始遣使均括诸州民田太祖即位循用其法命官分诣诸道均田课民种树定民籍为五等第一等种杂树百每等减二十为差梨半之男女十嵗以上种韭一畦阔一步长十步乏井者邻互为凿之
　　又神宗患田赋不均熈宁五年重修定方田法诏司农以均税条约并式颁之天下以东西南北各千步当四十一顷六十六亩一百六十步为一方嵗以九月县委令佐分地计量随陂原平泽而定其地因赤淤黒垆而辨其色方量毕以地及色参定肥瘠而分五等以定税则至明年三月毕掲以示民一季无讼即书户帖连庄帐付之以为地符凡田方之角立土为峰植其地之所宜木以封表之有方帐有庄帐有甲帖有户帖其分烟析产典卖割移官给契县置簿皆以今所方之田为正先自京东路行之诸路仿焉每方差大甲头二人小甲头三人同集方户令各认步亩方田官騐地色更勒甲头方户同定元豊八年帝知官吏扰民诏罢之天下之田已方而见于籍者至是二百四十八万四千三百四十有九顷
　　文献通考元丰间天下垦田之数四百六十一万六千余顷比治平时増二十余万顷然前代混一之时汉元始时定垦田八百二十七万五千余顷隋开皇时垦田一千九百四十万余顷唐天寳时应受田一千四百三十万余顷其数比之宋朝或一倍或三倍四倍有余虽曰宋之土宇北不得幽蓟西不得灵夏南不得交阯然三方之在版图亦半为边障屯戍之地垦田未必多也按治平防计録谓田数特计其赋租以知其顷亩而赋租所不加者十居其七祖宗重扰民未尝穷按故莫得其实至治平熈宁间相继开垦然凡百亩之内起税止四亩欲増至二十亩则言者以为民间苦赋重再至转徙遂不増以是观之则田之无赋税者又不止于十之七而已盖田数之在官者虽劣于前代而遗利之在民者多矣
　　金史食货志量田以营造尺五尺为步濶一步长二百四十步为亩百亩为顷民田业各从其便卖质与人无禁但令随地输租而已凡桑民户以多植为勤少者必植其地十之三猛安谋克户少者必课其地十之一除枯补新使之不阙凡官地猛安谋克及贫民请射者寛乡一丁百亩狭乡十亩中男半之请射荒地者以最下第五等减半定租八年始征之作已业者以第七等减半为税七年始征之自首冐比邻地者辅官租三分之二佃黄河退滩者次年纳租
　　又承安元年四月初行区种法男年十五以上六十以下有土田者丁种一亩丁多者五亩止二年二月九路提刑马百禄奏圣训农民有地一顷者区种一亩五亩即止臣以为地肥瘠不同乞不限亩数制可
　　元史食货志田无水者凿井井深不能得水者听种区田仍以区田之法散诸农民
　　明史食货志洪武二十年命国子生武淳等分行州县量度田亩方圆次以字号悉书主名及田之丈尺编类为册状如鱼鳞号曰鱼鳞图册以土田为主诸原坂坟衍下湿沃瘠沙卤之别毕具凡质卖田土则官为籍记之毋令产去税存以为民害
　　又凡田以近郭为上地迤逺为中地下地五尺为步步二百四十为亩亩百为顷
　　又神宗初用大学士张居正议天下田亩通行丈量用开方法以径围乘除畸零截补
　　国朝
　　大清防典本朝幅员广逺地利日兴顺治十八年总计田土合五百四十九万三千五百七十六顷有奇康熈二十四年总计田土六百七万八千四百三十顷有奇雍正二年总计田土六百八十三万七千九百一十四顷有奇
　　国初定低地种稻高粱稗子麻高阜种粟谷
　　国家任土作贡以地亩之坍涨定赋额之増减或差员清理或饬州县官随时丈量查报濒江近海之区定例十年一丈
　　凡民地勘丈槩以二百四十步为一亩
　　国朝垦荒助以牛种寛其征输或悬爵赏以励招徕或给投诚以资赡养或遣部员以课耕获区画周详务使野无旷土
　　顺治元年题准圏拨地亩按州县大小定圏地多寡满洲自聚一处阡陌室庐耕作牧放互相友助令旗民各安疆理查出无主地与有主者对换以期均便顺治元年议准州县卫所荒地无主者分给流民及官兵屯种有主者官给牛种三年起科
　　顺治四年又定嗣后民间田屋永停圏拨
　　顺治六年定地方官广加招徕各处逃民不论原籍别籍编入保甲开垦无主荒田给以印信执照永准为业顺治十年覆准直省州县鱼鳞老册载有地亩坵段坐落田形四至其间有不清者印官亲自丈量
　　顺治十一年覆准凡丈量州县地用步弓各旗庄屯地用绳
　　顺治十二年定部铸步尺分颁直省使丈量时悉依新制
　　康熈四十三年天津附近荒弃地亩开垦一万亩以为水田行令各省廵抚将闽粤江南等处水耕之人出示招徕计口授田给与牛种
　　雍正元年议准濒江近海之区定例十年清丈一次恐未至十年有坍涨者令该管官不时清查坍者即行豁免涨者即行陞科
　　雍正二年议准将内务府交出余地及户部所收官地制为井田挑选一百户前往耕种自十六嵗以上六十嵗以下各授田百亩
　　雍正三年于滦蓟天津文霸任北新雄等处各设营田专官管领有力之家率先遵奉者以圩田多寡分别奬赏其官田数万顷分地遣官防同地方官首先举行为民倡率其濬疏圩岸以及潴水节水引水戽水之法悉照成规各因地亩形势次第兴修或有民间庐舍有碍水道者计亩均摊通融拨抵视本田亩数加十之二三其河淀淤地已经成熟陞科必须开挖者将附近官田照数拨补











　　钦定授时通考卷十一
　　钦定四库全书
　　钦定授时通考卷十二
　　土宜
　　田制下
　　董仲舒乞限田章秦用商鞅之法改帝王之制除井田民得买卖富者田连阡陌贫者无立锥之地古井田法虽难卒行宜少近古限民名田以赡不足塞并兼之路李安世请均田疏臣闻量地画野经国大式邑地相参致治之本井税之兴其来日久田莱之数制之以限盖欲使土不旷功民防游力雄擅之家不独髙腴之美单陋之夫亦有顷亩之分所以恤彼贫微抑兹贪欲同富约之不均一齐民于编户窃见州郡之民或因年俭流移弃卖田宅漂居异乡事涉数世三长既立始返旧墟庐井荒毁桑榆改植事已歴远易生假冐强宗豪族肆其侵凌远认魏晋之家近引亲旧之騐又年载稍久乡老所惑羣证虽多莫可取据各附亲知互有长短两证徒具听者犹疑争讼迁延连纪不判良畴委而不开柔桑枯而不采侥幸之徒兴繁多之狱作欲令家丰储积人给资用其可得乎愚谓今虽桑井难复宜更均量审其经术令公艺有凖力业相称细民获资生之利豪右靡余地之盈则无私之泽乃播均于兆庶如阜如山可有积于比户矣又所争之田宜限年断事久难明悉属今主然后虚妄之民絶望于觊觎守分之士永免于凌夺矣
　　白居易议井田阡陌先王度土田之广狭画为夫井量人户之众寡为邑居使地利足以食人人力足以辟土邑居足以处众人力足以安家野无余田以啓专利邑无余室以容游人逃刑避役者往无所之败业迁居者来无所处于是生业相因食力相济三代之后井田废则游惰之路啓阡陌作则兼并之门开因循未迁积习成臣请斟酌时宜参详古制大抵人稀土广者且修其阡陌户繁乡狭者则复以井田使都鄙渐有名家夫渐有数夫然则井邑兵田之地众寡相维门闾族党之居有亡相保相维则兼并者何所取相保则游惰者何所容如此则财产丰足赋役平均市利归于农生业着于地矣
　　苏洵论田制井田之制九夫为井百井而方十里万井而方百里百里之间为浍者一为洫者百为沟者万既为井田又必兼为沟洫纵能尽得平原广野而规画于中亦当驱天下之人竭天下之粮数百年专力于此不治他事而后可以天下之地尽为井田尽为沟洫亦已迂矣夫井田不可为而其实便于今诚有能为近井田者而用之亦可以苏民矣孔光何武曰吏民名田无过三十顷期尽三年而犯者没入官夫三十顷周民三十夫之田也纵不能尽如周制一人而兼三十夫之田亦已过矣期之三年是又迫蹙平民使坏其业非人情难用吾欲少为之限而不禁其田已过吾限者但使后之人不敢多占田以过吾限耳要之数世富者之子孙或不能保其地而彼尝已过吾限者散而入于他人矣或者子孙出而分之无几矣如此则富民所占者少而余地多余地多则贫民易取以为业不为人所役属各食其地之全利夫不用井田之制而获井田之利虽周之井田何以逺过于此
　　毕仲游议占田数有人则有田有田则有分田有瘠薄人有众寡以人耕田相其瘠薄众寡而分之谓之分分定而以名自占之谓之名田无甚难行者而至今不行则其制未均而恤之太甚故也盖周井田之法一夫一妇受田百亩余二十五亩以至工商士人受田亦各有等而又分不易一易再易之差以一夫一妇而受百亩无主客之别比今二百亩矣以不易一易再易之相掩而又有余夫则比今三百亩矣什一而征无他赋敛而又嵗用其力不过三日则比今四百亩矣而何武之制自诸侯王及于吏民皆无过三十顷以一诸侯王而财七八农夫此所谓制未均者也名田之议起于董仲舒申于何武师丹至晋泰始限王公之田以品为差而均田之制起于后魏至唐开元亦尝立法而卒皆不行夫名田之不行非下之不行乃上之不行也非贱者不行乃贵者不行也在上而贵者戴髙位食厚禄官其子孙赏赐狎至虽田制未均犹当行也而何师之议则革于丁傅董贤晋魏则名存而实去此所谓恤之太甚者也今将议占田之数则周官之书汉魏隋唐之制有可行者有不可行者董仲舒以秦变井田民得卖买富者连阡陌贫者无置锥之地宜少近古限民名田以赡不足塞兼并之路其説虽正而不闻其制度何武之制太狭今日之制太无限宜约周官受田之数与唐世业口分之法防其多少而用之士大夫则因其品秩之髙下与其族类之众寡无使贵者有余而贫者不足要之仰足以事父母俯足以畜妻子旁可以及兄弟朋友而不为兼并则善矣
　　林勲本政书五尺为步而二百为亩亩二百为顷顷九为井井方一里井十为通通十为成成方十里成十为终终十为同同方百里一同之地提封万井实为九万顷三分去二为城郭市井官府道路山林川泽与夫硗角不毛之地定其可耕与为民居者三千四百井实为三万六百顷一顷之田二夫耕之夫田五十亩余夫亦如之总二夫之田则为百亩百亩之收平嵗为米五十石上熟之嵗为米百石二夫以之养数口之家盖裕如矣一顷之地百亩十有六夫分之夫宅五亩总有十六夫之宅为地八十亩余十亩以为社学圃一井之人共之使之朝夕羣居以教其子弟然贫富不等未易均齐夺有余以补不足则贫骇矣今宜立法使一夫占田五十亩以上者为良农不足五十亩者为次农其无田而为闲民与非工商在官而为游惰末作者皆驱之使农良农一夫以五十亩为正田以其余为羡田正田无敢废业必躬耕之其有羡田之家则无得买田惟得卖田至于次农则无得卖田而与农皆得买羡田以足一夫之数而升为良农凡次农农之未能买田者皆使分耕良农之羡田各如其夫之数而嵗入其租于良农如其俗之故非自能买田及业主自收其田皆无得迁业若良农之不愿卖羡田者宜悉俟其子孙之长而分之官无苛夺以贾其怨稍须暇日自合中制矣朱子条奏经界状窃见经界一事最为民间莫大之利其绍兴年中已推行处至今图籍尚存田税可考贫富得实诉讼不繁独泉漳汀州不曽推行小民业去产存苦不胜言而州县坐失常赋势将何所底止然而此法之行其利在于官府细民而豪家大姓猾吏奸民皆所不便故向议輙为浮言所阻甚至以汀州盗贼借口恐胁朝廷不知往嵗汀州屡次盗贼正以不曽经界贫民失业更被追扰无所告诉是以轻于从乱今者臣请且欲先行泉漳二州而次及于临汀既免一州盗贼过计之忧又慰两郡贫民延颈之望诚不可易之良防也一推行经界最急之务在于推择官吏乞朝廷先令监司一员专主其事使择一郡守臣汰其昏缪疲輭力不任事者而使察其属县令或不能则择于其佐又不能则择于他官一州不足则取于一路见任不足则取于得替待缺之中皆委守臣踏逐申差或权领县事或只以措置经界为名果得其人则事克济而民无扰矣一经界之法打量一事最费功力而纽折算计之法又人所难晓本州已差人于邻近州县已行经界去处取防到绍兴中施行事目及募旧来曾经奉行谙晓算法之人选择官吏将来可委者日逐讲究听候指挥但绍兴中户部行下打量攒算格式印本乞特诏户部根检誊録防对行下
　　一图帐之法始于一保大则山川道路小则人户田宅必要东西相连南北相照以至顷亩之濶狭水土之高低亦须当众共定各得其实其十保合为一都则其图帐但取山水之递接与逐保之大界总数而已不必更开人户田宅也其诸都合为一县则其图帐亦如保之于都而已不必更为诸保之别也如此则图帐之费亦当少减若朝廷矜三郡之民不使更有烦费莫若令役戸只作草图草帐而官为买纸雇工以造正图正帐实用若干钱物许就本州所管两司上供钱内截拨应副如此则大利可成而民亦不至于甚病矣又据龙岩县尉刘璧申经界之行惟里之正长其役最为烦重疆理亩亩分别土色均摊赋税其在当时动经再嵗出入阡陌荒废家务固已不胜其劳一有广狭失度肥硗失宜轻重失当则词讼并兴而督责又随至矣彼皆乡民安知经界书算必召募书人以代此役而书人必胥吏之桀者莫不乘时要求髙价执役之人急于期限随索则酬而又簿书图帐所用纸张亦复不赀窃谓经界之在今日不可不行行之亦不患无成若里正里长书人纸札之费有以处之则可举行若坐视其殚力耗财如曩日恐非仁政之意也窃详此意与臣所奏略同乞许施行
　　一绍兴经界打量既毕随亩均产其产钱不许过乡此葢以算数太广难以均敷防其或有走弄失陷之弊也若使诸乡产钱租额素来均平则此法善矣若逐乡已有轻重人戸徒然攒算不免有害多利少之叹乞特许产钱过乡通县均纽庶几百里之内轻重齐同实为利便
　　一本州民间田有产田有官田有职田有学田有常平租课田名色不一而其所纳税租轻重亦各不同年来产田之税既已不均而诸色之田散漫参错尤难检计奸民猾吏并缘为奸今莫若将见在田土打量步亩一槩均产每田一亩随九等髙下定计产钱几文而总合一州诸色租税钱米之数以产钱为母别定等则一例均敷每产一文纳米若干银若干【去州县逺处递减令轻】却以到官之数照元分数分逐钱拨入诸色仓库除逐年二税造簿之外每遇辰戌丑未之年逐县更令诸乡各造一簿【令子午夘酉年应办大礼寅申己亥年解发举人惟此四年州县无事】开具本乡所管田数四至步亩等第各注某人管业有典卖则云元系某人管业某年典卖某人现今管业却于后项通结逐一开具某人田若干亩产钱若干使其首尾照应又造合县都簿一扇类聚诸簿通结逐戸田若干亩产钱若干文其有田产散在诸乡者并就烟防地分开排总结并随秋科税簿送州印押下县知佐通行收掌人戸遇有交易即将契书及两家砧基照乡县簿对行批凿则版图一定而民业有经矣
　　一本州荒废寺院田产颇多目今并无僧行住持田土为人侵占将来打量之时无人騐对亦恐别生奸弊乞特降指挥许令本州出榜召人实封请买不惟一时田业有归民益有富实亦免向后官司税赋因循失陷而又合于韩愈所谓人其人庐其居之遗意诚厚下足民攘斥异教不可失之机防也
　　朱子开阡陌辨汉志言秦废井田开阡陌説者皆以开为开置之开言秦废井田而始置阡陌也按阡陌者旧説以为田间之道葢因田之疆畔制其广狭辨其横纵以通人物之往来即周礼所谓遂上之径沟上之畛洫上之涂浍上之道也风俗通云南北曰阡东西曰陌又曰河南以东西为阡南北为陌二説不同今以遂人田亩夫家之数考之当以后説为正葢陌之为言百也遂洫纵而径涂亦纵则遂间百亩洫间百夫而径涂为陌矣阡之为言千也沟浍横而畛道亦横则沟间千亩浍间千夫而畛道为阡矣阡陌之名由此而得至于万夫有川而川上之路周于其外与夫匠人井田之制遂沟洫浍亦皆四周则阡陌之名疑亦因其横纵而命之也然遂广二尺沟四尺洫八尺浍二防则丈有六尺矣径容牛马畛容大车涂容乘车一轨道二轨路三轨则几二丈矣此其水陆占地不得为田者颇多先王非不惜之所以正经界止侵争时蓄泄备水旱为永久之计有不得不然者矣商君以其急刻之心行茍且之政但见田为阡陌所束而耕者限于百亩则病其人力之不尽但见阡陌之占地太广而不得为田者多则病其地利之有遗又当世衰法坏之时则归授之际必不免有欺隠烦扰之奸而阡陌之地切近民田又必有隂据自私而税不入于公上者是以奋然不顾尽开阡陌悉除禁限而听民兼并买卖以尽人力垦辟弃地悉为田畴而不使其有尺寸之遗以尽地利使民有田即为永业而不复归授以絶烦扰隠欺之奸使地皆为田而田皆出税以覈隂据自私之幸一时之害虽除而千古圣贤之意于此尽矣故秦纪鞅传皆云为田开阡陌封疆而赋税平蔡泽亦曰决裂阡陌以静生民之业详味其言则所谓开者乃破怀刬削之意而非创置建立之名所谓阡陌乃三代之旧而非秦所置矣所谓赋税平者以无欺隠窃据之奸也所谓静生民之业者以无归授取予之烦也以是数者合证之其理可见而蔡泽之言尤为明白且先王疆理天下均以予民故其田间之道有经有纬不得无法若秦既除井授之制则随地为田随田为路尖斜屈曲无所不可又何必其取东西南北之正以为阡陌而后可以通往来哉或以汉世犹有阡陌之名而疑其出于秦之所置不知秦之所开亦旷僻而非通路者耳若其适当冲要便于往来亦岂得而尽废之哉但必稍侵削之不使复如先王之旧耳
　　叶适论田制先王之政设田官以授天下之田贫富强弱无以相过使各有其田得以自耕故天下无甚贫甚富之民至成周时其法极备虽周礼地官所载其间不能无牵合抵牾处要其大略亦见周公授田之制先治天下之田以为井井为疆界嵗嵗用人力修治之沟洫畎浍皆有定数经界既定人无缘得占田后来井田不修隄防浸失至商鞅用秦已不复有井田之旧于是阡陌既开天下之田却简直易见看耕得多少惟恐人无力以耕之故秦汉之际有豪强兼并之患官不得治而贫者不得不去而为游手转而为末业终汉之世以文景之恭俭爱民武帝之修立法度宣帝之励精为治却不知其本但能下劝农之诏轻减田租以来天下之民如董仲舒师丹虽建议欲限天下之田其制度又与三代不合当时但问垦田几亩全不知是谁田又不知天下之民皆可以得田而耕之光武中兴亦只是问天下度田多少当时以度田不实长吏坐死者无数至于汉亡三国并立未及富盛而天下大乱当时天下之田既不在官然亦终不在民以爲在官则官无人收管以为在民则又无簿籍券但随其力所能至而耕之元魏稍立田制北齐后周皆相承授民田其初亦未尝无法度但推行不到其法度亦是空立唐兴只因元魏北齐制度而损益之其度田之法濶一步长二百四十步为亩百亩为顷一夫受田一顷周制乃是百步为亩唐却二倍有余此制度与成周不合八十亩为口分二十亩为世业是一家之田口分须据下来人数占田多少周制八家皆私百亩唐制若子弟多则占田愈多此又与成周不合所谓田多可以足其人者为寛乡少者为狭乡狭乡之田减寛乡之半其地有厚薄嵗一易者倍授之寛乡三易者不倍授工商者寛乡减半狭乡不给亦与周制不同先王建国只是有分土无分民但付人以百里之地任其自治唐既止用守令为治则分田之时不当先论寛乡狭乡以土论不当以人论今却寛乡自得多狭乡自得少自狭乡徙寛乡者又得并卖永业口分而去成周之制虽是授田与民其间水旱凶荒又赈贷救卹可以不至匮乏若唐但知受田而已而既已自卖其田便已无卹民之实矣周制最不容民迁徙惟有罪则徙之唐却容他迁徙并得自卖所分之田方授田之初其制已不可久又许之自卖民始有契约文书而得以私自卖易故唐比前世其法虽为粗立然先王之法亦自此大坏矣后世但知贞观之治执之以为据故公田始变为私田而田终不可改葢缘他立卖田之法所以至此田制既坏至于今官私遂自各立境界民有没入官者则封固之时或召卖不容民自籍所谓私田官执其契券以各证其直要知田制所以坏乃自唐世使民得自卖其田始前世虽不立法其田不在官亦不在民唐世虽有公田之名而有私田之实其后兵革既起征敛烦重遂杂取于民逺近异法内外异制民得自有其田而公卖之天下纷纷相兼并故不得不变而为两税要知其弊实出于此
　　卫泾禁围田奏二浙地势髙下相类湖髙于田田又髙于江海水少则泄湖水以溉田水多则泄田水由江而入海惟潴泄两得其便故无水旱之忧而皆膏腴之地自绍兴末年因军中侵夺濒湖荡工力易办创置堤埂号为坝田民田已被其害隆兴乾道之后豪宗大姓相继迭出广包强占无嵗无之陂湖之利日脧月削三十年间昔之曰江曰湖曰草荡者今皆田也夫围田者无非形势之家其语言气力足以凌驾官府而在位者重举事而乐因循上下相防恬不知怪而围田之害深矣议者又曰围田既广则増租亦多于邦计不为无补殊不思缘江并湖民间良田何啻数千百顷皆异时之无水旱者围田一兴修筑堘防水所由出入之路顿至隔絶稍觉旱干则占据上游独擅溉灌之利民田无从取水水溢则顺流疏缺复以民田为壑围田侥幸一稔増租有几而当税倍收之田小有水旱反为荒土常赋所损可胜计哉乞赐行下户部申严约束断自今以后凡陂湖草荡并不许官民户及寺观请佃围裹
　　马端临论井田井田未易言也古之帝王分土而治外而公侯伯子男内而孤卿大夫所至不过百里之地皆世其土子其人于是取其田畴而伍之经界正井地均谷禄平贪夫豪民不能肆力以违法制汚吏黠胥不能舞文以乱簿书至春秋之世列国不过数十土地寖广然又为世卿强大夫所裂如鲁则季氏之费孟氏之成晋则栾氏之曲沃赵氏之晋阳皆世有其地又如邾莒滕薛之类小国寡民法制易立窃意当时有国者授其民以百亩之田壮而畀老而归不过如后世大富之家以其祖父所世有之田授之佃客程其勤惰以为予夺校其丰凶以为收贷其东阡西陌之利病皆少壮所习闻无俟考覈而奸弊自无所容矣降及战国大邦凡七地广人众考覈难施故法制隳弛而奸弊滋多也秦人尽废井田汉既承秦而卒不能复三代井田之制何也葢守令之迁除其嵗月有限而田土之迁授其奸弊无穷虽慈祥如龚黄召杜精明如赵张三王既不乆于其政岂能悉知其土地民俗之所宜如周人授田之法乎又论后魏行均田法夹漈郑氏言井田废七百年至后魏孝文始纳李安世之言行均田之法然晋武帝时男子一人止占田七十亩女子三十亩丁男课田五十亩丁女二十亩次丁男半之女则不课则亦非始于后魏也但史不书其还授之法无由考其详耳或谓井田之废已久骤行均田夺有余以予不足必致烦扰以兴怨讟不知后魏何以能行然观其立法所受者露田诸桑田不在还授之限意桑田必是人戸世业是以栽植桑榆其上而露田不栽树则似所授者皆荒间无主之田必诸逺流配谪无子孙及戸絶者墟宅桑榆尽为公田以相授受则固非尽夺富者之田以予贫人也又令有盈者不还不足者受种如法盈者得卖其盈不足者得买所不足不得卖其分亦不得买过所不足自令其从便买卖以合均给之数则又非强夺之以为公田而授无田之人与王莽所行异矣
　　明胡翰论井牧井田者仁政之首也井田不复仁政不行天下之民始敝之矣其后二百三十有二年而汉始有名田之议又其后六百有三年而元魏始有均田之法名田者占田也占田有限是富者不得过制也其后师丹孔光之徒因之命民名田无过三十顷议者因三十顷之田周三十夫之地也一夫占之过矣故名田虽有古之遗意不若均田之善均其土田审其经术差露田别世业魏人赖之力业相称北齐后周因而不变隋又因之唐有天下遂定为口分永业之制宋刘厰又以魏齐周隋享国日浅兵革不息土旷人稀其田足以给其众唐承平日久丁口滋多官无闲田给受徒为具文不知隋唐之盛丁口相若耳开皇十二年发使均天下之田狭乡一夫仅二十亩隋之给受何加于唐唐虽承平日久贞观开元之盛其户口犹不及隋何至具文无实也厰言过矣但狭乡民多而田不盈永业田鬻而民不固如陆防所谓时敝者也以余论之古者步百为亩汉人益以二百四十为亩北齐又益之以三百六十为亩今所用者汉亩步也今之五十亩古之百亩也汉提封田万万顷惟邑居道路山林川泽不可垦余三千二百二十九万顷皆可垦元始初遣司农劝课定垦田八百二十七万五百三十顷是时天下之民一千二百二十三万三千戸以田均之计户得田六十七亩古之百四十亩也家获百四十亩耕之未为不给也唐盛时永徽民戸不过三百八十万至开元七百八十六万亦不汉过也以天下之田给天下之民征之汉唐则后世宁有不足之患乎
　　崔铣均田议田之不均生自二豪贵宦多赂富室多财近者有司立法均田画丘计亩三品征税惜其付之吏胥髙下任心尤为二豪扇摇而罢之今宜仿古限田先禁兼并召集每丘田主共辨肥瘠髙田宜潦下田宜旱互乘除之然后定等分租又出山泽使贫者得业如此十年家可使给
　　大学衍义补按秦废井田开阡陌已千余年矣决无可复之理説者谓国初人寡之时可以为之然承平日久生齿日繁亦终归于隳废不若随时制宜使合于人情宜于土俗而不失先王之意政不必拘拘于古之遗制也然则张载之言非欤曰载固言处之有术其言隠而未发不敢臆説也
　　又按井田既废之后田不在官而在民是以贫富不均一时识治体者咸慨古法之善而无可复之理于是有限田之议均田之制口分世业之法然皆议之而不果行行之而不能久何也其为法虽各有可取然皆不免拂人情而不宜于土俗可暂而不可常也必不得已创为之制必也因其已然之俗而立为未然之限不追咎其既往而限制其将来可乎臣请断以一年为限如是今年正月以前其民家所有之田虽多至百顷官府亦不问惟自今年正月以后一丁惟许占田一顷【余数不许过五十亩】于是以丁配田因而定为差役之法丁多田少者许买足其数丁田相当者不许再买买者没入之其丁少田多者在未限之前不复追咎自立限以后惟许鬻卖有増买者并削其所有【民家生子将成丁者即许豫买以俟其成】以田一顷配人一丁当一夫差役其田多丁少之家以田配丁足数之外以田二顷视人一丁当一夫差役量出雇役之钱【富者出财】田少丁多之家以丁配田足数之外以人二丁视田一顷当一夫差役量应力役之征【贫者出力】若田多人少之处每丁或余三五十亩或至一二顷人多田少之处每丁或至四五十亩七八十亩随其多寡尽其数以分配之此外又因而为仕宦优免之法因官品崇卑量为优免惟不配丁纳粮如故其人已死优及子孙以寓世禄之意【如京官三品以上免四顷五品以上三顷七品以上二顷九品以上一顷外官则递减之无田者准田免丁惟不配丁纳粮如故】名配丁田法既不夺民所有则有田惟恐子孙不多而无匿名不报者矣不惟民有常产无甚贫甚富之不均而官之差役亦有騐丁騐粮之可据行之数十年官有限制富者不复买田兴废无常富室不无鬻产田直日贱而民产日均虽井田之制不可猝复而兼并之患渐销矣
　　唐顺之答施武陵书方田一法不难于量田而最难于覈田葢田有肥瘠难以一槩论亩须于未丈量之前先覈一县之田定为三等必得其实然后丈量乃可用折算法田亩如周礼一易之田家百亩再易之田家二百亩三易家三百亩此为定亩起赋之准尝观国初折亩定赋之法腴乡田必窄瘠乡田必寛甚得古意今兹不先核田便行丈量则腴乡之重则必减瘠乡之轻则必加非均平之道也量田之难全在乎此至于丈量法其简易者具之九章算法中须自明此意乃可使下人为之庶无弊也
　　张栋因事陈言疏丈量一事良法也及其成也不必以此而律彼不必以一县而律一省不必以一省而律天下或减尺丢弓或斜量折算此其弊在田亩其罪在业户或以上作中或以中作下此其弊在田则其罪在公正或改亩除弓或移三就五或损此易彼或那东补西此其弊在田册其罪在书算大约弊端不外乎此三者章潢井田限田均田总论井田法至周始备自李悝商鞅出而其法废灭无存诚为万世戎首然秦汉迄今英君谊辟与奇谋硕画之臣莫之能变即有变者或至纰戾无稽岂秦法有加于三代圣人耶议者谓战国干戈之后丘陵城郭坟垄庐舍鞠为茂草即有平原亦半荆棘汉去秦无几已不能比次而经纪之顾处千载之下而欲袭其业以授民踵新莽之覆辙亦迂矣是井田之不能复也势也无已又有限田均田之説董仲舒倡限田于元狩而武帝不果行师丹请限田于鸿嘉而成帝不能用干兴初诏限公卿以下与衙前将吏田而任事者以为不便夫井田既废富民业已肥殖长子孙传袭拟于封国而遽欲岁月间尽褫其所有此亦非人情矣是限田之不能行也亦势也由周而来七百年魏孝文纳李安世之疏均授民田然不再传而废又百二十年而唐太宗定口分世业之法然行未久而报罢又二百三十年而周世宗诏行元稹均田图法然世族羣起而挠之夫周制既逺生齿错出民之迁徒靡定田之给代无常而履亩握算官且不胜其盭矣是均田之不能久也亦势也夫田不能井又不能限又不能均均亦不能久苐建步立亩括田均赋此为至防其必量山泽之入视庄屯之额塞飞诡之窦责无籍之戸命所输者与所入相当取他羡补崩决偿失额无稼税匿逋者即騐问嘉与更始弛其罚无论世世偏累疲癃之民驩然若更生如此则田不必井而井之之法存田不必均而均之之法寓矣
　　姜武水田议职方氏云幽州谷宜三种郑云黍稷稻贾疏云幽与冀相接冀皆黍稷幽兼宜稻故云三种黍稷稻也是幽之宜稻其来旧矣又读宋史何承矩传自顺安濒海东西三百余里南北五七十里悉为稻田食货志云凡雄郑霸州平戎顺安等军兴堰六百里置斗门引淀水始为塘泺终为稻田防塞实边具有成绩稻田有八利多为沟渠引填淤之水利一分为支河疏壅塞之害利二旱不虞枯槁利三水不虞泛涨利四通舟楫以便转输利五稻一斗易粟数斗利六逋赋易完利七戎马不得驰突利八然始必坏民丘垅多起丁夫变置川原迁延嵗月必主之密勿付之重臣勿因小害而阻挠勿徼微利而卤莽寛其文网需以嵗时则可举矣国朝
　　戸部条陈圏地疏圏取地土一事于顺治四年奉有上谕今后民间田产再不拨取永为禁革又顺治十年奉防以后仍遵前防再不许圏取民间房地钦遵在案迩年以来有因旗下退岀荒地复行圏补者有自省下及那营处所来壮丁又行圏拨者有各旗退出荒地召民耕种或半年或一二年青苗成熟遇有拨补复行圏去者有因圏补之时将接壤未圏民地取齐圏去者以致百姓失业穷困逃散且不敢视田为恒产多致荒废而旗下退出荒地复圏取民间熟地更亏国赋臣等酌议满洲百姓均系朝廷之民且大圏地户久已圏定屡奉
　　上谕禁止圏取自应永逺遵行查张家口杀虎口喜峰口古北口独石口山海闗等口外既有可居空闲之地自御内以至王贝勒官员披甲有情愿各将壮丁分内地亩退回圏取口外空闲之地耕种者各该衙门都统印文咨送臣部按丁丈给将此退出之地收存拨给自省下那营处所来壮丁圏取民地永行停止庶百姓得所不致流离矣
　　汤斌与宋郡守书睢阳卫地共有四项曰大军曰新増曰余屯曰徭役弓口惟徭役以二百四十步为一亩其起科独少大军新増余屯三项总以三百步为一亩约计小地十亩折行粮地八亩犹之州地之二亩折一亩商丘等县之或四亩折一亩或三亩折一亩之不同以前代二百余年之所遵循亦我
　　皇清定鼎以来所率由而未改者迨庚子辛丑间蠧书诡影过多钱粮难敷遂有以大军三项强作小亩派粮者是名为挤地挤地既久诡影愈便明谋密议必不肯尽行清楚乞发钧示令各项地亩槩从旧例不得那移纷更庶里役无以借口矣总之卫地自经丈量之后花户无地数皆可按籍而求除徭役一项外凡军新余屯查繵册内小地十亩者赤歴内注地八亩小地一顷者赤歴内注地八十亩则从前之挤地自去而当年之旧例自复在蠧书之言必曰依小亩则足额依旧例则不足额不知地犹昔日之地
　　本朝赋役全书额地额粮悉依故明之旧昔大亩而足额今必挤地而后足额此非诡影之地多即繵外余地之未报某等以为诡影之地繵外未报之地未有里书不知者总责里书勒限清报期于大亩足额而止事闗民瘼伏惟鉴照
　　董以宁民屯议屯以兵亦以民明无所谓民屯也徙无田之人耕旷土则谓之屯葢兵戈旁午之地旷土必多丘濬又云沿海闽地筑堤以拦咸水之入疏渠以通淡水之来则田皆可成何患无地哉今降人云集既议置屋处之又给以口粮非长计也固拨以地亩为宜但夺土著之田以给之则病民而理有所不可或官买熟田以给则官民皆病而势且有所不能或以未垦之田计口授之止供其衣食恐将来成熟之后欲其输将无缺等于民田则必不给而转徙仍为无定若听其不与输将等于赐田则又姑息而主客更觉偏枯莫若因安挿之时置屋即于有田之地仿明初卫所旧制多拨田若千亩教人以耕之法而又给以农具屯种使次年以值还官三年税十之三四年税十之六至五年而全徴其课额则更为酌量之全抛荒之地原为瓯脱而兹有垦辟之劳当较里甲之输稍减以啸聚之余得颁田里而又无城守之任当较旗丁之纳稍増待及屯成亦可于向时运粮派饷之地稍减厘毫合龠以苏其困矣沈荃遵　旨条陈疏一地亩等则之宜分晰也中州土地原有上中下及金银铜铁锡等名目分别起科而因地未尽辟疆井混淆八府以内不分等则一槩派粮致贻民间赔害今查首渐有就绪小民自无遁情若不亟乘清查之时分晰髙下则熟田固难隠匿而起科或至混淆终非
　　皇上轸念国计民生至意仍请　勅部于彚报之后查照万歴年间则例照地派粮永为遵守庶则壤有一定之规而荒嵗免包赔之苦矣
　　佟凤彩条陈民田疏一里甲田地多寡悬殊宜均平也窃照均平里甲久奉
　　俞防通行直省惟河南为多荒少熟因循如故虽有里甲之名其实多寡不一多者每里或五六百顷或三四百顷少者每里或止一二百顷甚至或数十顷以至寥寥数顷者遇有差徭有司止知照里编差不知里大则田多戸殷众擎易举里小则田少人稀难以承役更有官儒戸名或不入甲或入甲而不当差甚至避重就轻诡寄飞洒大里愈得便宜小里愈増苦累名为一例当差实有不均之叹今计莫若行各州县详察除已均平者不动外凡有不均平者不许拘唤各户审编亦不许里书分派止令州县印官按现在征粮地亩册如一州县有地一千顷原分为十里者每里均分一百顷一里之中各分十甲一甲均分十顷遇有差徭按里甲均当不许少有増减如是则豪强无计躱避贫懦不致偏枯矣李光地请开河间府水田疏查南方水田之法行之北方往往有效曩者涿州水占之田一亩鬻钱二百尚无
　　售者后开为水田一亩典银十两即今淀中浮居村庄嵗收蒲稗菱藕之利无旱暵之忧其资生未尝减于高地也【臣】愚谓静海青县上下一带水居之民正宜以此利导之其可兴水田者教之栽秧挿稻之法至于献县交河等与正定接壤之处系盐河上游若能修治沟洫杂兴水田则水势渐分将下流之水势亦日减是资水之利即以除水之害然举行方始若非有熟识情形歴经试用之人使之实心任事恐空言无裨也
　　刘殿衡条陈疏一挖压田地应令丈明估价公议均补也楚北安荆一带地方外而川江内而襄汉水势湍急风浪洗刷凡堤率多冲溃必须挽筑月堤以防不虞其筑月堤也堤脚之寛二三丈不等必须覆筑于民田之上是之谓压压则田在此堤之下矣堤身之髙长一二丈不等取土于民田之中是谓之挖挖则此田深洼无用矣此挖压之田主垸内若有多余之田则去此数亩堤脚田土其所保护者实多或亦甘心若止此区区数亩因坐附堤邉一旦尽被挖压势必谋生乏防臣采访舆情酌定一法嗣后遇有修筑堤塍于兴工之时令地方官将堤身所压之田及两边取土之地俱为丈明亩数确立界址着令堤长甲长秉公估定价值查明本垸内众姓享利之田若干亩挖压之田若干亩算明均摊补偿交给被挖被压本主另置田产耕种则无强行挖压之弊而穷民得免偏累向隅之苦矣








　　钦定授时通考卷十二
<子部,农家类,钦定授时通考>
　　钦定四库全书
　　钦定授时通考卷十三
　　土宜
　　田制图
　　周尺



</div>
    <div class="pagination">
<a href="钦定授时通考_page18.html">上一页</a><span>...</span><a href="钦定授时通考_page14.html">14</a><a href="钦定授时通考_page15.html">15</a><a href="钦定授时通考_page16.html">16</a><a href="钦定授时通考_page17.html">17</a><a href="钦定授时通考_page18.html">18</a><span class="current-page">19</span><a href="钦定授时通考_page20.html">20</a><a href="钦定授时通考_page21.html">21</a><a href="钦定授时通考_page22.html">22</a><a href="钦定授时通考_page23.html">23</a><a href="钦定授时通考_page24.html">24</a><span>...</span><a href="钦定授时通考_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
