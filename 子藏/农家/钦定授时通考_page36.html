<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 36 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 36 页/共 132 页</h1>
    <div class="content">　　豳风九月叔苴
　　疏苴麻之有实者也叔苴谓拾取麻实以供食也
　　大雅麻麦幪幪
　　注茂密也
　　礼记月令孟秋之月天子□麻与犬
　　又仲秋之月天子以犬尝麻先荐寝庙
　　注麻始熟也
　　周礼天官朝事之笾其实麷蕡
　　注蕡实也郑司农云麻曰蕡
　　仪礼有司彻主司取笾于房麷蕡坐设于豆西
　　注蕡熬枲实也
　　尔雅黂枲实
　　注礼记曰苴麻之有黂疏枲麻也黂者即麻子名故云黂枲实也
　　又枲麻
　　注别二名疏麻一名枲故注云别二名禹贡青州云厥贡岱畎丝枲是也
　　又莩麻母
　　注苴麻盛子者疏一名莩一名麻母
　　淮南子汾水蒙浊而宜麻
　　齐民要术汉书张骞外国得胡麻今俗人呼爲乌麻者非也广雅曰狗虱胜茄胡麻也本草经曰青蘘一名巨胜今世有白胡麻八角胡麻白者油多
　　尔雅翼麻实既可以养人而其缕又可以爲布其利最广然麻之属总曰麻别而言之则有实者别名苴无实者别名枲子夏丧服传曰苴绖者麻之有蕡者也牡麻者枲麻也蕡即实也牡即无实之名也然此类亦通名麻枲故或以蕡爲枲实盖假借言之耳麻实又有文理故属金爲西方之谷明堂月令秋则食麻与犬秋气既凉又向寒无害故食当方之谷牲而至仲秋则又以犬尝麻先荐寝庙也若豳风则九月菽苴盖食农夫者不嫌于晚耳麻实既谓之蕡故古者朝事之笾熬麻麦以实之谓之麷蕡又麻于植物中最爲多子故诗称桃之夭夭有蕡其实言桃花色既盛又结子之多如麻子然以况室家之相宜而其继续繁衍者如此说文又云萉枲实或作黂则音虽异而意同后世说本草者或以黂爲牡麻之华则与诗雅所说大异又胡麻亦有实本生大宛一名油麻一名狗虱一名方茎纯黒者名巨胜亦曰一叶两荚爲巨胜或曰茎圆爲胡麻茎方爲巨胜道家以爲饭陶隐居言八谷之中胡麻最爲良以诗黍稷稻粱禾麻菽麦爲八种而引董仲舒云禾是粟苗麻是胡麻按胡麻大宛之种张骞得之以归诗人所称岂应近舍中国之苴而逺述大宛之巨胜此説非是又以其胡物而细故别谓中国之麻爲汉麻亦曰大麻
　　本草纲目李时珍曰按沈存中笔谈云胡麻即今油麻更无他说古者中国只有大麻其实爲蕡汉使张骞始自大宛得油麻种来故名胡麻以别中国之大麻也寇宗奭衍义亦据此释胡麻故今并入油麻焉巨胜即胡麻之角巨如方胜者非二物也方茎以茎名狗虱以形名油麻脂麻谓其多油脂也按张揖广雅胡麻一名藤亦巨也别录一名鸿藏乃藤之误也又杜寳拾遗记云隋大业四年改胡麻曰交麻
　　又别录曰胡麻一名巨胜生上党川泽秋采之青蘘巨胜苗也生中原川谷陶景曰胡麻八谷之中惟此最良纯黑者爲巨胜巨者大也本生大宛故名胡麻又以茎方者爲巨胜圆者爲胡麻苏恭曰其角作八棱者爲巨胜四棱者爲胡麻都以乌者爲良白者爲劣孟诜曰沃地种者八棱山田种者四棱土地有异工力则同苏颂曰胡麻处处种之稀复野生苗硬如麻而叶圆鋭光泽嫩时可作蔬道家多食之本经谓胡麻一名巨胜陶景以茎之方圆分别苏恭以角棱多少分别仙方有服胡麻巨胜二法功用小别是皆以爲二物矣或云即今油麻本生胡中形体类麻故名胡麻八谷之中最爲大胜故云巨胜乃一物二名如此则是一物而有二种如天雄附子之类故葛洪云胡麻中有一叶两尖者爲巨胜别录序例云细麻即胡麻也形扁扁尔其茎方者爲巨胜也今人所用胡麻之叶如荏而狭尖茎髙四五尺黄花生子成房如胡麻角而小嫩时可食甚甘滑利大肠皮亦可作布类大麻色黄而脆俗亦谓之黄麻其实黒色如韭子而粒细味苦如胆杵末略无膏油其说各异此乃服食家要药乃尔差误岂复得效也寇宗奭曰胡麻诸说参差不一止是今人脂麻更无他义以其种来自大宛故名胡麻今胡地所出者皆肥大其纹鹊其色紫黑取油亦多嘉祐本草白油麻与此乃一物但以色言之比胡地之麻差淡不全白尔今人通呼脂麻李时珍曰胡麻即脂麻也有迟早二种黒白赤三色其茎皆方秋开白花亦有带紫艶者节节结角长者寸许有四棱六棱者房小而子少七棱八棱者房大而子多皆随土地肥瘠而然苏恭以四棱爲胡麻八棱爲巨胜正谓其房胜巨大也其茎髙者三四尺有一茎独上者角纒而子少有开枝四散者角繁而子多皆因苗之稀稠而然也其叶有本团而末鋭者有本团而末分三丫如鸭掌形者葛洪谓一叶两尖爲巨胜者指此盖不知乌麻白麻皆有二种叶也按本经胡麻一名巨胜吴普本草一名方茎抱朴子及五符经竝云巨胜一名胡麻其说甚明至陶景始分茎之方圆雷斆又以赤麻为巨胜谓乌麻非胡麻嘉祐本草复分白油麻以别胡麻并不知巨胜即胡麻中丫叶巨胜而子肥者故承误启疑如此惟孟诜谓四棱八棱爲土地肥瘠寇宗奭据沈存中之说断然以脂麻爲胡麻足以证诸家之误矣又贾思勰齐民要术种收胡麻法即今种收脂麻之法则其爲一物尤爲可据今市肆间因茎分方圆之说遂以茺蔚子僞爲巨胜以黄麻子及大藜子僞爲胡麻误而又误矣茺蔚子长一分许有三棱黄麻子黑如细韭子味苦大藜子状如壁虱及酸枣核仁味辛甘竝无脂油不可不辨梁简文帝劝医文有云世误以灰涤菜子爲胡麻则胡麻之讹其来久矣
　　又胡麻气味甘平无毒
　　又白油麻气甘大寒无毒李时珍曰胡麻取油以白者爲胜服食以黑者爲良
　　天工开物凡麻可粒可油惟火麻胡麻二种胡麻即脂麻相传西汉始自大宛来古者以麻爲五谷之一若专以火麻当之岂有当哉窃意诗书五谷之麻或其种已灭或即菽粟中之别种而渐讹其名号皆未可知也今胡麻味美而功髙即以冠百谷不爲过火麻子粒压油无多皮爲布疏恶其值几何胡麻数龠充肠移时不馁粔饵饴饧得粘其粒味髙而品贵其爲油也髪得之而泽腹得之而膏腥羶得之而芳毒厉得之而觧农家能广植厚实可胜言哉种胡麻法或治畦圃或垄田亩土碎草净之极然后以地灰微湿拌匀麻子而撒种之早者三月种迟者不出大暑前早种者花实亦待中秋乃结耨草之功惟锄是视其色有黑白赤三者其结角长寸许有四棱者房小而子少八棱者房大而子多皆因肥瘠所致非种性也收子榨油每石得四十觔余其枯用以肥田若饥荒之年则留供人食





<子部,农家类,钦定授时通考,卷三十>
　　羣芳谱大麻茎髙五六尺枝叶扶疎叶狭而长状如益母草叶一枝七叶或九叶五六月开细黄花成穗随即结子似苏子而大剥去皮作麻绩之可爲布
　　本草纲目李时珍曰麻从两木在广下象屋下派麻之形也木音派广音俨余见下注云汉麻者以别胡麻也又本经曰麻蕡一名麻勃麻花上勃勃者七月七日采之良麻子九月采入土者损人生太山川谷陶景曰麻蕡即牡麻牡麻则无实今人作布及履苏恭曰蕡即麻实非花也尔雅云蕡枲实仪礼云苴麻之有蕡者注云有子之麻爲苴皆谓子也陶以蕡爲麻勃谓勃勃然如花者复重出麻子误矣既以蕡爲米谷上品花岂堪食乎陈藏器曰麻子早春种爲春麻子小而有毒晚春种爲秋麻子入药佳压油可以油物寇宗奭曰麻子海东毛罗岛来者大如莲实最胜其次出上郡北地者大如豆南地者子小苏颂曰麻子处处种之绩其皮可以爲布农家择其子之有斑黑文者谓之雌麻种之则结子繁他子则不然也本经麻蕡麻子所主相同而麻花非所食之物苏恭之论似当矣然本草朱字云麻蕡味辛麻子味甘又似二物疑本草与尔雅礼记称谓有不同者又药性论用麻花云味苦主诸风然则蕡也子也花也其三物乎李时珍曰大麻即今火麻亦曰黄麻处处种之剥麻收子有雌有雄雄者爲枲雌者爲苴大科如油麻叶狭而长状如益母草叶一枝七叶或九叶五六月开细黄花成穗随即结实大如胡荽子可取油剥其皮作麻其稭白而有棱轻虚可爲烛心齐民要术云麻子放勃时防去雄者若未放勃先防之则不成子也其子黒而重可捣治爲烛即此也本经有麻蕡麻子二条谓蕡即麻勃谓麻子入土者杀人苏恭谓蕡是麻子非花也苏颂谓蕡子花爲三物疑而不决谨按吴普本草云麻勃一名麻花味辛无毒麻蓝一名麻蕡一名青葛味辛甘有毒麻叶有毒麻子中仁无毒据此说则麻勃是花麻蕡是实麻仁是实中仁也普三国时人去古未逺说甚分明神农本经以花爲蕡皆传写脱误耳陶氏及唐宋诸家皆不考究而臆度疑似可谓疎矣今依吴氏改正
　　又麻勃吴普曰一名麻花李时珍曰观齐民要术有放勃时防去雄者之文则勃爲花明矣
　　又麻勃气味辛温无毒
　　又麻蕡吴普曰一名麻蓝一名青葛李时珍曰此当是麻子连殻者故周礼朝事之笾供蕡月令食麻与犬麻可食蕡可供稍有分别殻有毒而仁无毒也
　　又麻蕡气味辛平有毒






<子部,农家类,钦定授时通考,卷三十>
　　圣祖御制几暇格物编沙蓬米凡沙地皆有之鄂尔多斯所产尤多枝叶丛生如蓬米似胡麻而小性暖益脾胃易于消化好吐者食之多有益作爲粥滑腻可食或爲米可充饼饵茶汤之需向来食之者少自朕试用之知其宜人今取之者众矣











　　本草纲目苏颂曰亚麻子出兖州威胜军苗叶俱青花白色八月上旬采其实用李时珍曰今陜西人亦种之即壁虱胡麻也其实亦可榨油防灯气恶不堪食其茎穗颇似茺蔚子不同
　　又亚麻子气味甘微温无毒











　　本草纲目苏颂曰蓖麻叶似大麻子形宛如牛蜱故名李时珍曰蓖亦作螕牛虱也其子有麻防故名
　　又苏恭曰此人间所种者叶似大麻叶而甚大结子如牛蜱今胡中来者茎赤髙丈余子大如皂荚核用之亦良韩保升曰今在处有之夏生苗叶似葎草而大厚茎赤有节如甘蔗髙丈余秋生细花随便结实殻上有刺状类巴豆青黄斑褐夏采茎叶秋采实冬采根晒干用李时珍曰其茎有赤有白中空其叶大如瓠叶每叶凡五尖夏秋间桠里抽出花穗累累黄色每枝结实数十颗上有刺攒簇如猬毛而輭凡三四子合成一颗枯时劈开状如巴豆殻内有子大如豆殻有斑防状如牛螕再去斑殻中有仁娇白如续随子仁有油可作印色及油纸子无刺者良有刺者毒
　　又蓖麻气味甘辛平有小毒


<子部,农家类,钦定授时通考,卷三十>
　　尔雅蕛苵
　　注蕛似稗布地生秽草疏蕛一名苵似稗之秽草也布生于地庄子曰道在蕛稗是亦有米细小又曰若蕛米之在太仓是也
　　六书故稗叶纯似稻节间无毛实似蕡害稼
　　尔雅翼孟子曰五谷者种之美者也茍爲不熟不如蕛稗蕛与稗二物也皆有米而细小庄子曰道在蕛稗言比于谷则微细而不精道亦在焉又曰若蕛之在太仓亦言小也尔雅蕛苵释曰蕛一名苵似稗之秽草布生于地而稗则生下泽中故古诗曰蒲稗相因依泛胜之书曰稗水旱无不熟之时又特滋盛易得芜秽良田亩得二三十斛宜种之以备防年
　　又稗中有米熟时可取之炊之不减粢米又可酿作酒武帝时令典农种之一顷收二千斛斛得米三升大俭可磨食之盖稗遇水旱无不熟而五谷则有熟不熟之时以此不熟方之于稗则爲不如耳草之似谷可养人者甚多博物志称蒒草实食之如大麦本草称东廧可爲饭又菵米可爲饭四月熟久食不饥狼尾草子作黍食之令人不饥又蒯草子亦堪食如秔米又蓬草子作饭无异秔米俭年食之此皆五谷之外可以接粮者故附着之
　　本草纲目李时珍曰稗乃禾之卑贱者也故字从卑又陶景曰稗子亦可食又有乌禾生野中如稗荒年可代粮而杀虫煮以沃地蝼蚓皆死陈藏器曰稗有二种一种黄白色一种紫黑色紫黑色者似芑有毛北人呼爲乌禾
　　又稗米气味辛甘苦微寒无毒
　　农政全书稗子有二种水稗生水田边旱稗生田野中今处处有之苗叶似槮子叶色深緑脚叶颇带紫色结子如黍粒大茶褐色味微苦性微温
　　又稗多收能水旱可救俭孟子言五谷不熟不如荑稗淮南所谓小利者皆以此且稗秆一亩可当稻秆二亩其价亦当米一石宜择嘉种于下田蓺之岁岁无絶倘遇灾年便得广植胜于流移捃拾远矣
　　子【附　一名龙爪粟一名鸭爪稗】
　　农政全书子生水田中及下湿地内苗叶似稻但差短梢头结穗彷佛稗子穗其子如黍粒大茶褐色味甘本草纲目李时珍曰乃不黏之称也又不实之貌也龙爪鸭爪象其穗岐之形
　　又李时珍曰子山东河南亦五月种之苗如茭黍八九月抽茎有三棱如水中藨草之茎开细花簇簇结穗如粟穗而分数岐如鹰爪之状内有细子如黍粒而细赤色其稃甚薄其味麤涩
　　又子气味甘濇无毒
　　稂【附】
　　诗曹风冽彼下泉浸彼苞稂
　　尔雅稂童粱
　　注稂莠类也疏今人谓之宿田翁或谓之守田也
　　说文稂禾秀之穗生而不成者谓之蕫蓈
　　尔雅翼稂恶草与禾相杂
　　本草纲目稂一名狼尾草陈藏器曰生泽地似茅作穗广志云子可作黍食李时珍曰茎叶穗粒并如粟而穗色紫黄有毛荒年亦可采食
　　菵草【附】
　　尔雅皇守田
　　注似燕麦子如雕胡米可食生废田中一名守气
　　尔雅翼菵米可爲饭生水田中苗子似小麦而小四月熟久食不饥尔雅所谓皇守田者也
　　东廧【附　一名粱禾】
</div>
    <div class="pagination">
<a href="钦定授时通考_page35.html">上一页</a><span>...</span><a href="钦定授时通考_page31.html">31</a><a href="钦定授时通考_page32.html">32</a><a href="钦定授时通考_page33.html">33</a><a href="钦定授时通考_page34.html">34</a><a href="钦定授时通考_page35.html">35</a><span class="current-page">36</span><a href="钦定授时通考_page37.html">37</a><a href="钦定授时通考_page38.html">38</a><a href="钦定授时通考_page39.html">39</a><a href="钦定授时通考_page40.html">40</a><a href="钦定授时通考_page41.html">41</a><span>...</span><a href="钦定授时通考_page37.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
