<!DOCTYPE html>
<html>
<head>
    <meta charset="UTF-8">
    <title>王氏农书 - 第 2 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王氏农书 - 第 2 页/共 37 页</h1>
    <div class="content">　　授时篇第一【案授时图见后农器图谱】
　　授时之说始于尧典自古有天文之官重黎以上其详不可得闻尧命羲和厯象日月星辰考四方之中星定四时之仲月以南方朱鸟七星之中殷仲春则厥民析而东作之事起矣以东方大火房星之中正仲夏则厥民因而南讹之事兴矣以西方虚星之中殷仲秋则厥民夷而西成之事举矣以北方昴星之中正仲冬则厥民隩而朔易之事定矣然所谓厯象之法犹未详也舜在璿玑玉衡以齐七政说者以为天文器后世言天之家如洛下闳鲜于妄人軰述其遗制营之度之而作浑天仪厯家推歩无越此噐然而未有图也葢二十八宿周天之度十二辰日月之防二十四气之推移七十二之迁变如环之循如轮之转农桑之节以此占之四时各有其务十二月各有其宜先时而种则失之太早而不生后时而蓺则失之太晚而不成故曰虽有智者不能冬种而春收农书天时之宜篇云万物因时受气因气发生时至气至生理因之今人雷同以正月为始春四月为始夏不知隂阳有消长气有盈缩冐昩以作事其克有成者幸而已矣此图之作以交立春节为正月交立夏节为四月交立秋节为七月交立冬节为十月农事早晚各防于每月之下星辰干支别为圆图使可运转北斗旋于中以为凖则每嵗立春斗柄建于寅方日月防于营室东井昏见于午建星辰正于南由此以徃积十日而为旬积三旬而为月积三月而为时积四时而成嵗一嵗之中月建相次周而复始气推迁与日厯相为体用所以授民时而节农事即谓用天之道也夫授时厯每嵗一新授时图常行不易非厯无以起图非图无以行厯表里相叅转运无停浑天之仪粲然具在是矣然按月农时特取天地南北之中气作标凖以示中道非胶柱鼓瑟之谓若夫逺近寒暖之渐殊正闰常变之或异又当推测晷度斟酌先后庻几人与天合物乘气至则生飬之节不至差谬此又图之体用余致也不可不知务农之家当家置一本考厯推图以定种蓻如指诸掌故亦名曰授时指掌活法之图
　　地利篇第二
　　周礼遂人以嵗时稽其人民而授之田野教之稼穑凡治野以土宜教甿今去古已逺田野散濶在上者可不稽诸古而騐于今而以教之民哉夫封畛之别地势辽絶其间物产所宜者亦徃往而异焉何则风行地上各有方位【东方谷风东南方清明风南方凯风西南方凉风西方阊阖风西北方不周风北方广莫风东北方融风】土性所宜因随气化所以逺近彼此之间风土各有别也自黄帝画野分州得百里之国万区至帝喾创制九州统领万国尧遭洪水天下分絶使禹治之水土既平舜分为十二州防复为九州禹既平水可事种蓻乃命弃曰黎民阻饥汝后稷播时百谷是水平之后始播百谷者稷也孟子谓后稷教民稼穑树蓻五谷谓之敎民意者不止教以耕耘播种而已其亦因九州之别土性之异视其土宜而教之欤今按禹贡冀州厥土惟白壌厥田惟中中兖州厥土黒坟厥田惟中下青州厥土白坟厥田惟上下徐州厥土赤埴坟厥田惟上中州厥土惟涂泥厥田惟下下荆州厥土惟涂泥厥田惟下中豫州厥土惟壌下土坟垆厥田惟中上梁州厥土青黎厥田惟下上雍州厥土黄壌厥田惟上上由是观之九州之内田各有等土各有产山川阻隔风气不同凡物之种各有所宜故宜于冀兖者不可以青徐论宜于荆者不可以雍豫拟此圣人所谓分地之利者也农书云谷之为品不一风土各有所宜周礼职方氏云州其谷宜稲荆州其谷宜稻豫州其谷宜五种【黍稷菽麦稻】青州其谷宜稻麦兖州其谷宜四种【黍稷稻麦】雍州其谷宜黍稷幽州其谷宜三种【黍稷稻】冀州其谷宜黍稷并州其谷宜五种虽徐梁阙所纪载而九州风土之宜其大概可见矣书序称九州之志谓之九邱言九州所有土地所生风气所宜皆聚此书孔子述职方以除九邱葢谓此也此言九州之域种蓺之法也今国家区宇之大人民之众际所覆载皆为所有非九州所能限也常以大体考之天下地土南北髙下相半且以江淮南北论之江淮以北髙田平旷所种宜黍稷等稼江淮以南下土涂泥所种宜稻秫又南北渐逺寒暖殊别故所种早晚不同惟东西寒暖稍平所种杂错然亦有南北髙下之殊其约论如此然又以十二州十二分野土壌名物论之不无少异所谓十二分野上应二十八宿各有度数【州郡度数躔次云角亢氐郑兖州东郡入角一度东平任城山隂入角六度济北陈留入亢五度济隂入氐一度东平入氐七度泰山入角十二度房心宋豫州颖州入房一度汝南入房二度沛郡入房四度梁国入房五度淮阳入心一度鲁国入心三度楚国入房四度尾箕燕幽州凉州入箕中十度上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度渤海入箕一度乐浪入箕三度元莵入箕六度广阳入箕九度斗牵牛须女吴越州九江入斗一度庐江入斗六度豫章入斗十度丹阳入斗十六度防稽入斗一度临淮入斗四度广陵入牛八度泗水入女一度六安入女六度虚危齐青州齐国入虚六度北海入虚九度济南入危一度乐安入危四度东莱入危九度平原入危十一度菑州入危十四度营室东壁卫并州安定入营室一度天水入营室八度陇西入营室四度酒泉入营室十一度张掖入营室十二度武都入东壁一度金城入东壁四度武威入东壁六度炖煌入东壁八度奎娄胃鲁徐州东海入奎一度琅琊入奎六度髙宻入娄一度城阳入娄九度胶东入胃一度昴毕赵冀州魏郡入昴一度钜鹿入三度恒山入昴五度广平入昴七度中山入昴八度清河入昴九度信都入毕三度赵郡入毕八度安平入毕四度河间入毕十度真定入毕十三度觜参魏益州广汉入觜一度越嶲入觜三度蜀郡入参一度犍为入参三度防牱入参五度巴蜀入参八度汉中入参九度益州入参七度东井舆鬼秦雍州云中入东井一度定襄入东井八度鴈门入东井十六度代郡入东井二十八度太原入东井二十九度上党入舆鬼二度栁七星张周三辅宏农入栁一度河南入七星三度河东入张一度河内入张九度翼轸楚荆州南阳入翼六度南郡入翼十度江夏入翼十二度零陵入轸十一度桂阳入轸六度武陵入轸十度长沙入轸十六度】其土产名物各有证騐此天地覆载一定古今不可易者葢其土地之广不外乎是但所属邉裔不无辽絶若能自内而求外由近而及逺则土产之物皆可推而知之矣大抵风土之说总而言之则方域之多大有不同详而言之虽一州之域亦有五土之分似无多异周礼大司徒以土防之法辨五地之物生一曰山林二曰川泽三曰邱陵四曰坟衍五曰原隰以土宜之法辨十有二土之名物【十二分野之土各有所宜辨其名谓白壌黒坟之类辨其物谓所生之物】以相民宅而知其利害以阜人民以蕃鸟兽以育草木以任土事辨十有二壌之物而知其种以教稼穑树艺【遂以教民春耕秋穑】然稼穑树艺又有周礼草人掌土化之法以物土相其宜以为之种凡粪种骍刚用牛赤缇用羊坟壌用麋渇泽用鹿咸泻用貆【胡官反】勃壌用狐埴坟用豕强防【呼览切坚也】用蕡【扶云切】轻爂【孚照切脆也】用犬【凡所以粪种者皆谓煮取汁也】此谓占地形色为之种者一取牛羊等汁以溲种而化之使羙则得其宜矣若今之善农者审方域田壌之异以分其类参土化土防之法以辨其种如此可不失种土之宜而能尽稼穑之利是图之成非独使民视为训则抑亦望当世之在民上者按图考随地所在悉知风土所别种艺所宜虽万里而遥四海之广举在目前如指掌上庻乎得天下农种之总要国家教民之先务此图之所以作也幸试览焉
　　孝弟力田篇第三
　　孝弟力田古人曷为而并言也孝弟为立身之本力田为飬身之本二者可以相资而不可以相离也葢自民受天地之中以生莫不有是理亦莫不有是气爱之理为仁宜之理为义自其仁而用之亲亲为孝自其义而用之长长为悌皆其得于良知良能之素人人之所同也特其气禀有清浊之异其清者为士而浊者为农为工为商士以眀其仁义农以赡其衣食工以制其器用商以通其货贿此四民者皆天之所设以相资焉者圣人树其法度制其品节以教而飬之使天下之人莫不衣其衣而食其食亲其亲而长其长然其教之者莫先于士飬之者莫重于农士之本在学农之本在耕是故士为上农次之工商为下本末轻重昭然可见古者田有井党有庠遂有序家有塾新谷既入子弟始入塾距冬至四十五日而出聚则行射饮正齿位读教法散则从事于耕故天下无不学之农诗曰黍稷薿薿攸介攸止烝我髦士即汉力田之科是已帝舜圣人也万世而下言孝莫加焉而耕于歴山伊尹之训曰立爱惟亲立敬惟长而耕于莘野其他如冀缺长沮桀溺荷蓧丈人之徒皆以耕为事故天下亦少不耕之士周官大司徒三嵗大比考其徳行道艺而先孝友即汉孝悌之科是已夫天下之务本莫如士其次莫如农农者被蒲茅饭麄粝居蓬藋逐牛豕戴星而出带月而归父耕而子馌兄作而弟随公则奉租税给征役私则飬父母育妻子其余则结亲姻交邻里有淳朴之风者莫农若也至于工逞技巧商操赢余转徙无常其于终飬之义友于之情必有所不逮虽世所不可缺而圣人不以加于农也是以古者崇本抑末其教民也以孝弟为先其制刑也亦以不孝不弟为重加意于立身之本如此当其生也宅不毛者有里布田不耕者出屋粟民无职事者出夫家之征及其死也不畜者祭无牲不耕者祭无盛不树者无椁不蚕者不帛不绩者不衰加意于飬生之本又如此于斯时也家给人足上下有序亲踈有礼末作之流亦鲜矣又安有游惰者哉至于瘖聋跛躃断者侏儒各以其器食之彼废疾之人犹有所事而后食况于手足耳目无故者哉汉代去古未逺立为孝弟力田之科髙帝令贾人不得衣丝乘车重租税以困辱之恵帝虽稍弛商贾之禁然犹市井子孙不得为官仕皆所以崇本而抑末也至文帝时风俗之靡公私之匮贾谊尚以为言帝感其说乃耕耤田尝诏曰孝弟天下之大顺也其遣谒者劳赐又诏曰力田民生之本也其赐力田帛二匹而以户口率置力田常员各率其意以导民焉唐太宗亦诏民有见业农者不得转为工贾工贾舍见业而力田者免其调夫末作之民尚有益于世用古人且若是抑之而况世降俗末又有出于末作之外者舍其人伦惰其身体衣食之费反侈于齐民以有限之物供无益之人上之人不惟不抑之反从而崇之何哉且一夫不耕民有饥者一女不蚕民有寒者乃若一夫耕众人坐而食之欲民之无饥不可得也一女蚕众人坐而衣之欲民之无寒不可得也饥寒切于民之身体其所以仰事俯育飬生送死者皆无所资欲其孝弟不可得也故曰仓廪实知礼节衣食足知荣辱岂不信乎农夫受饥寒之苦见游惰之乐反从而羡之至去陇畆弃耒耜而趋之是民之害也又岂特逐末而已哉夫孝弟者本性之所固有力田者本业之所当为民失其业且失其性者岂其本然哉直狥于流俗惑于他岐以至是耳今国家累降诏条如有勤务农桑増置家业孝友之人从本社举之司县察之以闻于上司嵗终则稽其事或有防惰之人亦从本社训之不听则以闻于官而别徴其役此深得古先圣人化民成俗之意使有职于牧民者悉意奉行眀仁义之实以教之课农桑之利以飬之则民志专一风俗还淳可使人有曾闵之行而家为尧舜之民矣欧阳永叔有云莫若脩其本以胜之此之谓也






　　农书卷一
　　钦定四库全书
　　农书卷二　　　　　　　　元　王祯　撰农桑通诀二
　　垦耕篇第四
　　易大传曰神农氏作斵木为耜揉木为耒耒耨之利以敎天下周书云神农之时天雨粟神农耕而种之始作陶冶斤斧为耒耜以垦草莽然后五谷兴此农事之始也当尧之时洪水泛滥草木畅茂五谷不登禹乃随山刋木益烈山泽而焚之然后九州之土皆可种艺耕作于是后稷敎民稼穑树艺五谷农功之兴其有次第如此垦耕者其农功之第一义欤垦除荒也耕犂也古文耕作畊盖古井田之制今从耒井声故作耕前汉赵过为捜粟都尉田多垦辟即今俗谓开荒也凡垦辟荒地春曰燎荒【如平原草莱深者至春烧荒趂地气通润草芽欲发根荄柔脆易为开垦】夏曰防青【夏月草茂时开谓之防青可当草粪但根须壮宻须借强牛乃可盖莫若春为上】秋曰芟夷【其次秋暮草木丛密时先用防刀徧地芟倒暴干放火至春而开根朽省功】崔寔四民月令曰正月土气上腾土长冐橛説者云陈根可防急菑强土黑垆之田二月隂冻毕释可菑美田缓土及河渚小处三月杏花盛可菑沙白轻土之田五月六月可菑麦田也如泊下芦苇地内必用【力意切】刀引之犁镵随耕起墢【音伐】特易牛乃省力沿山或老荒地内树木多者必须用镢劚去余有不尽耕科【俗谓之埋头根也】当使熟防煆成镵尖【套于退旧生鐡镵上】纵遇根株不至擘缺妨误工力或地叚广濶不可徧劚则就斫枝茎覆于本根上干焚之其根即死而易朽又有经暑雨后用牛曳磟碡或辊子于所斫根查上和泥碾之干则挣【争去声】死一二嵗后皆可耕种其林木大者则【乌更切】杀之【谓剥断树皮其树立死】叶死不扇便任种莳三嵗后根株茎朽以火烧之则通为熟田矣周礼薙氏掌杀草春始生而萌之夏日至而夷之秋绳【去声】而芟之冬日至而耜之【书薙作夷谓芟草也】又柞氏掌攻草木及林麓夏日至令刋阳木而火之冬日至剥隂木而水之注云刋剥背斫去次地之皮即此谓除木也诗曰载芟载柞其耕泽泽盖谓芟草除木而后可耕也大凡开荒必趂雨后又要调停犂道浅深麄细浅则务尽草根深则不至塞墢麄则贪生费力细则贪熟少功唯得中则可耕荒毕以鐡齿过漫种黍稷或脂麻绿豆耙劳再徧明年乃中为谷田今汉沔淮颍上率多创开荒地当年多种脂麻等种有收至盈溢仓箱速富者如旧稻塍内开耕毕便撒稻种直至成熟不须薅【呼髙反】防縁新开地内草根既死无草可生若诸色种子年年拣净别无稗莠数年之间可无荒薉所收常倍于熟田盖旷闲既久地力有余苖稼鬯【音畅】茂子粒蕃息也谚云坐贾行商不如开荒言其获利多也除荒开垦之功如此若夫耕犂之事又有本末上古圣人制耒耜以敎耕耨三代以上皆耦耕谓两人合二耜而耕之诗曰亦服尔耕十千维耦者此也春秋之时后稷之裔孙叔均始作牛耕至汉赵过増其制度三犂一牛则力省而功倍今之耕者大率祖此周礼遂人治野以时器劝甿【音萌】言农夫之耕当先利其器也故诗曰三之日于耜四之日举趾又曰有略其耜俶载南畆周礼车人为耒庛庛有三等【见农器谱耒耜门】今易耒耜而为犂不问地之坚强轻弱莫不任使欲浅欲深求之犁箭箭一而已欲廉欲猛取之犁梢梢一而已然则犁之为器岂不简易而利用哉耕地之法未耕曰生已耕曰熟初耕曰塌【音塔】再耕曰转生者欲深而猛熟者欲浅而廉此其略也天气有隂阳寒燠之异地势有髙下燥湿之别顺天之时因地之宜存乎其人按月令孟春之月天子以元日祈谷于上帝乃择元辰天子亲载耒耜帅三公九卿诸侯大夫躬耕帝耤命田司善相邱陵阪险原隰土地所宜五谷所殖以敎导民田事既饬先定凖直农乃不惑仲春之月耕者少舍此言农以春耕为先务也齐民要术云凡耕髙下田不问春秋必须燥湿得所为佳若水旱不调宁燥无湿【燥耕虽块一经得雨地则粉解湿耕坚垎数年不佳谚曰湿耕泽锄不如归去言无益而有损湿耕者白背速之亦无伤否则大恶也】秋耕欲深夏耕欲浅秋耕防青为上【比至冬月青草复生其美与豆同】初耕欲深转地欲浅【耕不深则地不熟转不浅则动生土】菅茅之地宜纵牛羊践之七月耕之则死汜胜之曰凡耕之本在于趣时春冻解地气始通土一和解夏至天气始暑隂气始盛土复解夏至后九十日昼夜分天地气和以此时耕一而当五名曰膏泽皆得时功韩氏直説云凡地除种麦外并宜秋耕秋耕之地荒草自少极省锄工如牛力不及不能尽秋耕者除种粟地外其余黍豆等地春耕亦可大抵秋耕宜早春耕宜迟【秋耕宜早者乘天气未寒时将阳和之气掩在地中其苗易荣过秋天气寒冷有霜时必待日髙方可耕地恐掩寒气在内令地薄不收子粒春耕宜迟者亦待春气和暖日髙时耕】此所谓顺天之时也齐民要术云春地气通可耕坚硬强地黑垆土輙平磨其块以生草草生复耜天有小雨复耕和之勿令有块以待时所谓强土而弱之也杏始华荣輙耕轻土弱土望杏花落复耕耕輙蔺【音吝】之草生有雨泽耕重蔺之土甚轻者以牛羊践之如此则土强所谓弱而强之也此所以因地而利之也农书云早田获刈才毕随即耕治晒暴加粪壅培而种豆麦蔬茹因而熟土壤而肥沃之以省来嵗工役其所收又足以助嵗计晚田宜待春乃耕为其藁秸坚韧必待其朽腐易为牛力也北方农俗所传春宜早晚耕夏宜兼夜耕秋宜日髙耕中原地皆平旷旱田陆地一犁必用两牛三牛或四牛以一人执之量牛强弱耕地多少其耕皆有定法【所耕地内先并耕两犁墢皆内向合为一垅谓之浮疄自浮疄为始向外缴耕终此一叚谓之一缴一缴之外又间作一缴耕毕于三缴之间歇下一缴却自外缴耕至中心作一盖三缴中成一也其余欲耕平原率皆仿此】南方水田泥耕其田髙下濶狭不等以一犁用一牛挽之作止回旋惟人所便【髙田早熟八月燥耕而熯之以种二麦其法起墢为疄两疄之间自成一一叚耕毕以锄横截其疄泄利其水谓之腰沟二麦既收然后平沟蓄水深耕俗谓之再熟田也下田熟晚十月收刈既毕即乗天晴无水而耕之节其水之浅深常令块墢半出水靣日暴雪冻土乃酥碎仲春土膏脉起即再耕治又有一等水田泥淖极深能防牛畜则以木杠横亘田中人立其上而锄之南方人畜耐暑其耕四时皆以中昼】此南方地势之异宜也凡人家营田皆当量力宁可少好不可多恶诗曰无田【去声】甫田维莠骄骄言力不给而贪多务得未免茍简之故荘子曰昔予为禾耕而卤莽之其实亦卤莽而报予芸而灭裂之其实亦灭裂而报予此言茍简之害也农书云古者分田之制一夫一妇受田百畆以其地有肥墝【去交切】故有不易一易再易之别不易之地家百畆谓可以嵗耕之也一易之地家二百亩谓间嵗耕其半也再易之地家三百亩谓嵗耕百亩三嵗而一周也先王之制如此非独以为土敝则草木不长气衰则生物不遂也抑欲其财力有余深耕易耨而嵗可常稔今之农夫既不如古往往租人之田而耕之茍能量其财力之相称而无卤莽灭裂之患则丰穰可以力致而仰事俯育之乐可必矣今备述经传所载农事之法兼髙原下田地势之宜自北自南习俗不同曰垦曰耕作事亦异通变谓道无泥一方则田功脩而稼穑之务可以次第而举矣
　　耙劳篇第五
　　凡治田之法犁耕既毕则有耙劳耙有渠防之义劳有盖磨之功今人呼耙曰渠疏劳曰盖磨皆因其用以名之所以散墢去芟平土壤也桓寛盐鐡论曰茂木之下无丰草大块之间无美苖耙劳之功不至而望禾稼之秀茂实栗难矣韩氏直説云古农法犂一六今人只知犂深为功不知熟为全功功不到土麄不实下种后虽见苖立根在麄土根土不相着不耐旱有悬死虫咬干死诸病耙功到则土细而立根在细实土中又碾过根土相着自然耐旱不生诸病又云凡地除种麦外并宜秋耕先以鐡齿纵横之然后挿犂细耕随耕随劳至地大白背时更两徧至来春地气透时待日髙复四五徧其地爽润上有油土四指许春虽无雨时至便可下种齐民要术云耕荒毕以鐡齿再徧耙之盖鐡齿已为之先再用耙而后劳之也今人但耕地毕破其块墢而后用劳平磨乃为得也齐民要术云耕地深细不得趂多看干湿随时盖磨待一叚总转了横盖一徧每耕一徧盖两徧最后盖三徧还纵横盖之种麦地以五月耕三徧种麻地耕五六徧倍盖之但依此法除虫灾外小小旱干不至全损縁盖磨数多故也又云春耕寻手劳秋耕待白背劳【盖春多风不即劳则致地虚燥秋田湿湿速劳则恐致地硬】又曰耕欲廉劳欲再凡已耕耙欲受种之地非劳不可谚曰耕而不劳不如作暴窃见世人耕了仰着土块并待孟春盖若冬乏氷雪连夏亢阳徒道秋耕不堪下种也然耙劳之功非但施于纳种之前亦有用于种苗之后者齐民要术曰苗既出垅每一遇雨白背时輙以鐡齿纵横耙而劳之耙法令人坐上数以手断去草草塞齿则伤苗如此令地熟软易锄省力此用于种苖之后也南方水田转毕则耙耙毕则抄【抄见农器谱】故不用劳其耕种陆地者犂而耙之欲其土细再犂再耙后用劳乃无遗功也北方又有所谓挞者与劳相类齐民要术云春种欲深宜曵重挞【春气冷生迟不曵挞则根虚虽生輙死】虽生夏气热而速曵挞遇雨必致坚垎春泽多者或亦不须挞必欲挞者须待白背湿挞令地坚硬也又用曵打场圃极为平实今人凡下种耧种后惟用砘车碾之然执耧种者亦须腰系轻挞曵之使垅土覆种稍深也或耕过田亩土性虚浮者亦宜挞之打令土实也今当耕种用之故附于耙劳之末然南人未尝识此盖南北习俗不同故不知用挞之功至于北方逺近之间亦有不同有用耙而不知用劳有用劳而不知用耙亦有不知用挞者【耙劳挞并见农器谱】今并载之使南北通知随宜而用使无偏废然后治田之法可得论其全功也
　　播种篇第六
　　书称黎民阻饥汝后稷播时百谷诗言降之穜稑稙穉菽麦奄有下国俾民稼穑盖言天相后稷之功也后之农家者流皆祖述之以至于今其法悉备周礼司稼掌廵邦野之稼而辨其穜稑之种周知其名与其所宜地以为法而县于邑闾按农书九谷之种黍稷秫稻麻大麦小麦大豆小豆凡种浥郁则不生生亦防死种杂者禾生早晚不均舂复减而难熟特宜存意拣选常嵗别收好穗纯色者劁【音樵】刈悬之又有粒而或箪或窖者将种前二十许日取出晒之令燥种之汜胜之曰牵马令就谷堆食数口以马践过为种无虸蚄等虫也种或伤湿浥郁则生虫也或取马骨剉一石以水三石煮之三沸漉去滓以汁渍附子五枚三四日去附子以汁和蚕矢羊矢各等分搅令洞洞如稠粥先种二十日以溲种如麦饭状当天旱燥时溲之立干薄布数搅令干明日复溲隂雨则勿溲六七溲而曝干谨藏勿令复湿至可种时以余汁溲而种之则禾稼不生虫也无马骨亦可用雪汁雪汁者五谷之精使稼又耐旱也麦种宜与剉碎苍耳或艾暑日曝干热收藏以瓦器顺时种之无不茂凡欲知嵗所宜谷以布囊盛粟等诸物种平量之以冬至日埋于隂地冬至后五十日发取量之息最多者嵗所宜也又师旷占术曰五木者五谷之先也欲知五谷但视五木择其木盛者来年多种之万不失一故杂隂阳书曰禾生于或杨大麦生于杏小麦生于桃稻生于栁或杨黍生于榆大豆生于槐小豆生于李麻生于杨或荆农书云种莳之事各有攸叙能知时宜不违先后之序则相继以生成相资以利用种无虚日收无虚月何匮乏之足患冻馁之足忧哉正月种麻枲二月种粟脂麻有早晚二种三月种早麻四月种豆五月中旬种晚麻七夕以后种莱菔菘芥八月社前即可种麦经两社即倍收而坚好如此则种之有次第所谓顺天之时也凡五谷上旬种者全收中旬中收下旬下收又地势有良薄山泽有异宜故良田宜种晚薄田宜种早良田非独宜晚早亦无害薄田种晚必不成实山田宜种强苖以避风霜泽田种弱苗以求华实孝经援神契曰黄白土宜禾黑坟宜麦与黍赤土宜菽污泉宜稻所谓因地之宜也南方水稻其名不一大槩为类有三早熟而细者曰籼晚熟而香润者曰粳早晚适中米白而黏者曰稬三者布种同时每嵗收种取其熟好坚粟无秕不杂谷子晒干蔀藏置髙爽处至清明节取出以盆盎别贮浸之三日漉出纳草篅中晴则暴暖浥以水日三数遇隂寒则浥以温汤芽白齐透然后下种须先择美田耕治令熟泥沃而水清以既芽之谷漫撒稀稠得所秧生既长小满芒种之间分而莳之旬日髙下皆遍北土髙原本无陂泽逐水曲而田者纳种如前法既生七八寸防而栽之凡下种之法有漫种耧种瓠种区种之别漫种者用斗盛谷种挟左腋间右手料取而撒之随撒随行约行三步许即再料取务要布种均匀则苖生稀稠得所秦晋之间皆用此法南方惟种大麦则防种其余粟豆麻小麦之类亦用漫种北方多用耧种【耧种见农器谱】其法甚备齐民要术云凡种欲牛迟缓行种人令促步以足蹑陇底欲土实种易生也今人制造砘车【砘子之制见农器谱】随耧种之后循陇碾过使根土相着功力甚速而当【去声】瓠种者【瓠种之法见农器谱】窍瓠贮种随行随种务使均匀犁随掩过覆土既深虽暴雨不至迫挞暑夏最为耐旱且便于撮锄今燕赵间多用之区种之法凡山陵近邑髙危倾陂及邱城上皆可为区田粪种水浇备旱灾也【区田法见农器谱】又按食货志云种谷必杂五种以备灾害【五种黍稷麻麦豆也】又曰菜茹有畦瓜瓠果蓏殖于疆埸则是五种之外蔬蓏亦不可阙者故谷不熟曰饥菜不熟曰馑物理论云百谷者三谷各二十种蔬果各二十种共为百谷盖蔬果之实所以助谷之不及也是故烹葵食瓜乃系之豳风农桑之诗畜菜取蔬互见于月令收敛之后然地有肥瘠能者择焉时有先后勤者务焉若夫种莳之法姑畧陈之凡种蔬蓏必先燥爆其子地不厌良薄即粪之锄不厌频旱即灌之用力既多收利必倍大抵蔬宜畦种蓏宜区种畦地长丈余广三尺先种数日斸起宿土杂以蒿草灰燎之以絶虫类并得为粪临种益以他粪治畦种之区种如区田法区深广可一尺许临种以熟粪和土拌匀纳子粪中苖出料视稀稠去留之又有芽种凡种子先用淘净顿瓠瓢中覆以湿巾三日后芽生长可指许然后下种先于熟畦内以水饮地匀掺芽种复筛细粪土覆之以防日曝此法菜既出齐草又不生凡菜有虫苦参根并石灰水泼之即死茍能依上法种莳非止家可足食余者亦可为资生之利昔龚遂劝农口种葱五十本薤百本韭一畦渤海之民縁是致足夫养生必以谷食配谷必以蔬茹此日用之常理而贫富所不可阙者故于谷食之后以蔬茹继之而成其百谷之数今歴论播种之法庶农圃者择而用之







　　农书卷二
　　钦定四库全书
　　农书卷三　　　　　　　　元　王祯　撰农桑通诀三
　　锄治篇第七
　　传曰农夫之务去草也芟夷蕴崇之絶其本根勿使能殖则善者信【音伸】矣盖稂莠不除则禾稼不茂种苗者不可无锄芸之功也又说文云锄言助也以助苗也故字从金从助凡谷须锄乃可滋茂谚云锄头自有三寸泽也诗曰其镈【音博】斯赵以薅荼蓼镈芸田器古之镈其今之锄欤【镈与锄见农器谱】按齐民要术云苗生如马耳则镞锄【谚曰欲得谷马耳镞】稀豁之处锄而补之凡五谷惟小锄之为良【小锄者非直省功谷亦大胜大锄者草根繁茂用功多而收功益少】苗出垅则深锄锄不厌数周而复始勿以无草而暂停【锄者非止除草乃地熟而谷多糠薄米息锄得十徧更得八米也】春锄起地夏而锄草故春锄不用触湿六月已后虽湿亦无嫌【春苗既浅隂未覆地湿锄则地坚夏苗隂厚地不见日故虽湿亦无害矣管子曰为国者使民寒耕而热芸芸除草也】又云黍粟苗未与垅齐即锄一徧经五七日更报锄第二徧未蚕老更报锄第三徧无力则止如有余力秀后更锄第四徧脂麻大豆并锄两徧止亦不厌早锄谷第一徧便科定每科只留两三茎更不得留多每科相去一尺两垅头空务欲深细第一徧锄未可全深第二徧惟深是求第三徧较浅于第二徧第四徧又浅于第三徧盖谷科大则根浮故也第一次撮苗曰镞第二次平垅曰布第三次培根曰防第四次添功曰复一次不至则稂莠之害秕稗之杂入之矣谚云谷锄八徧饿杀狗为无糠也其谷亩得十石斗得八米此锄多之效也其所用之器自撮苗后可用以代耰锄者名曰耧锄【见农器谱】其功过锄功数倍所办之田日不啻二十亩或用劐子其制颇同【劐见农器谱】如耧锄过苗间有小豁眼不到处及垅间草薉未除者亦须用锄理拨一徧为佳别有一器曰铲【见农器谱】营州以东用之又异于此凡耘苗之法亦有可锄不可锄者旱耕块墢苗薉同孔出不可锄治此耕者之失难责锄也曾氏农书芸稻篇谓记礼者曰仲夏之月利以杀草可以粪田畴可以美土疆盖耘除之草和泥渥漉深埋禾苗根下沤罨既久则草腐烂而泥土肥美嘉谷蕃茂矣大抵耘治水田之法必先审度形势先于最上处潴水勿致走失然后自下旋放旋芸之其法须用芸爪【见农器谱】不问草之有无必徧以手排漉务令稻根之傍液液然而后已荆厥土涂泥农家皆用此法又有足芸为木杖如拐子两手倚之以用力以趾塌墢泥上草薉防之苗根之下则泥沃而苗兴其功与芸爪大类亦各从其便也今创有一器曰耘荡【见农器谱】以代手足功过数倍宜普效之慕文曰养苗之道锄不如耨耨今小锄也【吕氏春秋曰先生者为米后生者为粃是故其耨也长其兄而去其弟不知稼者其耨也去其兄而养其弟不收其粟而收其粃此失耨之道也】锄后复有薅拔之法以继成其锄之功也夫稂莠秕稗杂其稼出盖锄后茎叶渐长使可分别非薅不可故有薅鼓薅马之说【事见农器谱】其北方村落之间多结为锄社以十家为率先锄一家之田本家供其饮食其余次之旬日之间各家田皆锄治自相率领乐事趋功无有偷惰间有病患之家共力助之故田无荒秽嵗皆丰熟秋成之后豚蹄盂酒递相犒劳名为锄社甚可效也今采摭南北耘薅之法备载于篇庶善稼者相其土宜择而用之以尽锄治之功也
　　粪壤篇第八
　　田有良薄土有肥硗耕农之事粪壤为急粪壤者所以变薄田为良田化硗土为肥土也古者分田之制上地家百亩嵗一耕之中地家二百亩间嵗耕其半下地家三百亩嵗耕百亩三嵗一周盖以中下之地瘠薄硗确茍不息其地力则禾稼不蕃后世井田之法变强弱多寡不均所有之田嵗嵗种之土敝气衰生物不遂为农者必储粪朽以粪之则地力常新壮而收获不减孟子所谓百亩之粪上农夫食九人也踏冀之法凡人家秋收后场上所有穰等并须收贮一处每日布牛之脚下三寸厚经宿牛以蹂践便溺成粪平旦收聚除置院内堆积之每日亦如前法至春可得粪三十余车至五月之间即载粪粪地亩用五车计三十车可粪六亩匀摊耕盖即地肥沃兼可堆粪桑行又有苗粪草粪火粪泥粪之类苗粪者按齐民要术云美田之法緑豆为上小豆胡麻次之悉皆五六月防种七八月犂掩杀之为春谷田则亩收十石其美与蚕矢熟粪同此江淮迤北用为常法草粪者于草木茂盛时芟倒就地内掩罨腐烂也记礼者曰仲夏之月利以杀草可以粪田畴可以美土疆今农夫不知此乃以其耘除之草弃置他处殊不知和泥渥漉深埋禾苗根下沤罨既久则草腐而土肥美也江南三月草长则刈以踏稻田嵗嵗如此地力常盛农书云种谷必先治田积腐藁败叶刬薙枯朽根荄遍铺而烧之即土暖而爽及初春再三耕耙而以窖罨之肥壤壅之麻籸【舒榛反】谷殻皆可与火粪窖罨谷殻朽腐最宜秧田必先渥漉精熟然后踏粪入泥荡平田面乃可撒种其火粪种土同草木堆叠烧之土热冷定用碌碡碾细用之江南水多地冷故用火粪种麦种蔬尤佳又凡退下一切禽兽毛羽亲肌之物最为肥泽积之为粪胜于草木下田水冷亦有石灰为粪则土暖而苗易发然粪田之法得其中则可若骤用生粪又布粪过多粪力峻热即烧杀物反为害矣大粪力壮南方治田之家常于田头置塼槛窖熟而后用之其田甚美北方农家亦宜效此利可十倍又有泥粪于沟港内乘船以竹夹取青泥锨泼岸上凝定裁成块子担去同大粪和用比常粪得力甚多或用小便亦可浇灌但生者立见损壊不可不知农书粪壤篇云土壤气脉其类不一肥沃硗确美恶不同治之各有宜也夫黑壤之地信美矣然肥沃之过不有生土以解之则苗茂而实不坚硗确之土信恶矣然粪壤滋培则苗蕃秀而实坚栗土壤虽异治得其宜皆可种植今田家谓之粪药言用粪犹用药也凡农居之侧必置粪屋低为檐楹以避风雨飘浸屋中必凿深池甃以砖甓凡埽除之土烧燃之灰簸之糠粃断藁落叶积而焚之沃以肥液积久乃多凡欲播种筛去瓦石取其细者和匀种子疎杷撮之待其苗长又撒以壅之何物不收为圃之家于厨栈之下深濶凿一池细甃使不渗泄每舂米则聚砻簸谷殻及腐草败叶沤渍其中以收涤器肥水与渗漉泔淀沤久自然腐烂一嵗三四次出以粪苎因以肥桑愈久愈茂而无荒废枯摧之患矣又有一法凡农圃之家欲要计置粪壤须用一人一牛或驴驾双轮小车一辆诸处搬运积粪月日既久积少成多施之种艺稼穑倍收桑果愈茂嵗有增羡此肥稼之计也夫扫除之猥腐朽之物人视之而轻忽田得之为膏润唯务本者知之所谓惜粪如惜金也故能变恶为美种少收多谚云粪田胜如买田信斯言也凡区宇之间善于稼者相其各处地理所宜而用之庶得乎土化渐渍之法沃壤滋生之效俾业擅上农矣
　　灌溉篇第九
　　昔禹决九川距四海濬畎浍距川然后播奏艰食烝民乃粒此禹平水土因井田沟洫以去水也后井田之法大备于周周礼所谓遂人匠人之治夫间有遂十夫有沟百夫有洫千夫有浍万夫有川遂注入沟沟注入洫洫注入浍浍注入川故田亩之水有所归焉此去水之法也若夫古之井田沟洫脉络布于田野旱则灌溉涝则泄去故说者曰沟洫之于田野可决而决则无水溢之害可塞而塞则无旱干之患又荀卿曰修隄防通沟洫之水潦安水藏以时决塞则沟洫岂特通水而已哉考之周礼稻人掌稼下地以水泽之地种谷也以潴蓄水以防止水以遂均水以列舍水以浍写水此又下地之制与遂人匠人异也后世灌溉之利实昉于此至秦废井田而开阡陌于今数千年遂人匠人所营之迹无复可见惟稻人之法低湿水多之地犹祖述而用之天下农田灌溉之利大抵多古人之遗迹如关西有郑国白公六辅之渠关外有严熊龙首渠河内有史起十二渠自淮泗及汴通河自河通渭则有漕渠郎州有古史渠南阳有召信臣钳卢陂卢江有孙叔敖芍陂颍川有鸿隙陂广陵有雷陂浙左有马臻镜湖兴化有萧何堰西蜀有李氷文翁穿江之迹皆能灌溉民田为百世利兴废修壊存乎其人夫言水利者多矣然不必他求别访但能修复故迹足为兴利此歴代之水利下及民事亦各自作陂塘计田多少于上流出水以备旱涸农书云惟南方熟于水利官陂官塘处处有之民间所自为溪堨【音曷】水荡难以数计大可灌田数百顷小可溉田数十亩若沟渠陂堨上置水闸以备啓闭若塘堰之水必置【音蹇】窦以便通泄此水在上者若田髙而水下则设机械用之如翻车筒轮戽斗桔橰之类挈而上之如地势曲折而水逺则为槽架连筒隂沟浚渠陂栅之类引而达之此用水之巧者若下灌及平浇之田为最或用车起水者次之或再车三车之田又为次也其髙田旱稻自种至收不过五六月其间或旱不过浇灌四五次此可力致其常稔也傅子曰陆田者命悬于天人力难修水旱不时则一年功弃矣田制之由人人力茍修则地利可尽天时不如地利地利不如人事此水田灌溉之利也方今农政未尽兴土地有遗利夫海内江淮河汉之外复有名水万数枝分别大难悉数内而京师外而列郡至于边境脉络贯通俱可利泽或通为沟渠或蓄为陂塘以资灌溉安有旱暵之忧哉复有围田及圩田之制凡边江近湖地多闲旷霖雨涨潦不时掩没或浅浸弥漫所以不任耕种后因故将征进之暇屯戍于此所统兵众分工起土江淮之上连属相望遂广其利亦有各处富有之家度视地形筑土作隄环而不断内地率有千顷旱则通水涝则泄去故名曰围田又有据水筑为堤岸复叠外防或髙至数丈或曲直不等长至弥望每遇霖潦以扞水势故名曰圩田内有沟渎以通灌溉其田亦或不下千顷此又水田之善者又如近年懐孟路开浚广济渠广陵复引雷陂庐江重修芍陂似此等处略见举行其余各处陂渠川泽废而不治不为不多倘能循按故迹或创地利通沟渎蓄陂泽以备水旱使斥卤化而为膏腴污薮变而为沃壤国有余粮民有余利然考之前史后魏裴延隽为幽州刺史范阳有旧督亢渠渔阳燕郡有故戾诸堰皆废延隽营造而就溉田万余顷为利十倍今其地京都所在尤宜疏通导达以为亿万衣食之计故秦渠序其略曰郑国在前白渠起后举臿如云决渠为雨且溉且粪长我禾黍衣食京师亿万之口夫举事兴工岂无今日之延隽倘有成效不失本末先后之叙庶灌溉之事为农务之大本国家之厚利也已上水具并见农器谱请考之




　　农书卷三
<子部,农家类,王氏农书>
　　钦定四库全书
　　农书卷四　　　　　　　　元　王祯　撰农桑通诀四
　　劝助篇第十
　　书曰相小人厥父母勤劳稼穑厥子不知稼穑之艰难乃逸盖恶劳好逸者常人之情偷惰茍且者小人之病上之人茍不眀示赏罚以劝助之则何以奬其勤劳而率其怠勌【音倦】欤周礼载师凡宅不毛者有里布谓罚以一里二十五家之泉也田不耕者出屋粟谓罚以三家之税粟也凡民无职事者出夫家之征谓虽闲民犹当出夫税家税也闾师言无职者出夫布不畜者祭无牲不耕者祭无盛不树者无椁不蚕者不帛不绩者不衰先王之于民如此岂为厉农夫哉凡欲振发而饬其蛊使之率作兴事耳是以地无遗利民无趋末田野治而禾稼遂仓廪实而府库充则斯民宁复有饿莩流离之患哉月令孟春之月命田司相【去声】土地所宜五谷所植以教导民必躬亲之孟夏劳【去声】农劝民无或失时命农勉作无休于都仲秋乃劝种麦无或失时其有失时行罪无疑季冬命田官告民出五种命农计耦耕事古人之于农盖未尝一日忘也后世劝助之道不眀其民往往去本而趋末故谚曰以贫求富农不如工工不如商刺绣纹不如倚市门此说一兴天下之民男子弃耒耜而争贩鬻妇人舍机杼而习歌舞惰防末作习以成俗一遇凶饥食不足以充其口腹衣不足以蔽其身体懐金形鹄立以待尽者比比皆是善乎王符之言曰一夫耕百人食之一妇桑百人衣之以一奉百谁能供之时君世主亦有加意于农桑者大则营田有使次则劝农有官似知所以劝助矣然而田野未尽辟仓廪未尽实游惰之民未尽归农何哉意者徒示之以虚文而未施之以实政欤古者春而省耕非但行阡陌而已资力不足者诚有以补之也秋而省敛非但观刈获而已食用不给者诚有以助之也成王适于田以其妇子之馌彼南畆攘其左右而尝其防否爱民如此田野安得而不治黍稷安得而不丰文帝所下三十六诏力田之外无他语减租之外无异说逐末之民安得而不务本太仓之粟安得而不红腐此上之人重农如此至于承流宣化之官又在于守令之贤各尽其职勤加劝课务求实效及览古之循吏如黄覇之治颍川劝种树【树谓树艺五谷】龚遂之治渤海课农耕何武行部必问垦田茨充为令益治桑柘召信臣治南阳开沟渎为民利任延治九真易射猎为牛耕张堪守渔阳开稻田皇甫隆治炖煌教耧犂此先贤劝助之迹载诸史册今略举其著者皆可为后世治民之良规诚使人君能法周成汉文之治以表倡于上公卿守令能法龚黄诸贤之事以奉承于下省徭役以寛民力驱游惰以趋农业又何患民之不劝【案此篇一遇凶饥至又何患民之不劝共四百六十四字原本误入収获篇盖谓収之欲速也之下谨改正】田之不治乎今天下之民寒而思衣皆知有桑麻之事饥而思食皆知有稼穑之功则男务耕锄女事纺织盖有不待劝而后加勤者况乎谆谆然谕之恳恳然劳之哉又况加实意行实恵验实事课实功哉如或不然上之人作无益以妨农时敛无度以困民力般乐怠傲不能以身率先于下虽课督之令家至而户说之民亦不知所劝也故古者天子亲耕皇后亲蚕下逮公卿侯伯之国与夫守令之家俱当亲执耒耜躬务农桑以率其民如此野夫田妇庸有不勤者乎今夫在上者不知衣食之所自惟以骄奢为事不思已之日用寸丝口饭皆出于野夫田妇之手甚者苛敛不已朘削脂膏以肥己宁肯勉力以劝之哉今长官皆以劝农署衔农作之事巳犹未知安能劝人借曰劝农比及命驾出郊先为文移使各社各乡预相告报期会赍敛只为烦扰耳桞子厚有言虽曰爱之其实害之虽曰忧之其实雠之种树之喻可以为戒庶长民者鉴之更其宿均其恵利但具为教条使相勉励不期化而民自化矣又何必命驾乡都移文期会欺下诬上而自徼功利然后为定典哉敢告于有司请着为常法以免亲诣烦扰之害斯民幸甚
　　収获篇第十一
　　孔氏书传曰种曰稼敛曰穑种敛者嵗之终始也食货志云力耕数耘収获如盗贼之至盖谓収之欲速也故物理论曰稼农之本穑农之末本轻而末重前缓而后急稼欲熟収欲速此良农之务也记曰种而不耨耨而不获讥其不能图功攸终也是知収获者农事之终为农者可不趋时致力以成其终而自废其前功乎月令仲秋之月命有司趋民収敛季秋之月农事备収孟冬之月循行积聚无有不敛至于仲冬农有不収藏积聚者取之不诘皆所以督民収敛使无失时也禹贡曰二百里纳铚三百里纳秸服盖纳铚者截禾穗而纳之纳秸者去穗而刈其藳纳之也诗言刈获之事最多臣工诗曰命我众人庤乃钱镈奄观铚艾【铚艾二器见农器谱】七月诗云九月筑场圃十月纳禾稼言农工之备也载芟之诗云载获济济有实其积万亿及秭良耜之诗云获之挃挃积之栗栗其崇如墉其比如栉以开百室皆言収获之富也凡农家所种宿麦早熟最宜早収故韩氏直说云五六月麦熟带青収一半合熟収一半若齐熟恐被暴风急雨所催必致抛费每日至晚即便载麦上堆积用苫宻覆以防雨作如搬载不及即于地内苫积天晴乘夜载上场即摊一二车薄则易干碾过一遍翻过又碾一遍起稭下塲子収起虽未净直待所収麦都碾尽然后将未净稭再碾如此可一日一场比至麦収尽已碾讫三之一矣大抵农家忙并无似蚕麦古语云収麦如救火若少迟慢一值隂雨即为灾伤迁延过时秋苗亦悮锄治今北方収麦多用钐【杉去声】刄麦绰钐麦覆于腰后笼内笼满则载而积于场一日可収十余畆较之南方以鎌刈者其速十倍【麦笼麦绰钐刄并见农具谱】凡北方种粟秋熟当速刈之齐民要术云収谷而熟速刈干速积【刈早则鎌伤刈晚则穗折遇风则収减湿积则藁烂积晚则耗损连雨则生耳】南方収粟用粟鋻【古甸反】摘穗北方収粟用鎌并藁刈之【粟鋻与鎌并见农器谱】田家刈毕稇【苦本切】而束之以十束积而为【力科切】然后车载上为大积积之视农功稍隙解束以旋旋镵【士咸切】穗挞之南方水地多种稻秫早禾则宜早収六月七月则収早禾其余则至八月九月诗云十月获稻齐民要术曰稻至霜降获之此皆言晚禾大稻也故稻有早晚大小之别然江南地下多雨上霖下潦劖刈之际则必湏假之乔扦多则置之笐架待晴干曝之可无耗损之失【乔扦笐架见农器谱】齐民要术云収禾之法熟过半断之刈穄欲早刈黍欲晚皆即湿践穄践讫即蒸而浥之黍宜晒之令燥凡麻有黄则刈刈毕则沤之【沤麻法见谷谱】刈菽欲晚叶落尽然后刈脂麻欲小束以五六束为一丛斜倚之口开乘车诣田抖擞还丛之三日一打四五遍乃尽耳粱秫収刈欲晚早刈损实大抵北方禾黍其収颇晚而稻熟亦或宜早南方稻秫其収多迟而陆禾亦或宜早通变之道宜审行之今按古今书传所载南北习俗所宜具述而偹论之庶不失早禾先后之节也夫田家作苦令収获以时了无遗滞黍稷富仓箱之望足慰勤劳乡社结闾里之欢逓相庆劳有以见国家龙恩之所被而民俗乐业之无穷也
　　蓄积篇第十二
　　古者三年耕必有一年之食九年耕必有三年之食虽有旱干水溢民无菜色岂非节用预偹之效欤冡宰眂【音视】年之丰凶以制国用量入以为出祭用数之仂而又以九贡九赋九式均节之取之有制用之有度此理财之法有常而国家之蓄积所以无阙也国无九年之蓄曰不足无六年之蓄曰急无三年之蓄曰国非其国矣蓄积者岂非有国之先务也周礼仓人掌粟入之藏辨九谷之物以待邦用若谷不足则止余灋用有余则藏之以待凶而颁之遗人掌邦之委积以待施惠乡里之委积【委积并去声】以恤民之囏阨门闗之委积以养老孤郊里之委积以待賔客野鄙之委积以待羇旅县都之委积以待凶荒以此见先王蓄积皆为民计非徒曰藏富于国也彼有损下以自益剥民以自丰如商王钜桥之粟隋人洛口之仓所积虽多岂先王预备忧民之意哉大抵无事而为有事之备丰嵗而为歉嵗之忧是故国有国之蓄积民有民之蓄积当粒米狼戾之年计一嵗一家之用余多者仓箱之富余少者儋【音檐】石之储莫不各节其用以济凶乏此固知尧之时有九年之水汤之时有七年之旱而国亡捐瘠所为蓄积多而备先具者岂皆藏于国哉盖必有藏于民者矣今之为农者见小近而不虑久逺一年丰稔沛然自足侈费妄用以快一时之适所収谷粟耗竭无余一遇小歉则举贷出息于兼并之家秋成倍称而偿之嵗以为常不能振防其间有収刈甫毕无以糊口者其能给终嵗之用乎尝闻山西汾晋之俗居常积谷俭以足用虽间有饥歉之嵗庶免夫流离之患也传曰収敛蓄藏节用御欲则天不能使之贫信斯言也近世利民之法如汉之常平仓谷贱则增价籴之不至于伤农谷贵则减价而粜之不使之伤民唐之义仓计垦田顷畆多寡丰年纳谷而藏之凶年出谷以赒贫乏官为主之务使均平是皆敛其余以济不足虽遇俭嵗而不忧饥殍也然尝考之汉史贾生言于文帝曰汉之为汉防四十年公私之积犹可哀痛彼一时也自文帝躬行节俭以化天下至景帝末年太仓之粟陈陈相因而民亦富庶人徒见古之蓄积常有余后之蓄积常不足岂天之生物不如古之多人之谋事不如古之智盖古之费给有限而后之费给无穷无怪乎有余不足之不同也诚使天下之耕者因人力之所至尽地力之所出食之以时用之以礼则男有余粟女有余布上之人复眀大学生财之道以御之公私两裕君民俱足又何患蓄积之不如古哉故歴论之敢以此言佐时政云


　　农书卷四
　　钦定四库全书
　　农书卷五　　　　　　　　元　王祯　撰农桑通诀五
　　种植萹第十二
　　司马迁货殖传曰山居千章之楸安邑千树燕秦千树栗蜀汉江陵千树橘齐鲁千树桑其人皆与千户侯等其言种植之利博矣观桞子厚郭槖駞称駞所种树或移徙无不活且硕茂早实以蕃他人效之莫能如也又知种树之不可无法也考之于诗帝省其山柞棫斯防松栢斯兑周之所以受命也树之榛栗椅桐梓漆卫文公之所以兴其国也夫以王侯之富且贵犹以种树为功况于民乎周礼太宰以九职任万民一曰三农生九糓二曰园圃之职次于三农其为民事之重尚矣然则种植之务其可缓乎种植之类伙矣民生济用莫先于桑故首述而备论之桑种甚多不可徧举世所名者荆与鲁也荆桑多椹鲁桑少椹叶薄而尖其邉有瓣者荆桑也凡枝干条叶坚劲者皆荆之类也叶圆厚而多津者鲁桑也凡枝干条叶丰腴者皆鲁之类也荆之类根固而心实能乆逺宜为树鲁之类根不固心不实不能乆逺宜为地桑然荆之条叶不如鲁叶之盛茂当以鲁桑条接之则能乆逺而又盛茂也鲁为地桑而有压条之法传转无穷是亦可以乆逺也荆桑所饲蚕其丝坚韧中【去声】纱罗用禹贡称厥篚檿丝注曰檿山桑【此荆之产而尤佳者也】鲁桑之类宜饲小蚕齐民要术曰收椹之黒者剪去两头惟取中间一截盖两头者其子差细种则成鸡桑花桑中间一截其子坚栗则枝榦坚强而叶肥厚将种之时先以柴灰淹揉次日水淘去轻秕不实者晒令水脉才干种乃易生【按收椹一条乃节取陈旉农书非齐民要术也下慎勿采沐五十二字方是引齐民要术耳】仍当畦种常薅令净慎勿采沐大如臂许正月中移之十歩一树行欲少掎角不用正相当凡耕桑田不用近树犂不着处斸土令起斫去浮根以蚕矢粪之剶桑十二月为上时正月次之二月为下大抵桑多者宜苦斫桑少宜省剶农桑要防云平原淤壤土地肥虚荆桑鲁桑种之俱可若地连山陵土脉赤硬正宜荆桑士民必用云种艺之宜惟在审其时月又合地方之宜使之不失其中盖谓栽培之宜春分前后十日及十月并为上时春分前后以其发生也十月号阳月又曰小春木气长生之月故宜栽培以养元气此洛阳方左千里之所宜其他地方随宜取中可也大抵春时及寒月必于天气晴明巳午时借其阳和如其栽子已出元土忽变天寒风雨即以热汤调泥培之暑月则必待晚凉仍预于园中稀种麻麦为防惟十一月种栽不生活种桑之次则种材木果核按龚遂为渤海太守令民口种一树榆秋冬课収敛益蓄果实菱芡民皆富实黄覇治颍川使民务耕桑种树治为天下第一后汉樊重欲作器物先种梓漆时人嗤之然积以嵗月皆得其用向之笑者咸求假焉李衡于武陵龙阳洲上种柑橘千树勅儿曰吾洲上有千头木奴不责汝衣食嵗得绢一疋亦可足用矣橘成嵗得绢数千疋此栽植之明效也使今之时上之劝课皆如龚黄下之力本皆如樊李材木不可胜用果实不可胜食矣齐民要术言种榆者三年之后便可将荚叶卖之五年之后便堪作椽即可斫卖十年后魁椀瓶榼器皿无所不任十五年后可为车毂其嵗嵗科简剶治之功指柴雇人卖柴之利己自不赀况诸般器物其利十倍斫后复生不劳更种所为一劳永逸务本直言云近闻诸般材木比之徃年价直重贵盖因不种不栽一年少于一年可为深惜古人云木奴千无凶年木奴者一切树木皆是也自生自长不费衣食不忧水旱其果木材植等物可以自用有余又可以易换诸物若能多广栽种不惟无凶年之患抑亦有乆逺之利焉齐民要术云凡栽一切树木欲记其隂阳不令转易大树髠之小树则不髠先为深坑纳树讫以水沃之着土令如薄泥东西南北揺之良乆然后下土坚筑埋之欲深勿令挠动栽讫皆不用手捉及六畜觝突凡栽树正月为上时二月为中时三月为下时然枣鸡口槐兎目桑虾蟆眼榆负瘤自余杂木防耳防翅各以其时种树既多不可一一备举凡桑果以接博为妙一年后便可获利昔八以之譬螟子者取其速肖之义也凡接枝条必择其美【宜用宿条向阳者气壮而易茂嫩条向隂者气弱而难成】根株各从其类【然荆桑亦可接鲁桑梅可接杏桃可接李】接工必有用具细齿截锯一连厚利刄小刀一枚要当心手欵穏又必趂时【以春分前后十日为宜或取其条衬青为期然必待时暄可接盖欲借阳和之气也】一经接博二气交通以恶为美以彼易此其利有不可胜言者夫接博其法有六一曰身接【先用细锯截去元树枝茎作盘砧髙可及肩以利刄小刀际其盘之两旁微啓小罅深可寸半先用竹防之测其深浅却以所接条约五寸长一头削作小篦子先噙口中假津溢以助其气却内之罅中皮肉相对挿之讫用树皮封系寛得所用牛粪和泥斟酌封裹之勿令透风外仍用留二眼以泄其气】二曰根接【锯截断元树身去地五寸许以所接条削篦挿之一如身接法就以土培封之以棘枝围防之】三曰皮接【用小刃刀子于元树身八字斜之以小竹防测其浅深以所接枝条皮肉相向挿之封防如前法俟接枝发茂以渐去其元树枝茎使之茎茂耳】四曰枝接【如皮接之法而差近枝耳】五曰靥【于协切】接【小树为宜先于元树横枝上截了留一尺许于所取接条树上眼外方半寸刀尖刻断皮肉至骨并欵揭皮肉一方片须芽心揭下口噙少时取出印湿痕于横枝上以刀尖依痕刻断元树靥处大小如之以按接之上下两头以桑皮封系慢得所仍用牛粪泥涂防之随树大小酌量多少接之】六曰搭接【将已种出芽条去地三寸许向上削作马耳将所接条并削马耳相搭接之封系粪壅如前法】今夫种植之功其利既溥又加之以接博犹变稂莠而为嘉禾易碔而为美玉世之欲业其生者其可不务之哉又有去蠧之法【几桑果不无虫蠧宜务去之其法用铁线作钩取之一法用硫黄及雄黄作烟薰之即死或用桐油纸燃塞之亦騐】夫既已种植复接博之既接博矣复剔其虫蠧桞子所谓吾问养树得养人术此长民为国者所当视效也夫民为国本本斯立矣既兴其利而复除其害为治之道无以外是茍审行之不惟得劝民之法抑亦知政敎之本欤
　　畜养篇第十四
　　养马类
　　陶朱公曰子欲速富当畜五牸【疾利切】五牸之中惟马为贵其饮食之节有六食有三刍饮有三时何谓也一曰恶刍二曰中刍三曰善刍何为三时一曰朝饮少之二曰昼饮则胷餍水三曰暮极饮之驴骡大槩类马不复别起条端今农家以牛为本虽以马为首略叙于此
　　养牛类
　　牛之为物切于农用善畜养者必有爱重之心有爱重之心必无慢易之意然何术能使民如此哉必也在上之人爱重严禁使民不敢轻视妄杀若夫农之于牛也视牛之饥渴犹己之饥渴视牛之困苦羸瘠犹己之困苦羸瘠视牛之疫疠若己之有疾视牛之字育若己之有子也若能如此则牛必蕃盛矣奚患田畴之荒芜衣食之不继哉今夫牛之为畜其气血与人均也勿犯寒暑其性情与人均也勿使太劳固之以牢揵顺之以凉燠时其饥饱以适其性情节其作息以养其血气若然则皮毛润泽肌体肥腯力有余而老不衰其何困苦羸瘠之有于春之初必去牢栏中积滞蓐粪自此以后但旬日一除免秽气蒸鬰为患且浸渍蹄甲易以生疾又当以时祓除不祥净爽乃善方旧草凋朽新草未生之时宜取防净藁草细剉之和以麦麸糓糠碎豆之属使之微湿槽盛而饱饲之春秋草茂放牧饮水然后与草则腹不胀至冬月天气积隂风雪严凛即宜处之暖燠之地煑糜粥以啖之又当预收豆楮之叶舂碎而贮积之以米泔和剉草糠麸以饲之古人有卧牛衣而待旦则知牛之寒盖有衣矣饭牛而牛肥则知牛之馁盖啖以菽粟矣衣以褐荐饭以菽粟古人岂重畜如此哉以此为衣食之本故耳此所谓时其饥饱以适性情者也每遇耕作之月除已牧放夜复饱饲至五更初乘日未出天气凉而用之则力倍于常半日可胜一日之功日髙热喘便令休息勿竭其力以致困乏此南方昼耕之法也若夫北方陆地平逺牛皆夜耕以避昼热夜半仍饲以刍豆以助其力至明耕毕则放去此所谓节其作息以养其血气也且古者分田之制必有莱牧之地称田为等差故养牧得宜而无疾苦观宣王考牧之诗可见矣其诗曰谁谓尔无牛九十其犉【而纯切】尔牛来斯其耳湿湿或降于阿或饮于池或寝或讹以见字育蕃滋而寝食适宜也今夫藁秸不足以充其饥水浆不足以济其渴冻之曝之困之瘠之役之劳之又从而鞭棰之则牛毙者过半矣饥欲得食渴欲得饮物之情也至于役使困乏气喘汗流耕者急于就食或放之山或逐之水牛困得水动輙移时毛窍空踈困而乏食以致疾病生焉放之髙山筋力疲乏颠蹶而僵仆者往往相借也利其力而伤其生乌识其为爱养之道哉牛之为病不一其用药与人相似但大为剂以饮之无不愈者便溺有血伤于热也以治便血之药治之冷结则鼻干而不喘以发散药投之热结即鼻汗而喘以解利药投之其或天行疫疠率多薫蒸相染其气然也爱之则当离避他所祓除沴【音戾】气而救药或可偷生传曰养备动时则天不能使之病畜牛之家诚能节适养防如前所云则自无病然有病而治犹愈于不治若夫医治之宜则亦有説周礼兽医掌疗兽病凡疗兽病灌而行之以发其恶然后药之其来尚矣今诸处自有兽工相病用药不必预陈方药恐多差误也
　　养羊类
　　羊当留腊月正月生羊羔为种者第一十一月二月生者次之大率十口一羝羝无角者更佳拟供厨者宜剰之牧羊者必须老人其心性宛顺起居以时调其宜适卜式云牧民何异于是惟逺水为良二日一饮缓缓驱行勿使停息春夏早放秋冬晩出圏【渠院切】不厌近必须与人居相连开防向圏架北墙为厰圏中作台开窦勿令停水二日一除勿使粪秽圏内须贴墙竪柴栅令周匝羊一千口者三四月中种大豆一顷杂谷并草留之不须锄治八九月中刈作青茭若不种豆谷者初草实成时收刈秋青杂草薄铺使干勿令郁浥既至冬寒多饶风霜或春初雨落春草未生时则须饲不宜出放此牧羊之大要其羊每嵗得羔可居大羣多则贩鬻及所剪毫毛作氊并得酥乳皆可供用博易其利甚多谚云养羊不觉富正谓此也
　　养猪类
　　母猪取短喙无柔毛者良牝者子母不同圈牡者同圈则无嫌圈不厌秽亦须小厰以避雨雪春夏草生随时放牧糟糠之属当日别与八九十月放而不饲所有糟糠则蓄待穷冬春初初产者宜煑谷饲之其子三日便搯尾六十日后犍供食豚乳下者佳简取别饲之尝谓江南水地多湖泊取萍藻及近水诸物可以饲之养猪凡占山皆用橡食或食药苗谓之山猪其肉为上江北陆地可种马齿约量多寡计其亩数种之易活耐旱割之比终一亩其初已茂用之防【查鎋切】切以泔糟等水浸于大槛中令酸黄或拌麸糠杂饲之特为省力易得肥腯前后分别嵗嵗可鬻足供家费
　　养鸡类
　　鸡种取桑落时生者良春夏生者则不佳春夏雏二十日内无令出窠饲以燥饭鸡栖宜据地为笼笼内着栈虽鸣声不朗而安穏易肥又免狐狸之患若任之树木一遇风寒大者损痩小者或死燃桞柴小者死大者盲园中筑小屋下悬一箦令鸡宿上或于墙内作龛又以草缚窠令鸡伏抱其园傍可种蜀黍亩许以取蔽隂至秋收子又可饲鸡易以肥长其母春秋可得两窠鸡雏若养二十余鸡得雏与卵足供食用又可博换诸物养生之道亦其一也
　　养鹅鸭类
　　鹅鸭取一嵗再伏【扶又切菢子也】者为种大率鹅三防一雄鸭五雌一雄鹅初軰生子十余鸭生数十后軰皆渐少矣欲于厰【音敞】屋之下作窠多着细草于窠中令暖先刻白木为卵形窠别着一枚以诳之生时防即收取别着一暖处以柔细草覆借之伏时大鹅一十子大鸭二十子小者减之数起者不任为种其贪伏不起者须五六日一与食起之令洗浴鹅鸭皆一月雏出量雏欲出之时四五日内不用闻打鼔纺车大呌猪犬及舂声又不用器淋灰又不用见新产妇雏既出作笼笼之先以粳米为粥糜一顿饱食之名曰填嗉然后以粟饭切苦菜蔓菁英为食以清水与之浊则有泥恐塞鼻孔小鹅泥塞鼻则死入水中不用停乆防宜驱出于笼中髙处敷细草令寝处其上十五日后乃出笼鹅惟食五谷稗子及草莱不食生虫鸭靡不食矣水稗实成时尤是所便防此足得肥充供厨者子鹅百日以外子鸭六七十日佳过此肉硬大率鹅鸭六年以上老不复生伏矣宜去之少者恐不惯习宿者乃善伏也纯取雌鸭无令杂雄足其粟豆常令肥饱一鸭可生百卵夫鹅鸭之利又倍于鸡居家养生之道不可阙也
　　养鱼类
　　陶朱公养鱼经曰夫治生之法有五水畜第一水畜所谓鱼池也以六亩地为池池中作九洲求懐子鲤鱼长三尺者二十头牡鲤鱼长三尺者四头以二月上庚日内池中令水无声鱼必生至四月内一神守六月内二神守八月内三神守守者鼈也所以内鼈者鱼满三百六十则蛟龙为之长而将鱼飞去内鼈则鱼不复去在池中周绕九洲无穷自谓江湖也至来年二月得鲤鱼长一尺者一万五千枚三尺者四万五千枚二尺者万枚至明年得长一尺者十万枚长二尺者五万枚长三尺者五万枚长四尺者四万枚留长二尺者二千枚作种所余皆货至明年不可胜计也池中有九洲八谷谷上立水二尺又谷中立水六尺所以养鲤者鲤不相食易长又贵也凡育鱼之所须择泥土肥沃苹藻繁盛为上然必召居人筑舍守之仍多方设法以防獭害凡所居近数亩之湖如依上法畜之可致速富此必然之效也今人但上江贩鱼种塘内畜之饲以青蔬嵗可及尺以供食用亦为便法
　　养蜜蜂类
　　人家多于山野古窑中收取盖小房或编荆囤两头泥封开一二小窍使通出入另开一小门泥封时时开却扫除常净不令他物所侵及于家院扫除蛛网及闗防山蜂土蜂不使相伤秋花雕尽留冬月可食蜜脾余者割取作蜜蜡至春三月扫除如前常于蜂窠前置水一器不致渴损春月蜂盛一窠止留一王其余摘之其有蜂王分窠羣蜂飞去用碎土撒而收之别置一窠其蜂即止春夏合蜜及蜡每窠可得大绢一疋有收养分息数百窠者不必他求而可富也








　　农书卷五
　　钦定四库全书
　　农书卷六　　　　　　　　元　王祯　撰农桑通诀六
　　蚕缫篇第十五
　　淮南王蚕经云黄帝元妃西陵氏始蚕盖黄帝制作衣裳因此始也其后禹平水土禹贡所谓桑土既蚕其利渐广礼月令曰古者天子诸侯必有公桑蚕室季春之月具曲植【音值】籧筐后妃斋戒亲东乡【音向】躬桑禁妇女毋观【去声】省妇使以劝蚕事蚕事既登分茧称丝效功以共郊庙之服无有敢惰及考之厯代皇后与诸侯夫人亲蚕之事昭然可见况庶人之妇可不务乎夫育蚕之法始于择种收种茧种取簇之中向阳眀净厚实者蛾出第一日者名苖蛾末后出者名末蛾皆不可用次日以后出者取之铺连于槌箔【蚕连蚕槌见农器谱】雄雌相配至暮抛去雄蛾将母蛾于连上匀布所生子环堆者皆不用生子数足更就连上令覆养三五日挂时须蚕子向外恐有风磨损其子冬节及腊八日浴时无令水极冻浸二日取出复挂年节后瓮内竖连湏使玲珑每十数日日髙时一出毎隂雨上节便晒暴蚕子变色要在迟速由巳勿致损伤自变桑叶已生自辰巳间将瓮取出舒卷提掇亦无度数但要第一日变三分第二日变七分却用纸密糊封了还瓮内收藏至第三日午时又出连舒卷须要变至十分其蚕屋火仓蚕箔【见农器谱】并须预备蚕生宜髙广牕户虚明易辨眠起仍上于行撁各置照牕每临早暮以助髙眀下就附地列置风窦令可啓闭以除湿欝若新泥湿壁用热火薫干窗上用净白纸新糊门窗各挂苇帘藁荐下蚁之时勿用鸡翎等物扫拂惟在详欵稀匀不至惊伤稠叠生齐取叶着怀中令暖用利刀切极细簁于器内蓐纸上匀薄将连合于叶上蚁闻叶香自下或过时不下连及縁上连背者并叶弃之飬蚕蚁时先辟东间一间四角挫垒空龛状如三星以均火谓屋小则易收火气也停眠前后则撤去择日安槌上下各铺三箔上承尘埃下隔湿润铺砌碎秆草于上中箔以备分擡用细切捣软秆草匀铺为蓐又揉净纸黏成一片铺蓐上安蚕初生色黒渐渐加食三日后渐变白则向食宜少加厚变青则正食宜益加厚复变白则慢食宜少减变黄则短食宜愈减纯黄则停食谓之正眠眠起自黄而白自白而青自青复白自白而黄又一眠也每眠例如此之以加减食凡叶不可带雨露及风日所干或浥臭者食之令生诸病常收三日叶以备霖雨则蚕常不食湿叶且不失饥采叶归必踈爽于室中待热气退乃与食蚕时昼夜之间大槩亦分四时朝暮类春秋正昼如夏夜深如冬寒暄不一虽有熟火各合斟量多少不宜一例自初生至两眠正要温暖蚕母须着单衣以为体测自觉身寒则蚕必寒便添熟火自身觉热蚕亦必热约量去火一眠之后但天气晴明巳午之间暂掲起窗间帘荐以通风日南风则卷北窗北风则卷南窗放入倒溜风气则不伤蚕大眠起后饲罢三顿剪开窗纸透风日必不顿惊生病大眠之后卷帘荐去窗纸天气炎热门口置瓮旋添新水以生凉气如遇风雨夜凉却当将帘荐放下其间自小至老蚕滋长则分之沙燠厚则擡之失分则稠叠失擡则蒸湿蚕柔輭【而兖切】之物不禁揉触小而分擡人知爱防大而分擡或懒倦而不知顾惜久堆乱积逺掷髙抛损伤生疾多由于此蚕自大眠后十五六顿即老得丝多少全在此数北蚕多是三眠南蚕俱是四眠日见有老者量分数减饲十蚕九老方可入簇值雨则坏茧南方例皆屋簇北方例皆外簇然南簇在屋以其蚕少易办多则不任北方蚕多露簇率多损压壅阏【音遏】南北簇法俱未得中今有善蚕者一説南北之间蚕少踈开窗户屋簇之则可蚕多选于院内搆长脊草厦内制蚕簇周以木架平铺蒿梢布蚕于上用蓆箔围防自无蚕病实良防也【蚕簇见农器谱】又有夏蚕秋蚕夏蚕自蚁至老俱宜凉惟忌蝇虫秋蚕初宜凉渐渐宜暖亦因天时渐凉故也簇与缲丝法同春蚕南方夏蚕不中缲丝惟堪线纩而已周礼忌原蚕嵗再登非不利也然王者法禁之谓其残桑也然则夏蚕最不宜多育务本新书云凡茧宜并手忙择凉处薄摊蛾自迟出免使抽缲相逼恐有不及则有瓮浥笼蒸之法【瓮浥笼蒸并见农器谱】士农必用云缲丝之诀惟在细圆匀紧使无褊慢节核麤恶不匀也缲丝有热釜冷盆之异然皆必有缲车丝軖然后可用热釡要大置于釡上接一盆甑添水至甑中八分满甑中用一板栏断可容二人对缲也水湏常热旋旋下茧多下则缲不及煮损此可缲麤丝单缴者防缴者亦可但不如冷盆所缲洁净光莹也冷盆要大先泥其外用时添水八九分水宜温暖长匀无令乍寒乍热可缲全缴细丝中等茧可缲防缴比热釡者有精神而又坚韧也南北蚕缫之事摘其精妙笔之于书以为必效之法业蚕者取其要诀嵗嵗必得庶上以广府库之货资下以备生民之纩帛开利之源莫此为大
　　祈报篇第十六
　　曾氏农书云记曰有其事必有其治故农事有祈焉有报焉所以治其事也天下通祀惟社与稷社祭土勾龙配焉稷祭谷后稷配焉此二祀者实主农事载芟之诗春耤田而祈社稷也良耜之诗秋报社稷也此先王祈报之眀典也匪直此也山川之神则水旱疠疫之不时于是乎禜【为命切】之日月星辰之神则雪霜风雨之不时于是乎禜之与夫法施于民者以劳定国者能御大菑【音灾】者能捍大患者莫不秩祀先王载之典礼着之令式嵗时行之凡以为民祈报也周礼籥章凡国祈年于田祖则龡豳雅击土鼓以乐田畯尔雅谓曰畯【音俊】乃先农也于先农有祈焉则神农后稷与世俗流传所为田父田母皆在所祈报可知矣大田之诗言去其螟螣【音特】及其蟊贼无害我田穉田祖有神秉畀炎火有渰凄凄兴雨祁祁雨我公田遂及我私此祈之之辞也甫田之诗言以我齐明与我牺羊以社以方我田既臧农夫之庆此报之之辞也继而琴瑟击鼓以御【音迓】田祖以祈甘雨以介我稷黍以谷我士女此又见因所报而寓所祈之义也若夫噫嘻之诗言春夏祈谷于上帝盖大雩帝之乐歌也丰年之诗言秋冬报者烝尝之乐歌也其诗曰为酒为醴烝畀祖妣以洽百礼然于上帝则有祈而无报于祖妣有报而无祈岂阙文哉抑互言之耳此又祈报之大者也周礼大祝掌六祈以同鬼神【与只同六祈谓类造禬禜攻説皆祭名】小祝掌小祭祀将事侯禳祷祠之祝号以祈福祥顺丰年逆时雨宁风旱弭灾兵逺罪疾举是而言则祈报禬禳之事先王所以媚于神而和于人皆所以与民同吉凶之患者也凡在祀典乌可已耶记礼者曰伊耆氏之始为蜡也嵗十二月合聚万物而索飨之也主先啬而祭司啬飨农及邮表畷【张劣切】禽兽迎猫迎虎而祭之祭坊与水庸其辞曰土反其宅水归其壑昆虫无作草木归其泽由此观之飨先啬【案此篇嵗时行之至飨先啬共四百六十三字误冩在盖古者未有耕牛之后盖由当时所据之本倒钉一页而然谨改正】先农而及于猫虎祭坊与水庸而及于昆虫所以示报功之礼大小不遗也考之月令有所谓祈来年于天宗者有所谓祈谷实者有所谓为麦祈实者而春秋有一虫兽之为灾害一雨晹之致愆忒则必雩圣人特书之以见先王勤恤民隐无所不用其至也夫惟如此是以物由其道而无夭阏疵疠民遂其性而无札瘥灾害神之聼之有相之道固如此也后世从事于农者类不能然借或有一焉亦强勉苟且而已岂能悉循用先王之典故哉田祖之祭民间或多行之不过豚蹄盂酒春秋社祭有司仅能举之牲酒等物取之临时其为礼盖蔑如也水旱相仍虫螟为败饥馑荐臻民卒流亡未必不由祈报之礼废匮神乏祀以致然也今取其尤关于农事者言之社稷之神自天子至郡县下及庶人莫不得祭在国曰大社国社王社侯社在官曰官社官稷在民曰民社自汉以来厯代之祭虽粗有不同而春秋二仲之祈报皆不废也又育蚕者亦有祈禳报谢之礼皇后祭先蚕【淮南子云黄帝元妃西陵氏始蚕即为先蚕考之后汉礼仪志祭菀窳妇人与寓氏公主】至庶人之妇亦皆有祭【秦观书云庶人冡妇以下再拜诘旦升香各赍设醴而祭】此后妃与庶人之祭虽贵贱之仪不同而祈报之心则一古者养马一节春祭马祖夏祭先牧秋祭马社冬祭马步此马之祈谢嵗时惟谨至于牛最农事之所资反阙祭礼至于蜡祭迎猫迎虎岂牛之功不如猫虎哉盖古者未有耕牛故祭有阙典至春秋之间始教牛耕后世田野开辟谷实滋盛皆出其力虽知有爱重之心而曽无爱重之实近年耕牛疫疠损伤甚多亦盍禳祷祓除祛祸祈福以报其功力岂为过哉故于此篇祭马之后以牛之説继之庶不忘乎谷之所自农之所本也




　　农书卷六
<子部,农家类,王氏农书>
　　钦定四库全书
　　农书卷七　　　　　　　　元　王祯　撰百谷谱一
　　百谷序引
　　尝闻上古之世人食鸟兽血肉以为食至神农氏作始尝草别谷而后生民粒食赖焉物理论曰百谷者三谷各二十种为六十种蔬菓各二十种共为百谷注云粱者黍稷之总名稻者溉种之总名菽者众豆之总名三谷各二十种为六十蔬菓之类所以助谷之不及也夫蔬蓏平时可以助食俭嵗可以救饥其菓实熟则可食干则可脯丰歉皆可充饥古人所谓木奴千无凶年非虚语也虽曰种各有二十殆难枚举今故总为编録其陂泽之产园野之材与夫杂物品类上以助百谷之阙下以补诸物之遗条列而详具之庶几覧者择取而备用焉
</div>
    <div class="pagination">
<a href="王氏农书.html">上一页</a><a href="王氏农书.html">1</a><span class="current-page">2</span><a href="王氏农书_page3.html">3</a><a href="王氏农书_page4.html">4</a><a href="王氏农书_page5.html">5</a><a href="王氏农书_page6.html">6</a><a href="王氏农书_page7.html">7</a><span>...</span><a href="王氏农书_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
