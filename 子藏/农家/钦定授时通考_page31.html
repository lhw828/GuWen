<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 31 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 31 页/共 132 页</h1>
    <div class="content">







　　钦定授时通考卷二十五
　　钦定四库全书
　　钦定授时通考卷二十六
　　糓种
　　麦
　　黑龙江麦
　　雀麦
　　燕麦
　　荞麦








　　诗风爰采麦矣沬之北矣
　　集传麦糓名秋种夏熟者大全白虎通曰麦金也金旺而生火旺而死
　　周颂贻我来牟帝命率育
　　传牟麦率用也注牟字书作麰音同或作孟子云大麦也广雅云麳小麦麰大麦也疏孟子赵岐注云麰大麦也
　　礼记王制庻人夏荐麦麦以鱼
　　集注麦与黍皆南方之糓故配以鱼与豚皆隂物也
　　月令仲秋之月乃劝种麦无或失时其有失时行罪无疑
　　注麦者接絶续乏之糓尤宜重之疏前年秋糓至夏絶尽后年秋糓夏时未登是其絶也夏时人民粮食缺短是其乏也麦乃夏时而熟是接其絶续其乏也
　　周礼天官食医凡防膳食之宜鴈宜麦
　　正义鴈味甘平大麦味酸而温小麦味甘微寒气味相成订义鴈阳也麦秋种而夏熟得阳气为多与鴈相宜
　　夏官职方氏正东曰青州其糓宜稻麦
　　尚书大传秋昏虚星中可以种麦
　　春秋说题辞麦之为言殖也寝生触冻而不息精射刺直故麦含芒事且立也
　　春秋佐助期麦神名福习
　　孝经援神契黑坟宜黍麦
　　大戴礼记三月祈麦实麦实者五糓之先见者故急祈而祀之也
　　又九月鞠华而树麦时之急也
　　淮南子济水通和而宜麦
　　说文麦金也金王而生火王而死　麦芒糓秋种厚薶故谓之麦从来有穂者从久　麰周所受来牟也一麦二缝象其芒刺之形天所来也　麧坚麦也　防小麦屑覈也防磨麦也　麦覈息也十斤为三斗从麦啻声　防煮麦也　麮麦甘鬻也　防麦茎也
　　广志麦似大麦出凉州旋麦三月种八月熟出西方赤小麦赤而肥出郑县有半夏小麦有秀芒大麦有黑穬麦
　　齐民要术尔雅曰大麦麰小麦麳广志曰卤水麦其实大麦形有缝税麦似大麦出凉州旋麦三月种八月熟出西方赤小麦赤而肥出郑县语曰湖猪肉郑稀熟山提小麦至粘弱以贡御有半夏小麦有秃芒大麦有黑积麦陶隐居本草云大麦为五糓长即今稞麦也一名麰麦似穬麦惟无皮耳穬麦此是今马食者然则大穬二麦种别名异而世人以为一物误矣按世有落麦者秃芒是也又有春种穬麦也
　　杂隂阳书大麦生于杏二百日秀秀后五十日成麦生于亥壮于邜长于辰老于巳死于午恶于戌忌于子丑小麦生于桃二百一十日秀秀后六十日成忌与大麦同虫食杏者麦贵
　　种树书小麦忌戌大麦忌子
　　又臈日种麦及豆来年必熟麦苗盛时须使人纵牧于其间令稍实则其收倍多麦属阳故宜干原稻属隂故宜水泽
　　又小麦不过冬大麦不过年
　　又麦最宜雪谚云冬无雪麦不结
　　尔雅翼麦者接絶续乏之糓夏之时旧糓已絶新糓未登民于此时乏食而麦最先熟故以为重董仲舒曰春秋于他糓不书至于麦禾则书之以此见圣人于五糓最重麦与禾也因说武帝劝闗中种麦而明堂月令亦有仲秋劝种麦之文凡以接续所赖惧民不以为意耳又禾下即种为稍劳故郑司农注稻人称今时谓禾下麦为荑下麦言芟荑其禾于下种麦又注薙氏云俗间谓麦下为荑言芟荑其麦以其下种禾豆则是卒歳之间无旷土闲民此惰农所难故劝之麦比他糓独隔歳种故号宿麦说者亦或以为首种传曰秋昏虚星中可以种麦说文曰麦芒糓秋种厚薶故谓之麦秋种冬长春秀夏实具四时之气自然兼有寒温热冷故小麦微寒以为麴则温面热而麸冷其地暖处亦可春种至夏便收然比秋种者四气不足故有毒河渭以西白麦面凉以其春种缺二时气使然也麦既备有四时之气而说文以麦为金者特以其金王而生又遇火而死郑注月令则云麦实有稃甲属木此据明堂月令四时与中央所食为说养生家则以为麦心之糓养心气心病宜食是又以为南方之糓皆各自为义然麦性微寒以为金则许氏之说优矣古称髙田宜黍稷下田宜稻麦今小麦例须下田故古歌有曰髙田种小麦终久不穂若大麦则不然诗所谓青青之麦生于陵陂者谓大麦也古者朝事之豆有防蕡先儒以防为熬麦许叔重以为煮麦又小麦屑皮谓之麸小麦屑之覈谓之防麦覈屑十觔为三斗者谓之麦末谓之面麦甘鬻谓之麮饼谓之□若防防防麦若谓之防坚麦谓之麧又相谒食麦谓之防陈楚之间谓之楚人谓之飵秦人谓之防
　　又麰者周所受瑞麦来麰也一作牟又作即今之大麦也说文云牟大也孟子曰今夫麰麦播种而耰之其地同树之时又同勃然而生至于日至之时皆熟矣此麰之候也吕氏春秋曰孟夏之月百糓三叶而获大麦其始盖后稷受之于天故诗曰贻我来牟又曰于皇来牟刘向以为厘麰麦也始自天降皆以和致和获天助也然则来麰一物惟广雅以麰为大麦来为小麦按说文云来周所受瑞麦来麰一来二缝象芒刺之形天所来也故谓行来之来说文以此解来则来麰不应为二物然则来麰为大麦明矣后稷忧勤万民天赐之麦盖使其麦丰稔则谓之贻我来牟耳不必雨之种也然古今雨粟事亦甚多安知其始不如此乎虽然后稷所植多矣而独言此者以其至艰书曰暨稷播奏庻艰食鲜食今麦早种则虫而有节晚种则穂小而少实又为性多秽一种之终歳不絶耘耡之功此所以为艰食欤方言曰□防防麰防防防麴也自闗而西秦豳之间曰□晋之旧都曰防齐右河济曰防或曰麰北鄙曰防麴其通语也盖大麦以为麴还得麰之本名防是小麦为之防细饼麴也防有衣麴也大麦宜为饭又可为酢其蘖可为饧
　　本草纲目小麦李时珍曰来亦作防许氏说文云天降瑞麦天所来也如足行来故麦字从来从夕夕音绥足行也诗云贻我来牟是矣又云来象其实夕象其根梵书名麦曰迦师错
　　又李时珍曰北人种麦漫撒南人种麦撮撒北麦皮薄面多南麦反此
　　又小麦气味甘微寒无毒李时珍曰新麦性热陈麦平和
　　又李时珍曰北面性温食之不渴南面性热食之烦渴西边面性凉皆地气使然也按李廷飞延夀诗云北多霜雪故面无毒南方雪少故面有毒顾元庆檐曝偶谈云江南麦花夜发故发病江北麦花昼发故宜人又且鱼稻宜江淮羊面宜京洛亦五方有宜有不宜也又大麦李时珍曰麦之苗粒皆大于来故得大名牟亦大也通作麰
　　又苏恭曰大麦出闗中即青稞形似小麦而大皮厚故谓大麦不似穬麦也苏颂曰大麦今南北皆能种莳穬麦有二种一种类小麦而大一种类大麦而大陈蔵器曰大穬二麦前后两出穬麦是连皮者大麦是麦米但分有殻无殻也苏以青稞为大麦非矣青稞似大麦天生皮肉相离秦陇巴西种之今人将大麦米粜之不能分也陈承曰小麦今人以磨面日用者为之大麦今人以粒皮似稻者为之穬麦今人以似小麦而大粒色青黄汴洛河北之间又呼为黄稞闗中一种青稞比近道者粒微小色微青然大穬二麦其名差互今之穬麦似小麦而大者当谓之大麦今之大麦不似小麦而穬脆者当谓之穬麦不可不审李时珍曰大穬二麦注者不一按呉普本草大麦一名穬麦五糓之长也王祯农书云青稞有大小二种似大小麦而粒大皮薄多面无麸西人种之不过与大小麦异名而已据此则穬麦是大麦中一种皮厚而青色者也大抵是一类异种如粟粳之种近百总是一类但方土有不同耳大麦亦有粘者名糯麦可以酿酒
　　又大麦气味咸温无毒
　　又穬麦李时珍曰穬之殻厚而粗矿也
　　又蘓颂曰穬麦即大麦一种皮厚者陈蔵器谓即大麦之连殻者非也
　　又穬麦气味甘微寒无毒
　　天工开物凡麦有数种小麦曰来麦之长也大麦曰牟曰穬杂麦曰雀曰荞皆以播种同时花形相似粉食同功而得麦名也四海之内燕秦晋豫齐鲁诸道烝民粒食小麦居半而黍稷稻粱仅居半西极川云东至闽浙呉楚腹焉方长六千里中种小麦者二十分而一种余麦者五十分而一穬麦独产陜西一名青稞即大麦随土而变而皮成青黑色者雀麦细穂穂中又分十数细子间亦野生荞麦实非麦类然以其为粉疗饥传名为麦则麦之而已凡北方小麦歴四时之气自秋播种明年初夏收南方者种与收期时日差短江南麦花夜开江北麦花昼发亦一异也大麦种获期与小麦同荞麦则秋半下种不两月而即收其苗遇霜即杀邀天降霜迟迟则有收矣
　　闽书麦广雅曰大麰也小防也本草云北方之麦秋种冬长春秀夏实全备四时之气故无毒南方之麦冬种夏实四时之气不备故有毒有大麦有小麦有荞麦秆红花白实三棱而黑秋花冬实有穬麦类麦而殻稍异福州曰米麦泉州曰蔚麦兴化曰穬麦福宁曰玉麦惟穬为古名

<子部,农家类,钦定授时通考,卷二十六>
　　圣祖御制几暇格物编黑龙江所产之麦最佳色洁白性复宜人相传中国麦种之佳者系西域防来鄂罗斯地在西陲万里有余黑龙江之上流原系鄂罗斯所居其种亦自西来所以麦之佳较他处尤胜也
　　直省志书宛平县物产有三种大小荞　良郷县物产大麦小麦春麦雁麦荞麦　固安县土产麦大小穬无芒荞　清苑县土产麦有大有小有荞有春有秋有米有玉　栢郷县物产米大麦芒大麦小麦火麦红麦白麦荞麦　邢台县物产麦有五种大麦冬种者春种者皮粗而粒大成米谓之大麦仁止可炊饭食之佳小麦有黄皮麦有红麦白麦光头麦紫庭白籽实麦县西北先熟东南次之西山中又次之上下熟差十日　歴城县方产小麦有白有紫白者粒肥而佳大麦穂有六棱者为六棱麦露仁者为青颗麦宜饭醋蘖宜饧有春秋两名种宜畦中湿地玉麦荞麦入伏种霜前收可佐二麦之歉　新城县物产大麦小麦时麦三种荞麦　齐
　　东县物产大麦小麦荞麦春麦　泰安州物产麦有麳麰荞三种　莱芜县物产麦有大小二种白红二色春种者曰春麦麰麦又有荞麦夏三伏内种　滨州物产麦有大麦小麦荞麦新増一种曰转蔓麦　城武县物产麦有红白二种　曹州物产大麦小麦小麦有红白二种荞麦有白色一种　昌邑县物产麦有大小春玉荞五种　定襄县物产大麦小麦荞麦油麦燕麦　翼城县物产麦有大小赤白数种　平陆县土产麦有大小二种大麦则曰露仁曰草大麦小麦则曰火麦曰白麦　绛州物产麦之属大麦有芒芽可为饴糖小麦有芒无芒种甚多荞麦燕麦炒以为糇可食　和顺县土产麦春麦雪麦大麦地寒不多种油麦性寒多种当五糓之半　马邑县土产麦有小大二种俱春分前种之去秋无雨则地燥而不能下种春无雨则不苗夏无雨则不秀大麦刈于小暑小麦刈于大暑与雁门以南迥不同焉外有荞麦一种初伏乃种霜早则尽萎又油麦一种亦秋熟而种之者少　祥符县物产芒大麦红小麦荞麦米大麦白小麦　太康县物产小麦大麦米大麦山大麦　洧川县物产麦有大麦小麦裕麦数种鄢陵县土产麦秋种亦有春种者大麦三月黄佳小麦自黄皮蝤子之外有白麦御麦为最佳其他曰红秆曰鐡秆曰光头曰条儿之类难以悉举　延津县物产麦防麦晚麦短秆春麦赤须卢麦北麦　襄城县土产芒大麦后种先熟米大麦亦可酿酒芋麦煮仁作饭最佳小麦襄土第一奇种耐旱多收八九月种者为上荞麦俗名陪麦　永宁县物产麦有大小腴鴈四种　咸阳县物产小麦有芒麦有无芒麦为和尚麦色白者为白麦色紫者为紫麦早熟者为三月黄生毕原者上品大麦穂有六棱者为六棱麦有露仁者为青稞俱可酿酒渭南县物产麦有三种小麦出渭河北者粒小食之
　　易化河以南者粒差大而色不光鲜然一种名三月黄者先诸麦熟细腻洁白河北弗如也大麦皮粗粒大煮食之佳谓之大麦仁荞麦作面不甚佳可备诸糓之不熟　干州物产小麦皮薄面多佳于他处每斗更重二觔　平凉县物产畨麦一曰西天麦苗叶如薥秫而肥短末有穂如稻而非实实如塔如桐子大生节间花垂红绒在塔末长五六寸三月种八月收　西凉县土产大麦黑大麦畨麦燕麦冷山麦换香头斑鸠早大干麦里周全红花麦芝蔴麦西畨麦白麦甜荍麦苦荍麦青颗麦竹根早红麦　六合县物产麦之属大麦有糯者可以酿酒磨面作酱亦甘美管麦大麦之无芒者面与小麦同造酱甘美　歙县物产大麦有髙丽麦有糯麦为饭亦宜小麦有长穬麦稃厚而面少有白麦面亦少有赤糓麦麸少而面多　太平府物产大麦五种白大麦一名牟麦长粒长芒稃粘于粒管麦即无芒大麦落秸稃自退六棱中早红粘三种旧志所载今无小麦七种白小麦稃白芒短长闗小麦黄白稃芒长排子小麦黄白稃芒短和尚小麦一名火烧麦黄白稃无芒早白松蒲娜麦三种旧志所载今无　清河县物产有麰有麦皆芒糓玉麦无芒火麦色赤而早熟犹岭南有火米也又有穬麦麦之似麰者亦早熟　高邮州物产大麦有数种防麦晚麦淮麦短秆小麦有数种春麦芦麦北麦短管赤糓白糓荞麦有苦甜二种　通州物产麦有大小并早晚二色元麦俗呼为三月熟者糯带青炒食似新蚕又稉者曰舜麦色稍赤　呉县物产麦之属大麦小麦麦荞麦舜哥麦紫秆麦西畨麦形似稷而枝叶大结子累累如芡实　常熟县物产小麦有紫稗长萁舜哥火烧头数种　太仓州物产麦有三一曰大麦其早者皮厚有芒其晚收皮薄无芒者曰老脱须一曰小麦早者曰抄梅言抄在黄梅前也中有火烧头晚收长穂白殻有芒者曰百脚麦一曰稞麦俗呼儡麦微分粳糯红曰红紫曰紫性輭宜食但磨粉较少青曰青白曰白性硬磨多粉又一种曰緑树青大约大麦小麦遍处皆有麦惟呉中盛州地高比他邑独垦然小麦总不及北地　上海县物产大麦小麦赤麦有早晚二种白麦亦有二种白麦俗名圆麦有赤白二种荞麦立秋前后下种八九月收刈舜哥麦俗名火烧头火烧麦无芒雀麦一名燕麦　靖江县食货麦之属大麦有早晚二色有四棱有六棱小麦亦早晚二色有舜哥紫秆梅前黄有卢昝头火烧头诸名圆麦俗呼为又粳者曰舜麦　丹徒县物产麦有大小大麦之种二曰春曰黄秆小麦之种三曰赤殻曰白殻曰宣州平湖县物产麦有赤剥麦无芒糓　天台县物产小
　　麦大麦矮赤长秆赤麦光头皆小麦类稞麦穬麦皆大麦类　上高县物产米大麦糓大麦紫色麦白色麦新宁县物产面麦糓麦晚姑娘麦甜荞麦苦荞麦　泉州府物产麦之属大麦有一种名曰早黄大麦一种名乌肚麦米肚青色名青大麦郁麦殻薄易脱故名五叶麦　同安县物产麦芒粒稀松早熟者曰早黄白者曰秫麦穂大颗稠密者曰松蕾麦初熟时人多炒而食之有火能生热病畨麦状如薏苡















　　尔雅蘥雀麦
　　注即燕麦也疏蘥一名雀麦一名燕麦本草云生故墟野林下苗似小麦而弱实似穬麦而细
　　农政全书雀麦本草一名燕麦一名蘥生于荒野林下今处处有之苗似燕麦而细弱结穂像麦穂而极细小每穂又分作小义穂十数个子甚细小味甘性平无毒本草纲目雀麦一名杜姥草一名牛星草李时珍曰此野麦也燕雀所食故名日华本草谓此为瞿麦者非矣又寇宗奭曰苗与麦同但穂细长而疎唐刘梦得所谓兔葵燕麦动揺春风者也






<子部,农家类,钦定授时通考,卷二十六>
　　农政全书燕麦田野处处有之其苗似麦撺葶但细弱叶亦瘦细抪茎而生结细长穂其麦粒细小味甘



</div>
    <div class="pagination">
<a href="钦定授时通考_page30.html">上一页</a><span>...</span><a href="钦定授时通考_page26.html">26</a><a href="钦定授时通考_page27.html">27</a><a href="钦定授时通考_page28.html">28</a><a href="钦定授时通考_page29.html">29</a><a href="钦定授时通考_page30.html">30</a><span class="current-page">31</span><a href="钦定授时通考_page32.html">32</a><a href="钦定授时通考_page33.html">33</a><a href="钦定授时通考_page34.html">34</a><a href="钦定授时通考_page35.html">35</a><a href="钦定授时通考_page36.html">36</a><span>...</span><a href="钦定授时通考_page32.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
