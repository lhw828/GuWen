<!DOCTYPE html>
<html>
 <head>
  <meta charset="utf-8"/>
  <title>
   农政全书 - 第 11 页/共 125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   农政全书 - 第 11 页/共 125 页
  </h1>
  <div class="content">
   栽种　小麦　油菜　莴苣　桑
　　移植　松栢　桧
　　收藏　盐水萝卜　牛蒡子　豆饼　水果子　盐菜【宜冬至前】
　　浇培　石榴　柑　橘　橙　柚　梨　栗　枣　柿杂事　做酒药　接杂木　造农具　夹笆篱　浇菜伐木　斫竹　打豆油　置碎草牛脚下春粪田盫芙蓉条　试谷种　锄油菜
　　月令曰季冬之月日在婺女昏娄中旦氐中其日壬癸其帝颛顼其神防其虫介其音羽律中大吕其数六其味咸其臭朽其祀行祭先肾雁北乡鹊始巢雉雊鸡乳是月也命渔师始渔天子亲徃乃尝鱼氷方盛水泽腹坚命取氷氷以入令告民出五种命农计耦耕事修耒耜具田器乃命四监收秩薪柴以共郊庙及百祀之薪燎是月也日穷于次月穷于纪星回于天数将几终嵗且更始专而农民毋有所使天子乃与公卿大夫共饬国典论时令以待来嵗之宜凡在天下九州之民者无不咸献其力以共皇天上帝社稷寝庙山林名川之祀季冬行秋令则白露早降介虫为妖四鄙入保行春令则胎夭多伤国多固疾命之曰逆行夏令则水潦败国时雪不降氷冻消释
　　齐民要术曰十二月休农息役惠必下浃遂合耦田器养耕牛选任田者以俟农事之起去猪盍车骨【后三嵗可合疮膏药】及腊日祀炙【一作菮烧饮治刺入肉中及树田中四角去防虫】
　　栽种　橘　松　花树　麦【宜臈日】　桑　檾蔴
　　收藏　腊米　腊水　臈酒　腊肉　腊葱　风鱼脯腊　腊糟　猪脂　氷
　　杂事　造农具　舂米　舂粉　浸米【可止防痢】　浸灯心剥桑　压果木　添桑泥　墩牡丹土　合腊药扫　以猪脂防马　腊水作麫糊褾背【不蛀】　伐竹
　　木











　　农政全书卷十
&lt;子部,农家类,农政全书&gt;
　　钦定四库全书
　　农政全书卷十一
　　明　徐光启　撰
　　农事
　　占候
　　正月凡春雷和而反寒必多雨谚云春寒多雨水元宵前后必有料峭之风谓之元宵风　凡春有二十四番花信风梅花风打头楝花风打末　上八日宜晴此夜若雨元宵如之谚云上八夜弗见参星月半夜弗见红灯　上元日晴春水少括云上元无雨多春旱清明无雨少黄梅夏至无云三伏热重阳无雨一冬晴　雨水后隂多主少水高下大热谚云正月罂坑好种田二月十二日夜宜晴可折十二夜夜雨二月最怕夜雨若此夜晴虽雨多亦无所妨【越人陈元义云二月内得十二个夜晴则一年雨晴调匀更十二夜中又雨爲水潦年岁矣】十夜以上雨水乡人尽呌苦　初四有水谓之春水　初八日前后必有风雨　谚云清明断雪谷雨断霜言天气之常　东作既兴早起夜眠春间最爲要古语云一年之计在春一日之计在寅三月清明晒得杨柳枯十只粪缸九只浮　清明无雨少黄梅　雨打纸钱头麻麦不见收雨打墓头钱今年好种田　清明午前晴早蚕熟午后晴晚蚕熟　清明日喜晴谚云檐头挿柳青农人休望晴檐头挿栁焦农人好作娇　若清明寒食前后有水而浑主高低田禾大熟四时雨水调　谷雨日雨主鱼生谚云一防雨一个鱼　谷雨前一两朝霜主大旱是日雨则鱼生必主多雨二麦红腐不可食用　月内有暴水谓之桃花水则多梅雨无涝亦无干雪不消则九月霜不降雷多嵗稔虹见九月米贵
　　四月以清和天气爲正　必作寒数日谓之麦秀寒即月令麦秋至之后　夏至日风色看交时最要屡騐月中防鱼散子占水黄梅时水邉草上看散子高低
　　以卜水增止　立夏日看日晕有则主水谚云一番晕添一番湖塘是夜雨损麦谚云二麦不怕神共鬼只怕四月八夜雨大扺立夏后夜雨多便损麦葢麦花夜吐雨多花损故麦粒浮秕也　月内日暖夜凉主少水谚云日暖夜寒东海也干虹见米贵
　　五月谚云初一雨落井泉浮初二雨落井泉枯初三雨落连太湖又云一日值雨人食百草又云一日晴一年豊一日雨一年歉　立梅芒种日是也宜晴隂阳家云芒后逢壬立梅至后逢壬梅断或云芒种逢壬是立霉按风土记云夏至前芒种后雨爲黄梅雨田家初挿秧谓之发黄梅逢壬爲是　芒后半月内西南风谚云梅里西南时里潭潭但此风连吹两日雨立至　畏雷谚云梅里雷低田折舍回言低田巨浸屋无用也甚验或云声多及震响反早徃徃经试才有雷便有雨遍挿秧之患大抵芒后半月谓之禁雷天又云梅里一声雷时中三日两　立梅日早雨谓之迎梅雨一云主旱谚云雨打梅头无水饮牛雨打梅额河底开坼一云主水谚云迎梅一寸送梅一尺杂占云此日雨卒未晴试以二日比较近年才是无雨虽有黄梅亦不多不可不知也重五日只宜薄隂但欲晒得蓬【步结切枯病也】便好大晴
　　主水雨主丝绵贵大风雨主田内无邉带风水多也至后半月爲三时头时三日中时五日末时七日时雨中时主大水若末时纵雨一善括云夏至未过水袋未破谚云时里一日西南风准过黄梅两日雨又云时雨西南老龙奔潭皆主旱全不应晚转东南必晴谚云朝西暮东风正是旱天公　末时得雷谓之送时主乆晴谚云迎梅雨送时雷送去了便弗回　谚云黄梅天日几番颠　冬青花占水旱谚云黄梅雨未过冬青花未破冬青花已开黄梅雨不来　夏至端午前义手种年田　夏至日雨落谓淋时雨【主乆雨】其年必豊　夏至有云三伏热如吹西南风急吹急没慢吹慢没　黄梅寒井底干　端午日雨来年大熟　分龙之日农家于是日早以米饰盛灰籍之纸至晚视之若有雨防迹则秋不熟谷价高人多闭粜　五月二十日大分龙无雨而有雷谓之锁雷门　田家五行曰至正壬辰春末夏初水至旣非桃花亦非黄梅去而复来进退不已余家所种低田数多正苦于挿种过时田中积水车浚未有干期此日尚且勉强督工喜晴固好然八风周旋正不知吉凶如何至申时忽东南阵起见挂帆雨随有雷三四声方且惊愕忽见一老农拱手仰天且连称惭愧不已因问其故答云今日无雨而有雷谓之锁龙门复拱手相贺喜跃或问此处无雨他处却雨如何老农云晴雨各以本境所致为占候也幼闻父老言前宋时平江府昆山县作水灾隣县常熟却称旱上司谓接境一般高下之地岂有水旱如此相背之理不准后申其里人直赴于朝防诸史丞相丞相怪问亦然众人因泣下而告曰昆山日日雨常熟只闻雷丞相谓有此理悉聼所陈至今吴中相传以爲古谚又谚云夏雨隔田晴又云夏雨分牛脊又云龙行熟路正此谓也其年果熟晴多雨少自此日至立秋止雨两番　月内虹见麦贵有三卯宜种稻有应时雨　谚云二十分龙廿一雨破车阁在弄堂里二十分龙廿一鲎抜起黄秧便种豆
　　六月初头一剂雨夜夜风潮到立秋　六月葢夹被田里不生米　六月西风吹遍草八月无风秕子稻　处暑雨不通白露枉相逢　三伏中大热冬必多雨雪螂蟟蝉呌稻生芒　六月有水谓之贼水言不当有也小暑日晴雨亦要看交时最　六月初三日畧得
　　雨主秋旱收干稻苏秀人云此日畧得雨则西山及南海不斫簥竿　初三日雨难稿稻谚云六月初三晴山篠尽枯零六月初三一阵雨夜夜风潮到立秋　小暑日雨名黄梅颠倒转主水东南风及成块白云起至半月舶棹风主水退兼旱无南风则无舶棹风水卒不能退谚云舶棹风云起旱魃精空欢喜仰面看青天头巾落在麻坼里东坡诗云三时已断黄梅雨万里初来舶棹风正此日也　谚云六月不热五谷不结老农云三伏中稿稻天气又当下壅时最要晴晴则熟故也又云六月葢夹被田里无张屁言凉冷则雨多雨多则水大没田无疑矣月令云季夏行秋令则丘□水潦禾稼不熟又云伏里西北风腊里船不通主冬冰坚秋稻秕又云六月无蝇新旧相登米价平　夏秋之交稿稻还水后喜雨谚云夏末秋初一剂雨赛过唐朝一囤珠言及时雨絶胜无价寳也　谚云秋前生虫损一茎发一茎秋后生虫损了一茎无了一茎螟蟊螣贼是也
　　七月秋莳到秋六月秋便罢休　朝立秋凉飕飕夜立秋热到头　立秋日天晴万物少得成熟小雨吉大雨主伤禾齐民要术云晴主嵗稔未详孰是　有雷损晚稻谚云秋霹雳损晚谷大抵秋后雷多晚稻少收非但忌此日　喜西南风主田禾倍收谚云三日三石四日四石　七月有雨名洗车雨主八月有蓼花谚云七月七无洗车八月八无蓼花
　　八月早禾怕北风晚禾怕南风　朔日晴主冬旱宜姜略得雨宜麦一云风雨宜麦主布贵麻子贵十倍又云凡朔要晴唯此月要雨好种麦　白露雨爲苦雨稻禾霑之则白飒蔬菜霑之则味苦谚云白露日个雨来一路苦一路又云白露前是雨白露后是鬼其时之雨片云来便雨稻花见日吐出隂雨则收正吐之时暴雨忽来卒不能收遂致白飒之患若连朝雨反不为灾不免担阁吐秀有皮殻厚之病　秋分要防雨或隂天最妙主来年高低田大熟　喜雨谚云麦秀风揺稻秀雨浇此言将秀得雨则堂肚大谷穗长秀实之后雨则米粒圆见收数　畏旱谚云田怕秋干人怕老穷秋热损稻旱则必热　怕秋水撩稻谚云雨水渰没产全收不见半　八月又作新凉谚云处暑后十八盆汤　又云立秋后四十五日浴堂干　中旬作热谓之潮热又名八月小春　十八日潮生日前后有水谓之横港水九月初有雨多谓之秋水　早稻岚晚稻岚落缦天蓼花水浴车岚路雨　中气前后起西北风谓之霜降信有雨谓之湿信未风先雨谓之料信雨霜降前来信易过善后来信了信必严毒此信干湿后信必如之谚云霜降了布衲着得言已有暴寒之色　重九日晴则冬至元日上元清明四日皆晴雨则皆雨又主灶荒括云重阳无雨一冬晴详上元下　谚云九日雨米成脯又云重阳湿漉漉穣草千钱束
　　十月立冬晴则一冬多晴雨则一冬多雨亦多隂寒谚云卖絮婆子防冬朝无风无雨哭号咷　立冬日西北风主来年旱天热　晴过寒谚云立冬晴过寒弗要□柴积又主有鱼　雨主无鱼谚云一防雨一个模鱼防冬前霜多主来年旱冬后多晚禾好　十六日为寒
　　婆生日晴主冬暖此説得之崇德举人徐伯和自江东石洞秩满而归云彼中客旅远出専看此日若晴暖则但随身衣服而已不必他备言极有准也　月内有雷主灾疫谚云十月雷人死用耙推有雾俗呼曰沫露主来年水大仍相去二百单五日水至老农咸谓极騐或云要看雾着水面则轻离水面则重谚云十月沫露塘瀊十一月沫露塘干　冬初和暖谓之十月小春又谓之晒糯谷天渐见天寒日短必湏夜作谚云十月无工只有梳头吃饭工又云河东西好使犁河射角好夜作立冬前后起南北风谓之立冬信月内风频作谓之
　　十月五风信　谚云冬至前后鸿水不走
　　十一月冬至古语云明正暗至又谚云晴干冬至湿年二説相反谚曰干冬湿年坐了种田又云閙热冬至冷淡年葢无人尚冬欲晴故也或云冬至雨年必晴冬至晴年必雨此説颇准　至后九九气谚云一九二九相唤弗出手三九廿七离头吹觱篥四九三十六夜眠如露宿五九四十五太阳开门戸六九五十四贫儿争意气七九六十三布衲担头担八九七十二猫狗寻隂地九九八十一犁耙一齐出　沈存中笔谈云是月中遇东南风谓之歳露有大毒若饥感其气开年着瘟病又云风色多与下年夏至相对　农桑辑要云欲知来年五谷所宜是日取诸种各平量一升布囊盛之埋窖隂地后五日发取量之息多者岁所宜也　月内雨雪多主冬春米贱有雷主春米贵冬至前米价长后必贱落则反贵谚云冬至前米价长贫儿受长飬冬至前米价落贫儿转萧索有雾主来年旱谚云一日折过十月内三日【阙】　风雨来春少水
　　十二月立春在残年主冬暖谚云两春夹一冬无被暖烘烘　至后第三戍爲腊腊前三两番雪谓之腊前三白大宜菜麦谚云若要麦见三白又云腊雪是被春雪是鬼又主来年豊稔谚云一月见三白田翁笑吓吓又主杀蝗子　占风谚云今夜东北明年大熟　月内有雾主来年有水风雨主来年六月七月内横水　十二月里雾无水做酒库雾主半月旱准十月内五日雾冰结后水落主来年旱冰结后水涨名上水冰主水若厚来年大水　十二月谓之大禁月忽有一日稍暖即是大寒之候谚云一日赤膊三日龌龊　谚云大寒湏守火无事不出门　又云大寒无过丑寅大热无过未申
　　论日　日晕则雨谚云月晕主风日晕主雨　日脚占晴雨谚云朝又天暮又地主晴反此则雨　日没后起清白光数道下狭上阔直起亘天此特夏秋间有之俗呼青白路主来日酷热　日生耳主晴雨谚云南耳晴北耳雨日生双耳断风截雨若是长而下垂通地则又名白日幢主乆晴　日出早主雨出晏主晴老农云此特言乆隂之余夜雨连旦正当天明之际云忽一扫而卷即光日出所以言早少刻必雨立验言晏者日出之后云晏开也必晴亦甚准葢日之出入自有定刻实无早晏也愚谓但当云晴得早主雨晏开主晴不当言日出早晏也　日外自云障中起主晴谚云日头云障晒杀老和尚　日没返照主晴俗名为日返坞一云日没胭脂红无雨也有风【扈先生曰日返坞明朝水没路日打洞明朝晒背痛】或问二候相似而所主不同何也老农云返照在日没之前胭脂红在日没之后　谚云乌云接日明朝不如今日又云日落云没不雨定寒又云日落云里走雨在半夜后已上皆主雨此言一朶乌云渐起而日正落其中者　谚云日落乌云半夜枵明朝晒得背皮焦此言半天元有黑云日落云外其云夜必开散明必甚晴也又云今夜日没乌云洞明朝晒得背皮痛此言半天上虽有云及日没下去都无云而见日状如岩洞者也　已上皆主晴甚騐
　　论月　月晕主风何方有阙即此方风来
　　论旬中尅应　新月下有黑云横截主来日雨谚云初三月下有横云初四日里雨倾盆　月尽无雨则来月初必有风雨谚云廿五廿六若无雨初三初四莫行船廿五日谓之月交日有雨主乆隂廿七日最宜晴谚
　　云交月无过廿七晴　廿七廿八交月雨初二初三勿肯晴
　　论星　谚云一个星保夜晴此言雨后天隂但见一两星此夜必晴　星光闪烁不定主有风　夏夜见星密主热　谚云明星照烂地来朝依旧雨言乆雨正当黄昏卒然雨住云开便见满天星斗岂但明日有雨当夜亦未必晴　黄昏上云半夜消黄昏消云半夜浇若半夜后雨止云开星月朗然则必晴无疑
　　论风　夏秋之交大风及有海沙云起俗呼谓之风潮古人名之曰风言其具四方之风故名风有此风必有霖淫大雨同作甚则抜木偃禾坏房室决堤堰其先必有如防虹之状者见名曰母航海之人见此则又名破帆风　凡风单日起单日止双日起双日止谚云西南转西北搓绳来绊屋又云半夜五更西天明防树枝又云日晚风和明朝再多又云恶风尽日没又云日出三竿不急便寛大凡风日出之时必畧静谓之风譲日大抵风自日内起者必善夜起者必毒日内息者亦和夜半息者必大冻已上并言隆冬之风　谚云风急雨落人急客作又云东风急被簔笠风急云起愈急必雨　谚云东北风雨大公言艮方风雨卒难得晴俗名曰牛筋风雨指丑位故也　谚云行得春风有夏雨言有夏雨应时可种田也非谓水必大也经騐　谚云春风踏脚报言易转方如人转报不停脚也一云既吹一日南风必还一日北风答报也二説俱应　谚云西南早到晏弗动草言早有此风向晚必静　谚云南风尾北风头言南风愈吹愈急北风初起便大　春南夏北有风必雨　冬天南风三两日必有雪　大凡喜忌风雨在得中为准假如此一时即占候喜何方风得此风色为正防和极应若是颠狂大作则反为凶又云好此一时即忌何方风遇此风防最矣若得大作反不为灾占雨亦然也往往歴试甚验盖亦过犹不及之理也琴瑟索调得极和则天道必是一望畧无纎毫方能如是若是调卒不齐则必隂雨之变盖亦气候所到而然也若高洁之忽自寛则因琴床润湿故也主隂雨之象春初夏末天气暴暄凡庭柱与板壁之类温润如流汗主有阵头雨至田蚕火占水旱之事烧生炭盆中法并同俱载十二月之内　母船上人名曰破蓬挂盖言见此物蓬必为风所破矣　天气湿热鬰蒸主有风古语云热极则生风　语云东南风跳掷三日退一尺
　　论雨　谚云雨打五更日晒水坑言五更忽然雨日中必晴甚验　晏雨不晴　雨着水面上有浮泡主卒未晴　谚云一防雨似一个钉落到明朝也不晴一防雨似一个泡落到明朝未得了　谚云天下太平夜雨日晴言不妨农也　谚云上牵昼下牵斋下昼雨哜哜谚云病人怕肚胀雨落怕天亮亦言乆雨正当昏黑忽自明亮则是雨候也　雨夹雪难得晴　谚云夹雨夹雪无休无歇　谚云快雨快晴道德经云飘风不终朝骤雨不终日　凡雨喜少恶多　凡乆雨至午少止谓之遣昼在正午遣或可晴午前遣则午后雨不可胜灶灰带温作块天将变作雨兆　斋前风昼后雨并言难止　雨怕天亮是天明时忽雨此日不得晴也若昏黒忽明亮反是雨候则何时晴耶
　　论云　云行占晴雨谚云云行东雨无踪车马通云行西马溅泥水没犁云行南雨潺潺水涨潭云行北雨便足好晒谷　上风虽开下风不散主雨　谚云上风皇下风隘无蓑衣莫出外　云若炮车形起主大风　云起下散四野满日如烟如雾名曰风花主风起　谚云西南阵单过也落三寸言云阵起自西南来者雨必多寻常隂天西南障上亦雨　谚云太婆年八十八弗曾见东南阵头发又云千歳老人不曾见东南阵头雨没子田言云起自东南来者絶无雨　凡雨阵自西北起者必云黑如泼墨又必起作眉梁阵主先大风而后雨终易晴　天河中有黑云生谓之河作堰又谓之黑猪渡河黑云对起一路相接亘天谓之女作桥雨下阔则又谓之合罗阵皆主大雨立至少顷必作满天阵名通界雨言广阔普徧也若是天隂之际或作或止忽有雨作桥则必有挂帆两脚又是两脚将防之兆也不可一例而取　谚云旱年只怕防江跳水年只怕北江红一云太湖晴上文言亢旱之年望雨如望恩才是四方远处云生阵起或自东引而西自西而东所谓防江跳也则此雨非但今日不至必每日如之即是乆旱之兆也涝年每至晚时雨忽至云稍浮北似霞非霞红光曜日雨必随作当主夜夜如此直至大暑而后已谓之北江红此吴语也故指北江为太湖若是晚霁必兼西天但晴无雨谚云西北赤好晒麦　隂天卜晴谚云朝要天顶穿暮要四脚悬又云朝看东南暮看西北　谚云鱼鳞天不雨也风颠此言细细如鱼鳞斑者一云老鲤斑云障晒杀老和尚此言满天云大片如鳞故云老鲤往往试验各有准　秋天云隂若无风则无雨　冬天近晚忽有老鲤斑云起渐合成浓隂者必无雨名曰防霜天谚云识每防霜天不识每着子一夜眠
　　论雾　庄子云腾水上溢为雾尔雅云地气上天不应曰雾凡重雾三日主有风谚云三朝雾露起西风若无风必主雨又云雾露不収即是雨
　　论霞　谚云朝霞暮霞无水煎茶主旱此言乆晴之霞也　谚云朝霞不出市暮霞走千里此皆言雨后乍晴之霞暮霞若有火焰形而干红者非但主晴必主乆旱之兆朝霞雨后乍有定雨无疑或是晴天隔夜虽无今朝忽有则要看颜色防之干红主晴间有褐色主雨满天谓之霞得过主晴霞不过主雨若西天有浮云稍厚雨当立至
　　论虹俗呼曰鲎　谚云东鲎晴西鲎雨谚云对日鲎不到昼主雨言西鲎也若鲎下便雨还主晴
　　论雷　谚云未雨先雷船去步来主无雨　谚云当头雷无雨卯前雷有雨凡雷声响烈者雨阵虽大而易过雷声殷殷然响者卒不晴　雷初发声微和者嵗内吉猛烈者凶　雪中有雷主隂雨百日方晴　东州人云一夜起雷三日雨言雷自夜起必连隂
　　论电　夏秋之间夜晴而见远电俗谓之热闪在南主乆晴在北主便雨谚云南闪一年北闪眼前　北闪俗谓之北辰闪主雨立至谚云北辰三夜无雨大怪言必有大风雨也
　　论冰　冰后水长名长水冰主来年水冰后水退名退水冰主旱若冰坚可履亦主水
　　论霜　每年初下只一朝谓之孤霜主来年歉连得两朝以上主熟上有鎗芒者吉平者凶春多主旱　毛头霜主明日风雨
　　论雪　其详在十二月下霁而不消名曰等伴主再有雪乆经日照而不消亦是来年多水之兆也
　　论山　逺山之色清朗明爽主晴岚气昏暗主作雨起云主雨收云主晴寻常不曾出云小山忽然云起主大雨　乆雨在半山之上山水暴发一月则主山崩却非寻常之水
　　论地　地面湿润甚者水珠出如流汗主暴雨若得西北风解散无雨　石磉水流亦然　四野鬰蒸亦然论水　夏初水中生苔主有暴水谚云水底起青苔卒逢大水来　水际生靛青主有风雨谚云水面生青靛天公又作变　谚云大水无过一周时言天道乆雨山泽发洪大水横流江河陡涨之易也　谚云大旱不过周时雨大水无非百日晴言天道湏是乆晴则水方能退也故论潮者云晴干无大汛合而言之可见水涨之易退之难也如此　凡东南风退水西北反尔此理葢只是吴中大湖东南之常事往来初冬大西北风湖水泛起吴江人家皆惧浸水中风息复平谓之翻湖水才是南风连吹半月十日便可退水三二尺又不还涨水邉经行闻得水有香气主雨水骤至极验或闻水腥气亦然　河内浸成包稻种既没复浮主有水
　　论草　草得气之先者皆有所验荠莱先生岁欲甘葶苈先生岁欲苦藕先生岁欲雨蒺藜先生岁欲旱蓬先生岁欲流水藻先生岁欲恶艾先生岁欲病孟月占之五谷草占稻色草有五穗近本茎为早色腰末为晚
　　禾随其穗之羙恶以防豊歉未必极验但其草每年根根相似　茆荡内春初雨过菌生俗呼为雷蕈多则主旱无则主水　草屋乆雨菌生其上朝出晴暮出雨谚云朝出晒杀暮出濯杀　看窠草一名干戈谓其有刺故也芦苇之属丛生于地夏月暴热之时忽自枯死主有水　谚云头苎生子没杀二苎二苎生子没杀三苎茭草水草也村人尝剥其小白尝之以卜水旱味
　　甜主水已来亦未止味馊气主旱已来亦已定
　　论花　梧桐花初生时赤色主旱白色主水　匾豆五月开花主水　杞夏月开结主水　藕花谓之水花魁开在夏至前主水　野蔷薇开在立夏前主水　麦花昼夜主水　扁豆鳯仙花开在五月主水　槐花开一遍糯米长一遍价
　　论木　杂隂阳书曰禾生于枣或杨大麦生于杏小麦生于桃稻生于栁或杨黍生于榆大豆生于槐小豆生于李麻生于杨或荆　师旷占术曰杏多实不虫者来年秋禾善五木者五谷之先欲知五谷但视五木择其木盛者来年多种之万不失一也　凡竹笋透林者多有水　杨树头并水际根干红者主水此説恐每年如此不甚应
　　论潮　每半月逐日候潮时有诗诀云午未未申申寅寅卯卯辰辰巳巳午午半月一遭轮夜潮相对起仔细与君论　十三二十七名曰水起是为大汛各七日二十初五名曰下岸是为小汛亦各七日　谚云初一月半午时潮又云初五二十夜岸潮天亮白遥遥又云下防三潮登大汛　凡天道乆晴虽当大汛水亦不长谚云晴干无大汛雨落无小汛
　　论飞禽　谚云鸦浴风鹊浴雨八哥儿洗浴防风雨鸠鸣有还声者谓之呼妇主晴无还声者谓之逐妇主雨鹊巢低主水高主旱俗传鹊意既预知水则云终不
　　使我没杀故意愈低既预知旱则云终不使我晒杀故意愈高朝野佥载云鹊巢近地其年大水　海燕忽成群而来主风雨谚云乌肚雨白肚风　赤老鸦含水叫早主雨多人辛苦叫晏晴多人安闲农作次第　夜间听九逍遥乌呌卜风雨谚云一声风二声雨三声四声防风雨　鹳鸟仰鸣则晴俯鸣则雨　鹊噪早报晴明曰干鹊　冬寒天雀群飞翅声重必有雨雪　鬼车鸟北人呼为九头虫夜聼其声出入以卜晴雨自北而南谓之出窠主雨自南而北谓之归窠主晴古诗云月黑夜深闻鬼车　吃鹪叫主晴俗谓之卖蓑衣　叫谚云朝晴暮雨　夏秋间雨阵将至忽有白鹭飞过雨竟不至名曰截雨　家鸡上宿迟主隂雨　燕巢做不干净主田内草多　母鸡肯负鸡雏谓之鸡跎儿主雨　吃井水禽也在夏至前叫主旱谚云夏前吃井叫有车个恰吃无车个啸　鹈鹕一名淘河鹅鹳之属其状异常每来必主大水近至正庚寅五月十八日方梅水涨忽见此怪数十自西而东众谓没田先兆一老农云不妨夏至前来曰犁湖至后曰犁途以其嘴之形状相似湖言水深途言水浅今至后八日此后两脚防水退矣虽然疑信不决后果天晴高下皆得成熟若此至前至后便分祸福两端可谓竒验占候者慎之【扈先生日凡异常禽鸟至皆大水徴】
　　论走兽　獭窟近水主旱登防主水有验　围塍上野防爬泥主有水必到所爬处方止　防咬麦苖主不见收咬稻苖亦然【倒在根下主砻下米贵衔在洞口主囷头米贵】狗爬地主隂雨毎眠灰堆高处亦主雨狗咬青草吃主晴　狗向河邉吃水主水退　鐡防其臭可恶白日衔尾成行而出主雨　猫儿吃青草主雨　丝毛狗褪毛不尽主梅水未止
　　论龙　龙下便雨主晴凡见黑龙下主无雨纵有亦不多白龙下雨必多水乡谚云黑龙防世界白龙譲世界龙下频生旱谚云多龙多旱　龙阵雨始自何一路
　　只多行此路无处絶无谚云龙行熟路
　　论鱼　鱼跃离水面谓之秤水主水涨高多少增水多少　凡鲤鲫鱼在四五月间得暴涨必散子散不尽水未止盛散水势必定夏至前后得黄鲿鱼甚散子时雨必正虽散不甚水终未定最　车沟内鱼来攻水逆上得鮎主晴得鲤主水谚云鮎干鲤湿又云鲫鱼主水鲿鱼主晴　黑鲤鱼脊翼长接其尾主旱　夏初食鲫鱼脊骨有曲主水　渔者网得死鳜谓之水恶故鱼着网即死也口开主水立至易过口闭来迟水旱不定鰕笼中张得鱼风水　夏至前田内晒死小鱼主水口开即至易过闭反是
　　论杂虫　水蛇蟠在芦青高处主水高若干涨若干回头望下水即至望上稍慢　水蛇及白鳗入虾笼中皆主大风水作　春暮暴暖屋木中出飞蚁主风雨平地蚁阵作亦然　鳖探头占晴雨谚云南望晴北望雨田角小螺儿名曰鬼蛳浮于水面主有风雨　石蛤虾蟆之属叫得响亮成通主晴谚云杜恰叫三通不用问家公言报晚晴有准也　田鸡喷水叫主雨　蚱蜢蜻蜓黄防等虫在小满以前生者主水俗呼是鱼口中食谓其才经风雨俱死于水故也　黄梅三时内虾蟆尿曲有雨大曲大雨小曲小雨　二蚕初出变化得多主水　蚯蚓俗名曲蟮朝出晴暮出雨　夏至日蟹上防夏至后水到岸









　　农政全书卷十一
&lt;子部,农家类,农政全书&gt;
　　钦定四库全书
　　农政全书卷十二
　　明　徐光启　撰
　　水利
　　总论
　　荒政要览论禁淤湖荡曰古之立国者必有山林川泽之利斯可以奠基而蓄众川主流泽主聚川则从源头逹之泽则从委处蓄之川流淤阻其害易见人皆知濬治者万顷之湖千亩之荡堤岸頽壊鲜知究心甚有纵豪强阻塞规觅小利者不知泽不得川不行川不得泽不止二者相为体用易卦坎为水坎则泽之象也为上流之壑为下流之源全系乎泽泽废是无川也况国有大泽涝可为容不致骤当冲溢之害旱可为蓄不致遽见枯竭之形必究晣于此而水利之説可徐讲矣荒政要覧曰水利之在天下犹人之血气然一息之不通则四体非复为有矣故大而江河川泽微而沟洫亩浍其小大虽不同而其疏通利不可使一息壅阏则一也故成周沟洫之制与井田并行匠人之职方井之地广四尺者谓之沟十里之成广八尺者谓之洫百里之同广二寻者谓之浍夫自四尺之沟积而至于二寻之浍其捐膏腴之地以为沟洫者凡防也小司徒经土地而井牧其田野説者谓田税之所出则百井之地出田税六十有四而三十六井则治洫也万井之地出田税者四千九十有六井而五千有奇则治沟与洫也夫自一成之地积而至于一同万夫之众其捐赋税之入以治沟洫者凡防也成周之君岂不爱膏腴之地赋税之入而弃以为无用之沟洫哉诚以所弃者小而所利者大也然其所以得沟洫之利者治之者非一官领之者非一人营沟行水之制则职之匠人俾任浚之功止水蓄水之令则领之稻人俾专储蓄之利夫既有以浚之又有以积之此所以旱涝均无患也自经界之不明而先王沟洫之制漫无可考至于后世与水争地贪尺寸之利而遂遗无穷之害矣
　　荒政要览曰按地平天成禹锡圭后毕世经营只是濬渠筑岸以养稼穑夫子称之曰卑宫室而尽力乎沟洫此论王夏之日也或疑言疏瀹不兼言封筑则堤岸似属余事不知井田之制百步为亩深尺广尺为田间水道而不立封限百亩为遂遂上有径十夫有沟沟上有畛百夫有洫洫上有涂千夫有浍浍上有道万夫有川川上有路言致力沟洫则畛涂在其中禹贡称九泽必曰既陂是彭蠡震泽之底定亦借陂障围潴成泽开濬封筑信非两事也于此想见唐虞三代之用民力专用之于此而已【扈先生曰商君传曰为田开阡陌封疆而赋税平必非破壊而平夷之也】
　　西北水利
　　郭守敬传曰守敬字若思顺徳邢台人习水利巧思絶人世祖召见靣陈水利六事其一中都旧漕河东至通州引玊泉水以通舟岁可省顾车钱六万缗通州以南于蔺榆河口径直开引由防村跳梁务至杨村还河以避浮鸡盘浅风浪逺转之患其二顺徳达泉引入城中分为三渠灌城东地【海内如是者甚多】其三顺徳沣河东至古任城失其故道没民田千三百余顷此水开修成河其田即可耕种自小王村径滹沱合入御河通行舟栰其四磁州东北滏漳二水合流处引水由滏阳邯郸洺州永年下经鸡泽合入沣河可灌田三千余顷其五懐孟沁河虽浇灌犹有漏堰余水东与丹河余水相合引东流至武陟县北合入御河可灌田二千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可灌田二千余顷每奏一事世祖叹曰任事者如此人不为素餐矣授提举诸路河渠四年加授银符副河渠使至元元年复张文谦行省西夏先是古渠在中兴者一名唐来其长四百里一名汉延长二百五十里他州正渠十皆长二百里支渠大小六十八灌田九万余顷兵乱以来废壊淤浅【古今之际可恨如此】守敬更立牐堰皆复其旧二年授都水少监守敬言舟自中兴沿河四昼夜至东胜可通漕运及见查洎兀郎海古渠甚多冝加修理又言金时自燕京之西麻峪村分引芦沟一支东流穿西山而出是谓金口其水自金口以东燕京以北灌田若干顷其利不可胜计兵兴以来典守者惧有所失因以大石塞之今若按视故迹使水得东流上可以致西山之利下可以广京畿之漕又言当于金口西预开减水口西南还大河令其深广以防涨水突入之患帝善之十二年丞相伯颜南征议立水站命守敬行视河北山东可通舟者【不行视谁则知之非其人若何行视】自陵州至大名又自济州至沛县又南至吕梁又自东平至纲城又自东平清河逾黄河古道至与御河相接又自卫州御河至东平又自东平西南水泊至御河乃得济州大名东平泗汶与御河相通形势为圗奏之二十八年有言滦河自永平挽舟逾山而上可至开平有言泸沟自麻峪可至防麻林朝廷遗守敬相视滦河不可行泸沟舟亦不通守敬因陈水利十有一事【一相视即言者莫敢妄言不相视而直指为妄言即郭生亦无由自见第非郭生固不谙相视耳】其大都运粮河不用一亩泉旧原别引北山白浮泉水西折而南经瓮山泊自西水门入城环滙于积水潭复东折而南出南水门合入旧运粮河每十里置一牐比至通州凡为牐七距牐里许上重置斗门互为提阏以通舟止水帝览奏喜曰当速行之于是复置都水监裨守敬领之帝命丞相以下皆亲操畚牐倡工待守敬指授而后行事置牐之处往徃于地中偶值旧时甎木时人为之感服船既通行公私省便先是通州至大都陆运官粮岁若干万石方秋霖雨驴畜死者不可胜计至是皆罢之三十年帝还自上都过积水潭见舳舻蔽水大悦名曰通惠河守敬又言于澄清牐稍东引与北坝接且立牐丽正门西令舟楫环城往来志不就而罢大徳二年召守敬至上都议开铁幡竿渠守敬奏山水频年暴下非大为渠堰广五七十步不可执政吝于工费以其言为过缩其广三之一【俗吏之为害如此】明年大雨山水注下渠不能容漂没人畜庐帐几犯行殿成宗谓宰臣曰郭太史神人也【自然之理何神之有哉】守敬在西夏常挽舟溯流而上究所谓河源者又尝自孟门以东循黄河故道纵广数百里间各为侧量地平或可以分杀河势或可以灌溉田土具有圗志又尝以海而较京师至汴梁地形髙下之差谓汴梁之水去海甚逺其流峻急而京师之水去海至近其流且缓其言信而有徴此水利之学其不可及者也
　　丘濬曰井地之制虽不可行而沟洫之制则不可废【北方正可井田正可如古人之制但不必限田耳】今京畿之地地势平衍率多洿下一有数日之雨即便淹没不必霁潦之乆輙有害稼之苦农夫终岁勤苦盻盻然而望此麦禾以为一年衣食之计赋役之需垂成而不得者多矣良可悯也北方地经霜雪不甚惧旱惟水潦之是惧十岁之间旱者什一二而潦恒至六七也【旱非不惧其所伤不如潦多耳旱而蝗大可惧也而蝗又生于潦也】为今之计莫若少仿遂人之制每郡以境中河水为主又随地势各为大沟广一丈以上者以达于大河又各随地势各开小沟广四五尺以上者以达于大沟又各随地势开细沟广二三尺以上者委曲以达于小沟其大沟则官府为之小沟则合有田者共为之细沟则人各自为于其田每岁二月以后官府遣人督其开挑而又时常巡视不使淤塞如此则旬月以上之雨下流盈溢或未必得其消涸【下流何故盈溢乃可不为措置】若夫旬日之间纵有霖雨亦不能为害矣朝廷于此又遣治水之官疏通大河使无壅滞又于夹河两岸筑为长隄髙一二丈许则众沟之水皆有所归不至溢出而田禾无淹没之苦生民享收成之利矣是亦王政之一端也
　　徐贞明请亟修水利以预储蓄疏曰臣惟神京巩据上游以御六合兵食厥惟重务冝近取诸畿甸而自足乃食则转漕兵则清勾皆若取给于东西不可一日缺者岂西北古称冨强之地不足以裕食而简兵乎夫赋税所出括民脂膏而军船之费夫役之烦常以数石而转一石东南之力竭矣而河流多变运道时梗忠于谋国者镜胜国之往事以虑变于将来窃有隠忧焉是竭东南之力而不能保国计于无虞此西北水利所当亟修者也军丁遣戍虽有骨肉而军装出于户丁幇解出于里递每军不下百金东南之民困而军非土著志不乆安輙赂卫官以私回卫官利其初见之赂又可以顶军而冒粮也輙纵之而使囘又皆冒支存恤月粮是困东南之民而不能使军政之有赖此东南军勾所当议停者也臣待罪该科水利修举职掌攸关先任山隂时于军勾之苦又尝目击敢竭愚衷为皇上陈之西北之地夙号沃壤皆可耕而食也惟水利不修则旱潦无备旱潦无备则田里日荒遂使千里沃壤莽然弥望徒枵腹以待江南非防之全也臣闻陜西河南故渠废堰在在有之山东诸泉可引水成田者甚多今且不暇逺论即如都城之外与畿辅诸郡邑或支河所经或涧泉所出可皆引之成田北人未习水利惟苦水害而水害之未除者正以水利之未修也盖水聚之则为害而散之则为利【弃之则为害用之则为利】今顺天真定河间等处地方桑麻之区半为沮洳之塲揆厥所由以上流十五河之水而泄于猫儿一湾欲其不泛滥而壅塞势不能也今诚于上流疏渠濬沟引之成田以杀水势下流多开支河以泄横流其淀之最下者留以潴水淀之稍髙者皆如南人圩岸之制则水利兴而水患亦除矣此畿内之水利所冝修也臣又尝考元史学士虞集建议欲于京东濒海地方如浙人筑塘捍水成田惜其议中格及末年海运不继始有海口万户之设已无救于元事矣臣尝临文叹惋恨集言不早售于当时今自永平滦州以抵沧州庆云之境地皆萑苇土实膏腴集议断然可行当全盛之时河漕歳通而思患预防纷然献议独于集议尚废焉未讲若仿其意招抚南人筑塘捍水虽北起辽海南濵青齐皆可成田有不烦转漕于江南而自足者其思患预防之深意又不止于开河通漕而已此濒海之水利所冝修也议者或以水利乆废骤而行之必役重而民扰势逆而功难臣以为不然盖施为缓急在当时酌而行之耳民所素业者姑置勿问而荒芜不治人所共弃者而经畧其端则不弃者羣起以效力矣功力难施者姑置勿问而势顺费省功力易成者从而经畧其端则难成者以渐而就绪矣顺民之情因地之势亦何惮而不为哉伏乞勅下工部酌议覆请特命宪臣实心为国为民者假以事权不沮浮议需以岁月不求近功将畿辅诸郡及京东濒海水利相度土冝率先修举或抚穷民而给其牛种或任冨室而缓其科税或选健卒而分建屯管或招南人而许其占籍诸凡招徕劝相俱许便冝行事俟行之稍有成绩次及山东河南陜西等处地方将江南岁运酌量改折助其费而究其功东南之岁运渐减西北之储畜常裕不惟民力可纾而国计永保于无虞矣东南之民素称柔脆本不冝于逺戌也勾补无用莫不知之而军伍日渐虚耗又不能举其法而尽废今徒致严于勾补之中而不议处于勾补之外非计之得也各处军戸除户絶法当除豁及户内消耗止有老弱不堪法当纪录外其有应解军户丁田众多不愿逺戍者如匠班事例量徴军班行分其户为三等而上下其班行上户若干中户若干下户若干俱解赴应戍之所以资召募班行既定可免歳岁清勾军户无逺戍之苦里逓免解送之劳此班行之有益于民所当议者也岁徴班行或类解京师或转发该卫就便召募土著则可拣择壮丁不至老弱充数得备御之实用土著安居永无逃亡之患存恤月粮又可裁革并资召募此班行之有益于国所当议者也议者或以清勾则解丁永戍班行则每岁诛求似于军政有碍臣以为不然夫所裨于军政者不当于勾补之虚数当求召募之实用耳今军班岁出不甚多然积数岁以通募则一军之班虽募两军可也军户畏于军补渐脱户而隠丁若止徴班行军户必无隠脱则一时之召募遂为经制可也较之清勾有虚数而无实用所得不又倍哉伏乞勅下兵部酌议覆请查照先年匠班事例将应解军丁免其解补每年量徴班行以资召募将存恤月粮裁革以杜虚冒使南北之勾补永罢西北之行伍渐充不惟民困获苏而军政坐见其有赖矣又照畿内诸郡邑统辖既分事多牵制先因亟拯民溺以奠内地事冝议欲専遣宪臣一员竟以畿内差多未经允行臣以为水利重务必専其事权方克有济各省清军先有専差近浙江南直云贵四川因先差御史养病陞任停差令各巡抚御史兼摄惟湖广广东广西江西福建尚有专差是以政体未一伏乞敕下都察院酌议覆请専差老成宪臣一员经畧畿内水利如畿内差多则裁减别差并归水利亦便将前各省清军御史取囘别差俱令巡按御史兼摄则水利之事权専而清军之政体一矣【岂有一年一差而能经畧此事者若乆任按臣又不可盖此抚院之事所冝乆任而责成功焉耳但得其人又何烦别设耶】
　　徐贞明西北水利议【即潞水客谈】
　　徐子徴入谏垣居无何以罪逐客有唁于潞水之湄者见徐子屏居野寺中读书意适无怼色则数徐子曰子以外吏一朝列侍从之班际圣明在上固希世之遇也曽不能卑节驯行效尺寸以圗报塞乃抱衅而徃将自弃于明时且子尝欲乞身以奉菽水使子亟成其志宁有今日哉奔走窜逐间负国恩而违亲养忠孝两无当也予窃为子悲之徐子闻言零泪缘缨坐客而与之语曰客之数予予则悲矣客亦恶知予哉予始待罪垣中首疏西北水利事水衡当事者迂其言置不省予乃抚膺而叹曰当今经国訏谟其大且急孰有过于西北水利者乎虽然概而行之则效逺而难臻骤而行之则事骇而未信盖西北皆可行也盍先之于畿辅畿辅诸郡皆可行也盍先之于京东永平之地京东永平之地皆可行也盍先之于近山濒海之地近山濒海之地皆可行也盍先之数井以示可行之端则效近而易臻事狎而人信又恐其难于遥度也则又褁粮属二三解事者走永平濒海近山之境相度而经畧之既得其水土之性疆理之详始信其事之必可行而犹冀其言之获售也欲再疏以请草具将上适与罪防使予得罪稍缓则疏必再上或庻几其言之获售使予不欲再疏以售其言则乞养以退当在始疏报罢之时宁濡忍以及罪谴负国恩而违亲养诚如客言予则悲矣客亦恶知予哉客曰予闻天下事谏官皆得言之今天子鋭意化理子职谏数月即水利报罢宁无崇论竑议可以动聴而中当事者之指乃諰諰焉惟计水利之复行亦左矣徐子曰禹功茂矣而濬亩距川乃其尽力而终身者驺孟谈王田里树蓄厥惟先务客恶得以水利而左之予将为客悉其利夫雨晹在天而时其蓄泄以待旱潦者人也乃西北之地旱则赤地千里潦则洪流万顷惟寄命于天以幸其雨晹时若庻几乐岁无饥耳此可以常恃哉惟水利兴而后旱潦有备其利一也神京北巩财赋取给于东南忠于谋国者镜胜国之徃事懐杞人之隠忧尚有出于河流外者惟兴水利近取常裕视东南为外府可也中人之治生必有附居常稔之田始可以安土而无饥乃国家全盛之势防上游以控六合独待哺于东南近废可耕之田逺资难继之饷岂计之全哉今运早而积乆储蓄信有赖矣然运早而收之不及其熟有浥损之患乆积而散之恒过其期有红腐之忧水利既兴则田畴之间要皆仓庾之积其利二也东南转输每以数石而致一石民力竭矣而国计所赖欲暂纾之而未能也惟西北有一石之入则东南省数石之输所入渐冨则所省渐多【扈先生曰此条西北人所讳也慎弗言慎弗言】先则改折之法可行乆则蠲租之诏可下东南民力庻防获苏其利三也昔禹播九河而沟洫之修尤尽力固以利民亦以分杀支流而不以助河之虐河之无患沟洫其本也周定王以后沟洫渐废而河患种种矣今河自关中以入中原合泾渭漆沮汾泌伊洛瀍涧及丹沁诸川数千里之水当夏秋霖潦之时诸川所经无一沟一浍可以停注旷野洪流尽入诸川其势既盛而诸川又防入于河流则河流安得不盛流盛则其性自悍急性悍则迁徙自不常固势所必至也今诚自沿河诸郡邑访求古人故渠废堰师其意不泥其迹疏为沟浍引纳支流使霖潦不致泛溢于诸川则并河居民得水利成田而河流渐杀河患可弥矣其利四也古人之画地而国也曰我疆我理南东其亩既顺土而宜民亦设险而御侮也晋之邀齐也必曰尽东其亩以为戎车之利晋之利齐之害也今西北之地平原千里寇骑得以长驱若使沟洫尽举则田野之间皆金汤之险而田植以榆栁枣栗既资民用又可以设伏而避敌其利五也往者刘六刘七之乱持竿一呼从者数万则游惰归之也盖业农者縻其田里惟游惰之民轻去乡土而易于为乱今西北之境土旷而民游识者常惴惴焉诚使水利兴而旷土可垦而游民有所归消衅弥乱深且逺矣其利六也东南之境生齿日繁地若不胜其民而民皆不安其土乃西北蓬蒿之野常疾耕而不能徧苏子谓聚则争于不足之中散则弃于有余之外其不均固如此也今若招抚南人修水利以耕西北之田则民均而田亦均矣其利七也东南多漏役之民而西北罹重由之苦则以南之赋繁而役减北之赋省而由重也使田垦而民聚民聚则赋增而北由可轻其利八也【徐公但见江淛之役而未见他方之役耳若三吴之苦忍言哉忍言哉】沿边诸境有转输不能至者招商以代输盖有数顷之国国于一商遂弃业以他徙其有曲避转输之苦者则私以折色兑军商得茍安军无宿储即承平勿论设有烽警何以待之惟近边田垦转输不烦其利九也屯田之成熟者多属隠占乆则难稽矣然亦不必稽也西北非无田之为患而不垦之为患彼既垦而熟矣何必归官始为国家之利哉惟自其荒芜不理者召募垦之则新屯固种种也兵之壮悍者既心耻于负耡而其羸弱者又力疲于荷戈驱兵为农势固难行惟募之为农而简之为兵则心安而力奋屯政无不举矣【不必言简只是人众便可召募其自为保聚者聴可也今边人但足衣食便招为家丁此将官之诈局】今天下浮户依富家以为田客者何限募而集之可立致也募农以修水利修水利以举屯政其利一也塞上之卒土著者少不得已而有募军则居行给饷为费不赀又不得已而有班军则春秋逓往疲于奔命又不得已而按籍勾补解檄方登逃亡旋报闾阎重困行伍又虚若近塞水利既修屯政大举田垦而人聚人聚而兵足可以省逺募之费可以苏班戍之劳可以停勾补之苦其利十有一也宗禄势将难继咸切忧之而莫肯任其议将以难遗后人而后之难更有甚于今日此不可不亟为之图也世有勇于建议者则曰裁其禄弛其禁而已夫不资之以谋生而徒曰裁其禄则饥寒者孰恤不定之以安居而徒曰弛其禁则流离者孰依我圣天子睦族展亲之仁必不忍其至是也昔范文正以两府禄入尚能广义田以廪族人矧以国家之大而不能使天潢之派皆饱食而安居乎今西北之地旷土弥望于其间择人所弃者官为垦辟分井而田如中尉以下量岁禄之意授田若干使得安居而食其土其后支庻渐繁田不再授盖既授之以田开其治生之端彼知田不再授则皆及其始授之时勤俭明农于其间以岁食之余渐垦田而扩产为长子孙之计其雄桀者不失为冨家翁即庸拙者亦可以依田力穑其与坐食多馁散处失所者相去逺矣其利十有二也昔之有志者尝欲仿井田之遗意授民之产而惜其时之不可痛豪强之兼并限民之田而恨其势之难行今若于西北空闲之地修举水利则仿古井田亦可也限民名田亦可也古昔养民之政以渐可举其利十有三也【但真治田是即井田之法舍此别无法矣故实有意为民民田自均不必限民名田且今之举事正须得豪强之力而先限之田可乎何时无豪强与下民何害顾用之何如耳禹治水土建万国其后王君公皆豪强也】古者以井画地度地居民比闾族党井自为界民不可多得尺寸之地而地亦不可多得一介之民民与地均相适也今通都大邑之民踵接肩摩而争繁习靡多梗化而败俗其争少习朴者惟寥廓之乡为然今若画井居民裒益其多寡使民与地均如古比闾族党之意则敎化可兴而俗尚自美其利十有四也客曰信如子言水之利溥矣西北皆可行独先于京东者何居徐子曰京东辅郡而蓟又重镇固股肱神京缓急所必须者矧今地负山控海负山则泉深而土泽控海则潮淤而壤沃利水尤易易也予所属二三解事者盖遍歴山海之境阅两月而返披图出示如指诸掌也为言诸州邑泉从地涌一决而通【土人谓之仰泉彼中随地可得防觅但大小异耳】水与田平一引而至【流泉也】比比皆然姑摘其土膏腴而人旷弃即可修举以兆其端者自西歴东如蜜云县之燕乐庄平峪县之水峪寺及龙家务庄三河县之唐防庄顺庆屯地皆其著者蓟州城北则有黄厓营城西则有白马泉镇国庄城东则有马伸桥夹林河而下城南则有别山铺及夹隂流河而下至于隂流淀疏渠皆田也遵化西南平安城夹运河而下及沙河铺地方又铁厰涌珠湖以下至韭菜沟上素河下素河百余里夹河皆可成田迁安县北徐流营山下涌出五泉合流入桃林河又三里桥涌泉流出滦河又蚕姑庙涌泉成河【迁安萟桑甚盛故冝有蚕姑庙耶然闻其人萟桑者皆剥皮造纸恐昔人曾治蚕而后稍废耳】与滦河相接夹河皆可田之地卢龙县燕河营涌泉成河及营东五泉涌漫四出至张家庄抚宁县西台头营河流亦自燕河营涌泉而来皆可田自西而东如丰润县南则大寨及刺榆坨史家河大王庄之地东则榛子镇西则鸦洪桥夹河五十余里皆可田玊田县清庄坞河可田【懐柔县之髽髻山下可作水田百顷】后湖庄疏湖可田三里屯及大泉小泉引泉可田其间有民所不业之地有屯地有牧马草地屯草之地属于官官为辟其芜而收其利不难也至于民不业者召民业之官为助其力何至连阡以弃鞠为茂草乎【召民应有鼓舞之方官出费则不可恐人以为口实也】至于濒海可田则自水道沽关黒崖子墩起至开平卫南宋家营之地东西度之百余里南北度之百八十里皆丰润其地与吴越濒海之沃区相等【此田成则东南一大郡也宝坻静海皆如是静海之葛沽髙地皆已田】今萑苇弥望而系名于势族然苇之利微即势族亦无厚入于其间也若如吴越人田而耕之则利十倍于苇即捐其一以与势族使不失其旧入势家亦何憾焉【令势族即十倍何害愚意止求粟多价贱耳】昔虞文靖公之议东极辽海南濵青徐濒海皆可田之地今丰润实其中境欲举其议而行之兹非其先当致力者乎盖先之京东数处以兆其端而京东之地皆可渐而行也先之京东以兆其端而畿内而列郡皆可渐而行也先之畿内列郡而西北之地皆可渐而行也在边陲则先之蓟镇而诸镇皆可渐而行也至于濒海则先之丰润而辽海以东青徐以南皆可渐而行也夫事有小用则宜大则局而不通大用则冝小则窘而难布兹其试之一井究之天下无不利者事有旦夕计功而逺猷不存积乆考成而近效难覩兹其暂之岁收乆之永赖无不利者特端之于京东数处因而推之西北一岁开其始十年究其成而万世席其利矣客曰西北之人岁苦水害奈何利之且彼宿苦其害而子骤言其利其不信亦何异乎徐子曰嗟乎水在天壤间本以利人非以害之也惟不利斯为害矣【以利为害何事不然】人实贻之而咎水可乎盖聚之则害而散之则利弃之则害而用之则利如血之在人身流贯于肢节而润泽其肌肤一有壅注则上而为痈下而为痔又或溢出于口鼻而因以戕其躯遂曰血之于人害也亦舛矣今之咎水之害者即山川之委原未悉胡不引人身观之也古昔盛时列国分布画井而田甽逹于沟沟逹于洫洫逹于浍浍逹于川纵横因其地势以取利于水今西北皆其故疆也岂古以为利而今以为害乎且东南之民争涓流于尺寸之间何者彼固利之也谓水利于南而独为北害此必无之理也客曰南北均利水矣而北之视南亦有难易乎徐子曰北易客乃咤曰子固好奇甚言北之利于水耳乌得而称北易也徐子曰客何异予言哉南方之民披簔而耕抱湿而获盖恒与雨相值也长夏苗将立槁则讼风伯而祝雨师盻盻焉以一沾濡为快乃西北之雨多于长夏而耕获之时少雨其易于南天时则然也【説南北难易利害未尽事理】西北地旷而水夷稍一疏引水即为利东南之地髙下相悬有转水于数仞之深者再日不雨则桔橰之深彻于郊原竭人力以资灌溉苦且难地势使然也考之古昔甽深尺许遂深二尺沟深四尺洫深八尺浍深二仭而已未有如东南转水于数仭之深者【遂沟洫浍皆以去水非以奠水也】至如京东山之涌泉溢地而出河之支流等地而平其于西北尤为易易也东南濒海岁多潮患盖海之势趋于东南也辽海以及青徐有海之饶而鲜潮之患其难易又彰彰矣【潮患于东南等特未飨其利故未覩其害耳惟仲秋之潮挟风雨而至者则西北所少西北之雨多在伏秋之间也】奈何目为萑苇之塲而弃之不田乎予谓北易盖有防而言之也客曰南北水利修癈顿殊亦有由乎徐子曰水利修废由于人之聚散而旋转之机上实握之西北在三代盛时沟洫时修农功毕举厥后魏史起引漳水溉邺邺以富秦开郑国渠溉舄卤之地四万余顷关中为沃野秦以富强至汉文翁溉灌繁田千七百顷而蜀饶白公穿渠引泾水溉田四千五百余顷而民以饶冨马援引洮水种秔稻而狄道并塞之民得以乐业虞诩复三郡激河浚渠为屯田而省内郡之费盖三代之时沟洫遍于列国水之为利也宏魏秦国擅其利文翁以下诸子人兴其利水之为利也専然皆在西北之境若东南称水利者在汉以前惟马臻开鉴湖而已他未有闻也及五胡之乱中原生齿渐耗从晋室而东徙者谓之侨人乆则安其土而乐其生西北民散而东南利兴非细故也即如东南之饶三吴称最在禹贡扬州之域厥土涂泥厥田下下而已汉之时亦一泽国耳惟晋室既东民日聚而利渐兴然其财赋亦未至于今日之盛也至五代时钱镠窃防以称饶及南宋偏安以致冨则民益聚利益兴而财赋遂甲于天下矣【靖康之乱北人南来者更多】尝考宋绍兴五年屯田郎中懋賔言荆湖江南与两浙膏腴之田弥亘数千里无人可耕则地有遗利中原士民扶擕南渡防千万人则人有余力若使流寓失业之人尽田荒闲不耕之田则地无遗利人无遗力以资中兴由此观之则宋室方南之时东南尚有旷弃之地及其季年人多而田少豪右擅陂湖以自殖地利尽而民不聊生者聚故也东南地利尽而西北旷厥有由哉【南宋以东南支军国之费故其民穷然其正赋亦止如今五分之一耳】今国家当全盛时兵戈不试者二百余年西北生齿日渐繁伙而东南之民争附于辇毂之下诚劳来安集于其间则民聚而利无不兴矣即画井而沟洫之亦不难也矧秦汉以下其兴利而足民者独不能防其迹师其意而行之乎何至待哺于江南也彼其窃据称饶偏安致冨者亦不得已耳乃今国家奚赖焉其机固在一旋转间也客曰西北水利吾固知其旧矣然吾闻懐庆纪守尝因丹沁支流疏渠成田民颇利之纪去而田亦遂废又如真定杨中丞之家居也亦尝募南人缘水垦田岁入甚饶及滹沱旁决桑田之变只瞬息间耳岂乆废之余固难卒举者乎徐子曰是所谓废食于噎非通论也夫利水之法髙则开渠卑则筑围急则激取缓则疏引其最下者遂以为受水之区因其势不可强也然其致力当先于水之源源则流微而易御【不在源即在委源恒流委恒潴故无骤溢骤干之患若非源非委在其中流者亦必恒流不絶不溢或絶而可引溢而可捍者也】田渐成则水渐杀水无泛溢之虞田无冲激之患彼懐庆当丹沁之下流而真定尤滹沱所必冲者也安能乆而无患哉盖不先于其源之故也尝考桑干水发于浑源州经保安之境则自懐来夹山而下至泸沟桥狼窝地方冲溢为患漫至彰仪门先朝屡经修筑为费不赀今保安境上闻有用土牛逼水成田者恐亦不能乆而无患也若督责有人多方招募使桑干上流皆引成田则岂惟保安之田恃以无患而懐来以下水患亦杀矣予又尝物色瀛海之间如元城洼罗家湾洼郝家庄洼髙桥铺洼章家桥洼皆连阡黒壤废为水区非不可田顾以下流受黒洋等九河之水非先致力于水源未可徼利旦夕而终贻水患也【西北之水一开濬遂可无患而为利大要濬上流入濬下流入海而已余尝为有司及乡缙言之以为然而当事者不知此理遂中止】客曰子论甚悉然世之疑而不遽行者亦有説焉一难于得人二惮于费财三畏于劳民四忌于任怨五狃于变习子亦不可不察也徐子曰微子言予亦筹之夫畏事者既因循而不理喜事者又轻率而罔功固矣得人之难也是必有经畧之功而无纷更之扰使利兴而民不知则善矣世固有能任之者亦不如宋人専以劝农之名亦不如今制责以水利之职盖劝农而兴水利牧养斯民之首务也今若另设劝农而水利又有专职则若于牧养斯民之外増劝农水利一事彼之号为牧养斯民者又将何为耶今之开府持节与藩臬守令皆以牧养斯民也劝农水利责将谁诿惟于开府持节者得人以择藩臬以择守令乆任而责成之殿最系焉利兴而民不知者可坐而致也世之言费者吾惑焉夫捐数万金之费于春而收数万石之获于秋费于帑而偿于田此庸人操十一之利者尚甘心焉曾谓善于谋国者而顾以费为惮乎【欲行此必不冝费公帑彼躭躭者日欲害我若用公帑即其口何可支耶】且始而为获继是有兴即以所获者为资渐而广焉不烦再费也畏于劳民虽苏文忠公尝有是论文忠公之言曰天下乆平民物滋息四方遗利皆畧尽矣今欲凿空寻访水利所谓即鹿无虞岂惟徒劳必大烦扰所在追集老少相视可否吏卒所过鸡犬一空审如文公之言民信劳矣予谓不必于牧养斯民之外而専设劝农水利者亦恐其喜事劳民如文忠公之言也诚得牧养斯民者择其势顺而功省之处暂出官帑募愿就之民经畧其端以示倡率之机使民灼然知水利可兴则必有兢劝而争先者庻令不烦而事自集若概以水利役民使贫民苦于追呼妨其生业而富家反擅其利予尝见水利使者檄下诸邑阅治水利輙饱吏胥之槖而害及闾左此文忠公所以极论而深叹也怨生有二妨小民之业怨隠而害深夺豪右之利怨显而谤速既不概以水利役民民无追呼之扰怨不丛于小民矣而豪右之利亦国家之利也【即此言推之便可不劳小民而事集矣】何必夺之周礼使世禄地主之有力者与其广潴钜野之可以利民者曰主以利得民曰薮以冨得民彼小民欲自利而力有所不逮官为倡率豪右从而兢劝于其间则借豪右之力以广小民之利固主与薮之遗意也方欲借之矧曰夺乎此何以任怨为也北之治田也逸南之治田也劳彼其以惰心而乗之以逸习卒以驱之冝有未从者然彼之卤莽而耕亦卤莽而获所入固防也以南之劳治北之田则一亩之入倍于数亩而旱潦可以无忧【北之治田独有田者安于故习耳其力作之人何尝不劳苦哉盖其劳不下南人而淡泊过之夫越人治水田大都用北人之力也】诚一驱之其嗜利之心必濳易其好逸之习且相率而为逸者以其习之故然比闾族党皆然也官为倡率有能争先力田者稍优异之则皆耻于逸而趋于劳矣昔张全义起于羣盗其尹河南也当丧乱之后白骨蔽地荆棘弥望居民不满百户全义择人以修屯政招徕农户流民渐归逺近趋之如市全义为政寛简出见田畴美者輙下马与僚佐共覩之召田主劳以酒食有蚕麦善收者或亲至其家悉呼出老幼赐以茶防衣物民间言张公不喜声伎见之未尝笑独见佳麦良蚕则笑耳有田荒芜者则集众杖之或诉以之人牛则召邻里责之曰彼乏人牛何不助之由是乡里相助比户有积蓄在洛四十年遂成冨庻盖其劝农力本生聚教诲变荒墟为冨壤非偶然也诚使西北牧养斯民者能以全义之心为心未有狃于故习而不变者不一日倡率而遂曰习之难变可乎夫得人而任捐公帑以募就役之民冝怨讟不生惰习可变而田功毕举矣乃若不费公帑不烦募民而田功自举者予又得而熟筹焉边地屯田以饷军也其道有三倡力耕之机定赏功之典广世职之法而已内地垦田以阜民也其道有三优复业之人立力田之科开赎罪之条而已盖大将固偏裨卒伍所望而趋也今诸边沃土多大将养亷之地使大将肯以其地画井以田以率偏裨卒伍无不响应而竞耕者昔郭子仪因河中军尝乏食乃自耕一亩将较以是为差于是士卒皆不劝而耕是岁河中野无旷土军有余粮昔宋廖给事中刚亦尝首陈是説也将卒捐生而赴敌者冀以功而获赏也今若计田行赏又如廖给事所谓执耒而安方之操戈之危岂不特易此赏一行万顷不难得者信然矣今冨民得纳赀以列武弁冗职而军政无裨也若仿虞公靖公之意聴冨民欲得官者能以万夫耕则为万夫之长千夫百夫亦如之先试以虚衔缓其征科俟其田入既饶积蓄渐充则命以官而量征其税就所征者给以禄佩之印绶得世其官练集其耕夫以寓兵于其间真良法也【第一冝戒此人众何患无兵而先以此遂沮之乎】民之流离弃其业而畏不敢复盖疮痍未起科督又严甚则举其宿负者而取盈焉此冝上有以招徕之蠲其负寛其征时其赈贷则流离兢复荒芜渐垦矣【寓兵于农此是古人不及今人处徃以为美谈而欲效之可谓习而不察也平居聴其教习以防御盗贼则可】汉之盛时孝弟力田同科盖务本重农以寓劝率之微权也今若定为之制有能于荒芜之乡垦田而井者田得自业而输其税于官官因税而稽田因田而定等上者如纳粟待铨次者遥授散职【纳粟官得理民治事此方今最也】又其次者补胥吏而役于官则力田者兢起矣赎罪有条借贪墨以行私者何限也使令罪而有力者捐赀垦田官课其垦田之费与赎罪相当则归其田而收其税即无力冝逺配者亦得近属于田亩之间以力垦田而赎其罪此固法行而人亦乐从也【言垦田而借资于鬻爵赎罪犹病弱者以参苓为剂而以鸩毒为引也愚意欲以世爵诱人则文靖之意而稍斟酌之非鬻爵而使之治事也此两策相去逺矣若今之军徒有名无实则以田作当摆站差操甚善乂律文流罪正欲徙民以实空虚也营田之防行可以复行流罪之法尤大善也】倘举数者而行之屯田可兴垦田可多又何必费出公帑而役烦募民哉客曰就子数説尚有可疑者捐生而获边赏积汗马之勲而获世职欲以田亩之劳并之可乎【扈先生曰为此论者萧何不得与韩彭论功乎】力田赎罪田固彼之田也税入防何恐无以足经费而佐司农之急谈何容易子更筹之徐子曰审时度势各有攸当也敌刄既接军功为先边烽稍宁屯政急矣倘屯政举而边地垦食足兵强虏来而应之有胜算虏去而守之有长策又何军功之足羡乎若徒尚军功则忽内修而启外衅非国家之福也且边人之剽悍者勇于赴其椎鲁者乐于力田各以其长邀上之赏又何妨焉今边地乆芜师不宿饱非悬殊格亦何望屯政之修乎即兵兴之时转饷勤劳亦得与对叠者论功客何疑之至于世职之法所系于今日之边务者尤非小也今之武弁能因世阀以树功名者固亦有之然其间困乏孱弱仅存者种种矣惟其先世汗马之劳不忍遽废则可耳欲借以练卒而应敌必不能也彼冨民欲得官者能以万夫耕则其财力智识已出于万人之上能以千百人耕者亦出于千百人之上其财力智识既足以为主帅之倚用使之部耕夫以为胜卒又皆其衣食安养者心附而力倍其与今之武弁困乏孱弱剥羸卒以自肥固天壤悬也子孙席其世业亦不至于遽替即有替者又必有财力智识之人代其业而继其官边圉之间转弱为强兹其大端矣濒海之地国初皆设墩台分戍了守以备南倭今草头沽关之水道沽关以至于新桥海口赤洋海口等处遗址尚存日渐圮废遐想国初设墩分戍固将备倭亦以其地势悬使濒海墩戍连络于其间则内地有梗此路可通行又防微虑逺之深意也惟其初设墩戍稀少冀后日渐増然无田可耕则墩戍渐废势必至也今若于濒海辟田以世职之法屯驻于其间【其中更多委曲须议】乆之田益辟而人益众则海上为乐土濒海有通道即内地有梗南北不至悬隔于国初设墩分戍之意固相成也国家分兵而屯授之以田统于卫所之官法非不详然乆则田隠占而屯亦渐废盖田授于官兵非已业也惟冨民得官屯驻则其田固已业子孙相承稽覈自详无隠占之患盖井田而寓封建之意也【如此胜于封建封建者生杀爵禄自制也今予之空名如封君而不得治事理民欲其治事理民或将兵也我又得选而用之也谓封建为美而慕之亦犹向者寓兵劝农之説乎】夫冨民捐己之赀辟荒区以输税养耕夫以寓兵其利于国者多矣就其所入给以禄朝廷御之以虚名使之世其职而守其业有増课之饶无养兵之费又何靳而不与乎彼即汗马之勋者禄入兵费皆仰给于县官岁縻而无补安可以此例论也今民间子弟入胄监者例得输三百五十金若使力田者扵荒芜之野垦田三百五十亩得比输三百五十金者而同科则国家一时虽未得三百五十金之入而歳收三百五十亩之税岁歳积之其得更倍谚谓千镪而家蔵不若铢两而时入此尤易也田少而杀与赎罪而入者即是可推也若恐力田可同于输金则必有伪増田亩以欺上或始而垦旋而废难以一一稽之则又不然夫民间始繋名于胄监距其入铨得官之时多者三十年少亦不下二十年所垦之田岁入官税总而计之当不止于三百五十金彼既垦田歳以其田之入而输官不难也亦何乐于伪田増税岁以厉己乎即有田伪而税负者有司将时稽而除其名彼亦何利焉若谓国用方诎经费之内岁少三之一必赖开纳以纾其急不能徐徐以待岁税之入则亦思之未详也盖经费之广由于各边主客兵饷所费为多若各边屯政渐举则经费自省况力田者得以田自利而岁税又取足于田之所入其从之固易则以力田而应者比今输金之人必且数倍【果数倍则选法如何】其愿输金者仍输金不因此而废彼二者并行国用又何患焉【事例非所以足也乃所以不足也】行之积乆田辟而税广费省而用足则力田之科与输金者皆可渐罢【此渐可行乡举里选之法何时可罢】又不必商盈诎于财贿酌多寡于开纳也客曰胜国都燕且百年虞文靖公之议格焉未行我国家定鼎于兹又二百年矣通漕理财纷然建议而西南水利未闻举其议而行者子何惓惓于今日也徐子曰胜国往事已无足论虞文靖公之言既不获售于泰定可为之时及季年东南有梗思其言仿其意设海口万户已无救于元事矣可胜慨哉今国家承平既乆竭东海之力尚不足以裕西北之储幸外夷之欵贡修内地之水利千载一时不可失也若骇然而圗之其将及乎此予之所以惓惓也客曰时信可行矣然子方以罪逐冝引咎缄晦庻防补过乃又鼓舌谈国家之大计非所谓位卑而言髙者乎是益其罪也徐子愀然曰子何言葵藿在崖谷之隂见日则倾者植性之定也人臣居江湖之逺忧时益切者秉义之常也茍补国计即闾阎尚得言之矧予固圣天子所尝置诸左右而责以献纳者安敢以一出遂自逺哉且与客谈而私识焉又何罪也客于是起而叹曰嗟乎子去矣其有味于子之言而冀其复行者予日望之徐子曰是非予所敢知也然予曩上疏报罢大司马谭公惜予言未行公又自言乆歴塞上深知其必可行也王开府寓书于予肯身任其事戚元戎欲减南兵之愿农者惟开府是用【吾辈不足信谭王戚诸公亦不足信耶有何长虑直是短见耳】盖往时塞上少南人今南人应募至者成市其方待募而未收与募退而不愿还者皆可驱之为农即数千人呼吸而集也夫开府抱济时之畧而元戎有销兵之心乃大司马公又握石画于其间即予去二三同志多是予言倘有再疏以请者西北水利庻其兴乎惟国是裨奚必言之自予也予曩冀言行迟回未去适罹兹罪客谓负国恩而违亲养予亦何以自解倘人有举其言而行者予因得以效其区区又或予之罪状乆而稍纾将陈情以遂其私力耕以奉老亲歌咏太平窃比于击壤之遗民岂不幸与客意良厚予将黾勉于君亲间以无忘客之大赐谈已客散徐子拏舟南去【扈先生曰北方之可为水田者少可为旱田者多公只言水田耳而不言旱田不知北人之未解种旱田也】
  </div>
  <div class="pagination">
   <a href="农政全书_page10.html">
    上一页
   </a>
   <span>
    ...
   </span>
   <a href="农政全书_page6.html">
    6
   </a>
   <a href="农政全书_page7.html">
    7
   </a>
   <a href="农政全书_page8.html">
    8
   </a>
   <a href="农政全书_page9.html">
    9
   </a>
   <a href="农政全书_page10.html">
    10
   </a>
   <span class="current-page">
    11
   </span>
   <a href="农政全书_page12.html">
    12
   </a>
   <a href="农政全书_page13.html">
    13
   </a>
   <a href="农政全书_page14.html">
    14
   </a>
   <a href="农政全书_page15.html">
    15
   </a>
   <a href="农政全书_page16.html">
    16
   </a>
   <span>
    ...
   </span>
   <a href="农政全书_page12.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
