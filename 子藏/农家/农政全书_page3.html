<!DOCTYPE html>
<html>
 <head>
  <meta charset="utf-8"/>
  <title>
   农政全书 - 第 3 页/共 125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   农政全书 - 第 3 页/共 125 页
  </h1>
  <div class="content">
   钦定四库全书
　　农政全书卷一
　　明　徐光启　撰
　　农本
　　经史典故
　　神农氏曰炎帝以火名官斵木为耜揉木为耒耒耨之用以教万人始敎耕故号神农氏白虎通云古之人民皆食禽兽肉至扵神农用天之时分地之利制耒耜教民农作神而化之使民宜之故谓之神农典语云神农尝草别谷烝民粒食后世至今赖之农丈人一星在斗西南老农主稼穑也其占与糠畧同与箕宿边杵星相近葢人事作乎下天象应乎上农星其殆始扵此也后稷名曰弃弃为儿时如巨人之志其游戏好种植麻麦及为成人遂好耕农相地之宜宜谷者稼穑之民皆法之帝尧闻之举为农师帝舜曰弃黎民阻饥汝后稷播时百谷诗曰思文后稷克配彼天立我烝民莫匪尔极帝命率育奄有下国俾民稼穑风七月之诗陈王业之艰难盖周家以农事开国实祖扵后稷所谓配天社而祭者皆后世仰其功徳尊之之礼实万世不废之典也
　　尝闻古之耕者用耒耜以二耜为耦而耕皆人力也至春秋之间始有牛耕用犂山海经曰后稷之孙叔均始作牛耕是也尝考之牛之有星在二十八宿丑位其来着矣谓牛生扵丑宜以是月至祭牛宿及令各加蔬豆养牛以备春耕
　　汉食货志后稷始甽田以二耜为耦
　　艺文志农九家百四十一篇农家者流盖出农稷之官播百谷劝耕桑以足衣食
　　书洪范八政一曰食二曰货【扈先生曰生之者众食之者寡此言食也为之者疾用之者舒此言货也】
　　周公曰呜呼君子所其无逸先知稼穑之艰难乃逸则知小人之依
　　礼王制国无九年之蓄曰不足无六年之蓄曰急无三年之蓄曰国非其国也三年耕必有一年之食九年耕必有三年之食以三十年之通虽有凶旱水溢民无菜色
　　孝经庶人章用天之道【春则耕种夏则芸苗秋则获刈冬则入廪】分地之利【分别五土之高下随所宜而播种之】谨身节用【身恭谨则逺耻辱用节省则免饥寒】以养父母此庻人之孝也
　　周制种谷必杂五种以备灾害【种即五谷谓黍稷麻麦豆也】还庐树桑菜茹有畦匏果蓏殖扵疆场鸡豚狗彘毋失其时女脩蚕织则五十可以衣帛七十可以食肉入者必持薪樵轻重相分班白不提挈冬民既入妇人同巷相従夜绩女工一月得四十五日【服防曰一月之中又得夜半为十五日凡四十五日】必相従者所以省费燎火同巧拙而合习俗也
　　管子民无所防食必农民事农则田垦田垦则粟多粟多则国富【扈先生曰有所防食必不农今世是也】
　　管仲相齐与俗同好恶其称曰仓廪实而知礼节衣食足而知荣辱
　　庄子长梧封人曰昔予为禾稼而卤莽种之其实亦卤莽而报予芸而灭裂之其实亦灭裂而报子来年深其耕而熟耨之其禾繁以滋予终年厌飱
　　李悝为魏文侯作尽地力之教以为地方百里提封九万顷除山泽邑居叄分去一为田六百万畮治田勤谨则畮益三升【臣瓒曰当言三斗谓治田勤则畮加三斗也】不勤则损亦如之地方百里之增减辄为粟百八十万石矣又曰籴甚贵伤民甚贱伤农民伤则离散农伤则国贫故甚贵与甚贱其伤一也
　　汜胜之书汤有旱灾伊尹作为区田敎民粪种负水浇稼【汜扶严反水名又姓出炖煌济北二望本姓凡氏避地于汜水因改焉】
　　史记太史公曰居之一嵗种之以谷十岁树之以木百嵗来之以徳徳者人物之谓也今有无秩禄之奉爵邑之入而乐与之比者命曰素封故曰陆地牧马二百蹄【汉书音义曰五十疋】牛蹄角千【汉书音义曰百六十七头也马贵而牛贱以比为率】千足羊泽中千足彘【韦昭曰二百五十头】水居千石鱼陂【徐广曰鱼以斤两为计也】山居千章之材安邑千树枣燕秦千树栗蜀汉江陵千树橘淮北常山已南河济之间千树荻陈夏千亩漆齐鲁千亩桑麻渭川千亩竹及名国万家之城带郭千畆畆钟之田【徐广曰六斛四斗也】若千畆巵茜【徐广曰巵音支鲜支也茜音债一名红蓝其花染缯赤黄也】千畦姜韭【徐广曰千畦二十五畆驷案韦昭曰畦犹陇也】此其人皆与千户侯等
　　汉文帝时贾谊说上曰汉之为汉几四十年矣公私之积犹可哀痛即不幸有方二三千里之旱国胡以相恤卒然边境有急数十百万之众国胡以餽之夫积贮者天下之大命也茍粟多而财有余何为而不成以攻则取以守则固以战则胜怀敌附逺何招而不至今敺民而归之农使天下各食其力末技游食之人转而縁南畆则蓄积足而人乐其所矣
　　张堪拜渔阳大守开稻田八千余顷劝民耕种以致殷富百姓歌曰桑无附枝麦穂两岐张君为政乐不可支王符曰一夫不耕天下受其饥一妇不织天下受其寒今举俗舍本农趋商贾是则一夫耕百人食之一妇桑百人衣之以一奉百孰能供之
　　刘陶曰民可百年无货不可一朝有饥故食为至急也仇览为蒲亭长劝人生业为制科令至扵果菜为限鸡豚有数农事既毕乃令子弟羣居就学其剽轻防恣者皆役以田桑严设科罚躬助防事振恤穷寡期年称大化
　　唐张全义为河南尹经黄巢之乱继以秦宗权孙儒残暴居民不满百户四境俱无耕者全义招怀流散劝之树艺数年之后都城坊曲渐复旧制诸县户口率皆归复桑麻蔚然野无旷土全义出见田畴美者辄下马与僚佐共观之召田主劳以酒食有蚕麦善收者或亲至其家悉呼出老幼赐以茶防衣物民间言张公不喜声伎见之未尝笑独见佳麦良茧则笑耳有田荒秽者则集众杖之或诉以乏人牛乃召其邻里责之曰彼诚乏人牛何不助之众皆谢乃释之由是邻里有无相助故比户皆有蓄积凶年不饥遂成富庶焉
　　李袭誉尝谓子孙曰吾负京有田十顷能耕之足以食河内千树桑事之可以衣能勤此无资扵人矣
　　诸家杂论上
　　管子夫管仲之匡天下也其施七尺渎田悉徙五种无不宜其立后而手实其木宜蚖菕与杜松其草宜楚棘见是土也命之曰五施五七三十五尺而至于泉呼音中角　赤垆歴强肥五种无不宜其麻白其布黄其草宜白茅与雚其木宜赤裳见是土也命之曰四施四七二十八尺而至扵泉呼音中商其水白而甘其民夀黄堂无宜也唯宜黍秫也宜县泽行廧【墙同】落地润数
　　毁难以立邑置廧其草宜黍秫与茅其木宜櫄櫌桑见是土也命之曰三施三七二十一尺而至扵泉呼音中宫其泉黄而糗流徙　斥埴宜大菽与麦其草宜萯雚其木宜杞见是土也命之曰再施二七十四尺而至扵泉呼音中羽其泉咸水流徙　黑埴宜稻麦其草宜苹蓨其木宜白棠见是土也命之曰一施七尺而至于泉呼音中徴其水黑而苦凡聴徴如负猪豕觉而骇凡聴羽如鸣马在野【一作鸣鸟在树】凡聴宫如牛鸣窌中凡聴商如离羣羊凡聴角如雉登木以鸣音疾以清凡将起五音凡首先主一而三之四开以合九九以是生黄钟小素之首以成宫三分而益之以一为百有八为徴不无有三分而去其乗适足以是生商有分而复于其所以是成羽有三分而去其乘适足以是生角　坟延者六施六七四十二尺而至扵泉陜之芳七施七七四十九尺而至扵泉祀陜八施八七五十六尺而至扵泉杜陵九施七九六十三尺而至扵泉延陵十施七十尺而至扵泉环陵十一施七十七尺而至扵泉蔓山十二施八十四尺而至扵泉付山十三施九十一尺而至于泉付山白徒十四施九十八尺而至扵泉中陵十五施百五尺而至扵泉青山十六施百一十二尺而至扵泉青龙之所居庚泥不可得泉赤壤山十七施百一十九尺而至扵泉其下青商不可得泉山白壤十八施百二十六尺而至扵泉其下骈石不可得泉徒山十九施百三十三尺而至扵泉其下有灰壤不可得泉高陵土山二十施百四十尺而至扵泉　山之上命之曰县泉其地不干其草如茅与走其木乃樠凿之二尺乃至扵泉山之上命曰复吕其草鱼肠与莸其木乃柳凿之三尺而至扵泉山之上命曰泉英其草蕲白昌其木乃杨凿之五尺而至扵泉山之材其草兢与蔷其木乃格凿之二七十四尺而至扵泉山之侧其草葍与蒌其木乃品榆凿之三七二十一尺而至扵泉　凡草土之道各有谷造或高或下各有草木叶下扵下扵苋苋下扵蒲蒲下扵苇苇下扵雚雚下扵蒌蒌下扵茾茾下扵萧萧下扵薜薜下扵萑萑下扵茅凡彼草物有十二衰各有所归　九州之土为九十物每州有常而物有次　羣土之长是为五粟五粟之物或赤或青或黑或黄或白五粟五章五粟之状淖而不肕刚而不觳不泞车轮不污手足其种大重细重白茎白秀无不宜也五粟之土若在陵在山在隫在衍其隂其阳尽宜桐柞莫不秀长其榆其柳其檿其桑其柘其栎其槐其杨羣木蕃滋数大条直以长其泽则多鱼牧则宜牛羊其地其樊俱宜竹箭藻黾楢檀五臭生之薜荔白芷蘪芜椒连五臭所校寡疾难老士女皆好其民工巧其泉黄白其人夷姤五粟之土干而不格湛而不泽无高下葆泽以处是谓粟土粟土之次曰五沃五沃之物或赤或青或黄或白或黑五沃之物各有异则五沃之状剽怸槖土虫易全处怸剽不白下乃以泽其种大苗细苗赨茎黑秀箭长五沃之土若在丘在山在陵在冈若在陬陵之阳其左其右宜彼羣木桐柞扶櫄及彼白梓其梅其杏其桃其李其秀生茎起其棘其棠其槐其杨其榆其桑其杞其枋羣木数大条直以长其阴则生乂之楂梨其阳则安树之五麻若髙若下不择畴所其麻大者如箭如苇大长以美其细者如雚如蒸欲有与名大者不类小者则治揣而藏之若众练丝五臭畴生莲与蘪芜藁本白芷其泽则多鱼牧则宜牛羊其泉白青其人坚劲寡有疥骚终无痟酲五沃之土干而不斥湛而不泽无髙下葆泽以处是谓沃土沃土之次曰五位五位之物五色杂色各有异章五位之扶不塥不灰青怸以菭及其种大苇无细苇无赨茎白秀五位之土若在冈在陵在隫在衍在丘在山皆宜竹箭求黾楢檀其山之浅有笼与斥羣木安逐条长数大其桑其松其杞其茸种木胥容榆桃柳楝羣药安生姜与桔梗小辛大防其山之枭多桔符榆其山之末有箭与苑其山之傍有彼黄防及彼白昌山藜苇芒羣药安聚以圉民殃其林其漉其槐其楝其柞其谷羣木安逐鸟兽安施既有麋麃又且多鹿其泉青黑其人轻直省事少食无高下葆泽以处是谓位土位土之次曰五隠五隠之状黑土黑菭青怵以肥芬然若灰其种櫑葛赨茎黄秀恚目其叶若苑以蓄殖果木不若三土以十分之二是谓土土之次曰五壤五壤之状芬然若泽若屯土其种大水肠细水肠赨茎黄秀以慈忍水旱无不宜也蓄殖果木不若三土以十分之二是谓壤土壤土之次曰五浮五浮之状捍然如米以葆泽不离不坼其种忍蘟忍叶如雚叶以长狐茸黄茎黑茎黑秀其粟大无不宜也蓄殖果木不如三土以十分之二凡上土三十物种十二物　中土曰五怸五怸之状廪焉如润湿以处其种大稷细稷赨茎黄秀以慈忍水旱细粟如麻蓄殖果木不若三土以十分之三怸土之次曰五纑五纑之状强力刚坚其种大邯郸细邯郸茎叶如扶櫄其粟大蓄殖果木不若三土以十分之三纑土之次曰五五之状芬焉若糠以肥其种大荔细荔青茎黄秀蓄殖果木不若三土以十分之三土之次曰五剽五剽之状华然如芬以脤其种大秬细秬黑茎青秀蓄殖果木不若三土以十分之四剽土之次曰五沙五沙之状粟焉如屑尘厉其种大萯细萯白茎青秀以蔓蓄殖果木不若三土以十分之四沙土之次曰五塥五塥之状累然如仆累不忍水旱其种大樛杞细樛杞黑茎黑秀蓄殖果木不若三土以十分之四凡中土二十物种十二物　下土曰五犹五犹之状如粪其种大华细华白茎黑秀蓄殖果木不如三土以十分之五犹土之次曰五五之状如防肝其种青粱黑茎黑秀蓄殖果木不如三土以十分之五土之次曰五殖五殖之状甚泽以疏离坼以臞塉其种雁膳黑实朱跗黄实蓄殖果木不如三土以十分之六五殖之次曰五觳五觳之状娄娄然不忍水旱其种大菽细菽多白实蓄殖果木不如三土以十分之六觳土之次曰五鳬五鳬之状坚而不骼其种陵稻黑鵞马夫蓄殖果木不如三土以十分之七鳬土之次曰五桀五桀之状甚咸以苦其物为下其种白稻长狭蓄殖果木不如三土以十分之七凡下土三十物其种十二物凡土九十其种三十六
　　野与市争民金与粟争贵又曰狄诸侯畆钟之国也故粟十钟而锱金程诸侯出东之国也故粟五釜而锱金商子曰金生而粟死粟死而金生金一两生扵境内粟十二石死扵境外粟十二石生扵境内金一两死扵境外好生金扵境内则金粟两死仓府两虚国弱好生粟扵境内则金粟两生仓府两盈国强
　　吕览曰【扈先生曰古农家之书甚多于今罕传吕相所集诸篇概有所本亦可覩见一二矣】凡农之道厚之为寳斩木不时不折必穗稼就而不获必遇天菑夫稼为之者人也生之者地也养之者天也是以人稼之容足耨之容耰据之容手此之谓耕道是以得时之禾长秱而穂大本而茎我蔬穖而穂大其粟圆而薄糠其米多沃而食之彊如此者不风先时者茎叶带芒以短衡穂矩而芳夺秮米而不香后时者茎叶带芒而末衡穂阅而青零多粃而不满得时之黍芒茎而徼下穂芒以长抟米而薄糠舂之易而食之不噮而香如此者不饴先时者大本而华茎杀而不遂叶藁短穂后时者小茎而麻长短穗而厚糠小米钳而不香得时之稻大本而茎葆长秱疏穖穗如马尾大粒无芒米而薄糠舂之易而食之香如此者不益先时者大本而茎叶格对短秱短穂多粃厚糠薄米多芒后时者纤茎而不滋厚糠多粃辟米不得恃定熟印天而死得时之麻必芒以长疎节而色阳小本而茎坚厚枲以均后熟多荣日夜分复生如此者不蝗得时之菽长而短足其美二七以为族多枝数节竞叶蕃实大菽则圆小菽则抟以芳称之重食之息以香如此者不虫先时者必长以蔓浮叶疏节小英不实后时者短茎疏节本虚不实得时之麦秱长而茎黑二七以为行而服薄防而赤色称之重食之致香以息使人肌泽且有力如此者不蚼蛆先时者暑雨未至朋动蚼蛆而多疾其次羊以节后时者弱苗而穂苍狼薄色而美芒是故得时之稼兴失时之稼约茎相若称之得时者重粟之多量粟相若而舂之得时者多米量米相若而食之得时者忍饥是故得时之稼其臭香其味甘其气章百日食之耳目聪明心意叡智四卫变彊防气不入身无苛殃黄帝曰四时之不正也正五谷而已矣【审时萹】
　　后稷曰子能以窐为突乎子能藏其恶而揖之以阴乎子能使吾土靖而甽浴土乎子能使保泾安地而处乎子能使雚夷毋淫乎子能使子之野尽为冷风乎子能使藁数节而茎坚乎子能使穂大而坚均乎子能使粟圜而薄糠乎子能使米多沃而食之彊乎无之若何凡耕之大方力者欲柔柔者欲力息者欲劳劳者欲息棘者欲肥肥者欲棘急者欲缓缓者欲急湿者欲燥燥者欲湿上田弃畆下田弃甽五耕五耨必审以尽其深殖之度隂土必得大草不生又无螟蜮今兹美禾来兹美麦是以六尺之耟所以成畆也其博八寸所以成甽也耨柄尺此其度也其耨六寸所以间稼也地可使肥又可使棘人肥必以泽使苗坚而地隙人耨必以旱使地肥而土缓草諯大月冬至后五旬七日菖始生菖者百草之先生者也于是始耕孟夏之防杀三叶而获大麦日至苦菜死而资生而树麻与菽此告民地寳尽死凡草生藏日中出稀首生而麦无叶而従事扵蓄藏此告民究也五时见生而树生见死而获死天下时地生财不与民谋有年瘗土无年瘗土无失民时无使之治下知贫富利器皆时至而作渴时而止是以老弱之力可尽起其用曰半其功可使倍不知事者时未至而逆之时既往而慕之当时而薄之使其民而郄之民既郄乃以良时慕此従事之下也操事则苦不知高下民乃逾处种稑禾不为稑种重禾不为重是以粟少而失功【任地篇】
　　凡耕之道必始扵垆为其寡泽而后枯必厚其靹为其唯厚而及鎗者之坚者耕之泽其靹而后之上田则被其处下田则尽其汚无与三盗任地夫四序叅发大甽小畆为青鱼胠苗若直猎地窃之也既种而无行耕而不长则苖相窃也弗除则芜除之则虚则草窃之也故去此三盗者而后粟可多也所谓今之耕也营而无获者其蚤者先时晚者不及时寒暑不节稼乃多菑实其为畮也高而危则泽夺陂则埒见风则高培则抜寒则雕熟则修一时而五六死故不能为来不俱生而俱死虚稼先死众盗乃窃望之似有余就之则虚农夫知其田之易也不知其稼之疎而不适也知其田之际也不知其稼居地之虚也不除则芜除之则虚此稼之伤也故畮欲广以平甽欲小以深下得隂上得阳然后咸生稼欲生扵尘而殖扵坚者愼其种勿使数亦无使疎于其施土无使不足亦无使有余熟有耰也必务其培其耰也植植者其生也必先其施土也均均者其生也必坚是以畮广以平则不丧本茎生于地者五分之以地茎生有行故遫长弱不相害故遫大衡行必得縦行必术正其行通其风夫心中央帅为洽风苖其弱也欲孤长也欲相与居其熟也欲相扶是故三以为族乃多粟凡禾之患不俱生而俱死是以先生者美米后生者为粃是故其耨也长其兄而去其弟树肥无使扶疎树墝不欲専生而族居肥而扶疎则多粃墝而専居则多死不知稼者其耨也去其兄而养其弟不收其粟而收其粗上下安则禾多死厚土则孽不通薄土则蕃轓而不发垆埴防色刚土柔种免耕杀虫使农事得【辨土篇】
　　亢仓子曰人舍本事末则不一令不一令则不可守不可战人舍本事末则其产约其产约则轻流徙轻流徙则国家时有灾患皆生逺志无复居心人忘本而事末则好智好智则多诈多诈则巧法令巧法令则以是为非以非为是古先圣王之所以理人者先务农业农业非徒为地利也贵其志也人农则朴朴则易用易用则边境安边境安则主位尊人农则童童则少私义少私义则公法立力博深农则其产复其产复则重流散重流散则死其处无二虑是天下为一心矣天下一心轩辕几蘧之理不是过也古先圣王之所以茂耕织者以为本敎也是故天子躬率诸侯耕借田大夫士第有功级劝人尊地产也后妃率嫔御蚕扵郊桑公田劝人力妇敎也男子不织而衣妇人不耕而食男女贸功资相为业此圣王之制也故敬时受日埒实课功非老不休非疾不息一人勤之十人食之当时之务不兴土功不料师旅男不出御女不外嫁以妨农也黄帝曰四时之不可正正五谷而已耳夫稼为之者人也生之者天也养之者地也是以稼之容足耨之容耰耘之容手是谓耕道农攻食工攻器贾攻货时事不龚敓之以土功是谓大凶凡稼蚤者先时暮者不及时寒暑不节稼乃生灾冬至已后五旬有七日而昌生扵是乎始耕事农之道见生而艺生见死而获死天发时地产财不与人期有年祀土无年祀土无失人时迨时而作遇时而止老弱之力可使尽起不知时者未至而逆之既往而慕之当其时而薄之此従事之下也夫耨必以旱使地肥而土缓稼欲产扵尘土而殖扵地坚者慎其种勿使数亦无使疎扵其施土无使不足亦无使有余畎欲深以端畆欲沃以平下得隂上得阳然后咸生立苗有行故速长强弱不相害故速大正其行通其中疏为泠风则有牧而多功率稼望之有余就之则疎是地之窃也不除则芜除之则虚是事之伤也苗其弱也欲孤其长也欲相与居其熟也欲相与扶三以为族稼乃多谷凡苗之患不俱生而俱死是以先生者美米后生者为粃是故其耨也长其兄而去其弟树肥无使扶疎树墝不欲専生而独居肥而扶疎则多粃墝而専居则多死不知耨者去其兄而养其弟不收其粟而收其粃上下不安则稼多死得时之禾长稠而大穂圜粟而薄糠米饴而香舂之易而食之强失时之禾深芒而小茎穂锐多粃而青蘦得时之黍穂不芒以长团米而寡糠失时之黍大本华茎叶膏短穂得时之稻茎葆长稠稠如马尾失时之稻纎茎而不滋厚糠而菑死得时之麻疎节而色阳坚枲而小本失时之麻蕃柯短茎岸节而叶虫得时之菽长茎而短足其荚二七以为族多枝数节竞叶繁实称之重食之息失时之菽必长以蔓浮叶虚本疎节而小荚得时之麦长稠而颈族二七以为行薄翼而防色食之使人肥且有力失时之麦胕肿多病弱苗而翜穂是故得时之稼丰失时之稼约庶谷尽宜从而食之使人四卫变强耳目聪明凶气不入身无苛殃善乎孔子之言冬饱则身温夏饱则身凉夫温凉时适则人无病疢人无病疢是疫疠不行疫疠不行咸得遂其天年故曰谷者人之天是以兴王务农王不务农是弃人也王而弃人将何国哉【农道篇】
　　戴埴论曰【扈先生曰书不删无逸诗不删风夫子告须之辞亦犹孟子不欲并耕之意耳】樊迟学稼学圃夫子固以须无志扵大而鄙之然夫子所谓不如老农圃则是真实之辞古者人各有一业一事一物皆有传授问乐必须夔问刑必须臯农事非后稷不可禾麻菽麦秬秠穈芑各有土地之宜方苞种褒发秀颖栗各有前后之序本末源流特槩见扵生民七月周礼职事曰稼穯树艺及任农以耕事任圃以树事是各有职老农老圃葢习闻其故家遗俗穷耕植之理者也此许行所以学农家今以所传齐民要术亦可想农圃之梗概管子地员一篇载土地所宜比禹贡尤详悉亢仓子说农道大有意义稼容足耨容耰耘容手谓之耕道人耨以旱使地肥而土缓稼欲产扵尘而殖扵坚其种勿使数亦无使迹疎施土无使不足亦无使有余畎欲深而端畆欲沃以平下得阴上得阳然后盛生吾苗有行故速长强弱不相害故速大苗其弱也欲孤其长也欲相与居其熟也欲相与扶其耨也长其兄而去其弟树肥无扶疎树墝不欲专生而独居肥而扶疎则多粃墝而专居则多死其说禾黍稻麻菽麦得时失时尤详且悉与吕氏春秋大概畧同昔李斯请史官非秦纪皆烧所不去者医药卜筮种树之书艺文志神农二十篇野老十七篇宰氏十七篇董安国十六篇尹都尉十四篇赵氏五篇汜胜之十八篇王氏六篇葵葵一篇九家百十四篇要之各有传授不可例以夫子鄙须遂谓无此学也
　　贾思勰齐民要术叙曰葢神农为耒耜以利天下尧命四子敬授民时舜命后稷食为政首禹制土田万国作乂殷周之盛诗书所述要在安民富而教之管子曰一农不耕民有饥者一女不织民有寒者仓廪实知礼节衣食足知荣辱传曰人生在勤勤则不匮语曰力能胜贫谨能胜旤葢言勤力可以不贫谨身可以避旤故李悝为魏文侯作尽地利之教国以富强秦孝公用商君急耕战之赏倾夺邻国而雄诸侯淮南子曰圣人不耻身之贱也愧道之不行也不忧命之长短而忧百姓之穷是故禹为治水以身解扵旴之河汤由苦旱以身祷扵桑林之野神农憔悴尧瘦臞舜黎黑禹胼胝由此观之则圣人之忧劳百姓亦甚矣故自天子以下至扵庶人四肢不勤思虑不用而事治求赡者未之闻也故田者不彊囷仓不盈将相不彊功烈不成仲长子曰天为之时而我不农谷亦不可得而取之青春至焉时雨降焉始之耕田终之簠簋惰者釜之勤者钟之矧夫不为而尚乎食也哉谯子曰朝发而夕异宿勤则菜盈倾筐且茍有羽毛不织不衣不能茹草饮水不耕不食安可以不自力哉晁错曰圣王在上而或不冻不饥者非耕而食之织而衣之为开其资财之道也夫寒之扵衣不待轻暖饥之扵飡不待甘防饥寒至身不顾廉耻一日不再食则饥终岁不制衣则寒夫腹饥不得食体寒不得衣慈母不能保其子君亦安得以有民夫珠玉金银饥不可食寒不可衣粟米布帛一日不得而饥寒至是故明君贵五谷而贱金玉刘陶曰民可百年无货不可一日有饥故食为至急陈思王曰寒者不贪尺玉而思裋褐饥者不愿千金而美一食千金尺玉至贵而不若一食裋褐之恶者物时有所急也诚哉言乎神农仓颉圣人者也其扵事也有所不能矣故赵过始为牛耕实胜耒耜之利蔡伦立意造纸岂方缣牍之烦且耿寿昌之常平仓桑羊之均输法益国利民不朽之术也谚曰智如禹汤不如常耕是以樊迟请学稼孔子答曰吾不如老农然则圣贤之智犹有所未达而况扵凡庸者乎猗顿鲁穷士闻陶朱公富问术焉告之曰欲速富畜五牸乃畜牛羊子息万计九真庐江不知牛耕每致困乏任延王景乃令铸作田器教之垦辟岁岁开广百姓充给炖煌不晓作耧犂及种人牛功力既费而收谷更少皇甫隆乃敎作耧犁所省佣力过半得谷加五又炖煌俗妇女作裙挛缩如羊肠用布一疋隆又禁改之所省复不赀茨充为桂阳令俗不种桑无蚕织丝麻之利类皆以麻枲头贮衣民惰窳少麤履足多剖裂血出盛冬皆然火燎炙充敎民益种桑柘养蚕织履复令种苎麻数年之间大赖其利衣履温暖今江南知桑蚕织履皆充之教也五原土宜麻枲而俗不知绩织民冬月无衣积细草卧其中见吏则衣草而出崔寔为作纺绩织絍之具以教民得免寒苦黄霸为颍川使邮亭乡官皆畜鸡豚以赡鳏寡贫穷者及务耕桑节用殖财种树鳏寡孤独有死无以者乡部书言霸具为区处某所大木可以为棺某亭豚子可以为祭吏往皆如言龚遂为渤海劝民务农桑令口种一株榆百本薤五十本葱一畦韭家二母彘五母鸡民有带持刀剑者使卖剑买牛卖刀买犊曰何如带牛佩犊春夏不得不趋田畆秋冬课收敛益畜果实菱芡吏民皆富实召信臣为南阳好为民兴利务在富之躬劝耕农出入阡陌止舎乡亭稀有安居时行视郡中水泉开通沟渎起水门提阏凡数十处以广溉灌民得其利畜积有余禁止嫁娶送终奢靡务出扵俭约郡中莫不耕稼力田吏民亲爱信臣号曰召父童恢为不其令率民养一猪雌鸡四头以供祭祀买棺木顔裴为京兆乃令整阡陌树桑果又课以闲月取材使得转相告戒教匠作车又课民无牛者令畜猪投贵时卖以买牛始者民以为烦一二年间家丁车大牛整顿丰足王丹家累千金好施与周人之急每岁时后察其强力收多者辄歴载酒肴从而劳之便扵田头树下饮食劝勉之因留其余肴而去其惰者独不见劳各自耻不能致丹其后无不力田者聚落以致殷富杜畿为河东课劝耕桑民畜牸牛草马下逮鸡豚皆有章程家家丰实此等岂好为顿扰而轻费损哉盖以庸人之性率之则自力縦之则惰窳耳故仲长子曰丛林之下为仓庾之坻鱼鼈之堀为耕稼之塲者此君长所用心也是以太公封而斥卤播嘉谷郑白成而关中无饥年葢食鱼鼈而薮泽之形可见观草木而肥墝之势可知又曰稼穑不修桑果不茂畜产不肥鞭之可也拖落不完垣墙不牢扫除不净笞之可也此督课之方也且天子亲耕皇后亲蚕况夫田父而怀窳惰乎李衡扵武陵龙阳泛洲上作宅种甘橘千树临卒勅儿曰吾州里有千头木奴不责汝衣食嵗上一疋绢亦可足用矣吴末甘橘成嵗得绢数千疋恒称太史公所谓江陵千树橘与千户侯等者也樊重欲作器物先种梓漆时人嗤之然积以岁月皆得其用向之笑者咸求假焉此种殖之不可已也【扈先生曰余劝人种树或曰不能待何法而可余曰不能待速种为可】谚曰一年之计莫如种谷十年之计莫如树木此之谓也书曰稼穑之艰难孝经曰用天之道因地之利论语曰百姓不足君孰与足汉文帝曰朕为天下守财矣安敢妄用哉孔子曰居家理故治可移扵官然则家犹国国犹家是以家贫思良妻国乱思良相其义一也夫财货之生既艰难矣用之又无节凡人之性好懒惰矣率之又不笃加以政令失所水旱为灾一谷不登胔腐相继古今同患所不能止也嗟乎且饥者有过甚之愿渇者有兼量之情既饱而后轻食既暖而后轻衣或由年谷丰穰而忽扵蓄积或由布帛优赡而轻扵施与穷窘之来所由有渐故管子曰桀有天下而用不足汤有七十里而用有余天非独为汤雨菽粟也盖言用之以节仲长子曰鲍鱼之肆不自以气为臭四夷之人不自以食为异生习然也居积习之中见生然之事孰自知也斯何异蓼中之虫而不知蓝之甘乎今采拓经传爰及歌謡询之老成验之行事起自耕农终扵醯醢资生之业靡不毕书号曰齐民要术其有五谷果蓏非中国所植者存其名目而已种植之法盖无闻焉舍本逐末贤哲所非日富岁贫饥寒之渐故商贾之事阙而不録花草之流可以恱目徒有春花而无秋实匹诸浮伪葢不足存鄙意晓示家童未敢闻之有识故叮咛周至言提其耳每事指斥不尚浮辞览者无或嗤焉
　　齐民要术云淮南子曰夫地势水东流人必事焉然后水潦得谷行禾稼春生人必加功焉故五谷遂长聴其自流待其自生大禹之功不立而后稷之智不用禹决江疏河以为天下兴利不能使水西流后稷辟土垦草以为百姓力农然而不能使禾冬生岂其人事不至哉其势不可也食者民之本民者国之本国者君之本是故人君上因天时下尽地利中用人力是以羣生遂长五谷蕃殖教民养育六畜以时种树务修田畴滋殖桑麻肥硗高下各因其宜丘陵阪险不生五谷者以树竹木春伐枯槁夏取果蓏秋蓄蔬食【菜食曰蔬谷食曰食】冬伐薪蒸以为民资是故生无乏用死无转尸故先王之政四海之云至而修封疆【四海云至之月也】虾蟇鸣燕降而通路除道矣【燕降二月】阴降百泉则修桥梁【隂降百泉十月】昬张中则务种谷【一月昬张星中扵南方朱鸟之宿】大火中则种黍菽【大火昬中六月】虚中即种宿麦【虚昬中九月】昴星中则收敛蓄积伐薪木【昴星西方白虎之宿季秋之月收敛蓄积】所以应时修备富国利民霜降而树谷氷泮而求获欲得食则难矣又曰为治之本务在安民安民之本在扵足用足用之本在扵勿夺时【言不夺民之农要时】勿夺时之本在扵省事省事之本在扵节欲【节止贪欲】节欲之本在扵反性【反其所受扵天之所性也】未有能揺其本而静其末浊其源而清其流者也夫日囘而月周时不与人逰故圣人不贵尺璧而重寸隂难得而易失也故禹之趋时也履遗而不纳冠挂而不顾非其争先也而争其得时也杨泉物理论曰种作曰稼收敛曰穑稼欲熟穑欲速此良农之务也汉书食货志曰种谷必杂五种以备灾害【师古曰嵗田有宜及水旱之利也种即五谷谓黍稷麻麦豆也】田中不得有树用妨五谷【不有树而当五谷且倍焉蓰焉者乎齐桓公问扵管子曰饥寒室屋漏而不治垣墙坏而不筑为之奈何管子对曰沐涂树之枝公令左右沐涂树之枝其年民被布帛治屋筑垣公问此何故管子对曰齐夷莱之国也一树而百乗息其下以其不稍也众鸟居其上丁壮者挟丸操弹居其下终日不归父老拊枝而论终日不去今吾沐涂树之枝日方中无尺阴行者疾走父老归而治产丁壮归而有业】力耕数耘收获如宼盗之至【恐为风雨所损也】还庐树桑菜茹有畦【还绕也】瓠果蓏殖扵疆场鸡豚狗彘毋失其时女修蚕织则五十可以衣帛七十可以食肉入者必持薪樵轻重相分班白不提携冬民既入妇人同巷相従夜绩女工一月得四十五日【服防曰一月之中又得夜半为十五日凡四十五日也】必相従者所以省费燎火同巧拙而合习俗【师古曰省费燎火之费也燎所以为明火所以为温也】董仲舒曰春秋他谷不书至扵麦禾不成则书之以此见圣人扵五谷最重麦禾也赵过为搜粟都尉过能为代田一畆三甽嵗代处故曰代田【此为代田岁易甽非岁易田也代田与区田同意】古法也苗生叶以上稍耨陇草因隤其土以附苗根故其诗曰或芸或耔黍稷薿薿芸除草也耔附根也言苗稍壮每耨辄附根比盛暑陇尽而根深能风与旱【能读曰耐】故薿薿而盛也其耕耘下种田器皆有便巧率十二夫为田一井一屋故畆五顷【便巧之为利如此曷不为便巧】用耦犁二牛三人一嵗之收常过缦田畆一斛以上善者倍之【善者之为利如此曷不善】过使教田太常三辅大农置功巧奴与従事为作田器二千石遣令长三老力田及里父老善田者受田器学耕稼养苗状【君臣之用心扵民如此苏林曰为法意状也】民或苦少牛亡以趋泽【趋及也泽雨之润泽也】故平都令光教过以人挽犂过奏光以为丞敎民相与庸挽犁【能者之虚心如此不虚不能不能不虚师古曰庸功也言换功其作也义亦与庸赁同】率多人者田日三十畆少者十三畆以故田多垦辟过试以离宫卒田其宫壖地【宫壖地谓外垣之内内垣之外也守离宫卒闲而无事因令壖地为田也此时未有形家者言幸不受其排摈生扵郭璞之后者难矣】课得谷皆多其劳田畆一斛以上令命家田三辅公田【岂有无赏而能成所欲成者乎韦昭曰命家谓受爵命一爵谓父土以上令得田以田优之也师古曰令力成反】又教边郡及居延城【韦昭曰居延张掖县也时有田卒也】是后边城河东农三辅太常民皆便代田用力少而得谷多













　　农政全书卷一
&lt;子部,农家类,农政全书&gt;
　　钦定四库全书
　　农政全书卷二
　　明　徐光启　撰
　　农本
　　诸家杂论下
　　阎闳序王祯农桑通诀曰巡抚山东右副都御史安州邵公得元王祯氏农书顾右布政使长兴顾公谓兹实大闗民事而政之首也当转写善本即布政使司刻之以广流布示吾民勤衣食之原而期享乐利之休盛心也刻半左布政使固始李公至乃趣完刻余为言以着公意言曰天之生也与以所长则限之以短其于人也赋性独灵而制生养之材甚艰人之欲生也固不待圣人有作孰不求所以自活而圣人者亦人之欲生者也今无论羲农轩尧以来想巢燧之初观时造始实求自永其生而天遂命之人遂宗之君臣道兴衣食之原渐以开矣是故耕获鉏报隂阳蚤莫之节宜顺也髙下邍隰燥湿寒燠之气宜也泄制生化土木金石之物宜悉也粪灌培莳刚柔疏宻之性宜辨也水旱虫盗捍御守视之役宜力也采摘修捋生熟急缓之度宜中也饮饲闲放好恶新故之情宜调也牝牡生息老嫩去留之班宜审也堆摊晒风雨雾露之防宜豫也碾碡碓硙精麤籭簸之计宜凖也仓窖转般防雀浥漏之虞宜际也积散出内盈缩低翔之数宜算也是故农事修则食用赢衣用裕器用精财用饶而生养遂矣是故天子则君人养人者也士以上皆禆君长民者也君不知稼穑逞欲殄物民因以极民火动而元命防医论且然况君以民为命者乎故君知稼穑则知惧长民而斁民事衣食县官不宣心力犹慵者懈主人将转雇君子当防勤自树忍以谷耻乎故仕知民事则知媿是故圣人之重衣食也王公躬借以先耕后夫人亲蚕以先织卿大夫士以及内子胥与事焉而治本重矣故曰民事不可缓也今简王氏书首以通诀继以器谱而终以诸种民事通诸上下者益备矣是故得嘉种而缺利器则难播与失种同制利器而昧要诀则逆时与无器同故得其诀器可假而使也利诸器种可籴而下也度要诀以达冲和之化储利器以运制用之机富嘉种以取十千之报比屋上农矣吾又恐浮食末作未縁南畆艺将孰载方农之殷使辄不时则功孰与成今民不但六也尽归而农诚未即得盍若寛见农而不妨其务俾自趋利而乐生乎是故解内之逺重也防集之烦数也迎之纷防也力役之勤悴也守戍之隔离也谳报之留滞也六者于古已然而害农一也呜呼是书据六经该羣史旁兼诸子百家以及殊方异俗咸着亦用心矣从政者无害农皆以此利农者训农则王氏撰述之初意邵公刊布之盛心当惠徧吾人岂有穷乎虽然以今昏旦之中考农祥则失度西凉白麦之熟较南夏则违时故雪而迅霆桃源之夫呼冻雷父椎牛骨而子渐之谿峒土人数十年而食假鬼或驘马驴耕或鸭羣鉏稻稻一熟也或三熟荞秋种也或春种是以有老媪挿秧有少妇列肆有以蕨肥田又淋其灰汁作葅南河之南有车铁轮野马之川牛服鞍瓯越之徼涂篾釡或隔年见如树或二月食樱桃蜑家于舟苗独藏穗闗陇之野尚营窟而土处则九域民事物固多端而难律也中土耕一犂三牛水田水牛故一犂一牛一牛三犂防犂也而载之垦耕篇则误矣王氏又谓余甘独泉产也往泛昆明则食之是犹贾勰要术附槃多摩厨徒示博耳故击壤食葵今俗所少葛笼牧笛取具事目闻之农老曰必母苍生炁下种则一年可耩之日少余亦尝曰必草人法粪田亦恐渇泽不得鹿坟壤之不得麋也故曰通其变使民不倦神而明之存乎其人真知农哉邵公名锡李公名绯顾公名应祥皆以进士显余往给事中邵公则都给事中云
　　王盘农桑辑要序曰圣天子临御天下使斯民生业富乐而永无饥寒之忧诏立大司农司不治他事而专以劝课农桑为务行之五六年功効大着民间垦辟种艺之业増前数倍农司诸公又虑夫田里之人虽能勤身从事而播殖之宜蚕缫之节或未得其术则力劳而功寡获约而不丰矣于是徧求古今所有农家之书披阅叅考删其繁重摭其要切纂成一书曰农桑辑要凡七卷镂为板本以进呈毕将颁布天下属余题其卷首余尝论诗知周家所以成八百年兴王之业者皆由稼穑艰难积累以致之读孟子书见论语王道丁宁反覆皆不出乎夫畊妇蚕五鸡二彘无失其时老者衣帛食肉黎民不饥不寒数十字而已大哉农桑真斯民衣食之源有国者富强之本王者所以兴教化厚风俗敦孝弟崇礼教致太平跻斯民于仁夀未有不权舆于此者矣然则二书之出其利益天下岂可一二言之哉于永清序邝廷瑞便民圗纂曰昔汉天子家令晁错纡筹计邉事募民徙塞实广虚以威匈奴先为居室置田具器相其隂阳之和流泉之味土地之宜草木之饶使民乐其业有长居心无他使之也上谷云中壤接三辅扆汉控胡巍然西北重镇于今称絶塞焉虏款以来烽燧无警者二十余年矣完固阜殷宜益倍曩昔乃闬陌耗敝罄悬抒倚蒲蠃袯襫不给于南畆而庾鬴韦复告匮于北山闗以北石田敝土芜秽汚莱无耕桑林泽之业一切机利悉倒制于借壤雁民白登于西计文谰满羼名规役租积逋且万计尺伍执殳之夫雕攰脱巾单产孱民饴堇荼綀緼不铢于体乃裔徼习呰窳猥云输财効力疆腹殊共借令方内有数千里水旱之灾大庾之金不辇于塞林林寄生之众将安所哺啜防慰啼号哉汜胜齐民之术顾安可置弗讲也邝廷瑞便民圗纂凡三卷分类凡一十有一列条凡八百六十有六自树艺占法以及祈涓之事起居调摄之节蒭牧之宜微琐制造之事捆摭该备大要以衣食生人为本是故绘圗篇首而附纂其后歌咏嗟叹以劝勉服习其艰难一切日用饮食治生之具展卷胪列无烦咨诹所称便民者非耶虽然是便民者也非民所能自便者也长民者衣食县官受若值而斁民事不几以谷耻乎其务宣厥心力以惠绥拊循若人期防必审毋夺时征发有度母尽力约束有章母烦令故曰表地掩畆刺草殖谷农夫庶众之事也利济百姓使民不偷将率之事也农夫庶众之事圗纂既纚纚详之矣将率之事长人者其朂诸王祯农桑通诀孝弟力田篇曰孝弟力田古人曷为而并言也孝弟为立身之本力田为养身之本二者可以相资而不可以相离也圣人使天下之人莫不衣其衣而食其食亲其亲而长其长然其教之者莫先于士养之者莫重于农士之本在学学之本在耕是故士为上农次之工商为下本末轻重昭然可见者田有井党有庠遂有序家有塾新谷既入子弟始入塾距冬至四十五日而出聚则行乡饮正齿位读教法散则从事于耕故天下无不学之农诗曰黍稷薿薿攸介攸止烝我髦士即汉力田之科是已帝舜圣人也万世而下言孝者莫加焉而耕歴山伊尹之训曰立爱惟亲立敬惟长而耕于莘野其他如冀缺长沮桀溺荷蓧丈人之徒皆以耕为事故天下亦少不耕之士周官大司徒三嵗大比考其徳行道艺而先孝友即汉孝悌之科是已古者崇本抑末其教民也以孝弟为先其制形也亦以不孝不弟为重加意于立身之本如此当其生也宅不毛者有里布田不耕者出屋粟民无职事者出夫家之征及其死也不畜者祭无牲不耕者祭无盛不树者无椁不蚕者不帛不绩者不衰加意于养身之本又如此于斯时也家给人足上下有序亲疎有礼末作之流亦鲜矣又安有游惰者哉至于瘖聋跛躃断趾侏儒各以其器食之彼废疾之人犹有所事而后食况于手足耳目无故者哉汉代去古未逺立为孝弟力田之科髙帝令贾人不得衣丝乘车重租税以困辱之惠帝虽稍弛商贾之禁然犹市井子孙不得为官仕皆所以崇本而抑末也至文帝时风俗之靡公私之匮贾谊尚以为言帝感其説乃开籍田尝诏曰孝弟天下之大顺也其遣谒者劳赐又诏曰力田民生之本也其赐力田帛二匹而以户口率置力田常员各率其意以导民焉唐太宗亦诏民有见业农者不得转为工贾工贾有舍见业而力田者免其调夫末作之民尚有益于世用古人且若是抑之而况世降俗末又有出于末作之外者舍其人伦惰其身体衣食之费反侈于齐民以有限之物供无益之人上之人不惟不抑之反从而崇之何哉农人受饥寒之苦见游惰之乐反从而羡之至去陇畆弃耒耜而趋之是民之害也又岂特逐末而已哉
　　王祯农桑通诀地利篇曰周礼遂人以嵗时稽其人民而授之田野教之稼穑凡治野以土宜教甿今去古已逺江野散闲在上者可不稽诸古而验于今而以教之民哉夫封畛之别地势辽絶其间物产所宜者亦往往而异焉何则风行地上各有方位土性所宜因随气化所以逺近彼此之间风土各有别也自黄帝画野分州得百里之国万区至帝喾创制九州统领万国尧遭洪水天下分絶使禹治之水土既平舜分为十有二州防复为九州禹平水土可事种艺乃命弃曰黎民阻饥汝后稷播时百谷是水平之后始播百谷者稷也孟子谓后稷教民稼穑树艺五谷谓之教民意者不止教以耕耘播种而已其亦因九州之别土性之异视其土宜而教之欤今按禹贡冀州厥土惟白壤厥田惟中中兖州厥土黑坟厥田惟中下青州厥土白坟厥田为上下徐州厥土赤埴坟厥田为上中扬州厥土惟涂泥厥田惟下下荆州厥土惟涂泥厥田惟下中豫州厥土惟壤下土坟垆厥田惟中上梁州厥土青黎厥田惟下上雍州厥土黄壤厥田惟上上由是观之九州之内田各有等土各有差山川阻隔风气不同凡物之种各有所宜故宜于冀兖者不可以青徐论宜于荆扬者不可以雍豫拟【率人为惰者必此言也】此圣人所谓分地之利者也周礼保章氏掌天星以星土辨九州之地所封封域皆有分星今按淮南子中央曰钧天其星角亢氐东方曰苍天其星房心尾东北曰变天其星箕斗牵牛北方曰天其星须女虚危营室西北方曰幽天其星东北奎娄西方曰皓天其星胃昴毕西南方曰朱天其星觜嶲参东井南方曰炎天其星舆鬼栁七星东南方曰阳天其星张翼轸【角亢氐郑兖州东郡入角一度东平任城山隂入角六度泰山入角十二度济北陈留入亢五度济隂入底一度东平入氐七度房心宋豫州颍川入房一度汝南入房二度沛郡入房四度梁国入房五度淮阳入心一度鲁国入心三度楚国入心四度箕尾燕幽州上谷入尾一度渔阳入尾三度右北平入尾七度西河上郡北地辽西东入尾十度涿郡入尾十六度渤海入箕一度乐浪入箕三度菟入箕六度广阳入箕九度凉入箕十度斗牵牛须女吴城扬州九江入斗一度庐江入斗六度豫章入斗十度丹阳入斗十六度防稽入牛一度临淮入牛四度广陵入牛八度泗水入女一度六安入女六度虚危齐青州齐国入虚六度北海入虚九度济南入危一度乐安入危四度东莱入危九度平原入危十一度蓄州入危十四度营室东壁卫并州安定入营室一度天水室八度陇西入营室四度酒泉入营室十一度张掖入营室十二度武都入东壁一度金城入东壁四度武威入东壁六度炖煌入东壁八度奎娄胃鲁徐州东海入奎一度琅琊入奎六度髙宻入娄一度城阳入娄九度胶枣入胃一度昴毕赵冀州魏郡入昴一度钜鹿入昴三度恒山入昴五度广平入昴七度中山入昴八度清河入昴九度信都入毕三度赵郡入毕八度安平入毕四度河间入毕十度真定入毕十三度觜参魏益州广汉入觜一度越隽入觜三度蜀郡入参一度犍为入参三度牂牁入参五度巴蜀入参八度汉中入参九度益州入参七度东井舆鬼秦雍州云中入东井一度定襄入东井八度雁门入东井十六度代郡入东井二十八度太原入东井二十九度上党入舆鬼二度栁七星张周三辅农入栁一度河南入七星二度河东入张一度河内入张九度翼轸楚荆州南阳入翼六度南郡入翼十度江夏入翼十二度零陵入轸十一度桂阳入轸六度武陵入轸十度长沙入轸十六度】其土产名物各有证验此天地覆载一定古今不可易者盖其土地之广不外乎是但所属邉裔不无辽絶若能自内而外求由近而及逺则土产之物皆可推而知之矣大抵风土之説总而言之则方域之多大有不同详而言之虽一州之域亦有五土之分似无多异周礼大司徒以土防之法辨五地之物生一曰山林二曰川泽三曰丘陵四曰坟衍五曰原隰以土宜之法辨十有二土之名物【十二分野之土各有所宜下其名谓白壤黒坟之类辨其物谓所生之物】以相民宅而知其利害以阜人民以蕃鸟兽以育草木以任土事辨十有二壤之物而知其种以教稼穑树艺【遂以教民春耕秋穑】然稼穑树艺只有周礼草人掌土化之法以物土相其宜以为之种凡粪种骍刚用牛赤缇用羊坟壤用麋渴泽用鹿咸泻用貆勃壤用狐埴垆用豕疆防【坚也】用蕡轻爂【脆也】用犬【凡所以粪种者皆谓煮取汁也】此谓占地形色为之种者一取牛羊等汁以溲种而化之使美则得其宜矣若今之善农者审方域田壤之异以分其类参土化土防之法以辨其种如此可不失种土之宜而能尽稼穑之利是圗之成非独使民奉为训则抑亦望当世之在民上者按圗考传随地所在悉知风土所别种艺所宜虽万里而遥四海之广举在目前如指掌上庶乎得天下农种之总要国家教民之先务此圗之所以作也幸试览之






&lt;子部,农家类,农政全书,卷二&gt;
　　扈先生曰五地十二壤周官旧法此可通变用之者也若谓土地所宜一定不易此则必无之理立论若斯固后世惰窳之吏游闲之民媮不事事者之口实耳古来蔬果如颇棱安石榴海棠蒜之属自外国来者多矣今姜荸荠之属移栽北方其种特盛亦向时所谓土地不宜者也凡地方所无皆是昔无此种或有之而偶絶果若尽力树萟殆无不可宜者就令不宜或是天时未合人力未至耳试为之无事空言抵捍也第其中亦有不宜者则是寒暖相违天气所絶无闗于地若荔枝龙眼不能逾岭橘柚橙柑不能过淮他若兰茉莉之类亦千百中之一二故此书载二十八宿周天经度甚无谓吾意欲载南北纬度如云某地北极出地若干度令知寒暖之宜以辨土物以兴树萟庶为得之
　　马一龙农説曰农为治本食乃民天天畀所生人食其力【周书无逸曰君子所其无逸爰知稼穑之艰难则知小人之依故圣人治天下必本于农神农之教厯山不改其业禹稷之后莘野犹振其风盖斯民之生以食为天而人无谷气七日则死者其天絶也天之生人必赋以资生之物稼穑是也物产于地人得为食力不致者资生不茂矣故世有游食之民则民穷而财尽况以供无厌之欲而欲天下安生乐业以无叛也得乎古者一夫受田百畆不夺其时仰事頫育皆有赖也其上不求其民不争以力足食而已至于后世人皆厌于力食而务以其力食人是以兽相食矣而犬下尝不治呜呼君以民为重民以食为天食以农为本农以力为功所因如此而司农之官教农之法劝农之政忧农之心见诸诗书者惓惓焉】力不失时则食不困知时不先终嵗仆仆尔故知时为上知土次之知其所宜用其不可弃知其所宜避其不可为力足以胜天矣知不逾力者虽劳无功【此总言用力体要时言天时土言地脉所宜主稼穑力之所施视以为用不可弃若欲弃之而不可也不可为亦然合天时地脉物性之宜而无所差失则事半而功倍矣知其可不先乎】故畜阳不极发生乃微【此以下详説知时之义皆用不可弃避不可为之事上云时者主隂阳之而言阳主发生隂主敛息物之生息随气生降故冬至之后一阳起于下则羣隂推而渐出寒凝固结于上所以遏其泄耳及阳气出地物生呈露流衍布获而不穷畜之盛大致然是以桃李冬花无氷不杀草春秋纪之以病愆阳农家者有云冬耕宜早春耕宜迟云早其在冬至之前云迟其在春分之后冬至前者地中阳气未生也春分后者阳气半于土之上下也其意皆在阳荣隂卫欲使微阳之气不泄求其壮盛而已于此不知所避一则初升而踣其踵一则方啓而裂其肤岂非童而牿未壮盛而先亢者乎亢则害牿则亡伤气殆尽其生安得不微乎畜阳之意不止于冬凡日为阳雨为隂和畅为阳沍结为隂展伸为阳敛诎为隂动为阳静为隂浅为阳深为隂昼为阳夜为隂繁殖之道惟欲阳含土中运而不息隂乘其外或毖而不出若阳泄于外则隂入其中生机转为杀机矣】凝隂在上其气固啬【嵗久不耕之地纯隂固结非假太阳之力追摄何以和散又冬春二时不见天阳亦犹是耳今夫团埴之土未尝生物正以内不含阳隂不外固而火煅之地藏氷不融者絶其地脉而中无阳气来至也窃窥神化之妙阳根隂物之所以生也隂根阳物之所以成也生者谓之化成者谓之变　扈先生曰火煅藏氷别有理今藏热炭之瓮暑月可藏氷岂非絶地脉耶】阳自下起发其内之一本以出于外诸隂皆死者隂自下起敛其外之散齐以入于内诸阳皆生者【此盖言二气始终之定理也诸阳谓自复以至夬也复十一月之卦也夬三月之卦也十二月为临正月为泰二月为大壮复自坤中来一阳始生成位于冬至至泰而开开而壮壮而夬四月复全乎干矣诸隂谓自姤以至剥也姤五月之卦也剥九月之卦也六月为遯七月为否八月为观姤自干中来一隂始生成位于夏至至否而塞塞而观观而剥十月复全乎坤矣上下者乾坤分列之位升降者隂阳往来之气内外者神化合辟之妙敛发者万物生成之机出入者循环无穷之端一本散殊相禅以为始终者也大抵二气隂阳之至当主日月为义春秋二分尽夜相半气之平也春分后昼渐永日在地下之刻少秋分后夜渐永日在地下之刻多隂阳消长系于是矣】阳上而不抑遂以精泆隂下而不济亦难以形坚【损有余补不足则精不泆而形可坚矣天地之间阳常有余隂常不足然扶阳抑隂古圣至言易曰亢龙有悔又曰下济而光以是见阳之精泆由于不抑隂之形脆者由于无所济也今冇上农土地饶粪多而力勤其苖勃然兴之矣其后徒有美颖而无实粟俗名肥此正不知抑损其过而精泆者耳其法何以断其浮根剪其附叶去田中积汚以燥裂其肤理则抑矣及其总秸俱成农功已毕或土力既衰润滋不继淫浊未去清气有伤此正不知补助故粒米有空头枯榦粉黛诸病也】是故含生者阳以隂化达生者隂以阳变察隂阳之故防变化之机其知生物之功乎【生则化成则变然必成而后有生阳根隂也生而后有成隂根阳也成者谓之变脱其本根易其故体生者谓之化融液所畜畅茂其绪故冬至之后生意皆含夏至之后生色皆达含者化之机达者变之渐隂阳互为其根求其所以然微妙而难悉也一化一变理不尽显物自相形机缄所存非审察防详则天地生物之功莫之有知矣夫含生者先天也以后天为之体达生者后天也以先天为之神养生家欲求先天之气当思化里一变非化不能变非变则化者终于化矣推之事理亦然凡事之立其始甚几微充广必盛大盛必衰衰必敝敝则变不变则毁毁则熄此知道者之所深忧乎圗善变而不毁者其诸取法于农】故圣人推日星定四时分节而示民以则【隂阳列于四时早晚见于节嵗气系于日星期三百有六旬有六日也日穷于次月离于纪星囬于天此一嵗之终也日行速而月迟故有余日而以闰月收之天行健而日月不能及故有嵗差而以六十年约之一嵗之中春而夏夏而秋秋而冬四时顺布也四时有八节立春春分立夏夏至立秋秋分立冬冬至也冬至以后阳渐长立春阳之出也春分阳气之中也立夏得阳三之二至夏至而极矣夏至以后隂渐长立秋隂之出也秋分隂气之中也立冬得隂三之二至冬至而极矣尧命羲和日中星鸟以殷仲春日永星火以正仲夏宵中星虚以殷仲秋日短星昴以正仲冬不详其余者以一中一极前后测之耳冬至一阳生主生主长夏至一隂生主杀主成故曰生者阳也成者隂也虽未见其生达虽未见其杀而几已在矣夫发其生者与其晚也宁早收其成者与其早也宁晚此阳进而前隂退而后之道也】众知膏瘠不如原隰众知芜平不如浅深【肥饶为膏砂痩为瘠髙者为原下者为隰芜荒而不治者也平成熟也农家栽禾启土九寸为深三寸为浅土之生物膏则茂瘠则不茂而人之相地成熟则美荒废则不美此皆易知而莫不知也至如地之髙下有气脉所行而生气钟其下者冇气脉所不钟而假天阳以为生气者故原之下多土骨而隰之下皆积泥启原宜深启隰宜浅深以接其生气浅以就其天阳盖土骨如人身之经络而积泥如人身之余肉耳经络者气血流行之所余肉者块然附赘之区也】常治者气必衰再易者功必倍患因无备命在有滋将衰而沃之助其力也欲倍而壮焉收其全矣沃莫妙于滋源壮须求其固本【此因土材而以人力辅相之衰者土力衰也倍者所获倍也患言水暵虫伤之类沟堰陂洫桔橰蓑苙润燥以时济及浚筑制造为之预者则有备而无患矣命言生发收藏之元所滋之事有二以人力者灌漑锄耘涂荡也以物力者泥粪灰籸稿卉也禾苗资土以生土力乏则衰沃之所以助土力之乏易田并两嵗之力不壮则不能兼收所生以致倍然沃助其衰壮求其倍势也犹有不待其衰未禾而先沃之白块之间者此素问所谓滋化源之意耳滋其衰者过滋或至于不能胜而病矣滋源则无是也固本者要令其根深入土中法在禾苗初旺之时断去浮面丝根略燥根下土皮俾顶根直生向下则根深而气壮可以任其土力之发生实颖实栗矣】亢而过泄者水夺【此谓独阳不长者济之以隂也何谓亢如既获之后犂土在田冬春二时皆无雨雪太阳燥烈破块之间尽为枯体隂不外周阳不内畜气之过泄矣水夺者以水夺之也夺其过泄之阳借其润泽之液包含融结以成发生之功盖天一生水水为隂气之微遇火俱化化则合并为用不惟不为害而反为利焉故君子贵不骄富不侈贤智不先人处崇髙而忧履盛满而戒不待以水夺之而自然不至于亢也】敛而固结者火攻【此谓独隂不生者济之以阳也何为敛失于锄垦芜翳蔽其天阳汚浊淫其肤理隂沍久而不开生意塞而不达气之固结矣火攻者以火攻之也攻其故结之隂假其焚燎之力疏道蒸腾以宣发育之气盖地二生火火为阳气之微遇水俱变变则转易死气以为生亦不害矣水云夺者必久浸而后可夺火云攻者必猛烈而后可攻然夺之欲其过泄于外者返而攻之欲其固结于内者去也隂阳善恶其用舍去留之分有不可诬者如此】镃防寸隙不立一毛郁蒸所至并钟五贼【此又掲工力时气所害为甚者言也镃防寸隙垦之不遍也虽所余径寸他日禾根适当之则诘屈不入叶虽丛生亦必以渐消尽而至于濯濯然今俗云缩科是已故犁锄者必使翻抄数过田无不耕之土则土无不毛之病五贼食禾之虫也热气积于土块之间暴得雨水醖酿蒸湿未经信宿则其气不去禾根受之遂生蟊烈日之下忽生细雨灌入叶底留注节或当昼汲太阳之气得水激射热与湿相蒸遂生蠈朝露浥日蒙雨日中防缀叶间单则化气合则化形遂生蝽热踵于下湿行于稿爽日与雨外薄其肤遂生螟嵗交热化不雨不旸昼晦夜暍而风气不行遂生五贼不去则嘉禾不兴故灌田者先须以水遍过收其热气旋即去之然后易以新水栽禾无害不过一遍易去者虽久浸不见日中雨露或以长牵或以疎卤披拂勿以凝着则虫不生近者田家治虫之法多以石灰桐油布于叶上亦可杀也】知天之时识地之宜昧其苞命亦无以善其后【此承上以起下也苞命见下】故祖气不足母胎有亏其踵不踵胎气不完其胎不胎虽成必败盖亲下之本既久去地而伤母之体岂能全天哉【祖气主谷子之在秸者言也母胎主谷子之脱秸者言也祖气不足谓未及冬至而先刈者其一成之气既未充足以之为种母胞有亏矣草木之生其命在土生成化变不离土气踵踵相接生生无已焉若脱土久气不连属生之虽具于胎成之则不全其数或半途而剥或成穗而秕故收种者当于冬至之后热治髙土散布其上覆以疎草障蔽鸟雀壅以灰滋润燥枯至清明时沃之使芽除草濩粪频助其长此第一义也其次草褁美种县之风檐季春之始置诸深汪勿令近泥半月气足布地而芽此虽不伤已落第二义矣但世俗浸种昼沉夜防酿郁蒸逼之使速胎中受病防不可去长芽嫩脆抛撒下田跌蹼折损种种不免迷而不悟不知何见耳】夫善本者斯圗末虑终者贵谋始推陈而致新气以交并积盛脱胎而洗髓精以剥换化生【上言天时土性人力种谷备矣此下言治禾也种得水始芽芽得土始苗移苗置之别土二土之气交并于一苗生气积盛矣然其始不脱则陈腐之体犹存髓不洗则浊淫之气终在欲其稚而壮壮而盛盛而不衰也得乎故天地之间气之积盛者力在交并精之化生者功在剥换不然同类而异形一本而殊末果何在哉此在交并与剥换者得不得之差耳】达顺则丰覆逆乃稿纵横成列纪律不违宻为俦尺寸如范【栽苗者当如是也先以一指搪泥然后以二指嵌苗置其中则苗根顺而不逆纵横之列整则易于耘荡疎宻各因其地之肥瘠为俦疎者每畆约七千二百科宻则数逾于万地肥而宻所收倍于疏者矣○地肥更不宜宻农书曰瘠田欲稠】但害生于莠法谨于芟耘与其滋蔓而难圗孰若先务于决去故上农者治未萌其次治已萌矣已萌不治农其农何【莠恶草之害苗者芟耘皆去草之事蔓草之延生也恣益甚也蔓难圗也出左氏皆务决去而求必得之亦古语引此以见恶不可纵渐不可长之意上农深于农理勤于农事者也未萌根株在土也上农者智力兼至知莠之害苗不惟不容其延蔓于根芽未萌之时先有以治之矣是以用力少而成功多不使其害及于苗所养至而所以生全者大也已萌而治之其功次于是矣已萌而不治者必至于蔓而不可圗为农也何以谓之农哉叹而哀之之词知道者可以深长思也】夫薙草之法数与草齐南梗北黍天所生地所宜人所赖以养者种之良也物之良者必贵贵非贱等良畏恶朋【薙治也恶草之害苗者不可胜数而其为物也尤易生焉所治之法不多则不可去天生五谷所以养人可贵之物也贵者难成而易伤贱者易起而难制于此辨之不早竢其潜滋暗长而后治之则其根株深固枝叶畅茂盘结而辅翼者势盛于苗矣虽其上农其无如之何】故农家者流思其力不足以尽圗之备假诸物其始也直木而耒其次也横木而耜又其次编木而齿曲木末而铲凿木首而锄继之以掇终之以涂无不加以铁焉以直木而銕坚也攻之无遗类矣【草之滋生无穷而人之用力有限不能不假于物以为力胜之具耳今之耒而耕者有大畊小畊阙挄罨抡大抵勤与惰之殊也飜抄遍过之説已见于前其耙者亦多不求细熟平整粗块臃泥凸则曝日先燥洼则注水过深是以一塸之间禾之丰瘁顿异且又妙在旋抄旋耙旋耙旋莳则燥湿和均浑水澄泥聚于根坎有壅培之力也多苗新土黄色转青乃用摀荡摀荡虽以去草实以靣苗盖田之浮泥易行横根而下之实土难入顶本顶本入土不深横根布于泥面则得土之生气不厚枝叶虽繁抽心不茂矣摀欲断其泥面横根使其顶根入土深受积厚多生之气其后抽心始髙而结穗长硕也铲锄皆削草器掇以手拾去余草涂以泥壅蔽田皮既掇则泄去多水留少水在田夹泥为涂涂时以手捻去禾心宿水田中有燥裂即上水灌之禾心宿水既去燥时免其湿酿渍入新水又助润滋清气矣养苗至此除草已尽物不能再假力不能再加然意外之虞尚不保其无也　扈先生曰至哉言矣锄棉锄桑断其横根皆此理也説者谓种树不实断其直根非也正宜留直根去横根耳但树大者宜渐去之】如是而犹存者可不畏夫【此又申言莠之难去可畏之甚也盖恶草贱而易生有一根踵遗于地忽不觉其蔓矣】卫生固难成功亦不易华而欲实风雨不作时将获矣燥则多损侵以成腐【此言养之系于人而成之系于天也稻花必在日色中始放雨入则闭其窍而不花风烈则损其花而不实二者皆秕谷之患也及其成谷将获土太燥则米粒干损水多而过浸则斑黑成腐二者又皆毁成之病也隂晴燥湿是岂人力可致哉农家至此犹不得自尽况以委之芜蘙而求其不败也可乎】故可贵之物不产非时不安非类欲其至足以遂斯民之天而农也如之何不力【此总结通篇防意盖谷不足则食不足食不足则民之所天不遂物之可贵如此茍非顺时调护何以得之农者当知自力矣】













　　农政全书卷二
　　钦定四库全书
　　农政全书卷三
　　明　徐光启　撰
　　农本
　　国朝重农考
　　冯应京曰昔黄帝画井分疆依神农耒耨之教导生民之利稼穑为寳所从来矣尧谨授时禹勤沟洫稷播嘉种配天之烈而邠风陈诗于耜举趾筑场纳稼之间王化基焉周官体国经野安扰邦国辨以土宜分为井牧有径畛涂道以正其疆界有沟洫浍川以宣其水泽安甿以田里利甿以兴锄劝甿以时器任甿以疆理而帝王所为因天规地率育羣生之良法于是乎大备秦开阡陌而井制废【扈先生曰商鞅相秦专以农战强国读开塞耕战书可见矣而谓其废先王井田疆理沟洫道涂之制可乎后世不晓以为广地计也不知废此古制地则荒矣世有若是之愚商君乎夫鞅之开阡陌者古者一夫受田百畆皆有限制鞅尚首功得五甲首而隶五家又制为武功爵使有功者田连阡陌废先王百畆限田之法耳太史病之以是为并兼之始也岂谓其铲平疆理废先王之径畛沟洫而变为平原广隰乎哉】汉去古未逺文帝有其时而不为唐太宗鋭意复古可为而无其臣新莽非其人周世宗非其时而王道卒不可复矣三代以后善法古而师其意惟是皇祖二百年来籍余烈以休养庶几登平上理矣而迩乃财殚民穷谁独无根本之虑书不云乎法祖攸行皇祖宵旰民依垂宪万世芳躅固班班可述也而列宗踵武恤民亦各有懿政在谨用扬励缀以诸臣末议备考镜焉繄我太祖髙皇帝天纵圣神悯元政之昏虐目撃羣雄无救民者亲提一劒拯元元于水火诸艰凶疾阨之苦业身尝在田间复与众英贤深究民生利病故注意于农事者独详渡江初即以康茂才为营田使谕之曰比兵乱隄防颓圮民废耕作而军用浩殷理财莫先于务农故设营田司命尔此职廵行隄防水利之事俾髙无患干卑不患潦务以时蓄泄毋负委托已又以茂才所屯田积谷独充仞而他将皆不及申令各督率军士及时开垦以收地利又下令田五畆至十畆者栽桑麻木棉各半畆十畆以上倍之有司亲临督劝惰不如令者罚谓中书省臣曰为国以足食为本大乱未平民多转徙失本业而军国费悉自民出今春和时宜令有司劝农事勿夺其时仍观其一嵗中之收获多寡立为劝惩吴元年冬祀圜丘世子从上命左右导之徧歴农家观其居处饮食器用还谓之曰汝亦尝知吾农民之劳苦至此乎夫农树艺五谷身不离泥涂手不释耒耜而茅茨草榻麄衣粝饭其以供国家经费甚苦故令汝一知之欲汝常念农劳取用有节使不至于饥寒也上自举义旗以来兵草倥偬百务草创未遑独计所为敉宁吾民以厚其生盖不啻勤挚如此矣比登大寳洪武元年即诏遣周等百六十四人往浙西覈田畆经理以实闻毋妄有増损为民病二年二月上躬享先农以后稷氏配遂耕籍田于南郊又命皇后率内外命妇蚕北郊供郊庙衣服如仪自是嵗为常是嵗五月驾幸钟山由独龙冈歩至淳化门乃骑而入谓侍臣曰朕不歴农畆者久适见田者冐烈暑而耘心恻然悯之不觉徒歩至于此农为国本百需皆所出而苦辛若是为司牧者亦尝悯念之乎三年以中原久被兵田多荒芜命省臣议计民授田设司农司掌其事夏久不雨乃择六月朔四鼓帝素服草履徒歩诣山川坛躬祷设藁席露坐昼暴于日夜卧于地皇太子捧榼进农家食凡三日已而大雨霑足中书省臣奏言太原等卫屯田宜税上曰邉军劳苦能自给足矣其勿征四年兴广西水利修治兴安县马援故所筑灵渠三十六陡水可漑田万顷已又命工部遣官往广东买耕牛给中原诸屯种之民有司考课令必书农桑学校之绩违者罚【今皆纸上栽桑矣】闻士卒有馈运渡辽海溺死者终夕不寐乃命羣臣议屯田法以圗长久十四年上加意重本抑末下令农民之家许穿细纱绢布商贾之家止许穿布农民之家但有一人为商贾者亦不许穿防纱着大诰言古田井于官验丁给民士农工各有专务商出于农贸易于农隙朕思治穷源与民约告凡邻里互相知丁互知务业絶不许有逸夫二十年上又念民贫富不均富者畏避差役往往以田产诡寄飞洒奸弊百出有司至莫能诘而贫者益困乃遣国子生武淳等随所在税粮多寡定为九区区设粮长四人集耆民履畆丈量图其田之方圆曲直美恶寛狭若丈尺书主名及田四至如鱼鳞相比次彚为册谓之鱼鳞圗册上之而经界于是乎始正先是诏兵兴来所在流徙所弃田许诸人开垦业之【果行此二百年百倍富于文景矣】即田主归有司于附近拨给耕作不聴争惟坟墓房舍还故主不聴占已又诏陕西河东山东北平等处民间田土聴所在民尽力开垦为永业母起科二十一年戸部郎刘九臯言古狭乡民迁于寛乡欲地不失利民有恒业也河北诸处自兵后田荒居民少宜徙山东西之民往就耕上曰山东多旷土不必迁迁山西潞泽民无田者往业之令耕种蠲繇仍户给钞二十锭备农具焉冬下令五军都督府谓养兵而不病于农莫若屯田若但使兵坐食于农农必敝其令天下各卫所督兵屯种以舒国用已又命移湖杭温台苏松诸郡无田之民往耕淮河迤南滁和等处闲田仍为蠲赋给钞谕戸尚书杨靖曰国家使百姓衣食足给不过因其利而利之要在处置得宜毋使有司为侵扰也武定侯郭英请筑鲁王茔所享堂周垣上曰使民以时奈何当耕种之日急筑垣以夺农时乎止之二十七年令戸部移文天下课百姓植桑枣里百戸种秧二畆始同力运柴草烧地已乃耕比三烧三耕已乃种秧髙三尺分植之五尺阔为垅每百戸初年课二百株次年四百株三年六百株栽种讫具如目报违者谪戍邉又以湖广辰永寳衡等处宜桑而种者少命于淮徐取桑种二十石送其处给民种之防遣监生人材诣天下督吏民修农田水利而具勅天下诸陂塘湖堰可潴畜旱防宜泄泻防霖潦者各因地修治毋怠亦毋得妄兴工役疲吾民二十八年防下户尚书言百户为里春秋耕获之时一家无力百家代之又命天下乡置一鼓遇农月晨鸣鼓众皆防及时力服田其惰者里老督并之不率者罚里老惰不督劝亦罚盖当是时榛莽之地在在禾麻游散之民人人钱镈每月旦召京师父老躬谕以力田敦行于都哉髙皇帝之为烈也体天地养万物之心师帝王经井牧之意仁义既效乐利无穷而犹蠲租之诏无嵗不下遣赈之使有玩必诛恒若饥寒之迫吾民注望子臣之继厥志至今读嘉一賛虽千万世休忘劝农之句而情见乎词矣则岂非世世率繇之盛轨哉建文帝嗣极之元年即下养老垦田赈贫减租之诏而方孝孺志恢王道谓井田为必可行虽当羽檄旁午一时君若臣然不忘保民之思焉文皇帝入纉大统乃命寳源局铸农器给山东等诸被兵处征耕牛于朝鲜送至万头每头酧以绢一疋布四疋以其牛分给辽东诸屯士当谓户尚书曰近因兵戈蝗旱民流徙废业不及今劝相使尽力农畆将不免有失所者其蚤遣人督劝毋忽首命靖安侯王忠往北平安屯田军民整理屯种已又允工尚书黄福奏给陕西行都司所所属屯田牛具如北平例谕令宁夏各屯于四五屯内择一屯有水草者四围浚濠广丈五尺深如广之半筑土城髙二丈开八门以便出入而聚旁近四五屯辎重粮草于此俾无警各分屯耕牧有警则驱牛羊入保待援兵使寇至无掠又命各都司摘差官军给牛种耕闲田视嵗收之数定考较法谓之様田除官收正粮及种子外余粮悉以与军广东奏蕃夷入贡方物请运民力接运上曰为君务养民今畨贡无定期而农民少暇日假令自春至秋入贡不絶皆役民岂不妨农事其俟十一月农毕乃令接运闻栁州自正月至六月不雨忧形于色乃命户部亟遣人往视之又下诏中外军民子弟自削髪冐为僧者并其父兄发五台山输作毕日就北京为民种田车驾北征有告军士取民田谷饲马者面责之曰农终嵗胼胝以供国用汝独不念耶斩以狥文皇帝躬亲戎马者四五载念民劳止时加抚绥已复三犁殊庭司农拮据不遑惟是留意邉计所画屯田法甚具斯亦厚农裕国一长略矣昭皇帝当监国时台州啓修复河道谕工部以春秋而讥不时可令农隙修筑尝赴召过邹县道逢饥民恻然下马入民舍视民男女皆衣百结灶釡倾仆叹曰民瘝不上闻至此乎召父老问所苦赐以尚食复责山东布政使石执中曰民穷若此动念否执中以奏免田租对曰民饥且死尚及征租耶速发官粟赈之人六斗母惧擅发吾见上自奏也及登极诏下言郡县水旱缺食有司即体勘赈济其民流徙田土抛荒者为覈实除豁召别佃中官田聴照民田例起科已谕戸部令天下卫所屯田军士不许擅差妨其农务违者处重法工给事中郭永清疏乞令有司如旧制严督里老百姓以时辟田园修陂堰种桑枣从之上尝促诏赈淮徐山东饥言救困穷当如拯焚溺不可缓其重民命如此伏睹寳箓所载云上嗣位每曰为人君止于仁故施霈泽询民隠急农事日以恤人为务在位仅十月而徳政加多庙号曰仁允矣哉章皇帝旧劳于外知小人之依礼部进籍田仪注上览之谓侍臣曰先王制籍田以奉粢盛以率天下务农所贵有实心耳诚体祖宗之心念创业艰难忧恤苍生使明徳至治达于神明则黍稷之荐不待亲耕诚轻徭薄赋使之以时而贵农重谷禁止游食则人咸趋稼不待劝率斯盖识礼之意矣已因春雨频降令戸部移文郡县均征徭劝农桑贫不给者发仓赈之时有建言洪武中命天下栽桑枣今砍伐殆尽有司不督民更栽致民无所资上曰古宅不毛者罚里布祖宗养民意甚重其申令郡县督民以时栽种仍遣官廵视尝谒陵道中悯秉耒者为赐钞因御制耕夫记识不忘又尝谕吏部臣以欲使农民得所在择贤守令因出御制悯农诗一章示之而喜雨则有诗织妇则有诗风圗则又有长诗令揭便殿资儆励又令北直地方照洪武二十八年山东河南事例民间新垦田地无多寡不起科有气力者尽力种【率此言也以至于今乐利遍天下矣】盖尝反覆章皇帝养民懿政而深有味乎其言也曰朕祗奉祖宗成宪诸司事有奏请者必考旧典兢兢民事斯固其法祖大端云明兴七十载于兹髙皇帝深仁厚泽业奠不拔之基而农业艰辛载在皇陵碑记且务本之训傅自文皇锄禾日当午之诗授于仁庙休养生息堂构相承天下方脱锋镝汤火之苦守令尚保举久任肃法字下役简赋薄安堵蕃富号称治平比英庙冲龄嗣位临以太皇太后犹袭余庥无忘民瘼杨士竒等上言太祖笃意养民备荒有制又开濬陂塘修筑圩坝以备水旱嵗久弊滋水利多湮请遣京亷干者往督有司平籴备荒修复陂塘圩坝即用以殿最有司得旨令亟行之盖本朝髙章一创一守光禹汤而迈成康其传家经国惟是重农为启佑而亿万载无疆惟休厥有本矣景泰间商学士辂陈邉务言口外田地极广其附城堡膏腴先经在京勋臣等家占作庄田其余闲田又被镇守总参等官占为业军士无近便田地可耕下所司查议繇成迄私蓄积寖寡而盗寖繁乃下令申饬洪武中预备四仓之制【先政荡然矣】括锾金籴粟及劝借里戸以备旱涝已又招民输粟补官曁赎罪而督有司积粟视州邑大小有差法具备乃贵戚内臣则往往有庄田又有皇庄田仿宋季公田租课典以中官所侵夺邻近民家业甚横赖敬皇帝仁明稍裁以法一时贵戚近幸敛手不敢肆云当治初上允戸尚书请令礼部于耕籍仪注内増上中下农夫各十人服常服执农器引见行礼乃令终畆人赐布一疋又允抚臣言疏治河南彰徳等府州县渠堰凡王府屯官之兼并豪右碾磨之侵据悉厘正之防又遣工侍郎濬吴淞白茅港以泄积水当是时上方锐意圗治农桑不扰蠲恤频行十八年培植深固延至正徳之季犹能挈无缺之金瓯以付肃皇夫亦孝庙之不忘国恤所贻者逺也肃皇帝起自潜邸适公私蠧耗之后御宇二十年以前轸念民事尤切允给事中底蕴言改皇庄为官田禁诸勲戚家不许朦陇陈乞一扫中叶来畿甸民之扰害又下诏言农衣食所出王政之首务也各该抚廵所属官带农田衔者不许营别差委务督令举职循行劝课其原未设官者委佐贰主之嵗严课其殿最其土田为水冲沙塞江海坍淤者节有豁除所司不能究宣独优富家不及贫弱加之摊派包赔细民滋困其择防节官勘覈豁除之九年建先蚕坛于北郊十年行祈谷礼于大祀殿已而召翟学士鸾等偕往西苑视收获帝御邠风亭谕诸臣曰农之劳苦亲见为真我圣祖尝有训曰衣帛当思织妇之劳食粟当念农夫之苦以此观之委为粒粒辛苦也又建无逸殿书周书无逸篇于其壁题其旁亭曰省耕曰省敛仓曰恒裕刻兴献考睿制农家忙律于殿壁御为文记之意念逺矣十八年还自显陵途中为赋麦浪诗十九年祷雨宫中有应二十年祷雪有应皆为赋诗志喜时盖修未启严嵩未柄用南北兵戈未炽而上所为垂章光于蔀屋洒露润于穷甿盖犹有恭俭之思焉穆皇帝清净化民寛仁驭下二年之耕籍三年之赈灾休有烈光虽非久上賔贻谋逺矣嗣我皇上天挺英睿防始励精万厯初允辅臣议清丈均赋者用苏民困非尽地利求増税也恩意深笃一时府州县无敢不行丈量法者抚按官督课严核其清强敏链抚字忠爱之吏因得自効而诸方田法令纎悉明具人习歩算而赋均异时虚粮贻累之弊尽汰【歩算乃待此时习耶且亦何能习也】十三年春久不雨屡祷未应命礼部具躬祷南郊仪以闻上曰朕歩行不乗辇百官随行天象灾旱朕为黎庶祈祷岂惮途劳乃斋居夙戒择四月十七昧爽歩诣郊坛祭祷如仪上于幄次谕辅臣等曰天时亢旱虽由朕不徳亦因天下有司多贪暴为民害干天和自今其慎选母忽仍歩还官浃旬乃大雨是举也宛然髙皇帝忧旱芳规矣已因中州大饥特出内帑遣钟御史化民持节往赈而慈圣宫中宫各为捐助费不下数十万中外莫不歌舞皇仁乃顷者征缮日烦茧丝遍天下议者惓惓罢升譬病痈疽不遑念元气借使应砭而愈正费调治臣请言调治之方则无如重农矣【公出狱余晤之未及劳苦輙道此数语甚切又亟与余索江南农师以治江北之田仁人之言哉】国家奠鼎燕京即胜国之故都也国当泰定时翰林学士虞集议以为京师东濒海数千里北极辽海南濵青齐皆萑苇之所生也海潮日至纡为沃壤谓宜用浙江之法筑堤捍水为之田聴富民愿耕者合其众分授以地定其等为之疆畔能以万夫耕者授以万夫之田为万夫之长能以千百夫耕者亦如之十年后田成有积蓄命以官髙者佩印符许传子孙如军官之法则近可以民兵十万以卫京师御岛夷逺可纾东南万里航海馈运之危难而江海游食轻剽之民亦率有归议中格后竟以海运不继亟为海口万戸之设大都本集言然已无及矣本朝海运既废军国大命独倚重于漕储顷复黄淮梗塞转运艰阻且仓庾无二年之蓄水旱有不时之忧而三辅顾多旷土海壖率成沮洳在在可耕可凿嘉靖中给事中秦鳌詹事霍韬皆扼腕言之迩年给事中徐贞明念西北水利事褁粮从二三属吏解事者经度之信其必可行以为京东辅郡皆负山控海负山则泉深而土泽控海则潮淤而壤沃诸州邑泉从地涌一决即通水与田平一引即至具可疏凿成田如宻云之燕乐庄平峪之水峪寺及龙家务庄三河之唐防庄顺庆屯地皆其著者蓟州城北则有黄厓营城西则有白马镇镇国庄城东则有马伸桥夹林河而下城南则有别山铺反夹隂流河而下至于隂流濵疏渠皆田也遵化西南平安城夹运河而下及沙河铺地方又铁厰涌珠湖以下至韭菜沟上素河下素河百余里夹河皆可田迁安北徐流营山下涌出五泉合流入桃林河又三里桥涌泉流入滦河又蚕姑庙涌泉成河夹河皆可田卢龙燕河营涌泉成河及营东五泉涌漫四出至张家庄抚宁西台头营河流亦自燕河营涌泉而来皆可田丰润南则大寨及刺榆柁史家河大王庄东则榛子镇西则鸦洪桥夹河五十余里皆可田玉田清庄坞导河可田后湖庄疏湖可田三里屯及大泉小泉引泉可田其间有民弃不业之地有屯地有牧地民弃不业者召民业之助其力屯牧地属官者辟其芜而收其入先之京东数处兆其端而畿内列郡可渐行也先之畿内列郡引其绪而西北之地可渐行也在邉陲则先之蓟镇而诸镇可渐行至濒海则先之丰润而辽海以东青徐以南皆可渐而行也乃陈兴水利十四便益言甚悉又谓行水之地髙则开渠卑则筑围急则激取缓则疏引其最下者遂以为受水之区势固不可强如懐庆当丹沁下流而真定尤滹沱所必冲安能久而无患今致力当先于水源先其源则流微而易御田其上流则水杀而无冲激泛滥之虞疏上竟沮浮议不果行先是台臣周用因河数冲淤议及东省水利以为治河垦田事相表里田不治则水不可治运河以东济南东昌兖州三府州县虽有汶沂洸泗等河与民间田地曽不相贯注每年泰山徂徕山水骤发则漫为巨浸溃决城郭漂没庐舍与河无异一值旱则又故无陂塘渠堰蓄水以待急遂致齐鲁之间方四五千里之地一望赤地蝗蝻四起草谷俱尽此皆沟洫不修之故今欲修沟洫非谓一一如古也【古人原是如此】但各因水势地势之宜纵横曲直随其所向自髙而下自小而大自近而逺盈科而进委之于海莫若正疆理以稽工程集人力以助夫役蠲荒粮以复流移专委任以责成功持定论以察羣议毋以欲速而辙更张毋以小利而生沮挠则治河裕民之计也事需后张瀚之请垦凤淮田地疏称两府地广人稀一望黄茅红蓼多不耕之地间有耕者又苦旱涝雨多则横潦弥漫无处归束无雨则任其焦萎救济无资是以饥馑窘廹烟稀土旷此地界连萧碣汝颖逋逃之薮积久不无隠忧宜得专官教民稼穑夫水土不平耕作无以施方必先度量地势髙下跟防水所归宿濬河以受沟之水开沟渠以受横潦之水官道之冲设大堤以通行偏小之村亦増卑以成径惟欲于道傍多开沟洫使接续通流水由地中行不占平地又度低洼处所多开塘堰以潴蓄之夏潦之时水归沟塘亢旱之日可资引漑髙者麦低者稻平衍地多则木棉桑枲皆得随宜树艺土本膏腴地无遗利遍野皆衣食之资矣次则招抚流移寛慰安挿量拨地土处给牛种蠲逋负缓起科又或招致江南客戸或劝谕本土地邻或审拟徒夫无力者令供役开濬有力者出资给食皆佥事可得专行议既允惜其时不讲于任官之道而猥以委之贪秽之史臬佥竟令以人废盛举也若东南水利吕光洵条议特详谓三吴古称泽国其西南翕受太湖阳城诸水形势尤卑而东北际海冈陇之地视西南特髙髙者田常苦旱卑者田常苦涝昔人治之髙下曲尽其致既于下流之疏为塘浦导诸湖之水由北以入于江由东以入于海而又畆引江潮流行于冈陇之外【冈陇海涘也冈陇之外则海矣】是以潴泄有法而水旱皆不为患近来纵浦横塘多湮塞不治惟二江颇通曰黄浦曰刘家河然太湖诸水源多而势盛二江不足以泄而冈陇诸支河【此处实非冈陇盖近海之地比下乡稍髙耳如吾松之称沙冈竹冈者皆是也】又多壅絶无以资灌漑于是上下俱病而嵗常告灾治之之法当自要害始先治淀山等处一带茭芦之地导引太湖之水散入阳城昆承三泖等湖又开吴淞江并太盈赵屯等浦泄淀山之水以达于海濬白茆港并鮎鱼口等处泄昆承之水以注于江开七浦盐铁等塘泄阳城之水以达于江又导田间之水悉入于小浦小浦之水悉入于大浦使流者各有所归而潴皆有所泄则下流之地治而涝无所忧矣凡冈陇支河湮塞不治者皆濬之深广使复如旧则上流之地亦治而旱无所忧矣此三吴水利之大经也潘凤梧有言水利微妙通知者少自非殚思熟见鲜能究其源委试举嘉湖余可类推夫防护修葺之法小民最无知全赖上人真知而禁之如湖州之圩低其港常阔人惮于増外仅为修内故水益阔易冲而湖州多淹崇桐之土髙其港常窄人惮于开外日为填出故水益窄易涸而崇桐多干此其言盖与光洵议互相发云【湖州地下无土崇桐地髙土多无土者将何増外土多者其傍河之田不肯増土以为冈陇凡髙下乡皆然低乡筑圩髙乡开河如是而已】中州濵河之区嵗苦冯夷冲啮顾以全河建瓴而下当秋水时至百川灌河方数千里之水曽无一沟一浍为之停蓄以故频受其患而不获资尺寸之利若乃邺之漳水南阳之钳卢陂昔人率用以广灌漑宋于河北诸州水所积处兴堰六百里置斗门引定水灌田民赖其利何至于今皆没没也闗中引泾通渭故有郑国渠白渠诸迹可防并州西南若汾若沁尽可引注为农田用李氷为蜀守壅江水作堋穿二江通舟楫因以漑诸郡今陆海固在也三楚汉沔西来大江中贯洞庭浩淼诚尽力沟洫开渠建闸在在腴壤何至如今之卤莽而获广南沿海多淤沙饶沃容有未兴之利八闽江右亩窄人稠乃中原迤北之境则极目荒莽水无向导田不恳发小人之情安土重迁宁就饥馁终无适乐土之虑故民之为言瞑也谓瞑瞑无知犹羣羊聚畜然须牧者之所置之置之茂草则肥泽繁息置之硗卤则零耗善乎崔实之言之也我髙皇帝深维理道数徙民就业寛乡移人通财以赡蒸黎犹彷佛乎井授遗意而嗣后絶未有踵行之者何哉若屯放梳爬非不严也而托名逃荒巧为影占者弊仍未易究诘乃邉镇如辽东如宣大如甘肃视国初屯粮之原额今且不啻损十之五即虽叅罚之例故未尝废亦惟是较多寡于催科曽未闻有以抚流移辟草莱上功幕府者又何暇责以建阡陌浚沟洫导利于非常之原乎昔有为行经界寓地网之议者以为敌骑利在平旷易为驰突今邉塞率平原旷野险阻实稀宜因屯田定其经界开为沟洫就用田者之力每一里共濬一沟界如古井田之制一可以息争端二可以备旱潦三可以阻敌骑四者或我兵车御敌即可依此为常阵免临时掘堑之劳此盖本吴玠在天水军制金骑遗法也今井制堙废久矣闻山东登莱犹存畎浍而边骑竟以势难逾越不敢犯宁夏多水田有沟堑夏月种作则塞马不能来故称安宁以斯知广亩濬川所以兴利厚农亦以设险守国且也计口授田俾有恒产庶人人乐本业而安为黔首即有豪杰难以率乱故三代盛时人必里居地必井画帝王治天下之大经大法率不外此方正学有言流俗谓井田不可行者以吴越言之山溪险絶而人民稠也夫山溪之地虽成周之世亦用贡法而岂强欲堙卑夷髙以尽井哉但使人人有田田各有公田通力趋事相救相恤不失先王之道则可矣而江汉以北平壤千里尽而井之甚易为力也嗟乎自限田名田之议先汉不即行而贫富益逺唐李翺宋林勳仿古井田意分劈讲画作平赋政本二书甚具而宋儒张子厚有买田一方画为数井之思且讲求法制以为不刑一人而可复时皆不售淳熙中朱文公熹知漳州欲行经界独丈量隠税令贫富得以实自占非复若限田均田之难而亦竟为豪家猾吏所排沮所以深致慨于井田之未易复也生民之计将无已遂穷乎亦惟是我髙皇帝宸虑精详时时体田遗意即召人垦荒亦必验丁拨给限定田亩不许抛荒流移而御制大诰续编且惓惓以田不井授为憾诸所为农田计久逺者酌古准今足为万世法程至明也【余尝谓夏后五十殷人七十非厚民而多予之田乃限民不得多种也吾髙皇帝真得此意矣故曰剏明主意见自然到此不可学不必学也】当其时三尺新悬有司奉行惟谨未尝特为农事设专官人尽农官也以农桑责之郡县以屯种责之卫所非农事修举不得注上考【官愈増事愈废矣何也事废而后増官官増谓事举矣而其实不能举事也】盖设官分职原以为民孔曰富之孟曰制田里教树畜舍此更何事事哉嗣后不察而増设府州县劝农佐贰设屯田水利臬臣又或特遣重臣诸牧民之长其贤者亦或体上爱养至意不然者且见以为业有专官而已可弛担也先臣吴世忠尝咄嗟道之矣曰臣任给事中时具言水利为农田急务幸准覆行及备员湖藩而所属陂塘池堰湮塞如故为豪家填占迷失者在在有之有塘寛十百余畆无勺水可资【若占塘为田则豪家也塘寛而无勺水可资则非豪家也】召里老咨问云往朝廷重农州县以水利为急差官清理嵗有修筑于时豪强不敢填占民以实保结故亢旱而农田有救百姓有所赖也迩年州县官惟勾摄词讼之为急其余塘堰册报类非覈实豪强填占又置不问虽奉勘合行视特科索里户供应而去初曷尝一至郊野见所谓隄塘渠堰为何若哉及亢旱无收恩防蠲免则已先期督征入官民未沾惠而国用不足往往又额外科征之此狱讼所以日繁而盗贼滋有也呜呼自昔而已然矣将何以挽其流乎古天子巡狩入其境田野辟受上赏荒芜不治防显罚近世设按察司察此务分巡御史巡此务也窃查宪纲一欵农桑乃生民衣食之源仰本府州县行移提调官常用心劝谕农民趂时种植仍将种过桑麻等顷田畆计料丝绵等项分豁旧有新收数目开报先臣霍韬发愤言此乃巡按御史急务也今则徒为文具而已旌举守令何曽称某守某令兴过若干水利劝过若干农桑乞勅都察院举行其在陜西山西北直河南尤为至急而迩年都御史孙丕扬请以保民实政五事课有司庶几申明髙皇帝要束奈何率弁髦之也守令分符而治一方俨然古封建侯伯之尊昔尼父孜孜矻矻无一同一旅以抒其猷士抱遗经遇主辄提千里之封乃民事不以闗心而一任蒿莱之弥望谓诵法何【富教先劳亦私议于车尘马足之间而已痛哉可为恸哭者也】赵邦清之为滕县也均田治水储粟赈灾怨劳有所不避此有司之则也
  </div>
  <div class="pagination">
   <a href="农政全书_page2.html">
    上一页
   </a>
   <a href="农政全书.html">
    1
   </a>
   <a href="农政全书_page2.html">
    2
   </a>
   <span class="current-page">
    3
   </span>
   <a href="农政全书_page4.html">
    4
   </a>
   <a href="农政全书_page5.html">
    5
   </a>
   <a href="农政全书_page6.html">
    6
   </a>
   <a href="农政全书_page7.html">
    7
   </a>
   <a href="农政全书_page8.html">
    8
   </a>
   <span>
    ...
   </span>
   <a href="农政全书_page4.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
