<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 69 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 69 页/共 132 页</h1>
    <div class="content">　　又郊特牲唯为社事单出里唯为社田国人毕作唯社丘乘共粢盛所以报本反始也
　　防报美结也皇氏云国人毕作是报本而丘乘共粢盛是反始言粢盛是社所生故云返始也
　　又天子大蜡八伊耆氏始为蜡蜡也者索也嵗十二月合聚万物而索飨之也
　　防伊耆氏神农也以其初为田事故为蜡祭以报天也集注蜡祭八神先啬一司啬二农三邮表畷四猫虎五坊六水庸七昆虫八合犹闭也闭藏之月万物各已归根复命圣人欲报其神之有功者故求索而祭享之也
　　又蜡之祭也主先啬而祭司啬也祭百种以报啬也注先啬神农也报啬谓报其教民树艺之功祭百种者报其助啬之功使尽飨焉
　　又飨农及邮表畷禽兽仁之至义之尽也
　　防不忘恩而报之是仁有功必报之是义也
　　又祭有祈焉有报焉
　　注祈犹求也报谓若获禾报社也
　　公羊大雩者何旱祭也
　　注雩旱请雨祭名不解大者祭言大雩大旱可知也
　　又言雩则旱见言旱则雩不见
　　注必言雩者善其能戒惧天灾应变求雨忧民之急也
　　谷梁雩月正也雩得雨曰雩不得雨曰旱
　　注雩者夏祈谷实之礼也旱亦用焉
　　又秋大雩雩之为非正何也毛泽未尽人力未竭未可以雩也
　　防非必百谷至而雩祀之设本为求雨求雨之意指为祈谷故周颂噫嘻之篇歌春夏而同名至于修雩祀不异故此传言毛泽未穷人力未竭言人力之功施于种植种植之义在于禾黍也圣人重祷请请必为民民之本务在于春夏春夏祈谷先严其牺牲具其器物谨修其礼冀精神有感故一时尽心专力求请求请不得失时
　　左传夫郊祀后稷以祈农事也
　　防神以人为主人以谷为命人以精意事天天以宜稼佑人以此谓之祈农
　　又龙见而雩
　　注建巳之月万物始盛待雨而大故祭天逺为百谷求膏雨
　　又秋大雩旱也
　　注雩夏祭所以祈甘雨若旱则又修其礼故虽秋雩非书过也
　　又山川之神则水旱疠疫之灾于是乎禜之日月星辰之神则雪霜风雨之不时于是乎禜之
　　注有水旱之灾则禜祭山川之神若台骀者周礼四曰禜祭为营儹用币以祈福祥星辰之神若实沈者防禜是祈祷之小祭耳山川之神其祭非有常处故临时营其地立攒表用币告之以祈福祥也
　　国语土发而社助时也收攟而烝内要也
　　注土发春分也周语曰土乃脉发社者助时求福为农始也攟拾也冬祭曰烝因祭社以纳五谷之要休农夫也
　　又社而赋事烝而献功
　　注社春分祭冬祭曰烝
　　尔雅释训舞号雩也
　　注雩之祭舞者吁嗟而求雨防雩之祭有舞有号雩之言逺也逺为百谷祈膏雨也
　　史记社所以亲地也地载万物天垂象取材于地取法于天所以尊天而亲地也社共粢盛所以报本返始也又神农氏始教耕于是始作蜡祭
　　路史炎帝神农氏每嵗阳月盍百种率万民蜡戱于国中以报其嵗之成
　　汉书郊祀志夫江海百川之大者也其令祠官以礼为嵗事以四时祠江海雒水祈为天下丰年焉
　　晋礼志天子亲耕故自立社为耤田而报者也国以人为本人以谷为命又为百姓立社而祈报焉王景侯论王社亦谓春祈耤田秋而报之也
　　又太社为羣姓祈报祈报有时主不可废故凡被社衅鼓主奉以从是也
　　齐礼志晋永和中雩祈上帝百辟歌云汉诗皆以孟夏得雨报太牢
　　又何佟之议古者孟春郊祀祈嘉谷孟夏雩祭祈甘两二祭虽殊而所为者一礼唯有冬至报天初无得雨赛帝今虽阙冬至之祭而南郊兼祈报之礼不容别有赛答之事也
　　宋礼志腊者接也新故相接畋猎禽兽以享百神报终成之功也
　　隋礼仪志古先王法施于人则祀之故以句龙主祀周弃主稷而配焉嵗凡再祭葢春求而秋报也
　　又南郊之祭即是圜丘日南至于其上以祭天春又一祭祈农谓之二祭无别天也
　　又何佟之议今之郊祭是报昔嵗之功而祈今年之福故取嵗首上辛不拘立春之先后周冬至于圜丘大报天也夏正月郊以祈农事故有启蛰之嵗自晋太始二年并圜丘方泽同于二郊是知今之郊禋礼兼祈报不得限以二途也帝曰圜丘自是祭天先农即是祈谷但就阳之位故在郊也冬至之后阳气起于甲子既祭昊天宜在冬至祈谷时可依古必湏启蛰在一郊坛分为二祭自是冬至谓之祀天启蛰名为祈谷
　　唐礼乐志王仲丘议夫祈谷本以祭天也然五帝者五行之精所以生九谷也宜于祈谷祭昊天而兼祭五帝册府元唐开元二十五年勅时和年丰神所福也精意备物祭之义也朕毎为苍生尝祈稔嵗防诚有感丕应乃彰今宗社降灵神祗効祉三时不害百谷用成遂使京坻遍于天下和平之气既无逺而不通禋祀之典亦有祈而必报
　　又唐天寳元年诏社为九土之尊稷乃五谷之长春祈秋报祀典是尊而天下郡邑所置社稷等如闻祭事或不备礼茍崇敬有亏岂灵祗所降欲望和气丰年焉可致也朕永惟典故务在洁诚俾官吏尽心庶苍生防福自今已后应祭官等庶事宜倍加精洁以副朕意其社坛侧近仍禁樵牧至如百姓私社宜与官社同日致祭又天寳三年遣使分祀岳渎诏务农劝穑虽用天道人和嵗稔实頼休徴顷者春夏之交稍愆时雨收获之际复属秋霖虑害农功毎祈孚佑遂得百神降福羣望效灵既不为灾仍多善熟幽賛之徳普洽于生人昭报之仪式遵于祀典
　　又八年诏九州之镇实着礼经三代之典必崇望秩事既属于报功义有符于锡命其九州镇山除入诸岳外宜并封公仍各置祠守者量更增修储庆发祥当申昭报宜令所在长官各陈祭礼名山大川亦量事致祭又十四年制书云咸秩羣望诗曰懐柔百神永惟明徴岂忘昭报今秋稼穑颇胜常年实頼灵祗福臻稔嵗其五岳四渎所在山川及得道升仙灵迹之处宜委郡县长官至秋后各令醮祭务崇严洁式展诚享
　　淮南子郊天望山川祷祀而求福雩兑而请雨
　　白虎通王者报地徳礼西郊
　　又王者所以有社稷何为天下求福报功人非土不立非谷不食土地广博不可徧敬也五谷众多不可一一而祭也故封土立社示有常尊稷五谷之长故封稷而祭之也
　　又稷者得隂阳中和之气而用尤多故为长也嵗再祭何春求谷之义也
　　又诸侯社稷皆少牢社稷为报功诸侯一国所报者少也
　　又太社为天下报功王社为京师报功
　　又大夫有民其有社稷者亦为报功也
　　孝经纬社土地之主也土地濶不可尽敬故封土为社以报功也稷五谷之长也谷众不可徧祭故立稷神以祭之
　　援神契仲夏获禾报社祭稷以三牲何重功故也月令广义注按中夏无禾可获报稷当在秋
　　春秋繁露大旱雩帝而请雨大水鸣鼓而攻社
　　解大旱阳灭隂也虽太甚拜请之而已大水者隂灭阳也故鸣鼓而攻之
　　又旱求雨令县邑以水日令民祷社
　　论衡社稷报生万物之功社报万物稷报百谷
　　又东方主春春主生物故祭嵗星求春之福也四方皆有力于物独求春者重本尊始也
　　又春秋鲁大雩旱求雨之祭也旱乆不雨祷祭求福又春二月雩秋八月亦雩春祈谷雨秋祈谷实
　　又大水鼓用牲于社亦古礼也为水旱者隂阳之气也满六合难得尽祀故修坛设位敬恭祈求效事社之义也
　　说文夏祭乐于赤帝以祈甘雨
　　又祈谷食新曰离膢
　　又雩祭请祈人君精诚也
　　又雩之礼为民祈谷雨祈谷实也春求实一嵗再祀葢重谷也
　　风俗通祀典既已立稷又有先农无为灵星复祀后稷也左中郎将贾逵说以为龙第三有天田星灵者神也故祀以报功
　　又腊接也新故交接狎腊大祭以报功也
　　玉烛寳典蜡者报百神
　　文心雕龙天地定位祀徧羣神六宗既禋三望咸秩雨和风是生黍稷兆民所仰美报兴焉
　　刘宗元蜡说桞子为御史主祀事将蜡进有司以问蜡之说则曰合百神于南郊以为嵗报者
　　陈氏礼书古者言社必及方则社为民祈方为民报祈在春报在秋
　　又社所以祭五土之稷所以祭五谷之神五谷之神而命之稷以其首种先成而长百谷故也稷非土无以生土非稷无以见生生之効故祭社必及稷以其同功均利而飬人故也祭法王社侯社无预农事故不置稷大社国社则农之祈报在焉故皆有稷
　　潜确类书开元十一年亲祠后土为苍生祈谷自是神明昭佑累年丰登有祈必报礼之大者
　　杜氏通典报田之祭其神曰先啬即神农初为田事故以报之
　　又蜡之义自伊耆氏之代而有其礼古之君子使之必报之是报田之祭也其神神农初为田事故以报也又周仲秋辰日祭灵星于国之东南王者所以复祭灵星者为人祈时以种五谷故别报其功
　　文献通攷蜡祭也所以报一嵗之成功求嗣嵗之福也又沙随程氏曰八蜡之祭为民设教也厚矣古有始为稼穑以易佃渔俾吾卒嵗无饥不与禽兽争一旦之命者繄先啬是徳故祭先啬焉曰司啬者谓修明其政而润色之者也曰农者谓传是业以授之于我者也曰邮表缀者缀井田间道也邮表也者谓画疆分理以是为凖者也昔之人为是而劳今我防之而逸盖不得不报也曰猫虎者谓能除防豕之害吾稼者也曰坊者谓昔为隄防之人使吾御水患者也曰水庸者谓昔为畎浍沟洫使吾为旱备者也曰昆虫者先儒谓昆虫害稼不当与祭乃易以百种是不然所谓昆虫者非祭昆虫也祭其除昆虫而有功于我者也夫以表缀坊庸之贱猫虎昆虫之细效吾不敢忘皆得以上配先啬司啬之享其民劝于功利推而广之等而上之视君亲如天地而不敢慢也
　　文献通攷注杵臼门外祈谷于天也
　　又后稷始为农事故祭以求年丰
　　事物纪原十月农功毕里社置酒食以报田神因相顾乐或谓坐礼始于周人之蜡云
　　荆川稗编旱雩禁举火故雩以祈雨用皂衣禜以祈晴用朱衣
　　又歌云汉于雩旱祈雨多在六月以林钟商谱首章以林钟羽谱后七章此诗诚古人雩祭所歌然今未必能信用唯以隂求隂则救旱请雨者所宜急
　　曽氏农书记曰农事有祈焉有报焉所以治其事也天下通祀惟社与稷社祭土句龙配焉稷祭谷后稷配焉此二祀者实主农事载芟之诗春耤田而祈社稷也良耜之诗秋报社稷也此先王祈报之明典也匪直此也山川之神则水旱疠疫之不时于是乎禜之日月星辰之神则雪霜风雨之不时于是乎禜之与夫法施于民者以劳定国者能御大菑者能捍大患者莫不秩祀先王载之典礼着之令式嵗时行之凡以为民祈报也周礼籥章凡国祈年于田祖则龡豳雅撃土鼓以乐田畯尔雅谓田畯乃先农也于先农有祈焉则神农后稷与世俗流传所谓田父田母皆在所祈报可知矣大田之诗言去其螟螣及其蟊贼无害我田穉田祖有神秉畀炎火有渰凄凄兴雨祁祁雨我公田遂及我私此祈之之辞也甫田之诗言以我齐明与我牺羊以社以方我田既臧农夫之庆此报之之辞也继而琴瑟撃鼓以御田祖以祈雨以介我黍稷以谷我士女此又见因所报而寓所祈之义也若夫噫嘻之诗言春夏祈谷于上帝葢大雩帝之乐也丰年之诗言秋冬报者烝尝之乐歌也然于上帝则有祈而无报于祖妣则有报而无祈岂阙文哉抑互言之耳此又祈报之大者也又育蚕者亦有祈禳报谢之礼皇后祭先蚕至庶人之妇亦皆有祭此后妃与庶人之祭虽贵贱之仪不同而祈报之心一也至于牛最农事之所资反阙祭礼盖古者未有牛耕故祭有阙典至春秋之时始教牛耕后世田野开辟谷实滋盛皆出其力虽知有爱重之心而曾无爱重之实近年耕牛疫疠损伤甚多亦曷禳祷祓除祛祸祈福以报其功力岂为过防亦不忘乎谷之所自农之所本也
　　东阳县志夏至凡治田者不论多少必具酒肉祭土谷之神束草立标挿诸田间就而祭之为祭田婆盖麦秋既祭稻禾方茂义兼祈报矣
　　又六月六日农家于是日祀谷神谓之六六福盖亦农人祈谷报赛之义
　　月令广义三月初三日祈农
　　注南齐志祓祭也
　　又三月三日清明之节将修事于水侧祷祀以祈年丰又秋报社
　　注月令无文意丰年然后报
　　又十二月腊报神
　　注汉旧仪腊者报诸鬼神古圣贤有功于民者也
　　农政全书蜡祭与耤田相为终始当夫东作方兴之始既举耤田之礼以祀先农于春而以帅先农民以兴其务本之心则夫百谷告成之后载举大蜡之礼以报先啬于冬而以劳来农民以报其勤动之苦是故举先王莫大之礼是亦广圣君莫大之恩也
　　又大雩者祭于帝而祈雨也一说郊祀天祈农事雩祭山川而祈雨也
　　又按礼志祈报周官太祝掌六祝之辞以事鬼神祈福祥于是歴代皆有禬禜之事宋因之有祈有报祈用酒脯醢郊庙社稷或用少牢其报如常祀


　　钦定授时通考卷四十六
　　钦定四库全书
　　钦定授时通考卷四十七
　　劝课
　　本朝重农
</div>
    <div class="pagination">
<a href="钦定授时通考_page68.html">上一页</a><span>...</span><a href="钦定授时通考_page64.html">64</a><a href="钦定授时通考_page65.html">65</a><a href="钦定授时通考_page66.html">66</a><a href="钦定授时通考_page67.html">67</a><a href="钦定授时通考_page68.html">68</a><span class="current-page">69</span><a href="钦定授时通考_page70.html">70</a><a href="钦定授时通考_page71.html">71</a><a href="钦定授时通考_page72.html">72</a><a href="钦定授时通考_page73.html">73</a><a href="钦定授时通考_page74.html">74</a><span>...</span><a href="钦定授时通考_page70.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
