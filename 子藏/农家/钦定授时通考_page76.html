<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 76 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 76 页/共 132 页</h1>
    <div class="content">　　桑赋【并序】
　　朕巡省浙西桑林被野天下丝缕之供皆在东南而蚕桑之盛惟此一区近在宫中刻为耕织图每示司牧使知其艰苦今更为赋以托意焉
　　伊彼条桑其叶始荑春日载阳绿隂乃披紫陌上兮嫋嫋绮岸侧兮垂垂来璧旭之晨照受光风之午吹影映带兮青翰色彷佛兮翠旗既扶疎而相亚复低昻而参差念蚕事之欲动正芳候之如期聿兹女红生计是頼采采盈筐慎加覆盖虞日煦之少润防雨频之为害傥薄芦之不继时忧心之斾斾防饲食之维勤劳形神于尘摘晓露之轻滋乗良月之新荟望千亩之闲闲实蚕家之赉诚黼黻之必资系衮职之用大其重等于苗稼为王政之不外予恒恐其难知作深宫之图绘至夫厥贡着于尚书沃若咏于篇什公室见説于礼经墙下屡申于孟集试古训之歴稽又民务之应急若乃讶为神木骋以青华末照是晞甘椹如驯雉表异黄鸟称嘉虽景物之堪娱咸无闗于大家夫其诧幢幢之髙盖美亭亭之竒树灵根依倚于十洲巨迹遂辟于周宇类齐谐之荒唐皆予今日之所不取也因清晏简牍是书用示远迩是溉是锄共知爱护种绕其庐蚕桑农穑安宝璠璵
　　时巡近郊悯农事有作
　　芳郊景物丽淑气扇暮春灵应良节光风薄嘉辰省耕已届候夙驾方来巡前驱列式道羽衞罗勾陈时有田间子荷耒披车尘讥诃勿频数疾苦当咨询千耦幸终亩二鬴犹悬囷穮蓘尔勤动痌瘝予隠亲赒赐出泉府拊循属官臣行潦有挹器冽井无枯津所惠良未徧嗛嗛愧斯人
　　夏旱歩祷
　　南郊喜雨
　　歴春悯农劳首夏望嘉谷离毕月故迟宻云去何速颢穹閟膏泽及此祈年夙斋居承穆清中夜起自肃繁星丽赤霄云汉光自煜鸡鸣开重闉舆马辍华毂歩祷升郊坛祠官啓太祝是时甘澍零霑润及拜伏空蒙迫阊阖喷薄驱海渎屏翳洒道回渗漉足裳服麦陇应秀色重颖欲在目愿惟歌屡丰余粟栖比屋
　　秋日出郊观稼
　　秋色日寥迥万象皆苍苍朝暾被渥露草木含晶光西成方届候农事将筑塲于焉省敛获令典重百王轻轩屏前置夙驾无严装郊原一以眺烟树纷成行微风散深樾清流抱回塘土脉秀且沃篝车郁相望新防粲如月刈此溪云黄捃拾复何幸遗秉满道旁鸟雀互翔集妇子咸悦康行将吹苇籥报尔千斯箱眷言三时勤艰难讵可忘茫茫视九壤岂尽歌丰穰二鬴茍不充予饥惄如伤幸兹乐有年时若雨与旸朂哉慎所丽田功庶无荒
　　喜雨诗十六韵【并序】
　　朕抚御天下每以民生为念夙兴夜寐无时少懈也岁在丁卯自春渉夏蕴隆少雨日更增甚麦秋期至农事堪忧传曰龙见而雩谓建巳之月万物始盛待雨于天今当雨不雨或人事之未修朕躬之有过欤亟命重臣凡国计忧戚刑名钱谷但有闗于民者再三讲究有言在京臣工鑴级过多皆赐复还可以致雨以及戏馆秧歌之细事无不曲尽议论迄于五月忧心如焚减膳撤乐端居省过将以明诏布告天下思所以挽回天意诏下旬有余日或肤云方集辄阻燥风或微霂才施旋升杲日昔人遇灾而惧侧身脩行欲销去之况兹不雨乎朕以凉徳临亿兆之上为民之诚天日可鉴欲躬诣郊坛致祭诸臣亦以为请因命礼官诹吉具仪斋戒肃穆歩祷
　　上帝始斋之晩密雨濡润祭之日雷雨交作自兹间日而雨徧四郊田野霑足朕先忧而饮食俱废者为民也既雨之后喜而举手加额者亦为民也今天不遗斯民祷而赐之雨使得不愧三公九卿之请朕之幸矣故赋喜雨诗以抒其怀
　　体国为民事忧勤固在斯骄阳春既盛膏泽夏愆期省刑书每下请雨令频施云未油然作风偏飒尔吹芃芃苗欲槁细细草将萎翘首瞻青汉焦心对赤墀圜扉重
　　举滞旃厦几畴咨斋祭祈神鉴精诚只已知谁云天最远于是听能卑黙处敬居日恭防歩祷时微衷慙上格大化喜潜移霶霈滋南亩飘洒徧九逵靉叇隂阳协滂沱渥泽垂田家还自乐朝野共吟诗从此烦襟涤由来百志熙愿同兹砥砺参赞奉无私
　　蠲江南逋赋【并序】
　　江南屡年逋赋二百二十余万逐岁带征闻吏民颇以为累朕志存约已澣衣菲食之风事期裕民师挹彼注兹之义特颁诏令悉与蠲除
　　国家财赋东南重已责蠲租志念殷膏泽何妨频见渥普天愿与乐耕耘
　　忧旱忆民事作
　　仲夏炎曛盛德凉时未和骄阳因六事亢旱最三河【三河为天下之中】民以食为重天将风更多忧勤难暇顾惟诵悯农歌
　　菜畦
　　东南农事已春深菜陇花开满地金独爱小民勤力作马头堪慰省方心
　　桑林乍绿蚕事方兴诗以嘉之
　　弥望桑林吐叶垂枝嫩碧初匀竹舍正殷蚕务天工雨露维均
　　畅春园观稻时七月十一日也
　　七月紫芒五里香近园遗种祝祯祥炎方塞北皆称瑞稼穑天工乐岁穰
　　静明园喜雨
　　西山初夏玉泉清暮雨随风满凤城四野皆霑比屋庆八荒尽望乐丰盈
　　岸侧桑叶初碧
　　夹岸青青绕御舟浓桑初茁满村讴省方便问蚕家苦春雨连绵尽日忧
　　麦秋盈野志喜【有序】
　　岁次癸未夏至有事于方泽斋戒自畅春园进宫见麦气盈秋田园茂盛雨旸得时稼穑有望从来北方雨泽艳阳清和之际每每难得皆因去冬阴雪连绵自春至夏未欠甘霖所以草木花果防不丰荣人心谷价防不和平故志喜而为咏
　　去冬盈尺雪占年今夏翛翛麦陇全万亩皆齐诞降谷千家秀实已登阡先忧旸雨惟民疾后乐时丰纪玉牋志喜雕虫晩学愧薰风南至影花甎
　　康熙四十二年夏秋间恒雨为菑山左尤甚朕夙夜靡宁宵旰焦劳减膳撤乐坐不安席自冬至夏自夏至秋未尝晷刻少安虽设法拯救几乎难保幸四十三年二麦大熟秋成颇佳饥者未转沟壑穷者皆得衣食实非朕之凉德所感頼上天之所鉴祐也故喜而不寐作长歌以示
　　璇玑玉衡齐七政只惧敏德天眷命百志惟熙亮天工六府三事须主敬天地无私本至公人事有违失五正水旱从来不可测全頼有司勉安定癸未夏秋恒频二麦秋禾皆没沦州县无防万姓逃父子流离呼苍旻奏书纷纷连早夜手书的的察忧贫蠲赋蠲赈诏数下民食维艰岂不询截漕施惠恐不及遣官分养诫沾均人力虽尽惟时难唯天至仁不絶食甲申春夏风雨调麦陇翛翛众喘息夏苗徧野双穗多舆情顔解去菜色山左编氓闲且乐畿南黎庶喜而康从此休息须谨慎防灾备患岂有伤闲邪存诚勉官吏清防奉职守封疆民脂民膏供尔禄痛痒莫知悮筹量宗子家相同胞义勿使丛脞述职方
　　五月上旬避暑热河涂中喜麦秋盈野雨旸得时赋七言一律
　　畏暑乗舆出凤城麦秋预卜望庚晴千村共饱连年稔万井同欢比屋盈谷有灵泉山脉壮道无峻岭马蹄轻移风易俗先忠孝蕃息编氓在厚生
　　舟中观耕种
　　四野春耕阡陌安徐牵密缆望河干土肥原系黄沙过【永定河泛滥之际遍地黄水自治河之后得以耕种】辛苦先年挽异澜
　　五十五年正月十二癸卯立春是日风从东北而至景云密布瑞雪铺地至十三日未止书云立春与元日同占乃收成之兆故喜民有足食之庆朕慰宵旰之忧赋五言排律以纪其事
　　问夜何尝歇殷勤六十年岁华催短鬓寸晷惜担肩丰歉无推数平成在事先人安为国瑞谷熟是民天惭抚陶甄治思将法令蠲云浓春气早风静漏声传南陌银花徧东郊绣壤连管弦喧里巷灯火接山川不为私情扰宁躭宝馔延只期民俗厚敢诩治功全礼让传家教诗书戒往愆翠烟笼畎亩泛泛润桑田
　　去岁三冬有雪至三月间农忙之际二十七日夜雨竟夕喜而成咏
　　滋麦如酥雨空蒙入土膏心同黎庶苦目盼紫坛髙任器已知重安人宁避劳春愁暂且释防防付挥毫
　　赋得陇麦
　　节迟谷雨后田麦始分畦已送花开尽难将春事稽纯阳时序近余润化成齐未卜阴晴适先期辑庶黎小满后偶旱涂中祈雨四月二十三日甘霖大霈
　　夙夜愁怀春夏间天时难信未怡顔平原晩麦纎茎槁四野新禾旱色殷乍起云光连岭岫先垂雨脚遍人寰共沾甘澍敷膏泽民食方知稼穑艰
　　题新安道上
　　满目平川映远空身形少健一衰翁社前荷锸争春暖陇畔扶犂趂晩风雨泽深邀天地德耕桑还頼穑人功京南每出同村叟总得阳和一气中
　　久旱无雨夙夜徬徨夏至前方得普霑
　　喜雨虽云快岂无久旱由望云待旦起问夜数更愁霹雳偏稽候【雷迟小满后方有声】风霾任作尤西成登谷后方慰悯农忧
　　丰登者朕之获福歉收者朕之失政出此入彼不能自恕故作近体一律
　　喜雨人同我不然鳃鳃宵旰待丰年千村时若千村庆一日恒一日愆率土盈宁难并得普天恩泽岂兼全先忧后乐何能遂衰景残龄秖自怜
　　京中报到霖雨普霑
　　亢阳愁久旱霖雨满沟渠倐忽枯枝润须臾卷叶舒千村勤袯襫万顷促犁锄企望收成后欣看谷贱书
　　世宗宪皇帝御制
　　孟秋扈
　　跸观稼恭纪
　　殿角微凉起豳歌大火流莲房新坠粉梧叶早惊秋玉露滋芳甸金风入畵楼
　　圣心勤稼穑躬自省西畴
　　田家即事二首
　　沙碛髙低禾黍盈羣飞铜雀绕田鸣竹弓蒿矢堪驱吓漫向黄云试射声
　　其二
　　戍烽罢举息征尘肆力耕耘属幸民榆桞阴踈秋社近縁边笳鼓赛田神
　　扈
　　驾观麦
　　雨润郊原奉豫游勤民
　　御辇向西畴揺空翠浪沄沄起覆陇黄云冉冉浮三白降穰占岁稔两岐擢秀应农讴伫看比屋连耞动击壤声中麦有秋
　　田家四时词【六言】
　　春
　　陌头杨桞初放溪上桃花欲燃处处青鸠呼雨家家黄犊耕烟牧童羣嬉挑菜饷妇自解撑船借问浪游城市何如乐业村田
　　夏
　　带露叶盈蚕箔翻云麦熟田家白水千塍秧马绿隂几户缲车日午鸣蝉远近风薰飞燕横斜男女适均劳逸
　　相逢只説桑麻
　　秋
　　风露微凉天气四乡一派秋光荞吐东阡雪白禾香南亩云黄青刈园蔬足雨红收林实经霜举室欣逢乐岁商量筑圃登塲
　　冬
　　霭霭炊烟茆舍霏霏腊雪柴门阑静闲眠羔犊篱牢安稳鸡豚夜织梭鸣哑轧朝春杵韵喧繁赛社争挝祭鼓歌呼新酿盈盆
　　耕
　　茅屋踈篱翠蔓牵绕篱桑柘翳平田村中斑白闲无事陇上青黄喜有年比户机梭鸣月下一家儿女聚灯前那能更羡公侯贵蟹美鱼肥稻熟天
　　耕织轩
　　轩亭开面面原隰对畇畇禾稼迎窗绿桑麻窣地新檐星窥织火渠水界田畛辛苦农蚕事歌诗可系豳
　　菜圃
　　凿地新开圃因川曲引泉碧畦一雨过青壤百蔬妍洁爱沾晨露鲜宜润晩烟倚亭闲伫览生意用忻然
　　耕耤
　　农事惟邦本先民履畆东翠华临广陌防轭驾春风礼备明神格年期率土丰劝耕时厪虑敢为惜劳躬
　　三月三日得雨
　　三春淑气动萌荄膏雨知时四野皆东作共看霑溉足西成咸庆岁时谐柔桑陌上青含秀穉麦田间绿正佳竚览霏霏飘洒意眷予兆庶少抒怀
　　耕耤诗【有序】
　　礼天子为耤千亩躬秉耒以耕所以敬祀典重农功示先民也稽之月令每岁孟春古帝王实从事焉我
　　圣祖冲龄践祚越十一载壬子始行耕耤礼夫耤以敬天重农而
　　圣祖在位六十余年宵旰忧勤靡时或释凡立心行政盖无刻而非寅畏昭事之诚无事而非劳民劝相之实也是以家给人足时和年丰而成长治久安之天下朕继统之次年甲辰春既率属僚躬耤南郊今岁乙已复举行焉是日也灵雨既零春阳初霁履我阡陌秉我耒耜三推礼成兆庶欢洽传曰先之劳之又曰无倦斯典也朕非欲为一时之盛观亦非欲博千载之美名况大典非耳目之具而饰名之事又朕素所弗为惟是只承
　　圣祖重农家法率吾民敦崇本务而与臣工敬勤无倦以
　　庶几康阜之成俗也并纪以诗
　　苍驭千官引乗时事耤田从来重稼穑何敢惜劳先履亩迎膏发羣公继耦聨所祈同亿兆岁岁介丰年
　　耕耤
　　无逸农功重豳风穑事先方春勤夙驾乗令为亲田夹陇千官肃扶犁百辟聨礼成终亩后父老庆丰年
　　喜雪
　　夙夜期琼屑三冬日见晴省修求直谏祈祷秉精诚瑞雪春时降彤庭喜气盈
　　苍旻仁爱普亿兆荷生成
　　朕因去冬未雪忧怀莫释夙夜竭诚祈祷于惊蛰后二日荷防
</div>
    <div class="pagination">
<a href="钦定授时通考_page75.html">上一页</a><span>...</span><a href="钦定授时通考_page71.html">71</a><a href="钦定授时通考_page72.html">72</a><a href="钦定授时通考_page73.html">73</a><a href="钦定授时通考_page74.html">74</a><a href="钦定授时通考_page75.html">75</a><span class="current-page">76</span><a href="钦定授时通考_page77.html">77</a><a href="钦定授时通考_page78.html">78</a><a href="钦定授时通考_page79.html">79</a><a href="钦定授时通考_page80.html">80</a><a href="钦定授时通考_page81.html">81</a><span>...</span><a href="钦定授时通考_page77.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
