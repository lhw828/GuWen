<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 52 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 52 页/共 132 页</h1>
    <div class="content">









　　刮车图说
　　刮车上水轮也其轮高可五尺轴头濶至六寸如水颇下田可用此其先于岸侧掘成峻槽与车辐同濶然后立架安轮轮轴半在槽内其轮轴一端擐以铁钩木柺一人执而掉之车轮随转则众辐循槽刮水上岸漑田便于车戽【徐光啓曰此必水与岸相去止一二尺方可用若嵗潦用以出水圩外尤便若并流水便可激轮出入则不烦人畜其利甚博也】









　　桔橰图说
　　桔橰挈水械也通俗文曰桔橰机汲水也说文曰桔结也所以固属橰臯也所以利转又曰橰缓也一俯一仰有数存焉不可速也然则桔其植者而橰其俯仰者欤庄子曰子贡过汉隂见一丈人方将为圃畦凿隧而入井抱瓮而出灌搰搰然用力甚多而见功寡子贡曰有械于此一日浸百畦凿木为机后重前轻挈水若抽数如泆汤其名曰橰又曰独不见夫桔橰者乎引之则俯舍之则仰今濒水灌园之家多置之实古今通用之器用力少而见功多者






<子部,农家类,钦定授时通考,卷三十七>
　　辘轳图说
　　辘轳纒绠械也唐韵云圆转木也集韵作犊辘汲水木也井上立架置轴贯以长毂其顶嵌以曲木人乃用手掉转纒绠于毂引取汲器或用双绠而顺逆交转所悬之器虚者下盈者上更相上下次第不辍见功甚速凡汲于井上取其俯仰则桔橰取其圆转则辘轳皆挈水械也然桔橰绠短而汲浅独辘轳深浅俱适其宜也【徐光啓曰此大拙不如吸法为妙吸法有二一用人力工费力省一不用人力作之少费工科用之却甚利益】








　　瓦窦图说
　　瓦窦泄水器也又名函管以瓦筒两端牙锷相接置于塘堰之中时放田水须预于塘前堰内叠作石槛以护筒口不然则水凑其处非惟艰于窒塞抑以冲渲渗漏不能久稳必立此槛其窦乃成











　　石笼图说
　　石笼又谓之卧牛判竹或用藤萝或木条编作圏眼大笼长可二三丈高约四五尺以籖摏止之就置田头内贮块石以擗暴水或相接连延远至百歩若水势稍高则垒作重笼亦可遏止如遇隈岸盘曲尤宜周折以御奔浪并作洄流不致冲伤埂岸农家濒溪护田多用此法比于起叠隄障甚省工力









　　浚渠图说
　　浚渠凡川泽之水必开渠引用可入于田考之古有沟洫畎浍以治田水书云濬畎浍距川是也疏凿已远井田变古后世则引水为渠以资沃灌按史记秦凿泾为渠又闗西有郑国白公六辅之渠外有龙首渠河内有史起十二渠今懐孟有广济渠俱各漑田千百余顷利泽一方永无旱暵









　　阴沟图说
　　阴沟行水暗渠也凡水陆之地如遇高阜形势或隔田园聚落不能相通当于穿岸之旁或溪流之曲穿地成穴以砖石为圏引水而至若别无隔碍则当踏视地形用策索度其高下及经由处所画为界路先引濬犁耕过后复浚掘乃作甃穴上覆元土亦是一法如灌漑之余常流不絶又可蓄为鱼塘莲荡其利亦博或贯穿城邑巷陌及注之园囿池沼悉周于用虽远近大小深浅曲直不同然皆洑流内达膏泽旁通水利之中最为永便






<子部,农家类,钦定授时通考,卷三十七>
　　井图说
　　井地穴出水也说文曰清也故易曰井洌寒泉食甃之以石则洁而不泥汲之以器则养而不穷井之功大矣按周书云黄帝穿井又世本云伯益作井尧民凿井而饮汤旱伊尹教民田头凿井以溉田今之桔橰是也此皆人力之井也若夫岩穴泉窦流而不穷汲而不竭此天然之井也皆可灌溉田亩水利之中所不可阙者









　　缶图说
　　缶汲水器左传宋灾乐喜为政具绠缶杜注缶汲器尔雅防云比卦初爻有孚盈缶注云辰在爻木上值东井井之水人所汲用缶杨恽传曰田家作苦嵗时伏腊烹羊炰羔斗酒自劳酒后耳热仰天撃缶而呼乌乌应劭曰缶瓦器也今汲器用瓦缶之遗制也



</div>
    <div class="pagination">
<a href="钦定授时通考_page51.html">上一页</a><span>...</span><a href="钦定授时通考_page47.html">47</a><a href="钦定授时通考_page48.html">48</a><a href="钦定授时通考_page49.html">49</a><a href="钦定授时通考_page50.html">50</a><a href="钦定授时通考_page51.html">51</a><span class="current-page">52</span><a href="钦定授时通考_page53.html">53</a><a href="钦定授时通考_page54.html">54</a><a href="钦定授时通考_page55.html">55</a><a href="钦定授时通考_page56.html">56</a><a href="钦定授时通考_page57.html">57</a><span>...</span><a href="钦定授时通考_page53.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
