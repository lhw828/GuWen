<!DOCTYPE html>
<html>
<head>
    <meta charset="UTF-8">
    <title>农政全书 - 第 12 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 12 页/共 125 页</h1>
    <div class="content">

　　农政全书卷十二
<子部,农家类,农政全书>
　　钦定四库全书
　　农政全书卷十三
　　明　徐光启　撰
　　水利
　　东南水利【上】
　　宋范仲淹上吕相公并呈中丞咨目曰去年姑苏之水逾秋不退某为民之长岂敢曲阻焉然初未甚晓惑于羣説及按而视之则了然可照今得一二而陈焉愿垂钧造审而勿倦则浮议自破斯民之福也姑苏四郊畧平窊而为湖者十之二三西南之泽尤大谓之太湖纳数郡之水湖东一派濬入于海谓之松江积雨之时湖溢而江壅横没诸邑虽北压杨子江而东抵巨浸河渠至多堙塞已乆莫能分其势矣惟松江退落漫流始下或一岁之水久而未耗来年暑雨复为沴焉人必荐饥可不经画今疏者不惟使东南入于松江又使西北入于杨子之于海也其利在此或曰江水已髙不纳此流其谓不然江河所以为百谷王者以其下之岂独不下于此耶江流或髙则必滔滔旁来岂复姑苏之有乎矧今开亩之处下流不息亦明验矣或曰日有潮来水安得下某谓不然大江长淮无不潮也来之时刻少退之时刻多故大江长淮防天下之水毕能归于海也或曰沙因潮至数年复塞岂人力之可支某谓不然新之河必设诸闸常时扄之御其潮来沙不能塞也每春理其闸外工减数倍矣旱岁亦扄之驻水灌田可救熯涸之灾潦水则启之疏积水之患或谓开亩之力重劳民力某谓不然东南之田所植惟稻大水一至秋无他望灾沴之后必有疾疫乗其羸败十不救一谓之天灾实由饥耳或谓力役之际大废军食某谓不然姑苏岁纳苗米三十四万斛官司之籴又不下数十百万斛去秋蠲放者三十万官司之籴无复有焉【扈先生曰宋时岁纳之少如此蠲放之多如此】如丰穰之岁春役万人人食三升一月而罢用米九千石耳荒歉之岁日食五升召民为役而赈济一月而罢用米万五千石耳量此之出较彼之入孰为费军食哉【何消如此计算力役者皆人也不力役其人遂不食耶】或谓陂泽之田动成渺弥川而无益也某谓不然吴中之田非水不植减之使浅则可播种非决而涸之然后为功也昨开五河泄去积水今岁和平秋望七八积而未去犹有二三未能播种复请増理数道以分其流使不停壅纵遇大水其去必速而无来岁之患矣【此理通于天下之水何必东南】又松江一曲号曰盘龙父老传云出水犹利如总数道而开之灾必大减苏秀间有秋之半利已大矣亩浍之事职在郡县不时开刺史县令之职也然今之所兴作横议先至非朝廷主之则无功有毁也守土之人恐非建事之意矣苏常湖秀膏腴千里国之仓庾也浙漕之任及数郡之守冝择精心尽力之吏不可以寻常资格而授之恐功利不至重为朝廷之忧且失东南之利也元任仁发水利集曰议者曰古者吴淞江狭处尚二里余尤不能吞受太湖之水于是添浚三十六浦以佐之且后时有渰没田畴之患今所开江二十五丈置闸十座其能去水防何其利则未知也答曰所开江身二十五丈置闸十座每闸濶二丈五尺可以泄水二十五丈吴淞江缘潮水往来之故也【此必然之画】古人论泄水之法极详范文正公曰三分其时损居二焉谓如一日十二时昼夜两潮四时辰潮涨八时辰潮落所设之闸昼夜皆去水之时也所以终江靣二里之寛不如十闸之功也【吴淞二里上海浦未大也黄浦既濶二里余已代吴淞泄水矣岂开江二十五丈遂足当二里之旧吴淞哉任亦不达扵水理亦不考扵古今之故矣且闸止能闭潮无入岂能昼夜皆去水而当二里余之旧江也】况今东南有上海浦泄放淀山湖三泖之水东则刘家港耿泾疏通昆承等湖之水吴淞江置闸十座以居其中潮平则闭闸而拒之潮退则开闸以放之滔滔不絶势若建瓴直趋于海实疏通潴水之上防也与古三江其势相劣若夫时水虽太湖汪洋弥漫其涸亦可待矣旱则闭闸潴水以灌溉乃一举两得其利也议者曰吴淞江自古无闸今置之非也何不开濶疏通使江复故道一任潮水往来岂不便易答曰治水之法先度地形之髙下次审水势之往来并追源泝流各顺其性古人谓水归深源又曰沙泥随潮而来清水荡涤而去今所往上海刘家港等处水深数丈今所开之河止二丈五尺若不置闸以限潮沙则浑潮卷沙而来清水归深源而去新开江道水性不顺兼以河沙约住河泥不数月间必复浅塞前工俱废故闸不可不置也范文正公曰新之河必设诸闸正此谓也若欲再复吴淞江之故道须诸闸启闭流深众水归源其汹涌之势孰得而制禁当于此诸闸都闭挑开一处堰坝任潮水往来借清水力东冲而洪自复成江矣【大谬无此理】考工记曰善沟水者水齧之之谓也议者曰吴淞江前时流通今日何为而塞岂非海变桑田之説黄河日走千里非人力所可为者欤答曰东坡有言若要吴淞江不塞吴江一县人民可尽徙于他处庻使上流寛防清水力盛沙泥自不能积何致有堙塞之患哉【疏通清水以涤浑潮自是正论后来东南治水冝仿此意然潴水之处日淤日浅亦大地自然之势不然宝带垂虹何自而立哉】归附之后将太湖东岸水出去处或钉木为栅或用土草为堰或筑狭河身为桥置为驿路及有湖泖港汉又虑私盐船往来多行塞断所有水脉不通清水日弱浑潮日盛沙泥日积而吴淞江日就淤塞今日江势正与东坡所见合如曰海变桑田黄河奔突一时之谓【谓黄河非人力可为亦谬】则圣人手足胼胝尽力沟洫皆虚言也圣人岂欺我哉所当尽人力而为可见也议者曰钱氏有国一百有余年止长盈年间一次水灾亡宋南渡一百五十余年止景定间一二次水灾今则一二年或三四年水灾频仍其故何也答曰钱氏有国亡宋南渡全借苏湖常秀数郡所产之米以为军国之计当时尽心经理使髙田低田各有制水之法其间水利当兴水害当除合役居民不以繁难合用钱粮不吝浩大又使名卿重臣専董其事冨豪上户美言不能乱其法财货不能动其心凡利害之端可以兴除者莫不备举又复七里为一纵浦十里为一横塘【或作五里一纵浦】田连阡陌位位相承悉为膏腴之产设有水患人力未尝不尽遂使二三百之间水患罕见钦惟国朝四海一统人才毕集擢居重任者或未知风土之所冝也以为浙西地土水利兴诸处同一例任地之髙下任天之水旱所以一二年间水灾频仍皆不谙风土之同异故也【诸处何独不然盖天地之间无一处不冝兴修水利者】议者曰苏州地势低与江水平故曰平江故称泽国其地不可作田必然之理也今欲围筑硬岸亦逆土之性耳答曰晋宋以降仓廪所积悉仰给于浙西水田之利故曰苏湖熟天下足若谓地势髙下不可作田以为必然之理此诚无用之论也浙西之地低于天下而苏湖又低于浙西淀山湖又低于苏州此低之又低者也彼中冨户数千家于中每岁种植茭芦埋钉桩笆委埋封土围筑硬岸岂非逆土之性何为今日尽成膏腴之田此明效之验不可掩也既是淀山最低之湖经理尚可以为田却説已成之田不可作田天下宁有是理也议者曰水旱天时非人力所可胜自来讨究浙西治水之法终无寸成答曰浙西水利明白易晓特行之不得其要何谓无成大抵治水之法其事有三浚河港必深防筑围岸必髙厚置闸窦必多广设遇水旱有河港深防隄防而乗除之自然不能为害【河港泄防围岸隄防闸窦乗除】倘有人力不至而一切委数于天天下宁有丰年也东坡有言浙西水旱此谓人事不修之积非时之数今之谓也昔范文正公亲开海浦时议者阻之公鋭意完具排浮议疏浚横潦数年大稔乃谓终无寸利为是説者皆聴受冨家驱使而妄为无稽之言也【何处水旱非缘人事不修人不讲不做耳东南乆做乆讲所以有人如此説】议者曰吴淞江开之后自合浙西永无水害何为大徳十年自济以南直至浙西有水害甚深答曰且体比年浙西所收子粒分数比之淮北数防十倍皆吴淞江三闸并诸坝口出放涝水之力以未开吴淞江之前大徳七年亦遭水害所收子粒分数比大徳十年不及三分之一以此论之则水监岂为无功天灾流行水淹为害人力之所致可不备御隄防之若除一分之害则享一分之利谓当永无水害乃不近人情之论为执政者不当便聴其言不察是否乃直谓无功而輙罢之正如咽喉噎而废食也况自归附以来二三十年所积之病岂半年工役之所能尽哉议者曰行都水监既是有益衙门何谓众口一词皆谓无益而明议罢之答曰民可使由之不可使知之事之利害乆而复明非髙识逺见熟于世务通于水利者安知有乆逺无穷之利彼愚民无知但见一时工夫之繁豪民肆奸有吝供输募夫之费所以百般阻挠但为无益以败事殊不知浙西有数等之水拯治方畧皆不相同非专司不能尽力责其成功使水监衙门真如无事古之有国者亦废而不举乆矣何谓周汉唐宋之世未尝不一日用心尽力经营水利之事列之史传代不乏人故谚曰水利通民力松斯言信矣并浙西水利低下之地不须水监拯治即今中原髙阜之乡安用水监河道司为哉然则髙阜之处水监既不可缺而低下之处乃谓不必置立何不思之甚也议者曰水利不可不修今陇西唐宋二渠正是责于有司疏浚田禾有收民便不扰浙西水利与陇西一体责之有司兼管岂不便哉答曰陇西唐宋二渠长湖水也浚成深渠水自下流何难拯治浙西地面有江海河浦湖泖荡漾溪涧沟渠汊泾浜漕溇等名水有长流活水潴定死水往来潮水泉石迸水霖淫雨水风决涨水潮泥浑水南来交水风潮贼水海啸淫水等名水名既异则拯治方畧亦殊岂可以唐宋二渠长流水例之哉畧举浙西治水防堰坝水函石仓石囤蘧蒢土帚刺子水管铜轮铁□木锨木井木木匝水车风车手戽桔橰等器【牐窦碶斗门】陇西未必有也今设为此防乃不知地理之人如醯鸡井蛙岂足与议逺大之事宋贤如范文正公苏文忠公朱文公王荆公皆命世大儒经纶天下之大材尚各各建防设官置兵尽力经营水利之事不令有司兼管必有所见而为之当时有司兼管何往而不败事为是説者未必长于苏范诸公之议也况浙西地形髙下水旱不均古人有言东州之官莫问西州之利或利于此必害于彼【此事今于畿辅最急】便有彼疆我界之分若无水监通行管领一体整治何能用心协力于均水利也哉
　　刘凤续吴录曰苏之三江曰吴淞江曰娄河即娄江曰黄浦即东江昔嘉定尹龙晋以御史左官濬治吴淞百年以来淤滞民大被其利名之御史河方凿地时获一石上云得一龙江水通盖豫记之矣近巡抚海公复疏之后乃专官以宪令督视者累手盖吴利水稻其丰穰惟在水之节宣得其所昔单谔有书继则沈宪副图志尤详实不越禹贡所云三江既入震泽底定二言也扈先生曰淞江之侧有小聚落名三江口郦善长云淞江自湖东北迳七十里至江水分流谓之三江口吴越春秋载范蠡去越乗舟出三江口入五湖皆谓此也三江即禹贡所指者冝兴士人单锷着吴中水利书其説谓苏松常三州之水潴为太湖湖之水溢于松江以入海故少水患今吴江岸界于松江太湖之间岸东则江岸西则湖江东则大海也自庆歴二年欲便粮道遂筑此隄横截江流五十里遂致太湖之水常溢而不泄浸灌三州之田又覩岸东江尾与海相接之处茭芦丛生沙沱涨塞而又江岸之东自筑岸以来沙涨今为民居民田虽増吴江一邑之赋而三州之赋不知反损防百倍矣今欲泄太湖之水莫若先开江尾茭芦之地迁沙村之民运其所涨之泥然后以吴江岸凿其土为木桥千所以通粮运随桥谹开茭芦为港走水仍于下流开白蚬安亭二江使太湖之水由华亭青龙入海则三州水患必减元祐中东坡在翰苑奏其书请行之吴防吴中水利曰苏州之地北枕长江东表溟海而水泉之势则与江平故曰平江郡然江水复髙于海而平江之水决之赴海则顺之出江则平是以禹开三江于内地决震泽之潴由三江以入海而底定之功垂之百代逮至有宋则因吴越钱氏旧议决湖水以入杨子江而其地之髙下不甚相悬所以易为通塞也唐人窃见一时利害轻视禹迹不寻三江之旧而遂筑长隄横截江湖之上凡四十五里以通漕舟今寳帯桥一路是也所赖以泄湖波之怒下通吴淞者则有松陵治东之出耳而元人又有垂虹石梁之筑虽足以为公私病涉之利而于东南经乆之规殆未尝有深思逺虑以及之者矣故其桥洞虽设而梗寒日滋沙淤寖髙而咽喉益隘终不若宋时木桥之为得也今二桥不可去而三江之上流实在于此今欲顺其归海之势而议者欲去二桥两旁之塞大濬而扩清之使其深广峻发【湖不自浅而清水果盛则二桥之两旁何由而塞】此一説也惟不得禹之故道而范文正公乃欲之以出杨子江于是有开濬白茆之议盖因唐郡守李人原开常熟塘借湖水以救旱而后人因之以分太湖之水耳议者又欲分太湖之上流于是单谔欲开濬百渎横塘以分荆谿之流又欲濬石隄江尾茭芦之地改木桥以通壅苏文忠公独取其説上之于朝乃谓虽増吴江一县之税顾二州之逋失者盖不赀也独以开江又不能经乆通利于是郏亶论其不便盖自沿江东自江隂逶常熟太仓一路髙阜之地谓之堈身凡三百余里濶厚亦不下数十里其土麄而髙燥脉理椎结此天所以限长江而奠生民者也其中则为低下之田为围百万亩其南则有太湖之壅凴陵于上一遇水涝则泛溢旁出以荡没低田无所于救民天所寄国需所出遂为鱼龙之宫识治者盖所不忍而必欲为之所者矣且水涝之年江水必涨今凿堈身以出湖波【堈身岂所以限长江乃海之涯也】是引湖水以浸低田而出江之流又未免为江潮之壅遏则倒流入田其势亦易见矣又江潮之入也常速出也常缓不防岁月淤积泥沙其塞可期而待也而其子郏侨复申其説识者又多采之今欲不废已陈之隄桥而又欲疏通乆长之利则必悉举众议而于奋入芜湖之水限之不使东注复修常州十四渎北出之防而下之江隂则于太湖之上流可以分杀矣又于吴江江尾之壅决去不疑而下开淀山湖以便吴淞江之入如是而始通白茆入江之路则可乆得其益也永乐中夏忠靖公开濬白茆通八十九年而今开凿不过二十年而塞者得非人力有缺也如钱氏之撩浅军欤得非隄防未至也如宋人之设闸留清驶以导之欤得非濬法未详也如古之曲则深直则塞欤凡此皆可细究而通谋尽利之方厚民益国之务莫有急于此时者矣然置闸之法则不可比京口江隂之例盖京口借江水以通漕不得不闸以御其去江隂地居常熟之上江水尤髙其外潮之入也有时而内水之出也有限故亦可闸非比白茆之口即今已一百余丈矣若欲置闸则必厚筑两旁厚筑两旁则内水之出也益隘将欲疏之适以阻之矣【江濶而以闸束之可乎必如任仁发之説江二十五丈则十闸乃可今言两旁支港置闸亦妙但河身必与江等深而闸口必与江容等例为是】然欲留清水以涤淤沙则如之何谓冝大疏两旁支港使节节深濬横置木闸大则石闸俟潮来即闭潮退则开庻可少得沙之益矣然撩浅之夫则终不能废也其撩浅之法募人为卒官为雇值设四指挥以督事今若用之则指挥不必设而以各县治水县丞主之官为雇卒而又有本府水利通判督之于上使忧勤相须以期事功事不有益矣乎夫东南诸郡国家之外府也而苏之贡赋又半于东南一遇旱涝至于逋亡者不知有若干人于兹矣隄防之修旱暵之备实有不可缓焉者若救旱之法则必先于近山髙阜之地多为积水池如前人开凿穹窿支沟潴蓄雨泉以待用而于堈身之地则使多穿陂塘而又必官为之处上下提督则百钱石米之冨可复见于今日也不然则东南民事将不知其所终矣然此其大畧也来源去委并列于后
　　一太湖所受之水吴为泽国其薮具区其浸五湖又曰震泽曰笠泽即今太湖也郦道元曰万水所聚触地成川一自建康常润冝兴由荆溪以入一自天目宣歙临安苕霅诸溪以入周围五百里浸泆三州而潴聚汪洋盈溢东注则皆东南出吴江奔流分三道以入海谓之三江禹治之旧迹也
　　一三江遗迹史记正义吴地记所载三江并难防究唐宋土人所称独指吴淞一江为存耳今考自吴县齾塘即俗人所谓鮎鱼口北折经郡城之娄门者为娄江从吴江县长桥东北合厐山湖者为淞其自大姚分支入长洲县界滙淀山湖东出嘉定县界合于黄浦经嘉定之江湾青浦东北行名吴淞江者为东江【此曲説也震泽出海实无三江禹贡所谓自指大江为三江耳】
　　一太湖小肢其东出胥口与别流滙于石湖复东行抵郡城折北至阊门娄东入常熟塘下入白茆浦其分水墩北走观沟桥散出杨泾者皆入常熟塘其合沙湖者入昆山至和塘直入太仓者归于海及分合于吴淞江向东而行
　　一吴江右隄隔塞江路自唐元和中刺史王仲舒筑石隄以逹松江粮运长亘数十里横截江路隄外为江隄内为湖虽桥洞仅通五十三处名曰宝帯桥而宣泄细涩终不轻快回流积淤渐盘芦苇而向所谓可敌千浦之江遂为浅渚平沙之境矣当时经制权冝实为有益不虞水道渐塞竟为诸郡良田之梗也
　　一垂虹桥复阻东流之势自石隄横截江路所恃以东注者淞陵治东之泄也但湖水为石隄所拘湍怒流急遂拆县治之旁为二于是风涛盛而公私隔矣庆歴中县尉王庭坚作木桥以利来往而吴淞江独眇然通利至元防定中州判张显祖遂构石梁而虚洞列至六十之外仅如管窥盖不知前人立木之意也遂使流沙日壅裹湖水而不得出而山源溪洞之来又成日至其泛溢自恣弥漫浸淫无怪乎其然矣
　　一淀山湖狭隘不能展舒吐纳吴中诸湖惟淀山为最下而界昆山吴江长洲之间南属华亭而太湖之水入淞江借此以为传送者也元时尚有僧寺特立湖中今则寺在良田之中则水路之隘可知议者欲复辟其故道畅而通之则未易为力然此湖独为低下而吐纳之机实在于此则其说或可采也【自古无濬湖受水者不知濬法如何】一白茆河形夫水性帯东南则稍下北则稍髙而今之白茆则直向东北合亦从其下趋之势因其势而利之古之善经也而近年开凿已非夏忠靖旧开之路是以通塞乆近为验较然矣其必于近江二三十里处相其形便开向东南以从其性或可乆得其利也一夹浦桥不可立湖自大姚分肢一从栁胥港泾而北又一从吴江县北门委直北至夹浦桥而入以下吴淞此仅一脉之存耳国初尚有石梁为水齧废而周文襄公乃使造舟为梁锁两端而中贯之以通行者至今为便而近者乡人又谋叠石此政不可许也
　　一疏通次第夫旱暵之年来源必少霜降水涸可以赋功若使先疏上源则下流必壅合无先启白茆之路乎其次则七丫浦又其次则吴江隄长桥之而又次则理百渎以北以下江隂之江分荆溪之注又次则理宣歙九阳江之水以入芜湖而中间各县隄渠水窦之设则分投就近得利之家随冝开浚则施工之日遂为三州有秋之望矣
　　一开江始末夫田租始加于汉唐而徴输遂极于后代徴法愈倍则耕法愈详何者民之苦于不得已也故沿江之民凿堈身以救旱而于其中低洼之处了不相涉而水涝之年则太湖被隄桥之壅泛溢弥漫而各县之低田遂成巨浸于是内水髙而江水下而见者遂欲决之以入于江此开江之説所由起也暂时处置实为有益及至江水复涨则内水髙而不得出亦有时而然者此皆一时所见而欲节宣不费永益良田以无失东南之利者则人事之修不可以不详定也然禹治震泽则分疏东南之流以归于海无纷纷多事而后人开江得一益或生一事至纷纭补葺烦切而不可救而又不能己者何也盖自井邑丘甸之设则必有卒两军师之制水利之兴则江防不可不留意也一自江隂之江开始以通鱼防之利耳而竟开北兵窥南之路伪吴守之以捍吴而国家得之以入金陵一自福山之江开为张士诚袭苏之迳而国家亦因之以取吴一自许浦白茆之江开而金人每于此窥宋其后李宝破敌兵于此遂设许浦军而白茆乃有制置节度之设宿重兵而恒恐其不足一自刘家港之江开而元人以之通海运交六国市舶而朱清张瑄之徒为患不絶其后二人招懐而海边之军镇遂相望而列矣然永乐中尚有倭贼之寇又设守御千户所于崇明沙今纵不能如禹之行水而上下烦劳则皆开江之利启之也然地维开张本为国家之用而窃发时见未清消弭之源则其敦本厚民之实力田务农之政诚不可漫为之説者矣但积沙既为涨滩而冨家因为已有是以客土恃势力以负国暴水纵积怒以困民其害相因而不解也
　　农政全书卷十三
　　钦定四库全书
　　农政全书卷十四
　　明　徐光启　撰
　　水利
　　东南水利【中】
　　荒政要覧曰戊戌正月太祖髙皇帝令康茂才为营田使上谕之曰比因兵乱隄防頽圯民废耕耨故设营田司以修筑隄防専掌水利今军务实殷用度为急理财之道莫先于农事故命尔此职分廵各处俾髙无患干卑不病潦务在蓄泄得宜大抵设官为民非以病民若但使有司增饬馆舍迎送奔走所至纷扰无益于民而反害之则非付任之意
　　正綂五年庚申令天下有司秋成时修筑圩防濬陂塘以便农作仍具数缴报候考满以凭黜陟
　　夏原吉奏治苏松水利疏曰【成化五年】上以苏松水旱为忧命臣特徃疏治八月遣都御史俞吉赍水利集以赐臣原吉讲究拯治之法臣与共事官属及谙晓水利者叅考舆论颇得梗槩盖浙西诸郡苏松最居下流太湖绵亘数百里受纳杭湖宣歙诸州溪涧之水散注淀山等湖以入三江顷为浦港湮塞滙流涨溢伤害苖稼拯治之法要在浚涤吴淞江诸浦导其壅塞以入于海但吴淞江延袤二百五十余里广一百五十余丈西接太湖东通大海前代屡浚屡塞不能经乆自下江长桥至夏驾浦约一百二十余里虽云通流多有狭浅之处自夏驾浦抵上海县南跄浦口一百三十余里湖沙渐涨已成平陆欲即开浚工费浩大且灔沙游泥浮泛动荡难以施工臣等相视得刘家港即古娄江径通大海常熟之白茆港径入大江皆繋大川水流迅急宜浚吴淞江南北两岸安亭等浦港以引太湖诸水入刘家白茆二港使直注江海又松江大黄浦乃通吴淞江要道今下流壅遏难流傍有范家浜至南跄浦口可径通海宜浚令深阔上接大黄浦以逹泖湖之水此即禹贡三江入海之迹每年水涸之时修筑圩岸以御暴流如此则事功可成于民为便也
　　徐贯治东南水患疏曰【治八年】臣等窃见嘉湖常镇水之上流苏松水之下流上流不浚无以开其源下流不浚无以导其归于是督同委官人等将苏州府吴江长桥一带茭芦之地疏濬深阔导引太湖之水散入淀山阳城昆承等湖又开吴淞江并大石赵屯等浦泄淀山湖水由吴淞江以逹于海开白茆港并白鱼洪鮎鱼口等处泄昆承湖水以注于江又开七浦塩鐡等塘泄阳城湖水以逹于海下流疏通不复壅塞开湖水之溇泾泄天目诸山之水自西南入于太湖开常州之百渎泄荆溪之水自西北入于太湖又开各斗门以泄运河之水由江隂以入江上流疏通不复湮滞自治七年十一月十七日兴工至八年二月十五日毕幸而一向天气晴和人无疫疠凡百众庻争先效劳即今水患稍弭人无垫溺之忧田有豊稔之望是非臣等之能皆皇上盛德大福广被东南之所致也
　　吴岩兴水利以充国赋疏曰【治十四年】窃惟国家财赋多出于东南而东南财赋皆资于水利是故禹之治水也以四海为壑而尽力乎沟洫宋元以来诸儒以开江置闸治田为东南第一义有由然矣夫何近年以来东南地方下流淤塞围岸倾頽疏导不得其法董治不得其人臣等备员该科于地方水利尝悉心推究谨将东南水利之切要者二事曰疏濬下流曰修筑围岸一疏濬下流臣尝考之浙西诸郡苏松最居下流太湖绵亘数百余里受纳天目诸山溪涧之水由三江以入于海是太湖者诸郡之水所潴而三江又太湖之所泄也禹贡所谓三江既入震泽底定是已若下流淤湮众水泛溢渰没禾稼为害匪轻为今之计要在随其源委相其利害酌量便宜为之区处如白茅港七浦塘刘家河此苏州东北泄水之大川如吴淞江大黄浦此苏松南北交境与松江南境泄水之大川而吴淞之南北与白茒诸港又各有支渠引上流诸水以归于其中而并入于海此所谓源委者也就其中论之苏州之七浦塘刘家河松江之大黄浦并皆深阔通利无阻惟白茅一港自治七年疏濬之后今二十五六年吴淞一江自天顺间疏濬之后今六十有余年闻之白茒入海之处潮沙壅积势若丘阜吴淞虽名一江仅如沟洫潮回水落虽舟楫亦艰于行其旁渠港亦多湮塞下流既壅上流曷归加以霪霖能不泛溢此其利害之可见者也今能濬白茒一港使之通利如七浦刘家河则苏州东北之水有所归而不积矣濬吴淞一江使之通利如大黄浦则吴淞南北两界之水有所归而不积矣一修筑围岸臣尝考之浙西之田高下不等随其多寡各自成围逺近相望吴越以来素称膏腴宋儒范仲淹尝论于朝曰江南围田中有渠外有门闸旱则开闸引江水之利涝则闭闸拒江水之害旱涝不及为农羙利虽然围田全仗乎岸塍岸塍常利于修筑修筑坚完旱涝有备否则反是臣愿自今以后每嵗于农隙之时治农府州县官督令田主佃戸各将围田取土修筑水涨则専増其里水涸则仍筑其外务令高阔坚固可通往来随其旱涝而车戽出入如此先事有备而田皆成熟矣
　　叶绅请治水以防灾荒疏曰【治十六年】窃惟直之苏松常浙江之杭嘉湖约其土地虽无一省之多计其赋税实当天下之半况他郡所输犹多杂赋六郡所出纯为粳稻【扈先生曰公知六郡之水利修可以当天下之半不知天下之水利修皆可为六郡也】诚国国家之基本生民之命脉不可一日而不经理也若水道不通为六郡农田之害所系亦重矣夫天目诸山之水潴为太湖而六郡环乎其外太湖之水又由江河以入于海闻昔人于溧阳则为堰坝以遏其冲于常州则穿港渎以分其势于苏松则开江河以导其流惟是入海之处潮汐往来易为湮塞故前代或置开江之卒或置撩浅之夫以时浚治仅免水患历歳既乆其法废弛遂致诸湖巨浸壅遏其中江河故道淤涨于外土民利其膏腴或堰而为田筑而为圃是以渰没田畴漂沦庐舍固其所也方治四年一涝迨五年复涝今岁大水视昔尤甚伏乞圣明思念东南大害于廷臣中选差有才力通晓水利者一二员授以节钺重以委任前会同抚按讲求民瘼设法赈恤俟民困稍苏然后指定地方分投相视何地为山水入湖之冲何港为太湖入海之道自源徂流一一讲究相与度其经费量其事期然后大加浚治使下流得以宣泄然当此饥馑之际欲兴大役若非任事者处之得其道则民力不堪不能不重困也
　　胡体干修举水利六欵疏曰【嘉靖十年】禹之治水有三导川入海泄之以去害也潴水为泽蓄之以兴利也濬亩及川乂之以播种也葢高山大原众水杂流必有一低下处为之壑如人之有腹脏焉彭蠡震泽是也旁溪别绪万派朝宗必有一合流入海之川为之泄如人之有肠胃焉江淮河汉是也今以三吴水利观之有宣歙杭湖数郡之山原而导之得所入然后有太湖之汪洋有太湖环五百里之容受而泄之得所归然后有苏松常嘉湖五郡之财赋漫衍浸注为荡为漾纵横分合为浜为塘于是江浦领之经带迂廻而放之海此吴中形势之大都亦诸方言水利之凖则矣禹贡载治水成功则曰九川涤源九泽既陂四海会同而尽力沟洫乃则壌隩宅中事也故总叙其事不过始之以决九川距四海终之以濬畎浍距川今列水利事宜一曰禁淤湖荡广水利之翕聚也二曰疏经河通其干也三曰开沟渠濬其支也四曰筑堤防防川泽之泛滥固田间之围栏也并山乡积水沿海防塘共为六条所采昔人之议俱江南治水方略引以为例他可类推云
　　吕光洵修水利以保财赋重地疏曰【嘉靖二十年】臣闻善治病者必攻其本善救患者必探其源水利之兴废乃吴民利病之源也臣尝廵历各该地方相视高下询问父老颇得其説輙敢条为五事仰俟圣明裁择一曰广疏濬以备潴泄二曰修圩岸以固横流三曰复板闸以防淤淀四曰量缓急以处工费五曰専委任以责成功何谓广疏濬以备潴泄葢三吴之地古称泽国其西南翕受太湖阳城诸水形势尤卑而东北际海冈陇之地视西南特高大抵高者其田常苦旱卑者其田常苦涝昔人治之高下曲尽其制既于下流之地疏为塘浦导诸河之水由北以入于江由东以入于海而又亩引江潮流行于冈陇之外是以潴泄有法而水旱皆不为患近年以来纵浦横塘多湮塞不治惟二江颇通一曰黄浦二曰刘家河然太湖诸水源多而势盛二江不足以泄之而冈陇支河又多壅絶无以资灌溉于是上下俱病而岁常告灾臣据各府所报河浦湮塞之处在下流者以百计而其大者六七所在上流者亦以百计而其大者十余所治之之法当自要害者始宜先治淀山等处一带茭芦之地导引太湖之水散入阳城昆承三泖等湖又开吴淞江并大石赵屯等浦泄淀山之水以逹于海濬白茒港并鮎鱼口等处泄昆承之水以注于江开七浦塩铁等塘泄阳城之水以逹于江又导田间之水悉入于小浦小浦之水悉入于大浦使流者皆有所归而潴皆有所泄则下流之地治而涝无所忧矣乃濬臧村等港以溉金坛濬澡港等河以溉武进濬艾祁通波以溉青浦濬顾浦吴塘以溉嘉定濬大瓦等浦以溉昆山之东濬许浦等塘以溉常熟之北凡冈陇支河湮塞不治者皆濬之深广使复其旧则上流之地亦治而旱无所忧矣此三吴水利之大经也何谓修圩防以固横流葢四府最居东南下流而苏松又居常镇下流其水易潴而难泄虽导河濬浦引注于江海而每遇秋霖泛涨风涛相薄则河浦之水逆行田间冲齧为患宋转运使王纯臣常令苏湖作田塍御水民甚便之而司农丞郏亶亦云治河以治田为本其説多可采行臣尝询问故老以为二三十年以前民间足食无事岁时得因其余力营治圩防而田益完美近年空乏勤苦救死不赡不暇修缮故田圩渐坏而岁多水灾是吴下之田以圩防为存亡也失今不治则坍没日甚而农桑日蹙矣宜令民间如往年故事每岁农隙各出其力以治圩岸圩岸高则田自固虽有霖涝不能为害且足以制诸湖之水不得漫行而咸归于河浦则河浦之水自高于江江之水自高于海不待决泄自然湍流而冈陇之地亦因江水稍高又得亩引以资灌溉葢不但利于低田而已何谓复板闸以防淤淀河浦之水皆自平原流入江海水漫而潮急沙随浪涌其势易淤不数年即沮洳成陆岁修之则不胜其费昔人权其便宜去江海十余里或七八里夹流而为闸一时随宜啓闭以御淤沙岁旱则闭而不啓以蓄其流岁涝则啓而不闭以蓄其流闸有三利盖谓此也而宋臣郏侨亦云钱氏循汉唐遗事自松江而东至于海又导海而北至于杨子江又沿江而西至于江隂界一河一浦大者皆有闸小者皆有堰臣按郡志盖与侨之言颇合然多湮废惟常熟县福山闸尚存正德间廵按御史谢琛议复吴塘等闸而不果即今金坛县议复荘家闸江隂县议复桃花闸嘉定县议于横沥练塘等处各置闸如旧臣访诸故老皆以为便以是推之凡河浦入海之地皆宜置闸然后可以乆而不壅葢不独数处为然也何谓量缓急以处工费夫经略得宜则事易集施为有渐则民不烦往歳凡有兴作皆并役于一时是以功未成而财食告匮为今之计宜令所在有司检勘某水利害大某水利害小某水最急某水差缓其最大而急者则今嵗修之次者明年修之次者又明年修之则兴作有序民不知劳而其工费之资亦可以先时而集矣但方今嵗时荒歉公私俱绌既不可加敛于民而内帑又不敢望乞将见年未完钱粮系粮解大户侵欺者督令有司设法清追数十余万两存留在官略仿宋臣范仲淹以官粮募饥民修水利之法行令有司查审应赈人数籍其老病无力者为一等壮徤有力者为一等无力者日给米一升聼其自便有力者日给米三升就令开濬通将前项官银及赈济钱粮一体通融给散各另造册查考则官不徒费民不徒劳所谓一举而两利者也
　　林应训修筑河圩以备旱潦以重农务事文移曰【万歴五年任直廵按】为照沟洫圩岸皆以备旱潦而为三农之急务人人所当自尽者纵使官府开深江浦而各区各图之沟洫圩岸不修则终无以获灌溉之利杜浸淫之患也除榦河支港工力浩大者官为估计处置兴工外至于田间水道应该民力自尽为此酌定式则出给简明告示縁圩张挂仍刻成书册给散粮里令民一体遵守施行
　　一定式様以便稽查吴中之田虽有荒熟贵贱之不同大都低乡病涝高乡病旱不出二病而已病涝者则以修筑圩岸为急圩岸既各高厚虽有水溢自难溃入而淹没之矣病旱者则以开濬沟洫为急沟洫既各深通虽遇旱干自可引流而灌注之矣况开渠者势必置土于圩旁筑圩者理当取土于沟内二者又自有相成之机乎今后不必差官泛然丈量该府县止分别孰为低乡当急修圩孰为高乡当急开渠每年府县水利官先时议定开筑之法如开沟洫不论旧时疏通与否其阔即以两傍老防为主其深务以一丈二尺为率若相地宜应加深阔者听决不许减少前数挑起之土务要置在旧隄之内就便防隄庻使雨水不能淋漓复流于河如附近有低田堪以培高者即以其土培之亦可至于极高地方不用隄岸而土无堆放者亦即就靠内一邉摊放葢高乡多种荳棉一时不妨陆种挑得河深则灌溉自利内中田亩仍自不妨于水种也若惜此尺寸之地弗令摊土沿河堆积复入河中无水灌溉则内中田亩悉成枯稿矣至于筑围岸不论旧时完固与否其底阔务要一丈其面阔务要六尺其高如底之数【底阔一丈而高五尺者是堑堵也南方土性浮虗圩高一丈面阔六尺其防必二丈六尺然犹过峻稍令人畜登降一两年后必无面矣要必三丈以外方可若如下方所言则墙也非岸也】若应加高厚者聼决不不许减少前数如田过五百亩以上者便要从中增筑一界岸一千亩以上者便要从中增筑二界岸每界岸底阔四尺面阔二尺高与外圩平岸之两傍仍可栽种荳麦如极低乡或近湖荡深处难于取土者就便分别令民于圩内傍圩之田起土增筑防外再筑圩岸一层高止一半如阶级之状岸上遍挿水杨圩外杂植茭芦以防风浪冲激取土之田计其所损量派各田出银津贴俟后陆续防取河泥填平照旧耕种永无后忧是所损者小而所益者大也若互相吝惜不分界岸即如今年霪雨连旬洪水一发车救不前全圩无望矣又有一等低洼田亩嵌坐中心无从蓄泄有愿开凿通河运泥增高者听废田之价众户均认废田之税牵摊本圩照此式様给示遍谕委官分投区画每一圩为一图明白贴説前件每一图作二本一送县备照一付圩甲谕众俟至冬十月刻日出示兴工
　　一定夫役以杜骚扰各乡沟洫圩岸虽有长短广狭不齐然不过为一圩之田而设也故田少则圩必小田多则圩必大而环圩之沟洫因之此水利此圩之田则当役此圩有田之户矣各县即令塘长备开某圩周围若干丈外环沟洫若干丈圩内之田若干亩某人得业若干亩共该围防若干丈不论官民士庻随田起役各自施工如田横阔一丈者筑防一丈【此法误矣要湏计算夲圩之田与本圩之岸平分丈尺不宜偏累近岸之田开河亦然多有一家数亩狭长之田全并河岸者既尽坏其田复尽用其力非偏累乎】横阔十丈者筑防十丈开河亦然对河两家各开其半沟头防侧非一家所能办者计亩出夫众共协力挨序编号置簿稽查仍备载前图之后兴工之日塘长亦不必沿门催夫徒取需求科派之议先期五日挿标分叚责令圩甲播告各户某日兴工听其至期各行照叚用力如式挑筑一设圩甲以齐作止塘长之设举一区而言之也一区之中各有数圩若不立甲何以统众而集事也计当佥举殷实之家充之但一时佥报诸弊俱生或图展脱或营冐充无不至矣各县不必佥报即以本圩田多者为之虽其殷实与否不可知然其田既甲于一圩之中则其人自足以当一圩之长矣兴工之日塘长责令圩甲躬行倡率某日起工某日完工庻几有所统领而无泛散不齐之中有业户不聼倡率听其开名呈治如圩甲不行正身充当或至别行代顶查出枷号示众是圩之有甲也専为本圩修濬而立工完即罢非如里长有勾摄之苦亦非如塘长有奔走之烦虽一时倡率不无劳费然利归其田又非若驱之赴公家之役者等也
　　一严省视以责成功访得常年非不议行修濬而水利之官多不下乡乃使各区塘长至县报数或朔望逓结而已如此虚文何益实事今后兴工之日各塘长圩甲务要在圩时时催督开濬工完未可便行开坝放水俱聼各府县掌印官幷水利官分投亲勘如一圩不完责在圩甲一区不完责在塘长轻则惩戒重则罚治本院与该道又不时间出以察之如一县中有十处不完责在县官一府有二十处不完则官又有不得不任其咎矣
　　一禁侵截以通便利访得各乡水利原自疏通近多豪家适已自便于上流要害广种茭菱稍有淤垫即谋佃为田所司不察轻付执照亦有居民贪图小利竭泽而渔沿流置簖及有挑出田内泥土増广田圩堆放竹排木排横截河港甚有上乡全赖潮水灌溉奸猾人户乃于浦口下流设堰横截百般刁难然后放水入内又其甚者假以报税起科遂侵为己物潴水専利以致内地灌溉无资若不通行严禁终为水道之梗今后各府县水利官责令各塘长圩甲凡有侵截之家即便报出姑令改正免罪至于滩田先年曾经丈量收入防计册内无碍水道者姑听如旧其未经徴粮者尽数报官开除荒政要覧曰万厯戊子年水大苏川自沉湖淀湖三泖抵松江一望滔天河水高出田间数尺其一二堤岸高厚处仍有不妨挿莳者乃知大涝时吴田尽可作湖百姓生命寄于堤岸葢沿河堤围阻截水势成田田间各自成圩又借圩防隔防若堤岸不坚致卒然崩溃诸农尽作鱼鼈矣苏松地形卑下当震泽委流数郡山原之水从此入海若非年年濬渠筑围田卒污莱在所不免扈先生量算河工及测验地势法【万歴癸卯送上海刘邑侯】一量某河自某处起至某处止共实该应开河几何丈尺　每步五尺每二十步立一木界桩编定号数自某处起天字一号尽十号又起地字一号尽十号直编至某处止要见若干号数若干丈尺【凡丈尺俱用官尺算每二步折一丈】一量每号木界桩下两岸凖平相去今阔几何丈尺木桩下老岸至河中心水底今深几何丈尺算该两岸斜平至防见在河身空处每丈已得几何方数中有防突又用法加减实该河身空处每丈已得几何方数今照原议或新议所酌定河面应阔几何丈河底应阔几何丈应加深几何尺算该木桩下两老岸各去土几何尺河底中心去土几何尺河岸两傍各去土几何尺此号内十丈河身中共该起土几何方数　两岸各用步弓量至二十步足此岸下定木桩人足抵桩立对岸人亦于步尽处站定桩上人将矩度对防凖平对岸人竪起套竿权绳取直将套夹靠定套竿渐移向下两岸取平对岸人即于平处站定或用土石记定桩上人用矩度对凖人足或记处看在直景何度何分用地平测逺法算得河面阔处河狭者只用竹篾活步弓对防量之亦得次将丈竿竪起河中心权绳取直将矩极对凖水面丈竿尽处用勾股量深法算即得木桩至水面股数再加水深数即得河底深数或用重矩勾股量深法亦得或于水际两傍取平对凖桩顶用重矩重表勾股量高法算亦得或不用算法迳将套竿套定横尺用竪尺那移逐步量下至水际总算竪尺多少数亦得或只于水次竪起一丈竿权绳取直依前两岸取平法桩上人用矩极照看亦得后二法于浅狭河道用之尤便次将两岸阔数河底深数用积方法算即得河身见在每丈已得几何方数中有防突亦用套竿量取高下小步弓量取围径用堆积法扣算加减即得见在实该河身方数次将议定河面应阔之数比照原阔应加几何用木石记定即于两岸记处用套竿量至折半处即今应开河底中处比原桩深几何比照今议应深几何即得今应加深几何或用二绳各长如今议阔数之半中用辘轳交接复用一绳记取尺寸繋权坠下亦得或中繋方空木用丈竿溜下亦得次于新河底中处用套竿量开如新议河底阔数尽处记定视其高下即知今应加深左傍几何右傍几何次将两老岸加阔河底加深河底两傍加深五法用积方法总算即得此号内十丈河身中共该起土几何方数注入号簿
　　一量见在河身面阔底深酌量定之数折中议定今应开面底二阔丈尺数及加深尺数　河身底面腰深广必湏三法相称方得上下相承不致坍坏若河底深阔岸势高峻不免随时崩坍开阔河底虚费工力似应用前量深法量今木桩下至河底算定勾几何股几何几何量取数处便见何等勾股方得免坍今新开勾股欲依旧数量行加勾减股不致大叚悬絶大率要令勾数少于股数则上陂陀不致坍损两股之间即河底阔数就令稍狭政自无妨
　　一用众测水验今河底深浅酌量加深之数　今见在河底深浅不同若酌定加深尺数一槩开濬即深者愈深浅者仍浅水走不顺极易滇淤且前量下桩编号止据见在老岸未免高下不齐所云量深诸法亦止据号桩下至本号河底未得通河凖平就用矩极以渐量算亦止能测验地势若水走之势西高东下仍与地势稍异必湏水凖方平但长流之水消长不易随流测量一人可就此方潮汐每日再消再长时刻不同测验未易必湏用众同时量度相应照前编定号桩若干即每桩用兵夫一名各带短枪或木棍一条不拘大小刀一把每队长另带铳一门并火药火绳药线诸物照号桩编给号票令各守号桩约潮退将涸未涨时西境火炮应声俱发炮响后各兵夫悉于各号河底中心将木棍量定水防用刀刻记回缴号票随验所刻水防尺寸注定票上编成号簿逐一扣算酌量加深之数即河身砥平不致停积浑水以成浅淤若行此法与矩极叅验用前量深加阔之法便可丝毫不爽
　　一河工完后考验课程果否如法　河面河底阔数量法具前两岸上用绳取直考验俱易惟独深数易殽如留取様墩即可培高如钉下様桩便易防起别有用活络様桩者亦可挖井取出有打水线者亦恐中途节水作弊有用轮车推验者河阔便难造施用有用木鵞推移者难施于未放水之河今只用前量深诸法如极深极阔者宜用勾股度高度深法如河身稍狭欲求便易即用套竿渐量法或虑遣委工役宛转欹斜那移作弊即欲辘轳下绳方空下竿二法其辘轳方空或加三或加五以騐底阔直尤便此二法湏极力挺直才得取平无法可令加高毫末即令开河工役自用量度亦难作弊
　　一量所开河某境起至某处如前法已得曲折若干丈尺今欲知直几何丈尺东西直股几何丈尺南北直勾几何丈尺东邉地形下于西邉几何丈尺要见本处地形沿河而来几何丈而下一尺东西直股几何丈而下一尺南北直勾几何丈而下一尺其大勾股之于二十四向中当作何向　先于某境第一号量至第二号用绳取直下定指南鍼审定绳直于三百六十分度内定是何向注于号簿如河岸廻曲一号中可分作二或作三四格定注实格完又用矩极于第一号上立一人持丈竿取直于第二号上立对凖取平又互换覆看对凖取平即知第二号下于第一号几何尺寸注于号簿每号俱用此二法至号尽而止事毕布算先将逐号小依本号坐向与子午鍼对算即知小勾几何与夘酉鍼对算即知小股几何逐号算成小勾股注于号簿次将小勾积算即知大勾小股积算即知大股以大勾股求即知大直丈尺以大勾股依子午夘酉鍼上取即知大直于二十四向中定作何向又用矩极所测高下分寸积算便知二境相去高下之数亦便知沿河而来每几何丈尺而下一尺次用大勾股归除之即知直股上每几何丈尺而下一尺直勾上每几何丈尺而下一尺
　　扈先生看泉法曰取过泉过泉者乃山泉逺来大旱不絶其流横来将下流作坝水随坝长乃无限之水又看流之缓急缓者源小急者源大又看严冬不冻其气如雾即春夏用水之时又无竭涸之患此过泉之当取也　弃仰泉仰泉者乃地泉也其泉即从本地而起水来有限不能随坝长有限之水即有钜河其流必缓严冬必冻用水之时必有干涸之患矣此仰泉之当弃也又曰源大亦可用也过泉孰非仰泉乎
　　又有大河如涿州拒马河固安浑河其水皆可用【此亦可激取用之是在人耳】顾非动支朝廷钱粮筑堤建闸钜费望固此水不敢用也
　　又曰王锷用拒马河水以铸泉余数举以问人无应者亦激取之法也
　　凡看地势垦水田可蓄可泄即可田矣入水之处地势宜高泄水之处地势宜低水能行动看其下稍愈低愈妙可无淹没之患矣北邉于夏至后时发波地势宜平坦广阔则无冲激之患矣土色不拘黄黑坚则为佳土松总是漏水地取土作围注水于内水不漏去此土即可田矣【土松别有用处何必水田】地内稍有石子不妨农事如是纯沙则不可用也




　　农政全书卷十四
<子部,农家类,农政全书>
　　钦定四库全书
　　农政全书卷十五
　　明　徐光啓　撰
　　水利
　　东南水利下
　　耿橘大兴水利申曰窃照东南之难全在赋税而赋税之所出与民生之所养全在水利葢潴泄有法则旱涝无患而年谷每登国赋不亏也计常熟县民间田租之入最上每畆不过一石二斗而实入之数不过一石乃粮之重者每畆至三斗二升而实费之数殆逾四斗是什四之赋矣【扈先生曰苏松大率如此常镇嘉湖次之】以故为吾民者一遇小小水旱辄流散四方逋负动以数万计焉嗟嗟赋不可减嵗不可必元元其何以为命则惟有水利大兴俾嵗时无害为今日救时之急务矧本县坐落江海之交潮汐三靣而至且居苏常诸府下流诸湖水由此入海其水之利害视他处为尤钜而其经理为尤急也卑职以其暇日单骑轻舠遍厯川原进诸父老讲求水利之故凡地形高下之宜水势通塞之便防防障排之方大小缓急之序夫田力役之规官帑补助之则经营量度之法催督考騐之术一一条画着为图説以至区里利害之殊土性肥瘠之异钱粮轻重之等田野荒熟之故风俗淳浇之由形势险夷之辨无不偹具务纾百世之訏谟期垂一方之永利为此将查厯过通县河圩形势绘图贴説造册具申
　　开河法【凡九条】
　　一照田起夫量工给食
　　宋臣范仲淹曰荒歉之嵗召民为役日以五升因而赈济【此宋时斗斛也幸勿虑多】葢老成长虑之见如此常熟民素骄侈佣趂之人颇少况挑河非重其直不应故莫善于照田起夫量工给银之法然照田起夫亦难言矣説者谓有近水利者逺水利者不得水利者及田止十畆以下者分为四等除十畆以下者免役外余以三等为伸缩葢往年之役如此职深以为不然本县之田未有不借水而成者但河有枝干之殊水有大小之异耳水大者则当施潴蓄之法水小者则当施防凿之方彼干河引江湖之水而枝河非引干河之水者乎田近干河者称利矣田近枝河者非干河之利乎若必为四等之説则奸戸积书朦胧作上戸那而为中戸中戸那而为下戸近利那而为逺利逺利那而为不得利而田少愚弱之氓反差重役如小民之偏苦何故开河必观水势所向【无一寸不受水利之田亦无一寸不应开河之田】应用某区某图之民必无论大戸小戸通融騐然后于法均于事便于民无扰耳夫之法先吊黄册查明该区该啚坐圩田地总数【分区分啚未必与河道相应要当以河道为主】随令区书将业戸一一注明然后通融筭某河应役田若干亩每田若干亩坐夫一名田多者领夫田少者凑补足数名曰协夫其勘明坍江板荒田地俱豁免如此贫富适均众檠易举矣
　　一水利不论优免
　　濬河以偹旱涝便转输也论田而士夫之田多于小民河成而灌运之利当亦多于小民故同心协力举地方之大利在士夫原有此意矣职客嵗开濬福山河以此意白之本县士夫士夫咸各乐从兴工之日倡率鼓舞工反先于百姓而百姓蒸蒸无不子来趋事争先恐后已有成绩矣今后几濬河筑岸之事必如往规庶劳逸均而上下悦服也
　　一准水靣筭土方多寡分工次难易
　　开河之法其説甚难均是河也中间不无淤塞深浅之殊地形亦有髙下凹凸之异而土方之多寡工次之难易必有判焉不相同者宋臣郏侨云以地靣为丈尺不以水靣为丈尺不问髙下匀其浅深欲水之东注必不可得须于勘河之时先行分叚编号筭土之法若本河有水即沿河防水有深浅不同之处差一尺者即另为一段假如通河水深一尺而有深二尺者即易段也深三尺者又易段也深四尺者极易段也深与议开尺寸等者免挑段也濶仿此各立桩编号以记之随令精算者逐段计筭土方其法每土四傍上下各一丈为一方每方计土一千尺假如本河议开靣濶五丈底濶三丈水靣下开深五尺每长一丈该土二方【误筭矣然不言总深亦难筭其实数假若原深一丈而加深广五尺该土二方又八百尺也假若不论原深以此权説应开实土则有水一尺者实开土一方又五百二十尺也有水二尺者实开土一方零八十尺也有水三尺者开土六百八十尺也有水四尺者开土三百二十尺也】又如某段水深一尺该穵土方四分实开土一方六分为难工某段水深二尺该穵土方八分实开一方二分为易工三尺四尺五尺仿此濶仿此若本河无水即督夫先于中心挑一水线深广各三尺或二尺务要彻头彻尾一脉通流却于水靣上丈量露出余土有厚薄不同之处差一尺者另为一段假如通河皆余土一尺而有余二尺者即难段也余三尺者又难段也余四尺者大难段也余五尺者极难段也立桩编号筭土如前法但此乃计水上之土而水下应挑之土可一律齐矣然后通筭本河该寔开土若干方两旁得利田若干亩起夫若干名每夫该土若干方分工定宕第从土方土少者宕长土多者宕短齐土方不齐丈尺而后夫役为至均河形为至平也
　　附打水线法
　　水线至平也而人心不平奸巧百出如三十三年开福山塘打水线十数日不成管工官皆不知职既识破其术随设法五里委一官官各乘马一里委一皂皂各飞奔如是往来不停看其水线不令隂阻乃一日而成奸巧立破何以故渠功少者于水线中暗藏小坝官来则暂决之过则坝住虽土髙无水之地而两头藏坝中间水可不絶此奸不破髙低不明水线为虚何以知其然也隂坝初决者其水流动不然者其水静定也
　　一分工定宕
　　难易有号矣土方有数矣而夫役之来道里逺近不同市野食宿异便而土性亦有漫坚散之殊崖防不无险夷高下之别强者奸者于此争利焉倘无术以处之亦非尽善之道也然此不可为之河濵宜先为之于堂上查照区图逺近自头至尾筭定丈尺捱定工次要令逺近适中一一明注比工簿内用印发各千百长照簿竪立夫桩一定不移庶纷争之扰可免而亦无作奸之处矣第初时量河最要的确临期分宕务秉至公不则吏书虚报丈尺而实尅夫价者有矣强梁之徒夫多宕少者亦有矣大都正官能一亲行自无此弊【上司亲行尤妙】一堆土法
　　夫役偷安类于近便岸上抛土不思老岸平坦一遇天雨淋漓此土随水流入河心倐挑倐塞徒费钱粮徒劳夫工亦竟何益必于河岸平坦之处务令逺挑二十歩之外照鱼鳞法层层散堆若有懒夫就便乱抛者重究若有古岸髙出田上者即挑土岸内相帮以固子岸亦可其平岸之处不得援此为例若岸有半圮之处即宜桃土补塞筑成髙岸挑成一层坚筑一畨层层而上岸必坚牢一举两得不可姑置岸上待后日筑之后来日久人玩贻害河道不小也若田中有溇荡或原因取土致田深陷者即用河土填平若岸边有民房有园亭逼近不便挑土者即令业戸自定桩笆于房园邉旋筑成岸亦两利之道也若河狭则不可耳
　　一考工法
　　金藻水学曰勤省视者官亷能也或不省视与无亷能同省视不赏罚与不省视同赏罚不继续与不赏罚同职亦曰亷能矣省视矣赏罚矣继续矣而无考騐之法与不亷能不省视不赏罚不继续同夫考工之法先必立信桩様桩以防其奸伪様桩者用木橛刻画尺寸与应濬尺寸同信桩则一木橛可已法于号段既定之后每段将画尺木橛钉入河心与水靣平本河无水者与水线之水靣平俗所谓水平桩是也俟开方之后以此橛为凖葢橛露一尺则工满一尺矣故曰様桩却将二橛书明号段直对様桩钉入两岸老土深与岸平名曰信桩此桩四防封识老岸数尺不许抛土镇压致难认记另具直丈竿一条丈防一条立竿様桩之顶拽防信桩之上以量虚河深浅如防在竿十尺上则虚河深十尺矣必十尺以下所有尺寸乃筭实工虚河尺丈籍而藏之夫役认宕时又各立小桩书某字第几号某千长下百长某分管领夫某协夫某应濬长若干名曰夫桩又按仰月形三濶丈尺之数为横丈竿三条俱画尺寸做成木轮车架此三竿每查工之日必擕籍持竿拽防架车而往先稽号桩而知其宕之长短即据信桩様桩拽防竪竿而得其工之浅深工完之后沿河推运三竿车而騐其工之濶狭勤慎在目赏罚必加而后人力齐工不虚耳必信桩者虞様桩之上下其手也又虞老岸之伪增其高也騐老岸騐信桩騐様桩騐三竿车而后伪无容矣迨工完之后复打水线以騐之有淤滞处随令复濬务求线道通流方可决坝放水其或濬深水多打水线不便则于放水之后用木鵞沿河较覈木鹅者用直木一条长与河深平铁褁其下端随濬过尺寸处拴系长绳两岸拽之直立水中循水靣而进遇鹅仆处则土髙水浅处也该管千百长究治仍令捞泥务如原议分数须木鵞通行无滞然后为完工矣




　　附轮竿式

　　【此仰月形也面腹底三濶乃可】
　　【以满载水而又经久若止用面】
　　【底二濶斜坡而下是曰斧形易】
　　【于倾圯矣若上下同濶是曰筐】
　　【形更易圯矣】

　　一分管员役
　　谚曰宁管千军莫管一夫言无纪律而难御也故督责之法必自下而上由小及大则工程易起故每宕百丈必用百长一名分催千丈必用千长一名督催然此役须防该区田多大戸充之葢大戸必爱惜身家又众所推服令此辈各照信地千长立一小旗一大桩百长立一小桩各书应管丈尺分数千长催百丈百长催小夫而水利官又专督千百长责任攸分大小相驱然后卑职不时亲诣稽查考其工次别其勤惰量加赏罚即顽猾之民亦不得不尽其力矣
　　附用千百长法
　　千百长非身家才干兼全者不能服众迩来照捋尖册防用十得八九乃法立生区书将大戸田花分显小戸于册首防者半系小戸除将该书枷号外其千长多用该区公正不足则令公正举报乃防之捋尖始称得人得人而工不难完矣
　　一立章程赏勤罚隋以示鼓舞
　　号叚定矣宕认夫集矣催督有人矣然众力难齐众心难一不有以约之则勤者何所劝而惰者无以惩将使勤而为惰矣今定一河工比簿每十日亲查一次是为一限假如本河自水靣而下应开深五尺则第一限要见工二尺为浮泥易做也二限黄泥难做要见工一尺五寸三限通完深濶如式工大者亦以此法寛立期限凡比工每百长管百夫就以十夫为一分千长管十百长就以一百长为一分又立一赏功单如依限如式开完者即给一功单日后遇有过犯许赍单赎罪以示劝其有奸顽惰功者即查千百长该管十分中一分不及限者责各小夫二分不及限者并责百长三分不及限者并责千长以示惩庶章程既立赏罚明而民自鼔舞莫敢躭延矣
　　附比簿式
　　都
　　领夫　　　田
　　恊夫　　　田
　　共实熟田
　　筭　　　　　　夫　　应开土方
　　今　字　　　　号归见　尺　寸　分工筭该开河　　　丈
　　初限　　日开深　尺开濶　尺堆土离河　丈　尺月　　日起至　　日止
　　二限　　日开深　尺开濶　尺堆土离河　丈　尺月　　日起至　　日止
　　三限　　日开深　尺开濶　尺堆土离河　丈　尺月　　日起至　　日止
</div>
    <div class="pagination">
<a href="农政全书_page11.html">上一页</a><span>...</span><a href="农政全书_page7.html">7</a><a href="农政全书_page8.html">8</a><a href="农政全书_page9.html">9</a><a href="农政全书_page10.html">10</a><a href="农政全书_page11.html">11</a><span class="current-page">12</span><a href="农政全书_page13.html">13</a><a href="农政全书_page14.html">14</a><a href="农政全书_page15.html">15</a><a href="农政全书_page16.html">16</a><a href="农政全书_page17.html">17</a><span>...</span><a href="农政全书_page13.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
