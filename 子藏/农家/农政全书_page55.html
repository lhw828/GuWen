<!DOCTYPE html>
<html>
 <head>
  <meta charset="utf-8"/>
  <title>
   农政全书 - 第 55 页/共 125 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   农政全书 - 第 55 页/共 125 页
  </h1>
  <div class="content">
   【一应系土官贫穷年老残患孤独见求乞贫子等仰抄劄流民官员躬亲检防如别不是虚伪亦各依厯子令依此请领米豆】
　　【一指挥差委官员须是于十二月二十五日已前抄劄集定流民家口数给散厯子了当须管自皇祐元年正月一日嵗首一齐支给不得拖延贻悮至日支给不得日数前后不齐】
　　【一流民所支米豆十五岁已上每人日支一升十五岁以下每日给五合五岁已下男女不在支给仍厯子头上分明细算定一家口数合请米豆都数逐旋依都数支给所贵更不临时旋计者】
　　【一缘已就门抄劄见流民逐家口数及岁数则支散日更不令全家到来只每家一名亲执厯子请领一逐官如管十耆即毎日支两耆逐耆并支五日口食候五日支遍十耆即却从头支散所贵逐耆毎日有官员躬亲支散如管五七耆者即将耆分大者毎日散支一耆其分小者毎日支散两耆亦须每日一次支遍逐次并支五日口食仍预先有村庄剰出晓示及令本耆壮丁四散各报流民指定支散日分去处分明开説甚字号耆分仍仰差去官员须是及早亲自先到所支斛斗去处等候流民到来逐旋支散才候支絶一耆速徃下次合支耆分不得自作违慢拖延过时别至流民归家迟晚道途冻露】
　　【一指挥差管官员相度逐处受纳下米豆如内有在耆分遥逺第一等户人家收附恐流民所去请令遥逺即勒耆壮量事图那车乗般赴本耆地分中心稳便人家房屋室内收附就彼便行支散贵要一耆之内流民尽得就近请领】
　　【一指挥所差官员除抄劄籍定给散流民外如有逐旋新到流民并须官员亲到审问仔细防检本家的寔口数安泊去虚如委不是重叠处伪立便给与厯子据所到口分起请如有已得厯子流民起移仰居停主人画时令流民将元给厯子于监散官员毁抹若是不来申报及称带却厯子并仰量行科决不得卤莽重叠给印厯子亦不得阻滞流民】
　　【一逐耆尽各均匀纳下斛斗切虑流民于逐耆安泊不均仰县司勘防据流民多处耆分酌量人数发遣防并于少处耆分安泊令逐耆均匀支散救济若是流民安泊处稳便不愿起移即防并别耆斛斗就便支俵不得抑勒流民须令起移】
　　【一州县镇城郭内流民若差委本处见任官员亦先且躬亲排门抄劄逐户家口数依此给与厯子每一度并支五日米豆候食尽挨排日分接续支给米豆一般施行】
　　【一逐州除逐处监放官员仍请委通判或选差清干职官一员住本州界内往来都大提举诸县支散米豆官吏仍防检逐耆元纳并逐官支散文厯一依逐件钤束指挥施行仍亲到所支散米豆处仔细体问流民所请米豆委的均济别无漏落如有官员弛慢不切用心信纵手下公人作弊减刻流民合请米豆不得均济即宻具事由申报本州别选差官充替讫申当司不得盖庇】
　　【一所支斛斗如州县内支絶已纳到告谕斗斛外有未催到数目便且于省仓斛斗内权时借支据见欠斛斗如未足处亦逐旋请切催促不得阙絶支散阙误流民】
　　【一每官一员在县摘道手分斗子各一名随行干当仍给升斗各一只仍差本县公人三两人当直如在县公人数少即权差壮丁亦不得过三人】
　　【一所差官员除见任官外应系权差请官如手下干当人并耆壮等及流民内有作过者本官不得一面区分具事由押送本县勘防施行】
　　【一权差官每月于前项赃罚钱内支给食直钱五贯文见任官不得一例支给】
　　【一权差官已有当司封去帖牒若差见任官员即请本州出给文示干当其赏罚一依当司封去权差官帖牒内事理施行】
　　【一才候起支当司必然别州差官徧诣逐州逐县逐耆防检如有一事一件违慢本州承牒手分并县司官吏必然勘罪严防的不虚行指挥】
　　【一逐州县镇候差定官员将印行指挥画一抄劄一本付逐官收执照防施行】
　　【一勘防二麦将熟诸处流民尽欲归乡防指挥逐州并监散官员将见今籍定流民据每人合请米豆数目自五月初一日算至五月终一并支与流民充路粮令各任便归乡】
　　【一指挥出榜青淄等州河口晓示与免流民税渡钱仍不得邀难住滞】
　　【一指挥青淄等州晓示道店不得要流民房宿钱事】
　　右具如前事须各牒青淄潍登莱五州候到各请一依前项逐件指挥施行讫报所有当司封去帖牒如右剰数却请封送当司不得有违
　　富弼宣问救济流民事劄子曰臣复奉圣旨取索擘画救济过流民事件今节畧编纂作四册具状缴奏去讫臣部下九州军其间近河五州颇熟遂醵于民得粟十五万斛【第一等两石第五等三斗而已民甚乐输】只今人户就本村耆随处散纳贵不伤土民【多差官员领之见任不足即借倩前资寄任待阙闲官】又先时已于州县城镇及乡村抄下舍宇十余万间流民来者随其意散处民舍中逐家给一厯厯各有号使不相侵欺仍厯前计定逐家口数及合给物数令官员诣逐厢逐耆就流人所居处每人日给生豆米各半升流民至者安居而日享食物又以其散在村野薪水之利甚不难致以此直养活至去年五月终麦熟仍各给与一去路粮而遣归而按籍总三十余万人此是以必死之中救得活者也与夫只于城中煑粥使四逺饥羸老弱每日奔走屯聚城下终日等候或得或不得闪误死者大不侔也其余未至羸病老弱稍营运自给者不预此籍然亦徧晓示五州人民应是山林河泊有利可取者其地主不得占恡一任流民采掇如此救活者甚多即不见数目山林河泊地主宁非所损然损者无大害而流民获利者便活性命其利害皎然也又减利物广招兵从一万余人【防常利物每一人可招三人】有四五口及四五万人大约通计不下四五十万人生全传云百万者妄也谨具劄子奏闻
　　苏轼奏臣在浙江二年亲行荒政只用出粜常平米一事更不施行余防若欲抄劄饥贫不惟所费浩大有出无收而此声一布饥民云集盗贼疾疫客主俱毙惟有依条将常平斛斗出粜即官司简便不劳抄劄勘防给纳烦费但得数万石斛斗在市自然压下物价境内百姓人人受赐古今之法莫良于此
　　曽巩救灾议曰河北地震水灾有司建言请发仓廪与之粟壮者人日二升幼者人日一升然百姓暴露乏食已废其业矣使之相率日待二升之廪于上则其势必不暇乎他为是农不复得修其畎亩商不复得治其货贿工不复得利其器用闲民不复得转移执事一切弃百事而束意于待升合之食以偷为性命之计是直以饿殍养之而已非深思逺虑为百姓长计也以中户计之户为十人壮者六人月当受粟三石六斗幼者四人月当受粟一石二斗率一户月当受粟五石难可以久行也不行则百姓何以赡其后久行之则被水之地既无秋成之望非至来岁麦熟赈之未可以罢自今至于麦熟凡十月一户当受粟五十石今被灾者十余州州以二十万户计之中等以上及非灾害所被不仰食县官者去其半则仰食县官者为十万户食之不遍则为施不均而民犹无告者也食之徧则当用粟五百万石而足何以办此又非深思逺虑为公家长计也至于给授之际有淹速有均否有真伪有防集之扰有辨察之烦措置一差皆足致弊又羣而处之气久蒸薄必生疾疠此皆必至之害也且此不过能使之得旦暮之食耳其于屋庐修筑之费将安取哉屋庐修筑之费既无所处而就食于州县必相率而去其故居虽有頽墙坏屋之尚可全者故材旧瓦之尚可因者什器众物之尚可赖者必弃之而不暇顾甚则杀牛马而去之者有之伐桑枣而去之者有之其害又可谓甚也万一或出于无聊之计有窥仓库盗一囊之粟一束之帛者彼知己负有司之禁则必鸟骇防窜窃弄锄梃于草茆之中以扞游徼之吏强者既嚣而动则弱者必随而聚矣不幸或连一二城之地有枹鼓之警国家胡能晏然而已乎然则为今之防下方纸之诏赐之以钱五十万贯贷之以粟一百万石而事定矣何则今被灾之州为十万户姑计一户得粟十石得钱五千下户常产之赀平日未有及此者也彼得钱以全其居得粟以给其食则农得修其畎亩商得治其货贿工得利其器用闲民得转移执事一切得复其业而不失夫常生之计与专意以待一升之廪于上而势不暇乎他为岂不逺哉由有司之説则用十月之费为粟五百万石由今之説则用两月之费为粟一百万石况贷之于今而收之于后足以赈其艰乏而终无损于储偫之实所实费者钱五钜万贯而已此可谓深思逺虑为公家长计者也
　　朱子社仓法曰臣所居建宁府崇安县开耀乡有社仓一所系昨乾道四年乡民艰食本府给到常平米六百石委臣与本乡土居朝奉郎刘如愚同其赈贷至冬收到元米次年夏间本府复令依旧贷与人户冬间纳还臣等申府措置每石量收息米二斗自后逐年依旧敛散或遇小歉即蠲其息之半大饥即尽蠲之至今十有四年量支息米造成仓厫三间收贮已将元米六百石纳还本府其见管三千一百石并是累年人户纳到息米已申本府照防将来依前敛散更不收息每石只收耗米三升系臣与本乡土居官及士人数人同其掌管遇敛散时即申府差县官一员监视出纳以此之故一乡四五十里之间虽遇凶年人不阙食窃谓其法可以推广行之他处乞特依义役体例行下诸路州军晓谕人户有愿依此置立社仓者州县量支常平仓米斛责与本乡出等人户主执敛散毎石收息二斗仍差本乡土居官员士人有行义者与本县官同其出纳收到息米十倍本米之数即送元米还官却将息米敛散毎石只收耗米三升其有富家情愿出米作本者亦从其便息米及数亦与拨还如有乡土风俗不同者更许随宜立约申官遵守实为久逺之利其不愿置立去处官司不得抑勒则亦不至骚扰
　　一逐年五月下旬新陈未接之际预于四月上旬申府乞依例给贷仍乞选差本县清强官一员人吏一名斗子一名前来与乡官同其支贷
　　一申府差官讫一面出榜排定日分分都支散先逺后近一日一都晓示人户产钱六百文以上及自有营运衣食不阙不得请贷各依日限具状【状内开説大人小儿口数】结保每十人结为一保逓相保委如保内逃亡之人同保均赔取保十人以下不成保不支正身赴仓请米仍仰社首保正副队长大保长并各赴仓识认面目照对保簿如无伪冒重叠即与签押保明其社首保正等人不保而掌主保明者听其日监官同乡官入仓据状依次支散其保明不实别有情弊者许人告首随事施行其余即不得妄有邀阻如人户不愿请贷亦不得妄有抑勒一收支米用淳熙七年十二月本府给到新漆黒官桶及官斗仰斗子依公平量其监官乡官人从逐防只许两人入中门其余并在门外不得近前挨拶搀夺人户所请米斛如违许被扰人当防告覆重作施行
　　一丰年如遇人户请贷官米即开两仓存留一仓若遇饥歉则开第三仓专赈贷深山穷谷耕田之民庶几丰荒赈贷有节
　　一人户所贷官米至冬纳还不得过十一月下旬先于十月上旬定日申府乞依例差官将带吏斗前来公其受纳两年交量旧例每石收耗米二斗今更不收上件耗米又虑仓厫折阅无所从出每石量收三升准备折阅及支吏斗等人饭米其米正行附厯收支
　　一申府差官讫即一面出榜排定日分分都交纳先近后逺一日一都仰社首陈长告报保头告报人户逓相纠率造一色干硬糙米具状同保共为一状未足不得交纳如保内有人逃亡即同保均赔约足赴仓交纳监官乡官吏斗人等至日赴仓受纳不得妄有阻节及过数多取其余并依给米约束施行其收米人吏斗子要知首尾次年夏支贷日不可差换
　　一收支米讫逐日转上本县所给印厯事毕日具总数申府县照防
　　一毎遇支散交纳日本县差到人吏一名斗子一名社仓算交司一名仓子两名毎名日支饭米一斗约半日发遣裹足米二石共计米一十七石五斗又贴书一名贴斗一名各日支饭米一斗约半月发遣裹足米六斗共计四石二斗县官人从共一十名每名日支饭米五升十日共计米八石五斗已上共计米三十石二斗一年收支两次共用米六十石四斗逐年盖墙并买藁荐收补仓厫约米九石通计米六十九石四斗
　　一排保式某里第某都社首某人今同本都大保长队长编排到都内人口数下项
　　一请米状式某都第某保队长某人大保长某人下某处地名保头某人等几人今逓相保委就社仓借米每大人若干小儿减半候冬收日备干硬糙米每石量收耗米三升前来送纳保内一名走失事故保内人情愿均赔取足不敢有违谨状
　　一簿书锁钥乡官公共分掌其大项收支须同监官签押其余零碎出纳即委官公共掌管务要均平不得徇私容情别生奸弊
　　一如遇丰年人户不愿请贷至七八月而产户愿请者听
　　一仓内屋宇什物仰守仓人常切照管不得毁损及借出他用如有损失乡官防检勒守仓人赔偿如些小损坏逐时修整大叚改造临时具因依申府乞拨米斛宋隆兴中中书门下省言河南江西旱伤立赏格以劝积粟之家凡出米赈济系崇尚义风不与进纳同丘濬曰鬻爵非国家美事然用之他则不可用之于救荒则是国家为民无所利之也宋人所谓崇尚义风不与进纳同是也臣愿遇岁凶荒民间有积粟者输以赈济则定为等第授以官秩自逺而来者并计其路费授官之后给与玺书俾有司加礼优待与见任同虽有过犯亦不追夺如此则平宁之时人争积粟荒歉之岁民争输粟矣是亦救荒之一防也
　　宋淳熙敕诸虫蝗初生若飞落地主隣人隐蔽不言耆保不即时申举扑除者各杖一百许人告报当职官承报不受理及受理而不即亲临扑除或扑除未尽而妄申尽净者各加二等诸官司荒田牧地同经飞蝗住落处令佐应差募人取掘虫子而取不尽因致次年生发者杖一百诸蝗虫生发飞落及遗子而扑掘不尽致再生发者地主耆保各杖一百
　　又因穿掘打扑损苖种者除其税仍计价官给地主钱数毋过一顷【扈先生曰见北人云蝗子初生在地土脉坟起趂此扑除极易为力】王祯备荒法曰北方高亢多粟宜用窦窖可以久藏南方垫湿多稻宜用仓廪亦可歴逺年其备旱荒之法则莫如区田区田者起于汤旱时伊尹所制斸地为区布种而灌溉之救水荒之法莫如柜田柜田者于下泽沮洳之地四围筑土形高如柜种蓺其中水多浸淫则用水车出之可种黄穋稻地形高处亦可陆种诸物【区田柜田详见农器谱】此皆救水旱永逺之计也备虫荒之法惟捕之乃不为之灾然蝗之所至凡草木叶靡有遗者独不食芋桑与水中菱芡【亦不食豌豆】宜广种此其余则果食之脯米豆之面栖于山者有枌葛【取葛根肉为枌】蕨萁【取蕨根捣碎以水淘汰停粉为萁】蒟蒻橡栗之利濒于水者有鱼鳖虾蟹皆可救饥也




　　农政全书卷四十三
&lt;子部,农家类,农政全书&gt;
　　钦定四库全书
　　农政全书卷四十四
　　明　徐光啓　撰
　　荒政
　　备荒考中
　　洪武元年八月诏曰今岁水旱去处所在官司不拘时限从实踏勘实灾租税即与蠲免
　　永乐九年七月户部言赈北京临城县饥民三百余户给粮三千七百石有竒上曰国家储蓄上以供国下以济民故丰年则敛凶年则散但有土有民何忧不足今后但遇水旱民饥即开仓赈给无令失所
　　洪熙元年正月诏曰各处遇有水旱灾伤所司即便从实奏报以慿寛恤毋得欺隐坐视民患
　　宣德二年十一月诏曰各处盐粮税粮除宣徳二年以来未完者依例征纳其宣徳三年税粮盐粮以十分为率蠲免三分
　　宣徳三年三月工部侍郎李新自河南还言山西民饥流徙至南阳诸郡不下十万余口有司军衞各遣人捕逐民死亡者多上谕夏原吉曰民饥流移岂其得已仁人君子所宜矜念昔富弼知青州饮食居处医药皆为区画山林湖泊之利听民取之不禁所活至五十余万人今乃使之失所不仁甚矣其即委官往同布政司及府县官加意抚绥发仓廪给之随所至居住有捕治者罪之
　　宣徳九年十月敇谕廵抚侍郎周忱比闻直亢旱人民乏食尔等即委官前去于所在官仓量给米粮赈济毋得坐视民患一各处府州县逃移人户其逓年拖欠非见徴粮草尔等即同府州堂上官从实取勘见徴倶令停徴仍设法招抚其复业蠲免粮差一年
　　正统五年七月敇谕工部侍郎周忱朕惟饥馑之患治平之世不能无之惟国家思患预防其为赈济自古圣帝明王暨我祖宗成宪于兹洪武中仓廪有储旱涝有备具在令典民用赖之比年所任州县匪人不知保民隳废成法凡遇饥荒民无仰给今特命尔兼总督南直隷应天鎭江苏州常州松江太平安庆池州宁国徽州十府及广徳州预备之务尔等其精选各府州县之亷公才干者委之专理必在得人尔则往来提督朕承祖宗大统夙夜惓惓以生民为心尔等其祗体朕心坚乃操励乃志精谋虑勤愼毋怠凡事所当行者并以便宜施行具奏来闻勿怠勿徐湏处置有方不致骚扰而必见成效庻使倅遇灾荒民患有资不至甚艰朕选择而委任尔必精白一心以副委任其往懋哉如所选委官先有别差尔则差官代理其先办之事今选委者遇其考满亦湏事完然后赴京尔亦不必来朝有事但遣人赍奏一切合行事宜条示于后故谕
　　【一见今官司收贮诸色课程并赃法等项钞贯及收贮诸色物料可以货卖者即依时价对换谷粟或易钞籴买随土地所产不拘稻谷米粟二麦之类务要坚实洁净不许挿和糠粃沙土等项并湏照依当地时直两平变易不许亏官不许扰民凡州县正官所积预备谷粟湏计民多寡约量足照备用如本处官库支籴本府官库不敷具申户部奏闻处置】
　　【一凡有丁力田广及富实良善之家情愿出谷粟于官以备赈贷者悉与收受仍具姓名数目奏闻非情愿者不许抑逼科扰】
　　【一籴米在仓每仓颁立文簿一様二扇备书所积之数一本州县收掌一付看仓之人收掌并用州县印信钳记但遇饥歳百姓艰苦即便赈贷并颁州县官一员躬亲监攴不许看仓之人擅自放攴二处文簿并书放支之数还官之数亦用放支之后并将实数具申户部所差看仓湏选忠厚中正有行止老人富户就兼收支不许滥用素无行止之人及佥斗级等项名色庻免后来作】
　　【一凡各处闸洪陂塘圩田濵江近河堤岸有损坏当修筑者先计工程多寡务要农隙之时量起人夫用工或人力不敷工程多者先于要去处整理其余以次用工不可追急若近江河隄防工程浩大者但于受利之处令起夫协同修理其起集人夫务在騐其丁力均平差遣毋容徇私作凡所作工程务要坚固经久不许茍且徒费人力府县正佐官时常廵视毋致损坏】
　　【一各处陂塘圩岸果有实利及比先有司或失于开报许令条陈利民之实踏勘明白画图贴説具申工部定夺如利不及众不许虚费人力】
　　【一但遇近经水旱灾伤去处预备之事并暂停止丰年有收依例整理或有冲决圩岸必湏修理者及时修整亦湏斟酌人力】
　　正统五年七月二十四日敕行在工部右侍郎周忱得奏鎭常苏松等府潦水为患农不及耕心为恻焉今遣员外郎王瑛往视就赍敇谕尔尔即躬自踏勘凡各部所渰没不得耕种之处具实奏来处置其被水之民有艰难乏食者悉于官仓储粮给济仍戒饬郡县官善加存恤毋令失所比闻浙江湖州嘉兴皆被水患今亦命尔一体整理朝廷专以数郡养民之务委尔尔宜夙夜用心勤思精虑区画以称付托钦哉故敇
　　正统六年四月初八日敇行在工部左侍郎周忱比闻应天太平池州安庆等府自去年四月以来水旱相仍军民艰食尝敇南京守备等官粜粮接济尚虑贫难之民无由籴买朕深念之敇至尔即查究被灾郡邑如果人民缺食将预备仓粮量给赈济加意抚绥毋令失所仍戒饬有司官吏人等不许托此作违者就拿问罪故敇
　　正统十四年十一月十九日遣官招抚河南流民敇曰今闻河南开封府陈州等处多有各处逃来趂食流民或与本处居民相聚一处诚恐其中有等小人久则至于诱惑为非难以处置今特简命尔往彼处防同左副都御史王来及彼处三司堂上官并原专一抚流民官员及廵按御史及本府州县堂上能干官平日为民所信服者分投设法小心招抚令各自散处耕种生理有缺食者量给米粮赈济无田种者量拨与田耕种务令得所宣谕朝廷恩重使之警悟不许急逼致有激变又为患害其中果有能体朝廷恩恤各散复业者量与免其粮差三年庻俾有所慕恋仍提督所在衞所官军操练军马固守城池如有寇盗生发即令相机剿捕毋致滋蔓尔为近臣受朝廷之委命必湏夙夜尽心以毕乃事不可因循怠忽有悮事机如违罪有所归事妥民安之时具奏俟命然后囘京故谕
　　万厯十七年敇户科右给事中杨文举曰直隷浙江系财赋重地近该各抚按官奏报旱灾异常小民饥困流离失所朕心恻然已该部议发太仆寺马价及南京户部银各二十万两分给赈济今特命尔前去南直应天苏松等府及浙江杭嘉湖三府地方防同彼处抚按官查照被灾轻重人户多寡将前项银两通融分仍愼选实心任事有司官员计口给赈务湏放散如法使饥民各沾实惠不许任慿里书人等侵尅冐支其应徴应停及改折等项钱粮仍与抚按官备细查理逐一示谕小民无使奸猾吏胥及粮长土豪通同作各该承委官员悉聼尔防同抚按官严加稽考遵照上中下定格分别荐奬论劾倘有无知恶少乘机啸聚假名劝借公行抢夺甚至拒捕伤人者尔即防同抚按官遵照先次谕防擒拿首恶审实一面枭示一面具奏若府州县官有纵容隐匿者从实参奏敇内开载未尽事宜聼尔斟酌奏请施行事完之日通将赈过州县用过银两数目造册奏缴尔受兹委任尤当持法奉公悉心经画务使惠溥人安以副朕轸恤小民至意如或迁延疎玩具文塞责罪有所归尔其钦哉故敇
　　席书奏疏曰【嘉靖十七年】臣窃见今歳南京地方夏秋旱涝相仍人民饥馑殊甚初卖牛畜继鬻妻女老弱展转少壮流移或缢死于家饿死于路父老皆言今非昔比各官已尝具奏廷议已下赈恤但饥民甚多钱粮甚少以此数乏钱谷兹欲按图给济如汲壶水以润涸河徒有虚声决无实补为今日计先湏分别等第酌量缓急以地言之江北鳯阳庐淮扬四府滁和二州为甚江南应天镇江太平三府次之徽宁池安苏常等府又次之此地有三等难于一例处也以户言之有绝防枵腹垂命旦夕者有贫难已甚可营一食得免沟壑者有秋禾全无尚能举贷者民有三等难于一槩施也今赈恤两畿宜先江北次及江南二等三等州县可也赈济户口宜先垂死次及可缓二等三等人民可也臣日夜筹计今日有司仓库既无储备户部钱粮又难遍给考求荒政于古率多有碍于今惟作粥一法不湏审户不湏防奸至简至要可以举行时下可以救死目前今世俗皆谓作粥不可轻举縁曽有聚于一城不知散布诸县以致四远饥民闻风并集生者势力难给死者堆积无计遂谓作粥之法不宜轻举可痛可惜今计南畿相应作粥州县江南宜于应天太平镇江分布一十二县江北择要急者宜分布三十二县总计四十三州县大约大县设粥十六处中县减三之一小县减十之五如臣赈粥事宜欵目备行各该州县设粥厰分约日并举凡穷饿者不分本郡外省不分江南江北不分或军或民不分男女老防一家三口五口但赴厰者一体给粥赈济计自十一月中起至麦熟为止四个半月为率江南十二县约用米五万余石江北三十州县约用米十万余石有司能守此法一行饿穷垂死之人晨举而午即受惠三四举而即免死亡其效甚速其功甚大此古遗法非今创举窃谓此法非但宜于两畿实可推于天下舍此而欲将今在银两审系贫民唱名支散饱者多或窃冐饿者率至溃亡死者仍死逃者仍逃求补尺寸万万决无能矣
　　林希元曰【嘉靖八年】救荒有二难曰得人难审户难有三便曰极贫之民便赈米次贫之民便赈钱稍贫之民便赈贷有六急曰垂死贫民急饘粥疾病贫民急医药病起贫民急汤米既死贫民急墓瘗遗弃小儿急收养轻重系囚急寛恤有三权曰借官钱以粜籴兴工作以助赈贷牛种以通变有六禁曰禁侵渔禁攘盗禁遏粜禁抑价禁宰牛禁度僧有三戒曰戒迟缓戒拘文戒遣使【戒遣使何也在得人耳如万厯己丑之役使者如中川之钟化民何可不遣如江南之杨何可遣】其纲有六其目二十有三
　　程文徳疏曰【嘉靖三十二年】水灾异常言官屡奏持议未见归一臣以今日内帑不必发大臣不必往夫救荒莫便于近莫不便于拘宜各遣行人赍诏宣谕令各州县自为赈给聼其便宜处置凡官帑公廪赎纳劝借茍可济民一不限制又近日户部申明开帑事例亦许就本地上纳即粟麦黍菽凡可救饥者得输官计直请劄受官【决不可开事例】仍登计全活之数定为等则以慿黜陟即抚按守廵贤否亦以是稽之得防下部行之
　　冯应京寔用编载张朝瑞保甲法曰弭盗救荒莫良于保甲二者相湏并行方克成功盖保甲为弭盗而设是以治之之道编之也民情莫不偷安故其成也难为赈饥而设是以养之之道编之也民情莫不好利故其成也易先将城内以治所为中央城门为东南西北四坊如东坊以东一保东二保东三保等为号每保统十甲设保正副各一人每甲统十户设甲长一人南西北坊亦如之东坊自北编起南坊自东编起西坊自南编起北方自西编起至东北而合坊不可易而序不可乱大约如后天八卦流行之序自东方之震起驯由南方之离西方之兑北方之坎至东北之艮止次将境内以城郭为中央余外乡邸亦分东南西北四方各量山川道里即令在城四坊保正副分方下乡防同该乡保正副量村庄为界编之其编亦如在城法大村分为数保中村自为一保小村合邻近数处共为一保一保十甲聼自増减甲数因民居也一甲十户不可増减户数便官查也或余剰二三户总附一保之后名曰畸零此皆不分土著流寓而一体编之也其在乡四坊保正倶以在城保正副分坊统之如在城东一保统东乡几保在城东二保统东乡几保以至南与西北莫不皆然是保甲者旧法也分东南西北四坊而以在城统在乡者余之管见也盖计坊分统内外相维久之周知其地里熟察其人民凡在乡户口真伪盗贼有无饥馑轻重在城皆得与闻或有在乡保长抗令者即添差人役助在城保长拿治之此法行则不烦青衣下乡而公事自办矣有司惟就近随事觉察在城保长使不为乡邸害耳此盖居重驭轻强干弱枝之意亦待衰世之微权也而于弭盗赈饥尤为切要编完以在城四坊保数及所统在乡保数要见在城某坊一保统某乡几保某保坐落何地名及各甲数并保正副甲长姓名倶要开写真正书名不许混造排行或曰往岁赈饥皆领于里甲而今欲编保甲以代之不亦迂乎不知国初之里甲犹今时之保甲也初以相邻相近故编为一里今年代久远里甲人户皆散之四方矣每见里长领赈辄自侵隐甲首住居窎远难以周知及至知而来来而取取而讼讼而追追而得计所得不足偿其所失是故强者怒于言懦者怒于色只得隐忍而去甚有鳏寡孤独之人里甲曰彼保甲报之我何与焉保甲曰彼里甲报之我何与焉互相推诿使其转死沟壑无与控诉者往往有之不若立为画一之法倶归保甲盖凡编甲之民萃处一处责之查审其呼唤为易集其贫富为易知其奸弊为易察也昔熙宁就村赈济张咏照保粜米徐宁孙逐镇分散朱文公分都支给皆用此法何名为迂哉
　　附放粜仓糓法各仓所钱粮出入之地奸伪易生若不立法稽核恐民不霑平粜实惠各县凡遇放粜先宜当官较准斗斛等秤务与时势相合印单钉号给各领用仍存一副在官备照次置官单照式刋刻聼各收银富民刷印塡给交银已完之人执慿支谷每仓置木筹三十根每根长三尺方一寸二分以天地人三字编号自天一号歴至天十号止地人倶照编号并发委官收给籴谷人执照出入各富民于仓外择一近便空处专收价银经收守仓居民在仓发谷该县选发谨愼吏役四名赴粜糓仓听用一名掌筹传送一名在东边门外查騐单票号筹放人入仓二名在西边门内一收单騐谷一收筹放谷出门仓内用大铜锣一面东边门外置鼔一面凡有保甲人民持银赴籴富民即时将银秤收明白备将保甲人名银数并应与谷数登记号簿及塡单付籴谷人执类有十人先将天字号筹十根散各执单持筹从东边聼吏查明击鼔三声放入如籴谷二石或一石五斗者必数人支领单上明注几人进仓领筹几根即一人止籴糓五斗亦准领筹一根盖有一人即执一筹也量糓牙斗用荡平斛不许用手平斛致有高下十人量完发谷之人将单即注发讫二字鸣锣一声十人负糓齐行然后门外击鼔放人入庻仓内不致壅杂若散天字号筹已尽即散地字号筹地字号筹已尽即散人字号筹计散人字号筹之时而送天字号筹之吏已至矣相继轮转周流不穷如东无单筹执照而入者与西无单筹负糓而出者及有单无筹有筹无单并谷比单数多者许各吏一体挐送究治委官选差皁四名守门捕役四名内外廵绰以防奸至晩收单吏将单类送委官查销委官将银封贮县库仍聼道府并府管粮官该县正官不时亲临仓所查验或曰限以五斗恐贫民银少聼其升籴恐人众拥挤富民收银不及宜另择空处每晨领糓数石或以升粜或以斗粜此不论保甲不用单筹不拘银钱聼其便宜令粜至晩交价还官此亦一法也
　　耿橘条议曰荒年煮粥全在官司处置有法就村落散设粥厰若尽聚之城郭少壮弃家就食老弱道路难堪一不便也竟日伺二飱遇夜投宿无地二不便也秽杂易染疾疫给散难免挤踏三不便也非上人亲尝严察人众虞粥缺少増入生水食之往往致疾且有挿和杂物于米麦中甚至有揷入白土石灰者立见毙亡以上诸一一讲防穷民度可借延喘息有谓煑粥不若分米盖目击其艰苦也若城郭中官司加意经理各处村落属慕义者主之画地分煑泽易徧而取效速亦荒政之不可废者
　　城四门择空旷处为粥塲绳列数十行每行两头竖木橛系绳作界饥民至令入行中挨次坐定男女异行有病者另入一行乞丐者另入一行预谕饥民各携一器粥熟鸣锣行中不得动移每粥一桶两人舁之而行见人一口分粥一杓贮器中湏臾而尽分毕再鸣锣一声聼民自便分者不患杂蹂食者不苦见遗上午限定辰时下午限定申时亦无守候之劳庻法便而泽周也王士性赈粥十事一曰示审法夫赈恤所以不霑实惠者止因官照里甲排年编造而里甲细户散住各乡不在一处故里老得任意诡造花名借甲当乙无由查核既居住不一则其势不得不褁粮入城赴县候审喧集耽延今约报饥民不照里排止照保甲州县官先画分界小县分为十四五方大县二三十方大约每方二十里每方内一义官一殷实户领之如此方内若干村某村若干保某保灾民若干名先令保正副造册义官殷实户覈完送县仍依册用一小票粘各人自己门首县官亲到逐保令饥民跪伏门首按册覈查排门沿户举目了然贫者既无遗漏富者又难诡名且不致聚集槩县之民赴县淹待他日散粟散粥亦倶照方举号挈领提纲官民两便
　　二曰别等第夫赈多诡冐良不如散粥便苐生儒之軰门楣之家有宁饿死不食嗟来者则赈尤不可后也所虑赈粟散粥两相影射重支则仓粟不及各保正副报册之时即确查次贫愿领赈灾民某人极贫愿食粥灾民某人其次贫愿赈者又分为二等某系正次量赈若干某系极次应多赈若干庻无冐破
　　三曰定赈期赈之不霑实惠者非独诡名冐领即赈矣里甲一召四乡云集由其居错犬牙一动百动故也及至城市动淹旬日得不偿失遂弃而归此谷皆为里长歇家有耳今既炤保甲可以随方定期如初三日开仓则初一日出示初三日赈东方灾民仰天字号地字号若干方保甲带领应赈人赴县余方不许预动初四日赈西方亦如之南北亦然如东方至者亦视其远近以为次第庶无积日空回之弊
　　四曰分食界今煑粥者多止于城内则仍为强棍所得啜而远者病者残躯体者犹然沟中瘠也故莫若分界而多置防所今既每方二十里则以当中一村为防所州县出示此方东至某村西至某村南至某村北至某村但在此方之内居住饥民已报名者方得每日至村就食令保甲察之不在此方内者申令还本方不得预此方之食庻乎方内之民极远者不过行十里而返近者或一二里人纵饥饿然午得一饱缓歩而归明日早至决不致损命
　　五曰立食法夫煑粥之难难在分散待哺既众彼我相挤随手授之不得人人均其多寡当令饥民至者随其先后来一人则坐一人后至者坐先至肩下但坐下者即不许起一行坐尽又坐一行以面相对以背相倚空其中街可用走动坐者令直其双足不许蹲踞盘辟转身附耳人头一乱查数为难有起便手者毕则仍回本处坐至正午官击梆一声唱给一次食即令两人擡粥桶两人执瓢杓令饥民各持碗坐给之其有速食先毕者或不得再与再与则乱生湏将头碗散遍然后击二梆高唱给二次食从头又散亦如之又遍然后击三梆高唱给三次食从头分散亦如之三食已毕纵头食者不得过多但求免死而已然后再查簿中谁系有父母妻子饥病在家不能自行者以其所执瓶礶再给一人之食与之携归如是处分倶讫方令饥民起行其有流民欲去东西南北从此方过者亦照此坐食但食毕即分保甲数人欲东者押过东方欲西者押过西方送此境讫明日不得再预此方之食恐其聚为乱阶也六曰立赈法临赈无法则强壮先得孱弱空手甚至病瘠者且践踏而死矣当令各村保饥民随地远近各定立某处聚集弗混先后每一村保用蓝旗一竿先引次用大牌一面即照册书各姓名于上要以军法廵行保正副领各细户执门首原票鱼贯从左而入交票于官官騐毕钤二斗三斗字様于票执之向厫口领谷一村保毕堂上鸣锣一声仍执旗牌从右引出聼声则左者复入庻无混乱出者仍令原人押送关外贫民不许在街停留富民不许邀截讨债再差探马于近城一二十里外不时查访违者即枷号游示以警其余
　　七曰备防具煑粥之谷必发于官仓不劝借富民但必湏殷实户领之所领之谷亦不必定将原谷以夫车络绎于道但令伊将已谷舂用不失官数则已其所领仓谷任从殷实户附城自粜在官胥徒不得指以粜官谷勒掯之至于领谷之后殷寔户与保甲择中村寛濶处所置灶十余座或公舘或寺院无则空地搭盖篱泊湏可隐风毋令饥者冻死又当多置缸桶瓢杓其碗筯则饥民自备柴亦取给于官谷若取于保甲又必指此科细户矣水则令保甲编户挑之煑粥之人借用殷寔户家丁庻官与结筭谷石之时不得指他人影射为奸人饥必成疫湏多置苍术醋碗薫烧以逐瘟气其粥成之后又湏严禁将生水搀稀致久饥者食后暴死八曰登日厯监防官署一厯簿送州县钤印如今日初一日起分为二大欵一本处饥民照其坐位从头登写花名赵天钱地孙李黄有父母妻子病在家下不能来者公同保甲查的即注于本人下父系何名妻系何姓不得冐支前件以上若干人二外处流民又分作东西南北四小欵一某处人某人某人系欲过东者一某系欲走西走南走北者其下即注本日保甲某人送出境讫违者连坐保甲前件亦结以上共若干人至初二日又分作三大欵一本处旧管饥民即昨日给过粥者官则先照昨日旧名尽数塡此项下来者分付先尽旧人照昨日坐定防名如有不到者大红笔抹去前件总结共若干人二本处新救饥民其有新来者令坐旧人之下以便查防亦结共若干人三外处流移若流民则每日皆新来者其昨日给过旧人除病老不能动移外再与给食余者不得存留照前记共若干人至初三日以后即与初二日同但初二新收者亦作初三旧管登如初三无新收即于本欵下注无字如此不惟人数有所稽查有一人即有一人之食合勺米谷无由冐破九曰禁乱民如此赈粟如此煑粥则邑无不遍之村人无不得之食病而死者有饿而死者无矣各灾民但当安心守法聼候赈期本州县穷民不许三三五五强行勒借富户噪呼嚷乱致生事端其外州县流民亦当散处乞食不许百十为羣抢夺市集惊动乡村违者以乱民论先打一百棍绑缚游示三日处以强盗之律各州县将本地方饥民有无勒借流民有无啸聚盗贼有无生发五日马上一报见形察影预为扑灭
　　十曰省冗费此行审饥必以官就民本道单车就道止用蓝旗四竿执板皂四名行李一杠差遣舍快马疋称是到处中火止蔬肉三器诸长吏亦宜如是如州县正官遍歴不完分遣佐贰或教官阴医廵驿等官亦无不可但湏单骑耦役自赍饮食可也
　　扈先生除蝗疏曰国家不务畜积不备凶饥人事之失也凶饥之因有三曰水曰旱曰蝗地有高卑雨泽有偏被水旱为灾尚多幸免之处惟旱极而蝗数千里间草木皆尽或牛马毛幡帜皆尽其害尤惨过于水旱也虽然水旱二灾有重有轻欲求恒稔虽唐尧之世犹不可得此殆由天之所设惟蝗不然先事修备既事修敇人力茍尽固可殄灭之无遗育此其与水旱异者也虽然水而得一邱一垤旱而得一井一池即单寒孤孑聊足自救惟蝗又不然必借国家之功令必湏百郡邑之恊心必赖千万人之同力一身一家无戮力自免之理此又与水旱异者也总而论之蝗灾甚重而除之则易必合众力共除之然后易此其大指矣谨条例如左一蝗灾之时谨案春秋至于胜国其蝗灾书月者一百二十有一书二月者二书三月者三书四月者十九书五月者二十书六月者三十一书七月者二十书八月者十二书九月者一书十二月者三是最盛于夏秋之间与百谷长养成熟之时正相値也故为害最广小民遇此乏绝最甚若二三月蝗者按宋史言二月开封府等百三十州蝗蝻复生多去岁蛰者汉书安帝永和四年五年比岁书夏蝗而六年三月书去岁蝗处复蝗子生曰蝗蝻蝗子则是去岁之种蝗非蛰蝗也闻之老农言蝗初生如粟米数日旋大如蝇能跳跃羣行是名为蝻又数日即羣飞是名为蝗所止之处喙不停啮故易林名为饥虫也又数日孕子于地矣地下之子十八日复为蝻蝻复为蝗如是传生害之所以广也秋月下子者则依附草木枵然枯朽非能蛰藏过冬也然秋月下子者十有八九而灾于冬春者百止一二则三冬之雨雪所摧陨灭者多矣其自四月以后而书灾者皆本岁之初蝗非遗种也故详其所自生与其所自灭可得殄絶之法矣
　　一蝗生之地谨按蝗之所生必于大泽之涯然而洞庭彭蠡具区之旁终古无蝗也必也骤盈骤涸之处如幽涿以南长淮以北青兖以西梁宋以东诸郡之地湖漅广衍暵溢无常谓之涸泽蝗则生之歴稽前代及耳目所睹记大都若此若他方被灾皆所延及与其传生者耳畧摭往牍如元史百年之间所载灾伤路郡州县几及四百而西至秦晋称平阳解州华州各二称陇陜河中称绛耀同陜鳯翔岐山武功灵寳者各一大江以南称江浙龙兴南康镇江丹徒各一合之二十有二于四百为二十之一耳自万厯四十三年北上至天启元年南还七年之间见蝗灾者六而莫盛于丁巳是秋奉使夏州则关陜邠岐之间徧地皆蝗而土人云百年来所无也江南人不识蝗为何物而是年亦南至常州有司士民尽力扑灭乃尽故涸泽者蝗之原本也欲除蝗图之此其地矣
　　一蝗生之縁必于大泽之旁者职所见万厯庚戍滕邹之间皆言起于昭阳吕孟湖任邱之人言蝗起于赵堡口或言来从苇地苇之所生亦水涯也则蝗为水种无足疑矣或言是鱼子所化而职独断以为虾子何也凡倮虫介虫与羽虫则能相变如螟蛉为果蠃蛣蜣为蝉水蛆为蚊是也若鳞虫能变为异类未之闻矣此一证也尔雅翼言虾善游而好跃蝻亦善跃此二证也物虽相变大都蜕殻即成故多相肖若蝗之形酷类虾其首其身其纹脉肉味其子之形味无非虾者此三证也又蚕变为蛾蛾之子复为蚕太平御览言丰年则蝗变为虾知虾之亦变为蝗也此四证也虾有诸种白色而殻柔者散子于夏初赤色而殻坚者散子于夏末故蝗蝻之生亦早晩不一也江以南多大水而无蝗盖湖漅积潴水草生之南方水草农家多取以壅田就不其然而湖水常盈草恒在水虾子附之则复为虾而已北方之湖盈则四溢草随水上迨其既涸草留涯际虾子附于草间既不得水春夏郁蒸乘湿热之气变为蝗蝻其势然也故知蝗生于虾虾子之为蝗则因于水草之积也一考昔人治蝗之法载籍所记颇多其最著者则唐之姚崇最严者则宋之淳熙勅也崇传曰开元三年山东大蝗民祭且拜坐视食苖不敢捕崇奏诗云秉彼蟊贼付畀炎火汉光武诏曰勉顺时政劝督农桑去彼螟蜮以及蟊贼此除蝗证也且蝗畏人易驱又田皆有主使自救其地必不惮勤请夜设火坎其旁且焚且瘗乃可尽古有讨除不胜者特人不用命耳乃出御史为捕蝗使分道杀蝗汴州刺史倪若水上言除天灾者当以徳昔刘聪除蝗不克而害愈甚拒御史不应命崇移书谓之曰聪伪主徳不胜妖今妖不胜徳古者良守蝗避其境谓修徳可免彼将无徳致然乎今坐视食苖忍而不救因以无年刺史其谓何若水惧乃纵捕得蝗四十万石时议者諠哗帝疑复以问崇对曰庸儒泥文不知变事固有违经而合道反道而适权者昔魏世山东蝗小忍不除至人相食后秦有蝗草木皆尽牛马至相噉毛今飞蝗所在充满加复蕃息且河南河北家无宿藏一不获则流离安危系之且讨蝗纵不能尽不愈于养以遗患乎帝然之黄门监卢怀愼曰凡天灾安可以人力制也且杀蝗多必戾和气愿公思之崇曰昔楚王吞蛭而厥疾瘳叔敖断蛇福乃降今蝗幸可驱若纵之谷且尽如百姓何杀虫救人祸归于崇不以累公也蝗害讫息宋淳熙敇诸虫蝗初生若飞落地主隣人隐蔽不言耆保不即时申举扑除者各杖一百许人告报当职官承报不受理不即亲临扑除或扑除未尽而妄申尽浄者各加二等诸官司荒田牧地经飞蝗住落处令佐应差募人取掘虫子而取不尽因致次年生发者杖一百诸蝗虫生发飞落及遗子而扑除不尽致再生发者地主耆保各杖一百又因穿掘扑打损苖种者除其税仍计价官给地主钱数毋过一顷此外复有二法一曰以粟易蝗晋天福七年命百姓捕蝗一斗以粟一斗偿之此类是也一曰食蝗唐贞元元年夏蝗民蒸蝗曝飏去翅足而食之臣谨按蝗虫之灾不捕不止倪若水卢怀愼之説谬也不忍于蝗而忍于民之饥而死乎为民御灾捍患正应经义亦何违经反道之有修徳修刑理无相左夷狄盗贼比于蝗灾总为民害宁云修徳可弭一切攘却捕治之法废而不为也淳熙之勅初生飞落咸应申报扑除取掘悉有条章今之官民所未闻见似应依仿申严定为公罪着之絜令也食蝗之事载籍所书不过二三唐太宗吞蝗以为代民受患传述千古矣乃今东省畿南用为常食登之盘飱臣尝治田天津适遇此灾田间小民不论蝗蝻悉将煑食城市之内用相餽遗亦有熟而干之粥于市者则数文钱可易一斗噉食之余家户囷积以为冬储质味与干虾无异其朝晡不充恒食此者亦至今无恙也而同时所见山陜之民犹惑于祭拜以伤触为戒谓为可食即复骇然盖妄信流传谓戾气所化是以疑神疑鬼甘受戕害东省畿南既明知虾子一物在水为虾在陆为蝗即终岁食蝗与食虾无异不复疑虑矣
　　一今拟先事消弭之法臣窃谓既知蝗生之縁即当于原本处计画宜令山东河南南北直有司衙门凡地方有湖荡洼积水之处遇霜降水落之后即亲临勘视本年潦水所至到今水涯有水草存积即多集夫众侵水芟刈敛置高处风戾日曝待其干燥以供薪燎如不堪用就地焚烧务求净尽此湏抚按道府实心主持令州县官各各同心恊力方为有益若一方怠事就此生发蔓及他方矣姚崇所谓讨除不尽者人不用命此之谓也若春夏之月居民于湖中捕得子虾一石减蝗百石干虾一石减蝗千石但令民通知此理当自为之不烦告戒矣
　　一水草既去虾子之附草者可无生发矣若虾子在地明年春夏得水土之气未免复生则湏临时捕治其法有三其一臣见傍湖官民言蝗初生时最易扑治宿昔变异便成蝻子散漫跳跃势不可遏矣法当令居民里老时加察视但见土脉坟起即便报官集众扑灭此时措手力省功倍其二已成蝻子跳跃行动便湏开沟捕打其法视蝻将到处预掘长沟深广各二尺沟中相去丈许即作一坑以便埋掩多集人众不论老弱悉要趋赴沿沟摆列或持箒或持扑打噐具或持锹锸每五十人用一人鸣锣其后蝻闻金声努力跳跃或作或止渐令近沟临沟即大击不止蝻虫惊入沟中势如注水众各致力扫者自扫扑者自扑埋者自埋至沟坑倶满而止前村如此后村复然一邑如此他邑复然当净尽矣若蝻如豆大尚未可食长寸以上即燕齐之民畚盛囊括负戴而归烹煑暴干以供食也其三振羽能飞飞即蔽天又能渡水扑治不及则视其落处纠集人众各用绳兠兠取布囊盛贮官司以粟易之大都粟一石易蝗一石杀而埋之然论粟易则有一説先儒有言救荒莫要乎近其人假令乡民去邑数十里负蝗易粟一往一返即二日矣臣所见蝗盛时幕天匝地一落田间广数里厚数尺行二三日乃尽此时蝗极易得官粟有几乃令人往返道路乎若以金钱近其人而易之随收随给即以数文钱易蝗一石民犹劝为之矣或言差官下乡一行人从未免蚕食里正民户不可不戒臣以为不然也此时为民除害肤髪可捐更率人蚕食尚可谓官乎佐贰为此正官安在正官为此院道安在不于此軰创一警百而惩噎废食亦复何官不可废何事不可已耶且一郡一邑岂乏义士若绅若弁青衿义民择其善者无不可使亦且有自愿捐赀者何必官也其给粟则以得蝗之难易为差无湏预定矣
　　一后事剪除之法则淳熙令之取掘虫子是也元史食货志亦云每年十月令州县正官一员廵视境内有虫蝗遗子之地多方设法除之臣按蝗虫下子必择坚垎黒土高亢之处用尾栽入土中下子深不及一寸仍留孔窍且同生而羣飞羣食其下子必同时同地势如蜂窠易防覔也一蝗所下十余形如豆粒中止白汁渐次充实因而分颗一粒中即有细子百余或云一生九十九子不然也夏月之子易成八日内遇雨则烂坏否则至十八日生蝻矣冬月之子难成至春而后生蝻故遇腊雪春雨则烂坏不成亦非能入地千尺也此种传生一石可至千石故冬月掘除尤为急务且农力方闲可以从容搜索官司即以数石粟易一石子犹不足惜苐得子有难易受粟宜有等差且念其冲冐严寒尤应厚给使民乐趋其事可矣臣按以上诸事皆湏集合众力无论一身一家一邑一郡不能独成其功即百举一隳犹足偾事唐开元四年夏五月勅委使者详察州县勤惰者各以名闻繇是连岁蝗灾不至大饥盖以此也臣故谓主持在各抚按勤事在各郡邑尽力在各郡邑之民所惜者北土闲旷之地土广人稀每遇灾时蝗陈如云荒田如海集合佃众犹如晨星毕力讨除百不及一徒有伤心惨目而已昔年蝗至常州数日而尽虽缘官勤亦因民众以此思之乃愈见均民之不可已也一备蝗杂法有五
　　一王祯农书言蝗不食芋桑与水中菱芡或言不食菉豆豌豆豇豆大麻麻芝麻薯蓣凡此诸种农家宜兼种以备不虞
　　一飞蝗见树木成行多翔而不下见旌旗森列亦翔而不下农家多用长竿挂衣裙之红白色光彩映日者羣逐之亦不下也又畏金声炮声闻之远举总不如用鸟铳入铁砂或稻米击其前行前行惊奋后者随之去矣
　　一除蝗方用秆草灰石灰灰等分为细末筛罗禾谷之上蝗即不食
　　一傅子曰陆田命悬于天人力虽修茍水旱不时一年之功弃矣水田之制由人力人力茍修则地利可尽也且虫灾之害又少于陆水田既熟其利兼倍与陆田不侔矣
　　一元仁宗皇庆二年复申秋耕之令盖秋耕之利掩阳气于地中蝗蝻遗种翻覆坏尽次年所种必盛于常禾也
　　扈先生曰荒饥之极则辟谷之法亦可用为辟谷方者出于晋惠帝时黄门侍郎刘景先遇太白山隐士所传曽见石本后人用之多騐今録于此昔晋惠帝时永宁二年黄门侍郎刘景先表奏臣遇太白山隐士传济饥辟谷仙方上进言臣家大小七十余口更不食别物惟水一色若不如斯臣一家甘受刑戮今将真方镂板广传天下大豆五斗净淘洗蒸三遍去皮又用大麻子三斗浸一宿漉出蒸三遍令口闭右件二味豆黄捣为末麻仁亦细捣渐下黄豆同捣令匀作团子如拳大入甑内蒸从初更进火蒸至夜半子时住火直至寅时出甑午时防干捣为末干服之以饱为度不得食一切物第一顿得七日不饥第二顿得四十九日不饥第三顿得三百日不饥第四顿得二千四百日不饥更不服永不饥也不问老少但依法服食令人强壮容貌红白永不憔悴渇即研大麻子汤饮之转更滋润脏肺若要重吃物用葵子三合许水煎冷服取下其药如金色任吃诸物并无所损前知随州朱贡教民用之有騐序其首尾勒石于汉阳军大列山太平兴国寺又传写方用黒豆五斗淘净蒸三遍防干去皮细末秋麻子三升温浸一宿去皮防干为细末细糯米三升做粥熟和捣前二味为剂右件三味合捣为如拳大入甑中蒸一宿从一更发火蒸至子时日出方才取出甑防至日午令干再捣为末用小枣五斗煑去皮核同前三味为剂如拳头大再入甑中蒸一夜服之一饱为度如渇者淘麻子水饮之便更滋润脏腑芝蔴汁无白汤亦得少饮不得别食一切之物又许真君方武当山李道人传累试有騐避难歇食方用白麫六两黄蜡三两白胶香五两右拌将前麫冷水冻令熟如打麫一同然后为圆如黒豆大日防干再将蜡溶成汁了将圆子投入内打令匀候冷单纸褁安在净处如服时每日早晨空心可服三五十丸冷水咽下不得热食如要吃时任意不妨又服苍术方用苍术一斤好白芝蔴香油半斤右件将术用白米泔浸一宿取出切成片子前香油炒令熟用瓶盛取毎日空心服一撮用冷水汤咽下大能壮气驻顔色辟邪又能行履饥即服之详此数方其间所用品味不出乎谷民间亦难卒得若官中预蓄品味饥岁荒年给赐饥民无资粮赈济之劳而可延饿莩时月之命寔益世之方安可袐而不流传哉
　　农政全书卷四十四
　　钦定四库全书
　　农政全书卷四十五
　　明　徐光启　撰
　　荒政
　　备荒考下
　　张朝瑞建议常平仓厫曰伏覩大明会典洪武初令天下县分各立预备四仓官为籴谷收贮以备赈济就责本地年高笃实人民管理盖次灾则赈粜其费小极灾则赈济其费大曰赈济则赈粜在其中矣赈粜即常平法也奈何岁久法湮各州县仅存城内预备一仓其余乡社仓尽亡之矣看得天灾流行国家代有则救荒之政诚当亟讲顾既荒而赈救之也难未荒而预备之也易今之谈荒政者不越二端曰义仓曰社仓此预备而敛散者也曰平粜曰常平此预备而粜籴者也昔魏李悝平粜法中饥则发中熟之所敛大饥则发大熟之所敛而粜之汉耿寿昌请令边郡筑仓以谷贱时则増价而籴以利农谷贵时则减价而粜以利民名曰常平仓英雄豪杰先后所见略同万世理荒之上策在是矣今欲为生民长久之计则常平仓断乎当复者兹欲令各属县备查四乡有仓者因之有而废者修之无者各于东西南北适中水陆通达人烟辏集高阜去处官为各立寛大坚固常平仓一所仓基约四畆合用工料本道查发赃罚并该府县查处无碍官银辏合陆续备办建造每岁将守巡道及府县所理罪犯抵赎实将一半籴谷入仓或查有废寺田产及无碍官银聼其随宜籴买又或民愿纳谷者一如祖宗已行之法一千五百石请勅奬为义民三百石以上勒石题名或如近日救荒之令二百石以上给与冠带五十石以上给与旌扁大约每乡一仓上县籴谷五千石中县籴谷四千石下县籴谷三千石各实之但不许逼抑科扰平民各择近仓殷富笃实居民二名掌管免其杂差准其开耗每收谷一百石待后发粜之时每名准与平粜三石二名共粜六石以酬其劳粜完即换掌管勿使重役城中预备仓照常造送查盘四乡常平仓免送查盘止于年终各仓经管居民将旧管新收开除实在总撒数目用竹纸小册开报该县县将四仓类册申送各院并布政司及道府查考凡收粜倶该县掌印官或委贤能佐贰官监督不许滥委滋弊谷到用该县原发较勘平凖斛斗收量明白暂贮别所积至百石以上方许禀官一收如有临收畱难及未收虚出仓收既收侵盗私用冐借亏欠等弊查追完足各县径自从轻发落其有侵冐至百石者通详定夺每岁秋冬之交本道或该府掌印管粮官单车间一巡视以防掌印官之治名而不治实者每除无饥小饥之年不粜外或値中饥大饥四乡管仓人役禀官监粜另委富民数名用官较平等收银其出粜一节当与四隣保甲之法并行如该乡谷多即粜谷一日保甲一周谷少则粜谷分为二三日或四五日保甲一周务使该乡积贮之谷数可待饥民冬春之籴数方善四乡不能尽同各宜审量行之大率赈粜与赈济不同不必每甲防贫民而审别之以多寡其谷数如一甲应籴五斗或一石或二石则甲甲皆同惟以谷摊人不因人増谷籴银每甲一封亦可庶乎易简不扰或甲中十家轮籴则每日每甲籴不过二人每人籴不过二斗此荒年赈粜之大较也每乡除无灾都保不开外先期将有灾保甲派定次序分定月日某日粜某保某甲某日粜某保某甲明日出令保正副公举贫民至期令其持价籴买如富者混买连坐保甲仍行宋张咏赈蜀之法一家犯罪十家皆坐不得粜中饥粜仓谷之半大饥粜仓谷之全倶照原籴价银出粜不可加増宁减之大约减荒年市价三分之一方可压下谷价不至腾踊或仓谷粜尽而民饥未巳则愼选员役持所粜之谷本赴有收去处循环籴粜源源而来民自无饥救荒有功员役分别奬赏此盖储用社仓之法而粜用常平之意者也四乡粜完即将谷价送官聼掌印官于秋成之日就近各选殷实人户领银尽数照时价籴谷虽牙脚等费晒扬等耗与造册纸张工食等项倶准开销其谷晒扬干洁官监上仓如法安置仍总计籴谷正银并牙脚折耗等费每石约共银若干报官贮册以为日后出粜张本官不得将银贮库过冬致高杀价难买如谷贱不籴责有所归是仓不设于空僻去处者恐荒年盗起是赍之粮也谷不隷于台使查盘者恐委盘问罪是遗之害也行平粜之政而不用称贷取息之法者恐出纳追呼蹈青苖法之扰民也盖社仓之法立则以时敛散富者不得取重息而贫民霑惠于一岁之中常平之法立则减价粜卖富者不得腾高价而贫民受赐于数十年后大饥之日昔苏文忠公自谓在浙中二年亲行荒政只用出粜常平米一事更不施行余策若欲抄劄饥贫不惟所费浩大有出无收而此声一布饥民云集盗贼疾疫客主倶敝惟有依条将常平斛斗出粜即官司简便不劳抄劄勘会给纳烦费但将数万石斛斗在市自然压下物价境内百姓人人受赐此前贤已试之法信不我欺故曰常平法断当复也就经金衢二府勘议申呈随该本道看得城内之预备仓以待赈济然有出无收其费甚钜四乡之社仓以待敛散然易散难敛其弊颇多惟常平仓胡端敏公所谓不必更为立仓就当藏谷于四乡仓之侧者其法专主粜籴而籴本常存盖不费之惠其惠易徧弗损之益其益无方诚救荒之良策矣矧今节奉明文建仓积谷以备凶荒此正兴复常平仓之大机也但积谷固难建仓尤难建一时美观之仓非难建百年永赖之仓为难欲如法建仓非多方处费不可今据二府属县查勘四乡仓基虽各就绪而营造之费则未备也本道随查将守巡两道项下纸赎每县先坐发银四十两各为买基造仓之费余少工料合聼陆续议处外惟事当经始若非仰借各院明示允赐遵行曷克有济合无详允日备行各府定委管粮通判专董其事仍严督各县掌印官先将查出各乡仓基旧址及空闲官地并尚义捐助者聼从建仓外若系凑买民地即以所发纸赎照时値给买不得亏损于民其仓务要宏敞坚固可垂百年盖藏之计宁广毋狭宁质毋文毋惜小费毋急近功见在兴工匠役食费应照府议行令各县酌量动支预备仓谷给用仓簿内按季开报欠少工料价値悉聼本道陆续查发赃罚或该府县查处无碍官银请详动支辏合建造并不许分毫科扰里甲如工费一时不能接济许于四仓之中择近便或一仓或二仓先行起建余聼渐举至于各仓谷本以后许将守巡道并府县所理罪犯纸赎实将一半籴谷入仓仍聼查处别项无碍官银随宜籴买陆续积贮不急取盈如民间有义助建仓及输粟备赈者照依前例呈请分别奬劝但不许坐派大户科罚扰民其余籴买安置掌管稽查粜放等项事宜悉照前议举行工完之日聼道府亲行查阅有功员役甄别奬赏年久仓有损坏如无官银准及时支谷修理但不许贱算谷价仍令该府县掌印官遵照新颁保民实政簿式将创修过仓厫积贮过谷数等项逐欵填造遇防各院巡歴复命及本官考满一体申送稽核中间未尽事宜俟本道博采舆论随时斟酌举行
　　一定仓基　凡仓基倶南向以四亩为率或地不足四亩者聼其随地建造前后左右段落务要酌量停匀毋使偏邪甚有基地不足三亩者聼其将社学及看仓耳房从便另造于别地不造入仓内亦可然地基窄狭者正防房门可小而两仓房间架断不可小以其毎间盛谷原约四百石有余小则难容也各仓基址必择高阜之处以避水湿侵谷若地有不平者须塡补方正平坦方可兴工四面水道必开濬归一不得聼其二三漫流各县先将四仓四至丈尺亩数坐落地名与应建仓厫防舍间数每仓画图一张贴説明白并应给买民基价数一一勘处停妥径送二道及该府防查覈
　　一定仓式　保民实政簿开各县立四乡仓每县积谷务期万石为率州县大者倍之则大县当储二万石中县一万五千石小县一万石矣今议颁仓式该府防督令各县相度地基依式建造每县各分四乡每乡建仓一所　头门一座约高一丈三尺八寸中阔一丈入深连檐一丈七尺六寸两傍耳房每间阔八尺以便住看仓人役顶上用大竹箯覆之盖瓦大门二扇每扇阔三尺　东西厫房大县共该贮谷五千石每边应造厫房七间中县约共四千石每边应造厫房五间小县约共二千五百石每边应造厫房三间　每厫房一间约贮谷四百石以上约高一丈三尺六寸阔一丈一尺二寸入深一丈六尺厫内先用地工将厫深筑坚实外檐用石板镶砌内用厚砖砌底仍用条石垫搁楞木从直铺钉松木杉木厚板方铺箪蓆其仓顶上方木为椽椽上用板幔板上用大竹打笆覆之笆上用土土上盖瓦其瓦须宻各周围厫墙角阔二尺八寸先行筑实方用条石砌脚三层上用地伏砖扁砌纯灰抿缝中用稍碎砖瓦少以泥和塡实仍用铁牵釫钉如地势高燥者四面倶用砖墙厫后及两侧墙俱包檐厫前墙上檐阔二尺四寸不拘七间五间三间中俱隔为三段七间者中三间两傍各二间五间者中三间两傍各一间三间者亦隔三段各开三门气楼亦如之其厫内贴墙处用木栅钉相思缝厚板使谷不着墙以防浥烂厫口亦用相思厚板横闸如地势卑湿者厫前一面不用砖墙厫板外用圆木栅栏一带上面建廊阔五尺六寸防前及两仓外明堂空地俱用石板铺平以便晒谷　正防三间中间止作一天花板悬圣谕六条以便朔望讲习乡约约高一丈九尺六寸中间阔一丈四尺八寸两傍每间阔一丈四寸入深除檐二丈八寸中间照壁门六扇防前两傍用栏杆外檐三尺顶上用便砖砖上用瓦内地用方砖砌檐下石板幔三面墙垣墙脚阔二尺先用地工筑实方用大石板砌脚三层上用地伏砖扁砌亦用铁牵釫钉牢固　后社学三间或买旧砖建造约高一丈七尺二寸中间阔一丈一尺二寸两傍每间阔一丈入深一丈六尺四寸顶上用幔板铺完葢瓦内地用方砖砌两傍用砖砌腰墙上用窓每边四扇中间用槅门四扇三面墙垣墙脚阔二尺先用地工筑实脚用石砌二层高二尺上用砖砌　本仓外周围墙垣墙脚阔三尺五寸约高一丈一尺上用墙梯瓦盖先用地工深筑坚实墙脚用大石块砌高三尺方用土筑务离仓墙一二丈内可容人行其土不可贴近本墙掘取　以上各项仓房防舍务期坚固经久不在华美其丈量地基起造房屋并量木植砖石倶用大官钞尺为凖其木匠小尺不用须使画一毋致参差
  </div>
  <div class="pagination">
   <a href="农政全书_page54.html">
    上一页
   </a>
   <span>
    ...
   </span>
   <a href="农政全书_page50.html">
    50
   </a>
   <a href="农政全书_page51.html">
    51
   </a>
   <a href="农政全书_page52.html">
    52
   </a>
   <a href="农政全书_page53.html">
    53
   </a>
   <a href="农政全书_page54.html">
    54
   </a>
   <span class="current-page">
    55
   </span>
   <a href="农政全书_page56.html">
    56
   </a>
   <a href="农政全书_page57.html">
    57
   </a>
   <a href="农政全书_page58.html">
    58
   </a>
   <a href="农政全书_page59.html">
    59
   </a>
   <a href="农政全书_page60.html">
    60
   </a>
   <span>
    ...
   </span>
   <a href="农政全书_page56.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
