<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 116 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 116 页/共 132 页</h1>
    <div class="content">　　又作油法每嵗于寒露前三日收取楂子则多油迟则油干收子宜晾之髙处令透风楼上尤佳过半月则罅发取去斗欲急开则摊晒一两日尽开矣开后取子晒极干入碓硙中碾细蒸熟榨油如常法
　　又楂油能疗一切疮疥涂数次即愈其性寒能退湿热用造印色生者亦不沁或云以泽首尤胜诸膏油不染衣不腻髪其查可防用法每饼作四破先于冷灶中罨架起下用干柴发火发火后用饼屑渐次撒入则起焰烧熟者可以宿火胜用炭墼












　　漆
　　漆说文云木汁可以防物一作桼如水滴而下生汉中山谷梁益陜襄皆有金州者最善广州者性急易燥今广浙中出一种漆六月取汁漆物黄泽如金即唐书所谓黄漆也广南漆作饴糖气沾沾无力树似榎而大髙二三丈身如柿皮白叶似椿花似槐子似牛李子木心黄六七月刻取滋汁
　　农政全书春分前移栽易成有利一云腊月种
　　又取用者以竹筒钉入木中取汁或以刚釡斫其皮开以竹管承之滴汁则为漆也凡取时须荏油解破故淳者难得可重重别制拭之色黒如瑿若铁石者为上等黄嫩若蜂窠者不佳【凡验漆惟稀者以物蘸起细而不断断而复收更又涂于干竹上防之速干者并佳试诀有云微扇光如镜悬丝急似钩撼成琥珀色打着有浮沤】
　　齐民要术凡漆器不问真伪送客之后皆须以水净洗置牀薄上于日中半日许曝之使干下晡乃收则坚牢耐久若不即洗者盐醋浸润气彻则皱器便坏矣其朱里者仰而曝之朱本和油性润耐日故盛夏连雨土气蒸熟什器之属虽不经夏用六七月中各须一曝使干俗人见漆器暂在日中恐其炙坏合着隂润之地虽欲爱慎朽败更速矣
　　又凡木画服翫箱椀之属八五月尽七月九月中每经雨以布纒指揩令热彻胶不动作光净耐久若不揩拭者地气蒸熟徧上生衣厚润彻胶便皱动处起发飒然破矣
　　农桑通诀用漆在燥热及霜冷时则难干得隂湿虽寒月亦易干物之性也若苦霑人以油治之






<子部,农家类,钦定授时通考,卷六十八>
　　防榈
　　防榈一名栟榈出领南西川今江南亦有之最难长初生叶如白芨髙二三尺则树端数叶大如扇上耸四散岐裂大者髙二三尺其茎三棱四时不凋其榦正直无枝条身赤黒皆筋络宜为锂杵亦可旋为器物其皮有丝毛错纵如织每皮一匝为一节二旬一采皮转复生上剥取缕解可织衣帽褥椅之属每嵗必两三剥之否则树死或不长也剥之多亦伤树三月于木端茎中出数黄苞苞中有细子成列乃花之朶也状如鱼腹孕子谓之防鱼亦曰防笋渐长出苞则成化穗黄白色结实累累大如豆生黄熟黒甚坚实
　　便民图防榈二月间撒种长尺许移栽成行至四尺余始可剥每年四季剥之半年一剥亦可其皮作绳入水千嵗不烂昔有人开冢得一索已生根


<子部,农家类,钦定授时通考,卷六十八>
　　皂荚
　　皂荚一名皂角一名乌犀一名悬刀广志谓之鸡栖子生雍州川谷及鲁之邹县怀孟产者为胜今处处有之其木极有髙大者叶似槐叶瘦长而尖枝间多刺夏开花秋后结实有三种形小者为猪牙皂荚良一种长而肥厚多脂而粘一种长而瘦薄不粘用之当以肥厚者为佳味辛咸性温有小毒栢实为之使恶麦门冬畏空青人参苦参可作沐药不入汤
　　农政全书猪□者良其角亦有长尺一二寸者种者二三月种不结角者南北二面去地一尺钻孔用木钉钉之泥封窍即结或曰树不结凿一大孔入生铁三五斤以泥封之便开花结子既实以蔑束其本数匝木楔之一夕自落用以洗垢涤腻最良角与刺俱堪入药亦物之利益于世者


<子部,农家类,钦定授时通考,卷六十八>
　　栀子
　　栀子一名木丹一名越桃一名鲜支处处有之有三种一种木髙七八尺叶似兔耳厚而深绿春荣秋瘁入夏开小白花大如酒柸皆六出中有黄蕊甚芬芳结实如诃子状生青熟黄中仁深红可染缯帛入药用山栀子皮薄圆小如鹊脑房七棱至九棱者佳一种花小而重台者园圃中品一种徽州栀子小枝小叶小花髙不盈尺可作盆景耳山谷诗话云染栀子花六出虽香不浓郁山栀子花八出一株可香一圃酉阳杂俎云相传即西域薝卜花或曰薝卜金色花小而香西方甚多非栀也齐民要术十月选成熟栀子取子淘净晒干至来春三月选沙白地斸畦区深一尺全去旧土却收地上湿润浮土筛细填满畦区下种稠密如种茄法细土薄糁上搭箔棚遮日髙可一尺旱时一二日用水于棚上频频浇酒不令土脉坚垎四十余日芽方出土薅治浇溉至冬月厚用蒿草藏防次年三月移开相去一寸一科锄治浇溉宜频冬月用土深拥根株其枝梢用草包防至次年三四月又移一步半一科栽成行列须围内穿井频浇冬月用土深拥须北面荚篱障以蔽风寒第四年开花结实十月收摘甑内微蒸过晒干用梅雨时以沃壤一团揷嫩枝其中置松畦内常灌粪水生根移种亦可
　　种树书黄栀子其大时摘青者晒收至黄熟则消花水矣大朶重台者梅酱糖蜜制之可作羮果








　　茱萸
　　茱萸有二种吴茱萸处处有之江淮蜀汉尤多以吴地者为好所以有吴之名树髙丈余皮青绿色叶似椿而阔厚紫色三月开红紫细花七八月结实似椒子嫩时微黄熟则深紫李时珍曰枝柔而肥叶长而皱其实结于梢头累累成簇而无核一种粒大一种粒小小者入药为胜气味辛温食茱萸一名藙一名榝一名艾子一名辣子一名越椒一名欓子李时珍曰蜀人呼为艾子楚人谓之辣古人谓之藙及椒南北皆有之其木甚髙大有长及百尺者枝茎青黄茎间有刺上有小白防叶类油麻叶黄花绿子丛簇枝上味辛而苦宜入食羮中能发辛香苏恭谓开口者为食茱萸孟诜谓闭口者为欓子马去谓粒大色黄黒者为食茱萸粒小色青绿者为吴茱萸山茱萸则不任食也
　　礼记内则三牲用藙
　　注藙茱萸也尔雅谓之椒
　　尔雅椒椒丑莍
　　注莍萸子聚生成房貌今江东亦呼莍椒榝似茱萸而小赤色疏丑类也莍实之房也椒榝之类实皆有莍彚自裹
　　齐民要术二月栽之宜故城隄冡髙燥之处【凡于城上种莳者先宜随长短掘壍停之经年然后于壍中种莳保泽沃壤与平地无差不尔者土坚泽流长物不达经年倍树木尚小】实开便收之挂着屋里壁上令隂干勿使烟熏【烟熏则苦而不辛也】用时去中黑子【肉酱鱼鲜偏可所用】
　　万毕术曰井上宜种茱萸茱萸叶落井中有化水者无瘟病
　　风土记俗尚九月九日谓之上九茱萸到此日气烈熟色赤可拆其房以揷头云辟恶气御冬




<子部,农家类,钦定授时通考,卷六十八>
　　枸杞
　　枸杞一名枸棘一名天精一名地仙一名却老一名苦杞一名甜菜一名地节一名羊乳枸杞二木名此木棘如枸之刺茎如杞之条故兼称之处处有之春生苗叶软薄堪食其茎榦髙三五尺丛生六月月开花经紫色随结实微长生青熟红味甘美根皮名地骨皮古以韦山为上近以甘州者为絶品今陜之兰州灵州以西并是大树子圆如樱桃干时可作果食
　　尔雅杞枸檵
　　注今枸杞也
　　陆玑诗疏一名苦杞一名地骨春生作羮茹微苦其茎似莓子秋熟正赤茎叶及子服之轻身益气耳
　　种树书收子及掘根种于肥壤中待苗生剪为蔬食甚佳
　　博闻录种枸枸法秋冬间收子净洗日干春耕熟地作町阔五寸纽草稕如臂大置畦中以泥涂草稕上然后种子以细土及牛粪盖令徧苗出频以水浇之又可揷种
　　务本新书枸杞宜于故区畦种叶作菜食子根入药秋时收好子至春畦种一如种菜法　又三月中苗出时移栽如常法伏内压条特为滋茂　一法截条长四五指许掩于湿土地中亦生
　　农桑通诀春夏采叶秋采茎实冬采根朱孺子幼事道士王元正居大石岩汲于溪见二花犬因逐之入于枸杞丛下掘之根形如二丈食之忽觉身轻谚云去家千里勿食萝摩枸杞言其补精气也






<子部,农家类,钦定授时通考,卷六十八>
　　五加
　　五加一名文章草一名金玉香草一名金盐一名五花一名追风使一名木骨一名豺漆一名豺节本草纲目云五叶交加者良故名五加又名五花丹铅录作五加云一枝五叶者佳故也蜀人呼为白刺蕲州人呼为木首江淮湖南州郡皆有之春生苗茎叶皆青作藂有刺类蔷薇叶五出香气似橄榄春时结实如豆粒而扁色青得霜乃紫黒根类地骨皮轻脆芬香一云生南方者微白而柔轫大类桑白皮生北方者微苦而硬苗可作茹
　　农政全书取根深掘肥地二尺许埋一根令没旧根甚易活苗生从一头剪取每剪讫锄土壅之久服轻身耐老明目下气补中益精气坚筋骨强志意叶可作蔬菜食五七月采根隂乾造酒有服五加皮散而获延年者不胜计或即为散以代汤茶饵之验亦同
　　又正二月取枝揷亦易活















</div>
    <div class="pagination">
<a href="钦定授时通考_page115.html">上一页</a><span>...</span><a href="钦定授时通考_page111.html">111</a><a href="钦定授时通考_page112.html">112</a><a href="钦定授时通考_page113.html">113</a><a href="钦定授时通考_page114.html">114</a><a href="钦定授时通考_page115.html">115</a><span class="current-page">116</span><a href="钦定授时通考_page117.html">117</a><a href="钦定授时通考_page118.html">118</a><a href="钦定授时通考_page119.html">119</a><a href="钦定授时通考_page120.html">120</a><a href="钦定授时通考_page121.html">121</a><span>...</span><a href="钦定授时通考_page117.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
