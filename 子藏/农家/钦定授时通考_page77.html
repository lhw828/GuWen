<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 77 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 77 页/共 132 页</h1>
    <div class="content">　　上天鉴佑春雪下降朝野同欢因成一律用志欣庆霡霂愆期忧岁俭临轩愁咏悯农歌三冬望雪心如渴此日飞霙气始和
　　苍昊垂慈施恺泽黔黎有幸沐恩波遥思九土应同庆积素凝华知几多
　　多稼轩劝农诗
　　夜来新雨过畿甸绿平铺克尽农桑力方无饥冻虞蚕筐携织妇麦饭饱田夫坐对春光晩催耕听鸟呼


　　钦定授时通考卷五十
　　钦定四库全书
　　钦定授时通考卷五十一
　　劝课
　　本朝重农
　　御制诗文二
　　皇上御制
　　丰泽园记
　　西苑宫室皆因元明旧址惟丰泽园为康熙间新建之所自勤政殿西行过小屋数间盖
　　皇祖养蚕处也复西行歴稻畦数亩折而北则为丰泽园园内殿宇制度惟朴不尚华丽园后种桑数十株闻之老监云
　　皇祖万几余暇则于此劝课农桑或
　　亲御耒耜逮我
　　皇父缵承丕业敬
　　天法
　　祖世德作求数年以来屡行
　　亲耕之礼皆预演礼于此乃知
　　圣圣同规敦本重农用跻天下于熙皥之盛若瀛台之建于有明飞阁丹楼辉煌金碧较之此园固为美观而极土木之功无益于国计民生识者鄙之行一事而合于天心建一园而洽于民情身率先而天下丕变吾于是乎知
　　皇祖
　　皇父之为首出之圣也
　　田字房记
　　流杯亭之西南有田字房焉丁未四月十八日
　　皇父万几之暇燕接亲藩游豫于此是地也西山远带碧沼前流每当盛夏开窗则四面风至不复知暑其北则稻田数亩嘉禾生香蔼闻于室盖我
　　皇父重农之心虽于燕闲游观之所亦未尝顷刻忘也古昔圣王临朝视政之暇必有怡情娱览之地故灵台之诗美文王也卷阿之诗颂成王也今田字房所以命意重农者岂徒怡情娱览已哉至若黛扫山颠风来苹末麦畦浪起桞岸烟开驯鹤从容而起舞文鸳匹偶而泳游蝶裁五色之文蜂喧万花之谷物华景丽则思饮和食德熙穰于光天化日之下而怡然以乐其或凉飇四起鸿雁来賔白露如珠绿云改赤千家之砧杵遥闻百室之仓箱尽实则思遗秉滞穗谁遗寡妇之利而悄然以忧时引儒臣坐而论道或率诸王公子弟修家人之礼讲燕好之欢所触目而会心者我
　　皇父之同忧同乐憩息于斯较之灵台卷阿意更深长矣谨为之记
　　时应宫记
　　夫天一生水坎精发祥凝灵聚液流为江海江海乃天地间物之最钜者也江海之有神自三代汉唐以来莫不祠祀惟谨有宋大观四年诏天下五龙神并封王爵龙神之尊自是始厥后春秋牺牲之祀代有常典
　　皇清受
　　天命禋祀
　　上帝
　　后土怀柔百神江淮河济五岳四渎之祀载在太常牺币之数俎豆之器既丰既隆神歆以格雍正二年天子以为龙神之位既尊宜特修宫观以致防祷乃于西苑内丰泽园北建时应宫所以致诚明神俾雨时若稼穑以成者也夏六月霖雨弥旬几至于涝
　　皇父歩行往祷其日即晴又明年黄河清百余里此非神人効灵河海清宴之明騐乎夫以
　　天子精诚通于神明以之事
　　天飨
　　帝防不昭格而况于龙神乎信哉诚之能感物也是为记
　　耕耤赋【并序】
　　皇上御宇之五年青帝司方之二月春风普扇阳德方亨天子乃耕于千亩之田礼也【臣】闻圣王务本耕耤以劝农
　　功明主孝亲亲推以供祀事我
　　皇上孝以事
　　亲勤以率民二载甲辰既耕加一兹又
　　躬行耕耤之礼急粢盛重民食致诚匪懈其典则隆洪惟
　　我
　　皇上道洽天人化霑草木诞敷文德广运圣谟渥泽周于羣生至治昭乎天壤乃犹频兴重农之典时勤保介之咨追厥唐虞播种之踪为彼率土民人之劝万众观仪上农终亩迨厥秋成登于天廪荐之
　　皇天供于
　　祖考【臣】知
　　皇天
　　祖考鉴
　　皇上之精诚歆
　　皇上之大孝必锡嘏降祉永保无疆明德惟馨聿怀多福【臣】不胜踊跃懽忭之至谨拜手稽首而献赋曰
　　繄惟重华之命稷兮播谷实继乎禹功必烝民之粒食兮始风动而时雍亲耕肇于姬籍兮意往圣之皆同我
　　大君之首出兮屡三推以劝农岂玉食之是享兮惟簠簋之防供
　　秉耒耜以率先兮符泽物之元功于是春阳初布青帝司方嘉万物之昭苏值千卉之勾萌农祥既见土脉方昌协风应律阳气滋彰
　　皇帝乃顺月令抚嘉辰念民力饬甸人当前期而致敬用有事于青春于焉载师清畿封人浄路常伯献仪掌舍设枑尔乃青坛蔚其耸立华荜森其崔巍云移翠幕桞拂青帏启千畦之平壤欣四涂之腴肥逮夫元辰既届晓色方鲜
　　天子则御藻冕佩苍瑌被龙衮鸣和鸾载青旗扬朱旃接游车之辚辚施梁辀之戋戋尔乃稷宫近乐具班陈
　　天子乃降御辇飨农神祈嘉谷焚燎薪礼成而退有事耤田衣被袯襫趾履陌阡王侯衞后虎贲导前太仆秉辔牵牛奉鞭乃歴广塲抚御耦执縻手底不辞瘁乎三推载耒御间试躬亲乎千亩王公卿贰或五或九白叟黄童歌呼奔走维诚敬之聿昭知乐恺之孔厚于是黛耜方辍绀辕遂旋雨防纎以洒润风缥缈而浄天侍从偕来睹
　　天顔之有喜馨香上达卜庆兆于丰年夫元凤下亲耕之诏永平垂开耤之篇魏主望公田而发趾晋帝帅羣后以祀先尚传为古今之盛事并书之史册而烂然况乎我
　　皇至仁大知既事治而府修亦成天而平地修稼穑以勤民谨神仓而蒇事所无逸以知艰重明粢而祭三春暖兮播百谷四野宁兮进双穗也哉乃为之歌曰田之兴兮稷之功泽万物兮助鸿蒙我
　　皇展事兮千耦其同和协天人兮一哉
　　皇衷既耕既耨兮我稼其丰爰播爰植兮麻麦幪幪又歌曰思乐甸畿千顷其耦
　　鸾辂载临
　　躬耕其亩登于秋廪斯箱斯仓荐之
　　宗庙供之明堂神之格思绥祉无疆
　　一人有庆永奠万邦
　　喜雨赋
　　客有驾輶轩乗云轺展軨于南亩纵辔于东郊遨游容与徘徊逍遥尔乃白云起乎空谷甘霖降于崇朝震雷防防飞电熛熛乃往田舍而息焉有二三老人逡巡而前曰斯雨之降时则时矣膏泽之濡普而施矣抑谁之功乎请吾子明言以告之客奋袂而起曰猗欤休哉盛世之民也饮其德而不知其力坐吾明语子方今龙飞九五圣人在位德配乾坤功参天地精诚通于神明政教化乎万类故上天眷命俾雨旸时若而万方以治乃致含哺鼓腹耕田凿井者实不知帝力之赐也老人曰圣人之德某既知之矣请吾子赋雨之泽及苍生者可乎客曰若夫金乌收景层隂蔽空雷殷殷以振响电灼
　　灼以揺红鼓河伯之惊涛涌海若之幽宫防天池之巨浸走万里之长虹远迷三岛近失三峰回生意于众卉消渴望于三农此则雨之方作而其势最雄也乃其云开雨止霁景澄鲜山宛宛其染翠木蓊蓊其逞妍鸟嘤嘤其鸣树草芊芊其含烟桞暗归鸦檐喧干鹊槐影浓兮庭宇清花隂转兮帘栊薄纎歌动兮髙楼红防飘兮绮阁缃帙开兮芸编博山焚兮绣幕莫不欣膏泽之滂澍喜霤声之频落此又雨之既足而万方共乐者也至若乌犍耕白水之涯黔黎艺绿野之亩白叟欢呼黄童奔走土脉既滋兮禾黍如云灌溉不劳兮田畴以阜尔仓尔京尔荷尔负此又二三子所终日服事而知利我之孔厚也于是老人倚杖而歌曰雨玉不可食兮曷若嘉苗满目屯黄云雨金不可衣兮曷若五风十雨利耕耘惟天降康兮稽首苍旻惟皇感天兮永眷日勤千秋万岁兮乐吾之君
　　条桑赋
　　伊春阳之晼晼兮布始和于东风百昌欣其向荣兮女夷协气乎昭融桞苒苒其含绿兮桃夭夭其晕红防绮陌而云迈兮采条桑其始丰则有长腰健妇黄髪奚儿携彼筠笼兮遵微行而累累持此斧斨兮歩遥术其迟迟蔚苁茏而丰茂兮邈洪荣而葳防挺脩绿其端直兮上扶踈而参差韵条风之无声兮叶芳青而纷披浥朝露以流润兮枝远扬而下垂于是既采既捋载筐载篮留长条之猗猗取绿叶之纎纎午静茅檐兮列分行之圆籧春长蔀屋兮喂八蠒之新蚕故曰农莫苦兮农功女莫劳兮女红歴岁以月自春徂冬彼膏粱而锦绣者宜思忧乐之异同
　　稼穑惟宝赋
　　天之钟异物也石韫玉而山辉蚌含珠而川媚金在沙而待披绡织鲛而成瑞火齐共木难而交朗都梁与五木而争贵绣红赤羽文翠固海舶之夸珍亦大贾之网利者也然而饥不可食寒岂能衣惟土物之是爱乃民命之所依希代之姿莫匹连城之价在兹此圣世之至宝羌歌咏于周诗尔其既耕既耘既方既皁沃时雨而霑濡熟西风而坚好珠颗满车兮无慙照乗之光玉粒盈仓兮絶胜琼瑶之报故珍重上厪乎一人而滋培全仰乎大造为植物之独贵岂异贿之足称勤耒耜而莫怠谨播植而乃成爰借亚旅之众如施追琢之精力作三时兮类蓝田之种玉有秋不日兮夸赤水之求珍冀千仓与万箱兮宁必不贪为宝庆崇墉与比栉兮悬知有道则生信饥寒之可御陋琼瑰之为轻不假居竒以市何须韫匵而藏余滞穗兮伊寡妇之利匪异物兮实餽贫之粮故曰宝金玉者心劳而鲜益宝稼穑者心逸而获臧其为利也最薄其为物也孔良尚计九年之蓄以期兆姓之康
　　多稼如云赋
　　出郊原而纵目爱金秋之气清草霏霏而露湿天寥寥而风生寒蝉收响隂虫载鸣绣错沟塍乍青连而散漫绮分陇亩正黄茂以纵横酬勤劬于东作告丰稔乎西成远而视之如肤寸之出石也近而睨之似朝隮之凝碧也当夫公田既雨霑膏泽之调匀嘉种徧敷披薰风之顺适厥田上上兮芒既抽而散芳实发芊芊兮花已飞而带白奄观南亩之收何异西郊之积则见夫绵邈铺川丰融亘田层阜遥分似无心而出岫千畦遍满若竒峰之连天氤氲散润兮既史书以占岁曼衍流膏兮果户庆于有年岂坻京之足喻恍荟蔚之愈绵于是庤乃钱鏄筑我场圃以乐农夫以御田祖丰滋漫若且闻束晳之诗悦茂油然欣听籥章之鼓方苞既实庆髙廪于茨梁坚好不秕喜盈畴之稷黍故曰谷为君宝惟农是亲遗秉盈场玉食亦登其芬洁余粮栖亩金枝转掩其轮囷岂非圣德之格天而多稼乃得以如云乎
　　麦秋赋
　　繄鹑火之司令疑商金之届期影度朱明始散芳于榴圃律侵白帝独抽穗于麦畦爱芃芃之连缬亦离离之下垂南亩正勤于此日西成偏纪乎兹时披梅风而含颗润谷雨而双岐是盖四时之代序而万物各遂其繁滋者也乃其堤上莺啼陇间雉雊芳草未歇而犹霏绿树成隂而始就何铚艾之奄观兮当隆防之永昼睹黄云之满野兮惊白藏之应候溽寒露而朝濡兮潜阴吕而夕秀杂收敛于长养兮参结实于纷茂炎炎当令硕硕成行紫茎兮韫爽青穗兮含凉大有占而丰登肇象兮中和顺而陇亩飞香对银縚而偶穗兮散珠颗而分芒岂非化工之独运而为盛世之嘉祥哉
　　嘉禾颂
　　有猗者禾在彼中田尔农来思越陌度阡芟之奕奕柞之泽泽五谷既播三时无失载甲载坼载长载褒载穟载实载硕载茂
　　帝实顾矣稷实助矣风披擭矣雨灌注矣绥我屡丰言呈其瑞休我
　　皇风言多其穗远自滇南近兆
　　帝耤匪双伊九匪寸伊尺先民有言食为民天百谷用成自古有年
　　瑞茧颂
　　帝念民依惟农与桑孰饥莫食孰寒莫裳雕镂必黜爰勤三农纂组是省用纾女工
　　旻天维显聿降瑞茧瑞茧维何万蚕同簇曾不经纬曾不杼柚苑窳致力西陵效勤神功黙相嘉茧乃成尔纯尔素匪红匪紫尔质尔实匪锦匪绮言征其应言发其祥祐此蒸民成以报章太平之泽五十衣帛夏凊冬温太和充溢
　　蠲租乐拟乐府
　　勾芒布令土脉濡荷犁早向东阡趋男耕妇织闲时无料理粟帛供正需食毛敢辞王税乎春回蔀屋大泽敷小吏旁午捱门呼窃疑督赋惊农夫却宣王命传蠲租传蠲租蠲租乐新丝缫后新谷登换取金钱娱老弱
　　观获
　　秋声入园林凉风动髙阁偶出歩郊坰斜阳照墟落眄彼陇亩间黄云堆漠漠钱镈已早庤铚艾声参错畦东与畦西是处竟秋获手刈赛疾迟背负争强弱遗秉与滞穗寡妇亦云乐吾闻四民中惟农苦莫若有年谷价低歉年委沟壑即今丰稔收租重主人索益信为政者仁民最先着
　　郊围见西成有象即事志喜
　　去冬雪盈尺占之利东作今春雨如膏可卜丰登乐一自入夏来云汉光煜爚崇朝歇甘霖祝融扇炎灼
　　圣皇念民艰忧勤倍谘度对越保无斁
　　昊天鉴诚恪未几三日雨霑濡徧村落庭除景色佳苔防茂参错那知郭外田良苗助长若承
　　恩猎南苑平野秋风掠气爽马蹄轻天髙鹰眼矍合围出红门更觉郊原廓行行歴野店去去穿林薄中林施兎罝歇骄奋噬搏田事亦云毕农夫罢秋获眄彼塲圃间黄云堆漠漠妇子利秉穗老幼饱藜藿从识天人理应响如鸣鹤宵旰
　　圣人心顿起下民瘼太平徴有象永言志其畧
　　望雪行
　　今年三冬未见雪同云若被风吹撤夜观望舒如镜明晓看翔阳似氷洁秋麦全资冬雪培遥识农家望岁切我闻三白兆丰年望霰先集心如结上帝穹窿坐玉京青女滕六分行列如何不一驾云车试剪飞琼喷玉屑飘飘洒洒顷刻间利我三农都喜悦
　　催耕鸟
</div>
    <div class="pagination">
<a href="钦定授时通考_page76.html">上一页</a><span>...</span><a href="钦定授时通考_page72.html">72</a><a href="钦定授时通考_page73.html">73</a><a href="钦定授时通考_page74.html">74</a><a href="钦定授时通考_page75.html">75</a><a href="钦定授时通考_page76.html">76</a><span class="current-page">77</span><a href="钦定授时通考_page78.html">78</a><a href="钦定授时通考_page79.html">79</a><a href="钦定授时通考_page80.html">80</a><a href="钦定授时通考_page81.html">81</a><a href="钦定授时通考_page82.html">82</a><span>...</span><a href="钦定授时通考_page78.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
