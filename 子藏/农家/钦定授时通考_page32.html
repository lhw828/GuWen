<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 32 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 32 页/共 132 页</h1>
    <div class="content">










　　农政全书荞麦今处处有之苗髙二三尺许就地科义生其茎色红叶似杏叶而软微开小白花结实作二蒴味甘平性寒无毒
　　羣芳谱荞麦一名荍麦一名乌麦一名花荞
　　本草纲目李时珍曰荞麦之茎弱而翘然易长易收磨面如麦故曰荞曰荍而与麦同名也俗亦呼为甜荞以别苦荞杨慎丹铅録指乌麦为燕麦盖未读日用本草也
　　又李时珍曰荞麦南北皆有立秋前后下种八九月收刈性最畏霜苗髙一二尺赤茎緑叶如乌树叶开小白花繁密粲粲然结实累累如羊蹄实有三棱老则乌黑色王祯农书云北方多种磨而为面作煎饼配蒜食或作汤饼谓之河漏以供常食滑细如粉亚于麦面南方一种但作粉饵食乃农家居冬糓也
　　又荞麦气味甘平寒无毒孙思邈曰酸微寒食之难消久食动风令人头















　　钦定授时通考卷二十六
<子部,农家类,钦定授时通考>
　　钦定四库全书
　　钦定授时通考卷二十七
　　谷种
　　豆一
　　黄豆
　　大豆
　　小豆
　　绿豆
　　白豆







<子部,农家类,钦定授时通考,卷二十七>
　　诗邠风七月烹葵及菽
　　朱注菽豆也大全濮氏曰菽豆叶谓之藿
　　小雅皎皎白驹食我塲藿
　　大全华谷严氏曰藿豆叶用以作羮
　　大雅蓺之荏菽荏菽斾斾
　　正义释草云戎菽谓之荏菽孙炎曰大豆也此笺亦以爲大豆樊光舍人李巡郭璞皆云今以爲胡豆璞又云春秋齐侯来献戎捷谷梁传曰戎菽也管子亦云北伐山戎出冬葱及戎菽布之天下今之胡豆是也按尔雅戎菽皆爲大豆注谷梁者亦以爲大豆也郭璞等以戎胡俱是裔名故以戎菽爲胡豆也后稷种谷不应舍中国之种而种戎国之豆即如郭言齐桓之伐山戎始布其豆种则后稷之所种者何时絶其种乎而齐桓复布之礼有戎车不可谓之胡车明戎菽正大豆也斾斾生长茂盛之貌
　　尔雅戎菽谓之荏菽
　　注即胡豆也
　　尚书帝命期夏火星昏中以种黍菽
　　春秋说题辞菽者属也春生秋熟理通体属也菽赤黑隂生阳大体应节小变象阳色也
　　春秋佐助期豆神名灵殖姓乐长七尺大目通于时节孝经援神契赤土宜菽
　　大戴礼记五月参则见初昏大火中大火者心也心中种黍菽糜时也
　　淮南子河水中浊而宜菽
　　博雅大豆菽也小豆答也豍豆豌豆留豆也胡豆防防也豆角谓之荚其叶谓之藿也巴菽巴豆也
　　尔雅翼菽豆也其类最多故凡谷之中居其二又古人说百谷以爲粱者黍稷之总名稻者溉种之总名菽者众豆之总名三谷各二十种爲六十疏果之实助谷各二十凡爲百谷然予以爲谷之种类每物不下十数亦何假疏果而后爲百耶广雅曰大豆菽也小豆答也豍豆豌豆留豆也胡豆防防也角谓之荚叶谓之藿巴菽巴豆也又广志曰种小豆一岁三熟椠甘白豆麤大可食刺豆亦可食秬豆苗似小豆紫华可爲面生朱提建宁胡豆有青有黄者此亦其大畧也然大豆以二月中旬种者爲上时至三四月则费子小豆以五月爲上时上伏中伏次之盖秋而成故八月之雨谓之豆花雨吕氏春秋曰得时之菽长茎而短足其荚二七以爲族各枝数节竞叶繁实菽谷之薄者故豳风九月菽苴采荼薪樗食我农夫菽苴谷之微者荼菜之苦者樗薪之恶者故以食农夫明俗之勤俭而民方以爲乐亦犹孔子云啜菽饮水尽其欢斯之谓孝不假于物之丰也汉书曰今岁饥民贫率食半菽言军中无粮以菽杂他谷食之亦贫乏之义也然菽于用甚多故羞笾之实饵粉餈皆稻米黍米所爲合蒸则曰饵饼之则曰餈以其黏着故粉熬大豆以爲表饵言餈言粉盖互相足此后郑之义先郑则别以粉爲豆屑所不同也又以爲豉楚辞曰大苦咸酸辛甘行説者曰大苦豉也言取豉汁调以咸酢椒姜饴蜜则辛甘之味皆发而行又以爲粥説云共工氏有不才子以冬至日死爲疫鬼畏赤小豆故冬至日以爲粥厌之嵇康养生论云豆令人重説者以爲啖豆三升则身重而行止难常食令人肥肌麤燥闽书杨泉物理论曰菽豆之总名也有黄豆白豆可食有緑豆可粉有黑豆可豉有赤豆有褐豆有藿豆有红小豆有九月豆畬豆此外又有豌豆江豆水豆菜豆树豆葛豆藊豆刀豆皂荚豆虎爪豆蛾眉豆蟹眼豆蚕豆可入疏品均豆也
　　天工开物凡菽种类之多与稻黍相等播种收获之期四季相承果腹之功在人日用盖与饮食相终始　一种大豆有黑黄两色下种不出清明前后黄者有五月黄六月爆冬黄三种五月黄收粒少而冬黄必倍之黑者刻期八月收凡大豆视土地肥硗耨草勤怠雨露足悭分收入多少凡爲豉爲醤爲腐皆大豆中取质焉江南又有高脚黄六月刈早稻方再种九十月收获江西吉郡种法甚妙其刈稻田竟不耕垦每禾藁头中拈豆三四粒以指扱之其藁凝露水以滋豆豆性充发复浸烂藁根以滋已生苗之后遇无雨亢干则汲水一升以灌之一灌之后再耨之余收获甚多凡大豆入土未出芽时防鸠雀害敺之惟人　一种绿豆圆小如珠绿豆必小暑方种未及小暑而种则其苗蔓延数尺结荚甚稀若过期至于处暑则随时开花结荚颗粒亦少豆种亦有二一曰摘緑荚先老者先摘人逐日而取之一曰拔绿则至期老足竟亩拔起也凡绿豆磨澄晒干爲粉荡片搓索食家珍贵做粉溲浆灌田甚肥凡已刈稻田夏秋种緑豆必长接斧柄击碎土块发生乃多凡种绿豆一日之内遇大雨扳土则不复生既生之后防雨水浸疏沟浍以泄之凡耕绿豆及大豆田地耒耜欲浅不宜深入盖豆质根短而苗直耕土既深土块曲压则不生者半矣深耕二字不可施之菽类此先农之所未发者　一种豌豆此豆有黑斑防形圆同绿豆而大则过之其种十月下来年五月收凡树木叶迟者其下亦可种　一种蚕豆其荚似蚕形豆粒大于大豆八月下种来年四月收两浙桑树之下遍环种之盖凡物树叶遮露则不生此豆与豌豆树叶茂时彼已结荚而成实矣襄汉上流此豆甚多而贱果腹之功不啻黍稷也　一种小豆赤小豆入药有奇功白小豆【一名饭豆】当飡助嘉谷夏至下种九月收获种盛江淮之间　一种稆豆此豆古者野生田间今则北土盛种成粉荡皮可敌绿豆燕京负贩者终朝呼稆豆皮则其产必多矣　一种白藊豆乃沿篱蔓生者一名蛾眉豆其他豇豆虎斑豆刀豆与大豆中分青皮褐色之类间繁一方者犹不能尽述皆充蔬代谷以粒烝民者



<子部,农家类,钦定授时通考,卷二十七>
　　齐民要术大豆尔雅曰戎菽谓之荏菽孙炎注曰戎菽大菽也张揖广雅曰大豆菽也小豆荅也豍豆豌豆留豆也胡豆防豆也广志曰种小豆一岁三熟椠甘白豆粗大可食刺豆亦可食秬豆苗似小豆紫花可爲面生朱提建宁大豆有黄落豆有御豆其豆角长有场豆叶可食胡豆有青有黄者本草经云张骞使外国得胡豆今世大豆有黑白二种及长稍牛践之名小豆有绿赤白三种黄髙丽豆黑高丽豆燕豆豍豆大豆类也豌豆豇豆防豆小豆类也
　　杂隂阳书大豆生于槐九十日秀秀后七十日熟豆生于申壮于子长于壬老于丑死于寅恶于甲乙忌于卯午丙丁
　　农政全书王桢曰大豆之黑者食而充饥可备凶年丰年可备牛马料食黄豆可作豆腐可作醤料白豆粥饭皆可拌食白黑黄三豆色异而用别皆济世之谷也又种大豆锄成行垄舂穴下种早者二月种四月可食名曰梅豆豆皆三四月种地不宜肥有草则削去种黑豆三四月间种其豆亦可作醤及马料
　　本草纲目李时珍曰豆菽皆荚谷之总称也篆文菽象荚生附茎下垂之形豆象子在荚中之形广雅云大豆菽也小豆荅也
　　又别録曰大豆生太山平泽九月采之苏颂曰今处处种之黑白二种入药用黑者小者爲雄用之尤佳寇宗奭曰大豆有緑褐黑三种有大小两类大者出江浙湖南湖北小者生他处入药力更佳又可硙爲腐食李时珍曰大豆有黑白黄褐青斑数色黑者名乌豆可入药及充食作豉黄者可作腐榨油造醤余但可作腐及炒食而已皆以夏至前后下种苗髙三四尺叶团有尖秋开小白花成丛结荚长寸余经霜乃枯按吕氏春秋云得时之豆长茎短足其荚二七爲族多枝数节大菽则圆小菽则团先时者必长蔓浮叶疏节小荚不实后时者必短茎疏节本虚不实又汜胜之种植书云夏至种豆不用深耕豆花憎见日则黄烂而根焦矣如岁所宜以囊盛豆子平量埋隂地冬至后十五日发取量之最多者种焉盖大豆保岁易得可以备凶年小豆不保岁而难得也
　　又黑大豆气味甘平无毒久服令人身重
　　又陶景曰黑大豆爲蘖牙生五寸长便干之名爲黄卷用之熬过服食所须李时珍曰一法壬癸日以井华水浸大豆候生芽取皮隂干用
　　又李时珍曰大豆有黑青黄白斑数色惟黑者入药而黄白豆炒食作腐造醤榨油盛爲时用不可不知别其性味也
　　又黄大豆气味甘温无毒
　　农政全书黄豆苗今处处有之人家田园中多种苗髙一二尺叶似黑豆叶而大结角比黑豆叶角稍肥大其叶味甘

<子部,农家类,钦定授时通考,卷二十七>
　　杂隂阳书考小豆生于李六十日秀秀后六十日成成后忌与大豆同
　　农政全书赤小豆本草旧云江淮间多种莳今北土亦多有之苗髙一二尺叶似豇豆叶微团开花似豆花微小淡银褐色有腐气故亦呼腐婢结角比緑豆角颇大角之皮角微白带红其豆有赤白黧色三种
　　本草纲目赤小豆李时珍曰按诗云黍稷稻粱禾麻菽麦此即八谷也董仲舒注云菽是大豆有两种小豆名荅有三四种王祯云今之赤豆白豆緑豆防豆皆小豆也此则入药用赤小者也
　　又苏颂曰赤小豆今江淮间多种之寇宗奭曰关西河北汴洛多食之李时珍曰此豆以小而赤黯色者入药其稍大而鲜红淡红色者并不治病俱于夏至后下种苗科高尺许枝叶似豇豆叶微圆峭而小至秋开花似豇豆花而少淡银褐色有腐气结荚长二三寸比緑豆荚稍大皮色微白带红三青二黄时收之可煮可炒可作粥饭馄饨饀并良也
　　又赤小豆气味甘酸平无毒
　　又别録曰腐婢生汉中小豆花也七月采之隂干四十日陶景曰花与实异用故不同品方家不用未解何故有腐婢之名本经不言是小豆花别録乃云未审是否今海边有小树状如巵子茎叶多曲气似腐臭土人呼爲腐婢疗疟有效以酒渍皮服疗心腹疾此当是真此条应入木部也苏恭曰腐婢相承以爲葛花葛花消酒大胜而小豆全无此效当葛花爲真掌禹锡曰按别本云小豆花亦有腐气与葛花同服饮酒不醉与本经治酒病相合陶苏二说并非甄权曰腐婢即赤小豆花也苏颂曰海边小树葛花赤小豆花三物皆有腐婢之名名同物异也寇宗奭曰腐婢既在谷部豆花爲是不必多辨李时珍曰葛花已见本条小豆能利小便治热中下气止渴与腐婢主疗相同其爲豆花无疑但小豆有数种甄氏药性论独指爲赤小豆姑从之
　　又腐婢气味辛平无毒











</div>
    <div class="pagination">
<a href="钦定授时通考_page31.html">上一页</a><span>...</span><a href="钦定授时通考_page27.html">27</a><a href="钦定授时通考_page28.html">28</a><a href="钦定授时通考_page29.html">29</a><a href="钦定授时通考_page30.html">30</a><a href="钦定授时通考_page31.html">31</a><span class="current-page">32</span><a href="钦定授时通考_page33.html">33</a><a href="钦定授时通考_page34.html">34</a><a href="钦定授时通考_page35.html">35</a><a href="钦定授时通考_page36.html">36</a><a href="钦定授时通考_page37.html">37</a><span>...</span><a href="钦定授时通考_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
