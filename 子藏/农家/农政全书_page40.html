<!DOCTYPE html>
<html>
<head>
    <meta charset="UTF-8">
    <title>农政全书 - 第 40 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 40 页/共 125 页</h1>
    <div class="content">　　务本新书曰深秋桑叶未黄多广收拾曝干捣碎于无烟火处收顿春蚕眠后用
　　士农必用曰桑欲落时捋叶【未欲落捋伤来年桑眼已落者短津味泥封收固】至腊月内捣磨成麫【腊月内制者能消虫热病瓮器内可多收饲蚕余剰做牛料牛食甚美】
　　务本新书曰腊八日新水浸菉豆【每箔约半升】薄摊晒干又浄淘白米【每箔约半升】控干以上二物背隂处收顿以备大眠起用拌叶饲蚕
　　务本新书曰冬月宜收牛粪堆聚【春月旋拾恐临时阙少】春暖踏成墼子晒干苫起烟时香气宜蚕
　　士农必用曰腊月曝牛粪春碾捶碎一半收起一半用水拌匀杵筑为墼
　　务本新书曰腊月刈茅草作蚕蓐则宜蚕
　　士农必用曰收黄蒿豆稭桑梢【其余梢干劲不臭气者亦可】
　　士农必用曰修治苫荐谷草黄野草皆可【但必令密一头截齐一头留梢者为苫两头齐截者为荐也○野语云苫用茅草上簇轻快又不蒸热】
　　士农必用曰蚕具及缲丝器皿务要寛广【捶箔椽切刀鎌斧軠釡等热丝则釡宜大冷丝则釜宜小盆欲大其灶临时治之】舂磨米面【蚕忙时不及也】
　　黄省曾曰切桑之刀宜濶而利其方筐之制纵八尺广六尺其圆箔之造在盘门张公桥有火箱蚕自蚁而三眠用之
　　齐民要术曰修屋欲四面开牕纸糊为篱【崔寔曰二月清明治蚕屋涂隙穴】收拾火气蚕小时将牛粪墼子烧令无烟移入龛内顿放如无壁龛等止于捶箔四向约量顿火【近两眠则止】若寒热不均后必眠起不齐又今时蚕屋内素无御寒熟火止是旋烧柴薪烟气笼熏太甚蚕蕴多成黑士农必用曰治火仓屋当中掘一阬阔狭深浅量屋大小【谓如一三间四椽屋四方一面可阔四尺随屋大小加减】阬周围塼坯接垒髙二尺长粘泥泥了通计深四尺细碎干牛粪阬底上铺摊一层厚三四指【腊月所收捶碎者】带根节麄干柴于粪上铺一层【五寸以上径者凡桑榆槐等坚硬者皆可】柴上又铺粪一层于柴空隙处筑得极实【慎不可虚虚则火熖起伤屋又熟火不能长久】粪柴相间桩阬满上复用粪厚盖了约蚕生前七八日粪上煨熟火黒黄烟五七日于蚕蛾生前一日少开门出尽烟即闭了【恐暖气出】其柴粪陷下已成熟火【蚕小喜暖怕烟不可用生火又生火或骤或歇不能均匀此火既熟絶无烟气一两月不减不动便如无火用柴枝剔拨便烟气熏腾也上必垒髙二尺者欲使火气上腾至室中散布均匀又防寅夜人行误陷八也】其屋干透其壁皆暖黑婆等诸虫尽熏了牛粪熏屋大宜蚕也【蚕喜牛粪牛喜蚕沙】糊牕牕上故纸却用浄白纸替换【外莫卷草荐旋扯故纸糊新纸不使热气出去】每一牕上嵌四大卷牕【宜密】
　　士农必用曰上下二箔上皆铺切碎秆草中一箔用切碎捣软秆草为蓐铺案平匀仍须四边留箔楂五七寸揉浄纸粘成一段可所铺蓐大铺于中箔蓐上【揉纸极软如绵○要防云厎箔须铺二领蚕蚁生后每日日高卷出一领晒至日斜复布于生蚕箔厎明日又将厎箔彻出晒曝如前畨覆铺借使受自然阳和之气停眠起食然后彻去】
　　务本新书曰清明将瓮中所顿蚕连迁于避风温室酌中处悬挂【太髙伤风太下伤土】糓雨日将连取出通见风日那表为里左卷者却右卷右卷者却左卷每日交换卷那卷罢依前收顿比及蚕生均避风日生发匀齐【要防云清明后种初变经和肥满再变尖圆其中如春栁色再变蚁周盘其中如逺山色此必收之种也若顶平焦干及苍黄赤色便不可养此不收之种也】
　　士农必用曰蚕子变色惟在迟速由己不致损伤自变【视桑叶之生以定变子之日须治之三日以色齐为准农语云蚕欲三齐子齐蚁齐蚕齐是也】其法桑叶已生自辰巳间于风日中将瓮内连取出舒卷提掇舒时连背向日晒至温不可至热【凡一舒一卷时将元卷向外者却卷向里元向里者却卷向外横者竖卷竖者横卷以至两头卷来中间相合】舒卷无度数但要第一日十分中变灰色者变至三分收了次二日变至七分收了此二日收了后必须用纸密糊封了如法还瓮内收藏至第三日于午时后出连舒卷提掇【展连手提之凡宜日日数遍】须要变至十分【第三次必须至午时后出连者恐第一次先变者先生螘也螘生在己午时之前过午时便不生】
　　桑蚕直説曰欲疾生者频舒卷卷之须虚谩欲迟生者少舒卷卷之须实
　　士农必用曰生蚁惟在凉暖知时开掯得法使之莫有先后也【生蚁不齐则其蚕眠起至老俱不能齐也】其法变灰色已全以两连相合铺于一浄箔上卷了两头绳束卓立于无烟浄凉房内第三日晩取出展箔蚁不出为上若有先出者鸡翎扫去不用【名行马螘留则蚕不齐】每三连虚卷为一卷放在新暖蚕屋内【捶匝下隔箔上】东方白将连于院内一箔上单铺【如有露于凉房中或棚下】待半顿饭时移连入蚕房就地一箔上单铺少间黑蚁齐生【并无一光一后者】和蚁秤连记写分两博闻録曰用地桑叶细切如丝发掺浄纸上却以蚕种覆于上其子闻香自下切不得以鵞翎扫拨
　　务本新书曰农家下蚁多用桃杖畨连敲打蚁下之后却扫聚以纸包褁秤见分量布在箔上已后节节病生多因此弊今后比及蚁生当匀铺蓐草【蓐宜捣輭】煻火内烧枣一二枚先将蚕纸秤见分两次将细细撡在蓐上蚁要匀稀连必频移生尽之后再秤空连便知蚕蚁分两依此生蚕百无一损今时谓如下蚁二两往往止布一蓆重叠密压不无损伤今后下蚁三两决合匀布一箔【若分两多少騐此差分】又慎莫贪多谓如己力止合放蚁三两因为贪多便放四两以致桑叶房屋椽箔人力柴薪俱各不给因而两失
　　士农必用曰下蚁惟在详款稀匀使不至惊伤而稠叠【是时蚕母沐浴净衣入蚕屋蚕屋内焚香又将院内鸡犬孳畜逐向逺处恐惊新螘也】蚁生既齐取新叶用快利刀切极细【须下蚁时旋切则叶查上有津若用刀预切下则查干无津】用筛子筛于中箔蓐纸上务要匀薄【须用筛子能匀不匀则食偏筛用竹编筛子亦可秫黍防亦可如小椀大筛厎方眼可穿过一小指也】将连合于叶上蚁自縁叶上或多时不下连及縁上连背翻过又不下者并连弃了此残病蚁也【一箔蓐上下螘三两蚕至老可分三十箔每螘一钱可老蚕一箔也系长一丈阔二尺之箔如箔小可减螘下螘多则蚕稠为后患也养蚕过三十箔者可更加下螘箔养蚕少者用筐可也蓐如前法】
　　士农必用曰加减凉暖【蚕成螘时宜极暖是时天气尚寒大眠后宜凉是时天气已暄又风雨阴晴之不测朝暮昼夜之不同一或失宜蚕病即生惟蚕屋得法则可以应蚕屋之制周置卷牕中伏熟火谓如蚕欲暖而天气寒闭苫牕拨火则外寒不入和气内生若遇大寒屡拨熟火不能胜其寒则外烧粪墼絶烟置屋中四隅和气自然熏蒸寒退则去余火蚕欲凉而天气暄闭火而卷苫牕则火气内息而凉气外入若遇大热尽卷苫牕不能解其热则去其牕纸上卷照牕下开风眼牕外捶下洒泼新水凉气自然透达热退则糊补其牕闭塞风眼使其蚕自初及终不知有寒热之苦病少茧成一室之功也然寒不可骤加暖热当渐渐益火寒而骤热则生黄輭等疾热不可骤加风凉当渐渐开牕热而骤风凉则变僵此又不可不知也又正热猛着寒便禁口不食即用子盛无烟熟牛粪火用托火于槌箔下往来辟去寒气蚕自食叶】务本新书曰蚕必昼夜饲若顿数多者蚕必疾老少者迟老【二十五日老一箔可得丝二十五两二十八日老得丝二十两若月余或四十日老一箔止得丝十余两】饲蚕者慎勿贪眠以懒为累每饲蚕后再宜绕箔看一遍饲蚕叶要均匀若值阴雨天寒比及饲蚕先用干桑柴或去叶秆草一把防火绕箔照过煏出寒湿之气然后饲之则蚕不生病一眠十分眠才可住食至十分起方可投食若八九分起便投叶饲之直到老决都不齐又多损失停眠至大眠蚕欲囘眠时见黄光便住食擡解直起齐慢饲叶宜薄撡厚则多伤慢食之病盖因生蚕得食力须勤饲最忌露水湿叶并雨湿叶饲之则多生病
　　韩氏直説曰抽饲断眠法蚕向眠时量黄白分数抽减所饲之叶渐次细切薄撡频饲【如十分中有三分黄光者即十分中减叶三分比防常稍宜细切薄掺顿数亦宜稍频如十分中有五分黄光即减五分比前次又细切薄掺其顿数亦宜加频如十分中有八分黄光即减去八分比先次切令极细掺令极薄其顿亦令极频】十分黄光不问阴晴早夜急须擡过【预备箔蓐可无失悮】擡过时住食起齐时投食此为抽饲断眠之法谓抽减眠蚕之叶不致覆压专饲未眠之蚕使之速眠不惟眠起得齐且无叶罨燠热之病前人谓学取抽饲断眠法年年嵗计得丝蚕不可不知也
　　务本新书曰擡蚕要众手疾擡若箕内堆聚多时蚕身有汗后必病损渐渐随擡减耗纵有老者簇内多作薄皮蚕沙宜频除不除则久而发热热气熏蒸后多白僵每擡之后箔上蚕宜稀布稠则强者得食弱者不得食必绕箔游走又风气不通忽遇仓卒开门暗值贼风后多红僵布蚕须要手轻不得从髙掺下如或髙掺其蚕身递相击撞因而蚕多不旺已后簇内懒老翁赤是也【要防云蚕有白僵是小时阴气蒸损天晴急用簸箕三四具转蚕中庭使日气煦照擡一箔则复布一箔得日气则尽解矣　野语云蚕燠干松者其蚕无病蚕燠成片湿润白积者蚕为有病速宜擡解如正可擡却遇阴雨风冷则不敢擡用茅草细切如荳每一箔可用一斗或二斗匀撒蚕上上再掺叶移时蚕因食叶沿上其茅草能隔燠沙天晴再擡如无茅草秆草次之】
　　士农必用曰分擡之便惟在频款稀匀使不致先湿损伤也【蚕滋多必须分之沙燠厚必须擡之失分则不胜稠叠失擡则不胜蒸湿故宜频蚕者柔輭之物不禁触弄小而分之犹能爱防大而擡之莫能顾惜也未免久堆乱积逺掷髙抛生病损伤实由于此故宜安款而稀匀也】或有不齐频饲以督其后者使之相及而各取其齐也【蚕眠不齐病原于初今既然矣当从此以治之如于纯黄之中杂见其退白而向黄者是与纯黄不相悬逺频饲以督之则犹得相及饲频则可速其眠故尔如巳见纯黄又多青白此与纯黄既逺虽饲之之频则亦莫及盖蚕之变色为变之小其眠则絶食退肤为变之大也为蛹为蛾则变之尤大而至于化也凡至纯黄则结嘴不食而眠如人之大病周身之气血一为变换一昼夜静安不扰则眠为得所今以青白者尚多饲而乱之动而蹂之则眠而失其所矣比其青白者变黄而向眠则此已过眠而动起动起之初欲得少食亦如人之病起欲得少食以接气血也以后者方眠勒其食而不投以困以饿又必待后者动起而饲之多病少丝端为可惜故蚕经云眠起不齐丝减少良谓此也】
　　务本新书曰初饲蚁法宜旋切细叶微筛【切刀宜快快则粗细匀停】不住频饲一时辰约饲四顿一昼夜通饲四十九顿或三十六顿懒者颇疑烦冗予曰新蚁止食桑叶脂脉若顿数不多譬如寸乳婴儿小时失乳后必羸弱病生蚁初生须隔夜采东南枝肥叶瓮中另顿旋取细切士农必用曰饲蚁之法【当宿浇其桑旋摘其叶宿浇则多液旋摘则不干利刃以细切之疎筛以薄布之非利刃则无液非细切则盖螘非筛则不匀非匀则偏食然叶楂之微液不能久存少顷之间即成枯涸故须旋切而频筛也】第一日饲一复时可至四十九顿第二日饲至三十顿【叶微加厚】第三日饲至二十余顿【又稍加厚】宜极暖宜暗【大凡初螘宜暗眠宜暗将眠及眠起宜微明向食宜明后仿此】
　　士农必用曰擘黑法第三日己午时间于别槌上安三箔【如前初安槌法】微带燠薄掲蚁款手擘如小棊子大布于中箔可盈满【不留植也】可渐渐加叶饲早晴可卷东牕苫【使受东照】及当日背风牕【自此后常日宜如此天阴早暮且不宜至夜则闭凡迎风牕苫及西照牕苫不可开蚕畏风也后皆仿此虽大眠后喜凉亦可以避其猛风也】渐渐变色随色加减食至纯黄则不饲是谓头眠不以早晩擡过
　　士农必用曰擡头眠【蚕眠结觜不食皮肤退换蚕之一大变也】别槌上布四箔【上下隔尘润中二箔安蚕用蓐如前】薄带沙燠掲蚕分如大棊子大布满中二箔【沙燠厚则蒸蚕生病】一复时可六顿次日可渐渐加叶可开卷牕一半初向黄时宜极暖眠定宜暖起齐宜微暖　擡头眠饱食【正食时擡名擡饱食】分如小钱大布满三箔【辨色加减食】
　　士农必用曰擡停眠分如小钱微大布满六箔起齐头食宜薄一复时可四顿次日可渐加叶【辨色加减】或全开卷牕【惟避当风牕】初向黄时宜暖眠定宜微暖起齐宜温　擡停眠饱食【如前法】蚕可拨可掺不须分掲可布满十二箔【然不可髙抛逺置恐损蚕身辨色加减食】
　　务本新书曰大眠起燠宜频除蚕宜频饲或西南风起将门牕帘荐放下此际不宜擡解箔上布蚕须相去一指布蚕一个取腊月所藏菉豆水浸微生芽晒干磨作细面【腊月所藏白米蒸熟作粉亦可】第四顿收食拌叶匀饲解蚕热毒丝多易缲坚韧有色【如叶少去秋所收桑叶再捣为末水洒新叶微湿掺末拌匀接阙饲蚕比食豆麺系本食之物又莴苣亦可接】蚕屋南檐外先所架立搭棚檩柱此时搭盖
　　士农必用曰擡大眠分如折二钱大布满二十五箔起齐投食一复时可三顿第一顿宜薄【但可覆白】第二顿比前又薄【仍覆白】第三顿如第一顿【覆白此三顿食如不短则其蚕至老食慢】次日可渐加叶【辨色加减顿数】可全开卷牕照牕【过热则更劙开牕纸但不至热则不拘此例】初向黄时宜微暖眠定宜温齐宜凉可落蓐【大眠起投食后第六七顿可落蓐全去沙燠蓐草息即是擡饱食】可分至三十箔【辨色加减食】正食时毎饲后可挟叶筐绕槌巡之但见箔上有班黎处即掺叶补合【蚕至大眠后正食时阙一分叶即减一分丝也但见有班黎处是蚕先食叶透也即当补合不如此则后来多有薄收也】拌米粉【腊月内成造者】至第七八顿食后于己午时间将切下叶摊在箔上【元扈先生曰大眠后尚切叶食今人全不尔不知北土何如宜详问之亦不知今人不切无害否宜两试之】新水洒拌极匀待少时纳罗白粉子拌令极匀【毎叶一筐用新水一升粉子四两如无止用新水】一筐可饲一箔【所有之蚕皆可饲一顿】拌桑面【令蚕体充实为茧坚厚为丝坚韧也】切叶洒拌新水极匀罗桑面拌匀于大眠后间饲三五顿【假令毎顿饲叶二筐今止用一筐减叶一半如蚕盛叶阙大眠后间饲之五顿亦无妨蚕食不阙不可用】擡沙于大眠饲食第十一二顿间可擡【擡如前法全去沙□不如此则不禁蒸郁临老生病难以抽缲】蚕欲老饲之宜细薄宜频【养老如养小亦如人老多食则伤若不如此则食叶不浄其叶蒸温带叶入簇所结茧亦湿润如经盐水此名簇汁茧难抽缲】宜微暖【如人老不禁寒凉然亦可相度当时天气凉暖消息斟酌大意比大眠后未老时宜微暖也依按其法蚕自螘至老不过二十四五日过此日数愈多桑愈费而丝愈少也】
　　韩氏直説曰蚕自大眠后十五六顿即老得丝多少全在此数日【叶足则丝多不足则丝少】见有老者依抽饲断眠法饲之十蚕九老方可就箔上拨蚕入簇如是则无簇汁蒸热之患茧必早作而多丝【养蚕无巧食到便老】
　　桑蚕直説曰四眠蚕别是一种与养春蚕同但第三眠止擡开十五箔擡饱食二十箔大眠擡三十箔
　　黄省曾曰蚕之自蚁而三眠也俱用切叶其替擡也用糠笼之灰糁焉则蚕体快而无疾或布网而替擡其饲火蚕也必勤叶尽即饲毋使饥吞火气而病其替蚕也食半而替则功省而蚕不劳其三眠之起也斤分于一筐一筐之蚕可以得茧八斤为丝一车而十六两其蚁之初出也以蔷薇之叶焙燥揉碎之糁之蚁上闻香而集之于上乃以鵞翎拂下其厝火也炭之团爇之而灰以遏之瓦以覆之温温然而已绵被以隔之而后置之于被之上焉若炽焉或饥焉则伤于火其长也焦黄不食而死勿食水叶食则放白水而死雨中之所采也必拭干之或风戾之
　　簇以稻草为之杀疏之必洁则不牵丝乃握而束之厚借以所杀疏之草殻可以御地湿可以承坠蚕乃以握许登之勿覆以纸至次日少以稻秆糁焉以属其作缀之未成者勿用菜箕善绊扰而薄茧七日而摘半月而蛾生【交五月节梅风吹之则生】凡蚕色之青也为老之其在簇而有雷则以退纸覆之以防其畏
　　茧长而莹白者细丝之茧大而晦色青葱者粗丝之茧皆挦去其蒙戎之衣其内溃而渍湿者谓之隂茧及薄而杂者绵之茧可为粗丝不可以经日经日则丝烂而难抽不可以焚香焚香则蛆穴而难抽大者谓之麄工缲之不可及也淹而瓮之泥之【毎大缸用盐四两荷叶包之于缸瓮之口又塞实荷叶】至七日而蛾死泥之也仍数视之有少罅则蛾生凡拈丝绵之线一分银是拈一两其为绵也蛾口为最上岸次之黄茧又次也茧衣者为最下蛾口者出蛾之茧也上岸者缲汤无绪捞而出者也茧衣茧外之蒙茸蚕初作茧而营者也
　　蚕不可以受油镬之气不可以受煤气不可以焚香亦不可以佩香零陵香亦在所忌否则焦黄而死不可以入生人否则游走而不安箔蚕室不可以食姜暨蚕豆养之人后髙为善以筐计凡二十筐庸金一两看缲丝之人南浔为善以日计毎日庸金四分一车也六分其上簇也而无火则缲之也必不浄蚕妇之手不可以撷苦荬手有苦荬之气令蚕青烂食之者亦不可以入蚕之室
　　韩氏直説曰稙蚕疾老少病省叶多丝不惟收却今年蚕又成就来年桑稙蚕生于谷雨不过二十三四日老方是时桑叶发生津液上行其桑斫去比及夏至【夏至后一隂生津液不上行】可长月余其条叶长盛过于往嵗至来年春其叶生又早矣积年既久其桑愈盛蚕自早生
　　韩氏直説曰晩蚕迟老多病费叶少丝不惟晩却今年蚕又损却来年桑世人惟知婪多为利不知趋早之为大利压覆蚕连以待桑叶之盛其蚕既晩明年之桑其生也尤晩矣
　　务本新书曰蚕有十体寒热饥饱稀密眠起慢【谓饲时慢也】
　　蚕经曰蚕有三光白光向食青光厚饲皮皱为饥黄光以渐住食
　　韩氏直説曰蚕有八宜方眠时宜暗眠起以后宜明蚕小并铺纸时宜暖宜暗蚕大并起时宜明宜凉向食时宜有风【避迎风牕开下风牕】宜加叶饲新起时怕风宜薄叶慢饲蚕之所宜不可不知反此者为其大逆必不成矣蚕经曰蚕有三稀下蚁上箔入簇
　　蚕经曰蚕有五广一人二桑三屋四箔五簇【谓苫蓆蒿稍等】务本新书蚕忌曰忌食湿叶　忌食热叶　蚕初生时忌屋内扫尘　忌煎鱼肉　不得将烟火纸撚于蚕房内吹灭　忌侧近舂捣　忌敲击门牕灶箔及有声之物　忌蚕房内哭泣呌唤　忌秽语滛辞　夜间无令灯火光忽射蚕屋牕孔　未满月产妇不宜作蚕母蚕母不得频换顔色衣服洗手长要洁浄　忌带
　　酒人将桑饲蚕及擡解布蚕　蚕生至老大忌烟熏不得放刀于灶上箔上　灶前忌热汤泼灰　忌产
　　妇孝子入家　忌烧皮毛乱发　忌酒醋五辛鳣鱼麝香等物　忌当日迎风牕　忌西照日　忌正热着猛风暴寒　忌正寒走令过热　忌不浄洁人入蚕屋蚕屋忌近臭秽
　　务本新书曰簇蚕地宜髙平内宜通风匀布柴草布蚕宜稀密则热热则茧难成丝亦难缲东北位并养六畜处树下阬上粪恶流水之地不得簇【野语如天气暄热不宜日午簇蚕蚕光不禁日气晒暴故也】
　　士农必用曰治簇之方惟在干暖使内无寒湿【簇中茧病有六一簇汚二落簇三游走四变赤蛹五变僵六黒色簇汚之病蚕老食叶不浄其叶蒸湿带叶入簇故茧亦湿润此为簇汚其余五病皆地湿天寒所致○扈先生曰亦不止为地湿天寒自择种至上簇无时不可得病也】蚕欲老可簇地盘烧令极干除扫灰浄于上置簇【扈先生曰此是北法南方正值梅天万难作此所以皆须屋内簇定须着火】
　　韩氏直説曰安圆簇于阜髙处打成簇脚一簇可六箔蚕十分中有九分老者宜少掺叶【名上马叶】就箔上用簸箕般去宜款手掺于箔上【自东南起头不合落地】务令稀匀上复覆梢蒿【或荳防】复掺蚕如前至三箔覆梢倒根在上【如此则簇圆又稳】自后蚕可近上掺至六箔覆蒿令簇圆上用箔围苫缴簇顶如亭子様【防雨】至晩又用苫将簇从下缴至上苫相接日出髙时卷去至晩复缴三日外茧成不用【马头簇亦依上苫缴柴薪要广簇又玲珑中间宜架起蚕多者宜马头簇放脚宜南北】晒簇上蚕后第三日辰巳时间开苫箔日晒至未时复苫盖如前如当日过热上搘单箔遮日色　翻簇上蚕时被雨霑湿雨才止才晴即选一簇地盘【如雨湿了则取干墙上原覆治簇之法如前】不以成茧不成茧翻腾迁移别簇封苫如前小雨则不须但可曝晒【又有一法临簇有雨只于蚕屋中本槌下地面上安簇开了门牕使透风气早夜或隂雨变寒则开门牕添牛粪火比翻簇之法又为妙也又一法槌箔上虚撒蒿槌周围簇梢与蒿箔苫围之蚕自作茧犹胜于雨中簇也】
　　务本新书曰茧宜并手忙择凉处薄摊蛾自迟出免使抽缲相逼
　　士农必用曰缲丝之诀惟在细圆匀使无褊慢节核【接头为节疙疸为核】麄恶不匀也【生茧缲为上如人手不及杀过茧慢慢缲杀茧法有三一日晒二盐浥三然蒸最好人多不防日晒损茧盐浥者稳】热釜【可缲粗丝单缴者双缴亦可但不如冷盆所缲者洁浄光莹也】釜要大置于灶上【如蒸灶法】釜上大盆甑接口添水至甑中八分满甑中用一板拦断可容二人对缲也茧少者止可用一小甑水须热宜旋旋下茧【多下则缲丝不及煑损】冷盆【可缲全缴细丝中等茧可缲双缴比热釡者有精神而又坚韧虽曰冷盆亦是大温也】盆要大先泥其外【口径二尺五寸之上者预先翻过用长粘泥泥厎并四围至唇厚四指将至唇渐薄日晒干名为串盆】用时添水八九分【水宜温暖常匀无令乍寒乍热】釡要小【口径一尺以下者小则下茧少茧欲频下多下则煮过又不匀也】用突灶半破塼坏圆垒一遭中空【直桶子様】其髙比缲丝人身一半其圆径相盆之大小当中垒一小台【径比盆厎大】坐串盆于小台上其盆要比圆垒髙一唇靠元垒安打丝头小釡灶比圆垒低一半揜火透圆垒【灶子后火烟过处名揜火】与揜火相对圆垒匝近上开烟突口做一卧突长七八尺以上先于安突一面垒一台比突口微低又相去七八尺外安一台髙五尺【或就用墙或用木为架子】用长一丈椽二条斜磴在二台上二椽相去阔一塼坏许用砖坏泥成一卧突【二椽上平铺塼坏一层两边侧立上复平盖泥了便成一卧突也须与灶口相背谓如灶口向南突口向北是也缲盆居中火冲盆厎与盆下台烟熖绕盆过烟出卧突中故得盆水常温人匀也又得烟火与缲盆相远其缲丝人不为烟火所逼故得安详也】○軠车床髙与盆齐轴长二尺中径四寸两头三寸【用榆槐木】四角或六角臂通长一尺五寸【六角不如四角軠角少则丝易解臂者辐条也或双辐或单辐双辐者稳】须脚踏又缲车竹筒子宜细【细似织绢穗筒子】铁条子串筒两桩子亦须铁也【两防桩子上横串铁条铁条串筒子既轻又科也不如此则不能成絶妙好丝古人有言工欲善其事必先利其器余如常法】○打丝头【用一人】小釜内添水九分满灶下燃麄干柴【柴细旋添火不匀停】水大热下茧于热水内【下茧宜少不宜多多则煮过缲丝少】用筯轻剔拨令茧滚转荡匀挑惹起囊头【粗丝头名囊头】手捻住于水面上轻提掇数度复提起其囊头下即是清丝摘去囊头【如重手搅拨囊头又于手拐子纒数遭可长五七尺将茧上好丝十分中去了二三分实为可惜如轻手剔拨起囊头长不过五尺也】一手撮捻清丝一手用漏杓窈茧款送入温水盆内【杓厎上多鑚眼子为漏杓漏瓢更好】将清丝挂在盆外边丝老翁上【盆边钉插一橛子名丝老翁○扈先生曰如此分得极匀为安详故即热釜亦宜如此】○缲丝【用一人】将丝老翁上清丝约十五丝之上【黄丝粗减茧数】总为一处穿过钱眼【钱下茧攅聚名丝窝又名絮盘】缴过防头蛾睂杖子上两缴杖子下两缴挂于軠上又取丝老翁上清丝如前挂于軠子【两个丝窝其头齐行】右脚踏軠右转长切照覻拨掠两丝窝于内有茧丝先尽蛹子沉了者茧丝断了茧浮出丝窝者其丝窝减小即取清丝约量添加务要两丝窝大小长均【眼专觑手频拨频添添不过三四丝失添则细了多添则粗了如或手添不迭脚慢踏軠其丝较争粗如或手添得多了脚踏軠其丝较争细手脚相应亦可取匀也○扈先生曰慢可为粗细却无此理○添丝搭在丝窝上便有接头将清丝用指面喂在丝窝内自然带上去便无接头也此名全缴丝圆无疙疸上等也中作纱罗上等疋段如蛾睂杖上只两缴名双缴丝不甚圆有小疙疸中等也不中纱罗中中等疋段如蛾睂杖上只一缴名单缴丝又名歇口丝褊慢有大疙疸不中疋段只中绢帛亦不坚壮此单缴歇口丝多只是热釡中缲也○扈先生曰今軠处缲丝皆只双缴亦无蛾睂杖而秦王诸家亦并不言全缴双缴单缴之异盖古法之废已久著书者亦只抄写节畧旧文而已未见今北缲车不知有蛾睂杖否宜索一具观之】扈先生曰愚意要作连冷盆釜俱改用沙锅或铜锅比铁釜丝必光亮以一锅专煮汤供丝头釜二具串盆二具缫车二乘五人共作一锅二釡共一灶门火烟入于卧突以热串盆一人执防以供二釜二盆之水为沟以泻之为门以啓闭之二人直釡专打丝头二人直盆主缫即五人一灶可缫茧三十斤胜于二人一车一灶缫丝十斤也是五人当六人之功一灶当二缫之薪矣并具图于后









　　韩氏直説曰蚕成茧硬纹理粗者必缲快此等茧可以蒸馏缲冷盆丝其茧薄纹理细者必缲不快不宜蒸馏此上宜缲热盆丝也其蒸馏之法用笼三扇用软草札一圏加于釜口以笼两扇坐于上其笼不以大小笼内匀铺茧厚三四指许频于茧上以手背试之如手不禁热可取去厎扇却续添一扇在上亦不要蒸得过了过了则软了丝头亦不要蒸得不及不及则蛾必鑚了如手背不禁热恰得合宜于蚕房槌箔上从头合笼内茧在上用手微拨动如箔上茧满打起更摊一箔冷定上用细栁梢微覆了其茧只于当日却要蒸尽如蒸不尽来日必定蛾出如此缲丝一月一般缲快釜汤内用盐一两油半两所蒸茧不致干了丝头【如馏茧多油盐旋入】务本新书曰凡养夏蚕止须些小以度秋种虑恐损坏萌条有误明年春蚕桑叶今时养热蚕以纸糊牕因避飞蝇遮尽往来风气天晴罨热生病隂则湿主白醭隂晴俱不便当以纱糊牕陈秆草作蓐【纸条先贴纱边余纸就糊牕上中间以线系纱在牕櫺上蚕罢以水润纸掲下明年再用】或用荻帘【粗麻线系织】凡牕系定不嵓泥之遮蔽飞蝇透脱风气另擗一房不令杂人出入【决要南北牕】以剪剪叶旦暮擡分兼夜频饲○秋蚕初生时去三伏犹近暑气仍存蚕屋多生湿润正要四通八达风气往来盖初生却要凉快以陈秆草作蓐勿用麦稭一日一擡失擡多生白醭一眠宜温再眠如春门牕俱挂荐帘屋内须用无烟熟火大眠全要暄暖大忌北风寒气勿饲雨露冷叶春秋蚕法首尾颠倒深宜体测○簇蚕时相次秋髙恐值夜寒风冷不能作茧可于簇西北埋柱系椽箔遮御北风寒气三两夜之间便可作茧【扈先生曰斟酌用火】
　　士农必用曰夏蚕【此别是一等俗谓三生蚕春养出夏种夏养出秋种秋养出来春种不可间阙阙则絶其种○扈先生曰今人呼二蚕种甚细然余家用春蚕种夏月养之仍得良茧也】自蚁至老俱宜凉忌蝇虫先于蚕生前用麦糠拥于蚕房壁脚下烧之【去湿气及诸虫子】擘黑后须一日早晨一擡其余并与养春蚕同【此蚕不可多养止欲收秋蚕种多则损叶然只可科采桑中穴条取叶也】○秋蚕【一名原蚕采叶不无伤桑春蚕不幸遇天灾不得已养之以补岁计然不宜稙宜穉也】初宜凉渐渐宜暖与养春蚕正相反【其间体须欲得所】初可摘叶蚕大则捋叶初欲纱糊牕渐渐天寒上复用纸糊留卷牕簇与缲丝法如前【要防热蚕槌厎亦宜用麦糠麦防烧之又大路上踏践起干尘土塾三四寸生蚕日于槌厎摊平可辟暑湿簇秋蚕多于簇必用熟火或致焚烧不若止于映北风处为簇簇厎用麦防均铺簇则用干桑柴为梢新干麦防为草得自然温暖之气不须用火矣经雨则倒簇○扈先生曰今人不养秋蚕止以夏蚕作来春种亦生又云秋蚕以补岁计此言甚妙秋时多晴更比春蚕为稳今人先言二蚕不食头叶致昧秋蚕补岁计之理不知二蚕何故不食头叶夏秋蚕俱要计算除蚊蝇】







　　农政全书卷三十一
<子部,农家类,农政全书>
　　钦定四库全书
　　农政全书卷三十二
　　明　徐光啓　撰
　　蚕桑
　　栽桑法
　　桑尔雅曰桑防有葚栀【郭璞曰防半也葚与椹同半有椹半无椹者名栀】女桑【俗称桑之小而条长者】桋桑山桑【似桑材中作弓及车辕】檿桑【即柘也饲蚕丝中琴瑟亦材之美者也　典术云桑乃箕星之精徐锴曰桑音若东方自然神木之名乃蚕所食也】
　　王祯种植篇曰货殖传云山居千章之材安邑千树枣燕秦千树栗蜀汉江陵千树橘齐鲁千树桑其人皆与千户侯等其言种植之利博矣观柳子厚郭槖駞传称駞所种树或移徙无不活且硕茂早实以蕃他人效之莫能如也又曰种树之不可无法也考之于诗帝省其山柞棫斯拔松柏斯兑周之所以受命也树之榛栗椅桐梓漆卫文公之所以兴其国也夫以王侯之富且贵犹以种树为功况于民乎周礼太宰以九职任万民一曰三农生九谷二即继之曰园圃毓草木其为民事之重尚矣然则种植之务其可缓乎种植之类伙矣民生济用莫先于桑故首述而备论之
　　王祯曰桑种甚多不可徧举世所名者荆与鲁也荆桑多椹鲁桑少椹叶薄而尖其边有瓣者荆桑也凡枝榦条叶坚劲者皆荆之类也叶圎厚而多津者鲁桑也凡枝榦条叶丰腴者皆鲁之类也荆之类根固而心实能久逺宜为树鲁之类根不固心不实不能久逺宜为地桑然荆之条叶不如鲁叶之盛茂当以鲁桑条接之则能久逺而又盛茂也鲁为地桑而有厌条之法传转无穷是亦可以久逺也荆桑所饲蚕其丝坚韧中【去声】纱罗用禹贡称厥篚檿丝【注曰檿山桑也此盖荆之美而尤者也】鲁桑之类宜饲大蚕荆桑宜饲小蚕
　　博闻録曰白桑少子压枝种之若有子可便种须用地隂处其叶厚大得茧重实丝毎倍常
　　齐民要术曰桑柘熟时收黑鲁椹【黄鲁桑不耐久谚曰鲁桑百丰锦帛言其桑好功省用力】即日以水淘取子晒燥仍畦种常薅令净明年正月移而栽之率五尺一根【凡栽桑不得者无地故正悉犁拨耳是以须穊不用稀且穊则长疾大都种椹长迟不如墨枝之速无栽者乃种椹也】其下常削掘种緑荳小豆【二豆良美润泽】栽后二年慎勿采沐【小采者长倍迟】大如臂许正月中移之【亦不须秃】率十步一树【隂相接者则妨禾豆】行欲小犄角不用正相当【相当者则妨犁】须取栽者正月二月中以钩弋压下枝令着地条叶生髙数寸仍以燥土壅之【土湿则烂】明年正月中截取而种之【住宅上及园畔固宜即定其田中种者亦如种椹法先穊种一二年然后更移之】
　　王祯曰齐民要术载收椹之黒者剪去两头惟取中间一截葢两头者其子差细种则成鸡桑花桑中间一截其子坚栗则枝榦坚强而叶肥厚将种之时先以柴灰淹次日水淘去轻秕不实者晒令水脉才干种乃易生
　　齐民要术曰凡耕桑田不用近树【伤桑破犂所谓两失】其犁不着处劚断令起斫去浮根以蚕矢粪之【去浮根不妨耧犁】十五年任为弓材【一张二百】亦堪作履【一两六十】裁截碎木中作锥刀靶【一个直三文】二十年好作犊车材【一乗直万钱】欲作鞍桥者生枝长三尺许以绳系旁枝木橛钉着地中令曲如桥十年之后便是浑成柘桥【一具直绢一疋】欲作快弓材者宜于山石之间北隂中种之其髙原山田土厚水深之处多揺掘深坑于坑之中种桑柘者随坑深浅或一丈五尺直上出坑乃扶疎四散此树条直异于常材十年之后无所不任【一树直绢十疋】
　　柘叶饲蚕丝可作琴瑟等弦清鸣响彻胜于凡丝逺矣汜胜之书曰种桑法五月取椹着水中即以手渍之以水灌洗取子隂干治肥田十亩荒田久不耕者尤善好耕治之毎亩以黍椹子各三升合种之黍桑当俱生锄之桑令稀疏调适黍熟获之桑生正与黍髙平因以利鎌摩地刈之曝令燥后有风调放火烧之常逆风起火桑至春生一亩食三箔蚕【扈先生曰取葚与鸡蛋食之粪中淘出种者更不生葚】王祯曰剶桑十二月为上时正月次之二月为下大抵桑多者宜省斫桑少宜省剶农桑要防云平原淤壤土地肥虚荆桑鲁桑种之俱可若地连山陵土脉赤硬止宜荆桑士农必用云种艺之宜惟在审其时月又合地方之宜使之不失其中葢谓栽培之宜春分前后十日及十月并为上时春分前后以及发生也十月号阳月又曰小春木气长发之月故宜栽培以养元气此洛阳方佐千里之所宜其他地方随时取中可也大抵春时及寒月必于天气晴明己午时借其阳和如其栽子已出元土忽变天气风雨即以热汤调泥培之暑月则必待晚凉仍预于园中稀种麻麦为防惟十一月栽种不生活
　　四时类要曰种桑土不得厚厚即不生待髙一尺又上粪土一遍
　　务本新书曰四月种椹东西掘畦熟粪和上耧平下水水宜湿透然后布子或和黍子同种椹借水力易为生发久遮日色或预于畦南畦西种后借防遮映夏日长至三二寸旱则浇之若不杂黍种须旋搭矮棚于上以箔覆葢昼舒夜卷处暑之后不须遮蔽至十月之后桑与黍稭同时刈倒顺风烧之仍掺粪土蔽灰春暖荣茂次年移栽
　　一法熟地先耩黍一陇另卷草索截约一托以水浸软麫饭汤更妙索两头各歇三四寸中间匀抹湿椹子十余粒将索卧于黍垅内索两头以土厚压中间掺土薄覆隔一步或两步依上卧一索四面取齐成行久旱宜浇十月刈烧加粪如前冬春拥雪葢粪清明前后扫去霖雨持觑稀稠移补比之畦种旋移省力决活早二年得力如旧有椹春种更妙后宜筑围墙固防或虑索繁碎以黍椹相和于葫芦内防种过处用箒扫勾或虑天旱宜就黍垅内拨土平匀顺垅作区下水种之
　　又法春月先于熟地内东西成行匀稀种次将桑椹与蚕沙相和或炒黍谷亦可趁逐雨后于北单耩或防种比之搭矮棚与黍同种縁隂髙宻又透风露虽种十数亩亦不甚委曲费力
　　士农必用曰种子宜新不宜陈【新椹种之为上隔年春种多不生防畦搭棚为上麻次之黍苗又次之】桑芽出间令相去五七寸【营造尺寸也他仿此】频浇过伏可长至三尺【割去麻】至十月内附地割了撒乱草走火烧过【火不可大恐损根】粪草葢至来春把耧去粪草浇毎一科自出芽三数个留旺者一条【已成根则不须防可频绕】至秋鲁桑可长五七尺荆桑可长三四尺【鲁桑可移为地桑荆桑可移入园养之】务本新书曰夫地桑本出鲁桑次以鲁桑萌条如法栽培拣肥旺者约留四五条锄治添粪条有定数叶不繁多众叶脂膏聚于一叶其叶自大即是地桑栽地桑法秋地于热白地内深耕一为如垅加粪拨土为区如无牛抠区亦可春分前后取腊月所埋桑条拣有萌芽处各盘七八寸或一尺鏉区下水卧条栽之覆土约厚三四指深厚则难生以手按匀区东南西种五七粒五月之后芽叶微髙旋添粪土已后条髙便作地桑或拣鲁桑草儿秋间埋头深栽更疾得力
　　士农必用曰地桑之功惟在治之如法不致荒燥【无树桑之家纯用地桑则人力倍省有树桑兼地桑之家树桑既成地桑可止而勿用加浇三之功使之滋长至其蚕大眠之后或树桑不能时至则可溉取地桑使晚蚕至终者不致缺食】○布地桑法墙围成园将园内地或牛犁或镢劚熟方五尺内掘一阬【毎地一亩今栽二百四十科】方深各二尺阬内下熟粪三升【生粪不中壮地少用】和土匀下水一桶调成稀泥将畦内种成鲁桑连根掘出一科自根上留身六七寸其余截去截断处火上烙过毎一阬栽一根将根坐于泥中【欲疾见功者栽二根】按至阬底提三五次【欲令根须皆顺】按桑身填与地平拥周围熟土令阬满次日筑实【匝阬四边筑下土至半阬根下土自实不实则根土不相着多悬死】上半阬拥熟土轻筑令平满【附身土不可筑实实则芽难生】用虚土封堆如大子様可厚五七寸周围自成环池【水浇于内】芽出于土四五指毎一根止留一二条【浇锄如法当年可长五尺余】次年附根割条叶饲蚕【须用厚背钢鎌一割要断钝鎌一割不能断则修楂又齐雨浸伤根地桑不要放出身只要躱従土中长出身出土名为脚髙身上所长条不旺又多被风雨摆折】割过处毎一根盘周围数芽出毎一科可许留四五条余者间去年年附地割之根渐旺留条渐多野鲁桑根科栽之亦可【全如前法也桑三年后正长旺五年后根相交根交则不旺春时将相交根斫断掘去添上粪土或浇过或得雨即复长旺次后斟酌其根欲大将压成栽子围别园如前法栽之三年后新桑茂盛养蚕斫桑时将旧桑根上只斫一条隔年自成一根分出栽为行桑如此传转无有尽期然鲁桑斫饲蚕其丝少坚韧可斟酌栽荆桑树于大眠后以叶间饲之】
　　韩氏直説曰地桑须于近井园内栽之有草则锄无雨则浇比及蚕生可浇三次其叶自然早生【桑种自有早生者迟生者须择其早生者为地桑则可】
　　钟化民曰种桑在正二月至八月亦可种根要理直泥要挨紧当以水粪浇灌方有生意【扈先生曰初种不用粪】
　　桑有二种一种有桑椹即以桑椹植地一二月即出一种将桑树柔条攀至于地以泥压于其上毎一桑眼即发一枝待至二三尺长其桑有根用剪剪下移种于地上即成桑树如今年压明年起明年又压后年又起生生不穷
　　黄省曽艺桑总论曰有地桑出于南浔有条桑出于杭之临平其鬻之时以正月之中上旬其鬻之地以北新闗内之江将桥旭旦也担而至陈于梁之左右午而散【大者株以二厘其长八尺】其种也耨地而粪之截其枚谓之嫁留近本之枝尺余许深埋之出土也寸焉培而髙之以泄水墨其瘢或覆以螺殻或涂以蜡而沥青油煎封之是防梅雨之所侵粪其周围使其根四达若直灌其本则聋而死未活也不可灌水灌以和水之粪二年而盛其在土也月一锄焉或二起翻也必尺许灌以纯粪遍沃于桑之地使及其根之引者不摘叶也三年则其发茂禁损其枝之奋者桑之下厥草木留则茂蚕之时其摘也必洁浄遂剪焉【南浔之剪价以七分】必于交凑之处空其榦焉则来年条滋而叶厚嵗嵗剪条则盛禁原蚕之饲饲则来年枝纎而叶薄桑之壅也以粪以蚕沙以稻草之灰以沟池之泥以肥土其初艺之壅也以水藻以棉花之子壅其本则暖而易发【扈先生曰以豆饼以棉饼以麻饼以猪羊牛马之粪】初春而修也去其枝之枯者树之低小者啓其根而粪泥壅之不然则叶迟而薄凡择桑之本也皱皮者其叶必小而薄白皮而节疎芽大者为柿叶之桑其叶必大而厚是坚茧而多丝髙而白者宜山冈之地或墙隅而篱畔五月也收桑椹而水淘少晒焉畦而种之至冬而焚其梢及明年而分种之短而青者宜水乡之地正二月也木钩攀之土压朞年而截之移而种之嵗粪也二其压也湿土则条烂焦土则根生撒子而种不若条而压其为桑之害也有桑牛寻其穴桐油抹之则死或以蒲母草草之状也如竹叶其桑叶之叶癞也亦以草汁而沃之桑之下可以艺蔬其艺桑之园不可以艺杨艺之多杨甲之虫【扈先生曰杨不可絶宜勤捕之】是食桑皮而子化其中焉二月而接也有挿接有劈接有压接有搭接有换接糓而接桑也其叶肥大桑而接梨也则脆美桑而接杨梅也则不酸勿用鸡脚之桑其叶薄是薄茧而少丝其叶之生黄衣而皱者木将就槁名曰金桑蚕则不食先椹而后叶者其叶必少有柘蚕焉是食柘而早茧其青桑无子而叶不甚厚者是宜初蚕望海之桑种之术与白桑同是皆腊月开塘而加粪即壅之以土泥或二或三六七月之间乃去其虫开塘加粪壅土宜迟紫藤之桑其种髙大是不用剪其叶厚大尤早种之也宜迩于灶屋不必开塘而粪壅惟幼稚之时待冬而粪或二或三以腊月为佳
　　务本新书曰桑生一二年脂脉根株亦必微嫰春分之后掘区移栽区北直上下裁成土壁壁底旁鏉其土下水三四外将桑箄儿靠壁栽立根科须得匀舒以土坚覆土壁地区地约髙三二寸大抵一切草木根科新栽之后皆恶揺摆故用土壁遮御北风迎合日色也今时移栽小桑微带根须上无寸土但经路逺风日耗竭脂脉栽后难活纵活亦不荣旺却称地法不宜此系拙谬今后应栽小树若路逺移多约十余树通为一束于根须上蘸沃稀泥泥上糁土上以草包【或蓆蒲包】包内另用淳泥固塞仍擗夹车箱两头不透风日中间顺卧树身上以蓆草覆葢预于栽所掘区下粪树到之时昼便下水依法栽培秋栽法平昔栽桑多于春月全树移栽春多大风吹摆加之春雨艰得又天气渐热芽叶难禁故多不活【活亦迟得力】若是斫去元榦再长树身桑闻铁腥愈旺地桑是其验也迤南地分十月埋栽河朔地脉颇寒故宜秋栽【霖雨内为上时】区深一尺之上平地约留树身一二指余者斫去栽罢地须坚筑以土封瘢比及地冻于上约量添粪春暖之后就粪拨为土盆雨则可聚旱则可浇树南春先种比及霖雨以来芽条丛茂就作地桑或削去细条存留旰者一二枝次年便可成树或是就压傍条一树又十余比之全树栽者树树必活桑亦荣茂也十月木迷宜栽埋头桑【截去桑身栽如秋栽】冬月根脉下行乘春并发一年之间长过元树栽二年之上桑谷雨其间但有芽叶不旺者以硬木贴树身去地半指一斧截断快锛更妙糁土封其树瘢树南种黍五七粒十余日始出芽条旱则频浇立夏之后不宜此法【大暑则不能】一嵗之中除大寒时分不能移栽其余月分皆可
　　农桑要防云凡新栽桑斫科采叶须得宜初栽后成科时中心长条上叶勿采其余在傍脚科止捋其叶且勿剸斫葢令枝条繁宻就为藩蔽以防牛畜咬掣摆拖挽之患后中心枝既粗即可剸斫在旁科条木根既盛脂脉尽归中心枝便可长成大树坚久茂盛不生糖心士农必用曰种艺之宜惟在审其时月又合地方之宜使之不失其中栽培所宜春分前后十日十月内并为上时春分前后以及发生也十月号阳月又曰小春木生长之月故宜栽培以养元气
　　又曰桑者易生之物除十一月不生活余月皆可仍须于园内稀种或麻黍为防毎嵗三月三日晴雨卜桑之贵贱
　　养树桑法墙围成园大小随人所欲将园内地耕劚熟方三尺许掘一阬【阬之方泽下粪水与栽地桑法同】将畦内种出荆桑全条连根掘出栽培亦如前法但所筑实土与地平上复用土封身一二尺周围自成环池【无雨则浇】待桑身长至一大人髙割去稍子则横条自长【任令滋长休科去新条当春不宜科科了数年不旺十二月内或次年正月科则不妨】如浇治有功至秋可长大如壮椽十月内或次年春可移为行桑【若不如此于园内养成从小便栽为行桑者多被风而孳畜损壊】野荆桑不成身者移根于园内养之亦同【栽培如地桑法芽出留旺者一条长至如大人髙其科养法如前】
　　务本新书曰压条法寒食之后将二年之上桑全树以兠橛祛定掘地成渠条上已成小枝者出露土上其余条树以土全覆树根周围拨作土盆旱宜频浇如无元树止就桑下脚窠依上掘渠埋压六月不宜全压士农必用曰春气初透时将地桑边傍一条稍头折了三五寸屈倒于地空处【多用栽子多屈防条随人所欲】地上先兠一渠可深五指余卧条于内用钩橛子即钉住【条短则二个长则三个】悬空不令着上其后芽条向上生如细杷齿状横条上约五寸留一芽其余剥去【可饲小蚕】至四五月内晴天己午时间横条两边取热溏土壅横条上成垅横条即为卧根至晚浇其根科【当夜卧根生须】至秋其芽条茁为条身至十月【或次年春分前后】际卧根根头截断取出土随间空处斫断一【拐子様】毎一根为一栽【此法出栽子无穷】
　　务本新书曰栽条法秋暮农隙时分预掘下区借地气经冬藏湿又分减栽时并忙区方深各二尺之上熟粪一二升与土相和纳于区内土宜北髙南下以留冬春雨雪【余区准此】腊月内拣肥长鲁桑条三二枝通连为一窠快斧斫下即将楂头于火内微微烧过毎四五十条与秆草相间作一束卧于向阳阬内【阬深长三四尺当预掘下防冬深地冻难掘】以土厚覆春已分后取出却将元区跑开下水三四升布粟三二十粒将条盘曲以草索系定卧栽区内覆土约厚三四指如或出露条尖三二寸覆土宜厚尺余俱当坚筑仍以虚土另封条尖已后芽生虚土自脱先于区南种地宜隂湿时时浇之若全卧栽者已后逐旋添土芽条长髙斫去傍枝三年可以成树或就作地桑
　　栽桑梢据埋头栽桑斫下桑梢相连三二枝为一窠栽如前法或于萝卜内穿过一枝假借气力更妙掘区坚埋依前法
　　垅种桑条秋耕熟地二月再摆匀东西起约量逺近拨土为区将腊月元埋桑条栽依前法或是单根肥长桑条依上栽之亦可
　　栽种桑条者若旧桑多处可以多斫萌条若是少处又虑斫伐太过次年悮蚕故具种椹压条栽条之法三者择而行之
　　士农必用曰挿条法墙围成园掘阬如地桑法大叶鲁桑条上青眼动时科条长一尺之上截断两头烙过每一阬内微斜挿三二条待芽出封堆虚土三五寸毎一根科止留一条至秋可长数尺次年割条叶饲蚕【止怕当年三伏日浇防不缺无不活者畦内挿亦可】如当处无可采之条预于他处择下大叶鲁桑腊月割条藏于土穴【如藏花果法接头透风则干了】至桑树条上青眼微动时开穴藏条上眼亦动截烙栽培用度如前
</div>
    <div class="pagination">
<a href="农政全书_page39.html">上一页</a><span>...</span><a href="农政全书_page35.html">35</a><a href="农政全书_page36.html">36</a><a href="农政全书_page37.html">37</a><a href="农政全书_page38.html">38</a><a href="农政全书_page39.html">39</a><span class="current-page">40</span><a href="农政全书_page41.html">41</a><a href="农政全书_page42.html">42</a><a href="农政全书_page43.html">43</a><a href="农政全书_page44.html">44</a><a href="农政全书_page45.html">45</a><span>...</span><a href="农政全书_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
