<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 53 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 53 页/共 132 页</h1>
    <div class="content">






　　绠图说
　　绠郭璞云汲水索也易卦云汔至亦未繘井方言繘自闗而东周洛韩魏间谓之络闗西谓之繘绠或作航俗谓井索下系以钩今汲用之家必有辘轳为绠设也












　　水篣图说
　　水篣集韵云竹箕也又笼也夫山田利于水源在上间有流泉飞下多经嶝级不无混浊泥沙淤澭畦埂农人乃编竹为笼或木条为卷芭承水透溜乃不壊田











　　钦定授时通考卷三十七
<子部,农家类,钦定授时通考>
　　钦定四库全书
　　钦定授时通考卷三十八
　　功作
　　泰西水法
　　用江河之水为器一种
　　龙尾车记
　　龙尾车者河濵挈水之器也治田之法旱则挈江河之水入焉潦则挈田间之水出焉治水之法浅涸则挈水而入方舟焉防濬则挈水而出畚锸焉不有水之器不得水之用三代而上仅有桔橰东汉以来盛资龙骨龙骨之制日灌水田二十亩以四三人之力旱嵗倍焉髙地倍焉驾马牛则功倍费亦倍焉溪涧长流而用水大泽平旷而用风此不劳人力自转矣枝节一蓌全车悉败焉然而南土水田支分栉比国计民生于焉是頼即兹器所在不为无功已独其人终嵗勤动尚忧衣食至北土旱灾赤地千里欲拯斯患宜有进焉今作龙尾车物省而不烦用力少而得水多其大者一器所出若决渠焉累接而上可使在山是不忧髙田筑为堤塍而出之计日可尽是不忧潦嵗与下田去大川数里数十里凿渠引之无论水稻若诸水生之种可以必济即黍稷菽麦木棉蔬菜之属悉可灌溉是不忧旱濬治之功出水当五分之一今省十九焉是不忧防凿龙蟠之斗旱熯之年上源枯竭穿渠旁引多用此器下流之水可令复上是不忧漕也盖水车之属其费力也以重水车之重也以障水以帆风以运旋本身龙尾者入水不障水出水不帆风其本身无铢两之重且交纒相发可以力转二轮递互连机可以一力转数轮故用一人之力常得数人之功又向所言风与水能败龙骨之车也在鹤膝斗板龙尾者无鹤膝无斗板器居水中环转而已湍水疾风弥增其利故用风水之力而常得人之功若有水之地悉皆用之窃计人力可以半省天灾可以半免嵗入可以倍多财计可以倍足方于龙骨之类大畧胜之然而千虑之一以当起予可也智士用之曲尽其变不尽方来或者无烦覼缕焉














<子部,农家类,钦定授时通考,卷三十八>
<子部,农家类,钦定授时通考,卷三十八>
　　龙尾图说
　　龙尾者水象也象水之宛委而上升也龙尾之物有六一曰轴轴者转之主也水所由以下而为上也二曰墙墙者以束水也水所由上也三曰围围者外体也所以为固抱也四曰枢枢者所以为利转也五曰轮轮者所以受转也六曰架架者所以制髙下也承枢而转轮也六物者具斯成器矣或人焉或水焉风马牛焉巧者运之不可胜用也
　　一曰轴
　　圜木为轴长短无定度视水之浅深斟酌焉而为之度二十五分其轴之长以其二为之径木之圜必中规而上下等以八绳附臬之法八平分其轴之周直绳而施之墨轴之两端因直绳之两端而施之墨八绳之交得轴之心也以八平分之一分为度以度八绳之墨皆平行相等而为之界以句股求之法两界斜相望而墨为之之竟轴而得一螺旋之墨因螺旋之墨而立之墙为螺墙墙之间而得螺旋之沟为螺沟螺沟者水道也轴得一墨焉则得一墙焉一沟焉水得一道焉或二之或三之四之以上同于是多则均一则专惟所为之既墙而围之既建而迤之而转之水则自螺旋之孔入也水之入于螺旋之孔也水自以为已下也而不自知其已上也故曰轴者转之主也水所由以下而为上也
　　注曰圜与圆同量水浅深者下文言句四股三五则岸髙九尺者轴之长当一丈五尺也凡作轴皆度岸髙以三五之法凖之二十五分之二者如轴长一丈则径八寸如本篇第一轴立靣图己丁长一丈则丁丙之径八寸也此畧言轴欲大耳若径至三寸以上不嫌长丈八寸以上不嫌长二丈也轴过小则水为之不升八绳附臬者周礼树八尺之臬县八绳下垂皆附于臬今轴身作线大畧似之也八平分者如轴两端图甲乙丙丁戊圏为轴之周所分甲乙乙丙等八分者平分度也轴之两端卧其轴各作已甲过心线依法分之即上下合也次于轴两端之邉依所分各界两两相对各作平行直线八线附木皆平直是为八平分轴之周如立靣图巳丁庚丙诸线是也次于丙端各作甲巳丁丙诸线则得轴两端之各庚心也以八平分之一为度者谓以甲乙为度从庚至辛作庚辛辛壬等短界线至丙而止八线皆如之各线之短界线皆平行皆相等也墨为之者从庚向癸以句股法作庚癸斜线内纒之至子外纒之至丑至寅至卯至辰斜纒轴靣竟轴而止则得一螺旋线也单线则为单墙单沟也若欲为双沟者则平分庚丑线得午从午外上向巳内下向未亦依法作螺旋线也若作四槽者又平分庚午于壬依法作之欲作三槽六槽九槽者先分轴为九平分欲作五槽十槽者先分轴为十平分依法作之
　　二曰墙
　　轴之上因各螺旋之绳而立之墙墙之法或编之或累之皆涂之墙之两端不至于轴之两端其至也无定度惟所为之以枢之短长称之八分其轴长以其一为墙之髙可灭也不可加也墙其累之也欲坚而无堕也其编之也欲密而平也其涂之也欲坸而无罅也两墙之间谓之沟沟水道也水行沟中而墙制之使无下行也故曰墙者所以束水也水所由上
　　注曰编墙之法削竹为柱依螺旋之线而立之每立一柱即与轴靣之八平分长线为直角如立柱于本篇一图之午即柱为垂线与庚丙长线为直角也而又与轴两端之丙丁为一直线也若本篇二图之癸丙是也削柱欲均安柱欲正列柱欲顺立柱欲齐既毕则以绳编之畧如织箔之势绳以麻或纻或菅或布或篾惟所为之既毕以沥青和蜡或和熟桐油和石灰瓦灰涂之或以生漆和石灰瓦灰涂之凡沥青加蜡与桐油取和泽而止石瓦灰相半桐油或漆和之取燥湿得宜而止累墙之法取柔木之皮如桑槿之属剥取皮裁令广狭相等以沥青和蜡依螺旋之线层层涂而积之累毕如前法涂之既毕而两墙之间成螺旋之沟水从沟行而墙不漏者是墙之善也八分之一者如轴长八尺则墙髙一尺此亦畧言髙之所至也一以下任意作之故曰可减不可增一法若欲为长轴则墙之髙与轴之径等
　　三曰围
　　墙之外削版而围之版欲无厚墙之两端顺墙柱之势穿轴而立四柱焉依墙之髙而束之环围板之端入于环围之外以铁为环而约之长者中分围之长以铁环约之又长者三分其长以两环约之围之版其相合也与其合于墙之上也皆合之以涂墙之齐围之外皆涂之以受雨露也围其合也欲无罅围之合于墙也欲无罅有围故水入螺旋之孔而不絶无罅故水行于螺旋之沟而不泄则水旋而上也故曰围者外体也所以为固抱也
　　注曰围之板量围径之大小与其长酌全体之重轻而制厚薄焉其长竟墙其广一寸以上视围径之小大增损之太广而合之则角见也其内面稍刳之以就墙之圆外面者围既合而削之当墙之尽穿轴为四柱者所以居环而受围也如本篇三图之卯寅辰午等是也环以坚韧之木为四弧弧各加于环柱之上合之成环焉环之下方或为沟焉居中以受围板之端或居外或居内为刻而受之如为沟于未此居中也为刻于申此居外也于酉居内也铁环之束在两端者与木环相抵卯午也戍亢也或中分约之者心斗是也若两中环者则在尾与箕也或不用铁环以绳约之而涂之齐与剂同合以涂墙之剂者沥青和蜡或油灰或漆灰也若涂围之周者则漆灰为上油灰次之沥青和蜡者恐不耐暑日也为下而欲速成则用之欲解而时修则用之是者暑日架之则以苫盖之水入于螺旋之孔者孔在环之内轴之外四柱之中戍亥角亢之间是也虽下向必入者以迤故水趋于围也既其出则在卯寅辰午之间矣一法墙之两端以二圆版葢之开围板之下端而水入之开上端之圆板而出之其效同焉
　　四曰枢
　　轴之两端铁为之枢当心而立之枢之用在圜轮在围若在轴者皆圜之轮在上枢方其上枢之上轮在下枢方其下枢之下方之者以居轮立枢欲正欲直不正不直者轻重不伦也既正既直轻重均转之如将自转焉则虽大而无重也故曰枢者所以为利转也
　　注曰当心者本篇一图之庚心也枢之大小长短无定度量全体之轻重制大小焉量轮之所在与地之所宜制短长焉轮所在者有七下方详之也方则止故可以居轮正者当庚之心直者与轴端圆面为直角与轴上八平分线俱为一直线也求正尚有轴端诸线可凭求直稍难焉今立一试法视一图轴两端诸分线以规一抵轴端邉之乙一抵枢之顶心为度次去乙抵戊量之又去戊抵己量之皆至于枢之顶心者即枢直也如将自转者成速之甚也
　　五曰轮
　　轮有七置轮有三式七置者当围之中焉围之两端焉轴之两端焉两枢焉在围者夹其围而设之辐辐之末周之以辋焉辋树之齿焉在轴与枢者方其处而入之毂毂树之齿焉凡轮皆以他轮之齿发之其疾徐之数视轮与他轮之大小焉其齿之多寡焉故轮欲密附而少为之齿轮附而齿少他轮大而齿多则其出水也必疾矣故曰轮者所以为受转也
　　注曰轮有七置者因地势也量物力也相大小而制疾徐也在围之中者本篇四图之丁是也在围之两端者丙与戊是也在轴之两端者乙与巳是也在两枢者甲与庚是也若车大而轴长出水之地髙则在丁矣若平地受水而用人力畜力风力者当在甲乙丙矣用水力当在戊巳庚矣夹围之辐子丑之类是也辛者容围之空也壬癸辋也寅卯之类齿也方其处者轴与枢当受毂之处也辰入枢之空也戍入轴之空也午毂也酉亦毂也未申亥角之类皆齿也他轮者或人车或马牛驘车或风车或水车之轮也此诸车之轮者非谓其大卧轮也盖指接轮焉接轮者农家所谓拨子是也试言人车则有卧轴也卧轴之一端有接轮卧轴之上有拐木也今于甲乙丙任置一轮焉如置在轴之乙轮即以卧轴之接轮交于乙轮人践拐木而转之接轮与乙轮相发也若马牛驘车及风车则有卧轴也卧轴之两端皆有接轮今以其一交于乙轮以其一交于彼车之大卧轮驾畜焉颿风焉而转之接轮与乙轮相发也若水转之车则有卧轴也卧轴之一端有接轮卧轴之上有立轮立轮之外有受水之箑也今于戊巳庚任置一轮焉如置在轴之巳轮即以卧轮之接轮交于巳轮水激于箑而卧轴为之转接轮与巳轮相发也疾徐之数与他轮相视者如乙巳之轮齿十二人车之接轮齿十二是拐木一转而得一转也如枢轮之齿八而人车之接轮齿十六是拐木一转而得二转也人车之接轮齿二十四是一转而得三转也若枢轮之齿八而驾畜颿风之卧轮齿七十二是一转而得九转也故曰轮欲密附密附则齿为之少他轮欲大大则齿多然而密者过密焉则力为之不任大者过大焉则迟故曰因地势量物力相大小而制徐疾焉今图枢轮之齿八轴轮十二围轮十六约畧作之非定率也趣欲使两轮之交踈密相等焉长短相入焉相闗相发而不滞则足矣其小者欲无用轮方其枢之末别为衡衡之一端入于枢焉其一端植之柱焉柱之体圆又为之掉枝而首为圆孔焉以掉枝之圆孔入于柱而转之若大者而欲无用轮则以两掉枝同加于柱两人对执而转之最大者两掉枝之末各为持衡四人或六人对持其衡而转之
　　六曰架
　　架者一上一下皆为砥柱或木焉或石焉或瓴甋焉柱之植欲坚以固也下柱居水中以铁为管施之柱首迤而上向以受下枢之末制管髙下量水之势令得入于螺沟之下孔而止也上者居岸以铁为管施之柱首迤而下向以受上枢之末若轮与衡在上枢之末者则中枢而设之颈以铁为山口而架枢其上出其枢之末以受轮与衡也制髙下之数以句股为法而轴心为之五焉则句四焉股三焉过偃则不髙过髙则不升注曰瓴甋砖也坚者其本体坚固者其立基固也上柱者本篇五图之甲乙是也下柱者丙丁是也上管以受上枢戊也下管以受下枢巳也句股法者一髙一下如四图之亢房线而置之令上枢之末在亢下枢之末在房也三四五者如上枢之末为亢至下枢之末为房长一丈如法置之则自下枢之末房依地平作平行线自上枢之末亢作垂线而两线相遇于氐其亢氐线必长六尺氐房线必长八尺也若迤建于岸之侧谓无从作垂线者则以句股法反用之以围板为倒别作一尾箕垂线为股尾为直角作尾心横线为倒句若尾箕长一尺五寸偃仰移就之令尾心长二尺即心箕必二尺五寸而亢房线必合三四五之句股法也凡围板长一丈水髙必六尺求多焉不可得相水度地制器者以此计之若水过深岸过髙器不得过长则累接而上之累接之法亦以接轮交而相发也
　　用井泉之水为器二种
　　玉衡车记
　　玉衡车者井泉挈水之器也既逺江河必资井飬井汲之法多从绠缶饔飱朝夕未觉其烦所见髙原之处用井灌畦或加辘轳或借桔橰似为便矣乃俛仰尽日润不终亩闻三晋最勤汲井灌田旱熯之嵗八口之力昼夜勤动数亩而止他方习惰既见其难不复问井灌之法嵗旱之苖立视其槁饥成以后非殍则流吁可悯矣今为此器不施绠缶非借辘轳无事桔橰一人用之可当数人若以灌畦约省夫力五分之四髙地植谷家有一井纵令大旱能救一夫之田数家共井亦可无饥饿流亡之患若资饮食则童防一人足供百家之聚矣且不湏俛仰无烦提挈畧加干运其防若抽故烟火会集之地一井之上尚可活一防民也







<子部,农家类,钦定授时通考,卷三十八>
<子部,农家类,钦定授时通考,卷三十八>








　　玉衡图说
　　玉衡者以衡挈柱其平如衡一升一降井水上出如趵突焉玉衡之物有七一曰双筩双筩者水所由代入也二曰双提双提者水所由代升也三曰壶壶者水之总也水所由续而不絶也四曰中筩中筩者壶水所由上也五曰盘盘者中筩之水所由出也六曰衡轴衡轴者所以挈双提下上之也七曰架架者所以居庶物也七物者备斯成器矣更为之机输焉巧者运之不可胜用也
</div>
    <div class="pagination">
<a href="钦定授时通考_page52.html">上一页</a><span>...</span><a href="钦定授时通考_page48.html">48</a><a href="钦定授时通考_page49.html">49</a><a href="钦定授时通考_page50.html">50</a><a href="钦定授时通考_page51.html">51</a><a href="钦定授时通考_page52.html">52</a><span class="current-page">53</span><a href="钦定授时通考_page54.html">54</a><a href="钦定授时通考_page55.html">55</a><a href="钦定授时通考_page56.html">56</a><a href="钦定授时通考_page57.html">57</a><a href="钦定授时通考_page58.html">58</a><span>...</span><a href="钦定授时通考_page54.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
