<!DOCTYPE html>
<html>
<head>
    <meta charset="UTF-8">
    <title>农政全书 - 第 34 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 34 页/共 125 页</h1>
    <div class="content">

　　掼稻簟掼抖擞也簟承所遗稻也农家禾有早晚次第收获即欲随手得粮故用广簟展布置木物或石于上各举稻把掼之子粒随落积于簟上非惟免汚泥沙抑且不致耗失又可晒谷物或卷作诚为多便南方农种之家率皆制此【图不载】
　　扈先生曰不如掼床为便今农家所用栈条即簟也

　　农政全书卷二十四
<子部,农家类,农政全书>
　　钦定四库全书
　　农政全书卷二十五
　　明　徐光启　撰
　　树艺
　　谷部上
　　王祯百谷序曰尝谓上古之时人食鸟兽血肉以为食至神农氏作始尝草别谷而后生民粒食赖焉物理论曰百谷者三谷各二十种为六十种蔬菓各二十种共为百谷注云粱者黍稷之总名稻者既种之总名菽者种豆之总名三谷各二十种为六十蔬菓之类所以助谷之不及也夫蔬熟平时可以助食俭嵗可以救饥其菓实熟则可食干则可脯丰歉皆可充饥古人所谓木奴千无凶年非虚语也虽曰种各有二十殆难枚举今故总为编録其陂泽之产园野之材与夫杂物品类上以助百谷之阙下以补诸物之遗条列而详具之庶防览者择取而备用焉
　　谷名攷五谷禾麻粟麦豆也周礼注又以麻黍稷麦豆为五谷六谷者谷黍稷稻麦蓏八谷者黍稷稻粱禾麻菽麦九谷者谷黍稷秫稻麻大小豆大小麦郑注又云九谷无秫大麦而有粱蓏
　　黍尔雅曰秬黒黍秠一稃二米【郭璞曰秠亦黒黍也说文曰黍可为酒从禾入水为意　泛胜之曰黍暑也当暑而生暑后乃成也杂隂阳书曰黍生于榆六十日秀秀后六十日成王祯曰诗云维秬维秠秬黒黍也又曰秬鬯一卣此言黍之为酒尚矣今有赤黍米黄而黏可蒸食白黍酿酒亚于糯秫又北地逺处惟黍可生其茎穗低小可以醸酒又可作馔粥黏滑而甘此黍之有补于艰食之地也凡祭祀以之为上盛贵其色味之美也　广志有赤黍白黍黄黍大黒黍牛黍燕额马革驴皮稻尾湿屯黄田塸云莺鸽之名】
　　齐民要术种黍法曰凡黍穄田新开荒为上大豆底为次谷底为下地必欲熟【再转乃佳若春夏耕者下种后再劳为良】一畆用子四升三月上旬种者为上时四月上旬为中时五月上旬为下时夏种黍穄与植谷同时非夏者大率以椹赤为燥湿黄塲种讫不曳挞常记十月十一月十二月冻树日种之万不失一【冻树者凝霜封着木条也假令月三日冻树还以月三日种黍他皆仿此十月冻树宜早黍十一月冻树宜中黍十二月冻树宜晚黍若从十月至正月皆冻树者早晚黍悉宜也】苗生陇平即宜耙劳锄三遍乃止锋而不耩【苗晚耩即多折也】刈穄欲早刈黍欲晚【穄晚多零落黍早米不成谚曰穄青喉黍折头】皆即湿践之久积则浥郁操踒多兜牟穄践讫即蒸而裛之【不蒸者准舂米碎至春又土臭蒸则易舂米坚香气经夏不歇】黍宜晒之令燥【湿聚则鬱】凡黍黏者薄收穄味美者亦收薄难舂孝经援神契曰黒坟宜黍麦尚书考灵曜云夏火星昏中可以种黍泛胜之书曰先夏至二十日此时有雨疆土可种黍一畆三升黍心未生雨灌其心心伤无实凡种黍覆土锄治皆如禾法欲疎于禾【疎黍虽科而米黄人多减及空令概虽不科而米白且均熟不减更胜疎者】崔氏曰四月蚕入簇时雨降可种黍禾夏至先后各二日可种黍虫食李者黍贵也
　　稷尔雅曰粢稷也【礼记祭宗庙稷曰明粢南人承北音呼稷为穄谓其米可供祭也　陶景曰稷与黍相似　许慎曰稷五谷之长田正也此乃官名非谷号先儒又以稷为粟类也　贾思勰曰谷者总名非止为粟也然今人专以稷为谷望俗名之耳郭璞曰今江东呼稷为粢孙炎曰稷粟也　杂隂阳书曰稷生于枣或掦九十日秀秀后六十日成　春秋说题曰粟之为言续也粟五变一变而以阳生为苗二变而秀为禾三变而粲然为之粟四变入臼米出甲五变而蒸饭可食　宋均注云阳以一立为法故粟积大一分穗长一尺文以七列精以五立西者金所立米者阳精故西字米而为粟　广志曰有赤粟白茎有黒格雀粟有张公斑有含黄有苍背稷有雪白粟亦名白粟又有白蓝下竹头青白逯麦擢石精狗蹯之名种云　贾思勰曰朱谷髙居黄刘猪猪道愍黄防谷黄雀懊黄续命黄百日粮又起妇黄辱稻粮奴子塲音加支谷焦金黄防鸣合履今一名麦争塲此十四种早熟耐旱免虫□谷黄辱稻粮二种味美今堕车下马看白羣羊悬蛇赤尾龙虎黄雀民溱马泄缰刘猪赤李谷黄河摩粮东海黄石防嵗青茎青黒好黄陌南木隈隄黄宋簧痴指张黄兎胠青惠目黄写风赤一岘黄山鹾顿党黄此二十四种穗皆有毛耐风免雀暴一岘黄一种易舂寳珠黄俗得白张邻黄白鹾谷銁干黄张蚁白耿虎黄都奴红茄芦黄熏猪赤魏爽黄白茎青竹根青调母梁磊碨黄刘沙白憎延黄赤梁谷灵忽黄獭尾青续得黄得客青孙延黄防矢青烟熏黄乐婢青平夀黄鹿橛白鹾折作黄防阿居黄赤巴粱鹿蹄黄钺狗仓可怜黄米谷鹿橛青阿返此三十八种中麄大谷白鹾谷调母梁二种味美择谷青阿居黄猪矢青有二种味恶黄乐婢青二种易舂竹叶青石栁阅竹根青一名胡谷水黒谷忽泥青冲天棒雉子青鸱脚谷鴈颈青揽堆黄青子规此十种晚熟耐虫灾则尽矣扈先生曰古所谓黍今亦称黍或称黄米则黍之别种也今人以音近误称为稷古所谓稷通称为谷或称粟梁与秫则稷之别种也今人亦槩称为谷物之广生而利用者皆以其公名名之如古今皆称稷为谷也晋人称蔓菁为菜吴人称枣为菓称陵苕为草洛阳称牡丹为花又曰穄之苗叶茎蕙与黍不异经典初不及穄后世农书辄以黍穄并称故穄者黍之别种也郭璞注尔雅虋赤粟芑白粟皆好谷也言又言粟言谷故粱者稷之别种也广志曰秫黏粟説文曰秫稷之黏者故秫亦稷之别种也凡黏谷皆可为酒秬黍黏故古人以为酒秫者黏稷亦可为酒故陶濳种五十畆秫非今之薥秫也】
　　齐民要术种稷法曰凡谷成熟有早晚苗秆有髙下收实有多少质性有强弱米味有美恶粒实有息耗【早熟者苗短而收多晚熟者苗长而收少强苗者短黄谷之属是也弱苗者长青白黒者是也收少者美而耗收多者恶而息也】地势有良薄【良田宜种晚薄田宜种早良田非独宜晚早亦无害薄地宜早晚必不成实也】山泽有异宜【山田种强苗以避风霜泽田种弱苗以求华实也】顺天时量地利则用力少而成功多任情反道劳而无获【入泉伐木登山求鱼手必虚迎风散水逆坂走丸其势难】凡谷田菉豆小豆底为上麻黍胡麻次之芜菁大豆为下良田一畆用子五升薄地三升谷田必须嵗易二月三月种者为稙禾四月五月种者为穉禾二月上旬及麻菩杨生种者为上时三月上旬及清明节桃始华为中时四月上旬及枣叶生桑花落为下时嵗道宜晚者五月六月初亦得凡春种欲深宜曳重挞夏种欲浅直置自生【春风冷生迟不曳挞则根虚虽生辄死夏气热而生速曳挞遇雨必坚垎其泽泽多者或亦不须挞必欲挞者宜须待白背湿挞令地坚硬故也】凡种谷雨后为佳遇小雨宜接湿种遇大雨待薉生【小雨不接湿无以生禾苗大雨不待白背湿辘则令苗瘦薉若盛者先锄一遍然后纳种乃佳也】春若遇旱秋耕之地得仰垄待雨夏若仰垄匪直荡汰不生兼与草薉俱出凡田欲早晚相杂有闰之嵗节气近后宜晚田然大率欲早早田倍多于晚【早田浄而易治晚者芜薉杂出其收多少从嵗所宜非闗早晚然早谷皮薄米实而多晚谷皮厚米少而虚也】凡五谷惟小锄为良【小锄者非直省功谷亦倍胜大锄者草根繁茂用功多而收益少】良田率一尺留一科【刘章耕田歌深耕穊种立苗欲疏非其种者锄而去之谚云回车倒马掷衣不下皆十石而收扈先生曰言初则回车倒马后则掷衣不下所谓其生欲疎其熟欲相扶也】汜胜之书曰烧黍稷则害刳【史记曰隂阳之家拘而多忌正可知梗槩不可委曲从之谚曰以时及泽为上策也】尚书考灵曜曰春鸟星昏中以种稷【鸟朱鸟鹑火也】秋虚星昏中以收敛【虚枵也】稻尔雅曰稌稻【郭璞注曰沛国今呼稻为稌　郭义恭广志云有虎掌稻紫芒稻赤芒稻白米南方有蝉鸣稻七月熟有盖下白稻正月种五月获获其茎根复生九月复熟青芋稻六月熟累子稻白漠稻七月熟此三稻大而且长稉有乌稉黒穬青幽白夏之名　説文曰稻紫茎不黏者稉稻属周处风土记曰稻紫茎穂稻之青穂米皆青白也　字林曰稻今年死来年自生曰案今世有黄稻黄陆稻青稗稻豫章青稻尾紫稻青杖稻飞青稻赤甲稻乌陵稻大香稻小香稻白地稻孤灰稻一年再熟有秫稻秫稻米一名糯米俗云乱米非也有九格秫雉木秫大黄秫常秫马身秫长江秫恵成秫黄满秫方满秫虎皮秫荟柰秫皆米也杨泉物理论曰稻者溉种之总名　李时珍曰稻有水旱二种南方土下涂泥多宜水稻北方地平惟泽土宜旱稻古者惟下种成畦故祭祀谓之嘉蔬今皆拔秧栽种矣其种近百其谷之先芒长短大细与米之赤白紫乌坚松香否亦百不同也　杂隂阳书曰稻生于栁或杨八十日秀秀后七十日成　黄省曾理生玉镜曰稻之粒其白如霜其性如水说文谓之稌沛国谓之稬以黏者谓之糯亦谓之秫以不黏者谓之秔亦谓之稉故泛胜之云三月而种秔四月而种秫然皆谓之稻鲁论之食夫稻稉也月令之秫稻糯也糯无芒稉有芒稉之小者谓之籼籼之熟也早故曰早稻稉之熟也晚故曰晚稻京口大稻谓之稉小稻谓之籼其粒细长而白味甘而香九月而熟是谓稻之上品曰箭子其粒大而芒红皮赤五月而种九月而熟谓之红莲其粒尖色红而性硬四月而种七月而熟曰金城稻是惟髙仰之所种松江谓之赤米乃谷之下品其粒长而色斑五月而种九月而熟松江谓之胜红莲性硬而皮茎俱白谓之防种稻其粒大色白秆软而有芒谓之雪里拣其粒白无芒而秆矮五月而种九月而熟谓之师姑秔湖州録云言其无芒也四月谓之矮白其粒赤而稃芒白五月初而种八月而熟谓之早白稻松江谓之小白四明谓之细白九月而熟谓之晚白又谓芦花白松江谓之大白其三月而种六月而熟谓之麦争塲其再莳而晚熟者谓之乌口稻在松江色黒而能水与寒又谓之冷水结是为稻之下品其粒白而大四月而种八月而熟谓之中秋稻在松江八月望而熟者谓之早中秋又谓之闪西风其粒白而谷紫五月而种九月而熟谓之紫芒稻其秀最易谓之下马看又谓之三朝齐湖州録云言其齐熟也其在松江粒小而性柔有红芒白芒之等七月而熟曰香秔其粒小色斑以三五十粒入他米数升炊之芬芳馨美者谓之香子又谓之香其粒长而醸酒倍多者谓之金钗糯其色白而性软五月而种十月而熟曰羊脂糯其芒长而谷多白斑五月而种九月而熟谓之胭脂糯太平谓之硃砂糯其白斑五月而种十月而熟谓之虎皮糯太平又云厚稃红黒斑而红其粒最长白稃而有芒四月而种七月而熟谓之赶陈糯太平谓之赶不着亦谓之籼糯其粒大而色白四月而种九月而熟谓之矮糯其稃黄而色赤已熟而秆微青布宜良田四月而种九月而熟谓之青秆糯其粒大而色白芒长而熟最早其色易变而酿酒最佳谓之芦黄糯湖州谓之泥裹变言其不待日之晒也其粒圆白而稃黄大暑可刈其色难变不宜于酿酒谓之秋风糯可以代稉而输租又谓之瞒官糯松江谓之冷粒糯其不耐风水四月而种八月而熟谓之小娘糯譬闺女然也其在湖州色乌而香者谓之乌香糯其秆挺而仆者谓之铁梗糯芒如马鬃而色赤者谓之赤马鬃糯其粒小而色白四月而种六月而熟谓之六十日稻又迟者谓之八十日稻又迟者谓之百日赤而毘陵小稻之种亦有六十日籼八十日籼百日籼之品而皆自占城来实赖水旱而成实作饭则差硬宋氏使占城珍寳易之以给于民者在太平六十日籼谓之拖犂归有赤红籼有百日籼俱白稃而无芒或七月或八月而熟其味白淡而红甘在闽无芒而粒细有六十日可获者有百日可获者皆曰占城稻其已刈而根复发苗再实者谓之再熟稻亦谓之再撩其在湖州一穗而三百余粒者谓之三穂子　周官曰稻人掌稼下地以潴蓄水以防止水以沟荡水以遂均水以列舍水以浍泻水以涉扬其芟作田凡稼泽夏以水殄草而芟夷之泽草所生种之芒种　扈先生曰稻田用水随地随时不拘一法括之以两言曰蓄与泄而已周礼稻人职曰以潴蓄水以防止水皆言蓄也禹之陂九泽亦蓄也以浍泻水言泄也禹之决九川亦泄也以沟荡水以遂均水以列舍水者上源所蓄酾诸田间也禹尽力沟洫暨稷播奏庶艰食则用水之效也　亢仓子曰得时之稻茎葆长稠穗如马尾失时之稻纎茎而不滋厚糠而菑死又曰树肥无使扶疎树硗不欲专生而独居肥而扶疎则多秕硗而专居则多死　孝经援神契曰污泉宜稻】
　　崔寔曰种稻美田欲稀
　　汜胜之书曰种稻春冻解耕反其土种稻区不欲大大则水深浅不过冬至后一百一十日可种稻稻地美用种畆四升始种稻欲湿湿者缺其堘令水道相直夏至后大热令水道错
　　齐民要术种稻法曰稻无所縁惟嵗易为良选地欲近上流【地无良薄水清则稻美也扈先生曰水田之处不在水原则在水委原欲近泉委欲近潴非泉非潴则于溪涧江河长流不竭之处】三月种者为上时四月上旬为中时中旬为下时先放水十日后曳陆轴十遍【遍数惟多为良】地既熟淘净种子【浮者不去秋则生稗扈先生曰凡种子皆宜淘去浮者谷浮者秕果浮者油也】渍经三宿漉出内草篅【判竹圜以盛谷】中裛之复经三宿芽生长二分一畆三升掷三日之中令人驱鸟稻苗长七八寸陈草复起以镰侵水芟之草悉脓死稻苗渐长复须薅薅讫决去水曝根令坚量时水旱而溉之将熟又去水霜降获之北土髙原本无陂泽随逐隈曲而田者二月冰解地干烧而耕之仍即下水十日块既散液持木斫平之纳种如前法既生七八寸拔而栽之【既非嵗易草稗俱生芟亦不死故须栽而薅之】溉灌收刈一如前法畦防大小无定须量地宜取水均而已藏稻必须用簟【此既水谷窖埋得地气则烂败也】若于久居者亦如劁麦法舂稻必须冬时积日燥曝一夜置霜露中即舂【若冬春不干即米青赤脉起不经霜不燥曝则米碎】秫稻法一切同
　　王祯稻论曰稻之为言借也稻舍水盛其徳也稻太隂精含水渐洳乃能化也淮南子曰江水肥而宜稻南方下土涂泥皆宜水种治稻者蓄陂塘以潴之置隄闸以止之又有作为畦埂耕耙既熟放水匀停掷种于内苗生五六寸拔而秧之今江南皆用此法苗髙七八寸则耘之【爪耘耙耘具农器谱】耘毕放水熇之欲秀复用水浸之苗既长茂复事薅拔以去根莠农家收获尤当及时江南上雨下水收稻必用乔扦笎架乃不遗失【乔扦笎架具农器谱】盖刈早则米青而不坚刈晩则零落而损收又恐为风雨损壊此九月筑塲十月纳稼工夫次第不可失也大抵稻谷之美种江淮以南直彻海外皆宜此稼
　　扈先生曰今人用谷种畆一斗以上密种而少粪难耘而薄收也但插莳早者用种须少插莳迟者用种宜稍多吾乡人多种吉贝芒种以前甚无暇夏至前方插莳亦有过夏至者用种不得不多【亦有小暑后插莳而用种如常则先种麻灯心蓆草之属田底极肥故也】
　　齐民要术种旱稻法曰旱稻用下田白土胜黑土【非言下田胜髙原但下停水者不得禾豆麦稻四种虽涝亦收所谓彼此俱获不失地利故也下田种者用功多髙厚种者与禾同等也】凡下田停水处燥则坚垎【土干也】湿则汗泥难治而易荒墝埆而杀种【扈先生曰旱稻有稉有糯有迟有早每畆须粪二十余石亦惧大旱可灌之又曰旱稻稻也最须水宜用区种畦种两法】其春耕者杀种尤甚故宜五六月暵之以拟麦麦时水涝不得纳种者九月中复一转至春种稻万不失一【春耕者十不收五盖误人耳】凡种下田不问秋夏候水尽地白背时速耕杷劳频烦令熟【过燥则坚过雨则泥所以宜速耕】二月半种稻为上时三月为中时四月初及半为下时渍种如法裛令开口耧耩防种之【防种者省种而生科又胜掷者】即再通劳【若嵗寒早种虑时晚即不渍种恐芽焦也】其土黑坚强之地种未生前遇旱者欲得牛羊及人践履之【軘亦可】湿则不用一迹入稻既生犹欲令人践垅背【践者茂而多实】苗长三寸杷劳而锄之锄惟欲速【稻苗性弱不能扇草故宜数锄之】每经一雨辄欲杷劳苗髙尺许则锋大雨无所作宜冒雨薅之科大如穊者五六月中霖雨时拔而栽之【栽法欲浅令其根须四散则滋茂深而直下者聚而不科其苗长者亦可拔去叶端数寸勿伤其心也】又七月不复任栽【七月百草成时晚故也扈先生曰水稻秧长亦用此法南土立秋后十日尚可栽北土不然】其髙田种者不求极良惟须废地【过良则苗折废地则无草】亦秋耕杷劳令熟至春黄塲纳种【不宜湿下】余法悉与下田同矣
　　王祯旱稻论曰今闽中有得占城稻种髙仰处皆宜种之谓之旱占其米粒大而且甘为旱稻种甚佳北方水源颇少陆地沾湿处宜种此稻【扈先生曰贾氏齐民要术着旱稻种法颇详则中土旧有之乃逺取诸占城者何也贾故髙阳太守岂幽燕之地自昔有之尔时南北隔絶无从得耶抑北魏时有之后絶其种耶既或昔有今无何妨昔无今有真宗从占城移之江浙江翺从建安移之中州稍一展转便令方内足食则执言上地不宜使人息意移植者必不可也今北土种者甚多畿内种推平峪山东推沂州不啻新城稉稻矣】
　　丘濬曰地土髙下燥湿不同而同于生物生物之性虽同而所生之物则有宜不宜焉土性虽有宜不宜人力亦有至不至人力之至亦或可以回天况地乎宋太宗诏江南之民种诸谷江北之民种秔稻真宗取占城稻种散诸民间是亦大易裁成辅相以左右民之一事今世江南之民皆杂莳诸谷江北民亦兼种秔稻昔之秔稻惟秋一收今又有旱禾焉二帝之功利及民逺矣后之有志于勤民者宜仿宋主此意通行南北裨民兼种诸谷有司考课书其劝相之数其地昔无而今有有成效者加以官赏【扈先生曰仲深先生所云南北宜兼种诸谷考课有司欲令昔无而今有者至哉言也居上者人有此心民安得嵗死哉王祯有言悠悠之论率以风土不宜为说按农桑辑要云虽托之风土种艺不谨者有之种艺虽谨不得其法者有之余谓风土不宜或百中间有一二其他美种不能彼此相通者正坐懒慢耳凡民既难虑始仍多坐井之见士大夫又鄙不屑谈则先生之论将千百载为空言耶且展转沟壑者何罪焉余故深排风土之论且多方购得诸种即手自树艺试有成效乃广播之倘有俯同斯志者盍急图焉凡种不过一二年人享其利即亦不烦劝相耳】
　　徐献忠曰居山中往往旱荒乞得旱稻种吴石岐大防家糯紫黑色而稉者白往时宋真宗因两浙旱荒命于福建取占城稻三万斛散之仍以种法下转运司示民即今之旱稻也初止散于两浙今北方髙仰处类有之者因宋时有江翺者建安人为汝州鲁山令邑多苦旱乃从建安取旱稻种耐旱而繁实且可乆蓄髙原种之嵗嵗足食种法大率如种麦治地毕豫浸一宿然后打潭下子用稻草灰和水浇之每锄草一次浇粪水一次至于三即秀矣
　　梁尔雅曰虋赤苗芑白苗【郭璞注曰粱也谷之良者曰粱　陶景曰粱即粟类惟其芽头色异为分别耳　广志曰有解粱贝粱辽东赤粱　苏恭曰粱虽粟类细论则别黄粱出蜀汉闽浙间穂大毛长殻米俱粗人号竹根黄白粱殻麄扁长不似粟圆也青殻穂有毛而粒微青早熟而收薄止堪作耳　王祯曰赤白粱其禾茎叶似粟粒差大其穂帯毛芒牛马皆不食与粟同时熟】
　　粱秫尔雅曰粟秫也【防为舍人曰是伯夷叔齐所食首阳草也　广志曰秫黏粟有赤有白者有胡秫早熟及麦　说文曰秫稷之黏者案今世有黄粱谷秫桑根秫穗天培秫也】
　　薥秫【扈先生曰薥秫古无有也后世或从他方得种其黏者近秫故借名为秫今人但指此为秫而不知有粱秫之秫误矣别有一种玉米或称玉麦或称玉薥秫盖亦从他方得种其曰米麦薥秫皆借名之也】齐民要术种粱秫法曰种秫欲薄地而稀一畆用子三升半【地良多雉尾苗穊穗不成】种与植稷同时【晚者全不收也】燥湿之宜杷劳之法一同稷苗收刈欲晚【性不零落早刈损实】
　　又种薥秫法曰春月种宜用下土茎髙丈余穗大如帚其粒黑如漆如蛤眼熟时收刈成束攅而立之其子作米可食余及牛马又可济荒其茎可作洗帚稭杆可以织箔编蓆夹篱共爨无有弃者亦济世之一谷农家不可阙也
　　扈先生曰北方地不宜麦禾者乃种此尤宜下地立秋后五日虽水潦至一丈深不能壊之但立秋前水至即壊故北土筑堤二三尺以御暴水但求隄防数日即客水大至亦无害也
　　又曰秦中硷地则种薥秫下地种薥秫特宜早须清明前后耩
　　附稗
　　稗尔雅曰稊苵【按稗禾之卑者最能乱苗其茎叶相似释曰稊一名苵似稗之秽草布生于地而稗则生下泽中故古诗曰蒲稗相因依　罗愿尔雅翼曰稊与稗二物也皆有米而细小故荘子曰道在稊稗言比于谷则微细而不精道亦在焉又曰若稊米之在太仓亦言小也　扈先生曰稗亦有多种水曰稗旱曰稊水旱皆有植有穉】
　　扈先生疏曰稗多收能水旱可救俭孟子言五谷不熟不如荑稗淮南所谓小利者皆以此且稗秆一畆可当稻秆二畆其价亦当米一石宜择嘉种于下田艺之嵗嵗无絶倘遇灾年便得广植胜于流移捃拾不其逺矣
　　又曰北土最下地极苦涝土人多种薥秫数嵗而一收因之困敝余教之多萟麦当不惧涝涝必于伏秋间弗及麦也涝后能疏水及秋而涸则萟秋麦不能疏水及冬而涸则萟春麦近河近海可引潮者即旱后又引秋潮灌之令沙淤地泽亦随时萟春秋麦此法可令十嵗九稔若收麦后随意种杂粮则听命于水旱可也凡春麦皆宜杂旱稗耩之刈麦后长稗即嵗再熟矣稗既能水旱又下地不遇异常客水必收亦十嵗可致七八稔也
　　又曰下田种稗遇水涝不灭顶不壊灭顶不逾时不壊春种者先秋而熟可不及于涝或夏涝及秋而水退或夏旱秋初得雨速种之秋末亦收故宜嵗嵗留种待焉泛胜之书曰稗既堪水旱种无不熟之时又特滋茂盛易生芜秽良田畆得二三十斛宜种之备凶年稗中有米熟捣取米炊食之不减粟米又可酿作酒【酒甚美酿尤逾黍秫魏武使典农种之顷收二千斛斛得米三四斗大俭可磨食也若值丰年可饭牛马猪羊】
　　罗愿尔雅翼曰草之似谷可以养人者甚多博物志称筛草实生海洲上食之如大麦从七月熟民敛至冬乃讫或曰禹余粮言禹治水弃其余粮化而为此本草称东廧【子虚赋云东廧张揖曰实可食】生河西苗似蓬子似葵可为饭河西人语曰贷我东廧偿尔田粱又芮米可为饭生水田中苗子似小麦而小四月熟乆食不饥尔雅所谓皇守田者也又有蒯草子亦堪食如秔米又蓬草子作饭无异秔米俭年食之此皆五谷之外可以接粮者故附着之
　　扈先生疏曰荒俭之嵗于春夏月人多采掇木萌草叶聊足充饥独三冬春首最为穷苦所恃木皮草根实耳余所经尝者木皮独榆可食枯木叶独槐可食且嘉味在下地则燕葍鐡荸荠皆甘可食在水中则藕菰米在山间则黄精山茨姑蕨苎薯萱之属尤众草实则野稗黄蓲蓬蒿苍耳皆谷类也又南北山中橡实甚多可淘粉食能厚肠胃令人肥健不饥凡此诸物并救荒本草所载择其胜者于荒山大泽旷野皆宜预种之以备饥年

　　农政全书卷二十五
　　钦定四库全书
　　农政全书卷二十六
　　明　徐光啓　撰
　　树艺
　　谷部下
　　大豆尔雅曰戎菽谓之荏菽【孙炎注曰戎菽大菽也广雅曰大豆菽也有黄落豆有御豆其豆角长有塲豆叶可食有青有黄者今世大豆有黑白二种及长稍牛践之名又有黑髙丽豆惊豆豍豆大豆类也　豆角曰荚叶曰藿茎曰萁　寇宗奭曰有緑褐黑三种　吕览春秋曰得时之豆长茎短足其荚二七为族多枝数节大菽则圆小菽则团先时者必长蔓浮叶疎节小荚不实后时者必短茎疎节本虚不实　杂隂阳书曰大豆生于槐九十日秀秀后七十日熟】
　　崔寔曰正月可种豍豆二月可种大豆又曰二月昏参夕杏花盛桑椹赤可种大豆谓之上时四月时雨降可种大小豆美田欲稀薄田欲稠
　　孝经援神契曰赤土宜豆也
　　齐民要术曰春种大豆次植谷之后二月中旬为上时【一亩用子八升】三月上旬为中时【一亩用子一斗】四月上旬为下时【一亩用子一斗二升】嵗宜晚者五六月亦得然稍晚稍加种子地不求熟【秋锋之地即种地过熟者苗茂而实少】收刈欲晚【此不零落刈早损实】必须耧下【种欲深故豆性强苗深则及泽】锋耩各一锄不过再叶落尽然后刈【叶不尽则难治】刈讫则速耕【大豆性温秋不耕则无泽】种茭者用麦底一亩用子三升先漫散讫犂细浅防而劳之【旱则粪坚叶落稀则苗茎不髙深则土厚不生】若泽多者先深耕讫逆垡掷豆然后劳之【泽少则否为其浥郁不生】九月中候近地叶有黄落者速刈之【叶少不黄必浥郁刈不速逢风则叶落尽遇雨则叶烂不成】
　　汜胜之曰大豆保嵗易为宜古之所以备凶年也谨计家口数种大豆率人五亩此田之本也三月榆荚时有雨髙田可种大豆土和无块亩五升土不和则益之种大豆夏至后二十日尚可种戴甲而生不用深耕大豆须均而稀豆花憎见日见日则黄烂而根焦也获豆之法荚黑而茎苍辄收无疑其实将落反失之故曰豆熟于场于场获豆即青荚在上黑荚在下又区种大豆法坎方深各六寸相去二尺一亩得千六百八十坎其坎成取美粪一升合坎中土搅和以内坎中临种沃之坎三升水坎内豆三粒覆上土勿厚以掌抑之令种与土相亲【扈先生曰凡种宜然故用足践用砣也】一亩用种一升用粪十六石八斗豆生五六叶锄之旱者溉之坎三升水丁夫一人可治五亩至秋收一亩十六石种之上土谗令蔽豆耳王祯曰大豆当及时锄治上土使之叶蔽下根庶不畏旱大豆之黑者食而充饥可备凶年丰年可供牛马料食黄豆可作豆腐可作酱料白豆粥饭皆可拌食白黑黄三豆色异而用别皆济世之谷也
　　种大豆锄成行垅舂穴下种早者二月种四月可食名曰梅豆皆三四月种地不宜肥有草则削去种黑豆三四月间种其豆亦可作酱及马料
　　俞贞木种树书曰种诸豆及麻若不及时去草必为草所蠧耗虽结实亦不多谚云麻耘地豆耘花麻须初生时耘豆虽开花亦可耘
　　小豆广雅曰小豆荅也【贾思勰曰小豆有菉赤白三种豍豆豌豆豇豆蚕豆留豆亦其类也小豆花曰腐婢　杂隂阳书曰小豆生于李六十日秀秀后六十日成】
　　齐民要术曰种小豆大率用麦底然恐小晚有地者常须兼留去嵗谷下以拟之夏至后十日种者为上时【一亩用子八升】初伏防手为中时【一亩用子一斗】中伏断手为下时【一亩用子一斗二升】中伏以后则晚矣熟耕耧下以为良泽多者耧耩漫掷而劳之如种麻法【未生白背劳之极怪】漫掷犂防次之种为下锋而不耩锄不过再叶落尽则刈之【叶未尽者难治而易湿也】豆角三青两黄拔而倒竖笼从之生者均熟不畏严霜从本至末全无秕减乃胜刈者牛力若少得待春耕亦得种凡大小豆生既布叶皆得用铁齿楱从横耙而劳之
　　汜胜之曰小豆不保嵗难得椹黑时注两种亩一升豆生布叶锄之生五六叶又锄之大豆小豆不可尽治也古所不尽治者豆生布叶豆有膏尽治之则伤膏伤则不成而民尽治故其收耗折也故曰豆不可尽治养美田亩可十石以薄田尚可亩取五石【谚曰与他作豆田斯言良美可惜也】菉豆【菉豆本作緑以其色名也粒大而色鲜者为官緑皮薄粉多粒细而色深者为油緑皮厚粉少早种者呼为摘緑迟种呼为拔緑以水浸湿生白芽为菜中佳品】
　　王祯农桑通诀曰北方惟用菉豆最多农家种之亦广人俱作豆粥豆饭或作饵为炙或磨而为粉或作麪材其味甘而不热颇解药毒乃济世之良谷也南方亦间种之
　　俞贞木种树书曰种菉豆地宜瘦四月种六月收子再种八月又収中作粉豆芽菜拣菉豆水浸二宿候涨以新水淘控干用芦席洒湿衬地掺豆于上以湿草荐覆之其芽自长大豆芽同此
　　赤豆【小而色赤心之谷也或云共工氏有不才子以冬至死为疫鬼而畏赤豆故于是日作粥以厌之】齐民要术曰大赤豆三月种六月旋摘迟者四月种亦可宜稀稠得所太密不实【扈先生曰有一种米赤最能杀草】
　　蚕豆【王祯谓其蚕时始熟故名　李时珍曰荚状如蚕亦通张骞使外国得胡豆种归即此南土多种之蜀人收其子以备荒歉】
　　王祯农书曰蚕豆百谷之中最为先登蒸煮皆可便食是用接新代饭充饱今山西人用豆多麦少磨麪可作饼饵而食
　　扈先生曰蚕豆种花田中冬天不拔花秸用以拒霜至清明后拔之
　　又曰蚕豆八月初种臈月宜厚壅之此种极救农家之急且蝗所不食
　　豌豆【辽志作回鹘国豆唐史作毕豆崔寔作豍豆即青斑豆也田野间禾中往往有之俗名小寒者是也】务本新书曰豌豆二三月种诸豆之中豌豆最为耐陈又收多熟早如近城郭摘豆角卖先可变物旧时庄农往往献送此豆以为尝新葢一嵗之中贵其先也又熟时少有人马伤践以此校之甚宜多种
　　扈先生曰豌豆与蚕豆各种蚕豆之利倍于豌十一其耐陈则一也
　　豇豆【一名跭荚必双生红色居多故名李时珍曰开花结荚必两两并埀有习坎之义其子微曲如肾形所谓豆为肾谷宜以此当之】
　　谷雨后种六月收子收来便种再生八月又收子一年两熟
　　藊豆【古名蛾眉俗名沿篱有黑白二种黑者名乌豆其荚状凡十余色嫩时可充蔬食茶料老则收子煮食白者食入药品】
　　清明日下种以灰葢之不宜土覆苗长分栽搭棚引上【扈先生曰以口向上种粒粒出若扁种十不出一葢豆瓣重顶土不起故烂耳】
　　刀豆【酉阳杂俎云乐浪有挟劎豆即此三月下种蔓生】
　　清明时锄地作穴每穴下种一粒以灰葢之只用水浇待芽出则浇以粪水蔓长搭棚引上
　　黎豆【古名貍豆又名虎豆其子有防如虎貍之斑故名尔雅所谓欇虎櫐三月下种蔓生江南多炒食之】麦尔雅曰大麦麰小麦防【广志曰虏水麦其实大麦形有缝税麦似大麦出凉州旋麦三月种八月熟出西方赤小麦赤而肥出郑县语曰湖猪肉郑稀熟山提小麦至粘弱以贡御有半夏小麦有秃芒大麦有黑积麦陶隠居本草云大麦为五谷长即今稞麦也一名麰麦似穬麦唯无皮耳穬麦此是今马食者然则大穬二麦种别名异而世人以为一物谬矣按世有落麦者秃芒是也又有春种之穬麦也　扈先生曰今人皆指穬为大麦　又有雀麦即燕麦也穗细长子亦小去皮作麪可救饥　荞麦一作荍麦又作乌麦烈日曝令开口去皮取米作饭蒸食之　郑曰麦者接絶续乏之谷尤宜种之　许慎曰麦芒谷秋种厚埋故谓之麦麦金王而生火王而死　苏颂曰大小麦秋种冬长春秀夏熟具四时之气为五谷之贵杂隂阳书曰大麦生于杏二百日秀秀后五十日成虫食杏麦价贵】
　　尚书大传曰秋昏虚星中可以种麦【虚北方武之宿八月昏中见于南方】
　　崔寔曰凡种大小麦得白露节可种薄田秋分种中田后十日种美田惟穬早晚无常正月可种荞麦尽二月止
　　泛胜之书曰凡田有六道麦为首种种麦得时无不善夏至后七十日可种宿麦早种则虫而有节晚种则穗小而少实当种麦若天旱无雨泽则薄渍麦种以酢浆并蚕矢夜半渍向晨速投之令与白露俱下酢浆令麦耐旱蚕矢令麦忍寒麦生黄色伤于太稠稠者锄而稀之秋锄以棘柴耧之以壅麦根故谚曰子欲富黄金覆黄金覆者谓秋锄麦曳柴壅麦根也至春冻解棘柴曳之突絶其干叶须麦生复锄之到榆荚时注雨止候土白背复锄如此则收必倍冬雨雪止以物辄蔺麦上掩其雪勿令从风飞去后雪复如此则麦耐旱多实春冻解耕如土种旋麦麦生根茂盛莽锄如宿麦【扈先生曰春无注雨冬无雪并宜车水灌之】
　　区种麦法凡种一亩用子二升覆土厚二寸以足践之令种土相亲麦生根成锄区间秋草縁以棘柴律土壅麦根秋旱则以桑落烧浇之秋雨泽适勿浇之麦冻解棘柴律之突絶去其枯叶区间草生锄之大男大女治十亩至五月收区一亩得百石以上十亩得千石以上【扈先生曰北土多苦春旱区种者尤便灌水今作畦种法其便宜倍胜区也】
　　齐民要术曰大小麦皆须五月六月暵地【不暵地而种其收倍薄崔寔曰五月一日菑麦田也】种大小麦先防逐犂防种者佳【再倍省种子而科大逐犂墎之亦得然不如作防耐旱】其山田及刚强之地则耧下之【其种子宜加五省于下田】凡耧种者匪直土浅易生然于锋锄亦便穬麦非良地则不须种【薄地徒劳种而必不收凡种穬麦髙下田皆得用但必须良熟耳髙田借拟禾豆自可専用下田也】八月中戊社前种者为上时【掷者亩用子二升半】下戊前为中时【用子三升】八月末九月初为下时【用子三升半或四升】小麦宜下种【歌曰髙田种小麦稴防不成穗男儿在他乡那得不憔悴扈先生曰北方有水处即髙地种之亦可灌也南上下地种之又畏湿】八月上戊社前为上时【掷者用子一升半】中戊前为中时【用子二升】下戊前为下时【用子二升半】正月二月劳而锄之三月四月锋而更锄【锄麦倍收皮薄麪多而锋劳各得再遍为良也】今立秋前治讫【立秋后则虫生】蒿艾簟盛之良【以蒿艾闭窖埋之亦佳窖麦法必须日曝令干及热埋之】多种久居供食者宜作劁麦倒刈薄布顺风放火火既着即以扫箒扑灭仍打之【如此者夏虫不生然惟中作麦饭及麪用耳】
　　士农必用曰古农语云彭祖寿年八百不可忘了稙蚕稙麦又云社后种麦争回耧又云社后种麦争回牛言夺时之急如此之甚也【扈先生曰蚕早麦田亦早麦田早秋田亦早桑须趋趁梅前兼免致雨损】
　　韩氏直説曰五六月麦熟带青收一半合熟收一半若过熟则抛费每日至晚即便载麦上场堆积用苫缴覆以防雨作【苫须于雨前农隙时备下】如般载不及即于地内苫积天晴乘夜载上场即摊一二车薄则易干碾过一遍翻过又一遍起稭下场扬子收起虽未净直待所收麦都碾尽然后将未净稭秆再碾如此可一日一场比至麦收尽已碾讫三之二农家忙并无似蚕麦古语云收麦如救火【扈先生曰梅天雨更多故】若少迟慢一值隂雨即为灾伤迁延过时秋苗亦误锄治
　　俞贞木种树书曰麦苗盛时须使人纵牧于其间令稍实则其收倍多麦属阳故宜干原稻属隂故宜水泽【谚云冬无雪麦不结扈先生曰雪可必乎秋冬宜灌水令保泽可也】小麦不过冬大麦不过年种麦之法土欲细沟欲深耙欲轻撒欲匀
　　王祯农书曰麦种初收时旋打旋扬与蚕沙相和辟虫伤资地力苗又耐旱凡种须用耧犂下之又用砣车碾过日种数亩葢成垄易于锄治又有漫种一法农人左手挟器盛种右手握而匀掷于地既遍则用耙劳覆之又颇省力此北方种麦之法南方惟用撮种故用种不多然粪而锄之人工既到所收亦厚北方芟麦用钐绰腰笼一人日可收麦数亩南方收麦防割手所种麦少故也若力省而功倍当以北方为法
　　种大麦早稻收割毕将田锄成行垅令四畔沟洫通水下种以灰粪葢之谚云无灰不种麦须灰粪均调为上【扈先生曰大麦最能藏久可以多积】
　　种小麦须拣去雀麦草子簸去秕粒在九十月种种法与大麦同若太迟恐寒鸦至被食之则稀出少收齐民要术曰种青稞麦【治打时稍难惟伏日用碌碡碾】右每十亩用种八斗与大麦同时熟好收四十石石八九斗麪堪作麨及饼饦甚美磨总尽无麸【锄一遍佳不锄亦得】
　　齐民要术曰种瞿麦以伏为时【一名地麪良地一亩用子五升薄田三四升】亩收十石浑烝曝干舂去皮米全不碎炊作飱甚滑细磨下绢簁作饼亦滑美然为性多秽一种此物数年不絶耘锄之功更益劬劳
　　齐民要术曰种荞麦五月耕经二十五日草烂得转并种耕三遍立秋前后皆十日内种之假如耕地三遍即三重着子下两重子黑上一重子白皆是白汁满似如浓即须收刈之但对稍荅铺之其白者日渐尽变为黑如此乃为得所若待上头总黑半已下黑子尽落矣王祯农书曰荞麦立秋前后漫撒种即以灰粪葢之稠密则结实多稀则结实少若种迟恐花经霜不结子荞麦赤茎乌粒种之则易为工力收之则不妨农时晚熟故也霜降收则恐其子粒焦落乃用推防获之【推防见农器图谱】北方山后诸郡多种治去皮殻磨而为麪焦作煎饼配蒜而食或作汤饼谓之河漏滑细如粉亚于麪麦风俗所尚供为常食然中土南方农家亦种但晚收磨食搜作饼饵以补麪食饱而有力实农家居冬之日馔也
　　四时类要曰晒大小麦今年收者于六月扫庭除候地毒热众手出麦薄摊取苍耳碎剉拌晒之至未时及热收可以二年不蛀若有陈亦须依此法更晒须在立秋前秋后则已有虫生又藏麦三伏日晒极干带热收先以稻草灰铺缸底复以灰葢之不蛀
　　扈先生曰耕种麦地俱须晴天若雨中耕种令土坚垎麦不易长明年秋种亦不易长南方种大小麦最忌水湿每人一日只令锄六分要极细作垅如背小麦早种每亩种七升晚种九升大麦早种种一斗晚种一斗二升麦沟口种之蚕豆豆亦忌水畏寒腊月宜用灰粪葢之冬月宜清理麦沟令深直泻水即春雨易泄不浸麦根理沟时一人先运锄将沟中土耙垦松细一人随后持锹锹土匀布畦上沟泥既肥麦根益深矣胡麻广雅曰胡麻一名藤【即俗名脂麻也作芝麻者非一名巨胜以其角巨如方胜也一名方茎以茎名一名狗虱以形名脂麻名油麻以其多油也叶名青蘘茎名麻防亦作麻稭中国止有大麻自汉使张骞于大宛得其种故名胡麻所以别于大麻也有迟早二种黑白赤三色俗传胡麻须夫妇同种即茂盛久服之可以休粮　贾思勰曰俗人呼为乌麻者非也今世有白胡麻八棱胡麻白者油多　本草注云角作八棱者为巨胜四棱者为胡麻皆以乌者良白者劣】
　　崔寔曰二月三月四月五月时雨降可种之
　　齐民要术曰胡麻宜白地种二三月为上时四月上旬为中时五月上旬为下时【月半前种者实多而成月半后种者少子而多稗也】种欲截雨脚【若不缘湿则不生】一亩用子二升漫种者先以耧耩然后散子空曳劳【劳上加人则土厚不生】耧耩者炒沙令燥中和半之【不和沙下不均垅种若荒得用锋耩】锄不过三遍刈束欲小【束大则难燥打手复不胜】以五六为一丛斜倚之【不尔则风吹倒损收也】候口开乘车诣田斗薮【倒竖以小杖微打之】还丛之三日一打四五遍乃尽耳【若乗湿横积蒸热速干虽曰郁袤无风吹亏损之虑浥者不中为种子然于油无损也】
　　王祯农书曰麻胡地所出者皆肥大其纹鹊其色紫黑取油亦多可以煎烹可以然防又可以为饭
　　四时类要曰种胡麻每科相去一尺为法
　　李时珍曰按服食家有种青蘘法云秋间取胡麻子种畦中如生菜之法候苗出采食滑美如葵
　　扈先生曰胡麻油查可壅田




　　农政全书卷二十六
<子部,农家类,农政全书>
</div>
    <div class="pagination">
<a href="农政全书_page33.html">上一页</a><span>...</span><a href="农政全书_page29.html">29</a><a href="农政全书_page30.html">30</a><a href="农政全书_page31.html">31</a><a href="农政全书_page32.html">32</a><a href="农政全书_page33.html">33</a><span class="current-page">34</span><a href="农政全书_page35.html">35</a><a href="农政全书_page36.html">36</a><a href="农政全书_page37.html">37</a><a href="农政全书_page38.html">38</a><a href="农政全书_page39.html">39</a><span>...</span><a href="农政全书_page35.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
