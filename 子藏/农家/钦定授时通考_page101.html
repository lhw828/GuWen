<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 101 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 101 页/共 132 页</h1>
    <div class="content">










　　藜
　　藜一名莱一名红心灰藋一名胭脂菜一名鹤顶草一名落藜生不择地处处有之即灰藋之红心者茎叶稍大嫩时亦可食老则茎可为杖气味甘平防毒杀虫煎汤洗虫疮潄齿防捣烂涂诸虫伤
　　蔏藋【附】
　　尔雅拜蔏藋
　　注蔏藋亦似藜疏此亦似藜而叶大者名拜一名蔏藋
　　灰藋【附】
　　灰藋一名灰涤菜一名金锁天今讹为灰条菜处处原野有之四月生苗茎有紫红线棱叶尖有刻缺面青背白茎心嫩叶皆有细白灰如沙为蔬亦佳气味甘平无毒治恶疮虫咬面防等疾忌着肉作疮五月渐老高者数尺七八月开细白花结实成簇如毬中有细子蒸曝取仁可炊饭及磨粉食救荒本草云结子成穗者味甘散者味苦生墙下树下者忌用白者谓之蛇灰有毒















　　荠菜
　　荠一名防生草【本草云荠生于济故谓之荠释家取其茎作挑灯杖可避蚊蛾谓之防生草】野生有大小数种小荠花叶茎扁味美最细者名沙荠大荠科叶皆大而味不及小荠茎硬有毛者名菥蓂【尔雅云菥蓂大荠疏云又名菥一名大蕺一名马辛】味欠佳冬至后生苗二三月起茎五六寸开细白花结荚如小萍有三角荚内细子名蒫【尔雅云蒫荠实疏云荠子味甘人取其叶作葅及羮】四月收师旷所谓嵗欲丰甘草先生即此
　　野菜谱江荠【生腊月生熟皆可食花时不可食但可作虀用】倒灌荠【生旱田采之熟食亦可作虀】蒿柴荠【其叶可食其稭可燃】扫帚荠【春采熟食】碎米荠【三月采皆可作虀】春秋繁露荠以美冬水气也荠甘味也乘于水气故美者甘胜寒也荠之言济所以济大水也



　　钦定授时通考卷五十九
<子部,农家类,钦定授时通考>
　　钦定四库全书
　　钦定授时通考卷六十
　　农余
　　蔬二
　　山药
　　芋【香芋　土芋　甘露子】
　　甘藷
　　萝卜【水萝卜　胡萝卜】
　　莴苣【生菜】
　　莼
　　芹【紫芹】
　　芦




<子部,农家类,钦定授时通考,卷六十>
　　山药
　　山药原名薯蓣【负暄杂録云山药本名薯蓣避唐代宗讳改名薯药宋英宗名曙改名山药】一名山藷一名土藷一名玉延【广雅云玉延署预也吴普云齐楚名玉延】一名修脆一名藷藇一名山芋一名藷薯一名儿草江闽人单呼为藷处处有之南京者最大而美蜀道尤良入药以怀庆者为佳春间生苗蔓延茎紫青有三尖似白牵牛叶更厚而光泽五六月开细花成穟淡红色大类枣花秋生实于叶间青黄八月熟落根下外薄皮土黄色状似雷丸大小不一肉白色煮食甘滑与根同冬春采根皮亦土黄色薄而有毛其肉白色者为上青黑者不堪用南中有一种生山中者根细如指极实刮磨入汤煮之作块味更佳食之尤益人江湖闽中一种根如姜芋而皮紫大者切数片去皮煎煮俱美但性冷于北地者彼土人呼为藷入药以野生者为胜性甘温平无毒镇心安神魂魄止腰痛治虚羸健脾胃益肾气止泄痢化痰涎乆服耳目聪眀轻身不老
　　羣芳谱种植春社日取宿根多毛有白瘤者竹刀截作二寸长块先将地开作二尺寛沟深三四尺长短任意先填乱粪柴一半上实以土将截断山药竪埋于中上仍以粪土覆与沟平时浇灌之苗生以竹或树枝架作楥高三四尺当年可食三四年者根大尤美夏月宜频浇最宜肥地每年易人而种宜牛粪麻籸忌人粪










　　芋
　　芋一名土芝一名蹲鸱【史记注云芋头形类鸱鸟之蹲】一名莒在在有之蜀汉为最京洛者差圆小叶如荷长而不圆茎微紫干之亦中食根白亦有紫者南方之芋子大如斗旁生子甚多皮上有微毛如鳞次裹之拔之则连茹而起味甘蒸煮任意湿纸包火煨过熟乘热噉之则松而腻益气充饥亦可为羮臛广志所载有君子芋【大如斗魁】淡【原作谈误】善芋【魁大如瓶少子叶如繖盖绀色而紫茎其长丈余易熟长味是芋之最善者】百果芋【魁大子繁畆收百斛】鸡子芋【色黄】车毂芋钜【一作银】子芋旁【原作劳误】巨芋青浥芋四种皆多子可干腊亦可藏至夏皆种之美者长味芋【味长茎亦可食】九面芋【大而不美】青芋曹芋【一作素芋】象芋【一作象空芋大而弱使人易饥】皆不可食又有蔓芋【緑枝生大者如二三升】博士芋【出新郑蔓生而根如鵞鸭蛋】百子芋【出叶俞县有魁芋无旁子】酉阳杂俎有天芋【生终南山中叶如荷而厚】雀芋【状如雀头置干地反湿置湿地反干飞鸟触之堕走兽遇之僵】益部方物畧记有赤鹯芋【俗号赤鹯头芋形长而圆但子不繁衍味最美】蛮芋【味亦美其形则圎子繁衍人多莳之】搏果芋【品最下搏接也言可接果山中人多食之】尔雅翼云芋之大者前汉谓之芋魁后汉书谓之芋渠本草芋种虽多有水旱二种旱芋山地可种水芋水田莳之叶皆相似但水芋味胜茎亦可食芋不开花时或七八月间有开者抽茎生色黄花旁有一长蕚护之如半边莲花之状味平除烦止渴可以疗饥可以备荒小儿戒食滞胃气难尅化有风疾服风药者最忌多致杀人备荒论曰蝗之所至凡草木叶无有遗者独不食芋桑与水菱芡宜广种之
　　史记货殖传蜀卓氏之先赵人也秦破赵迁卓氏曰吾闻岷山之下沃野下有蹲鸱至死不饥乃求逺迁致之临卭
　　晋书李雄载记雄尅成都军饥甚乃率众就谷于郪掘野芋而食之
　　茅堂闲诂閤皁山一寺僧専力种芋嵗收极多杵之如泥造壍为墙后遇大饥独此寺四十余僧食芋壍以度凶嵗
　　泛胜之书种芋区方深皆三尺取豆萁内区中足践之厚尺五寸取区上湿土与粪和之内区中萁上令厚尺二寸以水浇之足践令保泽取五芋子置四角及中央足践之旱数浇之萁烂芋生子皆长三尺一区收三石农桑通诀种宜软白沙地近水为善【芋畏旱故宜近水】区深可三尺许行欲寛寛则过风本欲深深则根大春宜种夏种不生秋宜壅失壅则瘦锄宜频浇宜数霜降捩其叶使收液以美其实
　　羣芳谱择种十月拣根圆长尖白者就屋南檐下掘坑以砻糠铺底将种放下稻草盖之勿使冷烂至三月间取出埋肥地待早苗发三四叶于五月间择近水肥地移栽其科行与种稻同或用河泥或用灰粪烂草壅培旱则浇之有草则去之若种旱芋亦宜肥地
　　又栽种正二月将耕过地先锄一徧以新黄土覆盖三月中择壬申壬午壬戌辛巳戊申庚子辛夘日将芋芽向上种候生三四叶高四五寸五月移栽霜降后锄开根边土上肥泥壅根则愈大而愈肥南方多水芋北方多旱芋总之地皆宜肥水芋二尺一科亩为科二千一百六十科收魁若子二斤亩为斤二千三百二十以备荒救饥已数倍于作田矣种芋之地众人来往眼目多见及闻刷锅声多不孶生锄芋宜晨露未干及雨后耘锄令根旁虚则芋大子多若日中耕大热则蔫以灰粪培则茂水芋不必耘但亦宜肥地七月在芋四角掘土壅根则土暖结子圆大霜后起之芋荄繁宜剥取淖晒干煮食味极甘美
　　香芋【附】
　　香芋形如土豆而味甘美煮熟可食
　　羣芳谱种芋法香芋皮黄肉白茎叶如扁豆而细又有引蔓开花花落即生名之曰落花生皆嘉定有也
　　土芋【附】
　　本草土芋一名土豆一名土卵一名黄独蔓生叶如豆根圆如卵肉白皮黄可灰汁煮食亦可蒸食解诸药毒生研水服吐出恶物
　　甘露子【附】
　　本草甘露子【以根味而名】一名地蚕【原谱误作环】一名土蛹一名草石蚕【皆以根形而名苏颂云草根之似蚕者一名蚕石】一名滴露一名地爪儿荆湘江淮以南野中有之人亦栽莳二月生苗长者近尺方茎对节狭叶有齿并如鸡苏但叶皱有毛四月开小花成穗一如紫苏花穗结子如荆芥子其根聨珠状如老蚕掘根蒸煮食之味如百合
　　羣芳谱二三月锄宜沃土宜沾湿凡种宜于园圃近阴处或树荫下疎种之至秋乃收生熟皆可食又可蜜煎可酱渍可作豉雨中以灰杂粪土覆掩根锄草净则生繁至冬锄去一云叶上露滴地即滋生是以有露滴之名



<子部,农家类,钦定授时通考,卷六十>
　　甘藷
　　甘藷一名朱藷一名番藷大者名玉枕藷【稗史类编云岭外多藷有发深山邃谷而得者重数十斤名玉枕藷】形圆而长本末皆鋭肉紫皮白质理腻润气味甘平无毒补虚乏益气力健脾胃强肾阴与薯蓣同功乆食益人与芋及薯蓣自是各种巨者如杯如拳亦有大如瓯者气香生时似桂花熟者似蔷薇露扑地传生一茎蔓延至数十百茎节节生根一亩种数十石胜种谷二十倍闽广人以当米谷有谓性冷者非二三月及七八月俱可种但卵有大小耳卵八九月始生冬至乃止始生便可食若未须者勿顿掘令居土中日渐大到冬至须尽掘出则不败烂
　　南方草木状甘藷盖薯蓣之类或曰芋之类根叶不如芋皮紫而肉白蒸防食之产珠崖之地海中之人皆不业耕稼惟掘地种甘藷秋熟收之蒸防切如米粒仓圌贮之以充粮糗是名藷粮
　　异物志甘藷出交广南方民家以二月种十月收之其根似芋亦有巨魁大者如鵞卵小者如鸡鸭卵剥去紫皮肌肉正白如肪南人当米谷果食炙皆香美初时甚甜经乆得风稍淡
　　甘藷疏闽广藷有二种一名山藷彼中故有之一名番藷有人自海外得此种海外人亦禁不令出境此人取藷绞入汲水绳中因得渡海分种移植遂开闽广之境两种茎叶多相类但山藷植援附树乃生番藷蔓地生山藷形垒魁番藷形圆而长其味则番藷甚甘山藷稍劣江南田圩下者不宜藷若髙仰之地平时种蓝种豆者易以种藷有数倍之获大江以北土更髙地更广即其利百倍不啻矣倘虑天旱则此种亩收数十石数口之家止种一亩纵灾甚而汲井灌溉一至成熟终嵗足食有何不可徐光啓云昔人谓蔓菁有六利柿有七絶予谓甘藷有十二胜收入多一也色白味甘诸土种中特为夐絶二也益人与薯蓣同功三也遍地传生剪茎作种今嵗一茎次年便可种数十亩四也枝叶附地随节生根风雨不能侵损五也可当米谷凶年不能灾六也可充笾实七也可酿酒八也干乆收藏屑之旋作饼饵胜用饧蜜九也生熟皆可食十也用地少易于灌溉十一也春夏种初冬收入枝叶极盛草秽不容但须壅土不用锄耘不妨农工十二也
　　羣芳谱种植种藷宜髙地沙地起脊尺余种在脊上遇旱可汲井浇灌即遇涝年若水退在七月中气候既不及艺五谷即可翦藤种藷至蝗蝻为害草木荡尽惟藷根在地荐食不及纵令茎叶皆尽尚能发生若蝗信到时急令人发土徧壅蝗去之后滋生更易是天灾物害皆不能为之损人家凡有隙地但只数尺仰天见日便可种得石许此救荒第一义也须嵗前深耕以大粪防之春分后下种若非沙土先用柴灰或牛马粪和土中使土脉散缓与沙土同庶可行根重耕起要极深将藷根每段截三四寸长覆土深半寸许每株相去纵七八尺横二三尺俟蔓生既盛苗长一丈留二尺作老根余翦三叶为一段插入土中每栽苗相去一尺大约二分入土一分在外即又生藷随长随翦随种随生蔓延与原种者不异凡栽须顺栽倒栽则不生节则土上即生枝在土下即生卵凡各节生根即从其连缀处防之令各成根苗每节可得卵三四枚
　　又藏种九月十月间掘诸卵拣近根先生者勿令损伤用软草包裹挂通风处阴干一法于八月中拣近根老藤剪七八寸长每七八根作一小束耕地作畦将藤束栽畦内如栽韭法过月余每条下生小卵如蒜头状冬月畏寒稍用草盖覆至来春分种若老条原卵在土中无不坏烂　一法霜降前取近根卵稍坚实者阴干以软草各衬另以软草裹之置无风和暖不近霜雪不受水冻处一法霜降前收取根藤曝令干于灶下掘窖约深一尺五六寸先下稻糠三四寸次置种其上更加稻糠三四寸以土盖之一法七八月取老藤种入木桶或磁瓦器中至霜降前置草篅中以稻糠衬置向阳近火处至春分后依前法种　收蔓枝节已徧地不能容者即为游藤宜翦去之及掘根时卷去藤蔓俱可饲牛羊猪或晒干冬月喂皆能令肥腯　用地凡藷二三月种者每株用地方二步有半而卵徧焉每官亩约用藷三十六株四五月种者地方二步而卵徧焉亩约六十株六月种者方一步有半而卵徧焉亩约一百六株有竒七月种者地方一步而卵徧焉亩约二百四十株八月种者地方三尺以内得卵细小矣亩约九百六十株种之疎宻畧以此准之九月畦种生卵如箸如枣拟作种此松江法也北方早寒宜早一月算又在视天气寒暖临时斟酌耳


</div>
    <div class="pagination">
<a href="钦定授时通考_page100.html">上一页</a><span>...</span><a href="钦定授时通考_page96.html">96</a><a href="钦定授时通考_page97.html">97</a><a href="钦定授时通考_page98.html">98</a><a href="钦定授时通考_page99.html">99</a><a href="钦定授时通考_page100.html">100</a><span class="current-page">101</span><a href="钦定授时通考_page102.html">102</a><a href="钦定授时通考_page103.html">103</a><a href="钦定授时通考_page104.html">104</a><a href="钦定授时通考_page105.html">105</a><a href="钦定授时通考_page106.html">106</a><span>...</span><a href="钦定授时通考_page102.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
