<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 66 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 66 页/共 132 页</h1>
    <div class="content">　　又二十年诏曰农为政首稷实民先澍雨丰洽所宜敦励其令畿内严加督课堕业者申以楚挞力田者具以名闻
　　又世宗纪景明三年诏曰民本农桑国重蚕籍粢盛所凭冕织攸寄比京邑初基耕桑暂缺遗规徃防宜必祗修今寝殿显成移御维始春郊无逺拂羽有辰便可表营千亩开设宫坛秉耒援筐躬劝兆亿
　　又正始元年诏縁淮南北所在镇戍皆令及秋播麦春种粟稻随其土宜水陆兼用必使地无遗利民无余力比及来稔令公私俱济也
　　北齐书武成帝纪河清三年令每岁春月各依乡土早晚课民农桑自春及秋男子十五以上皆就田亩桑蚕之月妇女十五以上皆营蚕桑孟冬刺史听审邦教之优劣定殿最之科品使地无遗利人无防手焉
　　北周书武帝纪建德四年诏曰阳春布气品物资始敬授民时义兼敦劝诗不云乎弗躬弗亲庶民弗信刺史守令宜亲劝农百司分番躬自率导事非机要并停至秋
　　册府元龟唐高祖武德五年谓羣臣曰太平之基在于家给人足今兹麦既大熟宜停庻务毎司别留一二人守曹局余皆宜休暇亲事务农流罪以下囚罪名定者亦放收获
　　又六年诏曰今风雨顺节苖稼实繁普天之下咸同茂盛五十年来未尝有此仓箱之积指日可期时为溽暑方资耕耨废而不修岁功将辟宜从优纵肆力千顷州县牧宰明加劝导咸使戮力无或失时务从简静以称朕意
　　又太宗贞观三年诏曰朕祗承大宝宪章典故今将履千亩于近郊复三推于旧制宜令有司式遵典礼二十一日亲祭先农籍于千亩之甸
　　又中宗景龙二年七月敇戒诸州郡督刺史县令务尽地利禁防食
　　又宗开元四年诏曰闗中田苖今正成熟若不收刈便恐飘零縁顿差科时日尚逺宜令并功收拾不得妄有科唤致妨农业仍令左右御史捡察奏闻
　　又十二年诏曰有国者必以人为本固本者必以食为先先王于是务其三时前圣所以分其五土劝农之道实在于斯朕抚图御歴殆逾一纪旰食宵衣勤乎兆庶故兢兢翼翼不敢荒宁顷歳以来虽稍丰稔犹恐地有遗利人多废业防食之徒未尽归生谷之畴未均垦以是轸念遣使臣恤编户之流亡阅大田之众寡其先是逋逃并宜自首仍能服勤垄亩肆力耕耘所在闲田劝其开辟逐土任宜收税勿令州县差科征役租庸一皆蠲放且天下风壤多有不同地既异宜俗亦殊习固当因利制事不可违人立法赋役差科于人非便者并量事处分续状奏闻
　　又十七年诏曰献岁发生阳和在乃睠甿庻方就农桑其力役及不急之务一切并停百姓间有不稳便事须处置者宜令中书门下与所司唤取朝集使审问商量奏闻
　　又二十九年制曰古之为理必顺时行令献岁发春仁气育物直叶阳和之德以勤播种之务天下诸州委刺史县令加意劝课仍令采访使勾当非灼然要切事不得妄有追扰其今月诸色当审人有单贫老弱者所司即拣择量放营农
　　又天寳九载诏曰农为政本食乃人天必禾稼之及期遂京坻之厚积是以爱人存乎重谷勤政在乎厚生俗之所资何急于此如闻逺近毎至秋中谷禾熟时即卖充马藁茍规求利之心殊害生成之性静言斯弊实资惩革自今已后不得更然牓示要路咸使闻知
　　又肃宗上元二年正月诏王者设教务农为首今土膏方起田事将兴敦本劝民实为政要宜令天下刺史县令各于所部亲劝农桑
　　又九月诏曰田功在谨农事惟勤不有司存何成种谷诸州等各置司田参军一人主农事毎县各置田正二人于当县拣明娴田种者充务令劝课
　　又代宗永泰元年制曰农政本也食人天也方春之首重于东作除军兴至急余一切并停百姓专营农事其逃户复业及浮客情愿编附者仰州县长吏亲就存抚特矜赋役全不济者量贷种子务令安集
　　又德宗贞元二十年诏曰理化之本系乎京师副朕忧民属于长吏宜勉务农桑各安生业以舒朕懐
　　又宣宗大中二年制云君以人为本人以食为天有国有家舍此无急如闻州府之内皆有闲田空长蒿莱无人垦辟与其虚弃曷若济人宜令所在长吏设法召募贫民课励耕种所收苖子以备水旱
　　又后唐明宗长兴三年诏富民之道莫尚于务农力田之资必先于利器器茍不利民何以安闻诸道监冶所卖农器或大小异同或形状轻怯才当开辟旋致损伤近百姓秋稼虽登时物颇贱既艰难于置买遂抵犯于条章茍利锥刀擅兴炉冶稍闻彰露须议诛夷欲使上不夺山泽之利下皆遂畎亩之宜务在从长庶能经久自今后不计农器烧器动使诸物并许百姓逐便自铸又后周太祖广顺元年勅农桑之务衣食所资一夫不耕有艰食之虑一夫不织有无褐之虞今气正阳春当生发宜勤用天之业将观望岁之心诸道州府长吏宜劝课耕桑以丰储积编民乐业仍倍抚绥
　　又二年敇诸道府州吏六府允修无先重谷九扈分职厥惟勤农今则东作聿兴西成系望我有羣后政在养民茍不懈于行春谅倍登于多稼卿分忧事任道俗廉平树以风声靡如草偃必污莱之地并作百防防惰之民咸勤四体用洽带牛之化更彰栖亩之谣养恬之懐寤兴斯切诏到卿可散下管内劝课乡县百姓依时耕种栽接桑枣勿纵防惰务在精勤
　　玊海宋太祖建隆三年诏曰生民在勤所宝惟谷先王明训也阳和在辰播种资始宜行劝诱广务耕耘又干德二年诏农为政本食乃民天今土膏将起宜课东作之勤使地无遗利人有余粮
　　又太宗雍熙四年九月出御札曰王者上事穹苍下临黎献遵执古御今之道推子民育物之心必务穑以劝分庶家给而人足朕嗣守大寳惟懐永图发一言必念生灵尝一膳必思稼穑虽燔柴告类紫坛屡荐于至诚而执耒亲耕青辂未行于盛礼其以来年正月择日有事于东郊行籍田之礼
　　文献通考太宗至道元年诏曰近岁以来天灾相继民多转徙田卒污莱招诱虽勤逋逃未复宜申劝课之防更示捐复之恩应州县旷土并许民请佃为永业仍蠲三岁租三岁外输三分之一州县官吏劝民垦田之数悉书于印纸以俟旌赏
　　宋史眞宗纪景德三年诏渭州鎭戎军收获蕃部牛送给内地耕民
　　又大中祥符元年诏东封道路军马毋犯民稼
　　又五年江淮两浙旱诏给占城稻种教民种之八月淮南旱诏减运河水灌民田仍寛租限州县不能存恤致民流者罪之
　　又六年七月诏天下勿税农器
　　又天禧元年八月诏京城禁围草地听民耕牧又免牛税一年十月谕诸州非时灾沴不以闻者论罪
　　又食货志天禧四年诏诸路提防刑狱朝臣为劝农使使臣为副使所至取民籍视其差等不如式者惩革之劝恤农民以时耕垦招集逃散捡括稻税凡农田事悉领焉置局案铸印给之凡奏举亲民之官悉令条析劝农之绩以为殿最黜陟
　　又仁宗天圣六年诏民流积十年者田听人耕三年后收减旧额之半流民能自复者亦如之诸州长吏能劝民修陂垦荒增税二十万以上者议赏
　　又神宗元丰元年诏开废田水利民力不能给役者贷以常平钱谷流民买耕牛者免征
　　宋史徽宗纪政和元年诏立守令劝农黜陟法
　　又二年诏县令以十二事劝农于境内躬行阡陌程督勤惰
　　玉海高宗建炎二年诏给流民官田牛种
　　又绍兴二年诏曰朕闻祖宗时禁中有打麦殿今于后圃令人引水灌畦种之亦欲知稼穑之艰难
　　宋史高宗纪绍兴七年诏诸路归业民垦田及八年始输全税
　　玉海绍兴十七年诏曰朕亲耕籍田以先黎庶三推复进劳赐耆老嘉与世俗跻于富厚
　　宋史孝宗纪乾道九年饬监司守令劝农
　　又淳熙八年诏监司守令劝课农桑以奉行勤怠为赏罚
　　又淳熙十一年诏诸州岁买稻种备农民之阙
　　又宁宗纪庆元元年二月诏两淮诸州劝民垦辟荒田又嘉定二年七月命两淮转运司给诸州民种麦十月给诸路民稻种
　　又理宗纪寳庆三年诏郡县长吏劝农桑抑末作戒苛扰
　　又端平三年诏劝农桑
　　辽史太祖纪天赞元年诏分北大浓兀为二部程以树艺诸郡效之
　　又太宗纪防同元年诏有司劝农桑
　　又兴宗纪重熙二年八月诏曰朕于早岁习知稼穑力办者广务耕耘罕闻输纳家食者全亏种植多至流亡宜通捡括普为均平禁诸职官不得擅造酒糜谷有防祭者有司给文字始听
　　又道宗纪清宁二年诏遣使分道劝农桑
　　金史太宗纪天防四年诏曰朕惟国家四境至逺而兵革未息田野虽广而畎亩未辟百工畧备而禄秩未均方贡仅修而賔馆未赡是皆出乎民力茍不务本业而抑游手欲上下皆足其可得乎其令所在长吏敦劝农功
　　又章宗纪明昌五年诏定长吏劝课能否赏罚格又泰和二年谕尚书省诸路禾稼及雨多寡令州郡以闻
　　又宣宗纪兴定三年谕三司行部官劝民种麦无种粒者贷之
　　元史世祖纪中统二年诏十路宣抚使量免民间课程命宣抚司官劝农桑抑游惰礼高年问民疾苦
　　又三年命管民官劝诱百姓开垦田土不得擅兴不急之役妨夺农时
　　又至元六年命中书省采农桑事列为条目仍令按察司与州县官相风土之所宜讲究可否别颁行之又二十三年诏以大司农司所定农桑辑要书颁诸路又成宗纪元贞元年诏以农桑水利谕中外
　　又大德二年诏诸郡凡民播种怠惰及有司劝课不至者各道廉访司治之
　　又食货志武宗至大三年诏大司农总挈天下农政修明劝课之令
　　又仁宗纪皇庆元年谕司农曰农桑衣食之本汝等举谙知农事者用之
　　又延祐二年诏印农桑辑要万部颁降有司遵守劝课又英宗纪至治二年诏画蚕麦图于鹿顶殿以时观之又泰定帝致和元年颁农桑旧制十四条于天下又顺帝纪至正元年诏守令选立社长专一劝课农桑明史太祖纪洪武元年谕曰欲财用之不竭国家之常裕鬼神之常享必也务农乎故后稷树艺稼穑而生民之诗作成王播厥五谷而噫嘻之颂兴古者天子籍田千亩所以供粢盛备馈膳自经丧乱其礼已废上无以教下无以劝其命来春举行耕籍田礼
　　明防典洪武四年诏府州县用心劝谕农民趁时种植明史太祖纪洪武八年诏曰农桑衣食之本学校道理之原朕尝设置有司颁行条章使敦笃教化务欲使民丰衣足食理道畅焉何有司不遵朕命徃徃给由赴京者皆无桑株数目学校縁由甚与朕意相违特敇中书令有司今后敢有无农桑学校者论拟违制民有不奉天时而负地利者如律究焉
　　圣学格物通洪武十二年谕曰中原民所恃者二麦九月正当播种之时而役之是夺其时也过此则天寒地冻种不得入土来年何以续食敇至其即放还俟农隙之时赴工未为晚也
　　明史太祖纪洪武十三年谕户部令天下人民每村置一鼔凡遇农桑时月晨起击鼔防田所怠惰者里老督责之里老不劝督者罚
　　又洪武十八年谕曰人皆言农桑衣食之本然弃本逐末鲜有救其者盛世野无不耕之民室无不蚕之女水旱无虞饥寒不至自什一之制湮竒巧之技作而后农桑之业废一农执耒而百家待食一妇作织而百夫待衣欲民无贫人得乎朕思足食在于禁末作足衣在于禁华靡尔宜申明天下四民各守其业不许防食庶民之家不许衣锦绣庶几可以絶其弊也
　　明史成祖纪永乐二年谕曰朕惟事天以诚敬为本爱民以实惠为先书曰惟天惠民又曰安民则惠然天之视听皆因于民能爱民即所以事天今春和时东作方兴宜各究心务实申明教术劝课农桑问其疾苦卹其饥寒革苛刻之风崇寛厚之政以迓天休臻于治理钦哉
　　圣学格物通永乐二十二年谕曰农者生民衣食之源耕耘收获不可失时自今一切不急之役有当用人力者皆俟农隙前代盖有不恤农事而以徭役妨农作召乱亡者不可不谨
　　明史宣宗纪宣德元年谕曰天气向炎正农夫耕耘之时因诵聂夷中诗曰吾每诵此未尝不念农夫又曰朕八九歳读书皇考亲写是诗以示问曰解否对曰稼穑艰难在此也自是常教以农事铭于心不敢忘
　　明防典景泰三年令丁多田少之人开垦田地
　　又天顺三年令各处军民有新开无额田地及愿佃种荒闲地土者俱照减轻则例起科
　　又嘉靖六年诏通行所属府州县原设有治农官处不许营干别差专一循行劝课原无官处委佐贰一员带管










　　钦定授时通考卷四十三
<子部,农家类,钦定授时通考>
　　钦定四库全书
　　钦定授时通考卷四十四
　　劝课
　　章奏
　　国语周宣王不籍千亩虢文公谏曰夫民之大事在农上帝之粢盛于是乎出民之蕃庶于是乎生事之共给于是乎在和协辑睦于是乎兴财用蕃殖于是乎始敦厐纯固于是乎成是故稷为大官古者大史顺时土阳瘅愤盈土气震发农祥晨正日月底于天庙土乃脉发先时九日太史告稷曰自今至于初吉阳气俱烝土膏其动勿震勿渝脉其满眚谷乃不殖稷以告王曰史帅阳官以命我司事曰距今九日土其俱动王其祗祓监农不易王乃使司徒咸戒公卿百吏庻民司空除坛于籍命农大夫咸戒农用先时五日瞽告有协风至王即齐宫百官御事各即其齐三日王乃淳濯飨醴及期郁人荐鬯犠人荐醴王祼鬯飨醴乃行百吏庶民毕从及籍后稷监之膳夫农正陈籍礼大史赞王王敬从之王耕一墢班三之庶人终于千亩其后稷省功大史监之司徒省民大师监之毕宰夫陈飨膳宰监之膳夫赞王王歆大牢班尝之庶人终食是日也瞽率音官以省风土廪于籍东南钟而藏之而时布之于农稷则徧戒百姓纪农协功曰隂阳分布震雷出滞土不备垦辟在司宼乃命其旅曰徇农师一之农正再之后稷三之司空四之司徒五之大保六之太师七之大史八之宗伯九之王则大徇耨获亦如之民用莫不震动恪恭于农脩其疆畔日服其镈不解于时财用不乏民用和同是时也王事唯农是务无有求利于其官以干农功若是乃能媚于神而和于民矣
　　前汉书食货志贾谊説上曰管子曰仓廪实而知礼节民不足而可治者自古及今未之尝闻古之人曰一夫不耕或受之饥一妇不织或受之寒生之有时而用之无度则物力必屈古之治天下至孅至悉也故其蓄积足恃汉之为汉几四十岁矣公私之积犹可哀痛失时不雨民且狼顾岁恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤今敺民而归之农皆着于本使天下各食其力末技游食之民转而縁南亩则蓄积足而人乐其所矣可以为富安天下而直为此廪廪也窃为陛下惜之
　　又晁错说上曰圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国无捐瘠者以蓄积多而备先具也民贫生于不足不足生于不农不农则不地着不地着则离乡轻家民如鸟兽虽有高城深池严法重刑犹不能禁也夫寒之于衣不待轻暖饥之于食不待甘旨饥寒至身不顾廉耻人情一日不再食则饥终嵗不制衣则寒夫腹馁不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广蓄积以实仓廪备水旱故民可得而有也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玊今农夫五口之家其服役者不下二人其能耕者不过百畮百畮之收不过百石春耕夏耘秋获冬藏伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间无日休息又私自送徃迎来吊死问疾养孤长幼在其中勤苦如此尚复被水旱之灾急政暴虐赋敛不时朝令而暮改当其有者半贾而卖亡者取倍称之息于是有卖田宅鬻子孙以偿债者矣方今之务莫若使民务农欲民务农在于贵粟贵粟之道在于以粟为赏罚粟有所渫可时赦勿收农民租如此德泽加于万民民愈勤农
　　又董仲舒説上曰春秋他谷不书至于麦禾不成则书之以此见圣人于五谷最重麦与禾也今关中俗不好种麦是歳失春秋之所重而损生民之具也愿陛下幸诏大司农使关中民益种宿麦令毋后时
　　后汉书鲁恭传永初元年盛夏断狱恭上疏谏曰永元十五年来刺史太守以盛夏徴召农人拘对考验连滞无已司典司京师四方是则而近于春月分行诸部托言劳来贫人而无隠恻之实烦扰郡县廉考非急逮捕一人罪延十数上逆时气下伤农业比年水旱伤稼人饥流冗今始夏百谷权舆阳气胎养之时自三月以来隂寒不暖物当化变而不被和气月令孟夏断薄刑出轻系行秋令则草木零落人伤于疫夫断薄刑者谓其轻罪已正不欲令久系故时断之也臣愚以为今孟夏之制可从此令其决狱案考皆以立秋为断以顺时节育成万物
　　又东平宪王苍传永平四年春车驾校猎河内苍上书曰臣闻时令盛春农事不聚众兴功臣知车驾今出事从约省所过吏人讽诵甘棠之德惟陛下因行田野循视稼穑消揺仿佯弭节而旋
　　又黄琼传琼上疏曰自古圣帝哲王莫不敬恭明祀增致福祥故必躬郊庙之礼亲籍田之勤以先羣萌率劝农功今庙祀适阕而祈谷絜斋之事近在明日臣恐左右之心不欲屡动圣躬以为亲耕之礼可得而废臣闻先王制典籍田有日司徒咸戒司空除坛先时五日有协风之应王即斋宫飨礼载耒诚重之也自癸巳以来仍西北风甘泽不集寒凉尚结迎春东郊既不躬亲先农之礼所宜自勉以逆和气以致时风易曰君子自强不息斯其道也
　　三国呉志华覈传孙皓时仓廪无储华覈上疏曰先王治国惟农是务军兴以来已向百载农人废南亩之务女工停机杼之业推此揆之则蔬食而长饥薄衣而履冰者固不少矣且饥者不待美馔寒者不俟狐貉今事多而役繁民贫而俗奢百工作无用之器妇人为绮靡之饰不勤麻枲并绣文黼黻转相仿效耻独无有兵民之家犹复逐俗内无担石之储而出有绫绮之服至于富贾商贩之家重以金银奢资尤甚夫天下未平百姓不赡宜一生民之原丰谷帛之业而乃弃功于浮华之巧妨日于侈靡之事上无尊卑等级之差下有耗财费力之损汉之文景承平继统天下已定四方无虞犹以雕文之伤农事锦绣之害女工开富国之利杜饥寒之本况今六合分争豺狼充路兵不离疆甲不解带而可不广生财之原充府藏之积哉
　　晋书食货志宣帝督诸军伐呉邓艾以为大兵征举运兵过半功费巨亿陈蔡之间土下田良令淮北二万人淮南三万人分休且佃且守水丰常收三倍于西计除众费岁完五百万斛以为军资六七年间可积三千万余斛于淮北此则十万之众五年食也
　　又杜预上疏曰臣輙思维今者水灾东南特剧非但五稼不收居业并损下田所在停汚高地皆多硗塉此即百姓困穷方在来年虽诏书切告长吏二千石为之设计而不廓开大制定其趣舎之宜恐徒文具所益盖薄水去之后塡淤之田亩收数钟至春大种五谷五谷必丰东南以水田为业人无牛犊可分种牛三万五千头以付二州将吏士庻使及春耕谷登之后头责三百斛是为化无用之费得运水次成谷七百万斛
　　又晋元帝大兴元年后军将军应詹表曰夫一人不耕天下必有受其饥者而军兴以来征战运漕朝廷宗庙百官用度既已殷广下及工商流寓僮仆不亲农桑而逰食者以十万计不思开立美利而望国足人给岂不难哉间者流民奔东呉东呉今俭皆以还反江西良田旷废来久火耕水耨为功差易宜简流民兴复农官功劳报赏皆如魏氏故事一年中与百姓二年分税三年计赋税以使之公私兼济则仓盈庾亿可计日而待也又齐王攸传臣闻先王之教莫不先正其本务农重本国之大纲当今方隅清穆武夫释甲广分休假以就农业然守相不能勤心恤公以尽地利昔汉宣叹曰与朕理天下者惟良二千石乎勤加赏罚黜陟幽明于时翕然用多名守计今地有余羡而不农者众加附业之人复有虚假通天下之谋则饥者必不少矣今宜严敇州郡捡诸虚诈害农之事督实南亩上下同奉所务则天下之谷可复古政岂患于暂一水旱便忧饥馁哉又束晳传晳上议曰农穰可致所由者三一曰天时不諐二曰地利无失三曰人力咸用若必春无霡霂之润秋繁滂沱之患水旱失中雩禳有请虽使羲和平秩后稷亲农理疆甽于原隰勤藨蓘于中田犹不足以致仓庾盈亿之积也然地力可以计生人力可以课致诏书之防亦将欲尽此理乎今天下千城民多游食废业占空无田课之实较计九州数过万计可申严此防令监司精察一人失课负及郡县此人力之可致也又州司十郡土狭人繁三魏尤甚而猪羊马牧布其境内宜悉破废以供无业业少之人虽颇割徙在者犹多或谓北土不宜蓄牧此诚不然案古今之语以为马之所生实在冀北大贾防羊取之清渤放豕之歌起于钜鹿是其效也可悉徙诸牧以充其地使马牛猪羊龁草于空闲之田游食之民受业于赋给之赐此地利之可制者也又如汲郡之呉泽良田数千顷泞水停洿人不垦植闻其国人皆谓通泄之功不足为难泻卤成原其利甚重而豪强大族惜其鱼捕之饶搆説官长终扵不破此亦谷口之謡载在史篇谓宜复下郡县以详当今之计荆扬兖豫污泥之土渠坞之宜必多此类最是不待天时而丰年可获者也以其云雨生于畚锸多稌生于决泄不必望朝隮而黄潦臻禜山川而霖雨息是故两周争东西之流史起惜漳渠之浸明地利之重也宜诏四州刺史使谨按以闻
　　又温峤传时国用不足峤因奏军国要务其二曰一夫不耕必有受其饥者今不耕之夫动有万计春废劝课之制冬峻出租之令下未见施惟赋是闻赋不可以己当思令百姓有以殷实司徒置田曹掾州一人劝课农桑察吏能否今宜依旧置之必得清恪奉公足以宣示惠化者则所益实矣
　　宋书袁湛传时建议大田湛弟豹上议曰国因民以为本民资食以为天修其业则教兴崇其本则末理实为治之要道致化之所阶也夫设位以崇贤疏爵以命士上量能以审官不取人于浮誉则比道周息游者言归游子既归则南亩辟矣分职以任务置吏以周役职不以无任立吏必以非用省冗散者废则莱荒垦矣器以应用商以通财靡丽之巧弃难得之货则雕伪者贱谷稼重矣耕耨勤悴力殷收寡工商逸豫用浅利深増贾贩之税薄畴亩之赋则末技抑而田畯喜矣居位无仪从之徒在野靡兼幷之党给赐非可恩致力役不入私门则游食者反本肆勤自劝游食省而肆勤众则东作繁矣密勿者甄异怠慢者显罚明劝课之令峻纠违之官则嬾惰无所容力田有所望力者欣而惰者惧则穑人劝矣凡此数事亦务田之端趣也莅之以清心鎭之以无欲助之以无倦翼之以廉谨舎日计之小成期逺致于暮歳则浇薄自淳大化有渐矣
　　又周朗传宋孝建中周朗疏曰农桑者实民之命为国之本有不足则礼节不兴若重之宜罢金钱以谷帛为赏罚凡自淮以北万匹为市从江以南千斛为货亦不患其难也今且听市至千钱以还者用钱余皆用绢布及米其不中度者坐之如此则垦田自广民资必繁又田非胶水皆播麦菽地堪滋养悉艺麻苎防巷縁藩必树桑柘列庭接宇惟植竹栗若此令既行而善其事者庶民则叙之以爵有司亦从而加赏今自江以南在所皆穰有食之处须官兴役宜募逺近能食五十口一年者赏爵一级不过千家故近食十万口矣使其受食者悉令就佃淮南多其长帅给其粮种凡公私游手悉发佐农令堤湖尽修原陆并起仍量家立社计地设闾检其出入督其防惰须待大熟可移之复旧
　　魏书高允传允领著作郎时多禁封良田又京师游食者众允因言曰古人云方一里则为田三顷七十亩百里则三万七千顷若勤之则亩益三升不勤则亩损三升方百里损益之率为粟二百二十万斛况以天下之广乎若公私有储虽遇饥年复何忧哉
　　又李安世传疏曰今虽桑井难复宜各均量审其径术令分艺有凖力业相称细民获资生之利豪右靡余地之盈则无私之泽乃播均于兆庶如阜如山可有积于比户矣又所争之田宜限年断事久难明悉属今主然后虚妄之民絶望于觊觎守分之士永免于凌夺矣又韩麒麟传太和十一年京都大饥麒麟表陈时务曰古先哲王经国立治积蓄九稔谓之太平故躬耤千亩以励百姓用能衣食滋茂礼教兴行逮于中代亦崇斯业入粟者与斩敌同爵力田者与孝弟均赏实百王之常轨为治之所先今京师民庶不田者多游食之口三分居二盖一夫不耕或受之饥况于今者动以万计故顷年山东遭水而民有馁终今秋京都遇旱谷价踊贵实由农人不劝素无储积故也愚谓凡珍玩之物皆宜禁断吉凶之礼备为格式令贵贱有别民归朴素制天下男女计口受田宰司四时廵行台使岁一按检勤相劝课严加赏罚数年之中必有盈赡虽遇灾凶免于流亡矣徃年校比户贯租赋轻少臣所统齐州租粟才可给俸略无入仓虽于民为利而不可长久脱有戎役或遭天灾恐供给之方无所取济可减绢布增益谷租年丰多积岁俭出赈所谓私民之谷寄积于官官有宿积则民无荒年矣
</div>
    <div class="pagination">
<a href="钦定授时通考_page65.html">上一页</a><span>...</span><a href="钦定授时通考_page61.html">61</a><a href="钦定授时通考_page62.html">62</a><a href="钦定授时通考_page63.html">63</a><a href="钦定授时通考_page64.html">64</a><a href="钦定授时通考_page65.html">65</a><span class="current-page">66</span><a href="钦定授时通考_page67.html">67</a><a href="钦定授时通考_page68.html">68</a><a href="钦定授时通考_page69.html">69</a><a href="钦定授时通考_page70.html">70</a><a href="钦定授时通考_page71.html">71</a><span>...</span><a href="钦定授时通考_page67.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
