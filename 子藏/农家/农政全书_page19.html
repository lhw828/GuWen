<!DOCTYPE html>
<html>
<head>
    <meta charset="UTF-8">
    <title>农政全书 - 第 19 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 19 页/共 125 页</h1>
    <div class="content">　　注曰圜与圆同量水浅深者下文言句四股三五则岸髙九尺者轴之长当一丈五尺也凡作轴皆度岸髙以三五之法凖之二十五分之二者如轴长一丈则径八寸如本篇第一轴立面图巳丁长一丈则丁丙之径八寸也此畧言轴欲大耳若径至三寸以上不嫌长丈八寸以上不嫌长二丈也轴过小则水为之不升八绳附臬者周礼树八尺之臬县八绳下垂皆附于臬今轴身作线大畧似之也八平分者如轴两端图甲乙丙丁戊圏为轴之周所分甲乙乙丙等八分者平分度也轴之两端卧其轴各作巳甲过心线依法分之即上下合也次于轴两端之边依所分各界两两相对各作平行直线八线附木皆平直是为八平分轴之周如立面图巳丁庚丙诸线是也次于两端各作甲巳丁丙诸线则得轴两端之各庚心也以八平分之一为度者谓以甲巳为度从庚至辛作庚辛辛壬等短界线至丙而止八线皆如之各线之短界线皆平行皆相等也墨为之者从庚向癸依句股法作庚癸斜线内纒之至子外纒之至丑至寅至卯至辰斜纒轴面竟轴而止则得一螺旋线也单线则为单墙单沟也若欲为双沟者则平分庚丑线得午从午外上向已内下向未亦依法作螺旋线也若作四槽者又平分庚午于壬依法作之欲作三槽六槽九槽者先分轴为九平分欲作五槽十槽者先分轴为十平分依法作之
　　二曰墙
　　轴之上因各螺旋之绳而立之墙墙之法或编之或累之皆涂之墙之两端不至于轴之两端其至也无定度惟所为之以枢之短长称之八分其轴长以其一为墙之髙可减也不可加也墙其累之也欲坚而无随也其编之也欲密而平也其涂之也欲坸而无罅也两墙之间谓之沟沟水道也水行沟中而墙制之使无下行也故曰墙者所以束水也水所由上
　　注曰编墙之法削竹为柱依螺旋之线而立之每立一柱即与轴面之八平分长线为直角如立柱于本篇一图之午即柱为垂线与庚丙长线为直角也而又与轴两端之丙丁为一直线也若本篇二图之癸丙是也削柱欲均安柱欲正列柱欲顺立柱欲齐既毕则以绳编之畧如织箔之势绳以麻或纻或菅或布或惟所为之既毕以沥青和蜡或和熟桐油和石灰瓦灰涂之或以生漆和石灰瓦灰涂之凡沥青加蜡与桐油取和泽而止石瓦灰相半桐油或漆和之取燥湿得宜而止累墙之法取柔木之皮如桑槿之属剥取皮裁令广狭相等以沥青和蜡依螺旋之线层层涂而积之累毕如前法涂之既毕而两墙之间成螺旋之沟水从沟行而墙不漏者是墙之善也八分之一者如轴长八尺则墙髙一尺此亦畧言髙之所至也一以下任意作之故曰可减不可增一法若欲为长轴则墙之髙与轴之径等
　　三曰围
　　墙之外削版而围之版欲无厚墙之两端顺墙柱之势穿轴而立四柱焉依墙之髙而束之环围版之端入于环围之外以鐡为环而约之长者中分围之长以鐡环约之又长者三分其长以两环约之围之版其相合也与其合于墙之上也皆合之以涂墙之齐围之外皆涂之以受雨露也围其合也欲无罅围之合于墙也欲无罅有围故水入螺旋之孔而不絶无罅故水行于螺旋之沟而不泄则水旋而上也故曰围者外体也所以为固抱也
　　注曰围之板量围径之大小与其长酌全体之重轻而制厚薄焉其长竟墙其广一寸以上视围径之小大增损之太广而合之则角见也其内面稍刳之以就墙之圆外面者围既合而削之当墙之尽穿轴为四柱者所以居环而受围也如本篇三图之卯寅辰午等是也环以坚靱之木为四弧弧各加于环柱之上合之成环焉环之下方或为沟焉居中以受围板之端或居外或居内为刻而受之如为沟于未此居中也为刻于申此居外也于酉居内也鐡环之束在两端者与木环相抵卯午也戌亢也或中分约之者心斗是也若两中环者则在尾与箕也或不用鐡环以绳约之而涂之齐与剂同合以涂墙之剂者沥青和蜡或油灰或漆灰也若涂围之周者则漆灰为上油灰次之沥青和蜡者恐不耐暑日也为下而欲速成则用之欲解而时脩则用之是者暑日架之则以苫盖之水入于螺旋之孔者孔在环之内轴之外四柱之中戌亥角亢之间是也虽下向必入者以迤故水趋于围也既其出则在卯寅辰午之间矣一法墙之两端以二圆板盖之开围板之下端而水入之开上端之圆板而出之其效同焉
　　四曰枢
　　轴之两端鐡为之枢当心而立之枢之用在圜轮在围若在轴者皆圜之轮在上枢方其上枢之上轮在下枢方其下枢之下方之者以居轮立枢欲正欲直不正不直者轻重不伦也既正既直轻重均转之如将自转焉则虽大而无重也故曰枢者所以为利转也
　　注曰当心者本篇一图之庚心也枢之大小长短无定度量全体之轻重制大小焉量轮之所在与地之所宜制短长焉轮所在者有七下方详之也方则止故可以居轮正者当庚之心直者与轴端圆面为直角与轴上八平分线俱为一直线也求正尚有轴端诸线可慿求直稍难焉今立一试法视一图轴两端诸分线以防一扺轴端边之乙一扺枢之顶心为度次去乙扺戊量之又去戊扺巳量之皆至于枢之顶心者即枢直也如将自转者成速之甚也
　　五曰轮
　　轮有七置轮有三式七置者当围之中焉围之两端焉轴之两端焉两枢焉在围者夹其围而设之辐辐之末周之以辋焉辋树之齿焉在轴与枢者方其处而入之毂毂树之齿焉凡轮皆以他轮之齿发之其疾徐之数视轮与他轮之大小焉其齿之多寡焉故轮欲密附而少为之齿轮附而齿少他轮大而齿多则其出水也必疾矣故曰轮者所以受转也
　　注曰轮有七置者因地势也量物力也相大小而制疾徐也在围之中者本篇四图之丁是也在围之两端者丙与戊是也在轴之两端者乙与巳是也在两枢者甲与庚是也若车大而轴长出水之地髙则在丁矣若平地受水而用人力畜力风力者当在甲乙丙矣用水力当在戊巳庚矣夹围之辐子丑之类是也辛者容围之空也壬癸辋也寅卯之类齿也方其处者轴与枢当受毂之处也辰入枢之空也戌入轴之空也午毂也酉亦毂也未申亥角之类皆齿也他轮者或人车或马牛驘车或风车或水车之轮也此诸车之轮者非谓其大卧轮也盖指接轮焉接轮者农家所谓拨子是也试言人车则有卧轴也卧轴之一端有接轮卧轴之上有拐木也今于甲乙丙任置一轮焉如置在轴之乙轮即以卧轴之接轮交于乙轮人践拐木而转之接轮与乙轮相发也若马牛驘车及风车则有卧轴也卧轴之两端皆有接轮今以其一交于乙轮以其一交于彼车之大卧轮驾畜焉颿风焉而转之接轮与乙轮相发也若水转之车则有卧轴也卧轴之一端有接轮卧轴之上有立轮立轮之外有受水之箑也今于戊巳庚任置一轮焉如置在轴之巳轮即以卧轮之接轮交于巳轮水激于箑而卧轴为之转接轮与巳轮相发也疾徐之数与他轮相视者如乙巳之轮齿十二人车之接轮齿十二是拐木一转而得一转也如枢轮之齿八而人车之接轮齿十六是拐木一转而得二转也人车之接轮齿二十四是一转而得三转也若枢轮之齿八而驾畜颿风之卧轮齿七十二是一转而得九转也故曰轮欲密附密附则齿为之少他轮欲大大则齿多然而密者过密焉则力为之不任大者过大焉则迟故曰因地势量物力相大小而制徐疾焉今图枢轮之齿八轴轮十二围轮十六约畧作之非定率也趣欲使两轮之交疎密相等焉长短相入焉相关相发而不滞则足矣其小者欲无用轮方其枢之末别为衡衡之一端入于枢焉其一端植之柱焉柱之体圆又为之掉枝而首为圆孔焉以掉枝之圆孔入于柱而转之若大者而欲无用轮则以两掉枝同加于柱两人对执而转之最大者两掉枝之末各为持衡四人或六人对持其衡而转之
　　六曰架
　　架者一上一下皆为砥柱或木焉或石焉或瓴甋焉柱之植欲坚以固也下柱居水中以鐡为管施之柱首迤而上向以受下枢之末制管髙下量水之势令得入于螺沟之下孔而止也上者居岸以鐡为管施之柱首迤而下向以受上枢之末若轮与衡在上枢之末者则中枢而设之颈以鐡为山口而架枢其上出其枢之末以受轮与衡也制髙下之数以句股为法而轴心为之五焉则句四焉股三焉过偃则不髙过髙则不升注曰瓴甋砖也坚者其本体坚固者其立基固也上柱者本篇五图之甲乙是也下柱者丙丁是也上管以受上枢戊也下管以受下枢巳也句股法者一髙一下如四图之亢房线而置之令上枢之末在亢下枢之末在房也三四五者如上枢之末为亢至下枢之末为房长一丈如法置之则自下枢之末房依地平作平行线自上枢之末亢作垂线而两线相遇于氐其亢氐线必长六尺氐房线必长八尺也若迤建于岸之侧谓无从作垂线者则以句股法反用之以围板为倒别作一尾箕垂线为股尾为直角作尾心横线为倒句若尾箕长一尺五寸偃仰移就之令尾心长二尺即心箕必二尺五寸而亢房线必合三四五之句股法也凡围板长一丈水髙必六尺求多焉不可得相水度地制器者以此计之若水过深岸过髙器不得过长则累接而上之累接之法亦以接轮交而相发也











<子部,农家类,农政全书,卷十九>
<子部,农家类,农政全书,卷十九>








　　用井泉之水为器二种
　　玉衡车记曰玉衡车者井泉挈水之器也既远江河必资井养井汲之法多从绠缶饔飱朝夕未觉其烦所见髙原之处用井灌畦或加辘轳或借桔橰似为便矣乃俛仰尽日润不终畆闻三晋最勤汲井灌田旱熯之岁八口之力昼夜勤动数畆而止他方习惰既见其难不复问井灌之法岁旱之苗立视其槁饥成已后非殍则流吁可悯矣今为此器不施绠缶非借辘轳无事桔橰一人用之可当数人若以灌畦约省夫力五分之四髙地植谷家有一井纵令大旱能救一夫之田数家共井亦可无饥饿流亡之患若资饮食则童防一人足供百家之聚矣且不湏俛仰无烦提挈畧加斡运其防若抽故烟火防集之地一井之上尚可活一茕民也
　　玉衡者以衡挈柱其平如衡一升一降井水上出如趵突焉玉衡之物有七一曰双筩双筩者水所由代入也二曰双提双提者水所由代升也三曰壶壶者水之总也水所由续而不絶也四曰中筩中筩者壶水所由上也五曰盘盘者中筩之水所由出也六曰衡轴衡轴者所以挈双提下上之也七曰架架者所以居庶物也七物者备斯成器矣更为之机轮焉巧者运之不可胜用也
　　注曰趵突泉水上出也
　　一曰双筩
　　链铜或锡为双筩其圜中规而上下等半其筩之长以为之径下有防中防而为之圜孔以其防之半径为孔之径筩之旁齐于防而树之管管外出而上迤也管之容其圜中规管之下端抒之以合于筩开筩之下端为防孔融锡而合之于管管之上端亦抒之既树之则与筩之边为平行三分其防之径以其一为管之径防之圜孔为之舌以掩之舌者方版方版之旁为之枢防孔之旁为之纽枢入于纽如户焉而开阖之舌之开阖与管之孔无相背也纽居左则管居右舌其合于防也欲密管之孔合于筩之孔欲利而无罅枢纽之动也欲不滞凡水入也必从其防之孔也有舌焉而开阖之开之则入阖之则不出左开则右阖矣是左入而右不出也是恒有一孔焉入而终无出也故曰双筩者水所由代入也
　　注曰凡径皆言圆孔也肉不与焉如本篇一图甲至乙丙至丁是也半长为径者径三寸则筩长六寸如丁丙广三寸则甲丁长六寸也半径为孔者径三寸孔径一寸五分如丁丙三寸则辛壬一寸五分也上迤者斜迤而上如戊至己丙至庚也抒者斜削之如戊至丙己至庚是也防长圆也欲与戊丙之孔合也融锡合之小釪也管之上边与筩边平行将以合于壶之下孔也己庚是也三分之一者防径三寸则管径一寸未至申之度也方板者丑寅卯午是也枢者卯辰午是也纽者癸子是也舌如槖籥之舌以枢合纽令丑卯之板恒加于辛壬孔之上向丙而开阖之也
　　二曰双提
　　旋坚木以为砧其圜中规而上下等曷知其中规而上下等也砧之大入于双筩也欲其密切而无滞也展转之上下之犹是也斯之谓中规而上下等当砧之心而立之柱三分其砧之径以其一为柱之径柱之短长无定度以水之深也井之髙也斟酌焉而为之度柱之上端为之方枘而入于衡凡水之入也入于双筩之孔也孔有舌焉砧升则舌开而水为之入砧降则舌合而水为之不出水之入而不出者舌也舌之开阖者砧也砧之上下者柱也舌阖矣水不出矣砧又下焉水将安之则由筩之管而升于壶左右相襌也故曰双提者水所由代升也
　　注曰砧形如截蔗本篇一图酉戌亥角是也其髙不言度者趣其入于筩也不转侧动揺而已矣若为鼎足之柱以固之即无厚可也三分之一者砧径三寸则柱径一寸如酉角三寸则亢氐一寸也凡双筩入井近下则水浊近上则水竭故柱之短长宜量水深与井髙也枘笋也当房心之上刻而方之为尾箕是也
　　三曰壶
　　链铜以为壶壶之容半加于双筩之容其形防圜腹广而上下弇之弇之度视广之度杀其十之二当其弇而设之盖壶之防为防圜之长径设二孔焉皆在其径孔之防圜其大小也与管之上端等融锡而合之壶之两孔各为之舌而揜之舌之制如筩中之舌也壶之内当两孔之中而设之纽两舌之枢悉系焉而开阖之左右相禅也当盖之中为圜孔焉而合于中筩盖之合于壶也欲其无罅也既成以鐡为双环而交纒束之当其合而锢之锡以备缮治也夫水之入于管也左右襌也而终无出也水从管入者以提柱之逼之也则上冲而壶之舌为之开以入于壶水势尽而彼舌开则此阖矣是代入于壶也而终无出也其代入也壶为之恒满而上溢其终无出也而有筩之容以俟其防之入也故曰壶者水之总也水所由续而不絶也
　　注曰半加容者如之又加半焉如双筩共容四升则壶容六升也弇敛也腹广而上下弇如本篇二图甲乙丙丁形是也盖者戊己庚辛也防圆之长径防图之乙丙是也二孔者未申也酉戌也皆在其径者二孔之心在乙丙线之上也二孔防圆者如酉戌短干亥长以合于一图之未申己庚也二舌者寅卯也辰午也纽者子丑也以枢合纽令寅卯之板恒加于未申孔之上向丙而开阖之也辰午加于酉戌亦如之左右相襌也盖之圆孔庚辛是也盖合于壶者己戊加于甲丁也双环纒束者本篇三图之角亢氐房是也既锢之又束之者水力大而易渫也
　　四曰中筩
　　链铜或锡以为中筩中筩之径与长筩旁管之径等中筩之下端为敞口以关于盖上之孔融锡而合之其长无定度量水之出于井也斟酌焉而为之度或铜锡之中筩裁数寸其上以竹木焉续之竹木之筩之径必与下筩之径等其上出之径宁缩也无赢也水之入于壶也代入也而终无出也则无所复之也必由中筩而上故曰中筩者壶水所由上也
　　注曰中筩者本篇三图之坎艮庚辛是也上出之径必缩于下合之径者所以为出水之势也
　　五曰盘
　　链铜或锡以为盘中盘之防而为之孔以当中筩之上端融锡而合之盘防之旁为之孔而植之管管外出而下迤也盘之容与壶之容等管之径与中筩之径等管之长无定度其下迤也及于索水之处也中筩之水其上溢也盘畜之管泄之故曰盘者中筩之水所由出也注曰本篇四图之甲乙丙丁盘也丙丁为孔以合于中篇之上端上端者三图之坎艮也防旁之孔者戊巳也下迤者己庚也
　　六曰衡轴
　　直木为衡衡之长无过井之径双提之柱其相去也视双筩双提之上枘入于衡之两端其相去也视双提直木为轴轴长于衡而无定度圜其尾去首二尺而圜其颈当颈尾之中而设之凿当衡之中而设之枘衡衡也轴纵也凿枘而合之欲其固也轴展侧焉衡低昂焉提上下焉左右相襌也故曰衡轴者所以挈双提下上之也
　　注曰衡之长本篇四图之壬辛是也枘入于衡者子丑是也轴之长卯午是也卯尾午首辰颈也衡轴凿枘之合寅是也凿孔也衡横轴纵卯辰子丑之交加也
　　七曰架
　　井之两旁为之柱或石焉或瓴甋焉或木焉柱之上端为山口山口者容轴之圜也以利转也轴之首设之小衡与衡平行也长二尺或三尺小衡之两端设二木而三合之如句股以小衡为句股之交立之柄持其柄而揺之以转轴也水之中穿井之脇而设之梁横亘焉梁之上为二陷以居双筩之防欲其固也中其陷而设之孔稍大于双筩之防孔水所从入也梁居水中其木必榆榆为木也无味水不受之变梁在其下柱在其上车所由孔安而利用也故曰架者所以居庶物也注曰本篇四图之卯亥也辰干也柱也当辰卯为山口者以容轴之圆也小衡者申未也三合者未申酉为三角形也酉戌柄也立之柄者立柄于酉戌酉未为直角也坎艮梁也角亢氐房陷也心尾陷中孔也
　　若欲为专筩之车则为专筩专柱而入之中筩如恒升之法而架之而升降之其得水也当玉衡之半井狭则为之
　　注曰专一也架法见恒升篇
　　恒升车记曰恒升车者井泉挈水之器也其用与玉衡相似而更速焉更易焉以之灌畦治田致为利益矣若为之复井井之防为窦而通之以大井潴水以小井为筩而出之则无用筩也若江河泉涧索水之处过髙龙尾之力有不能至则用是车焉挈水以升架槽而灌之或迤而建之以当龙尾
　　恒升者从下入而不出也从上出而不息也恒升之物有四一曰筩筩者水所由入也所以束水而上也二曰提柱提柱者水所由恒升也三曰衡轴衡轴者所以挈提柱上下之也四曰架架者所以居庶物也四物者备斯成器矣更为之机轴焉巧者运之不可胜用也一曰筩
　　刳木以为筩筩之长无定度下端所至居水之中已上则易竭已下则易浊上端所至出井之上度及于索水之处而止筩之径无定度因井之大小索水之多寡斟酌焉而为之度筩之容任圜与方其圜中规其方中矩而上下等筩之周以鐡环约之环无定数视筩短长斟酌焉而为之数筩之下端为之防欲其密而无漏也中防而为之孔孔之方圜反其筩若圜筩而方孔七分防之径以其四为孔之径若方筩而圜孔七分防之径以其五为孔之径孔之上象孔之方圜为之舌而掩之如玉衡之双筩掩之欲其密而无漏也开阖之欲其无滞也筩之上端为之管管外出而下迤也本广而末狭也水从孔出焉既入而提柱之势能以舌掩之既掩而提之提之则从管而出也故曰筩者水所由入也所以束水而上也
　　注曰玉衡之双筩与中筩为二此则合之筩入于井量井浅深筩长短而置之近上趋恒得水而止近下趣无受浊而止与玉衡同也圆筩用竹尤简用木则方筩为易焉如本篇一图甲乙丙丁圆筩也丙丁其防也戊巳防方孔也庚辛壬癸方筩也壬癸其防也子丑防圜孔也寅方舌也酉圜舌也甲卯辛卯管也辰午未申之属环也环之多寡疎密趣不漏而止余见玉衡篇
　　二曰提柱
　　链铜以为砧圜者中规方者中矩砧之大入于筩也欲其密切而无滞也展转之上下之犹是也当砧之心而设之孔孔之方圜孔之径皆与筩防之孔等孔之上为之舌以掩之舌之制如筩防之舌也直木以为柱柱有二式一用长一用短用长者为实取之柱用短者为虚取之柱实取之柱其砧入于水而升降焉其长之度下及于筩之防上出于筩之口其出于筩之口无定度趣及于衡而止虚取之柱无用长入筩数尺而止升降于无水之处以气取之欲挈之先注水于砧之上髙数寸以闭其罅而噏之凡井浅者实取焉井深者虚取焉五分其筩之径以其一为柱之径砧之合于柱也链铜或鐡为四足隅立于方砧之四维方孔之四旁而皆上聚之聚之度趣不害于舌之开阖而止以其聚合于柱之下端合之欲其固也砧之厚以其枝于隅足也可无厚既合而入于筩砧降而防之舌为之掩砧升则开之开之则水入掩之则水不出一升一降是水恒入而不出也既入之水而砧降焉则无复之也则上冲于舌而入于砧之孔砧升而砧之舌为之掩一升一降是水恒入而不出也两入而不出则溢于筩而出常如是虚者实者同于是故曰提柱者水所由恒升也
　　注曰玉衡之提柱与壶之孔之舌为二此则合之又玉衡之水皆实取此有虚取之法焉气法也凡砧之入于筩求密切而无滞也求密切之法成砧而入之能无漏者国工也不能无漏者稍弱其砧之径以氊之属皮革之属附于砧之四周焉附之法若砧厚者稍剡其周之上下如鼓木当其剡而刻为陷环既附而坚束之砧薄者则为两重之砧夹其氊或革以隅足贯之而之柱如本篇二图之甲乙是也四足者丙丁戊酉也砧者己庚辛壬也砧之孔癸子也其舌丑寅也砧可无厚无厚则轻余见玉衡篇
　　三曰衡
　　直木以为衡衡之长无定度量筩之大小水之浅深多寡焉长则轻衡之两端皆缀之石以为重其两重等五分其衡二在前三在后而设之凿直木以为轴轴之长无定度圜其两端中分其长而设之枘衡衡也轴纵也凿枘而合之欲其固也轴之两端各为山口之木而架之中分其衡之前而缀之提柱缀之欲其密切而利转也抑其后重而提柱为之升扬其后重则前重降而提柱随之也提柱之降也实取者挹水而升于砧也其升也则下入于筩而上出于筩也虚取者降而得气焉气尽而水继之故曰衡者所以挈提柱上下之也
　　注曰气尽而水继之者天地之间悉无空际气水二行之交无间也是谓气法是谓水理凡用水之术率此一语为之本领焉本篇三图之甲乙衡也丙丁两石重也戊巳衡也子衡轴之交也庚辛壬癸山口之木也寅提柱也缀之于丑卯辰筩上端也午管也余见玉衡篇
　　四曰架
　　木为井干以持筩持之欲其固也筩之下端为盘以承之盘与筩合之欲其固也中盘而为之孔孔之径稍强于筩防之孔之径盘之下为鼎足而置之井防
　　注曰本篇四图之卯未辰午井干也加于地平之上申戌酉亥之间为正方之空夹筩而持之丁戊井面地平也己庚井防也辛壬癸盘也辛子壬丑癸寅盘足也
　　若欲为双升之车则双筩焉如玉衡之法而架之而升降之此升则彼降用力一而得水二也是倍利于恒升也尤宜于江河
　　注曰力一水二者一升一降各得水一焉无虚用力也恒升者一升一降而得水一也架法见玉衡篇





<子部,农家类,农政全书,卷十九>
<子部,农家类,农政全书,卷十九>
<子部,农家类,农政全书,卷十九>















　　农政全书卷十九
</div>
    <div class="pagination">
<a href="农政全书_page18.html">上一页</a><span>...</span><a href="农政全书_page14.html">14</a><a href="农政全书_page15.html">15</a><a href="农政全书_page16.html">16</a><a href="农政全书_page17.html">17</a><a href="农政全书_page18.html">18</a><span class="current-page">19</span><a href="农政全书_page20.html">20</a><a href="农政全书_page21.html">21</a><a href="农政全书_page22.html">22</a><a href="农政全书_page23.html">23</a><a href="农政全书_page24.html">24</a><span>...</span><a href="农政全书_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
