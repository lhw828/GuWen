<!DOCTYPE html>
<html>
<head>
    <meta charset="UTF-8">
    <title>农政全书 - 第 7 页/共 125 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农政全书 - 第 7 页/共 125 页</h1>
    <div class="content">　　农桑诀田制篇
　　王祯曰器非农不作田非器不成周礼遂人凡治野以土宜敎甿稼穑而后以时器劝甿命篇之义遵所自也夫禹别九州其田壤之法固多不同而稷敎五谷则树艺之方亦随以异故皆以人力器用所成者书之各有科等用列诸篇之右














　　王祯曰按旧説区田地一畆阔一十五歩每歩五尺计七十五尺每一行占地一尺五寸该分五十行长一十六歩计八十尺每行一尺五寸该分五十四行长阔相乗通二千七百区空一行种于所种行内隔一区种一区除隔空外可种六百七十五区每区深一尺用熟粪一升与区土相和布谷匀覆以手按实令土种相着苗出看稀稠存留锄不厌频旱则浇灌结子时锄土深壅其根以防大风揺摆古人依此布种每区收谷一斗每畆可收六十六石今人学种可减半计【扈先生曰当攷古今度量】又叅攷汜胜之书及务本书谓汤有七年之旱伊尹作为区田敎民粪种负水浇稼诸山陵倾阪及田丘城上皆可为之其区当于闲时旋旋掘下正月种春大麦二三月种山药芋子三四月种粟及大小豆八月种二麦豌豆节次为之不可贪多夫俭丰不常天之道也故君子贵思患而预防之如向年壬辰戊戌饥歉之际但依此法种之皆免饥殍此已试之明效也窃谓古人区种之法本为御旱济时如山郡地土高仰岁岁如此种蓻则可常熟惟近家濒水为上其种不必牛犂但鍫镢垦斸又便贫难大率一家五口可种一畆已自足食家口多者随数増加男子兼作妇人童稚量力分工定为课业各务精勤若粪治得法沃灌以时人力既到则地利自饶虽遇灾不能损耗用省而功倍田少而收多全家岁计指期可必实救贫之防法备荒之要务也诗云昔闻伊尹相汤日救旱有方由圣智限将一畆作田规计区六百六十二星分碁布满方畴参错有条相列次耕畬元不用牛犂短锸长镵皆佃器粪腴灌溉但从宜庾坂穷原俱美地举家计口各输力男女添工到童稚坎余种耨非重劳日课同趋等娱戏菽粟藷芋杂数品办作储粮接充饵岁余五口尽无饥倍种兼收仍不啻久知丰歉岁不常大扺古今同一致
　　贾思勰曰区田以粪气为美非必须良田也诸山陵近邑高危倾阪及丘城上皆可为区田区田不耕旁地庶尽地力凡区种不先治地便荒地为之以畆为率今一畆之地长十八丈广四丈八尺当横分十八丈作十五町町间分为十四道以通人行道广一尺五寸町皆广一尺五寸长四丈八尺尺直横鍳町作沟沟一尺深亦一尺积穰于沟间相去亦一尺尝悉以一尺地积穰不相受令作二尺地以积穰种禾黍于沟间夹沟为两行去沟两边各二寸半中央相去五寸旁行相去亦五寸一沟容四十四株一畆合万五千七百五十株种禾黍令上有一寸土不可令过一寸亦不可令减一寸凡区种麦令相去二寸一行一沟容五十二株一畆凡四万五千五百五十株麦上土令厚二寸凡区种大豆令相去一尺二寸一沟容九株一畆凡六千四百八十株【禾一斗有五万一千余粒黍亦少此少许大豆一斗一万五千余粒】区种荏令相去三尺胡麻相去一尺区种天旱常溉之一畆常收百斛上农夫区方深各六寸间相去九寸一畆三千七百区一日作千区区种粟二十粒美粪一升合土和之畆用种二升秋收区别三升粟畆收百斛丁男长女治十畆十畆收千石岁食三十六石支二十六年中农夫区方九寸深六寸相去二尺一畆千二十七区用种一升收粟五十一石一日作三百区下农夫区方九寸深六寸相去二尺一畆五百六十七区用种六升收二十八石一日作二百区【谚曰顷不比畆善谓多恶不如少善也】区中草生拔之区间草以刬刬之若以锄锄苗长不能耘之者以防比地刈其草薉
　　又曰兖州刺史刘仁之昔在洛阳于宅田以七十歩之地域为区田收粟三十六石然则一畆之收有过百石矣少地之家所宜遵用也
　　扈先生曰区收一斗畆六十六石即区田一畆可食二十许人矣葢古今斗斛絶异周礼食一豆肉饮一豆酒中人之食也孔明每食不过数升而仲达以为食少事烦若如今斗则中人岂能顿尽孔明数升已自不少而亷颇五斗得无太多计如今之畆若斗则每畆可收数石可食两人以下耳见文学张言有粪壅法即今常种稻田亦可得谷畆二十许斛也近年中州抚院督民凿井灌田窃意远水之地自应种旱谷若凿井以为水田此令民终岁也若云救旱谷则炎天燥土一井所灌其润几何必须敎民为区田家各二三畆以上一家粪肥多在其中遇旱则汲井溉之此外田畆听人自种旱谷则丰年可以两全即遇大旱而区田所得亦足免于饥窘比于广种无收效相远矣








　　圃田种蔬果之田也周礼以埸圃任园地注曰圃树果蓏之属其田缭以垣墙或限以篱堑负郭之间但得十畆足赡数口若稍远城市可倍添田数至半顷而止结庐于上外周以桑课之蚕利内皆种蔬先作长生韭一二百畦时新菜二三十种惟务多取粪壤以为膏腴之本虑有天旱临水为上否则量地凿井以备灌溉地若稍广又可兼种麻苎果谷等物比之常田岁利数倍此园夫之业可以代耕至于养素之士亦可托为隐所因得供赡又可宦游之家若无别墅就可栖身驻迹如汉隂之独力灌畦河阳之闲居鬻蔬亦何害于助道哉














<子部,农家类,农政全书,卷五>
　　围田筑土作围以绕田也葢江淮之间地多薮泽或濒水不时渰没妨于耕种其有力之家度视地形筑土作堤环而不断内容顷畆千百皆为稼地后值诸将屯戍因令兵众分工起土亦仿此制故官民异属复有圩田谓叠为圩岸捍防外水与此相类虽有水旱皆可救御凡一熟余不惟本境足食又可瞻及邻郡实近古之上法将来之永利诗云度地置围田相兼水陆全万夫兴力役千顷入周旋俯纳环城地穹悬覆幕天中藏仙洞秘外绕月宫圆蟠亘防淮甸纡囘际海壖官民皆纪号逺近不相缘守望将同井寛平却类川隰桑宜叶沃堤柳要根骈交往无多迳高居各一防偶因成土著元不畏民编生业团乡社嚣尘隔市廛沟渠通灌溉堘埂互连延俱乐耕耘便犹防水旱偏翻车能沃稿瀽穴可抽泉拥绿秧锄后均黄刈获前总治新税籍素表屡丰年黍稌及亿秭仓箱累万千折偿依市直输纳带逋悬岁计仍余羡牙商许懋迁补添他郡食贩入外江船课最司农绩治优都水权























　　架田架犹筏也亦名葑田集韵云葑菰草也葑亦作湗江东有葑田又淮东二广皆有之东坡请开杭之西湖状谓水涸草生渐成葑田【扈曰东坡所云与此异】考之农书云若深水薮泽则有葑田以木缚为田坵浮系水面以葑泥附木架上而种萟之其木架田坵随水高下浮泛自不渰浸周礼所谓泽草所生种之芒种是也芒种有二义郑谓有芒之种若今黄穋谷是也一谓待芒种节过乃种今人占夏至小满至芒种节则大水已过然后以黄穋谷种之于湖田然则有芒之种与芒种节二义可并用也黄穋谷自初种以至收刈不过六十七日亦以避水溢之患窃谓架田附葑泥而种既无旱暵之灾复有速收之效得置田之活法水乡无地者宜效之




















　　柜田筑土防田似围而小面俱置瀽穴如此形制顺置田段便于耕莳若遇水荒田制既小坚筑高峻外水难入内水则车之易涸浅浸处宜种黄穋稻【周礼谓泽草生种之芒种穋黄稻是也黄穋稻自种至收不过六十日则熟以避水溢之患】如水过泽草自生糁稗可收高涸处亦宜陆种诸物皆可济饥此救水荒之上法一名坝水溉田亦曰坝田与此名同而实异诗曰江边有田以柜称四起封围皆力成有时卷地风涛生外御冲荡如严城大至连顷或百畆内少堘埂殊寛平牛犂展用易为力不妨陆耕及水耕










</div>
    <div class="pagination">
<a href="农政全书_page6.html">上一页</a><span>...</span><a href="农政全书_page2.html">2</a><a href="农政全书_page3.html">3</a><a href="农政全书_page4.html">4</a><a href="农政全书_page5.html">5</a><a href="农政全书_page6.html">6</a><span class="current-page">7</span><a href="农政全书_page8.html">8</a><a href="农政全书_page9.html">9</a><a href="农政全书_page10.html">10</a><a href="农政全书_page11.html">11</a><a href="农政全书_page12.html">12</a><span>...</span><a href="农政全书_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
