<!DOCTYPE html>
<html>
<head>
    <meta charset="UTF-8">
    <title>救荒本草 - 第 48 页/共 63 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>救荒本草 - 第 48 页/共 63 页</h1>
    <div class="content">





　　青檀树　　生中牟南沙岗间其树枝条有纹细薄叶形类枣叶微尖背白而澁又似白辛树叶微小开白花结青子如梧桐子大叶味酸澁实味甘酸
　　救饥采叶煠熟水浸淘去酸味油盐调食其实成熟亦可摘食











　　山檾树　　生宻县梁家冲山谷中树髙丈余叶似初生檾叶又似芙蓉叶而小又似牵牛花叶叶肩两傍却又有角义开白花结子如枸杞子大熟则紫黒色味甘酸叶味苦
　　救饥采叶煠熟水浸去苦味淘洗净油盐调食其子熟时摘取食之










　　藤花菜　　生荒野中沙岗间科条丛生叶似皂角叶而大又似嫩椿叶而小浅黄緑色枝间开淡紫花味甘救饥采花煠熟水浸淘净油盐调食微焯过晒干煠食尤佳












　　欛齿花【上音罢】　　本名锦鸡儿花又名酱瓣子生山野间人家园宅间亦多栽叶似枸杞子叶而小毎四叶攅生一处枝梗亦似枸杞有小刺开黄花状类鸡形结小角儿味甜
　　救饥采花煠熟油盐调食炒熟吃茶亦可











　　楸树　　所在有之今宻县梁家冲山谷中多有树甚髙大其木可作琴瑟叶类梧桐叶而薄小叶梢作三角尖义开白花味甘
　　救饥采花煠熟油盐调食及将花晒干或煠或炒皆可食











　　腊梅花　　多生南方今北土亦有之其树枝条颇类李其叶似桃叶而寛大纹脉微麄开淡黄花味甘微苦救饥采花煠熟水浸淘净油盐调食













　　马棘　　生荥阳岗野间科条髙四五尺叶似夜合树叶而小又似蒺防叶而硬【玉诤切】又似新生皂荚科叶亦小稍间开粉紫花形状似锦鸡儿花微小味甜
　　救饥采花煠熟水浸淘净油盐调食












　　槐树芽　　本草有槐实生河南平泽今处处有之其木有极高大者尔雅云槐有数种叶大而黒者名櫰【公回切】槐昼合夜开者名守宫槐叶细而青緑者但谓之槐其功用不言有别开黄花结实似豆角状味苦酸咸性寒无毒景天为之使
　　救饥采嫩芽煠熟换水浸淘洗去苦味油盐调食或采槐花炒熟食之
</div>
    <div class="pagination">
<a href="救荒本草_page47.html">上一页</a><span>...</span><a href="救荒本草_page43.html">43</a><a href="救荒本草_page44.html">44</a><a href="救荒本草_page45.html">45</a><a href="救荒本草_page46.html">46</a><a href="救荒本草_page47.html">47</a><span class="current-page">48</span><a href="救荒本草_page49.html">49</a><a href="救荒本草_page50.html">50</a><a href="救荒本草_page51.html">51</a><a href="救荒本草_page52.html">52</a><a href="救荒本草_page53.html">53</a><span>...</span><a href="救荒本草_page49.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
