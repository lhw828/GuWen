<!DOCTYPE html>
<html>
<head>
    <meta charset="UTF-8">
    <title>农桑辑要 - 第 5 页/共 7 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>农桑辑要 - 第 5 页/共 7 页</h1>
    <div class="content">　　齐民要术蒜宜良輭地【白软地蒜甜美而科大黒软次之刚强之地辛辣而瘦小也】三徧熟耕九月初种种法黄时以耧耩逐垅手下之五寸一株【谚云左右通锄一万余株】空曳劳二月半锄之令满三徧【勿以无草而不锄不锄则科小】条拳而轧之【不轧则独科】叶黄锋出则辫于屋下风凉之处桁之【早出者皮赤科坚可以远行晚则皮皴而易碎皴他骨反皮壤也】冬寒取谷防布地一行蒜一行防【不尔则冻死】收条中子种者一年为独瓣种二年者则成大蒜科皆如拳又逾于凡蒜矣【瓦子垅底置独瓣蒜于瓦上以土覆之蒜科横濶而大形状殊别亦足以为异今并州无大蒜朝歌取种一嵗之后还成百子蒜矣其瓣麤细正与条中子同芜菁根其大如椀口虽种他州子一年亦变大蒜瓣变小芜菁根变大二事相反其理难推又八月中方得熟九月中始刈得花子至于五谷蔬果与余州早晩不殊亦一异也并州踠豆度井陉已东山东谷子入壶关上党苗而无实皆余目所亲见信疑盖土地之异者也】　种泽蒜法预耕地熟时采取子漫散劳之泽蒜可以香食呉人调鼎率多用此根叶作葅更胜葱韮此物蕃息一种永生蔓延滋曼年年稍广间区斸取随手还合但种数畆用之无穷种者地熟美于野生　崔寔曰布谷鸣收小蒜六月七月可种小蒜八月可种大蒜四时类要种蒜作行下粪水浇之　务本新书蒜畦
　　栽每窠先下麦糠少许地宜虚春暖则锄防薹时频浇防麦时人多食解暑毒
　　防【薤同】
　　齐民要术薤宜白软良地三转乃佳二月三月种【八月九月种亦得】率七八支为一本【谚曰葱三蒜四移葱者三支为一本种薤者四支为一科然支多者科圆大故以七八为率】薤子三月叶青便出之【未青而出者肉未满令薤瘦】燥曝挼去莩余切却僵根【留僵根而湿者即痩细不得肥也】先重耧耩地垅燥培而种之【垅燥则薤肥耩重则白长】率一尺一本叶生即锄锄不厌数【薤性多秽荒则羸痩】五月锋八月初耩【不耩则白短】叶不用剪【剪则损白供常食者别种】九月十月出卖【经乆不佳也】拟种子至春地释即曝之　崔寔曰正月可种薤韭七月别种薤矣四时类要正月上辛日扫去薤畦中枯叶下水加粪
　　葱
　　齐民要术收葱子必薄布隂干勿令浥郁【葱性热不喜浥郁浥郁则不生】其拟种之地必须春种菉豆五月掩杀之比至七月耕数徧一畆用子四五升【良田五升薄地四升】炒谷拌和之【葱子性澁不以谷和下不均调不炒谷则草秽生】两耧重耩窍瓠下之以批【蒲结反】契【蘓结反】系腰曳之七月纳种至四月始锄锄徧仍剪剪与地平【高留则无叶深剪则伤根】剪欲旦起避热时良地三剪薄地再剪八月止【不剪则不茂剪过则根跳若八月不止则葱无袍而损白】十二月尽扫去枯叶枯袍【不去枯叶春叶则不茂】二月三月出之【良地二月出薄地三月出】收子者别留之葱中亦种胡荽寻手供食乃至孟冬为葅亦不妨　四时类要种葱炒谷搅匀塞耧一眼于一眼中种之他月葱出取其塞耧一眼之地中土培之疏密恰好乂不劳移
　　韭
　　齐民要术收韭子如葱子法【若市中买韭子宜试之以铜铛盛水于火上微煮韭子须防芽生者好芽不生者是浥郁矣】治畦下水粪覆悉与葵同然畦欲极深【韭一剪一加粪又根性上跳故须深也】二月七月种种法以升盏合地为处布子于围内【韭性内生不向外长围种令科成】薅令常净【韭性多秽数薅为良】高数寸剪之【初种嵗止一剪】至正月扫去畦中陈叶冻解以铁杷耧起下水加熟粪韭高三寸便剪之剪如葱法一嵗之中不过五剪【每剪杷耧下水加粪悉如初】收子者一剪即留之若旱种者但无畦与水耳杷粪悉同一种永生【谚曰韭者懒人菜以其不须嵗种也声类曰韭者乆也一种永生】　崔寔曰正月上辛日扫除韭畦中枯叶七月藏韭菁【菁韮花也】　四时类要九月收韭子种韭第一番割弃之主人勿食韭不如栽作行令通锄割一徧以杷耧之令根不相接为佳如此当叶濶如薤　博闻録韭畦若用鸡粪尤好
　　胡荽
　　齐民要术胡荽宜黒輭青沙良地三徧熟耕【树隂下得禾豆处亦得】春种者用秋耕地开春冻解地起有润泽时急接泽种之种法近市负郭田一畆用子二升故穊种渐锄取卖供生菜也外舍无市之处一畆用子一升疎密正好六七月种先燥晒欲种时布子于坚地一升子与一掬湿土和之以脚蹉令破作两段【多种者以塼瓦蹉之亦得以木砻砻之亦得子有两仁仁仁各着故不破两段则疏密水裛而不生着土者令注入殻中则生疾而长速种时欲燥此菜非雨不生所以不求湿下也】于旦暮润时以耧耩作垄以手散子即劳令平【春雨难期必须借泽蹉跎失机则不得矣地正月中冻解者时节既早虽浸芽不生但燥种之不须浸子地若二月始解者嵗月稍晩恐泽少不时生失嵗计矣便于暖处笼盛胡荽子一日三度以水沃之二三日则芽生于旦暮时接润漫掷之数日悉出矣大体与种麻相似假令十日二十日未出者亦勿怪之寻自当出有草乃令防之】菜生二三寸锄去穊者供食及卖十月足霜乃收之取子者仍留根间【古苋反】防令稀【穊即不生】以草覆上【覆者得供生食乂不冻死】乂五月子熟拔取曝干【勿使令湿湿则裛郁】格柯打出作蒿篅盛之冬日亦得入窖夏还出之但不湿亦得五六年停一畆收十石都邑粜卖石堪一疋绢若地柔良不须重加耕垦者于子熟时好子稍有零落者然后防取直深细锄地一徧劳令平六月连雨时稆【音吕】生者亦寻满地省耕种之劳秋种者五月子熟防去急耕十余日又一转入六月又一转令好调熟如麻地即于六月中旱时耧耩作垄搓子令破手散还劳令平一同春法但既是旱种不须耧润此菜旱种非连雨不生所以不同春月要求湿下种后未遇连雨虽一月不生亦勿怪麦底地亦得种止须急耕调熟虽名秋种防在六月六月中无不霖遇连雨生则根强科大七月种者雨多亦得雨少则生不尽但根细科小不同六月种者便十倍失矣大都不用触地湿生高数寸锄去穊者供食及卖作葅者十月足霜乃收一畆两载载直绢三疋若留冬食者以草覆之得竟冬食其有春种小小供食者自可畦种畦种者一如葵法挼子沃水生芽种之【昼用箔盖夜则去之昼不盖热不生夜不去虫栖之】凡种菜子难生者皆水沃令芽生无不即生矣　博闻録胡荽必用月晦日晩下种
　　菠薐【一名赤根】
　　博闻録菠菜过月朔乃生须二十七八间种之月初即生　新添菠薐作畦下种如萝卜法春正月二月皆可种逐旋食用食不尽者滚汤内掠熟晒干遇园枯时温水浸软调食甚良秋社后二十日种者可于窨内收藏冬季常食青菜如欲出子十月内种讫至地冻时水渰过来年夏至后收子可为秋种
　　莴苣
　　新添莴苣作畦下种如前法但可生芽先用水浸种一日于湿地上铺衬置子于上以盆椀合之候芽微出则种春正月二月种之可为常食秋社前一二日种者霜降后可为腌菜如欲出种正月二月种之九十日收
　　同蒿
　　新添同蒿作畦下种亦如前法春二月种可为常食秋社前十日种可为秋菜如欲出种春菜食不尽者可为子
　　人苋
　　新添人苋作畦下种亦如前法但五月种之园枯则食如欲出种留食不尽者八月收子
　　蓝菜
　　务本新书二月畦种苗高剥叶食之剥而复生刀割则不长加火煮之以水淘浸或炒爁或拌食或包酸馅或卷饼生食颇有辛味五月园枯此菜独茂故又曰主园菜食至冬月以草覆其根四月终结子可收作末【比芥末】根又生叶乂食一年陜西多食此菜若中人之家但能自种三两畦蓝菜并一二畦韭周嵗之中甚省菜钱
　　莙荙
　　新添莙荙作畦下种亦如萝卜法春二月种之夏四月移栽园枯则食如欲出子留食不尽者地冻时出于暖处收藏来年春透可栽收种
　　兰香【香菜附】
　　齐民要术【兰香罗勒也中国为石勒讳故改今人因以名焉且兰香之目美于罗勒之名故即而用之】三月中候枣叶始生乃种兰香【早种者徒费子耳天寒不生】治畦下水一同葵法及水散子讫水尽簁熟粪仅得盖子便止【厚则不生弱苗故也】昼日箔盖夜即去之【昼日不用见日夜须受露气】生即去箔常令足水六月连雨防栽之【掐心栽泥中亦活】作葅及干者九月收【晩即干恶】作干者天晴时薄地刈取布地曝之干乃挼取末瓮中盛须则取用【拔根悬者裛烂又有雀粪尘土之患】取子者十月收【自余杂香菜不列者种法悉与此同】　博物志曰烧马蹄羊角成灰春散着湿地罗勒乃生　博闻録香菜常以洗鱼水浇之则香而茂沟泥水米泔尤佳
　　荏蓼
　　齐民要术【荏蓼紫苏姜芥薫叶与荏同时宜畦种】三月可种荏蓼【荏子白者良黄者不美】荏性甚易生蓼尤宜水畦种也荏则随宜园畔漫掷便嵗嵗自生矣荏子秋末成可收蓬于醤中藏之【蓬荏角也实成则恶】其多种者如种谷法【雀甚嗜之必须近人家种矣】收子压取油可以煮饼【荏油色緑可爱其气香美煮饼亚胡麻油而胜麻子脂膏麻子脂膏并有腥气然荏油不可为泽焦人髪研为羮臛美于麻子远矣又可以为烛良地十石多种博谷则倍收诸田不同】为帛煎油弥佳【荏油性淳涂帛胜麻油】蓼作葅者长二寸则剪绢袋盛沈于酱瓮中又长更剪常得嫩者【若待秋子成而落茎既坚硬叶又枯燥】取子者候实成速收之【性易雕零晚则落尽】五月六月中蓼可为虀以食苋
　　芹【其吕反苦江东呼苦荬】
　　齐民要术芹收根畦种之常令足水尤忌潘【普官切淅米汁也】泔及咸水浇之则死性易繁茂而甜脆胜野生者白尤宜粪嵗嵗可收
　　甘露子
　　务本新书白地内区种暑月以麦糠盖之承露滋息
　　豆豉
　　四时类要六月造豆豉黒豆不限多少三二斗亦得净淘宿浸漉出沥干蒸之令熟于簟上摊候温如人体蒿覆一如黄衣法三日一看候黄衣上徧即得又不可太过簸去黄曝干以水浸拌之不得令太湿又不得令太干但以手捉之使汁从指间出为候安瓮中实筑桑叶覆之厚可三寸以物盖瓮口密泥于日中七日开之曝干又以水拌却入瓮中一如前法六七度候好顔色即蒸过摊却火气又入瓮中实筑之封泥即成矣
　　麸豉
　　四时类要六月造麸防麦麸不限多少以水匀拌熟蒸摊候温如人体蒿艾罨取黄衣徧出摊晒令干即以水拌令浥浥却入缸瓮中实捺安于庭中倒合在地以灰围之七日外取出摊晒若顔色未深又拌依前法入瓮中色好为度色好后又蒸令热及热入瓮中筑泥却以冬取吃温暖胜豆防【捺乃遏切搦也】
　　果实
　　种棃【插棃附】
　　齐民要术种者棃熟时全埋之经年至春地释分栽之多着熟粪及水至冬叶落附地刈杀之以炭火烧头二年即结子【若稆生及种而不栽者则着子迟每棃有十许子惟二子生棃余皆生杜】插者弥疾插法用棠杜【棠棃大而细理杜次之桑棃大恶枣石榴上插得者为上棃虽治十收得一二也】杜如臂已上皆任插【常先插杜经年后插之至冬俱下亦得然俱下者杜死则不生也】杜树大者插五枝小者或三或二棃叶微动为上时将欲开莩为下时先作麻纫【汝珍反】纒十许匝以锯截杜令去地五六寸【不纒恐插时皮披留杜高者棃枝繁茂遇大风则披其高留杜者棃树早成然宜作蒿簟盛杜以土筑之令没风时以笼盛棃免披耳】斜攕【所咸反】竹为籖刺皮木之际令深一寸许折取其美棃枝阳中者【隂中枝则实少】长五六寸亦斜攕之令过心大小长短与籖等以刀微梨枝斜攕之际剥去黒皮【勿令伤青皮青皮伤则死】拔去竹籖即插梨令至处木边向木皮还近皮插讫以緜莫【羃同】杜头封熟泥于上以土培覆令梨枝仅得出头以土壅四畔当梨上沃水水尽以土覆之勿令坚固百不失一【梨枝甚脆培土时宜慎之勿使掌拨掌拨则折】其十字破杜者十不收一【所以然者木裂皮开虚燥故也】梨既生杜旁有叶出辄去之【不去势分梨长必迟】凡插梨园中者用旁枝庭前者中心【旁枝树下易收中心上耸不妨】用根蒂小枝树形可喜五年方结子鸠脚老枝三年即结子而树丑【呉氏本草曰金创乳妇不可食梨梨多食则损人非补益之物产妇蓐中及疾病未愈食梨多者无不致病欬逆气上者尤宜慎之】凡远道取梨枝者下根即烧三四寸亦可行数百里犹生
　　藏梨法
　　齐民要术初霜后即收【霜多则不得经夏也】于屋下掘作深窨阬底无令润湿收梨置中不须覆盖便得经夏【摘时必令好接勿令损伤】　凡醋梨易水热煮则甜美而不损人也【案此条首行原本脱去齐民要术书名今校増】
　　桃【樱桃蒲萄附】
　　齐民要术种法熟时合肉全埋粪地中【直置几地则不生生亦不茂桃性早实三嵗便结子故不求栽也】至春既生移栽实地【若仍处粪中则实小而味苦】栽法以锹合土掘移之【桃性易种难栽若离本土率多死故须然矣】　又种法桃熟时于墙南阳中暖处深寛为阬选取好桃数十枚擘取核即纳牛粪中头向上取好烂粪和土厚覆之令厚尺余至春桃始动时徐徐拨去粪土皆应生芽合取核种之万不失一其余以熟粪粪之则益桃味　桃性皮急四年以上宜以刀竖劙其皮【不劙者皮急则死】七八年便老【老则子细】十年则死【是以宜嵗嵗常种之　人法候其子细便附土斫去枿上生者便为少桃如此亦无穷也枿蘖同】　樱桃二月初山中取栽阳中者还种阳地隂中者还种隂地【若隂阳易地则难生生亦不实此果性生隂地既入园囿便是阳中故多难得生宜坚实之地不可用虚粪也】　蒲萄蔓延性縁不能自举作架以承之叶密隂厚可以避热【十月中去根一步许掘作坑收卷蒲萄悉埋之近枝茎薄安黍穰弥佳无穰直安土亦得不宜湿湿则冰冻二月中还出舒而上架性不耐寒不埋则死其嵗乆根茎麤大者宜远根作坑勿令茎折其坑外处亦掘土并穰培覆之】　博闻録蒲萄宜栽枣树边春间钻枣树作一窍引蒲萄枝从窍中过蒲萄枝长塞满窍子斫去蒲萄根托枣根以生其肉实如枣北地皆如此种
　　李
　　齐民要术李性耐乆树得三十年老虽枝枯子亦不细嫁李法正月一日或十五日以砖石着李树岐中令
　　实繁　又法腊月中以杖微打岐间正月晦日复打之亦足子也　李树桃树并欲锄去草秽而不用耕垦【耕则肥而无实树下犁拨亦死】桃李大率方两步一根【大槩连隂则子细而味亦不佳】
　　梅杏
　　齐民要术栽种与桃李同　作白梅梅子酸核初成时摘取夜以盐汁渍之昼则日曝凡作十宿十浸十日便成矣调鼎和虀所在多入也　作乌梅亦以梅子核初成时摘取笼盛于突上熏之令干即成矣乌梅入药不任调食也　作杏李麨法杏李熟时多收取盆中研之生布绞取浓汁涂盘中日晒干以手磨刮取之可和水为浆及和米麨所在多入也　四时类要熟杏和肉埋粪土中至春既生三月移栽实地既移不得更于粪地必致少实而味苦移须含土三步一树穊即味甘服食之家尤宜种之
　　柰林檎
　　齐民要术柰林檎不种但栽之【种之虽生而味不成】取栽如压桑法【此果根不浮薉栽故难求是以须压也】　又法栽如桃李法　林檎树以正月二月中反斧斑駮椎之则饶子
　　枣【防枣附】
　　齐民要术常选好味者留栽之候枣叶始生而移之【枣性硬故生晚栽早者坚垎生迟也】三步一树行欲相当【地不耕也】欲令牛马履践令净【枣性坚强不宜苗稼是以不耕荒秽则虫生所以须净地坚饶实故宜践也】正月一日日出时反斧斑駮椎之名曰嫁枣【不椎则花而无实斫则子萎而落也】候大蚕入簇以杖击其枝间振去狂花【不打花繁实不成】全赤即收　收法日日撼而落之为上【半赤而收者肉未充满干则色黄而皮皱将赤味亦不佳全赤不收乆则皮破复有乌鸟啄之】　防【音软】枣隂地种之阳中则少实足霜色殷然后收之早收者澁不任食也　作酸枣麨法多收红软者箔上日曝令干大釡煮之水仅足淹一沸即漉出盆研之生布绞取浓汁涂盘上或盆中盛暑日曝使干渐以手摩挲取为末以方寸匕投于一椀水中酸甜味足即成好浆远行用和米麨饥渴得当也
　　栗【榛附】
　　齐民要术栗种而不栽【栽者虽生寻死矣】栗初熟时出殻即于屋里埋着湿土中【埋必须深勿令冻彻若路远者以韦囊盛之停二日已上见风日者则不复生】至春二月悉芽生出而种之既生数年不用掌近【凡新栽之树皆不用掌近栗性尤甚也】三年内每到十月常须草裹至二月乃解【不裹则冻死】　大戴礼夏小正曰八月栗零而后取之不言剥之　榛齐民要术栽种与栗同　周官注曰榛似栗而小説文曰榛似梓实如小栗卫诗曰山有蓁诗义疏云蓁栗属或从木有两种其一种大小枝叶皆如栗其子形似杼子味亦如栗所谓树之榛栗者其一种枝茎如木蓼叶如牛李色生高丈余其核中悉如李作胡桃味膏又美亦可食噉渔阳辽代上党皆饶其枝茎生樵爇烛明而无烟
　　柿
　　齐民要术柿有小者栽之无者取枝于防枣根上插之如插棃法
　　安石榴
　　齐民要术栽石榴法三月初取枝大如手大指者斩令长一尺半八九枝共为一科烧下头二寸【不烧则漏汁矣】掘圆阬深一尺七寸口径尺竖枝于阬畔【环圆布枝令匀调也】置枯骨礓石于枝间【骨石是树性所宜】下土筑之一重土一重骨石平坎止【其土令没枝头一寸许也】水浇常令润泽既生又以骨石布其根下则科圆滋茂可爱【若孤根独立者虽生亦不佳】十月中以蒲藁裹而纒之【不裹则冻死也】二月初乃解放若不能得多枝者取一长条烧头圆屈如牛拘而横埋之亦得然不及上法根彊早成其拘中亦安骨石其斸根栽者亦圆布之安骨石于其中也
　　木瓜
　　齐民要术木瓜种子及栽皆得压枝亦生栽种与桃李同　务本新书木瓜秋社前后移栽至次年率多结子远胜春栽
　　银杏
　　博闻録银杏有雌雄雄者有三棱雌者有二棱须合种之临池而种照影亦能结实　新添春分前后移栽先掘深坑下水搅成稀泥然后下栽子掘取时连土封用草或麻绳纒束则不致碎破土封
　　橙
　　新添西川唐邓多有栽种成就怀州亦有旧日橙树北地不见此种若于附近地面访学栽植甚得济用　柑与橙同
　　橘
　　新添西川唐邓多有栽种成就怀州亦有旧日橘树北地不见此种若于附近地面访学栽植甚得济用
　　樝子
　　新添西川唐邓多有栽种成就北地不见此种若于附近地面访学栽植甚得济用
　　诸果
　　齐民要术崔寔曰正月自朔暨晦可移诸树杂木唯有果实者及望而止【望谓十五日】过十五日则果少实食经云种名果法三月上旬斫取直好枝如大拇指长五尺【类要云一尺五寸】内着芋头中种之无芋大芜菁根亦可【类要云萝卜亦得】胜种核核三四年乃如此大耳可得行种　凡五果正月一日鸡鸣时把火徧照其下则无虫灾　博闻録栁子厚郭槖駞所种树或移徙无不活且硕茂早实以蕃有问之对曰凡植木之性其本欲舒其培欲平其土欲故其筑欲密既然已勿动勿虑去不复顾其莳也若子其置也若弃则其天者全而其性得矣他植者则不然根拳而土易其培之也若不过焉则不及茍有能反是者则又爱之太恩忧之太勤旦视而暮抚已去而复顾甚者爪其肤以騐其生枯摇其本以观其疏密而木之性日已离矣虽曰爱之其实害之虽曰忧之其实雠之故不我若也　凡木皆有雌雄而雄者多不结实可凿木作方寸穴取雌木填之乃实以银杏雄树试之便騐社日以杵舂百果树下则结实牢不实者亦宜用此法果木有虫蠧者用杉木作钉塞其穴虫立死树木有虫蠧以芫花纳孔中或纳百部叶　嵗时广记遯斋闲览凡果木乆不实者以祭社余酒洒之则繁茂倍常用人髪挂枝上则飞鸟不敢近结实时最忌白衣人过其下则其实尽落
　　接诸果
　　四时类要正月取树本大如斧柯及臂者皆堪接谓之树砧砧若梢大即去地一尺截之若去地近截之则地力大壮矣夹煞所接之木梢即去地七八寸截之若砧小而高截则地气难应须以细齿锯截锯齿麤即损其砧皮取快刀子于砧縁相对侧劈开令深一寸每砧对接两枝候俱活即待叶生去一枝弱者所接树选其向阳细嫩枝如筯麤者长四寸许隂枝即少实其枝须两节兼须是二年枝方可接接时微批一头入砧处插砧縁劈处令入五分其入须两边批所接枝皮处插了令与砧皮齐切令寛急得所寛即阳气不应急则力大夹煞全在细意酌度插枝了别取本色树皮一片长尺余濶三二分纒所接树枝并砧縁疮口恐雨水入纒讫即以黄泥泥之其砧面并枝头并以黄泥封之对插一边皆同此法泥讫仍以纸裹头麻纒之恐其泥落故也砧上有叶生即旋去之乃以灰粪拥其砧根外以刺棘遮防勿使有物动拨其枝春雨得所尤易活其实内子相类者林檎棃向木瓜砧上栗子向栎砧上皆活盖是类也



　　农桑辑要卷五
<子部,农家类,农桑辑要>
　　钦定四库全书
　　农桑辑要卷六
　　元　司农司　撰
　　竹木
　　种竹
　　齐民要术宜高平之地【近山阜尤是所宜下田得水即死】黄白软土为良正月二月中斸取西南引根并茎芟去叶于园内东北角种之令阬深二尺许覆土厚五寸【竹性爱向西南引故于园东北角种之数嵗之后自当满园谚云东家种竹西家治地为滋蔓而来生也其居东北角者老竹种不生生亦不能滋茂故须取其西南引少根也】稻麦糠粪之【二糠各自堪粪不令和杂】不用水浇【浇则淹死】勿令六畜入园三月食淡竹笋四月五月食苦竹笋其欲作器者经年乃堪杀【未经年者輭未成也】　四时类要移竹五月十三日及辰日可以移之　种竹去稍叶作稀泥于阬中下竹栽以土覆之杵筑定勿令脚踏土厚五寸竹忌手把及洗手面脂水浇着即枯死　博闻録月庵种竹法深阔掘沟以干马粪和细泥填髙一尺无马粪砻糠亦得夏月稀冬月稠然后种竹须三四茎作一藂亦须土松浅种不可増土于株上泥若用镢打实则不生笋　梦溪云种竹但林外取向阳者向北而栽盖根无不向南必用雨下遇火日及有西风则不可花木亦然谚云栽竹无时下雨便移多留宿土记取南枝志林云竹有雌雄雌者多笋故种竹常择雌者物不逃于隂阳岂不信哉凡欲识雌雄当自根上第一枝观之有双枝者乃为雌竹独枝者为雄竹　竹有花辄槁死花结实如稗谓之竹米一竿如此久之则举林皆然其治之法于初米时择一竿稍大者截去近根三尺许通其节以粪实之则止　琐碎録云引笋法隔篱埋貍或猫于墙下明年笋自迸出　竹以三伏内及腊月中斫者不蛀一云用血忌日
　　松【杉柏桧附】
　　齐民要术崔寔曰正月自朔曁晦可移松柏桐梓竹漆诸树　博闻录栽松春社前带土栽培百株百活舍此时决无生理也　斫松木须五更初便削去皮则无白蚁血忌日尤好　插杉用惊蛰前后五日斩新枝斸阬入枝下泥杵紧相视天隂即插遇雨十分生无雨即有分数　新添种松柏八九月中择成熟松子【柏子同】去台收顿至来春春分时甜水浸子十日治畦下水上粪漫散子于畦内如种菜法或单排防种上覆厚土二指许畦上搭矮棚蔽日旱则频浇常须湿润至秋后去棚长高四五寸十月中夹薥稭篱以御北风畦内乱撒麦糠覆树令梢上厚二三寸止【南方宜撒盖】至谷雨前后手爬去麦糠浇之次冬封盖亦如此二年之后三月中带土移栽先撅区用粪土相合内区中水调成稀泥植栽于内拥土令区满下水塌实【无用杵筑脚踏】次日有裂缝处以脚蹑合常浇令湿至十月袪倒以土覆藏毋使露树至春去土次年不须覆栽大树者于三月中移广留根土【谓如一丈树留土方三尺地逺移者二尺五寸一丈五尺树留土三尺或三尺五寸】用草绳束根土树大者从下剸去枝三二层树记南北运至区所栽如前法桧种如松法插枝者二三月桧芽蘖动时先熟斸黄土地成畦下水饮畦一徧渗定再下水候成泥将斫下细如小指桧枝长一尺五寸许下削成马耳状先以杖刺泥成孔插桧枝于孔中深五七寸以上栽宜稠密常浇令润泽上搭矮棚蔽日至冬换作暖防次年二三月去之候树高移栽如松柏法
　　榆
　　齐民要术榆性扇地其隂下五谷不植【随其高下广狭东西北三方所扇各与树等】种者宜于园地北畔秋耕令熟至春榆荚落时收拾漫散犁细防劳之明年正月初附地芟杀以草覆上放火烧之【一根上必十数条俱生止留一根强者余悉掐去之】一嵗之中长八九尺矣【不烧则长迟也】后年正月二月移栽之【初生即移者喜曲故须藂林长之三年乃可移种】初生三年不用采叶尤忌捋心【捋心则科茹不长更须依法烧之则依前茂矣】不用剥沐【剥者长而细又多瘢痕不剥虽短麤而无病谚曰不剥不沐十年成毂言易麤也必欲剥者宜留二寸】于壍阬中种者以陈屋草布壍中散榆荚于草上以土覆之烧亦如法【陈草速朽肥良胜粪无陈草者用粪粪之亦佳不粪虽生而痩既栽移者烧亦如法】　又种榆法其于地畔种者致雀损谷既非藂林率多曲戾不如割地一方种之其白土薄地不宜五谷者惟宜榆及白榆地须近市【卖柴荚叶省功】梜榆刺榆凡榆三种色别种之勿令和杂【梜榆荚叶味苦凡榆荚味甘甘者春时将煮卖是以须别也】耕地收荚一如前法先耕地作垄然后散榆荚【垄者看好科理又易五寸一荚稀穊得中】散讫劳之榆生共草俱长未须科理明年正月附地芟杀放火烧之亦任生长勿使棠【杜康反】近又至明年正月斸去恶者其一株上有七八根生者悉皆斫去惟留一根麤直好者三年春可将荚叶卖之五年之后便堪作椽不梜者即可斫卖梜者镟作盏十年之后魁椀瓶榼器皿无所不任十五年后中为车毂及蒲桃缸　崔实曰二月榆荚成及青收干以为防蓄【防美也蓄积也收青荚小蒸曝之至冬以酿酒滑香宜养老诗云我有防蓄亦以御冬】色变白将落可作防【音牟防音头榆醤】随节早晏勿失其适务本新书榆叶曝干捣罗为末盐水调匀日中炙曝
　　天寒于火上熬过拌菜食之味颇辛美
　　白杨
　　齐民要术白杨【一名高飞一名独摇】性甚劲直堪为屋材折则折矣终不曲挠【奴孝反榆性久无不曲比之白杨不如逺矣且天性多曲修直者少长又迟缓积年方得凡屋材松柏为上白杨次之榆为下也】　种白杨法秋耕令熟至正月二月中以犁作垅一垅之中以犁顺逆各一到中寛狭正似葱垅作讫又以鍫掘底一阬作小壍斫取白杨枝大如指长三尺者屈着垅中以土压上令两头出土向上直竖二尺一株明年正月剥去恶枝一畆三垅一垅七百二十株一根两株一亩四千三百二十株三年中为蚕防【都格反蚕椽】五年任为屋椽十年堪为栋梁嵗种三十亩三年九十亩一年卖三十亩周而复始永世无穷比之农夫劳逸万倍去山逺者实宜多种千根以上所求必备
　　棠
　　齐民要术棠熟时收种之否则春月移栽八月初天晴时摘叶薄布晒令干可以染绛【必候天晴时少摘叶干之复更摘慎勿顿收若遇隂雨则浥浥不堪染绛也】
　　谷楮
　　齐民要术【説文云谷者楮也按今世人乃有名之曰角楮非也盖角谷声相近因误耳其皮可以为纸者也】楮宜涧谷间种之地欲极良秋上候楮子熟时多收净淘曝令燥耕地令熟二月耧耩之和麻子漫散之即劳秋冬仍留麻勿刈为楮作暖【若不和麻子种率多冻死】明年正月初附地芟杀放火烧之一嵗即没人【不烧者瘦而长亦迟】三年便中斫【未满三年者皮薄不任用】斫法十二月为上四月次之【非此两月而所者楮多枯死也】毎嵗正月常放火烧之【自有干叶在地足得火燃不烧则不滋茂也】二月中间斸去恶根移栽者二月莳之亦三年一斫【三年不所者徒失钱无益也】指地卖者省功而利少煮剥卖皮者虽劳而利大【其柴足以供燃】自能造纸其利又多种三十畆者嵗斫十畆三年一徧嵗收绢百疋
　　槐
　　齐民要术槐子熟时多收擘取数曝勿令虫生五月夏至前十余日以水浸之【如浸麻子法】六七日当芽生好雨种麻时和麻子撒之当年之中即与麻齐麻熟刈去独留槐槐既细长不能自立根别竖木以绳拦之【冬天多风雨绳栏宜以茅裹不则伤皮成痕瘢也】明年斸地令熟还于槐下种麻【胁槐令长】三年正月移而植之亭亭条直千百若一【所谓蓬生麻中不扶自立】若随宜取栽匪直长迟树亦曲恶【宜于园中割地种之】
　　栁
　　齐民要术种栁正月二月中取弱栁枝大如臂长一尺半烧下头二三寸埋之令没常足水以浇之必数条俱生留一根茂者【余悉掐去】别竖一柱以为依主以绳拦之【若不栏必为风所摧不能自立】一年中即高一丈余其旁生枝叶即掐去令直耸上高下任人取足便掐去正心即四散下垂婀娜可爱【若不掐心则枝不四散或邪或曲生亦不佳也】六七月中取春生少枝种则长倍疾【少枝叶青气壮故长疾也】　杨栁下田停水之处不得五谷者可以种栁八月九月水尽燥湿得所时急耕则榛之至明年四月又耕熟勿令有块即作垅一畆三垅一垅之中顺逆各一到中寛狭正似葱垅从五月初尽七月末每天雨时即触雨折取春生少枝长一尺已上者插着垅中二尺一根数日即生少枝长疾三歳成椽比于余木虽微脆亦足堪事嵗种三十畆三年种九十畆岁卖三十畆【终岁无穷】　凭栁可以为楯车辋杂材及枕　种箕栁法山涧河旁及下田不得五谷之处水尽干时熟耕数徧至春冻释于山陂河坎之旁刈取箕栁三寸栽之漫散即劳劳讫引水停之至秋任为簸箕【山栁赤而脆河栁白而韧】　陶朱公术曰种栁千树则足柴十年以后髠一树得一载歳髠二百树五年一周　四时类要种栁取青嫩枝如臂长六七尺烧下头三二寸埋二尺以上　博闻录杨栁根下先种大蒜一枚不生虫
　　楸
　　齐民要术楸【诗义疏曰梓楸之疎理色白而生子者为梓説文曰槚楸也然则楸梓二木相类者也色白有角者名为梓似楸有角者名为角楸或名子楸黄色无子者为栁楸世人见其木黄呼为荆黄楸也】亦宜割地一方种之梓楸各别无令和杂楸既无子可于大树四面掘作阬取栽移之方两步一根两畆一行一行百二十树五行合六百树十年后车板盘榼乐器所在任用以为棺材胜于松柏
　　梓
　　齐民要术种梓法秋耕地令熟秋末冬初梓角熟时摘取曝干打取子耕地作垅漫田即再劳之明年春生有草拔令去勿使荒没后年正月间斸移之方两步一树【此树须大不能穊栽】
</div>
    <div class="pagination">
<a href="农桑辑要_page4.html">上一页</a><a href="农桑辑要.html">1</a><a href="农桑辑要_page2.html">2</a><a href="农桑辑要_page3.html">3</a><a href="农桑辑要_page4.html">4</a><span class="current-page">5</span><a href="农桑辑要_page6.html">6</a><a href="农桑辑要_page7.html">7</a><a href="农桑辑要_page6.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
