<!DOCTYPE html>
<html>
<head>
    <meta charset="UTF-8">
    <title>王氏农书 - 第 4 页/共 37 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>王氏农书 - 第 4 页/共 37 页</h1>
    <div class="content">　　甘露子蔬属也苖长四五寸许根如累珠味甘而脆故名甘露也亦有野甘露凡种宜于园圃近隂地春时种之用麦糠为粪地宜沾润为佳至秋乃收生熟皆可食可用蜜或酱渍之作防亦得今详其功用固蔬中之不可遗者务本新书曰白地内区种暑月以麦糠盖之承露滋茂甘露之名岂非由是而得欤然其味之美亦诚足称其名矣

　　农书卷八
<子部,农家类,王氏农书>
　　钦定四库全书
　　农书卷九　　　　　　　　元　王祯　撰百谷谱六
　　果属
　　梨
　　梨谓之快果本草图经曰乳梨【又名雪梨】出宣城皮厚而肉实鹅梨出近京州郡及北都皮薄而浆多味差短于乳梨香则过之其余有水梨消梨紫煤梨赤梨甘棠梨御儿梨之类又注云消梨可疗病青梨茅梨并不任用桑梨惟堪煮食广志曰洛阳北邙张公夏梨海内惟有一树恒山真定山阳钜野梁国睢阳齐国临菑钜鹿并出梨上党楟【徒丁切】梨小而味甘广都梨钜野豪梨重六斤新丰箭谷梨宏农京兆右扶风郡界诸谷中梨率多供御阳城秋梨夏梨愚按今魏府多产鹅梨北地有香水梨最为上品梨树亦可种亦可挿齐民要术云种法梨熟时全埋之经年至春地释分栽之多着熟粪及水至冬叶落附地刈杀之以炭火烧头二年即结子【若稆生及种而不栽者则着子迟每梨有十许子惟二子生梨余皆生杜】挿者弥疾挿法用棠杜【棠梨大而细理杜次之桑梨大恶石榴上挿得者为上梨虽活十収得一二也】杜如臂以上者任挿【当先种杜经年后挿之主客俱下亦得然俱下者杜死则不生】杜树大者挿五枝小者或三或二梨叶微动为上时将欲开莩为下时先作麻纫【尼真切】纒十数匝以锯截杜令去地五六寸【不纒恐插时皮披留杜髙者梨枝繁茂遇大风则披其髙留杜者梨树早成然宜作蒿蕈盛杜以土筑之令没风时以笼盛梨则免披耳】斜防【音尖】竹为籖刺皮木之际令深一寸许折取其美梨枝阳中者【隂中枝则实少】长五六寸亦斜防之令过心大小长短与籖等以刀微【乌更切】梨枝斜防之际剥去黒皮【勿令伤青皮青皮伤即死】防去竹籖即挿梨至处木边向木皮还近皮插讫以绵幕杜头封熟泥于上以土培覆令梨枝仅得出头以土壅四畔当梨上沃水水尽以土覆之务令坚固百不失一【梨枝甚脆培土时宜慎之勿令掌拨掌拨则折】其十字破杜者十不収一【所以然者木裂皮开虗燥故也】梨既生杜旁有叶輙去之又曰凡插梨园中者用旁枝庭前者中心【旁枝树下易収中心上耸不妨】用根蔕小枝树形可喜五年方结子鸠脚老枝三年即结子而树丑又曰凡逺道取梨枝者下根即烧三四寸亦可行数百里犹生蔵梨法初霜后即収【霜多即不得经夏】于屋下掘作深廕坑底无令润湿収梨置中不须覆盖便得经夏【摘时必令好接勿令损伤】又曰凡醋梨易水熟煑则甜美而不损人也按魏文帝诏曰真定郡梨大如拳甘若蜜脆若菱可以觧烦热参之神农经中疗病之功亦为不少西路产梨用刀去皮切作瓣子以火焙干谓之梨花甞充贡献实为佳果上可供于嵗贡下可奉于盘珍张敷称为百果之宗岂不信乎
　　桃
　　桃典术曰五木之精也厌伏邪气制百鬼尔雅曰旄冬桃榹【息移切】桃山桃【郭璞注曰旄桃子冬熟山桃实如桃而不觧核】广志曰桃有冬桃夏白桃秋白桃襄桃其桃之美也有秋赤桃本草曰桃枭在树不落杀百鬼邺中记曰石虎苑中有句鼻桃重二斤西京杂记曰榹桃缃核桃霜桃言霜下可食金城桃胡桃出西域甘美可食绮蔕桃含桃紫文桃本草衍义曰桃品亦多京畿有油桃小于众桃有赤斑防而光如涂油山中一种正是月令中桃始华者但花多子少不堪防惟堪取仁文选谓山桃发红蕚者是也太原有金桃色深黄西京有昆仑桃肉深紫红色此二种尤甘又饼子桃如今之香饼子齐民要术曰种桃法桃熟时合肉全埋粪地中【直置凡地则不生生亦不茂桃性早实三嵗便结子故不求栽也】至春既生移栽实地【若仍处粪中则实小而苦】栽法以锹合土掘移之【桃性易种难栽若离本土率多死矣】又法桃熟时于墙南阳中暖处深寛为坑选取好桃数十枚擘破核即内牛粪中头向上取好烂粪和土厚覆之令厚尺余至春桃始动时徐徐拨去粪土皆应生芽合取核种之万不失一其余以熟粪粪之则益桃味桃性皮急四年以上冝以刀竪其皮【不皮急即死】七八年便老【老则子细】十年即死【是以宜嵗嵗常种之】又法其子细便附土斫去枿上生者复为少桃酢【且故切】法桃烂自零者収取内之瓮中以物葢口七日后既烂漉去皮核宻封闭之三七日酢成香美可食夫蟠桃仙果固世所罕见而天台之山武陵之洞徃徃有窥其境者所种皆曼衍况于凡世安可少此果哉其花可观其实可食而其树且易成也且其为种早熟者谓之络丝白晚熟者谓之过鴈红夏秋咸有食之不匮诚仙凡之佳果也
　　李
　　李有数种尔雅曰休无实李痤【徂和切】椄【子防切】虑李驳赤李注曰休无实李一名赵李痤椄虑李即今之麦李细实有沟道与麦同熟故名驳赤李其实赤者是也广志曰有黄建李青皮李马肝李赤陵李有餻李肥黏似糕有柰李离核李似柰有劈李熟必劈破有经李一名老李数年即枯有杏李味小酢似杏有黄扁李有夏李冬李冬十一月熟有春季李冬花春实愚尝见北方一种谓之御黄其重逾两肉厚核小食之甘香而美李中之嘉种也江南建宁有一种名均亭李紫色极肥大味甘如蜜南方之李此实为最齐民要术曰李性耐久树得三十年老虽枝枯子亦不细嫁李法正月一日或十五日以砖石着李树歧中令实繁又腊月中以杖微打歧间正月晦日复打亦足子又法以煑寒食醴酪火掭着树间亦良桃李树下并欲锄去草秽而不用耕垦【耕则肥而无实树下犁拨亦死】桃李率方两歩一根【太概连隂则子细而味亦不佳】作白李法用夏李色黄便摘取于盐中挼之盐入汁出然后合盐晒令萎手捻之令扁复晒极扁乃止曝使干饮酒时以汤浇之漉着蜜中可以荐酒夫李之与桃同气类也韩诗外传有云春则撷其花夏则取其隂秋则噉其实以桃李并言其有益于人多矣昔王安丰家有好李鑚核而卖贵其种也和峤家有好李计核而责钱获其利也当其避暑山亭纳凉池阁沉之清泉饤之氷俎其风味又岂减于桃杏哉
　　梅杏
　　梅与杏二果也尔雅曰梅柟也【柟奴含反俗作楠】西京杂记曰侯梅朱梅同心梅紫蔕梅燕脂梅丽枝梅本草图经曰梅实生汉川山谷今襄汉川蜀江湖淮岭皆有之杏类梅者味酢【且故反】类桃者味甘广志曰荥阳有白杏邺中有赤杏有黄杏有柰杏西京杂记曰文杏材有文彩蓬莱杏东海都尉于台献一株花杂五色云是仙人所食杏也本草曰黄而圆者名金杏相传云种出济南郡之分流山彼人谓之汉帝杏今近都多传之熟最早其扁而青黄者名木杏味酢不及金杏愚尝见北方有一种杏甚佳赤色大而稍扁肉厚谓之肉杏又谓之金刚拳言其大也齐民要术曰栽种法与桃李同作白梅法梅子酸核初成时摘取夜以盐汁渍之昼则日曝凡作十宿十浸十曝则成矣调鼎和虀所在多入也又作乌梅法亦以梅子核初成时摘取笼盛于突上熏之即成矣乌梅入药不任调食食经曰蜀中蔵梅法取梅极大者剥皮隂干勿令得风经二宿去盐汁内蜜中月许更易蜜经年如新作乌梅令不蠧法浓烧穰以汤沃之取汁以梅投中使泽乃出蒸之作杏李麨法【麨充小反糗也】杏李熟时多取烂者盆中研之生布绞取浓汁涂盆中日曝干以手磨刮取之可和水为浆及和米麨所入任意也按书説命曰若作和羮尔惟盐梅梅之贵也尚矣杏又其次也曹孟徳一指梅林而觧三军之渇虗言犹若此况即其境者乎嵩髙山记亦云牛山多杏自中国防乱百姓饥饿皆资此为命人人充饱由是而观梅杏之功殆伯仲耳
　　百谷谱七
　　果属
　　柰林擒
　　柰与林擒二果而相类也广志曰柰有白青赤三种张掖有白柰酒泉有赤柰西方例多柰家以为脯数十百斛以为蓄积如收蔵栗西京杂记曰紫柰緑柰别有素柰朱柰陶隠居云江东有之而北国最丰皆作脯有林檎相似而小林檎一名来禽洪玉父曰以味甘来众禽也本草图经曰木似柰实比柰差圆亦有甘酢二种甘者早熟而味脆美酢者差晚须熟烂堪噉齐民要术曰柰林擒不种但栽之【种之虽生而味不佳】取栽如压桑法【此果根不浮薉栽故难求是以须也】又法于树旁数尺许掘坑泄其根头则栽易生矣凡树栽者皆然栽如桃李法林檎树以正月二月中翻斧斑驳椎之则饶子作柰脯法柰熟时中破曝干即成矣作柰麨法拾烂柰内瓮中盆合口勿令蝇入六七日许当大烂以酒淹痛拌之令如粥状下水更拌以箩漉之去皮子良久澄清防去汁置布于上以灰饮汁如作米粉法汁尽刀大如梳掌于日中曝干研作末便成甘酸得所芳香非常作林檎麨法林檎赤熟时劈破去心子蔕日晒令干或磨或下细绢筛麄者更磨以细尽为限以方寸投于椀中即成美浆【不去蔕则太苦合子则不度夏留心则太酸】若干噉者以林檎麨一升和米麨一升味正调适按本草陈士良云大长者为柰圆者为林檎夏熟小者味澁为梣【昨今反青皮木】秋熟若是则柰之与林擒形相似也气味相近也然柰性寒林檎性温则有不同者至若二果可以荐新可以作脯食而不乏亦未尝不同焉诵潘安仁二柰丹白之赋观王羲之来禽青李之帖岂非古人之所重哉
　　
　　类最多尔雅曰壶边要枣櫅【子切】白樲酸遵羊杨彻齐洗大煑填蹶泄苦晳无实枣还味棯【而诸反】【郭璞注江东呼枣大而锐上者为壶壶犹瓠也要细今谓之鹿卢枣櫅即今枣子白熟樲树小实酢遵实小而圆紫黒色俗呼羊矢洗今河东猗氏县出大如鸡卵蹶泄子味苦晳不着子还味短味也杨彻煑未详】广志曰河东安邑东郡谷城紫【长二寸】西王母【大如李核三月熟】河东汲郡【一名墟枣】东海蒸枣洛阳夏白安平信都大梁国夫人枣大白【一名蹙咨小核多肥】三星枣骈白灌又有狗牙鸡心牛头羊矢狝猴细腰之名又有氐木枣﨑亷桂枣夕西京杂记曰有弱枝枣玉门棠青花赤心潘岳闲居赋有周文弱枝之枣丹枣青州有乐氏枣丰肌细核多膏肥美世乐毅从燕赍来所种也齐民要术曰旱涝之地不任耕稼者歴落种则任矣枣性燥故也又曰常选好味者留栽之叶始生而移之【性硬故生晚栽早者坚垎生迟也】三歩一树行欲相当【地不耕也】欲令牛马践履令净【性坚彊不宜苖稼若耕荒秽则虫生湏浄地坚饶实故宜践也】正月一日日出时反斧斑驳椎之名曰嫁【不椎则花而无实斫则子萎而落】大蚕入簇以杖击其枝间振去狂花【不打花繁不实不成】全赤即収収法日日撼而落之为上【半赤而収者肉味充满干则色黄而皮皱将赤味亦不佳全赤乆不収则皮硬复有乌鸟之耗】晒枣法先治地令净【有草莱令臭】布枣于箔上以扒【兵防反无齿杷】聚而复散之一日中二十度乃佳夜仍不聚【得霜露气速成隂雨时乃聚而苫盖之】五六日别择取红软者上髙厨而暴之【厨上者已干虽厚一尺亦不壊】去胮【溥江切】烂者【胮者水不干留之徒汚枣】其未干者晒暴如法食经曰作干法新菰蒋露于庭以着上厚三寸复以新蒋覆之凡三日三夜撤覆露之毕日曝取干纳屋中率一石以酒一升潄着器中宻泥之经数年不败本草衍义曰青州去皮核焙干为圏尤为奇果油法郑元曰枣实和以涂缯上燥而形似油也脯法切枣曝之干如脯也作酸麨法多收红软者箔上日曝令干大釡中煑之水仅自淹一沸即漉出盆研之生布绞取浓汁涂盘上或盆中盛暑日曝使干渐以手摩挲取为末以方寸投一椀中甜酸味足即成美浆逺行用和米麨饥渇俱当也夫枣咏于诗记于礼不特为可荐之果用以入药调和胃气其功不少今南北皆有之然南坚燥不如北肥美生于青晋绛州者尤佳太史公称安邑千树其人与千户侯等则枣之为利顾不溥哉
　　栗【榛附】
　　栗陆玑疏曰五方皆有之周秦吴特饶惟濮阳及范阳生者味美他方不及草木图经曰兖州宣州者最胜果中栗最有益治腰脚之疾愚尝见燕山栗小而味最甘蜀本图经曰板栗佳栗二木皆大又有芧栗似栗而细衍义曰有一种栗顶圆末尖谓之旋栗榛亦栗属实最小诗曰树之榛栗是也本草曰生辽东山谷树髙丈许子如小栗中土亦有郑元曰闗中鄜【芳扶切】坊甚多齐民要术曰栗种而不栽【栽者虽生寻死】栗初熟出殻即于屋里埋着湿土中【埋必湏深勿令冻彻若路逺者以韦囊盛之停三日以上及见风日则不复生矣】至春二月芽生出而种之既生数年不用掌近【凡新栽树皆不宜掌近栗尤甚】三年内每到十月常须草裹至二月乃觧【不裹则冻死】种榛法与栗同本草图经曰栗欲干莫如曝欲生莫如润食经曰蔵干栗法取穰灰淋汁渍栗取出日中晒令栗肉焦燥可至后年春夏藏生栗法着器中晒细沙令燥以盆覆之至后年二月生芽而不生虫按史记秦饥应侯请发五苑之枣栗由是观之本草所谓栗厚肠胃补肾气令人耐饥殆非虚语史记又言燕秦千树栗其人与千户侯等栗之利诚不减于枣矣本草言辽东榛子军行食之当粮榛之功亦可亚于栗也
　　桑椹
　　尝考之史传三国魏武军乏食乃得干椹以济饥魏志武祖军无粮新郑长杨沛进干椹后迁沛为邺令后汉王莽时天下大荒有蔡顺采椹赤黒别盛之赤眉贼见而问之顺曰黒者奉母赤者自食盖桑椹干湿皆可食可以救俭昔闻之故老云前金之末饥歉民多饿莩至夏初青黄未接其桑椹巳熟民皆食椹获活者不可胜计凡植桑多者椹黒时悉宜振落箔上曝干平时可当果食歉嵗可御饥饿虽世之珍异果食未可比之适用之要故备録之
　　柿
　　杮多种本草云黄杮出近京州郡红杮南北通有之朱柿出华山似红柿而皮薄更甘珍诸杮食之皆善而益人衍义曰杮有着盖杮于蔕下别生一重有牛心杮蒸饼杮皆以形得名华州有一等朱杮比诸品中最小深红色有一种塔杮亦大于诸杮又有椑柿生江淮南似杮而青黒潘岳闲居赋曰梁侯乌椑之杮是也齐民要术曰杮有小者栽之无小者取之于防【而兖反红蓝枣红似杮】根上挿之如挿梨法食经曰以灰汁澡杮再三度干令汁絶着器中经十日可食本草衍义云生则澁以温水飬之需澁去可食又有烘杮器内盛之待其红软其澁自去味甘如蜜图经曰干杮火干者谓之火杮出查州越州愚按作杮干法生杮撛去厚皮捻扁向日曝干内于瓮中待杮霜俱出可食甚凉其霜收之甘凉如蜜可医口疮及咽喉热积若论杮之性日干者湿火干者热生者弥冷一果而不同如此本草称其善而益人又何以异哉
　　荔枝
　　荔枝一名丹荔岭南记云此木以荔枝为名者以其结实时枝弱而蔕牢不可摘取以刀斧劙去其枝故以为名生岭南巴中泉福漳兴嘉蜀渝涪及二广州郡皆有之其品闽为最蜀川次之岭南为下树形团团如帷盖叶如冬青华如橘朶如蒲萄核如枇杷殻如红缯膜如紫绡肉白如肪花于二三月实于五六月其根浮必须加粪土以培之性不耐寒最难培植才经繁霜枝叶枯死遇春二三月再发新叶初种五六年冬月覆盖之以防霜雪种之四五十年始开花结实其木坚固有经四百余年犹能结实者晒荔法采下即用竹篱防晒经数日色变核干用火焙之以核十分干硬为度収蔵用竹笼箬叶裹之可以致逺成朶晒干者名为荔锦取其肉生以蜜熬作煎嚼之如糖霜然名为荔煎北方无此种自汉南粤以备方物于是荔枝始通中国汉唐时命驿驰贡洛阳取于岭南长安来于巴蜀虽曰鲜献传置之速然腐烂之余色香味之存者无防盖此果若离本枝一日色变二日香变三日味变四五日外香色味尽皆去矣非惟中原不尝生荔之味江浙之间亦罕焉今闽中嵗贡亦晒干者宋蔡君谟作荔枝谱载之名色详矣兹不复録昔李直方第果实或荐荔枝曰当举之首魏文帝诏羣臣曰南方果之珍异者有荔枝龙眼焉今闽中荔枝初着花时商人计林断之以立劵一嵗之出不知防千万亿水浮陆转贩鬻南北外而西夏新罗日本流求大食之属莫不爱好重利以酬之夫以一木之实生于海濵岩险之逺而能名彻上京外被四夷重于当世是亦有足贵者故附之谷谱是亦卓然为南北果品之竒者也
　　龙眼
　　龙眼花与荔枝同开树亦如荔枝但枝叶稍小殻青黄色形如弹丸核如木梡子而不坚肉白而带浆其甘如蜜熟于八月白露后方可采摘一朶五六十颗作一穂荔枝过即龙眼熟故谓荔枝奴福州兴化泉州有之比荔枝特罕木性畏寒北方亦无此种今充嵗贡焉晒龙眼法采下用梅卤浸一宿取出晒干用火焙之以核干硬为度如荔枝法収藏之成朶干者名龙眼锦东坡诗云龙眼与荔枝异出同父祖端如柑与橘未易相可否夫龙眼与荔枝齐名味亦甚美登盘爼而充嵗贡称于魏文之诏咏于左思之赋又岂凡果之可比哉故附谷谱荔枝之后
　　百谷谱八
　　果属
　　橄防【余甘子附】
　　橄防生岭南及闽广州郡性畏寒江浙难种树大数围实长寸许形如诃子而无棱瓣其子先生者向下后生者渐髙有野生者树峻不可梯縁但刻其根方寸许内盐于其中一夕子皆自落蜜藏极甜生噉及煑食之并消酒觧诸毒误食鯸鲐鱼肝迷闷欲死者饮其汁立觧以其木作楫拨着鱼皆浮出物之相畏有如此者此果南人尤重之可作茶果其味苦酸而澁食乆味方回甘故昔人名为谏果然消酒觧毒亦果中之有益于人者余甘惟泉州有之乃深山穷谷自生之物非人家所种其树稍髙其子梭形又如梅实两头鋭始嚼味酸澁饮水乃甘九月采比之橄防酷相似以蜜藏之亦佳刘彦冲诗云炎方橄防佳余甘岂苖裔风姿虽小殊气韵乃酷似骍顔澁吻余髣髴清甘至侯门收寸长粉骨成珍剂诚哉言也
　　石榴
　　石榴一名若榴一名丹若旧不着所出州土陆玑云张骞使西域得涂林安石榴种今人称为海榴以产海外也中原河隂者最佳榴实有二种其子一红如玛碯一白如水晶荘布诗云鹦鹉啄残红豆颗此言红榴也皮日休诗云嚼破水晶千万粒此言白榴也然花不出于红黄味不出乎甘酸尔甘者可餐多食亦损肺道家谓之三尸酒云三尸得此果则醉酸者皮堪入药染墨亦良夏则花实秋后则摘以充盘果多则可鬻蔵榴之法取其实者有棱角者用热汤微泡置之新甆瓶中久而而不损若圆者则不可留留亦壊烂榴房比他果最为多子北齐髙延宗纳妃妃母宋氏荐石榴盖取其房中多子之义北人以榴子作汁加蜜为饮浆以代杯茗甘酸之味亦可取焉
　　木
　　木尔雅曰楙注曰实如小酢可食诗曰投我以木毛公曰楙也疏义曰楙叶似柰实如小防上黄似着粉山隂兰亭尤多西京亦有之而宣城者为佳宣城人种莳最谨始实则簇纸花薄其上夜露日曝渐而变红花又如生本州以充上贡故有天下宣城花木之称木种子及栽皆得压枝亦生栽种与桃李同法秋社前后移栽至次年率多结实胜春栽者凡食啖勿误取和圆子其色様外形真似木但木皮薄防赤黄香甘酸而不澁向里子头尖一面方若和圆子则防黄蔕麄子小圆味澁微酸伤人气不可不辨此物入肝益筋与血入药絶有功病腰肾脚膝者服食不宜阙以蜜渍食亦甚益人【蜜渍之法先切去皮煑令熟着水中防去酸味却以蜜熬成煎藏之】又宜去子烂蒸擂作泥入蜜与姜作煎饮用冬月尤美夫木得木之正故入筋试以鈆霜涂之则失酸味受金之制也五行相克之义于此盖亦可验此果既能愈疾又宜饮啖兼用有益诚可贵焉
　　银杏
　　银杏之得名以其实之白一名鸭脚取其叶之似其木多歴年嵗其大或至连抱可作栋梁夫树有雌雄之异种时湏合种之临池而种照影成实春分前后移栽先掘深坑水搅成稀泥然后下栽子掘取时连土封用草包或麻绳纒束则不致碎破土封其子至秋而熟初收时小儿不宜食食则昏霍惟炮煑作颗食为美以澣油甚良颗如緑李积而腐之惟取其核即银杏也梅圣俞诗云北人见鸭脚南人见胡桃识内不识外疑若橡栗韬正谓是耳今人以其多而易得徃徃贱之然绛囊入贡玉椀荐酒其初名价亦岂减于蒲萄安石榴哉
　　橘【柑附】
　　橘生南山川谷及江浙荆襄皆有之木髙可丈许刺出于茎间夏初生白花至冬实黄禹贡曰厥包橘柚锡贡注云大曰柚小曰橘然自是两种郭璞云柚似橙而大于橘北地无此种故橘逾淮而成枳地气使然也橘有数种有緑橘有红橘有蜜橘有金橘而洞庭橘为胜今充土贡种植之法种子及栽皆可枳树截接或掇栽尤易成但宜于肥地种之冬收实后须以火粪培壅则明年花实俱茂干旱时以米泔灌溉则实不损落惟皮与核堪入药用皮之陈者最良又宜作食料其肉味甘酸食之多痰不益人以蜜煎之为煎则佳食货志云蜀汉江陵千树橘其人与千户侯等夫橘南方之珍果味则可口皮核愈疾近升盘俎逺备方物而种植之获利又倍焉其利世益人故非可与他果同日语也柑甘也橘之甘者也茎叶无异于橘但无刺为异耳种植与橘同法生江汉唐邓间而泥山者名乳柑地不弥一里所其柑大倍常皮薄味珍脉不粘瓣食不留滓一颗之核才一二间有全无者然又有生枝柑有郛柑有海红柑有衢柑虽品不同而温台之柑最良嵗充土贡焉江浙之间种之甚广利亦殊博昔李衡于武陵龙阳洲上种柑千树谓其子曰吾州里有千头木奴不责汝衣食嵗上一疋绢亦足用矣及柑成嵗输绢数千疋故史游急就篇注云木奴干无凶年盖言可以市易谷帛也柑之大者擘破气如霜雾故老杜云破柑霜落是也庾肩吾云王逸为赋取对荔枝张衡制辞用连石蜜足使萍实非甜蒲萄犹防其贵重如此
　　橙
　　橙似橘树而有刺叶大而形圆大于橘皮甚香厚而皱其瓤味酸不堪食【以瓤洗去酸汁细刀和蜜盐煎成煎食之亦佳】唐邓间多有之江南尤甚北地亦无此种今人取橙皮合汤香味殊美栽植无异于橘而其香则橘又不得比焉刘彦冲诗云橙橘甘酸各有能南包橘柚不同升果中亦抱遗才叹有客攀条气拂膺昔人橙诗云吴姬三日手犹香故橙之为果可以熏袖可以芼鲜可以渍蜜真佳实也
　　樝子
　　樝梨之小者尔雅云樝似梨而酢澁陶隠居注本草木条乃云木利筋胫又有榠樝大而黄可进酒去痰樝子澁断痢礼记云柤梨曰攅之郑公不识樝乃云是梨之不臧者然淮南子曰树柤梨橘食之则美嗅之则香荘子曰柤梨橘柚皆可于口者盖古人以樝列于名果今人罕食之耳西川唐邓多种此亦足济用然樝味比之梨与木虽为稍劣而以之入蜜作汤煎则香美过之亦可珍也








　　农书卷九
　　钦定四库全书
　　农书卷十　　　　　　　　元　王祯　撰百谷谱九
　　竹木
　　竹【荀附】
　　种竹宜髙平之地【近山阜尤是所宜下田得水即死】黄白輭土为良正月二月中斸取西南引根并茎芟去叶于园内东北角种之令阬深二尺许覆土厚五寸【竹性爱向西南引故于园东北角种之数嵗之后自当满圉谚云东家种竹西家治地为滋蔓而来生也其居东北角者老竹种不生生亦不能滋荗故湏取其西南引少根也】稲麦糠粪之【二糠各自堪粪不令和杂】不用水浇【浇则淹死】勿令六畜入园三月食淡竹笋四月五月食苦竹笋其欲作器者经年乃堪杀【未经年者輭未成也】移竹多用辰日又用腊月非此时移栽则不活惟五月十三日谓之竹醉日又谓之竹迷日栽竹则茂盛种竹宜去梢叶作稀泥于坑中下竹栽以土覆之杵筑定勿令脚踏土厚五寸竹忌手把及洗手面脂水浇着即枯死月庵种竹法深阔掘沟以干马粪和细泥填髙一尺无马粪礲糠亦得夏月稀冬月稠然后种竹湏三四茎作一丛亦湏土松浅种不可增土于株上泥若用镢打实则笋不生梦溪云种竹但林外取向阳者向北而栽盖根无不向南必用雨下遇火日及有西风则不可花木亦然谚云栽竹无时雨下便移多留宿土记取南枝志林云竹有雌雄雌者多笋故种竹常择雌者物不逃于隂阳可不信哉凡欲识雌雄当自根上第一枝观之有防枝者乃为雌竹独枝者为雄竹若竹有花輙槁死花结实如稗谓之竹米一竿如此久之则举林皆然其治之之法于初米时择一竿稍大者截去近根三尺许通其节以粪实之则止鎻碎録云引竹法隔篱埋貍或猫于墙下眀年笋自迸出竹以三伏内及腊月中斫者不蛀一云用血忌日笋陆佃云字从勹从日包之日为笋解之日为竹又
　　曰字从竹从旬旬内为笋旬外为竹也采笋之法视其丛中斜密者芟取之竹鞭方行处不宜采采则竹不繁采时可避露日出后掘深土取之半折取鞭根旋得投蜜器中以油单覆之勿令见风风吹则坚笋味甘羙有毒惟香油与姜能杀其毒煑宜久熟生则损人然食品之中最为珍贵故礼云加豆之实笋葅鱼醢诗云其防伊何维笋及蒲盖贵之也
　　松【杉栢桧附】
　　事类全书云栽松春社前带土栽培百株百活舍此时决无生理也斫松木湏五更初便削去皮则无白蚁血忌日尤好山人斫老松根取松眀燃之以代油烛亦贫家之利挿杉用惊蛰前后五日斩新枝斸阬入枝下泥杵紧相视天隂即挿遇雨十分生无雨即有分数种松栢法八九月中择成熟松子【栢子同】去台収顿至来春春分时甜水浸子十日治畦下水土粪漫撒子于畦内如种菜法或单排防种上覆土厚二指许畦上搭短棚蔽日旱则频浇常令湿润至秋后去棚长髙四五寸十月中夹薥稭篱以御北风畦内乱撒麦糠覆树令梢上厚二三寸止【南方宜防盖】至谷雨前后手爬去麦糠浇之次冬封盖亦如此二年之后三月中带土移栽先撅区用粪土相合内区中水调成稀泥植栽于内拥土令区满下水塌实【毋用杵筑脚踏】次日有裂缝处以脚蹑合常浇令湿至十月祛倒以土覆蔵毋使露树至春去土次年不湏覆栽大树者于三月中移广留根土【谓如一丈树留土三尺地逺移者二尺五寸一丈五尺树留土三尺或三尺五寸】用草绳纒束根土树大者从下剸去枝三二层树记南北运至区处栽如前法桧种如松法挿枝二三月桧芽蘖动时先熟斸黄土地成畦下水饮畦一遍渗定再下水成泥浆斫下细如小指桧枝长一尺五寸许下削成马耳状先以杖刺泥成孔挿桧枝于孔中深五七寸以上栽宜稠密常浇令润泽上搭矮棚蔽日至冬换作暖廕次年二三月去后树髙移栽如松栢法
　　榆
　　榆白枌也榆曰藲荎【直之切】诗所谓山有榆是也榆性扇地其隂下五谷不植【随其髙下广狭东西北三方所扇各与树等】种者宜于园地北畔秋耕令熟至春榆荚落时収取漫散犂细畊劳之眀年正月初附地芟杀以草覆上放火烧之【一根上必十数条俱生留一根强者余悉搯去之】一嵗之中长八九尺矣【不烧则长迟也】后年正月二月移栽之【初生即移者喜曲故湏丛林长之三年乃移种】初生三年不用采叶尤忌戕心【戕心则科茹不长更湏依法烧之则依前茂矣】不用剶沐【剶者长而细又多瘢防不剶虽短麄而无病谚曰不剶不沐十年成毂言易麄也必欲剶者宜留二寸许】于壍阬中种者以陈屋草布壍上散榆荚于草上以土覆之烧亦如法【陈草速朽肥良胜粪无陈草者用粪粪之亦佳不粪虽生而痩既栽移者烧亦如法也】又种榆法其于地畔种者致雀损谷既非丛林率多曲戾不如割地一方种之其白土薄地不宜五谷者唯宜榆地湏近市【卖柴炭叶省功也】白榆梜榆刺榆凡榆三种色别种之勿令和杂【梜榆荚叶味苦凡榆荚味甘甘者春时将煑卖是以湏别也】耕地収荚一如前法先耕地作垄然后散榆荚【垄者看科理又易五寸一荚稀穊得中】散讫劳之榆生共草俱长未湏科理眀年正月附地芟杀放火烧之亦任生长又至眀年正月斸去恶者其一株上有七八根生者悉皆斫去唯留一根麄直好者三年春可将荚叶卖之五年之后便堪作椽不梜者即可斫卖梜者镟作盏十年之后魁椀瓶榼器皿无所不任十五年后中为车毂及蒲桃崔寔曰二月榆荚成及青収干以为防蓄【旨羙也蓄积也収青荚小蒸爆之至冬以酿酒滑香宜飬老诗云我有防蓄亦以御冬】色变白将落可作防【音牟防音头】即榆醤也能助肺杀诸虫下气随节早晏勿失其适榆叶曝干捣罗为末盐水调匀日中炙曝天寒于火上熬过拌菜食之味颇辛羙榆皮去上皱澁干枯者将中间嫩处剉干硙为粉当歉嵗亦可代食昔丰沛嵗饥民以榆皮作屑煑食之人頼以济焉
　　栁
　　说文曰栁小杨也从木夘声种栁以正月二月中取弱栁枝大如臂长一尺半烧下头二三寸埋之令没常足水以浇之必数条俱生留一根茂者【余悉搯之】别竪一柱以为依主以绳栏之【若不栏必为风所摧不能自立】一年中即髙一丈余其旁生枝叶即搯去令宜耸上髙下任人取足便搯去正心即四散下垂婀娜可爱【如不搯心则枝不四散或邪或曲生亦不佳也】六七月中取春生少枝种则长倍疾【少枝叶青色壮故长疾也】种绵桞下田停水不得五谷之处及山涧河旁至春冻释于山陂河坎之旁刈取箕柳三寸截之漫散即劳劳讫引水停之至秋収刈任为箕箱之类【山栁赤而脆河栁白而韧】慿栁可以为楯车辋杂材及椀陶朱公曰种柳千树则足柴又堪屋材十年以后髠一树得一载每嵗髠二百树五年一周其材用柴薪不可胜用
　　柞【栋附】
　　柞尔雅云栩杼也注云柞树案俗人呼杼为橡子以橡殻为杼斗以剜剜似斗故也橡子俭嵗可食者为饭丰年放猪食之可以致肥也宜于山阜之曲三徧熟耕漫散橡子即再劳之生则薅治常令浄洁一定不移十年之中逆顺各一到中寛狭正似葱垄从五月初尽七月末每天雨时即触雨折取春生少枝长一尺已上者挿着垄中二尺一根数日即生少枝长疾三嵗成椽比如余木虽防脆亦足堪事嵗种三十亩三年种九十亩嵗卖三十亩终嵗无穷　楝【音练】说文曰苦楝木也鹓雏食其实以楝子于平田耕熟作垄种之其长甚疾五年后可作大椽北方人家欲构堂阁先于三五年前种之其堂阁欲成则栋木可椽
　　谷楮
　　说文云谷者楮也有二种一种皮有斑花文谓之斑谷今人用为冠者一种皮白无花枝叶相类或云斑者是楮白者是谷楮宜涧谷间种之地欲极良秋上楮子熟时多収浄淘曝令燥耕地令熟二月耧耩之和麻子漫散之即劳秋冬仍留麻勿刈为楮作暖【若不和麻子种率多冻死】眀年正月初附地芟杀放火烧之一嵗即没人【不烧者痩而长亦迟】三年便中斫【未满三年者皮薄不任用】斫法十二月为上四月次之【非此两月而斫者楮多枯死也】每嵗正月常放火烧之【自有干叶在地足得火燃不烧则不滋茂也】二月中间劚去恶根移栽者二月莳之亦三年一斫【三年不斫者徒失钱无益也】指地卖者省功而利少煑剥卖皮者虽劳而利大【其柴足以供燃】自能造纸其利又多种三十亩者嵗斫十亩三年一遍嵗収绢百匹南方乡人以谷皮作衾甚坚好鬻之实为贫家之利焉
　　皂荚
　　皂荚有二种生雍州川谷及鲁邹县今处处有之如猪牙者良其角亦有长尺一二寸者种者二三月种不结角者南北二面去地一尺鑚孔用木钉钉之泥封窍即结或云树不结凿一大孔入生鐡三五斤以泥封之便开花结子既实以篾束其夲数匝木楔之一夕自落用以洗垢涤腻最良角与刺俱堪入药亦物之利益于世者
　　苇【荻附】
　　苇尔雅云蒹葭芦苇也荻一名菼说文曰芦荻也苇四月苖髙尺许选好家苇连根栽成土墩如碗口大于下湿地内掘区栽之纵横相去一二尺【欲疾得力则密栽】至冬放火烧过次年春芽出便成好苇十月后刈之一法二月熟耕地作垄取根卧栽以土覆之次年成苇又压栽法其苇长时掘地成渠将茎按倒以土压之露其梢凡叶向上者亦植令出土下便生根上便成笋与压桑无异五年之后根交当隔一尺许斸一镢即滋旺矣荻栽与苇同吕氏春秋云季秋之月命虞人材苇供国郭璞传云不宜焚荻地理志云名山大川不封盖欲与民同利也以是观之苇荻虽防物亦可以供国利民如此
　　漆
　　漆树皮白叶似椿花如槐子今处处有之而梁蜀者为胜春分前后移栽后树髙六七月以刚斧斫其皮开以竹管承之汁滴则成漆用漆在燥热及霜冷时则难干得隂湿虽寒月亦易干物之性也若霑渍人以油治之凡騐惟稀者以物蘸起细而不断断而急収起及涂于干竹上防之速干者乃佳樊宏父甞欲作器物先种梓漆时人嗤之积以嵗月皆得其用向之笑者皆求假焉赀至钜万盖漆易成而利博故也
　　百谷谱十
　　杂类
　　苎麻
　　苎麻有二种一种紫麻一种白苎其根旧不载所出州土夲南方之物近河南亦多艺之不可以风土所宜例论也皮可以绩布苖髙七八尺叶如楮叶面或青或紫背则皆白有短毛夏秋间着细穗青花其根黄白而轻虚又有一种山苎亦颇相似农桑辑要云栽种苎麻法三四月种子者初用沙薄地为上两和地为次园圃内种之如无园者濒河处亦得先倒斸地一二遍然后作畦阔半歩长四歩再斸一遍用湿润畦土半升子粒一合相和匀撒子一合可种六七畦撒毕不用土覆土覆则不出于畦内用极细稍杖三四根拨刺令平可畦搭二三尺髙棚上用细箔遮盖五六月炎热时箔上用苫加覆惟要隂密不致晒死稍干用炊帚细洒水于棚上常令其下湿润如遇天隂及早夜撤去覆箔苖出有草即防苖髙三指不湏用棚如地稍干用防水轻浇约长三寸却择比前稍壮地别作畦移栽临移时隔宿先将有苖畦浇过眀早亦将做下空畦浇过将苎麻苖用刃器带土撅出转移在内相离四寸一栽务要频锄三五日一浇如此爱防二十日后十日半月一浇至十月后用驴马生粪厚盖按陆机草木防云苎一科数十茎宿根在地中至春自生不湏栽种荆间嵗三刈每刈时湏根傍小芽出土髙五分其大麻即可割大麻既割小麻荣长即是下次再割麻也大麻不割不惟小芽不旺又失已成之麻大约五月初一鎌六月半一鎌八月一鎌鎌毕剥取其皮用竹刀或鐡刀从梢分批开用手剥下皮即以刀刮其白瓤其浮上皴皮自去其沤暴之法刮制之具亦甞具述【见农器图谱】若值隂雨即于屋底风道内搭凉【去声】恐经雨黒渍故也或又谓孕妇胎损方所湏又主白丹浓煑水浴之日四三瘥韦宙疗痈疽发背初觉未成脓者以苎根叶熟敷上日夜数易之肿消则瘥矣夫苎初种若成宿根自在土培之粪壅之又加以锄治之工有三刈之可収实一劳而永利按之夲草根叶亦足疗人绩为布衣寒暑俱可被体其利溥哉
　　木绵
　　木绵一名吉贝谷雨前后种之立秋时随获所収其花黄如葵其根独而直其树不贵乎髙长其枝榦贵乎繁衍不由宿根而出以子撒种而生所种之子初収者未实近霜者又不可用惟中间时月収者为上湏经日晒燥带绵収贮临种者再晒旋碾即下其种夲南海诸国所产后福建诸县皆有近江东陕右亦多种滋茂繁盛与本土无异种之则深荷其利悠悠之论率以风土不宜为说按农桑辑要云虽托之风土种艺不谨者有之种艺虽谨不得其法者有之信哉言也夫种木绵择两和地不下湿肥地于正月地气透时深耕三遍摆盖调熟然后作成畦畛每畦长八歩阔一歩内半歩作畦背上堆积土至谷雨前后拣好天气日下种先一日将已成畦畛连浇三次用水淘过子粒堆于湿地上用少灰搓得伶俐看稀稠撒于浇过畦内将元起出覆土覆厚一指再勿浇待六七月苖长齐时早则浇溉锄治常要洁浄稠则移栽稀则不湏每歩只留两苖稠则不结实苖髙二尺之上打去冲天心傍条长尺半亦打去心叶叶不空开花结实直待绵欲落时旋熟旋摘随即摊于箔上日曝夜露待子粒干取下制造【其器用见农器图谱】夫木绵为物种植不夺于农时滋培易为于人力接续开花而成实可谓不蚕而绵不麻而布又兼代氊毯之用以补衣褐之费可谓兼南北之利也
　　檾
　　檾【邱頴切】说文云枲属从荧省声匹刃切麻片也尔雅翼檾髙四五尺或六七尺叶似苎而薄实如大麻子或作防周礼典枲麻草注草葛防也集韵或作苘当从非从林也□种与麻同法但科行颇稀其长也如竹叶大如扇上如盖花黄结子蓬如橡斗然与黄麻同时熟刈作小束池内沤之烂去青皮取其麻片洁白如雪耐水不烂可织为毯被及作汲绠牛索或任牛衣雨衣草覆等具农家嵗嵗不可无者
　　茶
　　茶经云一曰茶二曰槚三曰蔎【舒列切】四曰茗五曰荈【音舛】早采曰茶次曰槚又其次曰蔎晚曰茗至荈则老叶矣盖以早为贵也尔雅云槚苦荼【注云树似栀子早采为茶晚曰茗蜀人名苦茶】六经中无茶字盖荼即茶也诗云谁谓荼苦其甘如荠以其苦而甘味也闽浙蜀荆江湖淮南皆有之惟建溪北苑所产为胜四时类要云茶熟时収取子和湿土拌匀筐笼盛之穰草盖覆不即冻死不生至二月中出种之树下或北隂之地开坎圆三尺深一尺熟斸着粪土每坑中种六七十颗畏日宜桑下竹隂地种子二年外方可芸治防以火粪薄壅之多则伤根峻坡为宜平地则两畔深沟以泄水水浸即死种之三年即収其利此种艺之法茶之为物释滞去垢破睡除烦功则着矣其或采造蔵贮之无法碾焙煎试之失宜则虽建芽浙茗袛为常品故采之宜早率以清眀谷雨前者为佳过此不及然茶之羙者质良而植茂新芽一发便长寸余其细如针斯为上品如雀舌麦颗特次材耳采讫以甑防蒸生熟得所【生则味涩熟则味减】蒸已用筐箔薄摊乘湿略揉之入焙匀布火烘令干勿使焦编竹为焙裹篛覆之以収火气茶性畏湿故宜篛収蔵者必以篛笼剪篛杂贮之则久而不浥宜置顿髙处令常近火为佳凡煎试湏用活水活火烹之故东坡云活水仍将活火烹者是也活水谓山泉水为上江水次之井水为下活火谓炭火之有焰者当使汤无妄沸始则蟹眼中则鱼目累然如珠终则泉涌皷浪此汤之法非活火不能尔东坡云蟹眼已过鱼眼生飕飕欲作松风声尽之矣茶之用有三曰茗茶曰末茶曰蜡茶凡茗煎者择嫩芽先以汤泡去熏气以汤煎饮之今南方多效此然末子茶尤妙先焙芽令燥入磨细碾以供防试凡防汤多茶少则云脚散汤少茶多则粥面聚钞茶一钱先注汤调极匀又添注入廽环击拂视其色鲜白着盏无水防为度其茶既甘而滑南方虽产茶而识此法者甚少蜡茶最贵而制作亦不凡择上等嫩芽细碾入罗杂脑子诸香膏油调齐如法印作饼子制様任巧干仍以香膏油润饰之其制有大小龙团带胯之异此品惟充贡献民间罕见之始于宋丁晋公成于蔡端眀间有他造者色香味俱不及蜡茶珍蔵既久防时先用温水防渍去膏油以纸裹槌碎用茶钤防炙旋入碾罗【旋碾则色白经宿则色昏新者不用渍】茶钤屈金鐡为之砧用石椎用木茶之用芼核挑松实脂麻杏仁栗任用虽失正味亦供咀嚼然茶性冷多饮则能消阳山谷益以姜盐煎饮其亦以是欤因并及之夫茶灵草也种之则利博饮之则神清上而王公贵人之所尚下而小夫贱之所不可阙诚民生日用之所资国家课利之一助也
　　枸杞
　　枸杞尔雅云枸杞檵注云枸杞也诗云集于苞杞防云一名地骨春夏采叶秋采茎实冬采根枸杞千嵗其形如犬朱孺子防事道士王元正居大若岩汲于溪见二花犬因逐之入于枸丛下掘之根形如二犬食之忽觉身轻种枸杞法秋冬间収子浄洗日干春耕熟地作畦阔五寸纽草稕如臂大置畦中以泥涂草稕上然后种子以细土及牛粪盖令徧苖出频水浇之又可挿种叶作菜食子根入药轻身益气谚云去家千里勿食萝摩枸杞言其补精气也
　　种紫草
　　紫草尔雅谓之藐广雅谓之茈防苖似兰香节青种紫草宜黄白輭良之地青沙地亦善开荒黍穄下大佳性不耐水必湏髙田秋耕地至春又转耕之三月种之耧耩地逐垅手下子【良田一亩用子二升薄田用子三升】下讫劳之锄如谷法洁浄为佳其垅底草则防之【垅底用锄则伤紫草】九月中子熟刈之桴【芳蒲反】燥载聚打去取子【湿载子则浥欝】即深细耕【不细不深则失草矣】防垅以杷耧取整理【収草宜并手力速竟为良遭雨则损草也】一扼随以茅结之【擘葛弥善】四扼为一头当日则斩齐颠倒十重许为长行置坚平之地以板石镇之令扁【湿镇直而长燥镇则碎折不镇卖难售也】两三宿竪头着日中曝之令浥浥然【不晒则欝黒太燥则碎折】五十头作一洪【洪十字大头向外以葛纒络】着厰屋下隂凉处棚栈上其棚下勿使驴马粪及人溺又忌烟皆令草失色其利胜蓝若欲久停者入五月内着屋中闭户塞向密泥勿使风入漏气过立秋然后开出草色不异若经夏在棚栈上草便变黒不复任用种讫拖瓶摆之或以轻钝碾过秋深子熟傍去其土连根取出就地铺穧颇干轻振其土以茅琹束切去虚稍以之染紫其色殊羙
　　红花
　　红花一名黄蓝叶颇似蓝故有蓝名生于西域张骞所得今处处有之【花地欲得良熟二月末三月初种也】种法欲雨后速下或漫散种或耧下一如种麻法亦有锄培而掩种者子科大而易料理花出日日乘凉摘取【不摘则干】摘必湏尽【留余即合】五月子熟防曝令干打取之【子亦不用欝浥】五月种晚花【春初即防子入五月便种若待新花熟后取子则又晚也】七月中摘深色鲜眀耐久不黦【纡物反色壊也】胜春种者収子与麻子同价既任车脂亦堪为烛一顷花日湏百人摘以一家手力十不充一但驾车地头每旦当有小儿僮女十百为羣自来分摘正湏平量中半分是以单夫只妇亦得多种晒红花法摘取即碓捣使熟以水淘布袋绞去黄汁更捣以粟饭浆清而醋者淘之又以布袋绞去汁即収取染红勿弃也绞讫着瓮器中以布盖上鸡鸣更令均于席上摊而曝干【胜作饼花作饼者不得干令花浥欝也】以染真红及作胭脂其利殊博也
　　蓝
　　蓝染草也尔雅云葴马蓝蓝有数种有木蓝有松蓝可以为淀者有蓼蓝但可染碧不堪作淀蓝一夲而有数色刮竹青緑云碧青蓝黄岂非青出于蓝而青于蓝者乎种蓝之法蓝地欲良三徧细耕三月中浸子令芽生乃畦种之治畦下水一同葵法蓝三叶浇之【晨夜再浇】薅治令浄五月中新雨后即接湿耧耩防栽之三茎作一科相去八寸【栽时宜并力急手无令地燥也】白背即急锄【栽时既湿白背不即锄则坚确也】五徧为良七月中作蓝淀崔寔曰榆荚落时可种蓝五月可刈蓝六月可种冬蓝【冬蓝木蓝也】蓝非独可染青绞其汁饮之能觧虫豸诸药等毒不可阙也
　　百谷谱十一
　　饮食类【案饮食类内尚有豳七月诗说食时五观二篇今皆轶去止存偹荒论一篇】偹荒论
　　盖闻天灾流行国家代有尧有九年之水汤有七年之旱虽二圣人亦不能逃其适至之数也春秋二百四十二年书大有年仅二而水旱螽虫屡书不絶然则年谷之丰盖亦罕见为民父母者当为思患豫防之计故古者三年耕必有一年之食九年耕必有三年之食以三十年之通制国用虽有旱干水溢而民无菜色者蓄积多而偹先具也其蓄积之法北方髙亢多粟宜用窦窖可以久蔵南方垫湿多稲宜用仓廪亦可歴逺年【仓廪窦窖详见农器谱】其偹旱荒之法则莫如区田区田者起自汤旱时伊尹所制斸地为区布种而灌溉之救水荒之法莫如柜田柜田者于下泽沮洳之地四围筑土形髙如柜种蓻其中水多浸滛则用水车出之可种黄緑稲地形髙处亦可陆种诸物【区田柜田详见农器谱】此皆救水旱永逺之计也虫荒之法惟捕之乃不为灾然蝗之所至凡草木叶靡有遗者独不食芋桑与水中菱芡宜广种此其余则果食之脯米豆之麨栖于山者有葛粉【取葛根肉为粉】蕨萁【取蕨根碎以水淘汰停粉为萁】蒟篛橡栗之利濒于水者有鱼鳖虾蟹蛤螺芹藻之饶皆可以济饥救俭其或懐金立鹄易子炊骸荒饥之极则辟谷之法亦可用之辟谷方者出于晋惠帝时黄门侍郎刘景先遇太白山隐士所传曽见石夲后人用之多騐今録于此昔晋惠帝时永寕二年黄门侍郎刘景先表奏臣遇太白山隐士传济饥辟谷僊方上进言臣家大小七十余口更不食别物惟水一色若不如斯臣一家甘受刑戮今将真方镂板广传见下大豆五斗浄淘洗蒸三遍去皮又用大麻子三斗浸一宿漉出蒸三遍令口开右件二味豆黄捣为末麻仁亦细渐下豆黄同捣令匀作团子如拳大入甑内蒸从初更进火蒸至夜半子时住火直至寅时出甑午时防干捣为末干服之以饱为度不得食一切物第一顿得七日不饥第二顿得四十九日不饥第三顿得三百日不饥第四顿得二千四百日不饥更不服永不饥也不问老少但依法服食令人强壮容貌红白永不憔悴渇即研大麻子汤饮之转更滋润臓腑若要重吃物用葵子三合许为末煎冷服取下其药如金色任吃诸物并无所损前知随州朱崸教民用之有验序其首尾勒石于汉阳军大别山太平兴国寺又传冩方用黒豆五斗淘净蒸三遍防干去皮细末秋麻子三斗温浸一宿去皮防干为细末细糯米三斗做粥熟和捣前二味为剂右件三味合捣作团如拳大入甑中蒸一宿从一更发火蒸至寅时日出方才取出甑防至日午令干再捣为末用小枣五斗煑去皮核同前三味为剂如拳头大再入甑中蒸一夜服之以饱为度如渇者淘麻子水饮之便更滋润臓腑无芝蔴汁白汤亦得少饮不得别食一切之物又许真君方武当山李道人传累试有騐避难歇食方用白麫六两黄蜡三两白胶香五两右件将麫冷水炼令熟如打麫一同然后为圆如黒豆大日防干再将蜡溶成汁了将圆子投入内打令匀冷单子裹安在浄处如服时每日早晨空心可服三五十丸冷水咽下不得热食如要吃物任意不妨又服苍术方用苍术一斤好白芝蔴香油半斤右件将术用白米泔浸一宿取出切成片子前香油炒令熟用瓶盛取每日空心服一撮用冷水汤咽下大能壮气驻顔色辟邪又能行履饥即服之详此数方其间所用品味虽不出乎谷而民间亦难卒得若官中预蓄品味饥嵗荒年给赐饥民无资粮赈济之劳而可延饿殍时月之命实益世之方安可秘而不流传哉

</div>
    <div class="pagination">
<a href="王氏农书_page3.html">上一页</a><a href="王氏农书.html">1</a><a href="王氏农书_page2.html">2</a><a href="王氏农书_page3.html">3</a><span class="current-page">4</span><a href="王氏农书_page5.html">5</a><a href="王氏农书_page6.html">6</a><a href="王氏农书_page7.html">7</a><a href="王氏农书_page8.html">8</a><a href="王氏农书_page9.html">9</a><span>...</span><a href="王氏农书_page5.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
