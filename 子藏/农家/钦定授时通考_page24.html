<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 24 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 24 页/共 132 页</h1>
    <div class="content">　　又绍兴十六年知袁州张成已言江西良田多占山冈望委守令讲陂塘灌溉之利其后比部员外郎李咏言淮西高原处旧有陂塘请给银米以时修濬知江阴军蒋及祖亦请濬治本军五卸沟以泄水修复横河支渠以溉旱乃竝诏诸路常平司行之每季以施行闻又绍兴二十三年谏议大夫史才言浙西民田最广而平时无甚害者太湖之利也近年濒湖之地多为兵卒侵据累土增高长堤弥望名曰坝田旱则据之以溉而民田不沾其利涝则远近泛滥不得入湖而民田尽没望尽复太湖旧迹使军民各安田畴均利
　　又绍兴二十四年大理寺丞周环言临安平江湖秀四州下田多为积水所浸缘溪山诸水并归太湖自太湖分二东南一由松江入于海东北一由诸浦注之江其松江泄水惟白茅一浦最大今泥沙淤塞宜决浦故道俾水势分流畅实四州无穷之利
　　又绍兴二十八年两浙转运副使赵子防知平江府蒋灿言太湖者数川之巨浸而独泄以松江之一川宜其势有所不逮是以昔人以常熟之北开二十四浦疏而导之江又于昆山之东开一十二浦分而纳之海三十六浦后为潮汐沙积而开江之卒亦废于是民田有淹没之患天圣间臣张纶尝于常熟昆山各开众浦景祐间郡守范仲淹亦亲至海浦濬开五河政和间提举官赵霖复尝开濬今诸浦湮塞又非前比计用工三百三十余万钱三十三万余缗米十万余斛于是诏监察御史任古复视之既而古至平江言常熟五浦通江诚便若依所请以五千功月余可毕诏以激赏库钱平江府上供米如数给之
　　续文献通考绍兴中王信知绍兴府山阴境有獠湖四环皆田岁苦淫信创斗门导停潴注之海筑十一坝化滙浸为上腴民绘像祀之更其名曰王公湖宋史印崈传崈知秀州华亭县捍海堰废且百年咸潮岁大入坏竝海田苏州皆被其害崈至海口访遗址已沦没乃奏创筑三月堰成三州泻卤复为良田
　　文献通考乾道七年四川宣抚使王炎奏兴元府山河堰溉南郑褒城田九十三万三千亩有奇诏奬谕又淳熙二年淮东总领钱良臣奏修复镇江府练湖凡七十二源灌田百余万亩从之
　　续文献通考淳熙中赵汝愚知福州州旧有湖溉民田数万亩后豪滑湮塞为田遇旱则西北一带高田无从得水遇涝则东南一带沦为巨浸汝愚因请开濬悉复其旧
　　又嘉定间漳州倅郑焕浚渠溉田郡人立石刻曰郑公渠
　　又赵师缙为漳浦令凿西湖筑岸创立水门时其蓄泄以溉民田周围五百一十五丈
　　又赵善嵩知连江县询知南墥水利可以溉田遂伐石为斗门民歌之
　　又制师颜颐仲浚定海西市抵鄞桃花渡边六十里故河尽复广五丈深一丈二尺灌溉田畴民蒙其利又嘉定十七年衞泾奏言国家承平之时京师粟多出东南而江浙居其大半中兴以来浙西遂为畿甸尤所仰给岁获丰穰霑及旁路葢平畴沃壤绵亘阡陌有江湖潴泄之利焉大抵二浙地势高下相类湖高于田田又高于江海水少则汲湖水以溉田水多则泄田水由江而入海惟潴泄两得其便故无水旱之忧而皆膏腴之地自绍兴末年因军中侵夺濒湖水荡工力易办创置堤埂号为坝田民田已被其害而犹未至甚者潴水之地尚多也隆兴乾道之后豪宗大姓相继迭出广包强占无岁无之陂湖之利日朘月削已亡防何而所在围田则徧满矣以臣耳目所接三十年间昔之曰江曰湖曰草荡者今皆田也夫陂湖之水自常情观之似若无用由农事言之则为甚急陂湖广衍则潴蓄必多遇旱可以灌溉江流深浚则通泄必快遇水不至泛溢傥潴水之地或至狭隘则容受必少旱即易涸立见焦枯水源既壅而江流填淤则疏泄甚难水即易盈荡为巨浸事之利害岂不较然易知州县监司所当禁戢然围田者无非形势之家其语言气力足以淩驾官府而在位者毎重举事而乐因循故上下相蒙恬不知怪而围田之害深矣议者又曰围田既广则增租亦多其于邦计不为无补殊不思缘江竝湖民间良田何啻数千百顷皆异时之无水旱者围田一兴修筑塍岸水所由出入之路顿至隔絶稍觉旱干则占据上流独擅灌溉之利民田坐视无从取水逮至水溢则顺流疏决复以民田为壑设若围田侥幸一稔增租所入有防而当岁倍收之田小有水旱反为荒土常赋所损可胜计哉所谓增租既不系省额州县得以移用徒资贪黩之吏耳此其轻重得失又不待智者而后辨也
　　金史食货志泰和八年七月诏诸路按察司规画水田部官谓水田之利甚大沿河通作渠如平阳掘井种田俱可灌溉比年邳沂近河布种豆麦无水则凿井灌之计六百余顷比之陆田所收数倍以此较之他境无不可行者遂令转运司因出计防就令审察若诸路按察司因劝农可按问开河或掘井如何为便规画具申以俟兴作
　　又兴定五年南阳令李国瑞创开水田四百余顷诏陞职二等仍录其最状徧谕诸道
　　元史成宗本纪大德八年五月壬申中书省臣言吴江松江实海口故道潮水久淤凡湮塞良田百有余里况海运亦由是而出宜于租户役万五千人濬治岁免租八十五石仍设行都水监以董其成从之
　　又脱脱言京畿近水地召募江南人耕种岁可收粟麦百万余石不烦海运京师足食从之于是西至西山南至保定河间北抵檀顺东至迁民镇凡系官地及原管各处屯田悉从分司农司立法佃种合用工价牛具农器谷种给钞五百万锭命悟良哈台乌古孙良祯竝为大司农卿又于江南召募能种水田及修筑围堰之人各一千名为农师降空名添设职事敇牒十二道募农民一百名者授正九品二百名正八品三百名从七品就令管领所募之人所募农夫每名给钞十锭由是岁乃大稔
　　又良吏传谭澄为交城令有文谷水分溉交城田有帅専其利而堰之澄令决水均其利于民擢怀孟路总管岁旱令民凿唐温渠引沁水以溉田
　　又张文谦传文谦以中书左丞行省西夏中兴等路浚唐来汉延二渠溉田十数万顷民防其利
　　续文献通考元至大初江浙行省督治围田合修陂塘围岸沟渠晓谕农家须要依法修置遇旱车水浇救遇涝泄水通流防集行都水监官李都水讲究得修浚之际田主出粮佃户出力系官围田若无总佃贫穷无力不能修浚者量其所须官为借贷收成日抵数还官事有成效劝农官拟陞赏奏闻失悮者治罪其抛荒积水田土多因租额太重无人承佃劝谕当乡富上人户自备工本修筑塍围聴本户佃种为主抛荒官田止纳原租初年免征次惟半而三甫全积荒则三年后第依民田输税诸人不得争夺及照到前庸田司五等围岸体式以水为平平者为第一等高七尺五寸底濶一丈面濶五尺田高一尺为第二等高六尺五寸底濶九尺面濶四尺五寸田高二尺为第三等高五尺五寸底濶八尺面濶四尺田高三尺为第四等高四尺五寸底濶七尺面濶五尺五寸田高四尺为第五等止添备水高三尺底濶六尺面濶三尺若山水原落围岸迫近诸湖去处自愿增者聴
　　元史郭守敬传中统三年张文谦荐守敬习水利巧思絶人世祖召见陈水利六事其一中都旧河东至通州引玉泉水以通舟岁可省雇车钱六万缗通州以南于蔺榆河口径直开引由蒙村跳梁务至杨村还河以避浮鸡汹盘浅风浪远转之患其二顺德达泉引入城中分为三渠灌城东地其三顺德澧河东至古任城失其故道没民田千三百余顷此水开修成河其田即可耕种自小王村径滹沱合入御河通行舟栰其四磁州东北漳二水合流处引水由阳邯郸洺州永平下经鸡泽合入澧河可灌田三千余顷其五怀孟沁河虽浇灌犹有漏堰余水东与丹河余水相合引东流至武陟县北合入御河可灌田二千余顷其六黄河自孟州西开引少分一渠经由新旧孟州中间顺河古岸下至温县南复入大河其间亦可灌田二千余顷授提举诸路河渠加授银符副河渠使先是古渠在中兴者一名唐来其长四百里一名汉延长二百五十里他州正渠十皆长二百里支渠大小六十八灌田九万余顷废坏淤浅守敬更立牐堰皆复其旧授都水少监守敬言舟自中兴沿河四昼夜至东胜可通运及见查洎兀郎海古渠甚多宜加修理又言金时自燕京之西麻峪村分引芦沟一支东流穿西山而出是谓金口其水自金口以东燕京以北灌田若干顷其利不可胜计兵兴以来典守者惧有所失因以大石塞之今若按视故迹使水得东流上可以致西山之利下可以广京畿之漕又言当于金口西预开减水口西南还大河令其深广以防涨水突入之患伯颜南征议立水站命守敬行视河北山东可通舟者自陵州至大名又自济州至沛县又南至吕梁又自东平至纲城又自东平清河逾黄河古道至与御河相接又自衞州御河至东平又自东平西南水泊至御河乃得济州大名东平泗汶与御河相通形势为图奏之有言滦河自永平挽舟逾山而上可至开平有言泸沟自麻峪可至防麻林朝廷遣守敬相视滦河不可行泸沟舟亦不通守敬因陈水利十有一事其大都运粮河不用一亩泉旧原别引北山白浮泉水西折而南经瓮山泊自西水门入城环滙于积水潭复东折而南出南水门合入旧运粮河每十里置一牐比至通州凡为牐七距牐里许上重置斗门互为提阏以通舟止水帝览奏喜复置都水监俾守敬领之命丞相以下皆亲操畚牐倡工待守敬指授而后行事置牐之处往往于地中偶值旧时甎木时人为之感服船既通行公私省便名曰通惠河守敬又言于澄清牐稍东引与北坝河接且立牐丽正门西令舟楫得环城往来志不就而罢大德二年召守敬至上都议开铁幡竿渠守敬奏山水频年暴下非大为渠堰广五十七步不可执政吝于工费以其言为过缩其广三之一明年大雨山水注下渠不能容漂没人畜成宗谓宰臣曰郭太史神人也守敬在西夏常挽舟遡流而上究所谓河源者又尝自孟门以东循黄河故道纵广数百里间各为测量地平或可以分杀河势或可以灌溉田土具有图志又尝以海面较京师至汴梁地形高下之差谓汴梁之水去海甚远其流峻急而京师之水去海至近其流且缓其言信而有征此水利之学其不可及者也
　　又虞集传泰定中集为翰林直学士进言曰京师之东濒海数千里北极海南滨青齐萑苇之场也海潮日至淤为沃壤用浙人之法筑堤捍水为田聴富民欲得官者合其众分受以地官定其畔以为限能以万夫耕者授以万夫之田为万夫之长千夫百夫亦如之察其惰者而易之三年后视其成以地之高下定额以次渐征之五年有积蓄命以官就所储给以禄十年不废得以世袭如军官之法
　　任仁发水利集议者曰古者吴淞江狭处尚二里余犹不能吞受太湖之水于是添浚三十六浦以佐之且后时有渰没田畴之患今所开江二十五丈置闸十座其能去水防何其利则未知也答曰所开江身二十五丈置闸十座每闸阔二丈五尺可以泄水二十五丈吴淞江缘潮水往来之故也古人论泄水之法极详范文正公曰三分其时损居二焉谓如一日十二时昼夜两潮四时辰潮涨八时辰潮落所设之闸昼夜皆去水之时也所以终江面二里之寛不如十闸之功也况今东南有上海浦泄放淀山湖三泖之水东则刘家港耿泾疏通昆承等湖之水吴淞江置闸十座以居其中潮平则闭闸而拒之潮退则开闸以放之滔滔不絶势若建瓴直趋于海实疏通潴水之上策也与古三江其势相埒若夫时水虽太湖汪洋弥漫其涸亦可待矣旱则闭闸潴水以灌溉乃一举两得其利也议者曰吴淞江自古无闸今置之非也何不开濶疏通使江复故道一任潮水往来岂不便易答曰治水之法先度地形之高下次审水势之往来并追源泝流各顺其性古人谓水归深源又曰沙泥随潮而来清水荡涤而去今所往上海刘家港等处水深数丈今所开之河止二丈五尺若不置闸以限潮沙则浑潮卷沙而来清水归深源而去新开江道水性不顺兼以河沙约住河泥不数月间必复浅塞前工俱废故闸不可不置也范文正公曰新导之河必设诸闸正此谓也若欲再复吴淞江之故道须候诸闸启闭流深众水归源其汹涌之势孰得而制禁当于此诸闸都闭挑开一处堰坝任潮水往来借清水力东冲而洪自复成江矣考工记曰善沟水者水齧之之谓也议者曰吴淞江前时流通今日何为而塞岂非海变桑田之説黄河日走千里非人力所可为者欤答曰东坡有言若要吴淞江不塞吴江一县人民可尽徙于他处庶使上流寛泻清水力盛沙泥自不能积何致有堙塞之患哉归附之后将太湖东岸水出去处或钉木为栅或用土草为堰或筑狭河身为桥置为驿路及有湖泖港防又虑私盐船往来多行塞断所以水脉不通清水日弱浑潮日盛沙泥日积而吴淞江日就淤塞今日江势正与东坡所见合如曰海变桑田黄河奔一时之谓则圣人手足胼胝尽力沟洫皆虚言也圣人岂欺吾哉所当尽人力而为可见也议者曰钱氏有国一百有余年止长盈年间一次水灾亡宋南渡一百五十余年止景定间一二次水灾今则一二年或三四年水灾频仍其故何也答曰钱氏有国亡宋南渡全借苏湖常秀数郡所产之米以为军国之计当时尽心经理使高田低田各有制水之法其间水利当兴水害当除合役居民不以繁难合用钱粮不吝浩大又使名卿重臣専董其事富豪上户美言不能乱其法财货不能动其心凡利害之端可以兴除者莫不备举又复七里为一纵浦十里为一横塘田连阡陌位位相承悉为膏腴之产设有水患人力未尝不尽遂使二三百年之间水患罕见国朝四海一统人才毕集擢居重任者或未知风土之所宜也以为浙西地土水利与诸处同一例任地之高下任天之水旱所以一二年间水灾频仍皆不谙风土之同异故也议者曰苏州地势低与江水平故曰平江故称泽国其地不可作田必然之理也今欲围筑硬岸亦逆土之性耳答曰晋宋以降仓廪所积悉仰给于浙西水田之利故曰苏湖熟天下足若谓地势高下不可作田以为必然之理此诚无用之论也浙西之地低于天下而苏湖又低于浙西淀山湖又低于苏州此低之又低者也彼中富户数千家于中每岁种植菱芦埋钉桩笆委埋封土围筑硬岸岂非逆土之性何为今日尽成膏腴之田此明效之騐不可掩也既是淀山最低之湖经理尚可以作田却説已成之田不可作田天下宁有是理也议者曰水旱天时非人力所可胜自来讨究浙西治水之法终无寸成答曰浙西水利明白易晓特行之不得其要何谓无成大抵治水之法其事有三浚河港必深泻筑围防必高厚置闸窦必多广设遇水旱有河泄泻隄防而乘除之自然不能为害【河港泄泻围防隄防闸窦乘除】倘有人力不至而一切委数于天天下宁有丰年也东坡有言浙西水旱此谓人事不修之积非时之数今之谓也昔范文正公亲开海浦时议者阻之公鋭意完具排浮议疏浚横数年大稔乃谓终无寸利为是説者皆聴受富家驱使而妄为无稽之言也议者曰吴淞江开之后自合浙西永无水害何为大德十年自济以南直至浙西有水害甚深答曰且体比年浙西所收子粒分数比之淮北数几十倍皆吴淞江三闸并诸坝口出放涝水之力以未开吴淞江之前大德七年亦遭水害所收子粒分数比大德十年不及三分之一以此论之则水监岂为无功天灾流行水淹为害人力之所致不见备御隄防之若除一分之害则享一分之利谓当永无水害乃不近人情之论为执政者不当便聴其言不察是否乃直谓无功而輙罢之正如咽喉噎而废食也况自归附以来二三十年所积之病岂半年工役之所能尽哉议者曰行都水监既是有益衙门何谓众口一辞皆谓无益而明议罢之答曰民可使由之不可使知之事之利害久而复明非高识远见熟于世务通于水利者安知有久远无穷之利彼愚民无知但见一时工夫之繁豪民肆奸有吝供输募夫之费所以百般阻挠但为无益以败事殊不知浙西有数等之水拯治方畧皆不相同非専司不能尽力责其成功使水监衙门眞如无事古之有国者亦废而不举久矣何为周汉唐宋之世未尝一日不用心尽力经营水利之事列之史传代不乏人故谚曰水利通民力松斯言信矣并浙西水利低下之地不须水监拯治即今中原高阜之乡安用水监河道司为哉然则高阜之处水监既不可缺而低下之处乃谓不必置立何不思之甚也议者曰水利不可不修今陇西唐宋二渠止是责于有司疏浚田禾有收民便不扰浙西水利与陇西一体责之有司兼管岂不便哉答曰陇西唐宋二渠长湖水也浚成深渠水自下流何难拯治浙西地面有江海河浦湖泖荡漾谿涧沟渠汊泾浜漕溇等名水有长流活水潴定死水往来潮水泉石迸水霖淫雨水风决涨水潮泥浑水南来交水风潮贼水海啸淫水等名水名既异则拯治方畧亦殊岂可以唐宋二渠长流水例之哉畧举浙西治水防堰坝水函石仓石囤蘧除土帚刺子水管铜轮铁筢木锨木井木水匝水车风车手戽桔橰等器【插窦碶斗门】陇西未必有也今设为此策乃不知地理之人如醯鸡井蛙岂足与议远大之事宋贤如范文正公苏文忠公朱文公王荆公皆命世大儒经纶天下之大材尚各各建策设官置兵尽力经营水利之事不令有司兼管必有所见而为之当时有司兼管何往而不败事为是説者未必长于苏范诸公之议也况浙西地形高下水旱不均古人有言东州之官莫问西州之利或利于此必害于彼便有彼疆我界之分若无水监通行管领一体整治何能用心协力于均水利也哉
　　元史郑鼎传鼎为平阳路总管导汾水溉民田千余顷续文献通考赵志除长葛县邑地卑湿累岁不登志相其宜使为水田旱则决潩水灌之民获其利
　　元史耶律伯坚传伯坚为清苑尹县西有塘水溉民田甚广势家据以为硙民以失利为诉伯坚命毁硙决其水而注之田许以溉田之余月乃得堰水置硙仍以其事闻于省部着为定例
　　又张立道传立道领大司农事中书以立道熟于云南奏授大理等处巡行劝农使佩金符其地有昆明池介碧鸡金马之间环五百余里夏暴至必冒城郭立道求泉源所自出役丁夫二千人治之泄其水得壤地万余顷皆为良田
　　又廉希宪传右丞阿里海牙下江陵图地形上于朝帝使希宪行省江南先是江陵城外蓄水扞御希宪命决之得良田数万亩以为贫民之业
　　续文献通考王昌龄守衞辉路清水出辉县山阳镇以入衞河昌龄因度原隰创濬沟浍溉田数百顷
　　元史乌古孙泽传泽为广西两江道宣慰副使巡行檄外募民四千六百余户置雷留那抉十屯陂水垦田筑八堨以节潴泄得稻田若干亩雷州地近海潮汐齧其东南陂塘鹻农病焉而西北广衍平袤宜为陂塘泽行视城阴教民浚故湖筑大堤堨三谿潴之为斗门七堤堨六以制其赢耗酾为渠二十有四以达其注输渠皆支别为牐设守视者时其启闭计得良田数千顷滨海广泻竝为膏土民歌之
　　续文献通考温州判皮元重建阴均斗门初金舟东西四乡之水赴于阴均乐清邑令汪季良建斗门制之后圯坏河流有泄无蓄海潮冲突入河皆为田害至是皮元嘱僧募物料先筑上下堰决水更板闸二十四层而以上三十六源皆得蓄泄之宜溉田四十余万亩民为碑颂之










　　钦定授时通考卷十五
<子部,农家类,钦定授时通考>
　　钦定四库全书
　　钦定授时通考卷十六
　　土宜
　　水利二
　　续文献通考明洪武八年十月濬泾阳县洪渠堰泾阳属西安府其堰嵗久壅塞不通灌溉遂命长兴侯耿炳文督工濬之泾阳髙陵等五县之田大获其利
　　明史沐英传英在滇百务具举简守令课农桑较屯田增损以为赏罚垦田至百万余亩滇池隘浚而广之无复水患子春在镇七年大修屯政辟田三十余万亩凿铁池河灌宜良涸田数万亩民复业者五千余户为立祠祀之
　　续文献通考永乐元年四月设溧水县广通镇闸坝置闸官一员直隶和州吏目张良兴言州麻澧二湖之田约五万余顷唐宋时俱系熟田比嵗间有耕者辄为水渰祈自本州至含山县界增筑圩埂三十余里以防水涝从之
　　又宣徳四年五月福建福清县民奏县之光贤里官民田百余顷旧隄六百余丈以障海水因隄坏田荒永乐中县民尝奏请筑隄工部移文令农隙用工至今有司未尝兴筑民不得耕上命工部责有司修筑因谕尚书吴中曰陂池隄堰民赖其利外无贤守令举其政尔宜申饬郡县务及时脩濬慢令者罪之
　　大政纪成化元年十月巡抚陜西都御史项忠开龙首郑白二渠功成闗中水泉斥卤宋有龙首渠嵗久湮废居民病之忠奏开之渠余三十里泾阳郑白渠亦久废奏募工疏通于平地则度势髙卑而穿渠遇岩石则聚火镕铄而穿窦不二年而成名曰广惠渠凡灌田七万顷人怀其惠立生祠祀之
　　夏原吉奏治苏松水利疏臣按浙西诸郡苏松最居下流太湖绵亘数百里受纳杭湖宣歙诸州溪涧之水散注淀山等湖以入三江顷为浦港湮塞滙流涨溢伤害苗稼拯治之法要在浚涤吴淞江诸浦导其壅塞以入于海但吴淞江延袤二百五十余里广一百五十余丈西接太湖东通大海前代屡塞不能经久自下江长桥至夏驾浦约一百二十余里虽云通流多有狭浅之处自夏驾浦抵上海县南跄浦口一百三十余里湖沙渐涨已成平陆欲即开浚工费浩大且滟沙游泥浮泛动荡难以施工今得刘家港即古娄江径通大海常熟之白茆港径入大江皆系大川水流迅急宜浚吴淞江南北两岸安亭等浦港以引太湖诸水入刘家白茆二港使直注江海又松江大黄浦乃通吴淞江要道今下流壅遏难流傍有范家滨至南跄浦口可径通海宜浚令深濶上接大黄浦以达泖湖之水此即禹贡三江入海之迹每年水涸之时脩筑圩岸以御暴流如此则事可成于民为便也
　　吴岩兴水利以充国赋疏窃惟国家财赋多出于东南而东南财赋皆资于水利近年以来东南地方下流淤塞围岸倾颓臣等悉心推究东南氷利之切要者二事一疏濬下流尝考浙西诸郡苏松最居下流太湖绵亘数百余里受纳天目诸山溪涧之水由三江以入于海是太湖者诸郡之水所潴而三江又太湖之所泄也禹贡所谓三江既入震泽底定是已若下流淤湮众水泛溢渰没禾稼为害匪轻为今之计要在随其源委相其利害酌量便宜为之区处如白茅港七浦塘刘家河此苏州东北泄水之大川如吴淞江大黄浦此苏州南北交境与松江南境泄水之大川而吴淞之南北与白茆诸港又各有支渠引上流诸水以归于其中而并入于海此所谓源委者也就其中论之苏州之七浦塘刘家河松江之大黄浦并皆深濶通利无阻惟白茅一港自治七年疏濬之后今二十五六年吴淞一江自天顺间疏濬之后今六十有余年闻之白茆入海之处潮沙壅积势若丘阜吴淞虽名一江仅如沟洫潮回水落虽舟楫亦艰于行其旁渠港亦多湮塞下流既壅上流曷归加以霪霖能不泛溢此其利害之可见者也今能濬白茆一港使之通利如七浦刘家河则苏州东北之水有所归而不积矣濬吴淞一江使之通利如大黄浦则吴淞南北两界之水有所归而不积矣一修筑围岸臣尝考之浙西之田髙下不等随其多寡各自成围逺近相望吴越以来素称膏腴宋儒范仲淹尝论于朝曰江南围田中有渠外有门闸旱则开闸引江水之利涝则闭闸拒江水之害旱涝不及为农美利虽然围田全仗乎岸塍岸塍常利于修筑修筑坚完旱涝有备否则反是臣愿自今以后每嵗于农隙之时治农府州县官督令田主佃户各将围田取土修筑水涨则専增其里水涸则仍筑其外务令髙濶坚固可通往来随其旱涝而车戽出入如此先事有备而田皆成熟矣
　　徐贯治东南水患疏窃见嘉湖常镇水之上流苏松水之下流上流不浚无以开其源下流不浚无以导其归于是督同委官人等将苏州府吴江长桥一带菱芦之地疏濬深濶导引太湖之水散入淀山阳城昆承等湖又开吴淞江并大石赵屯等浦泄淀山湖水由吴淞江以达于海开白茆港并白鱼洪鮎鱼口等处泄昆承湖水以注于江又开七浦盐铁等塘泄阳湖水以达于海下流疏通不复壅塞开湖水之溇泾泄天目诸山之水自西南入于太湖开常州之百渎泄荆溪之水自西北入于太湖又开各斗门以泄运河之水由江隂以入江上流疏通不复湮滞人无垫溺之忧嵗有丰稔之望叶绅请治水以防灾荒疏窃惟直隶之苏松常浙江之杭嘉湖约其土地虽无一省之多计其赋税实当天下之半况他郡所输犹多杂赋六郡所出纯为粳稻诚国家之基本生民之命不可一日而不经理也若水道不通为六郡农田之害所系亦重矣夫天目诸山之水潴为太湖而六郡环乎其外太湖之水又由江湖以入于海闻昔人于溧阳则为堰坝以遏其冲于常州则穿港渎以分其势于苏松则开江河以导其流惟是入海之处潮汐往来易为湮塞故前代或置开江之卒或置撩浅之夫以时浚治仅免水患歴嵗既久其法废弛遂致诸湖巨浸壅遏其中江河故道淤涨于外土民利其膏腴或堰而为田筑而为圃是以渰没田畴漂沦庐舍固其所也方治四年一涝迨五年复涝今嵗大水视昔尤甚伏祈圣明思念东南大害于廷臣中选差有才力通晓水利者一二员授以节钺重以委任会同抚按讲求民瘼设法赈恤俟民困稍苏然后指定地方分投相视何地为山水入湖之冲何港为太湖入海之道自源徂流一一讲究相与度其经费量其事期然后大加浚治使下流得以宣泄然当此饥馑之际欲兴大役若非任事者处之得其道则民力不堪不能不重困也大政纪嘉靖三年大理卿郑岳上言臣勘事陜西道经畿内河南诸处见大行西倚潼闗东绕怀衞北极燕蓟其水皆东注南入于海卢易滹沱流离漳洺衞沁洛瀍其大也宜督居民濒水开田筑隄防以障泛溢凿沟渠以通灌溉其平畴旷土无川泽之利者量凿洫浍或为陂塘下通水泉之出上收雨潦之入每府增置通判一人以江左谙水利者居之督率郡邑専理农事则数年之后皆为沃壤而水旱不足忧矣章下户部侍郎王承裕覆议从之乃命各抚按官会同二司随宜举行胡体干修举水利疏禹之治水有三导川入海泄之以去害也潴水为泽蓄之以兴利也濬及川乂之以播种也葢髙山大原众水杂流必有一低下处为之壑如人之有腹脏焉彭蠡震泽是也旁溪别緖万理朝宗必有一合流入海之川为之泄如人之有肠胃焉江淮河汉是也今以三吴水利观之有宣歙杭湖数郡之山原而导之得所入然后有太湖之汪洋有太湖环五百里之容受而泄之得所归然后有苏松常五郡之财赋漫衍浸注为荡为漾纵横分合为滨为塘于是江浦领之径带迂回而放之海此吴中形势之大都亦诸方言水利之准则矣禹贡载治水成功则曰九川涤源九泽既陂四海会同而尽力沟洫乃则壤隩宅中事也故总叙其事不过始之以决九川距四海终之以濬浍距川今列水利事宜一曰禁淤湖荡广水利之翕聚也二曰疏经河通其干也三曰开沟渠濬其支也四曰筑隄岸防川泽之泛滥固田间之围拦也并山乡积水沿海护塘共为六条所采昔人之议俱江南治水方略引以为例他可类推云
　　吕光洵修水利以保财赋重地疏臣闻善治病者必攻其本善救患者必探其源水利之兴废乃吴民利病之源也臣尝巡歴各该地方相视髙下询问父老颇得其説辄敢条为五事仰俟裁择一曰广疏濬以备潴泄二曰脩圩岸以固横流三曰复板闸以防淤淀四曰量缓急以处工费五曰専委任以责成功何谓广疏濬以备潴泄葢三吴之地古称泽国其西南翕受太湖阳城诸水形势尤卑而东北际海冈陇之地视西南特髙大抵髙者其田常苦旱卑者其田常苦涝昔人治之髙下曲尽其制既于下流之地疏为塘浦导诸河之水由北以入于江由东以入于海而又亩引江潮流行于冈陇之外是以潴泄有法而水旱皆不为患近年以来纵浦黄塘多湮塞不治惟二江颇通一曰黄浦二曰刘家河太湖诸水源多而势盛二江不足以泄之而冈陇支河又多壅絶无以资灌溉于是上下俱病而嵗常告灾臣据各府所报河浦湮塞之处在下流者以百计而其大者六七所在上流者亦以百计而其大者十余所治之之法当自要害者始宜先治淀山等处一带茭芦之地导引太湖之水散入阳城昆承三泖等湖又开吴淞江并大石赵屯等浦泄淀山之水以达于海濬白茆港并鮎鱼口等处泄昆承之水以注于江开七浦盐铁等塘泄阳城之水以达于江又导田间之水悉入于水浦小浦之水悉入于大浦使流者皆有所归而潴者皆有所泄则下流之地治而涝无所忧矣乃濬臧村等港以溉金坛濬澡港等河以溉武进濬艾祁通波以溉青浦濬顾浦吴塘以溉嘉定濬大瓦等浦以溉昆山之东濬许浦等塘以溉常熟之北凡冈陇支河湮塞不治者皆濬之深广使复其旧则上流之地亦治而旱无所忧矣此三吴水利之大经也何谓脩圩岸以固横流葢四府最居东南下流而苏松又居常镇下流其水易潴而难泄虽导河濬浦引注于江海而每遇秋霖泛涨风涛相薄则河浦之水逆行田间冲齧为患宋转运使王纯臣常令苏湖作田塍御水民甚便之而司农丞郏亶亦云治河以治田为本其説多可采行臣尝询故老以为二三十年以前民间足食无事嵗时得因其余力营治圩防而田益完美近年空乏勤苦救死不赡不暇脩缮故田圩渐坏而嵗多水灾是吴下之田以圩岸为存亡也失今不治则坍没日甚而农桑日蹙矣宜令民间如往年故事每嵗农隙各出其力以治圩岸圩防髙则田自固虽有霖涝不能为害且足以制诸湖之水不得漫行而咸归于河浦则河浦之水自髙于江江之水自髙于海不待决泄自然湍流而冈陇之地亦因江水稍髙又得亩引以资灌溉葢不但利于低田而已何谓复板闸以防淤淀河浦之水皆自平原流入江海水漫而潮急沙随浪涌其势易淤不数年即沮洳成陆嵗脩之则不胜其费昔人论其便宜去江海十余里或七八里夹流而置闸时其启闭以御淤沙嵗旱则闭而不启以蓄其流嵗涝则启而不闭以泄其流闸有三利葢谓此也而宋臣郏侨亦云钱氏循汉唐遗事自松江而东至于海又导海而北至于子江又沿江而西至于江隂界一河一浦大者皆有闸小者皆有堰臣按郡志葢与侨之言颇合然多湮废惟常熟县福山闸尚存正徳间巡按御史谢琛议复吴塘等闸而不果即今金坛县议复庄家闸江隂县议复桃花闸嘉定县议于横沥练塘等处各置闸如旧臣访诸故老皆以为便以是推之凡河浦入海之地皆宜置闸然后可以久而不壅葢不独数处为然也何谓量缓急以处工费夫经畧得宜则事易集施为有渐则民不烦往嵗凡有兴作皆并役于一时是以功未成而财食告匮为今之计宜令所在有司检勘某水利害大某水利害小某水至急某水差缓其最大而急者则今嵗修之次者明年修之次者又明年修之则兴作有序民不知劳而其工费之资亦可以先时而集矣但方今嵗时荒歉公私俱绌既不可加敛于民而内帑又不敢望乞将见年未完钱粮系解大户侵欺者督令有司设法清追数十余万两存留在官畧仿宋臣范仲淹以官粮募饥民修水利之法行令有司查审应赈人数籍其老病无力者为一等壮健有力者为一等无力者日给米一升聴其自便有力者日给米三升就令开濬通将前项官银及赈济钱粮一体通融给散各令造册查考则官不徒费民不徒劳所谓一举而两利者也丘濬大学衍义补井田之制虽不可行而沟洫之制则不可废今京畿之地地势平衍率多洿下一有数日之雨即便淹没不必霖潦之久辄有害稼之苦农夫终嵗勤苦盻盻然而望此麦禾以为一年衣食之计赋役之需垂成而不得者多矣良可悯也北方地经霜雪不甚惧旱惟水涝之是惧十嵗之间旱者什一二而潦恒至六七也为今之计莫若少仿遂人之制每郡以境中河水为主又随地势各为大沟广一丈以上者以达于大河又各随地势各开小沟广四五尺以上者以达于大沟又各随地势开细沟广二三尺以上者委曲以达于小沟其大沟则官府为之小沟则合有田者共为之细沟则人各自为于其田每嵗二月以后官府遣人督其开挑而又时常巡视不使淤塞如此则旬月以上之雨下流盈溢或未必得其消涸若夫旬日之间纵有霖雨亦不能为害矣朝廷于此又遣治水之官疏通大河使无壅滞又于夹河两岸筑为长堤髙一二丈计则众沟之水皆有所归不至溢出而田禾无淹没之苦生民享收成之利矣是亦王政之端也
　　严讷水利圩图论今天下以垦田当司农钜供者苏松为最苏松介在湖海厥土涂泥利害以水圩岸者所以隄水而田即周礼稻人匠人所掌涂防者也田甚下湿岸则陡立如城河循其外而中田焉禾在田虽芃芃起矣而河流犹出其上舟行者葢俯而窥也岸或咫隙莫御而田且沛泽矣其田之最髙阜去水逺而水不及溉者则又终古舄卤田在上下壤之间土厚而水深则号膏腴以其得水蓄泄可为旱涝备而所能蓄泄者以有圩岸耳嵗苦旱则河之水续桔橰而上以入于田河不坼田不乏溉嵗苦潦则戽水出于河而岸障之虽劳人力不尽待命于天自三江道湮疏濬失宜恒雨注积而无从尾闾也水襄于岸寸许而膏腴汨为巨浸不能与下湿者论良瘠矣庙堂深为国计轸念民瘼枚择宪臣専董水政林公承简书之重躬橇载之勤周爰咨诹寻源彻委决壅导积涤茹存汇塘之浦之泾之港之溪之闸之以为宣节之大计者既殚厥心矣条缕其目知圩岸为切务而修筑焉卑令髙缺令补废令兴薄令培而厚浮令杵而坚规画既定先有司而躬督察之凡阅嵗而次第告成故老相传以为正徳庚午嘉靖辛酉才淫雨匝旦漂没无算今浃旬弥月而民幸不悉鱼者先见之豫图而成劳之隂赐也
　　张瀚淮凤垦田议往年出守庐阳巡行阡陌劝民开塘蓄水又尝往来凤淮两府之间一望数十里皆红蓼黄茅大抵多不耕之地间有耕者又苦天泽不时非旱则涝葢雨多则横潦弥漫无所归束无雨则任其焦萎救济无所资夫水土不平耕作无所施力必先度量地势髙下跟寻水所归宿濬河以受沟之水开沟渠以受横潦之水官道之水设大堤以通行偏小之邨亦增卑以成径惟欲于道傍多开沟洫使接续通流水由地中行不占平地又度低洼处所多开塘堰以潴蓄之夏潦之时水归沟塘亢旱之日可资灌溉髙者麦低者稻平衍地多则木棉桑枲皆得随宜树艺土本膏腴地无遗利遍野皆衣食之资矣
　　图书编论浚渠筑堰禹之治水不过曰决九川距四海濬畎浍距川而已而天下之言智者莫逾焉何哉洪范五行水曰润下知水之性润下则知禹之治水矣是故先决九川以导于海使水之大者有所归次濬畎浍以距于川使水之小者有所泄此所以九州同四隩宅而万世永利也商之衰也五行之官世失其业周人始命遂人十夫为沟百夫为洫千夫为浍万夫为川而沟洫之制始立稻人以潴蓄水以防止水以沟荡水以遂均水以列舍水以浍泻水而沟洫之制益详至于匠人氏又辨其深广之度而通其蓄泄之宜其法可谓尽善矣然周人岂夷陵谷而为之哉亦不过因其自然之利而修伯禹之故而已周之衰也遂人稻人匠人之官又世失其业列国之君皆自利以病人国暴秦之兴又废沟洫开阡陌而水利废矣是故孙叔敖起芍陂则楚受其惠文翁穿溲口则蜀以富饶史起凿漳水于魏则邺傍有稻粱之咏郑国导泾水于秦则谷口有禾黍之謡许景山复萧何之故堰则兴元之荒瘠复为膏腴赵尚寛修召信臣之故渠则南阳之防卤变为沃壤之数君子者孰非因其自然之利而修其已然之法哉谓之得周官之遗意亦可也国家司空有总职水利有専官省以督之府府以督之县而县之陂塘圩堰又莫不有长重以宪臣之稽察皆以愍惠元元而兴水利也然遇水旱民辄告病者是必有其故矣此无他陂塘圩堰之长皆失其业而郡县长吏又莫之省忧故也欲脩周官之职加疏濬之功通灌溉之利絶漂没之患甚盛心也愚者以为周官之职不可卒复而沟洫之遗意尚亦可寻周官曰沟必因水势防必因地势葢沟以导水不因水势则其流易壅防以止水不因地势则其土易坏为今之计莫若申饬郡县长吏督率陂塘圩堰之长察水势之曲直原地势之髙卑可堤则堤可决则决因陂塘圩堰之旧加疏濬筑塞之功而又严侵占之禁明考课之法则灌溉之利兴漂没之患免矣虽然贾让有言曰立国居民疆理土地必遗川泽之利分度水势所不及大川无防小水得入陂障卑下以为圩泽使秋水多得所休息左右游波寛衍而不迫此诚万世水利之上防又古之畿甸数百亩之田必沟数十沟之水必川数大川之水必就洼而为湖沟因水潄防因水淫渊因水罄折而向于渠为湖为渚也湖渚多而天下西北之水不助河而为暴然后数千里中原之地可树艺而农唐虞之盛由五事宣八风雨时若无崩竭淫溢之灾无转漕输将之费而封濬分画功臻于永赖此谓本务又伊洛水田议河南本有水利可以兴水田古之人葢尝为之矣如太阳三渠去府城南十里而近分洛水以溉田者宣利渠去永宁县南三里而近又有新兴万箱等渠皆亦分洛水以溉田者伊阳渠去嵩县东十里而近永宁渠去嵩县南六里而近又有鸣臯顺阳济民等渠皆分伊水以溉田者而卢氏县之东涧水则尝析而为渠流入于城中以灌蔬圃者也可以灌蔬圃则亦可以灌田兴水田之利也至于伊洛瀍涧载在经史流经府城外夏秋间每泛溢而东者宁不可以隄障之车戽而耕种为水田乎葢其人习于种旱谷惮于胼手胝足之劳而又不谙埂塍之制不惯于栽插耘耔之方术也闻永宁嵩县亦已有水田其民颇称饶裕予方欲募召能作水田之人于苏松及永宁嵩县之已有成效者以分教乎凡伊洛三川之民兴秔稻之利于此一方而惜乎不久即迁官去入闽矣洛民每苦粮重疏欲与汝南道丈地而均粮格不行倘水田之利成每亩可收谷三四钟其每亩所上粮一斗比之苏松犹为轻则即不尽水田以水田与不水田相防错为轻重数年以后嵗稍多收民间亦或稍致饶裕如永宁嵩县也粮则稍重于输将不为难予请轻折而不得欲兴水田以利斯民而以转官去不获遂心又以为大夫士亦安于故常而不乐为此也且着为议以告后来者
　　又江西水利议江西列郡为州者一为县者七十有二陂塘无虑数万有竒以兴一方之水利宜大有益于民事者乃今脩濬方新而旋复壅决所在控告者月无虚牍而民事无补矣推原其故则以沟洫久废互相因循莫为修举曰富强自为封殖也曰贫瘠苦于资计也曰势分而众心易媮也曰利钜而当事易撼也又其大者江湍湖汇势易毁齧而平豊等处一决辄数百丈彭蠡四际一涨率为巨浸膏腴污莱人谋无措也且职水利者奉上官之檄至捉里胥以支应致使旱干水溢待命于天或者归诸气数适然委之无可奈何焉非民之利也昔唐韦丹为江西观察筑隄捍江为陂塘五百余所溉田万有二千顷功徳被于八州兹江右之地当当时故趾彼既筑以利民若此况于数百载之后求其故智安得借口于杜亚先事之无功而并弃贾让之下防乎是故在髙原宜凿池引水以资其利在下隰宜筑隄开港以杀其势门闸不复修举坝堰之防犹可行也民力宜恤三时务农之后亦可劳也専利之禁必严而曲防者有罪议贷之令必申而惰事者无赦择贤吏焉専其委任俾利建百年勿惜一时之费计安万姓勿恤一人之讟如是而水利不兴未之见矣
　　滇南水利防滇南水利于天下犹之弹丸黑子也然而滇之人非谷不养谷非农不入农非水利不殖夫曲靖之水洱海之旱患之久矣而未闻有治之者不重也曲靖之水前未有也葢诸山源水合流南出东则东山西则真峯山束焉中为草场旧称荒海水至以通流水去以牧马既而马废不牧地聴开垦稍稍筑围然未甚也近十嵗间则悉覈而征之于是起围徧于荒海而水之所委无几矣乃始嵗嵗患潦而民之黄粮军之屯粮胥病矣及水之盛则或决围而围田亦病矣夫其所为病如此治而愈之非难也而有不能者葢有二焉官不能捐稍入之利而武弁豪右窟穴其间者倡为成功之説忍而不能去奈何其以小利害大事也谓宜博询利害即不尽除犹当先其甚者去之官减其额嵗嵗稍除期以水不为灾而止可矣故曰审计为急也洱海之旱非他也梁王山之水分流而下者故皆有坝蓄之诸甸今略已湮废而青海周官海之流亦罔潴蓄以故一遇恒赤地千里而莫之救也夫陂塘蓄泄前人经营以为水计虑者甚悉也其始之稍隳以补苴易矣则废而任之以至于大坏而有司者犹莫以为意避擅兴之嫌偷恬静之誉需秩满迁次则去之耳后来继今者又复尽然非课之章程厉以诛赏此病不除故曰课功为急也虽然滇之水利非独此也邓川之龙泉势将齧川永昌之叠水河每患淤塞其他源委当讲者亦多矣





　　钦定授时通考卷十六
　　钦定四库全书
　　钦定授时通考卷十七
　　土宜
　　水利三
　　徐贞明请修水利疏臣惟神京巩据上游以御六合兵食厥惟重务宜近取诸畿甸而自足夫西北之地夙号沃壤皆可耕而食也惟水利不修则旱潦无备旱潦无备则田里日荒遂使千里沃壤莽然弥望徒枵腹以待江南非防之全也臣闻陜西河南故渠废堰在在有之山东诸泉可引水成田者甚多今且不暇逺论即如都城之外与畿辅诸郡邑或支河所经或涧泉所出可皆引之成田北人未习水利惟苦水害而水害之未除者正以水利之未修也葢水聚之则为害而散之则为利今顺天真定河间等处地方桑麻之区半为沮洳之揆厥所由以上流十五河之水而泄于猫儿一湾欲其不泛滥而壅塞势不能也今诚于上流疏渠濬沟引之成田以杀水势下流多开支河以泄横流其淀之最下者留以潴水淀之稍髙者皆如南人圩岸之制则水利兴而水患亦除矣此畿内之水利所宜修也臣又尝考元史学士虞集建议欲于京东濒海地方如浙人筑塘捍水成田惜其议中格今自永平滦州以抵沧州庆云之境地皆萑苇土实膏腴集议断然可行当全盛之时河漕嵗通而思患预防纷然献议独于集议尚废焉未讲若仿其意招抚南人筑塘捍水虽北起辽海南滨青齐皆可成田有不烦转漕于江南而自足者其思患预防之深意又不止于开河通漕而已此濒海之水利所宜修也议者或以水利久废骤而行之必役重而民扰势逆而功难臣以为不然葢施为缓急在当时酌而行之耳民所素业者姑置勿问而荒芜不治人所共弃者从而经略其端则不弃者羣起以効力矣功力难施者姑置勿问而势顺费省功力易成者从而经畧其端则难成者以渐而就緖矣顺民之情因地之势亦何惮而不为哉伏乞勅下工部酌议覆请特命宪臣实心为国为民者假以事权不沮浮议需以嵗月不求近功将畿辅诸郡及京东濒海水利相度土宜率先修举或抚穷民而给其牛种或任富室而缓其科税或选健卒而分建屯营或招南人而许其占籍诸凡招徕劝相俱许便宜行事俟行之稍有成绩次及山东河南陜西等处地方将江南嵗运酌量改折助其费而究其功东南之嵗运渐减西北之储畜常裕不惟民力可纾而国计永保于无虞矣
　　刘凤续吴録苏之三江曰吴淞江曰娄河即娄江曰黄浦即东江昔嘉定尹龙晋以御史左官濬治吴淞百年以来淤滞民大被其利名之御史河方凿地时获一石上云得一龙江水通葢豫记之矣近巡抚海公复疏之后乃専官以宪令督视者累手葢吴利水稻其丰穰惟在水之节宣得其所昔单谔有书继则沈宪副图志尤详实不越禹贡所云三江既入震泽底定二言也农政全书淞江之侧有小聚落名三江口郦善长云淞江自湖东北迳七十里至江口分流谓之三江口吴越春秋载范蠡去越乗舟出三江口入五湖皆谓此也三江即禹贡所指者宜兴士人单谔着吴中水利书其説谓苏湖常三州水潴为太湖湖之水溢于淞江以入海故少水患今吴江岸界于松江太湖之间岸东则江防西则湖江东则大海也自庆厯二年欲便粮道遂筑此隄横截江流五十里遂致大湖之水常溢而不泄浸灌三州之田又覩岸东江尾与海相接之处菱芦丛生沙沱涨塞而又江岸之东自筑岸以来沙涨今为民居民田虽增吴江一邑之赋而三州之赋不知反损几百倍矣今欲泄太湖之水莫若先开江尾茭芦之地迁沙村之民运其所涨之泥然后以吴江岸凿其土为木桥千所以通粮运随桥谹开茭芦为港走水仍于下流开白蚬安亭二江使太湖之水由华亭青龙入海则三州水患必减元祐中东坡在翰苑奏其书请行之
　　吴恩吴中水利记苏州之地北枕长江东表溟海而水泉之势则与江平故曰平江郡然江水复髙于海而平江之水决之赴海则顺导之出江则平是以禹开三江于内地决震泽之潴由三江以入海而底定之功垂之百代逮至有宋则因吴越钱氏旧议决湖水以入子江而其地之髙下不甚相悬所以易为通塞也唐人窃见一时利害轻视禹迹不寻三江之旧而遂筑长隄横截江湖之上凡四十五里以通漕舟今宝带桥一路是也所赖以泄湖波之怒下通吴淞者则有松陵治东之出耳而元人又有垂虹石梁之筑虽足以为公私病涉之利而于东南经久之规殆未尝有深思逺虑以及之者矣故其桥洞虽设而梗塞日滋沙淤寖髙而咽喉益隘终不若宋时木桥之为得也今二桥不可去而三江之上流实在于此今欲顺其归海之势而议者欲去二桥两旁之塞大濬而扩清之使其深广峻发此一説也惟不得禹之故道而范文正公乃欲导之以出子江于是有开濬白茆之议葢因唐郡守李人原开常熟塘借湖水以救旱而后人因之以分太湖之水耳议者又欲分太湖之上流于是单谔欲开濬百渎横塘以分荆溪之流又欲濬石隄江尾茭芦之地改木桥以通壅苏文忠公独取其説上之于朝乃谓虽增吴江一县之税顾二州之逋失者葢不赀也独以开江又不能经久通利于是郏亶论其不便葢自沿江东自江隂逶常熟太仓一路髙阜之地谓之堈身凡三百余里濶厚亦不下数十里其土麄而髙燥理椎结此天所以限长江而奠生民者也其中则为低下之田为围百万亩其南则有太湖之壅凭陵于上一遇水涝则泛溢旁出以荡没低田无所于救民命所寄国需所出遂为鱼龙之宫识治者葢所不忍而必欲为之所者矣且水涝之年江水必涨今凿堈身以出湖波是引湖水以浸低田而出江之流又未免为江潮之壅遏则倒流入田其势亦易见矣又江潮之入也常速出也常缓不几嵗月淤积泥沙其塞可期而待也而其子郏侨复申其説识者又多采之今欲不废已成之隄桥又欲疏通久长之利则必悉举众议而于奋入芜湖之水限之不使东注复修常州十四渎北出之防而下之江隂则于太湖之上流可以分杀矣又于吴江江尾之壅决去不疑而下开淀山湖以便吴淞江之入如是而始通白茆入江之路则可久得其益也永乐中夏忠靖公开濬白茆通八十九年而今开凿不过二十年而塞者得非人力有缺也如钱氏之撩浅军欤得非隄防未至也如宋人之设闸留清驶以导之欤得非濬法未详也如古之曲则深直则塞欤凡此皆可细究而通谋尽利之方厚民益国之务莫有急于此时者矣然置闸之法则不可比京口江隂之例葢京口借江水以通漕不得不闸以御其去江隂地居常熟之上江水尤髙其外潮之入也有时而内水之出也有限故亦可闸非比白茆之口即今已一百余丈矣若欲置闸则必厚筑两旁厚筑两旁则内水之出也益隘将欲疏之适以阻之矣然欲留清水以涤淤沙则如之何谓宜大疏两旁支港使节节深濬横置木闸大则石闸俟潮来即闭潮退即开庶可少得导沙之益矣然撩浅之夫则终不能废也其撩浅之法募人为卒官为雇值设四指挥以督事今若用之则指挥不必设而以各县治水县丞主之官为雇卒而又有本府水利通判督之于上使忧勤相须以期事功事不有益矣乎夫东南诸郡国家之外府也而苏之贡赋又半于东南一遇旱涝至于逋亡者不知有若干人于兹矣隄防之修旱暵之备实有不可缓焉者若救旱之法则必先于近山髙阜之地多为积水池如前人开凿穹窿支沟潴蓄雨泉以待用而于堈身之地则使多穿陂塘而又必官为之处上下提督则百钱石米之富可复见于今日也然此其大略也来源去委并列于后
　　一太湖所受之水吴为泽国其薮具区其浸五湖又曰震泽曰笠泽即今太湖也郦道元曰万水所聚触地成川一自建康常润宜兴由荆溪以入一自天目宣歙临安苕霅诸溪以入周围五百里浸泆三州而潴聚汪洋盈溢东注则皆东南出吴江奔流分三道以入海谓之三江禹治之旧迹也
　　一三江遗迹史记正义吴地记所载三江并难防究唐宋土人所称独指吴淞一江为存耳今考之吴县齾塘即俗人所谓鮎鱼口北折经郡城之娄门者为娄江从吴江县长桥东北合厐山湖者为淞其自大姚分支入长洲县界滙淀山湖东出嘉定县界合于黄浦经嘉定之江湾青浦东北行名吴淞江者为东江
　　一太湖小支其东出胥口与别流滙于石湖复东行抵郡城折北至阊门娄东至常熟塘下入白茆浦其分水墩北走观渎桥散出杨泾者皆入常熟塘其合沙湖者入昆山至和塘直入太仓者归于海及分合于吴淞江向东而行
　　一吴江右隄隔塞江路自唐元和中刺史王仲舒筑石隄以达松江粮运长亘数十里横截江路隄外为江隄内为湖虽桥洞仅通五十三处名曰宝带桥而宣泄细□终不轻快回流积淤渐盘芦苇而向所谓可敌千浦之江遂为浅渚平沙之境矣当时经制权宜实为有益不虞水道渐塞竟为诸郡良田之梗也
　　一垂虹桥复阻东流之势自石隄横截江路所恃以东注者淞陵治东之泄也但湖水为石隄所拘湍怒流急遂折县治之旁为二于是风涛盛而公私隔矣庆厯中县尉王庭坚作木桥以利来往而吴淞江独眇然通利至元泰定中州判张显祖遂构石梁而虚洞列至六十之外仅如管窥葢不知前人立木之意也遂使流沙日壅裹湖水而不得出而山原溪洞之来又成日至其泛溢自恣弥浸淫无怪乎其然矣
　　一淀山湖狭隘不能展舒吐纳吴中诸湖惟淀山为最下而界于昆山吴江长洲之间南属华亭而太湖之水入于淞江借此以为传送者也元时尚有僧寺特立湖中而今则寺在良田之中则水路之隘可知矣议者欲复辟其故道畅而通之则未易为力然此湖独为低下而吐纳之机实在于此则其説或可采也
　　一白茆河形夫水性带东南则稍下带北则稍高而今之白茆则直向东北合亦从其下趣之势因其势而利导之古之善经也而近年开凿已非夏忠靖旧开之路是以通塞久近为验较然矣其必于近江二三十里处相其形便开向东南以从其性或可久得其利也一夹浦桥不可立湖自大姚分支一从柳胥港瓜泾而北又一从吴江县北门委直北至夹浦桥而入以下吴淞此仅一之存耳国初尝有石梁为水齧废而周文襄公乃使造舟为梁锁两端而中贯之以通行者至今为便而近者乡人又谋叠石此政不可许也
　　一疏通次第大旱暵之年来源必少霜降水涸可以赋功若使先疏上源则下流必壅合无先启白茆之路乎其次则七了浦又其次则吴江隄长桥之导而又其次则理百渎以北以下江隂之江分荆溪之注又次则理宣歙九阳江之水以入芜湖而中间各县隄渠水窦之设则分投就近得利之家随宜开浚则施工之日遂为三州有秋之望矣
　　一开江始末夫田租始加于汉唐而征输遂极于后代征法愈倍则耕法愈详何者民之苦于不得已也故沿江之民凿堈身以救旱而于其中低洼之处了不相涉而水涝之年则太湖被隄桥之壅泛溢弥漫而各县之低田遂成巨浸于是内水髙而江水下而见者遂欲决之以入于江此开江之説所由起也暂时处置实为有益及至江水复涨则内水髙而不得出亦有时而然者此皆一时所见而欲节宣不费永益良田以无失东南之利者则人事之修不可以不详定也然禹治震泽则分疏东南之流以归于海无纷纷多事而后人开江得一益或生一事至纷纭补葺烦切而不可救而又不能已者何也葢自井邑丘甸之设则必有卒两军师之制水利之兴则江防不可不留意也一自江隂之江开始以通鱼盐之利耳而竟开北兵窥南之路伪吴守之以捍吴而国家得之以入金陵一自福山之江开为张士诚袭苏之迳而国家亦因之以取吴一自许浦白茆之江开而金人每于此窥宋其后李宝破敌兵于此遂设许浦军而白茆乃有制置节度之设宿重兵而恒恐其不足一自刘家港之江开而元人以之通海运交六国市舶而朱清张瑄之徒为患不絶其后二人招怀而海边之军镇遂相望而列矣然永乐中尚有倭贼之冦又设守御千户所于崇明沙今纵不能如禹之行水而上下烦劳则皆开江之利啓之也然地维开张本为国家之用而窃发时见未清消弭之源则其敦本厚民之实力田务农之政诚不可漫为之説者矣但积沙既为涨滩而富家因为已有是以客土恃势力以负国暴水纵积怒以困民其害相因而不解也
　　复镜湖议会稽山隂两县之形势大抵东南髙西北低其东南皆至山而北抵于海故凡水源所出总之三十六源当其未有湖之时水葢西北流入于江以达于海自东汉永和五年太守马公臻始筑大隄潴三十六源之水名曰镜湖隄之在会稽者自五云门东至于曹娥江凡七十二里在山隂者自常喜门西至于小西江一名钱清凡四十五里故湖之形势亦分为二而隶两县隶会稽曰东湖隶山隂曰西湖东西二湖由稽山门驿路为界出稽山门一百步有桥曰三桥桥下有水门以限两湖湖虽分为二其实相通凡三百五十有八里灌溉民田九千余顷湖之势髙于民田民田髙于江海故水多则泄民田之水入于江海水少则泄湖之水以溉民田而两县湖及湖下之水启闭又有石牌以则之一在五云门外小凌桥之东今春夏水则深一尺有七寸秋冬水则深一尺有二寸会稽主之一在常喜门外跨湖桥之南今春夏水则髙三尺有五寸秋冬水则髙二尺有九寸山隂主之会稽地形髙于山隂故曾南丰隂述杜杞之説以为会稽之石水深八尺有五寸山隂之石水深四尺有五寸是会稽水则几倍山隂今石牌浅深乃相反葢今立石之地与昔不同今会稽石立于濒隄水浅之处山隂石乃立湖中水深之处是以水则浅深异于曩时其实会稽之水常髙于山隂二三尺于三桥闸见之城外之水亦髙于城中二三尺于都泗闸见之乃若湖下石牌立于都泗门东会稽山隂接壤之际春季水则髙三尺有二寸夏则三尺有六寸秋冬季皆二尺凡水如则乃固斗门以蓄之其或过则然后开斗门以泄之自永和迄我宋几千年民防其利祥符以来并湖之民始或侵耕以为田熙宁中朝廷兴水利有庐州观察推官江衍者被遣至越访利害衍无逺识不能建议复湖乃立石牌以分内外牌内者为田牌外为湖凡曰牌内之田始皆履亩许民租之号曰湖田政和末郡守方侈进奉复废牌外之湖以为田输所入于府自是环湖之民不复顾忌湖之不为田者无几矣隆兴改元十一月知府事吴公芾因嵗饥请于朝取江衍所立石牌之外盗为田者尽复之凡二百七十七顷四十四亩二角二十二步计工度庐先从禹庙后唐贺知章放生池开濬百余日讫工每嵗期以农隙用工至农务兴而罢然次铎出入阡陌询故老面形势度髙卑始知吴公未得复湖之要领夫为髙必因丘陵为下必因川泽岂有作陂湖不因髙下之势而徒欲资畚插以为功哉马公惟知地势之所趋横筑隄塘障捍三十六源之水故湖不劳而自成歴嵗滋久淤泥填塞之处诚或有之然湖所以废为田者非直以此也葢以嵗月弥逺湖塘既寖坏斗门堰闸诸私小沟固护不时纵辟无节湖水尽入江海而濒湖之民始得增髙益卑盗以为田使其隄塘固堰闸坚斗门启闭及时暗沟禁窒不通则湖可坐复民虽欲盗耕为尺寸田不可得也绍熙五年冬孝宗皇帝灵驾之行府县惧漕河浅涸尽塞诸洞门固防诸堰闸虽当霜降水涸之时不雨者逾月而湖水仅减一二寸湖田被浸者久之讫事决隄开堰放斗门水乃得去是则复湖之要又较然可见者也夫斗门堰闸隂沟之为泄水均也然泄水最多者曰斗门其次曰诸堰若诸隂沟则又次焉今两湖之为斗门堰闸隂沟之类不可殚举大抵皆走泄湖水处也吴公释此不察从事于开濬亦误矣故吴公所开湖才数年皆复为田故湖废塞殆尽而水所流行仅有从横枝港可通舟行而已每嵗田未告病而湖港已先涸矣昔之湖本为民田之利而今之湖反为民田之害葢春水泛涨之时民田无所用水而耕湖者惧其害已辄请于官以放斗门官不从相与什伯为羣决隄纵水入于民田之内是以民常于春时重被水潦之害至夏秋之间雨或愆期又无潴蓄之水为灌溉之利是两县无处无水旱监司府县亦无嵗无赈济利害晓然甚易知也然则湖岂可不复乎道聴涂説者方以阙上供失民业为説是不然夫湖田之上供嵗不过五万余石两县嵗一水旱其所损所放赈济劝分殆不啻十万余石其得失多寡葢已相絶矣湖之为田若荡地者不过余二千顷耕湖之民多亦不过数千家之小利而使两县湖下之田九千顷民数万家嵗受水旱饥馑而弗之恤利害轻重亦甚相逺况湖未为田之时其民岂皆无以自业乎使湖果复旧水常弥满则鱼鼈鰕蟹之类不可胜食茭荷菱茨之实不可胜用纵民采捕其中其利自溥何失业之虑哉次铎论载既毕又有援执旧説而诘之曰从子之説不必濬湖使深必须增隄使髙且惧隄髙壅水万一决溃必败城郭于时为之奈何是又未知形势利害者也夫水之湍急者其地或狭不能容于是有冲激决溢之患今湖之水源不过三十六所而湖广余三百里以其地容其水裕如也况自水源所出北抵于隄及城逺者四五十里近犹一二十里其水势固已平缓于冲隄也何有且隄之去汉如此其久是必有亏无增今诚筑隄增于髙者二三尺计其势方与昔同昔不虑其决而今顾虑之何哉
　　陈槖夏葢湖议槖前因至上虞境内过夏葢湖而备究湖田之为害实吾民今日倒悬之苦有不得不言者古人设陂湖以备旱嵗王仲薿建请以为田乃引鉴湖自然淤淀已成田陆为説又有不妨民间水利之语其欺罔甚矣【徐光啓曰凡湖皆自然淤淀但不宜多作田以尽之使水无所容耳】然佃戸占请之初各有亩数不敢侵冒当时湖之为田者才十二三佃户止于髙仰处作防未敢涸湖以自便民田尚被其利但滀水不如曩日之多故诸乡之田嵗嵗有旱处比年以来冒占不已今则湖尽为田矣以夏葢湖推之诸处可以类见槖所知者止上虞余姚其它四邑皆不及知上虞余姚所管陂湖三十余所而夏葢湖最大周回一百五里自来防注上虞县新兴等五乡及余姚县兰风乡此六乡皆濒海土平而水易泄田以亩计无虑数十万惟借一湖灌溉之利今既涸之为田若雨不时降则拱手以视禾稼之焦枯耳其它诸湖所灌注皆不下数百顷植利人户倚以为命而乃尽夺之一遇旱暵非唯赤子饥饿僵踣道路而计司常赋亏失尤多虽尽得湖田租课十不补其三四又况每遇旱嵗湖田亦随例申诉官中检放与民田等昨见上虞丞言曾防上司差委相度湖田利害因防对靖康元年建炎元年湖田租课除检放外两年共纳五千四百余石而民田縁失陂湖之利无处不旱两年计检放秋米二万二千五百余石只上虞一县如此以此论之其得失岂不较然民间所损又可见矣但当时以湖田租课归御前与省计自分两家虽得湖田百斛而常赋亏万斛嬖幸之臣犹将曰此百斛者御前所得也不剏湖田何以有此省计亏羡我何知哉今湖田租课既充经费则漕台郡守固当计其得失之多寡而辨其利害夫公上之与民一体也有损于公有益于民犹当为之况公私俱受其害可不思所以革之耶建炎二年春邑民尝诉湖田之害于抚谕使者使者下其状于州县上虞令陈休锡遂悉罢境内之湖田翟帅以未得朝廷指挥数窘之陈不为变是嵗越境大旱如诸暨新嵊赤地数百里农夫无事于铚艾独上虞大熟余姚次之余姚七乡通江潮防注兼有烛溪湖等数处不可作田不曾废故亦熟而上虞新兴等五乡被夏葢湖之利尤为倍收其冬新嵊之民籴于上虞余姚者属路不絶向使陈令行之不果则邑民救死不暇况他境乎夫以一县令尚能为之槖之所望于左右宜何如
　　王廷秀水利议鄞县东西凡十三乡东乡之田取足于东湖俗所谓前湖是也西南乡之田所恃者广徳一湖环百里周以隄塘植榆柳以为固四面为斗门碶闸方春山之水泛涨时皆聚于此溢则泄之江夏秋交民或以旱告则令佐躬亲相视开斗门而注之湖髙田下势如建瓴阅日可浃虽甚旱亢决不过一二而稻已成熟矣唐贞元中民有请湖为田者诣阙投匦以闻朝廷重其事为出御史按利否御史李后素衔命询咨本末利害之实锢献利者置之法湖得不废后素与刺史及其寮一二公唱和长篇记其事刻石诗记湖之始兴于时已三百年当在魏晋也国初民或因浅淀盗耕有司正其经界禁其侵占太平兴国中鄞之恶民窥其利而欲私之复进状请废湖朝下其事于州州遣从事郎张大有验视力言其不可废且摘唐御史之诗叙致详致记于石刻熙宁二年知县事张询令民濬湖筑隄工役甚备曾子固为作记歴道湖之为民利本末曲折以戒后人不轻于改废也元祐中议者复倡废湖之説值龙图舒亶信道闲居乡里痛诘折之记其事于林村资寿院縁云亭壁间谓其利有四不可废久之有俞襄复陈废湖之议守叶棣深罪襄不得骋遂走都省献其防蔡京见而恶之拘送本贯政宣间淫侈之用日广茶盐之课不能给宦官用事务兴利以中主欲一时佻躁趋竞者争献括天下遗利以资经费率皆以无为有县官括民膏血以应租数时楼异试可丁忧服除到阙蔡京不喜楼而郑居中喜之除知随州异时髙丽入贡絶洋泊四明易舟至京师崇宁加礼与辽使等置来逺局于明中楼欲舍随得明会辞行上殿于是献言明之广徳湖可为田以其嵗入储以待丽使往来之用有余且欲造画舫百柁専备丽使作涉海二巨航如元丰所造以须朝廷遣使上説即改知明州下车兴工造舟而经理湖为田八百顷募民佃租嵗入米仅二万石于是西七乡之田无嵗不旱异时膏腴今为下地废湖之害也
　　濬东钱湖议东钱湖一名万金湖以其为利重也在唐曰西湖葢鄮县未徙时湖在县治之西也天宝三年县令陆南金开广之宋屡濬治周围八十里受七十二谿之流四岸凡七堰曰钱堰曰大堰曰莫枝堰曰髙湫堰曰栗木堰曰平湖堰曰梅湖堰水入则蓄雨不时则启闸而放之鄞定海七乡之田资其灌溉茭葑莼蒲荷茨滋漫不除湖辄湮塞淳熙四年魏王镇州请于朝大浚之是年二月七日准尚书省劄子为魏王奏然当时所除茭葑未出湖堤既复填淤嘉定七年提刑陈覃摄守捐缗钱置田收租欲嵗给濬治之费朝廷许其尽复旧址而后来有司奉行不防田租侵移他用湖益湮宝庆二年尚书胡榘守郡请于朝得度牒百道米一万五千石又濬之十月命水军番上迭休且募七乡之食水利者助役各给券食祁寒辍工明年春夏之交役再举农不使妨耕兵不使妨阅募渔户徐毕之十月七日告成胡公犹惧其无以继也奏以嬴钱二万八千三百四十七缗有竒增置田亩合旧谷额俾嬴三千令翔凤乡长顾永之主之分渔户五百人为四隅人嵗给谷六石随茭葑之生则絶其种立管隅一人管队二十人以辖之有防悉如请自此不薙葑者十六年几无湖矣淳祐壬寅冬淛守陈垲因嵗稔农隙命制干林元晋佥判石孝广行买葑之防不差兵不调夫随舟大小葑多寡聴其求售茭葑给钱各有司存初至数百人已而掉舟裹粮至者日千余可见逺近乐趣向也淘湖所收率以佐郡家支遣至此方全为淘湖之用元大徳间世家有以湖为浅淀请以撩田若干亩入官租者时都水营田分司追断复为湖延祐新志所谓欲塞钱湖此其渐也后因乡民告有司举行淘湖拘七乡有田食利之家分亩步髙下量拨湖葑随田多寡濶狭俾浚之积葑于塘防然宿葑春泛冬沈次年复生则有司所行为具文耳近年重修嘉泽庙有濯灵之异茭葑不泛荷芡莼芦生之者鲜然未足恃也但大旱之年放水湖下一举而涸知其积淤年久蓄水至浅东乡河道又皆浅澁旧称一湖之水可满三河半今仅一河而竭是可忧也又况职守者不谨辟启碶闸傍湖人民通同渔户每于水溢之时乗时射利私自开闸网鱼泄水无度沿江堰坝又失修理日夜倾注于江防旱之防果安在哉其原置买葑田亩自元收入官明因之洪武二十四年本县耆民陈进建言水利差官来董其事于农隙之时令七乡食利之家出力淘浚虽能少除葑草而根在复生况湖上溪涧沙土随雨而下久不治则淤塞如旧矣
　　徐献忠山乡水利议予寓居吴兴屡见各乡旱灾不收大受饥困山乡平田既少一遇旱暵泉流枯涸既无所资坐以待毙有司者徒见下乡平田颇有润色不肯特为奏免粮税予按视其地皆坐不知水利之故元儒梁寅有凿池溉田之议其略云畆之间若十亩而废一亩以为池则九亩可以无灾患百亩而废十亩以为池则九十亩可以无灾患予尝至上虞之夏葢湖观之方知梁子之议可行而永久利民矣有志经国者当相视一乡之中择其最髙仰者割为陂湖先均其税额于众利之民次营别业以招失田之户大展陂岸使广而多受虽亢旱之年不至耗涸从髙泻下均资广及沾润一番可以经月虽有凶灾不能及矣况陂湖之利鱼鰕杂产茭苇丛生贫者资以养生富者因而便利大雨一注众流复积前者既泻后者复蓄山乡水利无逾此者故孙叔敖之芍陂汝南之鸿却陂古人成绩可以引见自非为民父母者力主其事愚民谁肯割其成业者乎至于下乡之田亦有髙亢不通资灌者莫若照依北方掘凿大井上置辘轳汲引之利亦民自办民可乐成不可谋始若出力任事维存乎人必须久任之方可有成功也【俞汝为曰海边斥卤地方恃防塘隔絶盐湖雨水洗去卤性有围筑成田者筑堤凿河引内湖之水以资灌溉而水逺难致雨泽稍稀便乏车救十年三熟此与山乡地形势相类近年民间告明官府豁除掘损田亩之粮于田心中开积水沟为夏秋车戽计凡沟溇多处其田多熟或于逺宅开池则近宅之地必有收成此苏松沿海地方试之有成效者但细访老农云每十亩之中用二亩为积水沟才可救五十日不雨若十分全旱年分尚不免于枯竭况一亩乎大抵水田稻苗全赖水养炎日消水甚易以十日消水二寸计之五十日该消去田间水一尺即二亩沟中亦不免于消水总计其润是沟中常有五六尺之积斯足用耳岂可望于夏秋亢旱之日且稻苗生长秀实该用水浸溉一百二十日十亩取二亩作积水沟仅救半旱斯言非谬必于山原上势相视洼下可蓄水处筑围大泽或环数里或环数十里上流之水涓涓不息庶足救济全旱矣尝与潘知县凤梧熟论西北垦荒之要潘云若计开田先计潴水真确见也】
　　林应训兴修水利文移稿为照沟洫圩岸皆以备旱潦而为三农之急务人人所当自尽者纵使官府开深江浦而各区各图之沟洫圩岸不修则终无以获灌溉之利杜浸淫之患也除干河支港工力浩大者官为估计处置兴工外至于田间水道应该民力自尽为此酌定式则出给简明告示縁圩张挂仍刻成书册给散粮里令民一体遵守施行
　　一定式様以便稽查吴中之田虽有荒熟贵贱之不同大都低乡病涝髙乡病旱不出二病而已病涝者则以修筑圩岸为急圩岸既各髙厚虽有水溢自难溃入而淹没之矣病旱者则以开濬沟洫为急沟洫既各深通虽遇旱干自可引流而灌注之矣况开渠者势必置土于圩旁筑圩者理当取土于沟内二者又自有相成之机今后不必差官泛然丈量该府县止分别孰为低乡当急修圩孰为髙乡当急开渠毎年府县水利官先时议定开筑之法如开沟洫不论旧时疏通与否其濶即以两旁老岸为主其深务以一丈二尺为率若相地宜应加深濶者聴决不许减少前数挑起之土务要置在旧隄之内就便防隄庶使雨水不能淋漓复流于河如附近有低田堪以培髙者即以其土培之亦可至于极髙地方不用隄岸而土无堆放者亦即就靠内一边摊放葢髙乡多种荳棉一时不妨陆种挑得河深则灌溉自利内中田亩仍自不妨于水种也若惜此尺寸之地弗令摊土沿河堆积复入河中无水灌溉则内中田亩悉成枯槁矣至于筑围岸不论旧时完固与否其底濶务要一丈其面濶务要六尺其髙如底之数若应加髙厚者聴决不许减少前数如田过五百亩以上者便要从中增筑一界岸一千亩以上者便要从中增筑二界岸每界岸底濶四尺面濶二尺髙与外圩平防傍仍可栽种荳麦如极低乡或近河荡深处难于取土令民于圩内傍圩田起土增筑岸外再筑圩防一层髙止一半如阶级状岸上插水杨圩外植茭芦以防冲激取土之田计所损量各田出银津贴俟陆续防取河泥填平照旧耕种永无后忧是所损者小而所益者大也若互相吝惜不分界岸即如今年霪雨连旬洪水一发车【缺】不前全圩无望矣又有一等低洼田亩嵌坐中心无从蓄泄有愿开凿通河运泥增髙者聴废田之价众户均认废田之税牵摊本圩照此式様给示遍谕委官分头区画每一圩为一图明白贴説前件每一图作二本一送县备照一付圩甲谕众俟至冬十月刻日出示兴工一定夫役以杜骚扰各乡沟洫圩岸虽有长短广狭不齐然不过为一圩之田而设也故田少则圩必小田多则圩必大而环圩之沟洫因之此水利此圩之田则当役此圩有田之户矣各县即令塘长备开某圩周围若干丈外环沟洫若干丈圩内之田若干亩某人得业若干亩共该围岸若干丈不论官民士庶随田起役各自施工如田横濶一丈者筑岸一丈【徐光启曰此法误要须计算本圩之田与本圩之岸平分丈尺不宜偏累近岸之田开河亦然多有一家数亩狭长之田全并河岸者既尽坏其田复尽用其力非偏累乎】横濶十丈者筑岸十丈开河亦然对河两家各开其半沟头岸侧非一家所能办者计亩出夫众共协力挨序编号置簿稽查仍备载前图之后兴工之日塘长不必沿门催夫徒取需求科派之议先期五日插标分段责令圩甲布告各户某日兴工聴其至期各行照段用力如式挑筑
　　一设圩甲以齐作止塘长之设举一区而言之也一区之中各有数圩计当佥殷实之家充之但一时佥报诸弊俱生或图展脱或营冒充无不至矣各县不必佥报即以本圩田多者为之虽其殷实与否不可知然其田既甲于一圩之中则其人自足以当一圩之长矣兴工之日塘长责令圩甲躬行倡率某日起工某日完工庶几有所统领而无泛散不齐之弊中有业户不聴倡率聴其开名呈治如圩甲不行正身充当或至别行代顶查出枷号示众是圩之有甲也専为本圩修濬而立工完即罢非如里长有勾摄之苦亦非如塘长有奔走之烦虽一时倡率不无劳费然利归其田又非若驱之赴公家之役者等也
　　一严省视以责成功访得常年非不议行修濬而水利之官多不下乡乃使各区塘长至县报数或朔望递结而已如此虚文何益实事今后兴工之日各塘长圩甲务要在圩时时催督开濬工完未可便行开坝放水俱聴各府县掌印官并水利官分头亲勘如一圩不完责在圩甲一区不完责在塘长轻则惩戒重则罚治本院与该道又不时间出以察之如一县中有十处不完责在县官一府有二十处不完则官又有不得不任其咎矣
　　一禁侵截以通便利访得各乡水利原自疏通近多豪家适己自便于上流要害广插茭菱稍有淤垫即谋佃为田所司不察轻付执照亦有居民贪图小利竭泽而渔沿流置簖及有挑出田内泥土增广田圩堆放竹排木排横截河港甚有上乡全赖湖水灌溉奸猾人户乃于浦口下流设堰横截百般刁难然后放水入内又其甚者假以报税起科遂侵为己物潴水専利以致田地灌溉无资若不通行严禁终为水道之梗今后各府县水利官责令各塘长圩甲凡有侵截之家即便报出姑令改正免罪至于滩田先年曾经丈量收入会计册内无碍水道者姑聴如旧其未经征粮者尽数报官开除荒政要览万厯戊子年水大苏州自沈湖淀湖三泖抵松江一望滔天河水髙出田间数尺其一二隄岸髙厚处仍有不妨插莳者乃知大涝时吴田尽可作湖百姓生命寄于隄岸葢沿河隄围阻截水势成田田间各自成圩又借圩岸隔断若隄岸不坚致卒然崩溃诸农作鱼鼈矣苏松地形卑下当震泽委流数郡山原之水从此入海若非年年濬渠筑围田卒污莱在所不免徐光启量算河工测验地势法一量某河自某处起至某处止共实该应开河几何丈尺每步五尺每二十步立一木界桩编定号数自某处起天字一号尽十号又起地字一号尽十号直编至某处止要见若干号数若干丈尺【每丈尺俱用官尺算每二步折一丈】
　　一量每号木界桩下两岸准平相去今濶几何丈尺木桩下老岸至河中心水底今深几何丈尺算两岸斜平至底见在河身空处每丈已得几何方数中有防突又用法加减实该河身空处每丈已得几何方数今照原议或新议所酌定河面应濶几何丈河底应濶几何丈应加深几何尺算该木桩下两老岸各去土几何尺河底中心去土几何尺河岸两傍各去土几何尺此号内十丈河身中共该起土几何方数两岸各用步弓量至二十步足此岸下定木桩人足抵桩立对岸人亦于步尽处站桩上人将矩度对岸准平对岸人竖起套竿权绳取直将套夹靠定套竿渐移向下两岸取平对防人即于平处站定或用土石记定桩上人用矩度对准人足或记处看在直景何度何分用地平测逺法算得河面濶处河狭者只用竹篾活步弓对岸量亦得次将丈竿竖起河中心权绳取直将矩极对准水面丈竿尽处用勾股量深法算即得木桩至水面股数再加水深数即得河底深数或用重矩勾股量深法亦得或于水际两傍取平对准桩顶用重矩重表勾股量髙法算亦得或不用算法迳将套竿套定横尺用竖尺那移逐步量下至水际总算竖尺多少数亦得或只于水次竖起一竹竿权绳取直依前两岸取平法桩上人用矩极照看亦得后二法于浅狭河道用之尤便次将两岸濶数河底深数用积方法算即得河身见在每丈已得几何方数中有防突亦用套竿量取髙下小步弓量取围径用堆积法扣算加减即得现在实该河身方数次将议定河面应濶之数比照原濶应加几何用木石记定即于两岸记处用套竿量至折半处即今应用河底中处比原桩深几何比照今议应深几何即得今应加深几何或用二绳各长如今议濶数之半中用辘轳交接复用一绳记取尺寸系权坠下亦得或中系方空木用丈竿溜下亦得次于新河底中处用套竿量开如新议河底濶数尽处记定视其髙下即知今应加深左傍几何右傍几何次将两老岸加濶河底加深河底两傍加深五法用积方法总算即得此号内十丈河身中共该起土几何方数注入号簿
　　一量见在河身面濶底深酌量定之数折中议定今应开面底二濶丈尺数及加深尺数河身底面腰深广必须三法相称方得上下相承不致坍坏若河底深濶岸势髙峻不免随时崩坍开濶河底虚费工力似应用前量深法量今木椿下至河底算定勾几何股几何几何量取数处便见何等勾股方得免坍今新开勾股欲依旧数量行加勾减股不致大段悬絶大率要令勾数少于股数则上陂陀不致坍损两股之间即河底濶数就令稍狭政自无妨
　　一用众测水验今河底深浅酌量加深之数今见在河底深浅有不同若酌定加深尺数一槩开濬即深者愈深浅者仍浅水走不顺极易填淤且前量下桩编号止据见在老岸未免髙下不齐所云量深诸法亦止据号桩下至本号河底未得通河准平就用矩极以渐量算亦止能测验地势若水走之势西髙东下仍与地势稍异必须水准方平但长流之水消长不易随流测量一人可就此方潮汐每日再消再长时刻不同测验未易必须用众同时量度相应照前编定号桩若干即每桩用兵夫一名各带短枪或木棍一根不拘大小刀一把每队长另带铳一门并火药火绳药线诸物照号桩编给号票令各守号桩约潮退将涸未涨时合境火礮应声俱发礮响后各兵夫悉于各号河底中心将木棍量定水防用刀刻记回缴号票随验所刻水防尺寸注定票上编成号簿逐一扣算酌量加深之数即河身砥平不致停积浑水以成浅淤若行此法与矩极防验用前量深加濶之法便可丝毫不爽
　　一河工完后考验课程果否如法河面河底濶数量法具前两岸上用绳取直考验俱易惟独深数易殽如留取様墩即可培髙如钉下様桩便易拔起别有用活络様桩者亦可挖井取出有打水线者亦恐中途节水作弊有用轮车推验者河濶便难造施用有用木鹅推移者难施于未放水之河今只用前量深诸法如极深极濶者宜用勾股度髙度深法如河身稍狭欲求便易即用套竿渐量法或虑遣委工役宛转欹斜那移作弊即用辘轳下绳方空下竿二法其辘轳方空或加三或加五以验底濶直尤便此二法须极力挺直才得取平无法可令加髙毫末即令开河工役自用量度亦难作弊
　　一量所开河某境起至某处如前法已得曲折若干丈尺今欲知直几何丈尺东西直股几何丈尺南北直勾几何丈尺东边地形下于西边几何丈尺要见本处地形沿河而来几何丈而下一尺东西直股几何丈而下一丈南北直勾几何丈而下一尺其大勾股之于二十四向中当作何向先于某境第一号量至第二号用绳取直下定指南鍼审定绳直于三百六十分度内定是何向注于号簿如河岸回曲一号中可分作二或作三四格定注实格完又用矩极于第一号上立一人持丈竿取直于第二号上立对准取平又互换覆看对准取平即知第二号下于第一号几何尺寸注于号簿每号俱用此二法至号尽而止事毕布算先将逐号小依本号坐向与子午鍼对算即知小勾几何与卯酉鍼对算即知小股几何逐号算成小勾股注于号簿次将小勾积算即知大勾小股积算即知大股以大勾股求即知大直丈尺以大勾股依子午卯酉鍼上取即知大直于二十四向中定作何向又用矩极所测髙下分寸积算便知二境相去髙下之数亦便知沿河而来每几何丈尺而下一尺次用大勾股归除之即知直股上每几何丈尺而下一尺直勾上每几何丈尺而下一尺
　　又看泉法取过泉过泉者乃山泉逺来大旱不絶其流横来将下流作坝水随坝长乃无限之水又看流之缓急缓者源小急者源大又看严冬不冻其气如雾即春夏用水之时又无竭涸之患此过泉之当取也
　　又弃仰泉仰泉者乃地泉也其泉即从本地而起水来有限不能随坝长有限之水即有钜河其流必缓严冬必冻用水之时必有干涸之患矣此仰泉之当弃也又源大亦可用也过泉孰非仰泉乎
　　又有大河如涿州拒马河固安浑河其水皆可用顾非动支朝廷钱粮筑堤建闸钜费坚固此水不敢用也又王锷用拒马河水以铸泉余数举以问人无应者亦激取之法也
　　又凡看地势垦水田可蓄可泄即可田矣入水之处地势宜髙泄水之处地势宜低水能行动看其下稍愈低愈妙可无淹没之患矣北边于夏至后时发波地势宜平坦广濶则无冲激之患矣土色不拘黄黑坚则为佳土松总是漏水地取土作围注水于内水不漏去此土即可田矣【土松别有用处何必水田】地内稍有石子不妨农事如是纯沙则不可用也


</div>
    <div class="pagination">
<a href="钦定授时通考_page23.html">上一页</a><span>...</span><a href="钦定授时通考_page19.html">19</a><a href="钦定授时通考_page20.html">20</a><a href="钦定授时通考_page21.html">21</a><a href="钦定授时通考_page22.html">22</a><a href="钦定授时通考_page23.html">23</a><span class="current-page">24</span><a href="钦定授时通考_page25.html">25</a><a href="钦定授时通考_page26.html">26</a><a href="钦定授时通考_page27.html">27</a><a href="钦定授时通考_page28.html">28</a><a href="钦定授时通考_page29.html">29</a><span>...</span><a href="钦定授时通考_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
