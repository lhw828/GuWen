<!DOCTYPE html>
<html>
<head>
    <meta charset="UTF-8">
    <title>钦定授时通考 - 第 44 页/共 132 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>钦定授时通考 - 第 44 页/共 132 页</h1>
    <div class="content">






　　挞图说
　　挞打田篲也用科木缚如扫篲复加匾濶上以土物压之亦要轻重随宜以打地长三四尺广二尺余古农法耧种既过后用此挞使垄满土实苗易生也农桑通诀云又用曳打塲圃极为平实











　　辊轴图说
　　辊轴碾草木轴也其轴木径可三四寸长约四五尺两端俱作转簨挽索用牛拽之江淮之间漫种稻田草禾并出用此辊轴使草禾俱入泥内再宿之后禾乃复出草则不起又尝见一方稻田不见插秧惟务撒种却于轴间交穿板木谓之鴈翅状如礰礋而小以打水土成泥就碾草禾江南地下易于得泥故用辊轴若夫北方涂田颇少放水之后欲得成泥故用鴈翅辊打此各随地之所宜用也







<子部,农家类,钦定授时通考,卷三十四>
　　秧弹图说
　　秧弹【平声】秧垄以篾为弹弹犹也世呼船牵【去声】曰弹字义俱同盖江乡柜田内平而广农人莳秧漫无准则故制此长篾掣于田之两际其直如循此布秧了无欹斜犹梓匠之防墨也











　　秧马图说
　　秧马苏轼诗序云予昔游武昌见农夫皆骑秧马以榆枣为腹欲其滑以楸梧为背欲其轻腹如小舟昂其首尾背如覆瓦以便两脾雀跃于泥中击束藳其首以缚秧日行千畦较之伛偻而作者劳佚相絶矣史记禹乗四载泥行乘橇解者曰橇形如箕摘行泥上岂秧马之类乎









　　橇图说
　　橇泥行具也史记禹乘四载泥行乘橇孟康曰橇形如箕摘行泥上尝闻向时河水退滩淤地农人欲就泥裂漫撒麦种奈泥深恐没故制木板为履前头及两边皆起如箕中缀毛绳前后繋足底板既濶则举歩不陷今海陵人以行及刈过苇泊中皆用之









　　钦定授时通考卷三十四
　　钦定四库全书
　　钦定授时通考卷三十五
　　功作
　　淤隂
　　周礼地官草人掌土化之法以物地相其宜而为之种凡粪种骍刚用牛赤缇用羊坟壤用麋渇泽用鹿咸泻用貆勃壤用狐埴垆用豕彊防用蕡轻爂用犬
　　注凡所以粪种者皆谓煮取汁也赤缇縓色也泻卤也貆貒也勃壤粉解也埴垆黏疏者或曰土之黏而黒者彊防彊坚者轻爂轻脆者杜子春谓骍谓地色赤而土刚彊也郑司农云用牛以牛骨汁渍其种也疏土化之法用骨灰渍种蕡则以麻子捣之以濆种也所用之汁不同因以助其种之生气以变易地气则薄可使厚过可使和而稼之所获必倍常诗云诞后稷之穑有相之道是也
　　礼记月令季夏之月烧矱行水利以杀草如以热汤可以粪田畴可以美土疆
　　疏粪壅苗之根也蔡云谷田曰田麻田曰畴言烂草可以粪田使肥也可以美土疆者谓彊防磊磈难耕之地此月亦可止水渍之乃壅粪使田美也
　　汜胜之书伊尹作为区田敎民粪种负水浇稼区田以粪气为美非必须良田也
　　乂剉马骨牛羊猪麋鹿骨一斗以雪水三斗煮之三沸取汁以清附子率汁一斗附子五枚渍之五日去附子捣麋鹿羊矢分等置汁中熟挠和之晏温又溲曝如法汁干乃止若无骨煮缲蛹汁和溲以区种之大旱浇之其收至亩百石以上
　　齐民要术凡田地中有良有薄者即须加粪粪之其踏粪之法凡人家秋收后治粮塲上所有穰谷等并须收贮一处每日布牛脚下三寸厚毎平旦收聚堆积之还依前布之经宿即堆聚计经冬一具牛踏成三十车粪至十二月正月之间即载粪粪地计小亩亩别用五车计粪得六畆匀摊耕葢
　　陈旉农书土壤气脉其类不一肥沃硗埆美恶不同治之各有宜也且黒壤之地信美矣然肥沃之过或苗茂而实不坚当取生新之土以解利之即疏爽得宜也硗埆之土信瘠恶矣然粪壤滋培即其苗茂盛而实坚栗也虽土壤异宜顾治之何如耳治之得宜皆可成就谚谓粪药言用粪犹用药也
　　又凡农居之侧必置粪屋低为檐楹以避风雨飘浸且粪露星月亦不肥矣粪屋之中凿为深池甃以砖甓勿使渗漏凡扫除之土烧然之灰簸之糠粃断藁落叶积而焚之沃以粪汁积之既久不觉其多凡欲播种筛去瓦石取其细者和匀种子疎把撮之待其苗长又撒以壅之何患収成不倍厚也哉或谓土敝则草木不长气衰则生物不遂凡田土种三五年其力已乏斯说殆不然若能时加新沃之土壤以粪治之则精熟肥美其力常新壮矣何衰何敝之有
　　又治田于秋冬之间深耕俾霜雪冻沍土壤苏碎又积腐藁败叶刬矱枯朽根荄遍铺烧治即土暖且爽于始春以粪拥之若用麻枯尤善但麻枯难使须细杵碎和火粪窖罨如作麯様其发热生防毛即摊开中间热者置四旁收敛四旁冷者置中间又堆窖罨如此三四次直待不发热乃可用不然即烧杀物矣切勿用大粪以其瓮腐芽蘖又损人手脚成疮痍难疗唯火粪与燖猪毛及窖烂粗谷殻最佳亦必渥漉田精熟了乃用糠粪踏入泥中荡平田面乃可撒谷若不得已而用大粪必先以火粪乆窖罨乃可用多见人用小便生浇灌立见损坏
　　农桑通诀田有厚薄土有肥硗耕农之事粪壤为急粪壤者所以变薄田为良田化硗土为肥土也古者分田之制上地皆百亩岁一耕之中地家二百亩间岁耕其半下地家三百亩耕百亩三岁一周葢以中下之地瘠薄硗确茍不息其地力则禾稼不蕃后世井田之法变强弱多寡不均所有之田歳歳种之土敝气衰生物不遂为农者必储粪朽以粪之则地力常新壮而收获不减
　　又草粪者于草木盛茂时芟倒就地就地内掩罨腐烂也农夫不知乃以其耘除之草弃置他处殊不知和泥渥漉深埋禾苗根下沤罨既乆则草腐而土肥美也江南三月草长则刈以踏稻田歳歳如此地力常盛又火粪积土同草木堆叠烧之土熟冷定用碌轴碾细用之江南水地多冷故用火粪种麦种蔬尤佳
　　乂泥粪于沟港内乘以竹夹取青泥栨拨防上凝定栽成块子担去同大粪和用比常粪得力甚多
　　又凡退下一切禽兽毛羽亲肌之物最为肥泽积之为粪胜于草木
　　又下田水冷亦有用石灰为粪治则土暖而苗易发又粪田之法得其中则可若骤用生粪及布粪用多粪力峻热即烧杀物反为害矣大粪力壮南方治田之家常于田头置砖槛窖熟而后用之其田甚美北方农家亦宜效此利可十倍
　　又为圃之家于厨栈下深濶凿一池细甃使不渗泄毎舂米则聚砻簸谷殻及腐草败叶沤渍其中以收涤器肥水与渗漉泔淀沤久自然腐烂一歳三四次出以粪苎因以肥桑愈久愈茂而无荒废枯催之患矣
　　又凡农圃之家欲要计置粪壤须用一人一牛或驴驾双轮小车一辆诸处搬运积粪月日既久积少成多施之种艺稼穑倍收桑果愈茂歳有増羡此肥稼之计也夫扫除之隈腐朽之物人视之而轻忽田得之为膏润惟务本者知之所谓惜粪如惜金也故能变恶为美种少收多谚云粪田胜如买田信斯言也凡区之间善于稼者相其各各地里所宜而用之庻得乎土化之法沃壤之效俾擅上农矣
　　农政全书田附郭多肥饶以粪多故村落中民居稠宻处亦然凡通水处多肥饶以粪壅便故
　　又苗粪蚕豆大麦皆好草粪如翘荛陵苕江南皆特种以壅田非野草也苜蓿亦可壅稻毛羽和燖汤积之久则溃腐如欲速溃置韮菜一握其中明日烂尽矣下田水不得冷惟山田泉水未经日色则冷闽广用骨及蚌蛤灰粪田亦因山田水冷也
　　又肥积苔华是粪壤法也濵湖人漉取苔华以当粪壅亦甚肥不可不知
　　又胡麻油查可粪田
　　劝农书制粪有多术有踏粪法有窖粪法有蒸粪法有酿粪法有煨粪法有煮粪法而煮粪为上南方农家凡养牛羊豕属毎日出灰于栏中使之践踏有烂草腐柴皆拾而投之足下粪多而栏满则出而叠成堆矣比方猪羊皆散放弃粪不收殊为可惜然所有穰等并须收贮一处毎日布牛羊足下三寸厚经宿牛以躁践便溺成粪平旦收聚除置院内堆积之毎日如前法得粪亦多窖粪者南方皆积粪于窖爱惜如金北方惟不收粪故街道不净地气多秽井水多咸使人清气日微而浊气日盛须当照江南之例各家皆置粪厠滥则出而窖之家中不能立窖者田首亦可置窖拾乱砖砌之藏粪于中窖熟而后用甚美蒸粪者农居空间之地宜诛茅为粪屋檐务低使蔽风雨凡扫除之土或烧燃之灰簸之糠粃断藁落叶皆积其中随即拴葢使气蒸薫糜烂冬月地下气暖则为深潭夏月不必也酿粪者于厨栈下深凿一池细砌使不渗漏毎舂米则聚砻簸谷殻及腐草败叶沤渍其中以收涤器肥水沤久自然腐烂煨粪者干粪积成堆以草火煨之煮粪者郑司农云用牛粪即用牛骨浸而煮之其说具区田中粪既经煮皆成清汁树虽将枯灌之立活此至佳之粪也用粪时亦有不同用之于未种之先谓之垫底用之于既种之后谓之接力垫底之粪在土下根得之而愈深接力之粪在土上根见之而反上故善稼者皆于耕时下粪种后不复下也大都用粪者要使化土不徒滋苗化土则用粪于先而使瘠者以肥滋苗则用粪于后徒使苗枝畅茂而实不繁故粪田最宜斟酌得宜为善若骤用生粪及布粪过多粪力峻热即杀物反为害矣故农家有粪药之喻谓用粪如用药寒温通塞不可悮也
　　各种淤防法
　　稻
　　农桑辑要壅稻田或河泥或麻豆饼或灰粪各随其地土之宜【麻豆饼亩十斤和灰粪棉饼亩三百斤挿禾前一日将棉饼化开匀摊田内耖或草】羣芳谱稻田须青草或粪壤灰土厚铺于内酓烂打平方可撒种
　　又摥稻后将灰粪或麻豆饼屑撒田内
　　农桑通诀谷殻朽腐最宜秧田
　　农书南方稻田有种肥田麦者不冀麦实当春麦青青之时耕杀田中蒸罨土性秋收稻谷必加倍也
　　又旱稻以灰粪葢之或稻草灰和水浇之毎锄草一次浇粪水一次至于三即秀矣
　　黍稷
</div>
    <div class="pagination">
<a href="钦定授时通考_page43.html">上一页</a><span>...</span><a href="钦定授时通考_page39.html">39</a><a href="钦定授时通考_page40.html">40</a><a href="钦定授时通考_page41.html">41</a><a href="钦定授时通考_page42.html">42</a><a href="钦定授时通考_page43.html">43</a><span class="current-page">44</span><a href="钦定授时通考_page45.html">45</a><a href="钦定授时通考_page46.html">46</a><a href="钦定授时通考_page47.html">47</a><a href="钦定授时通考_page48.html">48</a><a href="钦定授时通考_page49.html">49</a><span>...</span><a href="钦定授时通考_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
