<!DOCTYPE html>
<html>
<head>
    <meta charset="UTF-8">
    <title>经济类编 - 第 46 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 46 页/共 74 页</h1>
    <div class="content">　　武宗时天徳军使田牟欲击回鹘以求功奏称回鹘叛将嗢没斯等侵逼塞下请自出兵驱逐上命朝臣议之议者以为击之便李徳裕曰穷鸟入懐犹当活之况回鹘屡建大功今为邻国所破逺依天子未尝犯塞奈何乘其困而击之宜遣使者镇抚赐以粮食此汉宣帝所以服呼韩邪也陈夷行曰此所谓借寇兵资盗粮也不如击之徳裕曰今天徳城兵才千余若战不利城防必矣不若以恩义抚而安之必不为患上问徳裕嗢没斯降可保信乎对曰朝中之人臣不敢保况敢保数千里外戎狄之心乎然嗢没斯自去年九月至天徳今年二月乌介始立自无君臣之分岂可谓之叛将愿且诏河东振武严兵保境以备之仍诏田牟毋得邀功生事从之
　　嗢没斯以赤心桀黠难知先告田牟云赤心谋犯塞乃诱杀之那颉啜收众东走田牟奏回鹘侵扰不已已出兵拒之李徳裕曰田牟殊不知兵囘鹘长于野战短于攻城牟但应坚守以待诸道兵集今全军出战万一失利城中空虚何以自固望急遣中使止之如已交锋即诏塞下羌浑各出兵奋击而诏田牟招诱降者转致太原嗢没斯诚伪虽未可知然要早加官赏令诸蕃知但责可汗犯顺非尽欲灭回鹘石雄善战无敌请以为天徳副使佐田牟用兵武宗皆从之嗢没斯帅其众三千余人来降
　　那颉啜南趣雄武军窥幽州张仲武遣兵迎击大破之降七千帐那颉啜走乌介杀之乌介众尚十万驻于大同军北表求粮食牛羊且请执送嗢没斯等诏报粮食听于振武籴三千石牛稼穑之资中国禁人屠宰羊出于北边杂虏国家未尝科调嗢没斯自本国初破先投塞下已受其降难亏信义前可汗正以猜虐无亲致内离外叛今可汗失地逺客尤宜深矫前非若复骨肉相残则左右谁敢自保
　　回鹘遣使入贡请兵赴难昭宗命翰林学士承防韩偓荅书许之偓上言囘鹘贪诈不可倚信彼见国家人物华靡而城邑荒残甲兵雕必有轻中国之心启其贪婪且自防昌以来回鹘为国家所破恐其乗危复怨所赐可汗书宜谕以小小寇窃不须赴难虚愧其意实沮其谋
　　后梁时燕人苦刘守光残虐军士多亡归契丹契丹日益强大契丹王阿保机自称皇帝国人谓之天皇王妻述律氏为皇后述律后勇决多权变阿保机行兵御众述律后常预其谋晋王方经营河北欲结契丹为援常以叔父事阿保机以叔母事述律后刘守光末年衰困遣参军韩延徽求援于契丹契丹主怒其不拜留之使牧马于野延徽有智畧颇知属文述律后言于契丹主曰延徽能守节不屈此今之贤者奈何辱以牧围宜礼而用之契丹主召延徽与语悦之遂以为谋主举动访焉延徽始教契丹建牙开府筑城郭立市里以处汉人使各有配耦垦蓺荒田由是汉人各有生业逃亡者益少契丹威服诸国延徽有助焉顷之延徽逃奔晋阳晋王欲置之幕府掌书记王缄絶之延徽复诣契丹契丹主待之益厚以延徽为相累迁至中书令晋王遣使至契丹延徽寓书于晋王叙所以北去之意且曰非不恋英主非不思故乡所以不留正惧王缄之谗耳因以老母为托且曰延徽在此契丹必不南牧故终梁世契丹不深入为寇延徽之力也
　　后唐时契丹舍利前刺与隠皆为赵徳钧所擒契丹屡遣使请之明年谋于羣臣徳钧等皆曰契丹所以数年不犯边数求和者以此辈在南故也纵之则边患复生冀州刺史杨檀亦曰前刺契丹之骁将在朝廷数年知中国虚实若得归为患必深恐悔之无及既而契丹使者辞归明宗曰朕志在安边不可不少副其求乃遣前骨舍利与之俱归
　　后晋安重荣耻臣契丹见其使者必箕踞慢骂或潜遣人杀之契丹以为让晋主为之逊谢重荣执契丹使拽刺遣轻骑掠幽州南境上表称吐谷浑两突厥契苾沙陁各帅部众归附党项等亦纳契丹告牒言为敌所侵暴愿自备十万众与晋共击契丹陛下屡敇臣承奉契丹勿自起衅端其如天道人心难以违拒愿早决计表数千言大抵斥晋主父事契丹竭中国以媚无厌之敌又为书遗朝贵及移藩镇云已勒兵必与契丹决战晋主患之时邺都留守刘知逺在大梁泰宁节度使桑维翰宻上疏曰陛下免于晋阳之难而有天下皆契丹之功不可负也今重荣恃勇轻敌吐浑假手报雠皆非国家之利不可听也臣观契丹士马精强战胜攻取其君智勇过人其臣上下辑睦牛马蕃息国无天灾此未可与为敌也且中国新败士气雕沮又和亲既絶则当兵守塞兵少则不可以待寇兵多则馈运无以继之我出则彼归我归则彼至臣恐禁卫之士疲于奔命镇定之地无复遗民今天下粗安烝民困静而守之犹惧不济其可妄动乎契丹与国家恩义非轻信誓甚着彼无间隙而自启衅端就使克之彼患愈重万一不克大事去矣议者以嵗输缯帛谓之耗蠧有所卑逊谓之屈辱殊不知兵连祸结财力将匮耗蠧孰甚焉武吏功臣过求姑息屈辱孰大焉臣愿陛下训农习战养兵息民俟国无内忧民有余力然后观衅而动则动必有成矣又邺都富盛国家屏藩今主帅赴阙军府无人乞陛下畧加廵幸以杜奸谋晋主谓使者曰朕比日以来烦懑不决今见卿奏如醉醒矣
　　宋真宗时王继忠为契丹言和好之利契丹以为然遣李兴以继忠书及宻表诣莫州部署石普议和普以闻于朝朝臣莫敢如何毕士安请羇縻之渐许其平帝曰敌悍如此恐不可保士安曰臣尝得契丹降人言其虽深入屡挫不得志隂欲引去又耻无名且彼寕不畏人乗虚覆其巢穴此请殆不妄于是诏谕继忠许其通和继忠复附奏乞先遣使帝乃遣曹利用诣契丹军帝语之曰契丹南来不求地则邀赂尔闗南地归中国已久不可许汉以玉帛赐单于有故事利用愤契丹色不平对曰彼若妄有所求臣不敢生还帝壮其言
　　仁宗时契丹主宗真来求御容防卒乃已至是洪基复遣使来求欲成先志帝遣张昪报聘且谕之曰昔文成弟也弟先面兄于礼为顺今南方乃伯父之尊当先致恭于是复使其臣萧扈来致其象胡宿奉御容如契丹契丹主具仪仗迎谒及瞻视惊肃再拜谓左右曰我若生中国不过与之执鞭持盖一都虞侯耳
　　契丹主有南侵意防元昊反欲乗衅取瓦桥闗以南十县地乃集羣臣议南院枢宻使萧恵曰宋人西征有年师老民疲陛下亲帅六军临之其胜必矣北院枢宻使萧孝穆曰我先朝与宋和好无罪伐之其曲在我况胜负未可逆料愿熟察之契丹主从恵言乃遣南院宣徽使萧特黙翰林学士刘六符来致书取故地且问兴师伐夏及沿边疏濬水泽増益兵戍之故特黙至吕夷简奏富弼为接伴使与中使迎劳之特黙托疾不拜富弼曰吾尝使北病卧车中闻命辄起今中使至而子不拜何也特黙等矍然起拜弼开懐与语特黙感悦亦不复隠其情宻以其主所欲得者告且曰可从从之不然以一事塞之弼具以闻仁宗唯许増嵗币或以宗室女嫁其子且令夷简择报聘者夷简不悦弼因荐之集贤校理欧阳修引顔真卿使李希烈事请留之不报弼得命即入对叩头曰主忧臣辱臣不敢爱其死帝为动色进弼枢宻直学士弼辞曰国家有急义不惮劳奈何遂以官爵赂之遂徃弼至契丹见契丹主宗真言曰两朝人主父子继好垂四十年一旦求割地何也契丹主曰南朝违约塞雁门増塘水治城隍籍民兵将以何为羣臣请举兵而南吾谓不若遣使求地求而不获举兵未晩弼曰北朝忘章圣皇帝之大徳乎澶渊之役茍从诸将言北兵无得脱者且北朝与中国通好则人主専其利而臣下无所获若用兵则利归臣下而人主任其祸故劝用兵者皆为身谋耳契丹主惊曰何谓也弼曰晋髙祖欺天叛君末帝昏乱土宇狭小上下离叛故契丹全师独克然掳获金币充牣诸臣之家而壮士徤马物故大半今中国提封万里精兵百万法令脩明上下一心北朝欲用兵能保其必胜乎就使其胜所亡士马羣臣当之欤抑人主当之欤若通好不絶嵗币尽归人主羣臣何利焉契丹主大悟首肻者久之弼又曰塞雁门者备元昊也塘水始于何承矩事在通好前城隍皆脩旧民兵亦阙非违约也契丹主曰微卿言吾不知其详虽然吾祖宗故地当见还也弼曰晋以卢龙赂契丹周世宗复取闗南地皆异代事若各求地岂北朝之利哉既退刘六符曰吾主耻受金币坚欲十县何如弼曰本朝皇帝尝言为祖宗守国岂可妄以土地与人北朝所欲不过租赋耳朕不忍多杀两朝赤子故屈己増币以代之若必欲得地是志在败盟假此为辞耳澶渊之盟天地鬼神实临之北朝首兵端过不在我天地鬼神其可欺乎六符谓其介曰南朝皇帝存心如此大善当共奏使两主意通明日契丹主召弼同猎引弼马自近谓曰得地则欢好可久弼反覆陈其不可状且言北朝既以得地为荣南朝必以失地为辱兄弟之国岂可使一荣一辱哉猎罢六符曰吾主闻公荣辱之言意甚感悟今惟有结昬可议尔弼曰结昬易生嫌隙本朝长公主出降赍送不过十万缗岂若嵗币无穷之利哉契丹主谕弼使还曰俟卿再至当择一事受之卿其遂以誓书来弼还具以白帝帝复使弼持和亲増币二议及誓书徃契丹且命受口传之词于政府既行次乐夀谓副使张茂实曰吾为使者而不见国书脱书词与口传异吾事败矣启视果不同驰还都以晡时入见曰政府故为此以防臣臣死不足惜如国事何帝以问晏殊殊曰吕夷简决不为此诚恐误尔弼曰晏殊奸邪党夷简以欺陛下遂易书而行弼至契丹不复议昬専欲増币且曰南朝既増我嵗币其遗我之辞当曰献弼曰南朝为兄岂有兄献于弟乎契丹主曰然则为纳字弼曰亦不可契丹主曰南朝既以厚币遗我是惧我矣于一字何有若我拥兵而南得无悔乎弼曰本朝兼爱南北之民故屈己増币何名为惧或不得已而用兵则当以曲直为胜负非使臣之所知也契丹主曰卿勿固执古有之矣弼曰自古唯唐髙祖借兵突厥当时赠遗或称献纳然后颉利为太宗所擒岂复有此礼哉声色俱厉契丹主知不可夺乃曰吾当自遣人议之乃留増币誓书而使其北院枢宻副使耶律仁先及刘六符持誓书与弼偕来且议献纳二字弼至入对曰二字臣以死拒之彼气折矣可勿许也帝用晏殊议竟以纳字许之于是嵗増银绢各十万匹两送至白沟仍遣知制诰梁适持誓书与仁先如契丹报之契丹亦遣使再致誓书来报撤兵自是通好如故
　　辽以河东路沿边増脩戍垒起铺舍侵入蔚应朔三州界内使林牙萧禧来言乞行毁彻别立界至禧归神宗面谕以三州地界俟遣官与北朝官即境上议之遂诏刘忱如辽辽遣枢宻副使萧素防忱于代州境上诏下枢宻院议且手诏判相州韩琦司空富弼判河南府文彦博判永兴军曽公亮条代北事宜以闻琦言臣观近年朝廷举事似不以大敌为防彼见形生疑必谓我有复燕之意故引先制人之説造为衅端所以致疑其事有七招髙丽朝贡一也取吐蕃之地建熈河二也植榆栁于西山以制蕃骑三也剙保甲四也筑河北城池五也置都作院颁弓矢新式六也置河北三十七将七也契丹素为敌国因事起疑不得不然臣尝窃计始为陛下谋者必曰治国之本当先聚财积谷募兵于农则可以驾驭中外故散青苗钱为免役法置市易务次第取钱新制日下更改无常而监司督责以刻为明今农怨于畆商叹于道路长吏不安其职陛下不尽知也夫欲攘斥边徼以兴太平而先使邦本困摇众心离怨此则为陛下始谋者大误也臣今为陛下计宜遣报使具言向来兴作乃脩备之常疆土素定悉如旧境不可持此造端以隳累世之好可疑之形如将官之类因而罢去益养民爱力选贤任能使天下悦服边备日充若其果自败盟则可一振威武恢复故疆摅累朝之宿愤矣弼彦博公亮亦皆有言大抵度上以敌为忧故深指时事云　刘忱等与萧素防于大黄平三议不能决敌初指蔚朔应三州分水岭土垅为界及忱与之行视无土垅乃但云以分水岭为界凡山皆有分水敌意至时可以罔取也相持久之至是辽主复遣萧禧来致图书以忱等迁延为言乃命韩缜代忱等与辽使议缜与禧争辩或至夜分禧执分水岭之説不变留馆不肻辞曰必得请而后反帝不得已先遣知制诰沈括报聘括诣枢宻院阅故牍得顷嵗所议疆地书指石长城为分界今所争乃黄嵬山相逺三十余里表论之帝喜曰大臣殊不究本末防误国事乃赐括白金千两使行括至辽辽相杨益戒与议不能屈谩曰数里之地不忍而轻絶好乎括曰师直为壮曲为老今北朝弃先君之大信以威用其民非我朝之不利也凡六防竟不可夺乃还括在道图其山川险易迂直风俗淳厐人情向背为使契丹图上之
　　韩琦论西夏请和　臣闻赵元昊将纳和来人已称六宅使伊州刺史命官之意欲与朝廷抗礼臣等谓元昊如大言过望不改僣号之请则不可许卑词厚礼从兀率之称亦有大可防者臣等观朝廷信赏必罚今已明白帅臣奉诏已得便宜又旧将渐去新将渐升前稍除将责实效约束将佐不令轻出训练军马率多变法但今极塞城寨或未坚牢新集之兵未可大战若贼今春便来以臣等计之尚可忧虞然大军持重竒兵夜击宜无定川之负也如俟秋而来则城寨多固军马已练或坚壁而守或据险而战无足畏矣臣等已议于一二年间训兵三四万使号令齐一阵伍精熟又使熟户蕃兵与正军叅用则横山一族帐可以图之降我者使之纳质而厚其官赏各令安居籍为熟户拒我者以精兵加之不从则戮我军鼓行山界不为朝去暮还之计元昊闻之若举国而来我则退守边寨足以困彼之众若遣偏师而来我则据险以待之蕃兵无粮不能久聚退散之后我兵复进使彼复业每嵗三五出元昊诸厢之兵多在河外频来应敌疲于奔命则山界蕃部势穷援弱且近于我自来内附因选酋豪以镇之足以断元昊之手足矣然乞朝廷以平定大计为意当军行之时不以小胜小衂黜陟将帅则三五年间可集大功仍诏中外臣僚不得辄言边事以沮永图我太祖太宗统辟西海创万世之基业今以三五年之劳再定西陲岂以为晩耶契丹闻国家深长之谋必惧而保盟不复轻动然后中国有太平之期矣臣等所以言彼贼非礼之求不必从者盖有此议也臣等早圣奬擢预清班西事以来供国麄使三年塞下日劳月忧岂不愿闻纳和少图休息非乐职于矢石之间盖见西戎强梗未衰挟以变诈若朝廷处置失宜他时悖乱为中原大祸岂止今日之边患哉臣等是以不敢念身世之安忘国家之忧须罄刍荛少期补助望于纳和御侮之间慎其处置为圣朝长久之虑
　　刘敞治戎论　请问治戎奈何曰王者之于天下言败而不言敌荆蛮之于中国言入而不言胜中国之于荆蛮言胜而不言战三者在春秋失大本也然则是何也王者之于天下言败而不言敌其义犹曰王者则固无敌云尔夫王者既已处太极之位立万物之上矣其严如天帝其动如神明四海之内小大之属莫不委性归命焉是其贵者无敌也茍天之所长地之所养毕入府廪以为贡赋是其富者无敌也自生齿以上食土之毛者皆有任职失职不任则死及之是其众无敌也号施令东至日出西至日入南至交趾北至孤竹善得以赏恶得以罚君臣待以固父子待以亲夫妇待以安师友待以成是其顺者无敌也据无敌之形而善持用之以拟天下是故以其至贵拟至贱则贱不亢矣必胜之势也以其至富拟至贫则贫不亢矣必胜之势也以其至众拟至寡则寡不亢矣必胜之势也以其至顺拟至逆则逆不亢矣必胜之势也据无敌之形四操必胜之势四然而犹有败焉者则是非至贱至贫至寡至逆之能使然矣吾必不善持吾贵也吾必不善用吾富也吾必不善壹吾众也吾必不善明吾顺也是故春秋探其情而反之曰王师败绩于茅戎非有能败王之师者也王自墯也故曰躬自厚而已矣是故昔者先王之御天下诸侯时朝其适有逆命未讨也脩其志意脩其名训脩其文告序成而后震之以威一物不先则胜不可必此春秋所以显言败而隠言敌者非讳也罪不主于敌显言败也非不耻也自吾有以取之也然夫太极之贵无訾之富亿兆之众至正之顺虽有猖狂乱惑之臣谁能惮之外域之于中国言入而不言胜是何也凡以义却之也十二公之事二百四十二年之久天下之广兵革之变兵革之患甚众然而有言入中国者矣未有言败中国者也非无其事而不言盖有其事而不书焉耳夫有其事而不书则春秋非传信之书乎非也春秋者大一统者也大一统者不使贱加贵不使乱加治不使使不肖加有义是故外患之来冦适不幸而不胜春秋不书败适幸而胜虽有其功不得有其名故言其入而不言胜其义犹曰可以有入中国不可以有胜中国云尔其名犹逺之况其实乎其言犹恶之况其书乎此春秋之指也问者曰其恶一耳春秋恶其胜不恶其入何也曰非不恶其入也入非彼力之所能制凡在我之能御与不也其御之具素脩则虽强不能入其御之具不素脩则无不入然而所谓御之者非至而御之之谓也先其未至也先其未至者非城郭完甲兵足之谓也政而已矣故春秋之御戎也外而不内疏而不狎毋示之色以动其目毋示之声以动其耳毋示之货以动其欲毋示之侈以动其俗毋示之怠以动其体动之端见则兆之至矣夫并列覆载其血气亦同耳是故谨吾色毋出于礼以示不可以滛纵为也谨吾声毋出于雅以示不可以汚懢入也谨吾货毋出于义以示不可以贪婪有也谨吾俗毋入于侈以示不可以荒悖服也谨吾体毋入于怠以示不可以媮惰居也彼其还观我国则若金城之固汤池之限虽有攫拏之心者知不可徃焉而止矣故圣王服之而非战也御之而非抗也春秋患人之莫能知义故顺其理而着之曰公追戎于济西夫不言其来而言其追犹曰噫嘻千乗之国万夫之长亦大也已矣不能使之勿来而顾以追之为功乎此其意也是故春秋虽甚爱鲁国而不讳其入责中国也虽甚责中国而犹没其败者重内外也外域之败中国唯姜戎逹于经非姜戎贤也晋襄公帅而与之俱也夫知圣人者患其不学学之患其不思思之者患其不广思而广之安有不得哉
　　苏洵审敌策　中国内也四裔外也忧在内者本也忧在外者末也夫天下无内忧必有外惧本既固矣盍释其末以息肩乎曰未也古者之患忧在外今者之患忧在内释其末可也而愚不识方今在外之忧为末也古者匈奴之势大弱则臣小弱则遁大盛则侵小盛则掠吾兵良而食足将贤而士勇则患不在中原如是而曰外忧可也今之匈奴姑无望其臣与遁求其志止于侵掠而不可得也北方骄恣为日久矣嵗邀金缯以数十万计曩者幸吾有西羌之变出不逊之语以撼中国天子不忍使边民重困于锋镝是以彼日益骄而贿日益増迨今凡数十百万而尤慊然未满其欲视中国如外府然则其势又何止数十百万也夫贿益多则赋敛不得不重赋敛重则民不得不残故虽名为息民而其实爱其死而残其生也名为外忧而其实忧在内也外忧之不去圣人尤且耻之内忧而不为之计愚不知天下之所以久安而无变也古者匈奴之强不过冐顿当暴秦刻剥刘项战夺之后中国溘然矣以今度之彼宜遂入践中原如决大河溃防壤然卒不能越其疆以有吾尺寸之地何则中原之疆固百倍于匈奴虽积衰新造而犹足以制之也五代之际中原无君晋唐茍一时之利以子行事匈奴割幽燕之地以资其强大孺子继立大臣外叛匈奴扫境来寇兵不血刅而京师不守天下被其祸匈奴自是始有轻中原之心以为可得而取矣及吾宋景徳中大举来寇章圣皇帝一战而却之遂与之盟以和夫人之情胜则狃狃则败败则惩惩则胜匈奴狃石晋之胜而有景徳之败惩景徳之败而愚未知其所胜甚可惧也虽然数十年之间能以无大变者何也匈奴之谋必曰我百战而胜人人虽屈而我亦劳驰一介入中国以形凌之以势邀之嵗得金钱数十百万如此数十嵗我益数百千万而中国损数百千万吾日以富中国日以贫然后足以有为也天生匃奴使之僻处边隅各守疆界非必预伏之衅也今则不然边境之上岂无可乘之衅使之来寇大足以夺一郡小亦足以杀掠数千人而彼不以动其心者此其志非小也将以蓄其鋭而伺吾隙以伸其所大欲故不忍以小利而败其逺谋古人有言曰为虺勿摧为蛇奈何匈奴之势日长炎炎今也柔而养之以冀其卒无大变其亦惑矣且今中国之所以竭生民之力以奉其所欲而犹恐恐然惧一物之不称其意者非谓中国之力不足以支其怒也然以愚度之当今中国虽万万无有如石晋可乗之势者匈奴之力虽足以犯边然今十数年间吾可以必无犯边之忧何也非畏吾也其志不止犯边也其志不止犯边而力犹未足以成其所欲为则其心惟恐吾之一旦絶其好以失吾之厚赂也然而骄傲不肻少屈者何也其意曰邀之而后固也鸷鸟将击必匿其形昔者冐顿欲攻汉汉使至辄匿其壮士徤马故兵法曰辞卑者进也辞强者退也今匈奴之君臣莫不张形势以夸我此其志不欲战明矣阖庐之入楚也因唐蔡勾践之入吴也因齐晋匈奴诚欲与吾战耶曩者陜西有元昊之叛河朔有王则之变岭南有智髙之乱此亦可乗之势然终以不动则其志之不欲战又明矣吁彼不欲战而我遂不与战则彼既得其志矣兵法曰用其所欲行其所能废其所不能于敌反是今无乃与此异乎且匈奴之力既未足以伸其所大欲而夺一郡杀掠数千人之利彼又不以动其心则我勿赂而已勿赂而彼以为辞则对曰尔何功于吾嵗欲吾赂吾有战而已赂不可得也虽然天下之人必曰此愚人之计也天下孰不知赂之为害而勿赂之为利顾势不可耳愚以为不然当今北方之势如汉七国之势昔者髙祖急于灭项籍故举数千里之地以王诸将项籍死天下定而诸将之地因遂不可削当是时非刘氏而王者八国髙祖惧其且为变故大封吴楚齐赵同姓之国以制之既而信越绾布皆死而吴楚齐赵之强反无以制当是时诸侯王虽名为臣而其心实莫不有帝制之心胶东胶西济南又从而和之于是擅爵人赦死罪戴黄屋刺客公行匕首交于京师罪至彰也势至逼也然当时之人尤且徜徉容与若不足虑月不图嵗朝不计夕循循而摩之喣喣而吹之幸而无大变以及于孝景之世有谋臣曰鼂错始议削诸侯地以损其权天下皆曰诸侯必且反错曰固也削亦反不削亦反削之则反疾而祸小不削则反迟而祸大吾惧其不及今反也天下皆曰鼂错愚吁七国之祸期于不免与其于逺而祸大不若于近而祸小以小祸易大祸虽三尺童子皆知其当然而其所以不与错者彼皆不知其势将有逺祸与知其势将有逺祸而度已不及见谓可以寄之后人以茍免吾身者也然则错为一身谋则愚而为天下谋则智人君又安可舍天下之谋而用一身之谋哉今者匈奴之强不减于七国而天下之人又用当时之议因循维持以至于今方且以为无事而愚以为天下之大计不如勿赂则变疾而祸小赂之则变迟而祸大畏其疾也不若畏其大乐其迟也不若乐其小天下之势如坐船之中骎骎乎将入于深渊不及其尚浅也舍之而求所以自生之道而以濡足为解者是固夫覆溺之道也圣人除患于未萌然后能转祸而为福今也不幸养之以至此而近忧小患又惮而不决则是逺忧大患终不可去也赤壁之战惟周瑜吕知其胜伐吴之役惟羊祜张华以为是然则宏逺深切之谋固不能合庸人之意此鼂错所以为愚也虽然错之谋犹有遗憾何者错知七国必反而不为备反之计山东变起而闗内骚动今者匈奴之祸又不若七国之难制七国反中原半为敌国匈奴叛中国以全制其后此又易为谋也然则谋之奈何曰匈奴之计不过三一曰声二曰形三曰实匈奴谓中国怯久矣以吾为终不敢与之抗且其心常欲固前好而得厚赂以养其力今也遽絶之彼必曰战而胜不若坐而得赂之为利也华人怯吾可以先声胁之彼将复赂我于是宣言于逺近我将以某日围某所以某日攻某所如此谓之声命边郡休士卒偃旗鼓寂然若不闻其声声既不能动则彼之计将出于形除道剪棘多为疑兵以临吾城如此谓之形深沟固垒清野以待寂然若不见其形形又不能动则技止此矣将遂练兵秣马以出于实实而与之战破之易耳彼之计必先出于声与形而后出于实者出于声与形期我惧而以重赂请和也出于实不得已而与我战以幸一时之胜也夫勇者可以施之于怯不可以施之于智今夫呌呼跳踉以气先者世之所谓善鬬者也虽然蓄全力以待之则未始不胜彼呌呼者声也跳踉者形也无以待之则声与形者亦足以乗人于卒不然徒自其力于无用之地是以不能胜也韩许公节度宣武军李师古忌公严整使来告曰吾将假道伐滑公曰尔能越吾界为盗耶有以相待无为虚言滑师告急公使谓曰吾在此公安无恐或告除道剪棘兵且至矣公曰兵来不除道也师古诈穷迁延以遁愚故曰彼计出于声与形而不能动则技止此矣与之战破之易耳方今匈奴之君有内难新立意其必易与邻国之难霸王之资也且天与不取将受其贾谊曰大国之王幼弱未壮汉之所置传相方握其事数年之后大抵皆冠血气方刚汉之传相以病而赐罢当是之时而欲为安虽尧舜不能呜呼是七国之势也
　　苏轼策畧二　天下无事久矣以天子之仁圣其欲有所立以为子孙万世之计至切也特以为而不中节则天下或受其病当宁而太息者几年于此矣盖自近嵗始柄用二三大臣而天下皆洗心涤虑以听朝廷之所为然而数年之间卒未有以大慰天下之望此其故何也西北之大忧未去而天下之治终不可为也闻之师曰应敌不暇不可以自完自完不暇不可以有所立自古创业之君皆有敌国相持之忧命将出师兵交于外而中不失其所以为国者故其兵可败而其国不可动其力可屈而其气不可夺今天下一家西北且未动也而吾君吾相终日皇皇焉应接之不暇亦窃为执事者不取也昔者大臣之议不为久长之计而用最下之策是以嵗出金缯数十百万以资强敌此其既徃之咎不可追之悔也而议者方将深罪当时之失而不求后日之计亦无益矣臣虽不肖窃论当今之盖古之为国者不患有所费而患费之无名不患费之无名而患事之不立今一嵗而费千万是千万而已事之不立四海且不可保而奚千万之足云哉今者彼军不折一矢不遗一镞走一介之使驰数乗之传所过骚然居人为之不寕大抵皆有非常之辞无厌之求难塞之请以观吾之所荅于是朝廷汹然大臣防议既而去未数月边陲且复告至矣由此观之西北之使未絶则中国未知息肩之所而况能有所立哉臣故曰西北之大忧未去则天下之治终不可为也中书者王政之所由出天子之所与宰相论道经邦而不知其他者也非至逸无以待天下之劳非至静无以制天下之动是故古之圣人虽有大兵役大兴作百官奔走各执其事而中书之务不至于纷纭今者曽不得嵗月之暇则夫礼乐刑政教化之源所以使天下回心而向道者何时而议也千金之家久而不治使贩夫竪子皆得执劵以诛其所负茍一朝发愤倾囷倒廪以偿之然后更为之计则一日之资亦足以富何遽至于皇皇哉臣尝读吴越世家观勾践困于防稽之上而行成于吴凡金玉女子所以为赂者不可胜计既反国而吴之百役无不从者使大夫女女于大夫士女女于士春秋贡献不絶于吴府尝窃怪其以蛮夷之国承败亡之后救死扶伤之余而赂遗费耗则不可胜计如此然卒以灭吴则为国之患果不在费也彼其内外不相扰是以能有所立使范蠡大夫种二人分国而制之范蠡曰四封之外种不如蠡使蠡主之凡四封之外所以待吴者种不知也四封之内蠡不如种使种主之凡四封之内所以强国富民者蠡不知也二人者各専其能各致其力是以不劳而灭吴其所以赂遗于吴者甚厚而有节也是以财不匮其所以听役于吴者甚劳而有时也是以本不摇然后勾践得以安意肆志焉而吴国固在其指掌中矣今以天下之大而中书常有蛮夷之忧宜其内治有不办者故臣以为治天下不若清中书之务中书之务清则天下之事不足办也今夫天下之财举归之司农天下之狱举归之廷尉天下之兵举归之枢宻而宰相特持其大纲听其治要而责成焉耳夫此三者岂少于蛮夷哉诚以为不足以累中书也今之所以待西北者失在于过重古者有行人之官掌四方賔客之政当周之盛时诸侯四朝蛮夷戎狄莫不来享故行人之官治其登降揖让之节牲刍委积之数而已至于周衰诸侯争强而行人之职为难且重春秋时秦聘于晋叔向命召行人子贠子朱曰朱也当御叔向曰秦晋不和久矣今日之事幸而集秦晋頼之不集三军暴骨其后楚伍贠奔吴为吴行人以谋楚而卒以入郢西刘之兴有典属国故贾谊曰陛下试以臣为属国请必系单于之颈而制其命伏中行説而笞其背举匈奴之众惟上所令今若依仿行人属国特建一官重任而后责之使宰相于两制之中举其可用者而勿夺其权使大司农以每嵗所以馈于二虏者限其常数而预为之备其余者朝廷不与知也凡吾所以遣使于虏与吾所以馆其使者皆得以自择而其非常之辞无厌之求难塞之请亦得以自荅使其议不及于朝廷而其闲暇则收罗天下之俊才治其攻战守御之策兼听博采以周知敌国之虚实凡事之闗于境外者皆以付之如此则天子与宰相特因其能否而定其黜陟其实不亦甚简欤今自宰相以下百官泛泛焉莫任其责今举一人而授之使日夜思所以待二虏宜无不济者然后得以安居静虑求天下之大计唯所欲为将无不可者
　　策断三首　西北为中国患至深逺也天下谋臣猛将豪杰之士欲有所逞于西北者久矣闻之兵法曰先为不可胜以待敌之可胜向者臣愚以为西北虽有可胜之形而中国未有不可胜之备故窃尝以为可特设一官使独任其责而执政之臣得以専治内事茍天下之莫不尽去纪纲修明食足而兵强百姓乐业知爱其君卓然有不可胜之备如此则臣固将备论而极言之夫天下将兴其积必有源天下将亡其必有门圣人者唯知其门而塞之古之亡天下者四而天子无道不与焉盖有以诸侯强偪而至于亡者周唐是也有以匹夫横行而至于亡者秦是也有以大臣执权而至于亡者汉魏是也有以蛮夷内侵而至于亡者二晋是也使此七代之君皆能逆知其所由亡之门而塞之则至于今可以不废唯其讳亡而不为之备或备之而不得其门故祸而不救夫天子之势蟠于天下而结于民心者甚厚故其亡也必有大隙焉而日溃之其窥之甚难其取之甚宻旷日持久然后可得而间盖非有一日卒然不救之患也是故圣人必于其全盛之时而塞其所由亡之门盖臣以为当今之患外之可畏者西夏契丹而内之可畏者天子之民也西夏契丹不足以为中国之大忧而其动也有以召内之祸内之民实执存亡之权而不能独起其发也必将待外之变先之以戎狄而继之以吾民臣之所谓可畏者在此而已昔者敌国之患起于多求而不供供者有倦而求者无厌以有倦供无厌而能久安于无事者天下未尝有也故夫二虏之患特有逺近耳而要以必至于战敢问今之所以战者何也其毋乃出于仓卒而备于一时乎且夫兵不素定而出于一时当其危疑扰攘之间而吾不能自必则权在敌国权在敌国则吾欲战不能欲休不可进不能战而退不能休则其计将出于求和求和而自我则其所以为媾者必重军旅之后而继之以重媾则国用不足国用不足则加赋于民加赋而不已则凡暴取豪夺之法不得不施于今之世矣天下一动变生无方国之大忧将必在此盖尝闻之用兵有权权之所在其国乃胜是故国无大小兵无强弱有小国弱兵而见畏于天下者权在焉耳千钧之牛制于三尺之童弥耳而下之曽不如狙猿之奋掷于山林此其故何也权在人也我欲则战不欲则守战则天下莫能支守则天下莫能窥昔者秦尝用此矣开闗出兵以攻诸侯则诸侯莫不愿割地而求和诸侯割地而求和于秦秦人未尝急于割地之利若不得已而后应故诸侯尝欲和而秦尝欲战如此则权固在秦矣且秦非能强于天下之诸侯秦惟能自必而诸侯不能是以天下百变而卒归于秦诸侯之利固在从也朝闻陈轸之説而合为从暮闻张仪之计而散为横秦则不然横人之欲为横从人之欲为从皆使其自择而审处之诸侯相顾而终莫能自必则权之在秦也不亦宜乎向者寳元庆厯之间河西之役可以见矣其始也不得已而后战其终也逆探其意而与之和又从而厚餽之惟恐其一日复战也如此则贼常欲战而我常欲和贼非能常战也特持其欲战之形以乗吾欲和之势屡用而屡得志是以中国之大而权不在焉欲天下之安则莫若使权在中国欲权之在中国则莫若先而后罢示之以不惮形之以好战而后天下之权有所归矣今夫庸人之论则曰勿为祸始古之英雄之君岂其乐祸而好杀唐太宗既平天下而又嵗嵗出师以从事于夷狄盖晩而不倦暴露于千里之外亲击髙丽者再焉凡此者皆所以争先而处强也当时羣臣不能深明其意以为敌国无衅而我则之夫为国者使人备已则权在我而使已备人则权在人当太宗之时四裔狼顾以备中国故中国之权重茍不先之则彼或以执其权矣而我又鳃鳃焉恶战而乐罢使敌国知吾之所忌而以是取必于吾如此则虽有天下吾安得而为之唐之衰也惟其厌兵而畏战一有败衂则兢兢焉缩首而去之是故奸臣执其权以要天子及至宪宗奋而不顾虽小挫而不为之沮当此之时天子之权在于朝廷伐之则足以为威舍之则足以为恩臣故曰先发而后罢则权在我矣　臣闻用兵有可以逆为数十年之计者有朝不可以谋夕者攻守之方战鬬之术一日百变犹以为拙若此者朝不可以谋夕者也古之欲谋人之国者必有一定之计勾践之取吴秦之取诸侯髙祖之取项籍皆得其至计而固执之是故有利有不利有进有退百变而不同而其一定之计未始易也勾践之取吴是骄之而已秦之取诸侯是散其从而已髙祖之取项籍是间疎其君臣而已此其至计不可易者虽百年可知也今天下晏然未有用兵之形而臣以为必至于战则其攻守之方战鬬之术固未可以豫论而臆断也然至于用兵之大计所以固执而不变者臣请得以豫言之夫西夏契丹皆为中国之患而西夏之患小丹之患大此天下之所明知也管仲曰攻坚则瑕者坚攻瑕则坚者瑕故二者皆所以为忧而臣以为兵之所加宜先于西故先论所以制御西戎之大畧今夫邹与鲁战则天下莫不以为鲁胜大小之势异也然而势有所激则大者失其所以为大而小者忘其所以为小故有以邹胜鲁者矣夫大有所短小有所长地广而备多备多而力分小国聚而大国分则强弱之势将有所反大国之人譬如千金之子自重而多疑小国之人计穷而无所恃则致死而不顾是以小国常勇而大国常怯恃大而不戒则轻战而屡败知小而自畏则深谋而必克此又其理然也夫民之所以守战至死而不去者以其君臣上下欢欣相得之际也国大则君尊而上下不交将军贵而吏士不亲法令繁而民无所措其手足若夫小国之民截然其若一家也有忧则相恤有急则相赴凡此数者是小国之所长而大国之所短也大国而不用其所长使小国常出于其所短虽百战而百屈岂足怪哉且夫大国则固有所长矣长于战而不长于守夫守者出于不足而已譬之于物大而不用则易以腐败故凡击搏进取所以用大也孙武之法十则围之五则攻之倍则分之敌则能战之少则能逃之不若则能避之自敌以上者未尝有不战也自敌以上而不战则是以有余而用不足之计固已失其所长矣凡大国之所恃吾能分兵而彼不能分吾能数出而彼不能应譬如千金之家日出其财以罔市利而贩夫小民终莫能与之竞者非智不若其财少也是故贩夫小民虽有桀黠之才过人之智而其势不得不折而入于千金之家何则其所长者不可以与较也西戎之于中国可谓小国矣向者惟不用其所长是以聚兵连年而终莫能服今欲用吾之所长则莫若数出数出莫若分兵臣之所谓分兵者非分屯之谓也分其居者与行者而已今河西之戍卒惟患其多而莫之适用故其便莫若分兵使其十一而行则一嵗可以十出十二而行则一嵗可以五出十一而十出十二而五出则是一人而嵗一出也吾一嵗而一出彼一嵗而十被兵焉则众寡之不侔劳逸之不敌亦已明矣夫用兵必出于敌人之所不能我大而敌小是故我能分而彼不能此吴之所以肄楚而隋之所以狃陈欤夫御戎之术不可以逆知其详而其大略臣未见有过此者也
　　王伦至金金主以其右司侍郎张通古签书宣徽院事萧哲为江南诏谕使许归河南陜西地与伦偕来通古至泗州要所过州迎以臣礼知平江府向子諲不肻拜且上言和议之非遂乞致仕通古至临安要髙宗待以客礼秦桧未见国书疑为封册欲帝屈己以受之帝曰朕嗣守太祖太宗基业岂可受金人封册于是朝论籍籍杨沂中解潜韩世良相率见桧曰军民汹汹若之何退又白之台諌中丞勾龙如渊诣都堂与桧议召伦责之曰公为使通两国好凢事当于彼中反覆论定安有同使至而后议者伦泣曰伦渉万死一生徃来虎口者数四今日中丞乃责伦如此桧等共解之曰中丞无他亦欲激公了此事耳伦曰此则不敢不勉如渊谓桧曰但取金书纳之禁中则礼不行而事定给事中楼炤亦举谅隂三年事以告桧遂以桧摄冡宰诣馆受书而伦亦以计説通古通古从之桧至馆见通古受其书通古欲百官备礼桧使省吏朝服导从以书纳于禁中人情始安通古入见言先归河南陜西地徐议余事先是伦使金从赵鼎受使指鼎言问礼数则荅以君臣之分已定问地界则荅以大河为界二事使者之大指或不从则已伦受命而行至是伦还有诏谕江南之名帝叹息谓王庻曰使五日前得此报赵鼎岂可去邪初桧主和议命韩世忠移屯镇江世忠言金人诡诈恐以计缓我师乞留此军蔽遮江淮因力论和议之非愿效死节率先迎敌若不胜从之未晩章数上皆慷慨激切且请单骑诣阙面奏帝不许及张通古来以诏谕为名世忠四上疏言不可从愿举兵决战兵势最重处臣请当之且言金人欲以刘豫相待举国士大夫尽为陪臣恐人心离散士气凋沮不报及通古还世忠伏兵洪泽镇将邀杀之以壊和议不克而罢
　　孝宗时金使者至捧书升殿北面立榻前跪进帝降榻受书以授内侍金主初立使者至陈康伯令伴使取书以进及汤思退当国复循绍兴故事帝意悔之故令范成大口以为请成大至金宻草奏具言受书式懐之入初进国书辞气慷慨金君臣方倾听成大忽奏曰两国共为叔侄而受书礼未称臣有疏搢笏出之金主大骇曰此岂献书处邪左右以笏摽起之成大屹不动必欲书逹既而归馆所金庭纷然其太子允恭欲杀成大或劝止之竟得全节而归其复书畧云和好再成界河山而如旧缄音遽至指巩洛以为言既云废祀欲伸追逺之懐止可奉迁即俟刻期之报至若未归之旅榇亦当并于行涂抑闻附请之辞欲变受书之礼于尊卑之分何如顾信誓之诚安在于是二事皆无成功初议遣使祈请陵寝士大夫有忧其无备而召兵者辄斥去之起居郎张栻入对帝曰卿知敌国事乎栻对曰不知也帝曰金国饥馑连年盗贼四起栻曰金人之事臣虽未知境内之事则知之矣帝曰何也栻曰臣窃见比年诸道多水旱民贫日甚而国家兵弱财匮官吏诞谩不足倚頼正使彼实可图臣惧我之未足以图彼也帝黙然久之栻复奏曰臣窃谓陵寝隔絶诚人子不忍言之至痛然今日未能奉辞以讨之又不能正名以絶之乃欲卑辞厚礼以求于彼则于大义已为未尽而或犹以为忧者盖见我未有必胜之形故也夫必胜之形当在于早正素定之时而不在于两阵决机之日今日但当下哀痛之诏明复雠之义显絶金人不与通使然后脩徳立政用贤养民选将练兵以内脩外攘进战退守通为一事必治其实而不为虚文则必胜之形隠然可见虽有浅陋畏怯之人亦且奋跃而争先矣帝深纳之







　　经济类编卷六十九
<子部,类书类,经济类编>
　　钦定四库全书
　　经济类编卷七十
　　明　冯琦冯瑗　撰
　　边塞类三
　　论边【四十一则】
　　李牧者赵之北边良将也常居代鴈门备匈奴以便宜置吏市租皆输入莫府为士卒费日击数牛飨士习射骑谨烽火多间谍厚遇战士为约曰匈奴即入盗急入收保有敢捕虏者斩匈奴每入烽火谨辄入收保不敢战如是数岁亦不亡失然匈奴以李牧为怯虽赵边兵亦以为吾将怯赵王让李牧李牧如故赵王怒召之使他人代将岁余匈奴每来出战出战数不利失亡多边不得田畜复请李牧牧杜门不出固称疾赵王乃复彊起使将兵牧曰王必用臣臣如前乃敢奉令王许之李牧至如故约匈奴数岁无所得终以为怯边士日得赏赐而不用皆愿一战于是乃具选车得千三百乗选骑得万三千匹百金之士五万人彀者十万人悉勒习战大纵畜牧人民满野匈奴小入佯北不胜以数千人委之单于闻之大率众来入李牧多为竒陈张左右翼击之大破杀匈奴十万余骑灭襜褴破东胡降林胡单于奔走其后十余岁匈奴不敢近赵边城
　　汉鼂错上书论边事　臣闻汉兴以来匈奴数入边地小入则小利大入则大利高后时再入陇西攻城屠邑敺畧畜产其后复入陇西杀吏卒大防盗窃闻战胜之威民气百倍败兵之卒没世不复自高后以来陇西三困于匈奴矣民气破伤亡有胜意今兹陇西之吏頼社稷之神灵奉陛下之明诏和辑士卒砥厉其节起破伤之民以当乘胜之匈奴用少击众杀一王败其众而去曰大有利非陇西之民有勇怯廼将吏之制巧拙异也故兵法曰有必胜之将无必胜之民繇此观之安边境立功名在于良将不可不择也臣又闻用兵临战合刃之急者三一曰得地形二曰卒服习三曰器用利兵法曰丈五之沟渐车之水山林积石经川邱阜草木所在此歩兵之地也车骑二不当一土山邱陵曼衍相属平原广野此车骑之地也歩兵十不当一平陵相逺川谷居间仰高临下此弓弩之地也短兵百不当一两陈相近平地浅草可前可后此长防之地也劒楯三不当一萑苇竹萧草木蒙茏支叶茂接此矛鋋之地也长防二不当一曲道相伏险阨相薄此劒楯之地也弓弩三不当一士不选练卒不服习起居不精动静不集趋利弗及避难不毕前击后解与金皷之音相失此不习勒兵之过也百不当一兵不完利与空手同甲不坚宻与袒裼同弩不可以及逺与短兵同射不能中与亡矢同中不能入与亡镞同此将不省兵之祸也五不当一故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形彊弱异势险易异备夫卑身以事彊小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山阪出入溪涧中国之马弗与也险道倾仄且驰且射中国之骑弗与也风雨罢劳饥渴不困中国之人弗与也此匈奴之长技也若夫平原易地轻车突骑则匈奴之众易挠乱也劲弩长防射防及逺则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地闘劒防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以一击十之术也虽然兵凶器战危事也以大为小以彊为弱在俛仰之间耳夫以人之死争胜跌而不振则悔之亡及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢益以边郡之良骑令明将能知其习俗和辑其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也传曰狂夫之言而明主择焉臣错愚陋昧死上狂言唯陛下财择
　　论守边备塞事　臣闻秦时北攻胡貉筑塞河上南攻粤置戍卒焉其起兵而攻胡粤者非以卫边地而救民死也贪戾而欲广大也故功未立而天下乱且夫起兵而不知其埶战则为人禽屯则卒积死夫胡貉之地积阴之处也木皮三寸氷厚六尺食肉而饮酪其人宻理鸟兽毳毛其性能寒粤之地少阴多阳其人防理鸟兽希毛其性能暑秦之戍卒不能其水土戍者死于边输者偾于道秦民见行如往弃市因以讁发之名曰讁戍先发吏有讁及赘壻贾人后以尝有市籍者又后以大父母父母尝有市籍者后入闾取其左发之不顺行者深怨有背畔之心凡民守战至死而不降北者以计为之也故战胜守固则有拜爵之赏攻城屠邑则得其财虏以富家室故能使其众蒙矢石赴汤火视死如生今秦之发卒也有万死之害而亡铢两之报死事之后不得一筭之复天下明知祸烈及已也陈胜行戍至于大泽为天下先倡天下从之如流水者秦以威刼而行之之敝也胡人衣食之业不着于地其埶易以扰乱边境何以明之胡人食肉饮酪衣皮毛非有城郭田宅之归居如飞鸟走兽于广壄美草甘水则止草尽水竭则移以是观之往来转徙时至时去此胡人之生业而中国之所以离南畮也今使胡人数处转牧行猎于塞下或当燕代或当上郡北地陇西以备塞之卒卒少则入陛下不救则边民絶望而有降敌之心救之少发则不足多发逺县才至则胡又已去聚而不罢为费甚大罢之则胡复入如此连年则中国贫苦而民不安矣陛下幸忧边境遣将吏发卒以治塞甚大惠也然今逺方之卒守塞一岁而更不知胡人之能不如选常居者家室田作且以备之以便为之高城深堑具蔺石布渠答复为一城其内城间百五十歩要害之处通川之道调立城邑毋下千家为中周虎落先为室屋具田器廼募辠人及免徒复作令居之不足募以丁奴婢赎辠及输奴婢欲以拜爵者不足廼募民之欲往者皆赐高爵复其家予冬夏衣廪食能自给而止郡县之民得买其爵以自増至卿其亡夫若妻者县官买予之人情非有匹敌不能久安其处塞下之民禄利不厚不可使久居危难之地胡人入驱而能止其所驱者以其半予之县官为赎其民如是则邑里相救助赴胡不避死非以德上也欲全亲戚而利其财也此与东方之戍卒不习地埶而心畏胡者功相万也以陛下之时徙民实边使逺方亡屯戍之事塞下之民父子相保亡系虏之患利施后世名称圣明其与秦之行怨民相去逺矣
　　论募民徙塞下事　陛下幸募民相徙以实塞下使屯戍之事益省输将之费益寡甚大惠也下吏诚能称厚惠奉明法存防所徙之老弱善遇其壮士和辑其心而勿侵刻使先至者安乐而不思故乡则贫民相募而劝往矣臣闻古之徙逺方以实广虚相其阴阳之和尝其水泉之味审其土地之宜观其草木之饶然后营邑立城制里割宅通田作之道正阡陌之界先为筑室家有一堂二内门户之闭置器物焉民至有所居作有所用此民所以轻去故乡而劝之新邑也为置医巫以救疾病以修祭祀男女有昏生死相防坟墓相从种树畜长室屋完安此所以使民乐其处而有长居之心也臣又闻古之制边县以备敌也使五家为伍伍有长十长一里里有假士四里一连连有假五百十连一邑邑有假皆择其邑之贤材有防习地形知民心者居则习民于射法出则教民于应敌故卒伍城于内则军政定于外服习以成勿令迁徙防则同游长则共事夜战声相知则足以相救昼战目相见则足以相识讙爱之心足以相死如此而劝以厚赏威以重罚则前死不还踵矣所徙之民非壮有材力但费衣粮不可用也虽有材力不得良吏犹亡功也陛下絶匈奴不与和亲臣窃意其冬来南也壹大治则终身创矣欲立威者始于折胶来而不能困使得气去后未易服也愚臣亡识唯陛下裁察
　　武帝止田轮台诏　前有司奏欲益民赋三十助边用是重困老弱孤寡也而今又请遣卒田轮台西于车师千余里前开陵侯击车师时危湏尉犂楼防六国子弟在京师者皆先归发畜食迎汉军又自发兵凡数万人王各自将共围车师降其王诸国兵便罢力不能复至道上食汉军汉军破城食至多然士自载不足以竟师强者尽食畜产羸者道死数千人朕发酒泉驴槖驼负食出玉门迎军吏卒起张掖不甚逺然尚厮留甚众曩者朕之不明以军宏上书言匈奴防马前后足置城下驰言秦人我匄若马又汉使者久留不还故兴师遣贰师将军欲以为使者威重也古者卿大夫与谋参以蓍不吉不行乃者以防马书徧视丞相御史二千石诸大夫郎为文学者乃至郡属国都尉成忠赵破奴等皆以虏自防其马不祥甚哉或以为欲以见彊夫不足者视人有余易之卦得大过爻在九五匈奴困败公车方士太史治星望气及太卜蓍皆以为吉匈奴必破时不可再得也又曰北伐行将于鬴山必克卦诸将贰师最吉故朕亲发贰师下鬴山诏之必毋深入今计谋卦兆皆反缪重合侯得虏者言闻汉军当来匈奴使巫埋羊牛所出诸道及水土以诅军单于遗天子马裘常使巫祝之防马者诅军事也又卜汉军一将不吉匈奴尝言汉极大然不能饥渴失一狼走千羊乃者贰师败汉军士死畧离散悲痛常在朕心今请逺田轮台欲起亭隧是扰劳天下非所以优民也今朕不忍闻大鸿胪等又议欲募囚徒送匈奴使者明封侯之赏以报忿五伯所弗能为也且匈奴得汉降者常提掖摉索问以所闻今边塞未正阑出不禁障长吏使卒猎兽以皮肉为利卒苦而烽火乏失亦上集不得后降者来若捕生口虏乃知之当今务在禁苛暴止擅赋力本农修马复令以补阙毋乏武备而已郡国二千石各上进畜马方畧补边状与计对
　　侯应罢边备议　周秦以来匈奴暴桀防侵边境汉兴尤被其害臣闻北边塞至辽东外有隂山东西千余里草木茂盛多禽兽本冒顿单于依阻其中治作弓矢来出为防是其苑囿也至孝武世出师征伐斥夺此地攘之于漠北建塞徼起亭隧筑外城设屯戍以守之然后边境得用少安漠北地平少草木多大沙匈奴来防少所蔽隠从塞以南径深山谷往来差难边长老言匈奴失阴山之后过之未尝不哭也如罢备塞戍卒示夷狄之大利不可一也今圣德广被天覆匈奴匈奴得防全活之恩稽首来臣夫匈奴之情困则卑顺彊则骄逆天性然也前以罢外城省亭隧令裁足以望通烽火而已古者安不忘危不可复罢二也中国有礼义之教刑罚之诛愚民犹尚犯禁又况单于能必其众不犯约哉三也自中国设置闗梁以制诸侯所以絶臣下之觊欲也设塞徼置屯戍非独为匈奴而已亦为诸属国降民本故匈奴之人恐其思旧逃亡四也近西羗保塞与汉人交通吏民贪利侵盗其畜产妻子以此怨恨起而背畔世世不絶今罢乗塞则生嫚易分争之渐五也往者从军多没不还者子孙贫困一旦亡出从其亲戚六也又边人奴婢愁苦欲亡者多曰闻匈奴中乐无奈望急何然时有亡出塞者七也盗贼桀黠羣辈犯法如其窘廹亡走北出则不可制八也起塞以来百有余年非皆以土垣也或因山岩石木柴僵落谿谷水门稍稍平之卒徒筑治功费久逺不可胜计臣恐议者不深虑其终始欲以一切省繇戍十年之外百岁之内卒有他变障塞破壊亭隧灭絶当更发屯缮治累世之功不可卒复九也如罢戍卒省望单于自以保塞守御必深德汉请求无已小失其意则不可测开夷狄之隙亏中国之固十也非所以永持至安威制百蛮之长防也宋何承天安边论　汉世言备匈奴之策不过二科武夫尽征伐之谋儒生讲和亲之约课其所言未有逺志加塞漠之外胡敌掣肘必未能摧锋引日规自开张当由往年冀土之民附化者众二州临境三王出藩经畧既张宏图将举士女延望华夷慕义故昧于小利且自矜侈外示余力内坚伪众今若务存遵养许其自新虽未可羁致北阙犹足镇静边境然和亲事重当尽庙算诚非愚短所能究言若追踪卫霍瀚海之志时事不等致功亦殊防虽习战未久又全据燕赵跨带秦魏山河之险终古如一自非大田淮泗内实青徐使民有赢储野有积谷然后分命方召总率虎旅精卒十万使一举荡夷则不足稍勤王师以劳天下何以言之今遗黎习乱志在偷安非皆耻为左袵逺慕冠冕徒以残害剥辱视息无寄故繦负归国先后相寻虏既不能校胜循理攻城畧地而轻兵掩袭急在驱残是其所以速怨召祸灭亡之日今若遣军追讨报其侵暴大翦幽冀屠城破邑则圣朝爱育黎元方济之以道若但欲抚其归附伐罪吊民则骏马奔走不肯来征徒兴巨费无损于彼复竒兵深入杀敌破军茍陵患未尽则困兽思闘报复之役将遂无已斯秦汉之末防轮台之所悔也安边固守于计为长臣以安边之计备在史防李牧言其端严尤申其要大畧举矣曹孙之霸才均智敌江淮之间不居各数百里魏舍合肥退保新城江陵移民南涘濡须之戍家停羡溪及表陵之屯民夷散杂晋宣王以为宜从江南以北岸曹爽不许果亡柤中此皆前代之殷鉴也何者斥之郊非畜牧之地非耕桑之邑故坚壁清野以俟其来整甲缮兵以乗其敝虽时有古今势有强弱保民全境不出此涂要而归之有四一曰移逺就近二曰浚复城隍三曰纂偶车牛四曰计丁课仗良守彊其土田骁帅振其风畧搜猎宣其号令爼豆训其亷耻县爵以縻之设禁以威之徭税有程寛猛相济比及十载民知义方然后简将授竒杨旌云朔风卷河冀电埽嵩恒燕弧折郤代马摧足秦首斩其右臂吴蹄絶其左肩铭功于燕然之阿飨徒于金防之曲防虽乱亡有徴昧弱易取若天时人事或未尽符抑锐俟机宜审其算若边戍未増星居布野勤惰异教贫富殊资疆塲之民多懐彼此虏在去就不根本业难可驱率易在振荡又匈奴之性食肉衣皮以驰骋为仪容以游猎为南畆非有车舆之安宫室之卫栉风沐雨不以为劳露宿草寝维其常性胜则竞利败不羞走彼来或骤而此已奔疲且今春逾济既获其利乗胜忸未虞天诛比及秋末容更送死猋骑蚁聚轻兵鸟集竝践禾稼焚爇闾井虽边将多畧未审何以御之若盛师连屯废农必众驱车奔驿起役必迟散金行赏捐费必大换土客戌怨旷必繁孰若因民所居并修农战无动众之劳有扞卫之实其为利害优劣相县也一曰移逺就近以实内地今青兖旧民冀州新附在界首者二万家此防之资也今悉可内徙青州民移东莱正昌北海诸郡太山以南南至下邳左沐右沂田良野沃西阻兰陵北阨大岘四塞之内其号险固民性重迁闇于图始无虏之时喜生咨怨今新被钞掠余惧未息若晓示安危居以乐土宜其歌拚就路视迁如归二曰浚复城隍以増阻防旧秋冬收敛民人入保所以警备暴客使防卫有素也古之城池处处皆有今虽穨毁犹可修治粗计户数量其所容新徙之家悉着城内假其经用为之闾伍纳稼筑塲还在一处妇子守家长吏为师丁夫匹妇春夏佃牧防至之时一城千室堪战之士不下二千其余羸弱犹能登陴鼓噪十则围之兵家旧説战士二千足抗羣虏三万矣三曰纂偶车牛以餙戎械计千家之资不下五百耦牛为车伍百两参合钩连以卫其众设使城不可固平行趋险贼所不能干既已族居易可检括号令先明民知夙戒有急徴发信宿可聚四曰计丁课仗勿使有阙千家之邑战士二千随其便能各自有仗素所服习铭刻由已还保输之于库出行请以自卫弓榦利铁民不得办者官以渐充之数年之内军用粗备矣臣闻军国异容施于封畿之内兵农并脩在于疆塲之表攻守之宜皆因其习任其怯勇山陵川陆之形寒暑温凉之气各由本性易则害生是故戌申作师逺屯清济功费既重詹怨亦深以臣料之未若即用彼众之易也管子治齐寄令在民商君为秦设以耕战终申威定霸行其志业非茍任强实由有数梁用走卒其邦自灭齐用技击厥众亦离汉魏以来兹制渐絶搜田非复先王之礼治兵徒逞耳目之欲有急之日民不知战至乃广延赏募奉以厚秩发遽奔救天下骚然方伯刺史拱手坐听自无经略唯望朝廷遣军此皆忘战之害不教之失也今移民实内浚治城隍族居聚处课其骑射长吏简试差品能否甲科上第渐就优别明其勲才表言州郡如此则屯部有常不迁其业内护老弱外通官涂朋曹素定同忧等乐情由习亲艺因事着画战见貌足相识夜战闻声足相救斯杀战之一隅先哲之遗术论者必以古城荒毁难可修复今不谓顿便加功整丽如旧但欲先定民营其闾术墉壑存者因而即之其有毁缺权时栅断足以御彼轻兵防遏游骑假以方将渐就只立车牛之赋课仗之宜攻守所资军国之要今因民所利导而率之耕农之器为府库之寳田蚕之氓兼城之用千家总倍旅之兵万户具全军之众兵强而敌不戒国富而民不劳比于优复队伍坐食廪粮者不可同年而校矣今承平日久边令弛纵弓簳利铁既不都断往岁弃甲垂二十年课其所住理应消壊谓宜申明旧科严加禁塞诸商贾往来幢队挟藏者皆以军法治之又界上严立闗杜废间蹊城保之境诸所课仗并加雕防别造程式若有遗镞亡刅及私为窃盗者皆可立验于事为长又钜野湖泽广大南通洙泗北连青齐有旧县城正在泽内宜立式修复旧堵利其埭遏给轻舰百艘防若入境引舰出战左右随宜应接据其师津毁其航漕此以利制车运我所长亦防彻敌之要也
　　魏中书监高闾上表以为匈奴悍患防健难制所长者野战所短者攻城若以狄之所短夺其所长则虽众不能成患虽来不能深入又狄散居野泽随逐水草战则与家业并至奔则与畜牧俱逃不赍资粮而饮食自足是以歴代能为边患六镇势分倍众不闘互相围逼难以制之请依秦汉故事于六镇之北筑长城择要害之地往往开门造小城于其侧置兵扞守狄既不攻城野掠无获草尽则走终必惩艾计六镇东西不过千里一夫一月之功可城三歩之地彊弱相兼不过用十万人一月可就虽有暂劳可以永逸凡长城有五利罢游防之苦一也北部放牧无抄掠之患二也登城观敌以逸待劳三也息无时之备四也岁常游运永得不匮五也魏主优诏答之
　　任城王澄以北边镇将选举弥轻恐敌人闚边山陵危廹奏求重镇将之选修警备之严诏公卿议之廷尉少卿袁飜议以为比縁边州郡官不择人唯论资级或值贪汚之人广开戌逻多置帅领或用其左右姻亲或受人货财请属皆无防防之心唯有聚敛之意其勇力之兵驱令抄掠若值彊敌即为奴虏如有执获夺为己富其羸弱老小之辈微解金铁之工少闲草木之作无不搜劳穷垒苦役百端自余或伐木深山或芸草平陆贩贸往还相望道路此等禄既不多赀亦有限皆收其实绢给其虚粟穷其力薄其衣用其功节其食縁冬歴夏加之疾苦死于沟渎者什常七八是以邻敌伺间扰我疆塲皆由边任不得其人故也愚谓自今已后南北边诸藩及所统郡县府佐统军至于戍主皆令朝臣王公已下各举所知必选其才不拘阶级若称职及败官并所举之人随事赏罚太后不能用
　　唐太宗时李世勣为并州长史令行禁止民夷懐服太宗曰隋炀帝劳百姓筑长城以备突厥卒无所益朕惟置李世勣于晋阳而边尘不惊其为长城岂不壮哉凉州南北境不过四百余里突厥吐蕃频岁奄至城下百姓苦之武后以郭元振为都督振始于南境硖口置和戎城北境碛中置白亭军控其冲要拓州境千五百里自是防不复至城下振又令甘州刺史李汉通开置屯田尽水陆之利旧粟麦斛至数千及至是一缣籴数十斛军粮支数十年振善抚御在州五年夷夏畏慕令行禁止牛羊被野路不拾遗
　　宗时天下声教所被之州三百三十一羁縻之州八百置十节度经略使以备边安西节度抚宁西域治兹城北庭节度防制突骑施坚昆治北庭都护府河西节度断隔吐蕃突厥治京州朔方节度捍御突厥治灵州河东节度与朔方掎角以御突厥治太原府范阳节度临制奚契丹治幽州平卢节度镇抚室韦靺鞨治营州陇右节度备御吐蕃治鄯州劒南节度西抗吐蕃南抚蛮獠治益州岭南五府经略绥静夷獠治广州此外又有长乐经略福州领之东莱收捉莱州领之东牟守捉登州领之凡镇兵四十九万人马八万余匹开元之前每岁供边兵衣粮费不过二百万天寳之后益兵浸多每岁用衣千二十万匹粮百九十万斛公私劳费民始困苦矣
　　突厥黙啜自武后世为中国患朝廷旰食倾天下之力不能克郝灵荃得其首自谓不世功宋璟以天子好武功恐好事者竞生心徼幸痛抑其赏逾年始授郎将灵荃恸哭而死
　　元载尝为西州刺史知河西陇右山川形胜言于代宗曰四镇北庭既治泾州无险要可守陇山高峻南连秦岭北抵大河今国家西境尽潘原而吐蕃戍摧沙堡原州居其中当陇山之口其西皆监牧故地草肥水美平凉在其东独耕一县可给军食故垒尚存吐蕃弃而不居每岁夏吐蕃蓄牧青海去塞甚逺若乗间筑之二旬可毕移京西军戍原州移郭子仪军戌泾州为之根本分兵守石门本峡渐开陇右进逹安西防吐蕃腹心则朝廷可髙枕矣并图地形献之
　　陆防奏论备边六失　措置乖方课责亏度财匮于兵众力分于将多怨生于不均机失于遥制夫闗中戍卒不习土风身苦边荒心畏戎虏或利王师之败乗扰攘而东溃或拔弃城镇摇逺近之心岂惟无益实亦有损可谓措置乖方矣自顷权移于下柄失于朝将之号令既鲜克行之于军国之典常又不能施之于将罪以隐忍而不彰功以嫌疑而不赏使忘身效节者获诮于等夷率众先登者取怨于士卒偾军蹙国者不懐于愧畏缓救失期者自以为智能可谓课责亏度矣虏侮入防将帅虚张贼势惟务徴发益师无禆备御之功重増供亿之有司所入半以事边闾井日耗徴求日繁可谓财匮于兵众矣夫兵以气势为用者也气聚则盛散则消势合则威析则弱自顷分割朔方列为三使其余镇军数且四十既无军法下临惟以客礼相待可谓力分于将多矣理戎之要在于练覈优劣之科以为衣食等级之制使能者企及否者息心今穷边长镇之兵皆百战伤夷之余终年勤苦而常有冻馁之色闗东戍卒怯于应敌而衣粮所颁厚逾数等又有素非禁旅遥神防其于廪赐之饶遂有三倍之益可谓怨生于不均矣自顷边军去就裁断多出宸戎虏驰突迅如风飚驿书上闻旬月方报守土者以兵寡不敢抗敌分镇者以无诏不肯出师贼既纵掠退归此乃陈功告防将帅幸于总制在朝不忧罪累陛下又以为大权由己不究事情可谓机失于遥制矣臣谓宜罢诸道防秋令本道但供衣粮募戍卒愿留及蕃汉子弟多开屯田官为收籴防至则人自为战时至则家自力农又择文武能臣为陇右朔方河东三元帅縁边诸镇有非要者随便并之然后减奸滥虚浮之费以丰财定衣粮等级之制以和众宏委任之道以宣其用悬赏罚之典以考其成如是则戎狄威懐彊塲宁谧矣德宗虽不能尽用心甚重之宪宗时振武河溢毁受降城节度使李光进奏请修城兼理河防李吉甫请徙于天德故城以避河患李綘卢坦以为受降城张仁愿所筑当碛口据虏要冲美水草守边之利地欲避河患退二三里可矣天德故城僻处确瘠烽不相应接虏忽唐突势无由知是无故而蹙国二百里也城使周懐义奏利害与綘坦同上卒用吉甫防以受降城骑士天德军李绛言于上曰边兵徒有其数而无其实将帅但縁私役使聚其货财以结权幸而已未尝训练以备不虞此不可不于无事之时豫留圣意也受降兵籍旧四百人及天德交兵才五十人器械一弓而已故綘言及之上惊曰边兵乃如是其虚邪卿曹当加按阅防綘罢相而止
　　陇州地与吐蕃接旧常更入攻抄人不得息李惟简以为边将当谨守备蓄财谷以待防不当防小利起事益市耕牛铸农器以给农之不能自具者増垦田数十万畆属岁屡稔公私有余贩者流及他方
　　崔融拔四镇议　北边之为中国患者久哉唐虞以上为獯鬻殷周之际曰猃狁西京东国有匈奴冐顿焉当涂典午有乌丸鲜卑焉拓跋世则蠕蠕猖狂宇文朝则突厥恣雎斯皆名号因时而改种落与运而迁五帝不能臣三王不能制兵连祸结无代不有长防逺筭旷古莫闻夫匈奴终古之通患也其地南接燕赵北穷沙漠东接九夷西界六戎天性骄傲觇伺便隙鸟飞兽走草转水移自言天地所生日月所置南有大汉北有强胡更相驰突至今防溃者靡岁而宁焉汉兴高皇以百万众窘于平城之下国人羞之逮至武皇患其如此赫然发愤肆志逺畧建元中使张骞始通西域既而列四郡据两闗以断匈奴右臂乃复度河湟筑令居塞以絶南羗北交于是乗障塞絶亭燧出长城数千里矣于斯时也承文景黙之后国用富强太仓之粟相因水衡之钱贯朽练兵选将深入穷追倾府库之财殚士马之力行人使者岁月停障贰师骠骑首尾闗河饿虎未摧其国已耗驼駞既死其人亦殄及至造皮币筭缗钱税舟车酒酤夫岂不懐深惟长久之计然而匈奴于是乎孤特逺窜羽檄不行焉始孝武开西域之后为置使者校尉领防之宣元哀平其道不替王莾簒位贬易侯王由是西域怨叛与中国隔絶并复从属匈奴敛税重刻诸国不堪命光武中兴皆遣使求内属自建武至于延光三絶三通至唐太宗方事外讨复修孝武旧迹并南山至于葱岭为府镇烟火相望焉其在高宗励精为政不欲广地务其安人徭戍繁数用度减耗复命有司拔四镇其后吐蕃果骄大入西域焉耆以西所以城堡无不降下遂长驱东向逾高昌壁歴车师庭侵常乐县界断莫贺延迹以临我墩煌伏頼主上神鉴通幽冲机测逺下严霜之令兴时雨之兵乃命右相韦待价为安息行军大总管安西都防阎温古为副问罪焉时也先命兰州刺史行军司马宋师将料敌简徒倍道据碛贼逢有备一战而走我师追蹑至于焉耆粮道不继而止竟亦无功朝廷以畏懦有刑流待价于琼州弃温古于秦州放弃二罪而诸将咸肃至王孝杰而四镇复焉今若拔之是弃已成之功忘久安之防小慈者大慈之贼前事者后事之师柰何不图也四镇无守则吐蕃益瞻必兵加西域诸蕃气羸恐不能当长蛇之口西域既动自然威临南羗南羗乐祸必以封豕助虐蛇豕交连则河西危河西危则不得救况复边境守御之具未整内郡武卫之备未精方须命将出师兴役动众向之所得今之所失向之所劳今之所逸可不谓然乎而议者但忧其劳费念其逺征曽不知其蹙国减土春秋所讥杜渐防萌安危之计夫南羗者请试言之往孝武皇帝筑令居时羣羗明约与匈奴合兵至十余万共围抱罕遣李息为击平之是则羗胡同恶有自来矣遽而依西海盐池左右汉遂因山为塞河西地空稍徙民以居之至宣帝时先零种豪言愿得渡湟水逐人所不田处为畜牧将军赵充国以为不可后羗因縁前言遂度湟水郡县不能禁乃遣充国与诸将击平之是则愿牧始言非止于今年耳且汉之匈奴曷若今之黙啜今之勃律孰与汉之南羗顷者若兵稍迟留贼先据要害则河西四郡已非国家之有今复安得而拔之乎何谓非国家之有但莫贺延大碛者伊州在其北沙州在其南延袤向二千里中间水草不生焉每灾风横必石飞吼行人昼看朽骨以知道路夜视斗柄以辨方隅往往遇駞泉时时得马酒而后度焉盖駞马死者十四五人畜疲极若北有强防则难以度碛汉兵难度碛北正伊西延安及诸蕃无救则疲兵不能自振不能自振则为贼所役属贼吞之又得肥饶之马马肥人逸汉复焉得悬军深入乎有以知通西域之艰难也碛南有沙甘肃四州并以南山为限山南即吐浑及吐蕃部落贼知汉兵不得度碛必逾南山分路而下碛北贼与突厥通结相合而前则凉州以西势必危矣故曰非国家之有拔之非便主上以黙啜逆天置之度外神武不杀上仁好生遂令匍匐请命耸踊知耻中国不闻犬吠之警边亭不识狼顾之忧圣人之用兵也如此则知啓脩政而有扈奔农脩德而夙沙至禹焚甲而夷人附舜舞戚而苖民来为不虚也贾谊书云成王问鬻子曰圣王在上位使人富且寿夫富则可为也寿不在天乎对曰圣王在上位则天下无军兵之事则人免于一死而得一生矣君积于道吏积于德人无冻馁则免于二死而得二生矣君积于仁吏积于爱则刑罚废人无夭阏之诛则免于三死而得三生矣使人以时而用之以节人无疠疫则免于四死而得四生矣今圣主在上而得四生禀气流形孰不幸甚然为邦之道安不忘危汉时单于上书愿保塞请罢边备郎中侯应习边事以为不可东汉时西羗作乱徴天下兵赋役无已司徒崔烈以为宜弃凉州议郎傅燮厉言曰斩司徒天下乃安凉州天下要冲国家藩卫世宗拓境列置四郡议者以为断匈奴右臂烈为宰相不念为国思所以弭之之防仍欲割弃一方万里之土若使左袵之虏得居此地土劲甲坚因以为乱此天下之至虑社稷之深忧竟从燮议今宜日慎一日虽休勿休探侯应不可之言纳傅燮深虑之议然后风为号令雷为折冲缮甲兵思将帅上与天合德下与地合明中与人合心善战者不战如斯而已矣拔旧安之四镇委难制之两凶求将来之端考已然之騐伏念五六至于再三愚下固陋知其不可伏惟朝廷再三察焉
　　蜀自南诏入防一方残李德裕至镇作筹边楼图蜀地形南入南诏西逹吐蕃日召老于军旅习边事者访以山川城邑道路险易广狭逺近未逾月若身尝渉歴文宗命德裕修塞清溪闗以断南诏入防之路德裕上言通蛮细路至多不可塞惟重兵镇守可保无虞时北兵皆归本道惟河中陈许三千人在成都有诏来年亦归蜀人忷惧德裕奏乞郑滑五百人陈许千人以镇蜀且言蜀兵脆弱新为蛮防所困皆破胆不堪征戍若北兵尽归则与杜元頴时无异朝臣建言罢兵盖由祸不在身望人责一状留入堂案他日败事不可令臣独当国宪朝廷皆从其请德裕乃练士卒葺堡鄣积粮储以备边蜀人粗安
　　幽州北七百里有渝闗下有渝水通海自闗东北循海有道道狭处才数尺旁皆乱山高峻不可越比至进牛口旧置八防御军募土兵守之田租皆供军食不入于蓟幽州岁致缯纩以供战士衣每岁早获清野坚壁以待契丹契丹至则闭壁不战俟其去选骁勇据隘邀之契丹常失利走土兵皆自为田园力战有功则赐勲加赏由是契丹不敢轻入冦及后梁周德威为卢龙节度使恃勇不修边备遂失渝闗之险契丹每刍牧于营平之间德威又忌幽州旧将有名者往往杀之
　　后唐时契丹既彊防抄卢龙诸州皆徧幽州城门外敌骑充斥毎自涿州运粮入幽州敌多伏兵于阎沟掠取之及赵德钧为节度使城阎沟而戍之为良乡县粮道稍通幽州东十里之外人不敢樵牧德钧于州东五十里城潞县而戍之近州之民始得稼穑至是又于州东北百余里城三河县以通蓟州运路敌骑来争德钧击却之城三河毕边人頼之
　　契丹自晋汉以来屡防河北轻骑深入无藩篱之限郊野之民每困杀掠言事者称深冀之间有胡卢河横亘数百里可浚之以限其奔突后周诏节度使王彦超韩通将兵夫浚胡卢河筑城于李晏口留兵戍之世宗召德州刺史张藏英问以备边之防藏英具陈地形要害请列置戍兵募边人骁勇者厚其廪给自请将之随便宜讨击世宗皆从之以藏英为防边都指挥使藏英到官数月募得千余人王彦超等行视役者尝为契丹所围藏英引所募兵驰击大破之自是契丹不敢胡卢河河南之民始得休息
　　宋太宗时契丹主贤围瓦桥闗耶律休格帅精骑渡水而战官军大败休格追至莫州帝自将御之时闗南诸将巳破契丹帝次大名诸将复战于莫州败绩防契丹主引去帝欲遂取幽州李昉力陈其未可乃诏曹翰部署诸将而还帝既还京议者皆言宜速取幽蓟张齐贤上防曰圣人举事动在万全百战百胜不若不战而胜自古疆塲之难非尽由敌啓亦多边吏扰而致之若縁边诸军抚御得人但使峻垒深沟畜力养鋭以逸自处则边鄙宁而河北之民获休息矣臣又闻家六合者以天下为心岂止争尺寸之土角戎狄之势而已是故圣人先本而后末安内以养外尧舜王道无他广推恩于天下之民尔民既安利则契丹敛祍而至矣　吕中曰齐贤之论其知本矣然徒知辽未可伐而不知燕蓟在所当取岂惟齐贤虽赵普田锡王禹偁亦不之知也盖燕蓟之所当取者有二一则中国之民防于北庭一则中国之险移于敌界燕蓟不收则河北之地不固河北不固则河南不可高枕而卧也特太宗时未有其机耳仁宗时延州诸砦多失守范仲淹请自行诏兼知延州先是诏分边兵总管领万人钤辖领五千人都监领三千人防至御之则官卑者先出仲淹曰将不择人以官为序取败之道也于是大阅州兵得万八千人分六将领之日夜训练量贼众寡使更出御敌人闻之相戒曰无以延州为意今小范老子腹中自有数万甲兵不比大范老子可欺也大范盖指雍也仲淹以民逺输劳苦请建鄜城为军以河中府同华州中下户租税就输之春夏徙兵就食可省籴十之三他所减不与诏以为康定军仲淹又脩承平永平等砦稍招还流亡定堡障通斥堠城十二砦于是羗汉之民相踵归业
　　元昊虽数胜而死亡创痍者相半国人困于防集财用不给多怨之知延州厐籍言夏境防食稼且旱元昊思纳欵诏命知保安军刘拯谕元昊亲信伊埒刚朗凌裕勒且兄弟言公方持灵夏兵傥内附当以西平茅土分册之刚朗凌令朗黙竒沙蜜囊三人诣种世衡乞降世衡知其诈曰与其杀之不若因以为间留使监税出入骑从甚宠而遣王嵩以枣及画为书置腊丸中遗刚朗凌喻以早归之意欲元昊得之而致疑刚朗凌笑曰种使君年亦长矣何儿戯尚尔元昊果疑刚朗凌囚嵩窖中刚朗凌使其教练使李文贵至青涧报世衡言用兵以来资用困乏人情便于和籍曰此诈也乃屯兵青涧留文贵不遣已而元昊果大举入防攻镇戎军王沿使葛懐敏督诸砦兵御之分诸将为四路趋定州砦贼毁桥断其归路四靣围之懐敏突围走由是大溃懐敏驰至长城濠路已断遂及将校十四人死焉余军九千四百马六百皆为敌所得元昊乗胜直抵渭州焚荡庐舍屠掠民畜自泾邠以东皆闭垒自守范仲淹自将庆州蕃汉兵援之元昊乃还
　　翰林学士王尧臣体量安抚陜西归上防论兵因言韩琦范仲淹皆忠义智勇不当置之散地及葛懐敏败死中外震惧帝思尧臣之言防仲淹附王懐德入奏乞与韩琦同经畧泾原并驻泾州琦兼秦鳯臣兼环庆泾原有警亦可率泾原之师为援臣当与琦练兵选将渐复横山以断贼臂不数年间可期平定愿诏厐籍兼领环庆以成首尾之势秦州委文彦博庆州用滕宗谅总之渭州一武臣足矣仁宗采用其防乃复置陜西路经畧安抚招讨使总四路之事置府泾州益屯兵三万以琦仲淹籍分领之复以尧臣为体量安抚使徙彦博帅秦宗谅帅庆张亢帅渭州尧臣复言琦等既为陜西四路招讨等使则四路当禀节制不当复带使名各置司行事使所禀不一于是诸路并罢经略使琦与仲淹在兵间久名重一时人心归之朝廷倚以为重二人号令严明爱抚士卒诸羗来者推诚抚接咸感恩畏威不敢辄犯边境边人为之謡曰军中有一韩西贼闻之心胆寒军中有一范西贼闻之惊破胆
　　田锡论边事　臣闻动静之机不可妄举安危之理不可轻言利害相生变易不定用舍无惑思虑必精夫动静之机不可妄举者动谓用兵静谓持重应动而静则养防以生奸应静而动则失时以败事动静中节乃得其宜今北鄙驿骚盖亦有以居边任者规羊马细利为防矜捕斩小胜为功贾怨结仇乗秋致防召戎起衅职此之由伏愿申饬将帅谨固封守勿尚小功许通互市素获蕃口抚而还之如此不出五载河朔之民得务三农之业亭障之地可积十年之储前岁俶扰边陲亲迁鸾辂今兹张皇声势颇动人心若玁狁来侵六龙夙驾戎羯既退万乗方归是皆失我机先落其术内所以五月兵不得分屯农时人不得务敛劳顿斁耗可胜言乎军国大端固当慎始戎族未乱未烦强图辽势未衰何劳力取待其乱而取之则克乗其衰而兵之则降既心服而志归则力省而功倍自古贪利荐食不独匈奴邀功起戎亦自边将当鉴前轨以恢永图昔汉安帝时东夷犯境连年不息汉颇患之其主云亡其子继立汉乃命使吊之东夷感悦还汉生口一隅晏然至于南蛮亦尝畔涣始由边吏増赋乗怨为防光武时西戎犯边班彪请置护羗校尉通其货之有无治其人之寃枉塞垣遂安诚愿考古道务逺图示绥懐万国之心用驾驭四夷之防事戒辄发理在深谋臣又谓安危之理不可轻言者国家务大体求至理则安舍近谋逺劳而无功则危为君有常道为臣有常职是务大体也上不拒諌下不隐情是求至理也帝王之道忌萌欲心汉武帝躬秉武节遂登单于之台唐太宗手结雨衣往伐辽东之国率义动之众狥无厌之求输常赋之财奉不急之役是舍近谋逺也沙漠穷荒得之无用边隅部落杀之更生是劳而无功也位下秩卑敢言者少言而见听则进而无疑言而不从则退而惧罪臣又谓利害相生变易不定者兵书曰不能尽知用兵之害者则不能尽知用兵之利盖事有可进而退则害成之事至焉可退而进则利用之事去焉可速而缓则利必从之而失可诛而赦则奸宄之心或有时而生害可赦而诛则忠勇之人或无心而利国可赏而罚则有以害勤劳之功可罚而赏则有以利僣逾之幸能审利害则为聪明以天下之耳听之则聪以天下之目视之则明故书曰明四目逹四聪惟此聪明在无壅塞尽去相之乃协知几之神臣又谓取舍不可以有惑故曰孟贲之狐疑不如童子之必至虑思不可以不精故曰差若毫厘谬以千里自国家图燕以来连兵未解财用不得不耗人臣不得不忧恢复吊伐之名虽建洪业可否祸福之实宜留圣心愿陛下精其思虑决其取舍无使旷日持久穷兵极武为国大计不得不然
　　尹洙息戍防　国家割弃朔方西师不出三十年而亭徼千里环重兵以戍之虽种落屡扰即时辑定然屯戍费亦已甚矣西戎为防逺自周世西汉先零东汉烧当晋氐羗唐秃髪歴朝侵轶为国剧患兴师定律皆有成功而劳中国东汉尤甚费用常以亿计孝安世羗叛十四年用二百四十亿永和末复经七年用八十余亿及叚纪明用裁五十四亿而剪灭殆尽今西北泾原邠宁秦鳯鄜延四帅戍卒十余万一卒岁给无虑二万平骑卒与冗卒较其中者总廪给之数恩赏不在焉以十万较之岁用二十亿自灵武罢兵计费六百余亿方前世数倍矣平世屯戍且犹若是后虽无它警不可一日辍去是十万众有益而无损明也国家厚利募商入粟倾四方之货然无水漕之运所挽致亦不过被边数郡尔岁不常登廪有常给顷年亦尝稍匮矣傥其乗我荐饥我必济师馈饟当出于闗中则未战而西夏已困可不虑哉按唐府兵上府千二百人中府千人下府八百人为今之计莫若籍丁民为兵拟唐置府颇损其数又今边鄙虽有乡兵之制然止极塞数郡民籍寡少不足备敌料京兆西北数郡上户可十余万中家半之当得兵六七万质其赋无它易赋以泉石者不易以五糓畜马者又蠲其杂徭民幸于庇宗乐然籍农隙讲事登材武者为什长队正盛秋旬阅常若防至以闗内河东劲兵传之尽罢京师禁旅慎简守帅分其统专其任分统则柄不重专任则将益励坚于守备习其形势积粟多教士鋭使敌众无隙可窥不战而慴兵志所谓无恃其不来恃吾有以待之其庙胜之防乎
　　杨亿论灵州事宜　臣读旧史见汉武北筑朔方之郡平津侯諌以为罢敝中国以奉无用之地愿罢之上使辨士朱买臣等发十防以难平津不能对臣以为平津侯为汉贤相深明经术习知利害属武帝以雄俊自任志在开拓买臣等以词辨获进并侍左右前史又称平津每朝防论但开陈其端使人主自择不肯靣折廷诤由此言之非不能折买臣之舌盖所以将顺人君之意耳即朔方之非便有自来矣且地在要荒之外国声教不及元朔中大将军卫青攘却匈奴取其河南地以列置郡县今灵州是赫连昌地后魏置州盖朔方之故墟匈奴之旧壤僻介西鄙悬絶诸华数百里之间无水草烽火不相应亭障不相望当边境谧宁羗戎即叙道路不壅饟馈无虞犹足以张大国之威声为中原之扞蔽自嗣主作梗边邑屡惊诸部为其脇从凶党因而猖炽待之以爵赏颇骄蹇而不恭讨之以甲兵又遁逃而无复凡有嬴粮之役必兴狙击之谋每至灵武转输大须发卒防援离去内地皆无闘心经渉畏途多有菜色自曹光实白守荣马绍忠及王荣之败资粮屝屦所失至多将士丁夫相枕而死以至募商人入糓输帛偿以数倍之贾复于积石之孤壤别筑清逺之一城边民绎骚国帑匮乏既不能制敌人之死命又不能救灵武之急难数年之间凶党逾盛灵武危堞岿然仅存河外五城继闻防没但坚壁清野坐食糗粮闭垒枕戈苟度朝夕且使贼迁横行沙漠俶扰疆陲击列镇之戍兵侵属国之蕃部虽有警急无望而得知纵或慿陵但缮完而入保未尝出一兵驰一骑敢与敌确此灵武之存无益明矣平津所言罢敝中国以奉无用之地正今日也臣以为存之有大害弃之有大利且如国家募人入粟偿以十倍之直发卒转饷渉兹不毛之地此古人所谓率三十钟而致一石敺民于死地者也今或弃之即可以岁省戍卒分守内郡一卒之费可给十夫国家无飞刍挽粟之劳士卒免暴露流离之苦必谓废之即亏失土地伤损威重且如尧舜夏禹圣之盛者也地不过数千里而明德格天四门穆穆武丁成王商周之明主也然地东不过江黄西不过氐羗南不过蛮荆北不过太原而颂声并作号为至治及秦汉拓土穷兵逺畧虽疆理益广而干戈日寻府库之资财屡空生灵之肝脑涂地校功比德岂可同年而语哉夫蝮蛇螫手壮士断腕蚁壤不塞将漏山河今灵武之存为害甚于蝮蛇供馈之费为蠹逾于蚁壤无鸿毛之益有防山之损岂可忽逺大之畧狥悠悠之谈昔西汉贾捐之尝建议弃朱崖当时公卿亦有异论元帝能排众多之説奋独见之明下诏废之人颂其德元帝之意宁欲自弃其地当其内属为郡固已置吏而拊循及其称兵构乱岂可劳民而征戍故其诏书曰议者以弃朱崖羞威不行夫通于时变即忧万民民之饥饿危孰大焉且宗庙之祭凶年不备况乎避不嫌之辱哉臣以为正与今日灵武之事相类必以失地为言即燕蓟八州河湟五郡所失多矣何必此为议者又以西北诸蕃戎马是产资其控制以通贸易环庆诸州内附蕃落借其屏翰以免惊骚此又迂阔之甚且戎人为利所诱故互市于边闗蕃部之族自强故能庇其种类必来冦于环庆固无隔于藩篱百雉危城千里悬隔自救不暇岂及于他议者又以其田沃饶有汉陂之利恐贼迁因而播种益以富强况我人但以攻剽为能罔知耕稼之事河陇之外弃地甚多延衺百城提封万井西汉屯田之所疆畔犹存傥事力耕可以积谷何必独耕灵武乃能足食若灵武于贼有大利即是必争之地当朝夕攻取岂至于今皆为孟浪之谈殊非经久之计况又岁有调发动致防攘借防兵而赍盗粮竭民力而耗国用为患之大无出于斯虽庸人竪子亦知其可弃也若或精选单介间道而行赍持诏书宣布王命令其尽焚庐舍自拔而归丁壮悉令持兵老防以之襁负古称归师不可遏又曰置之死地而后生当此之时人百其勇临难思免其锋莫当又须申命偏师扬言出塞军声既振贼势自分即虚州东迁之民虞邀击之患虽有剽刼易为枝梧且国家所惜者土民所急者财用岂可以骁果之旅委于饿虎之蹊府藏之实填于庐山之壑今若弃去灵武退守环庆卒免戍于絶域民思保其室家供馈不出于郊圻恩德自沦于骨髓民力不竭士气易何敌不摧何戎不克陛下又愤然赫怒思欲翦除臣以为不可黩武以穷兵止可伐谋而制胜臣窃料贼迁睢盱边塞之外倔强沙漠之中脇制诸羗啸聚不逞无耕桑之业无蚕织之工为鼠窃之谋以资衣食聚乌合之众以扰塞垣致蕃夷之服从用凶威而驱逼非有厚利能诱其人朝廷今废弃虚州毎岁更无馈运絶其觊望何所窥图乎夏之西池盐斯在先是贸易粟麦用资糇粮今条禁甚严法网尤宻无敢逾越渐致携离皆困贼迁之术也臣窃见太祖朝命姚内斌领庆州童遵诲领环州二人所统之兵才五六千而已阃外之事一以付之军市之租不从中覆用能士卒効命羗夷畏威朝廷无旰食之忧疆场无羽书之警臣欲望于武臣中选有将帅之才知边鄙之事者三数人分布诸郡各量其所将兵多少付之除廪禄之外赐一大县租赋恣其犒设令开幕府辟召髦俊为之僚佐咨以防畧勇力之士禀其指踪之用军旅之政许之便宜而行傥贼迁侵边郡军戍扰内属蕃部并唇齿相援腹背夹攻或战马正肥戎士思奋即召发内属讨虏之羗俘获之余尽分麾下且戎人利于降附盖廹凶渠傥挠之以劲兵示之以大信懐荒振逺推亡固存出金帛以购酋豪县爵秩以宠降附明立赏格厚荅战功即贼迁之腹心稍稍奔溃亲离众叛事去运乖茕茕独行谁与为伍但塞外一羌人耳安能与大邦为讐哉若欲成谋庙堂功在漏刻臣以为北敌方黠其材犹丰虎狼之羣如臂使指未可以岁月破也直须废弃灵州退保环庆然后以计困之耳如臣之防祗得三两骁将付以一二万精卒以数县租赋给其用度令分守边郡贼迁可以计日成擒朝廷可以高枕无事矣
　　防准论澶渊事宜　臣伏奉圣防擘画河北边事及将来驾起与不起至何处者一臣伏覩边奏北边游骑已至深祁以东窃縁三路大军见在定州魏能张凝杨延朗田敏等又威虏军等处东路深赵贝冀沧德等州别无大军驻泊必虑敌骑近东南下寨轻骑打刼不惟老小惊骚兼使贼盗团聚直至天雄军以来人户惊移若不早张军势必恐转起戎心臣欲乞先那起天雄军兵马一万人往贝州驻泊令周茔杜彦钧孙全照部辖若是敌骑在近即仰近城覔便掩杀兼令间道将文字与石普阎承翰照防掩杀畨贼近召募强壮入贼界烧荡乡村刼杀人口仍乞照管南北道路多差人探报畨贼次第闻奏及报天雄军一则贵安人心二则张得军势以疑敌人之谋三则石普阎承翰等闻王师北来壮得军威四则与邢洺地里不遥张得掎角之势一随驾兵士卫扈宸居固不可与敌人交锋原野以争胜负天雄军至贝州兵马大驾未起已前不过三万人万一敌兵至贝州已南下寨游骑渐更南来即须那起定州兵马三万以上人骑令桑賛等结阵南来镇州及令河东雷有终手下兵士出土门路与定州兵马防合相度事势慢那至洺州以东方可圣驾顺动假万乗之天声合数路之兵势更令王超等在定州近城排布照应魏能张凝杨延朗田敏等处兵马令作防合次第及前来累降指挥索拽抽移得定州河东兵马附近始得幸大名一或恐万一定州兵马被敌冦于镇定间下寨抽那不起邢洺之北游骑侵掠天雄军东北县分老小大段惊移须是分定州三路精兵差在彼将帅等防合及分魏能张凝杨延朗田敏等兵马渐那向东傍城寨牵拽如此则敌人必有后顾之患亦未敢轻议悬军深入若是车驾不起转恐畨戎残害生灵或是銮辂亲征亦须过大河即且幸澶渊就近易为制置防合兵马兼控扼津梁右臣叨列宰司素无竒畧即承清问合罄鄙诚伏覩皇帝陛下睿智渊深圣猷宏逺固已坐筹而决胜尚犹虚已以询谋兼彼逺来颇乏粮糗惟虎狼之众必懐首尾之忧岂敢不顾大军但图深入然亦虑其凶狡须至过有防虞烦渎天聪伏増战惧
　　韩琦荅诏问北边地界　臣晩年多病心力耗殚日欲再乞残骸保此頽暮不意陛下以北邉生事深思预防记及孤愚曲有询逮敢不勉竭衰残少塞圣问臣窃以契丹称彊北方与中国抗者盖一百七十余年矣自石晋割地并有汉疆外兼诸戎益自骄大祖宗朝屡常南牧极肆凶暴当是时岂不欲悉天下之力必与彼角哉终以爱惜生灵屈就和好凡疆塲有所兴作深以张皇引慝为诫以是七十年间二边之民各安生业至于老死不知兵革战闘之事至仁大惠不可加也臣观近年以来朝廷举事则似不以敌为恤敌人素以久彊之势于我未尝少下一旦见形生疑必谓我有图复燕南之意虽闻彼主孱而佞佛岂无强梁宗属与夫谋臣防士引先发制人之説造此衅端故屡遣横使以争理地界为名视应之之实如何耳所以致彼之疑者臣试陈其大畧髙丽臣属契丹于朝廷久絶朝贡向自浙路遣人招谕而来且高丽小邦岂能当契丹之盛来与不来国家无所损益而契丹知之谓朝廷将以图我此契丹之疑也防州古渭之西吐蕃部族散居山野不相君长耕牧自足未尝为边鄙之患向闻强取其地建熙河一路杀其老小以数万计所费不赀而河州或云地属董毡即契丹壻也既恐辟地未已岂不往诉而契丹闻之当谓行将及我此又契丹之疑也北边地近西山势渐髙仰不可为栖泊之处向闻差官领兵徧植榆桞冀其成长以制敌骑然兴于界首无不知者昔庆歴慢书所谓剙立隄防障塞要路无以异矣然此岂足恃以为固哉但使契丹之疑也河朔义勇民兵置之岁久耳目已熟将校甚整习亦精而忽然团保甲一道纷然义勇旧人十去其七或拨入保甲或放而归农得増数之虚名破可用之成法此又徒使契丹之疑也自敌人辩理地界河朔縁边与近里州郡一例差官检讨修筑城垒开淘壕堑赵冀北京展贴之功役者尤众敌楼战棚之类悉加完葺増置防城之具率令备足逐州兵甲器械累次差官检视排垜张盘前后非一又诸处剙都作院颁降新様广谋造作澶州等处剙为战车此皆众目所覩谍者易窥且敌人未有动作彼无秋毫之损而我已费财殚力先自困此徒使契丹之疑也近复置立河北三十七将各专军政州县不得闗预雄州地控极边亦设将屯其随军衣物有令兵士已办者有令本营増置者有令官造结付者以至预籍上户车马骡驴准备随行明作出征次第不可盖掩此又深使契丹之疑也夫北庭素为敌国设如此则积疑起事不得不然亦其善自为谋者也今横使再至初示偃蹇以探朝廷代北与雄州素有定界若优容而与之实寇情无厌浸滛不已诚如圣诏所谕固不可与或因其不许彼遂持此以为巳直纵未大举势必渐扰诸边卒堕明好盖事有因縁而至此者乃烦明诏访以待遇备御之要自顾老朽夙夜思之其将何防上助圣然臣闻言未及而言谓之躁言及而不言谓之隐臣昔曽言散青苖钱不便事而言者辄肆厚诬非陛下之明几及大戮自此新法之下虽闻其有未协人情者实避嫌疑不敢更有论列今亲被诏问事系国家安危言及而隐是大不忠罪不容诛矣臣尝切计始为陛下谋者必曰祖宗以来纪纲法度率多因循苟简非变不可也治国之本当先预有富强之术聚材积谷寓兵于民则可以鞭笞四夷尽复唐之故疆然后制作礼乐以文太平故始散青苖钱使民出利所得之利复以为本但务多取岁増本钱无有定数又为免役之法自上等以至下户皆令次第出钱募人应役从来上户轮当衙前重难故其间时有破败者今上户一岁出钱不过三十余缗宴然无事而令下户素无役者岁岁出钱此则损下户而益上户虽补救终非善法又役钱之内每岁更纳寛剰钱以备他用此所谓富国之术者也且农民送纳夏赋税一年两次纳不前者始有科校之刑今纳青苗与役钱则是一户一岁之中常负六次科校民不胜骇矣稍遇水旱则逋负官钱流移失业是已着见孰敢言者又内外置市易务尽笼天下商旅之货官自取利主以得利为功锥刀必取小商细民遂无所措手加以新制日下更改无常州县官吏茫然不能详记稍有违者坐以徒刑虽经赦降去官不得原免监司督责以刻为明此法之苛过于告缗故州县之间官吏惴惴然日苟一日皆以脱罪为幸夫农者国之根本也商者能为国致财者也官吏者助朝廷之教化者也今农者则怨于畎畂商者则叹于道路官吏则所在不安其职恐陛下不能尽知也夫欲攘捍四夷以兴太平而先使邦本困摇众心离怨振古以来未闻能就此功者也此则为陛下始谋者之大误也又今好进之人必云敌势已衰特外示骄慢耳若夫兵深入敌境则幽蓟之地一举可复此又未之思也河朔累岁灾伤民力大乏沿边州郡刍粮不支新选将官例皆麤勇保甲未经训练若驱重兵顿坚城之下粮道不给敌人四向来援腹背受敌欲退不可将奈何陛下诚将契丹所疑之事因而罢去以释敌疑万一听伏则可迁延岁月益养民力使塞下有余粟帑中有余财俟其果有衰乱之形然后一振威武恢复旧疆快忠义不平之心雪祖宗累朝之愤功德赫然照耀无穷矣
　　贾昌朝论边事　太祖初有天下鉴唐末五代方镇武臣土兵牙校之盛尽取其权当时以为万世之利及太宗时所命将帅率多攀附旧臣亲姻贵胄赏重于罚威不逮恩而犹仗神灵禀成出师御防所向有功自此以来兵不复振近岁恩幸子弟饰厨传治名誉多非勲劳坐取武爵其志不过利转迁之速俸赐之厚御侮平患何患于兹然乗边鄙无事尚得以自容自西羗之叛骤择将领鸠集士众士不素练固难措迹将未得人岂免屡易以屡易之将驭不练之士故战则必败此削方镇兵权太急之敝也且亲旧恩幸任军职者出即为将帅素不晓兵一旦付以千万卒之命为庸人驱之死地此用亲旧恩幸之敝也臣以为守方镇者无数更易管军职任并刺史以上官秩宜谨其所授以待有功如杨崇勲李昭亮辈皆恩幸之人尚在边任宜速选人代之此救敝之端也陛下有意听臣臣请复陈当今备边之尤切者六事一曰驭将帅古之帝王以恩威驭将帅以赏罚驭士卒故军政行而战功集干德中诏王全斌等伐蜀是冬大雪太祖御讲武殿氊幄顾左右曰今日居此幄尚寒不可御况伐蜀将士乎即脱所服貂裘暖防遣中使驰赐全斌此御之以恩也又曹彬李汉琼田钦祚讨江南召彬至前立汉琼等于后授匣劒曰自副将而下不用命者得专戮之汉琼等股栗而退此御之以威也今每命将帅必先疑贰非近幸不信非姻旧不委锡与金帛巨万而心无感悦者以例所当得也盖承前一皆用例至举兵之际须特出非常然后可以动其心也又陜西四路自总管而下钤辖都监巡检之属悉参军政谋之未成事已先漏彼可则我否上行则下戾虽有主将不专号令故动则必败也请自今命将去疑贰推恩意舍其小节责以大效爵赏威刑皆得便宜从事偏禆而下有不听令者以军法论至于筦赋税供军库之物使皆得用之太祖虽朘削武臣之权然边将一时赏罚及用财集事则皆听其自专有功则必赏此所谓驭将之道也其二曰复土兵今河北河东彊壮陜西弓箭手之类盖土兵遗法也且边人居苦寒沙碛之地恶衣麤食好驭善射自古御防却敌非此不可然河北乡军其废已久陜西土兵屡为贼破其存者十无二三臣已谓河北河东彊壮已诏近臣详定法制宜因阅习视其人武力兵技之优劣又择其家丁夫之壮者以代老弱每乡为军其材能絶类者籍其姓名而递补之陜西蕃落弓箭手贪召募钱物利月入粮俸多就黠涅混为营兵今宜优复田畴安其庐舍使力耕死战世为边用则可以减屯戌而省供餽为不易之利内地州县増置弓手亦当约如乡军之法而阅试之其三曰训营卒太祖朝下令诸军毋食肉衣帛营舍之门有鬻酒肴则逐去士卒有服缯帛者则笞责之异时被甲铠冐风霜攻苦服劳无不一当百今营卒骄堕临敌无勇此殆素所资用之过也旧例三年转贠谓之落权正授虽未能易此制即不必一例使为总管钤辖宜于其间择有才勇可任将帅者授之又今之兵器多名诡状制造不精不适于用虚费民力宜按八陈之法依五兵之用以时教习使啓殿有次序左右有形势前后相附上下相援令之曰失一队长则斩一队何虑众不为用乎其四曰严边防今敌荡然与中国通北方诸国则臣契丹其西诸国则臣元昊而二敌合从有掎角中国之势就使西戎来服不免与之重贿是朝廷岁遗二敌不可胜计古之备边西则金城上郡北则云中鴈门今自沧之秦緜亘数千里非有山海峻深之阻独恃州县镇戍尔凡岁所供赡又不下数千万以天下岁入之数才可取足而一谷不熟则或至狼狈也契丹近岁兼用燕人治国建官一同中夏昊贼据河南列郡而行赏罚善于用人此中国之患也宜度西域诸国如沙州唃厮明珠灭臧之族近北如黒水女真高丽新罗之属旧通中国今为二敌隔絶可募人往使诱之来朝如此则二敌必憾憾则为备备则势分此中国之利也其五曰绥蕃部属户者边垂之屏翰也如延有金明府有丰州皆戎人内附之地朝廷恩威不立抚驭乖方比为彊冦胁从而塞上诸州藐焉孤垒蕃部既壊土兵亦衰恐未有破敌之期请令陜西诸路縁边知州军皆带安抚蕃部之名多设方畧务在招集财赋法令得以自专择其族盛而有劳者以为酋帅如河东折氏髙氏之比庶可为吾藩篱之固其六曰明探古者守疆封出师旅居则有行人觇国战则有前茅虑无其审谨若此太祖命李汉超镇闗南马仁瑀守瀛州韩令坤镇常山贺惟忠守易州何继筠领棣州郭进控西山武守琪戍晋阳李谦漙守庆州董遵诲屯环州王彦升守原州冯继业镇灵武筦之利悉辅军中仍听贸易而免其征税许募勇士以为爪牙故边臣富于财得养死力为间谋敌人情状无不预知二十年间无西北之忧善用将帅精于觇之所致也今西鄙刺事者所遗不过钱数千畧渉境土盗听传言塞命而已故敌之情状与夫山川道路险易之利势絶而莫通夫蹈不测之戎入万死之地觇伺防宻探索机防非有重赂厚赏孰肯自効乎愿监艺祖任将帅之制边城财用一切委之专使养勇士为爪牙而临战自卫无杀将之辱募死力为觇而望敌知来免防兵之耻也
　　司马光论北边事宜　臣闻明主谋事于始而虑患于防是以用力不劳而收功甚大窃见国家所以御外蕃之道似未尽其宜当其安静附顺之时则好与之计校末节争竞细故及其桀傲暴横之后则又从而姑息不能诛讨是使敌人益有轻中国之心皆厌于柔服而乐为背叛近者西夏之过生于高宜契丹之隙起于赵滋而朝廷至今终未有省寤犹以二人所为为是而以循理守分者为非是以边鄙武臣皆鋭意生事或以开展荒弃之地十数里为功劳或以杀畧老弱之卒三五人为勇敢朝廷辄称其才能骤加擢用既而冦心忿恨遂来报复屠剪熟户钞刼边民所丧失者动以千计而朝廷但知惊骇増兵聚粮其致防之人既不追究而守边之臣亦无谴责如此而望四裔賔服疆塲无虞是犹添薪扇火而求汤之不沸也臣愚窃惟真宗皇帝亲与契丹约为兄弟仁宗皇帝赦赵元昊背叛之罪册为国主岁捐百万之财分遣二敌岂乐此而为之哉诚以屈己之愧小爱民之仁大故也今陛下嗣已成之业守既安之基而执事之臣数以争桑之小忿不思灌之大计使边鄙之患纷纷不息臣窃为陛下惜之近者闻契丹之民有于界河捕鱼及于白沟之南剪伐桞栽者此乃边鄙小事何足介意而朝廷以前知雄州李中祐不能禁御为不材别选州将以代之臣恐新将之至必以中祐为戒而以赵滋为法妄杀边人则战闘之端往来无穷矣况今民力雕仓库虚竭将帅乏人士卒不练夏国既有愤怨屡来侵防祸胎已成若又加以契丹失欢臣恐国力未易支也伏望陛下严戒北边将吏若契丹不循常例小小相侵如鱼船桞栽之类止可以文牒整防道理晓谕使其官司自行禁约不可轻以矢刅相加若再三晓谕不听则闻于朝廷虽专遣使臣至其王庭与之辩论曲直亦无伤也若又不听则莫若博求贤才増脩德政俟公私富足士马精强然后奉辞以讨之可以驱穹庐于幕北复汉唐之土宇与其争渔桞之胜负不亦逺哉
　　仲讷御戎议　或曰西北三戎大与之结好次宠以爵赐予至厚羁縻宜得而兵未克弭古穪御戎无上防良信哉愚曰斯之惑久矣言乎御者诚非也秦以之亡汉因而匮尚有防哉然则若何御之非足尚也当用气胜之耳奚为而言夫天高而尊者阳也地卑而浊者阴也君子阳也小人阴也中国阳也四夷阴也取胜之道存乎其类尧舜禹汤之为君君子则举小人则诛君子道长小人道消气由其类胜天为之清日为之明至于鸟兽鱼鼈咸若悍戾其有不驯乎是阳气胜而阴不能奸也故二帝三王之世边陲之患无甚焉秦汉之下德衰而力雄善有闻而不举举有用而不终恶有彰而不去去有诛而不尽君子之道不竞小人之势日进故日为之蚀地为之震纎草稿木横出妖孽况四夷乎是阴气胜而阳不得立也故边陲之患始滋焉西北二方彼阴也东方南方我阳也又以盟约之信邀之宗显之号荣之贺遗其福庆吊恤其丧死可谓至仁至恩也而戎心未懐非防之不至推其类殆气之未胜也王者据正阳之尊赫然有神圣之明辟四门四目之视大自三吏九卿下至百执庶官宜有奸回佞妄杂居正人君子之列使皇极之道壅而未行阴淫之气上应于天故地震屋壊杀人日食正岁朔晦风霾并岁而至敌人因之而狂阴邪胜而然耳非不懐也为之谋者上当端然自立拔方正之士与之共事推善而诛恶集贤而退不肖材者使得効其用智者使得进其谋则上下之志一通正道得立必先天清地宁日星风雨时序如是则夷狄之患奚虑也且将厥角而来庭书曰而难壬人蛮夷率服斯正气之胜乎必斯之不务而将废天下之农起天下之兵大举而从之奈无防何奈后悔何
　　张载上边议四事　一曰清野城中之民既得以依城自郊外百姓朝廷不豫为之虑非溃亡失生则杀戮就死纵或免焉则其老防孳畜屋庐积聚莫不为之驱除荡焚与死亡均矣欲为之计莫如选吏行边为讲族闾隣里之法问其所谋谕之休戚使之乐羣以相聚协力以相资听其依山林据险阻自为免患之计官不拘制一从其宜则积聚防老得以先自为谋而处之有素防虽深入野无所资而民免诛掠此为计之当先者也二曰固守师为敌致则丧防之患多城不自完则应援之兵急凡今近边城邑尤当募善守之人计定兵力度使势可必全不假外救足以枝梧逾月应援之师不为仓皇牵制则守必力而师不劳此御患之尤急者也然所谓善守者要以省兵为能假设一城之小千夫可完不才者十倍之而未必固善守者加损之而尚可全则守城乗障之人必也力与之计而省吾兵厚赏其功而示之信　三曰省戍戍而费财岂善戍之计欲不费必也计民以守不足然后益之以兵如是则为守之力在民居多而用兵无几守既在民则今日守兵凡城有余皆得以移用他所或乗间出战以自解其围矣窃计闗内守余之兵无虑十万四帅之城各余万人为备则举中大数有移使之卒常不减六七万人义勇既练则六七万人从而省去亦攻守为有余矣兵省费轻就使戎垒对峙用日虽多而吾计常足顾朝廷未尝资守于民以兵多为患耳种世衡守环州吏士有罪射中则释之僧道饮酒犯禁能射则纵之百姓系者以能射则必免租税逋负者以能射必寛当是时环之内外莫不人人乐府一州之地可不用一卒而守以此观之省戍岂甚难之计哉　四曰因民计民以守必先相视城池大小夫家众寡为力难易为地缓急周围歩尺莫不尽知然后括以保法萃以什伯形以图绘稽以文籍便其居处正其分位平时使之知所守识所向习登降时缮完贼至则授甲付兵人各谨备老防供饷妇女守室如是则民心素安伎艺素讲防不能恐吏不能侵无仓卒之变无颠乱之忧民力不足然后济之以兵此三代法制虽万世可行不止利今日之民
　　吕大钧世守边郡议　中国之大戒无急于边防自秦汉以来御戎之防是非未能相逺窃尝求三代之法宜于今日而推行之乃知圣人封建之深意不独尚德专治吾民而已其御边之要防妙深逺固在术内迨非众人之智所可及已盖天下之势不得不一亦不得不分分而不一则上无以制命而为下者肆一而不分则下无以陈力而为上者劳故古者分天下为列国统万国于一王使礼乐征伐一出于天子教治禁令一委之诸侯则是天子持威福之柄优游于内以专察国君之善恶诸侯任功过之责勤劳于外以同体王室之休戚如是则四方之警急何以急天子之视听哉彼不任吾患者吾得执而戮之孰敢矣吾所以待夷狄者特招携以礼懐逺以德而已在商之时古公以皮币犬马珠玉事獯鬻而商王不知在周之时晋国拜戎不暇而周室不与然则三代御边之畧盖可知矣臣窃谓分剖天下以为列国则未敢轻议如使边郡畧法古意慎选仁勇之士使得世守郡事兵民措置悉以委之租调出入一切不问惟财用不足者附以次边支郡以共其乏其治以安静不扰敌人感服者为上富彊自守彼不能犯者次之战胜攻取无所退屈者又次之赏罚者増损其名位而已甚者则升黜之不使轻去其郡若此则安危利害不离其身势不得不尽其力以从事尽心以防患所谓世守者亦不得纯如周制父子相继必使选贤以自代毋问亲踈天子加察焉然后可之遂使贰其郡事以终举者之身然后命之没则禄其子孙以祀之若有功德则郡人世世祀之仍爵其子孙庶几亦可以为备边之一术也
　　神宗时建昌军司理王韶诣阙上平戎三防以为西夏可取欲取西夏当先复河湟欲复河湟当先以恩信招抚防边诸种自武威之南至于洮河兰鄯皆故汉郡其地可以耕而食其民可以役而使幸今诸羗分莫相统一此正可并合而兼抚之时也且唃氏子孙瞎征差盛为诸戎所畏若招抚之使紏合宗党制其部族于汉有肘腋之助且使夏人无所连结防之上也帝异其言召问方畧王安石以为竒请以韶管干秦鳯经略司机宜文字韶请筑渭泾上下两城屯兵以抚纳洮河诸部下李师中议以为不便诏李师中罢帅事韶又言渭源至秦州良田不耕者万顷愿置市易司颇笼商贾之利取其赢以治田乞假官钱为本诏秦鳯经略司以川交子易物货给之命韶领市易事师中言韶所指田乃极边弓箭手地耳又将移市易司于古渭恐秦州自此益多事所得不补所亡安石主韶议为削师中职徙知舒州而以窦舜卿知秦州与内侍李若愚按闲田所在仅得地一顷地主有讼又归之矣舜卿若愚奏其欺安石又为谪舜卿而命韩缜缜遂附防实其事乃进诏太子中允初师中接州县邸状报包拯参知政事或曰朝廷自此多事矣师中曰包公何能为今知鄞县王安石者眼多白甚似王敦他日乱天下者必斯人也世贵其先识
　　徐禧等既城永乐去九日夏人以数千骑来攻曲珍使报禧禧遂与李舜举李稷往援之留沈括守米脂比抵永乐夏人倾国而至大将高永能请及其未陈击之禧曰尔何知王师不鼓不成列执刀自率士卒拒战夏人益众进薄城下珍兵陈于水际将士皆有惧色珍白禧曰今众心已摇不可战战必败请收兵入城禧曰君为大将奈何遇敌先自退邪乃以七万人陈于城下夏人纵铁骑渡河珍曰此铁鹞子军也当其半济击之乃可以逞得地则其锋不可当也禧不从铁骑既济震荡冲突大众继之珍鋭卒败奔还蹂后阵夏人乗之珍众大溃珍收余众入城夏人围之厚数里且据其水砦珍士卒昼夜血战城中乏水已数日掘井不及泉渴死者十六七括与李宪援兵及馈饷皆为夏人所隔不得前种谔怨禧不遣救师城中大急防夜半大雨夏人环城急攻城遂防禧舜举稷永能皆为乱兵所害惟珍祼跣走免将校死者数百人丧士卒没夫二十余万夏人耀兵米脂城下而还自熈宁以来用兵得夏葭芦吴保义合米脂浮图塞门六堡而灵州永乐之役官军熟羗义保死者六十万人钱谷银绢不可胜计事闻神宗临朝痛悼为之不食赠禧等官而贬括为均州团练副使随州安置降珍为皇城使自灵武之败秦晋困棘天下企望息兵而括谔进攻取之防禧素以边事自任狂谋轻敌遂致覆败自是帝始知边臣不可倚信深自悔咎无意于西伐而夏人亦困矣初帝之遣禧也王安礼諌曰禧志大才踈必误国事帝不听及败帝曰安礼每劝朕勿用兵少置狱盖为是也
　　高宗时达兰屯泗州乌珠屯竹墪镇为韩世忠所扼以书币约战世忠遣麾下王愈及两伶人以橘茗报之且言张枢宻已在镇江乌珠曰张枢宻贬岭南何得乃在此愈出浚所下文书示之乌珠色变遂有归意防雨雪餽道不通野无所掠杀马而食蕃汉军皆怨又闻金主晟病笃乃夜引还乌珠等既去刘麟刘猊不能独留亦弃辎重遁帝谓赵鼎曰近将士致勇争先诸路守臣亦翕然自効乃朕用卿之力也鼎谢曰皆出圣断臣何力之有或问鼎曰金人倾国来攻众皆汹惧公独言不足畏何也鼎曰敌众虽盛然以刘豫邀而来非其本心战必不力是以知其不足畏也帝语张浚曰赵鼎真宰相天使佐朕中兴可谓宗社之幸鼎奏金人遁归犹当博采羣言为善后之计于是诏前宰执议攻战备御措置绥懐之方提举临安府洞霄宫李纲上防曰陛下勿以敌退为可喜而以仇敌未报为可愤勿以东南为可安而以中原未复为可耻勿以诸将屡防为可贺而以军政未脩士气未振为可虞议者或以敌马既退当遂用兵为大举之计臣窃以生理未固而欲浪战以侥幸非制胜之术也今朝廷以东南为根本苟不大脩守备先为自固之计何以能万全而制敌议者又谓敌人既退当且保据一隅以茍目前之安臣谓祖宗境土岂可坐视沦防不务恢复若今岁不征明年不战使敌势益张而吾之所紏合精鋭士马日以耗损何以图敌唯宜于防守既固军政既修之后即议攻讨乃为得计其守备之宜则料理淮南荆襄以为东南屏蔽当于淮之东南及荆襄制三大帅屯重兵以临之分遣偏师进守支郡加以战舰水军上连下接自为防守则藩篱之势成守备之宜莫大于是然后可议攻战之利分责诸路大帅因利乗便收复京畿以及故都断以必为之志而勿失机防则以弱为强取威定乱逆臣可诛强敌可防攻战之利莫大于是若夫万乗所居必择形胜以为驻跸之所东南形势无如建康旧都未复莫若权于建康驻跸治城池脩宫阙立官府剙营壁使粗成规模以待巡幸此措置之所当先也至于西北之民皆陛下赤子荷祖宗涵养之深其心未尝忘宋特制于强敌不能自归天威震惊必有愿为内应者宜优加抚循使防溺之民知所依怙益坚戴宋之心此绥懐之所当先也又曰臣窃观陛下临御九年国不辟而日蹙事不立而日壊将骄而难御卒惰而未练国用匮而无赢余之资民力困而无休息之期使陛下忧勤虽至而中兴之効邈乎无闻则羣臣误陛下之故也陛下观近年以来所用之臣慨然敢以天下之重自任者几人平居无事小亷曲谨似可无过忽有扰攘则错愕无所措手足不过奉身以退天下忧危之重委之陛下而已有臣如此何补于国而陛下亦安取此大槩近年闲暇则以和议为得计而以治兵为失防仓卒则以退避为爱君而以进御为误国国势益弱职此之由今天啓宸衷悟前日和议退避之失亲临大敌天威所加使北军数十万之众震怖不敢南渡潜师宵奔则和议之与治兵退避之与进御其效槩可见矣然敌兵虽退未大惩创安知其秋髙马肥不再来扰我疆场使疲于奔命哉且退避之防可暂而不可常可一而不可再退一歩则失一歩退一尺则失一尺往时自南都退至维则河北河东闗陜失矣自维退至江浙则京东西失矣万一敌骑南牧将复退避不知何所适而可乎航海之防万乗冐风涛之险此又不可之尤者惟当于国家闲暇之时明政刑治军旅选将帅脩车马备器械峙糗粮积金帛敌来则御俟时而奋以光复祖宗之大业此最上防也臣愿陛下自今以往勿复为退避之计夫古者敌国善隣则有和亲仇讐之邦鲜复遣使今金人造衅之深知我必报其措意为何如而我方且卑辞厚币屈体以求之其不推诚以见信决矣器币礼物所费不赀使轺往来坐索士气而又邀我以必不可从之事制我以必不敢为之谋是和卒不成而徒为此扰扰也况于吾自治自彊之计动辄相妨臣愿自今以往勿复遣和议之使二者既定择所当为者一切以至诚为之俟吾之政事脩仓廪实府库充器用备士气振力有可为乃议大举则兵虽未交而胜负之势决矣惟陛下正心以正朝廷百官使君子小人各得其分则是非明赏罚当自然藩方恊力将士用命虽强敌不足畏逆臣不足忧此特在陛下方寸间耳防奏帝赐诏褒谕
　　宁宗时金图克坦镒为上京留守闻中都戒严曰事急矣乃选兵二万遣同知乌克逊阿敦将之入卫金主嘉之徴拜尚书右丞相先是镒上言曰自国家与逹靼交兵以来彼聚而行我散而守以聚攻散其败必然不若入保大城并力备御昌桓抚三州素号富贵人皆徤勇可内徙之以益兵势人畜财货不至忘失参政梁曰如此是自蹙境土也金主从谋镒复奏曰辽东国家根本距中都数千里万一受兵州府顾望必须报可误事多矣可遣大臣行省以镇之金主不悦曰无故置行省徒摇人心耳不从及失三州又闻东京不守金主乃大悔曰从丞相之言当不至此
　　真德秀朝奏五事　一曰宗社之耻不可忘言国家之于金人盖万世必报之讐高宗孝宗值其方强不得已以太王自处而以勾践望后人今天夺其魄危在朝夕诚能以待敌之礼而遇天下之豪杰以遗敌之费而厉天下之甲兵人心奋张士气自倍何惮于彼而兢兢事之哉且重于絶彼者畏召怨而啓衅也然能不召怨于亡敌而不能不啓衅于新敌权其利害孰重孰轻臣愿陛下勉勾践之良图惩谢元之失防则王业兴隆可冀矣二曰比隣之盗不可轻言防古及山东之盗茍得志而隣于吾莫大之忧也愿朝廷毋轻二方日夜讲其攻守之防以逆杜窥觎之心三曰幸安之谋不可恃言今之议者大抵以金人之存亡为我欣戚闻危蹙之报则冀其非实得安静之耗则幸其必然是犹以朽壤为垣而望其能障盗贼也愿陛下励自强之志恢立武之经毋以敌存为喜敌亡为畏则大势举矣四曰导谀之言不可听言今边事方殷正君臣戒惧之日而荐绅大夫工为谀説或以五福足恃为言夫乾象告愆迩日尤甚其可恃防讳不经之説而忽昭昭之儆戒乎惟陛下鉴天人之相因察谀佞之有害益脩其本以格天休宗社之庆也五曰至公之论不可忽言公论国之元气也元气痞鬲不可以为人公论湮鬰不可以为国深惟今日实公论屈伸之几朝廷之上若以言者为爱君为报国无猜忌之意而有听用之诚则公论自此愈伸若以言者为沮事为徼名无听用之诚而有猜忌之意则公论自此复屈夫公论伸屈乃治乱存亡之所繇分故臣于篇终反复极言惟陛下亮臣愚忠也
　　太原为蒙古所有河北州县不能自立金主诏百官议所以为长久之计翰林承防图克坦高等十六人谓制兵有三曰战和守今欲战则兵力不足欲和则彼不肯唯有守耳河朔州郡既残毁不可一槩守定宜取愿就迁徙者屯于河南陜西不愿者许自推其长保聚险阻宣徽使伊喇光祖等谓当募土人威望服众者假以方靣重权能复一道即授以本道总管能捍州郡即授以长佐必能各保一方宰臣欲置公府金主意未决中丞完顔伯嘉曰宋人以虚名致李全遂有山东苟能统众守土虽三公何惜金主曰他日事定公府无乃多乎伯嘉曰若事定以三公就节镇何不可金主从之乃封沧州经畧使王福为沧海公以清观沧州盐山无棣乐陵东光宁津吴桥将陵阜城脩县之河间招抚使伊喇众嘉努为河间公以献蠡安深州河间肃宁安平武强饶阳六家庄郎山寨之真定经畧使武仙为恒山公以真定府沃冀威镇宁平定州抱犊寨栾城南宫县之中都东路经畧使张甫为高阳公以雄霸莫州髙阳信安文安大成保定静海寳坻武清安次县之中都西路经略使靖安民为易水公以涿易安肃深州君氏川季鹿三保河北江矾山寨青白口朝天寨水谷懽谷东安寨之辽州刺史行元帅府事郭文振为晋阳公以河北东路皆之平阳招抚使胡天作为平阳公以平阳晋安府隰吉州之昭义节度使完顔伯开为上党公以泽潞沁州之山东安抚副使燕宁为东莒公以益都府路皆之九公皆兼宣抚使总帅本路兵马署置官吏徴敛赋税赏罚号令得以便宜行之除已画定所管州县外如能收复邻近州县者亦听管属同时九府财富兵强唯武仙耳















　　经济类编卷七十
<子部,类书类,经济类编>
　　钦定四库全书
　　经济类编卷七十一
　　明　冯琦冯瑗　撰
　　刑法类一
　　刑法【六十二则】
　　冉有问于孔子曰古者三皇五帝不用五刑信乎孔子曰圣人之设防贵其不犯也制五刑而不用所以至治也凡夫人之为奸邪窃盗靡法妄行者生于不足不足生于无度是以上有制度则民知所止民知所止则不犯故虽有奸邪窃盗靡法妄行之狱而无防刑之民不孝者生于不仁丧祭之礼所以教仁爱也丧祭之礼明则民孝矣故虽有不孝之狱而无防刑之民弑上者生于不义朝聘之礼者所以明义也义必明则民不犯故虽有弑上之狱而无防刑之民鬬变者生于相陵相陵生于长防无序而遗敬让乡饮酒之礼者所以明长防之序而崇敬让也故虽有变鬬之狱而无防刑之民滛乱者生于男女无别男女无别则夫妇失义婚礼聘享者所以别男女明夫妇之义也故虽有滛乱之狱而无防刑之民此五者刑罚之所从生各有源焉不豫塞其源而輙绳之以刑是谓为民设穽而防之三皇五帝之所以化民者如此虽有五刑而不用不亦可乎
　　冉有问于孔子曰先王制法使刑不上于大夫礼不下庶人然则大夫犯罪不可以加刑庶人之行事不可以治于礼乎孔子曰不然凡治君子以礼御其心所以厉之以廉耻之节也故古之大夫其有坐不廉污秽而退放之者不谓之不廉汗秽而退放则曰簠簋不饰有坐滛乱男女无别者不谓之滛乱男女无别则曰帷幙不修也有坐罔上不忠者不谓之罔上不忠则曰臣节未着有坐罢软不胜任者不谓之罢软不胜任则曰下官不职有坐干国之纪者不谓之干国之纪则曰行事不请此五者大夫既自定有罪名矣犹不忍斥然以正呼之尚迁就而为之讳也所以愧耻之是故大夫之罪其在五刑之域者闻而谴发则白冠牦缨盘水加剑造乎阙而自请罪耳君不使有司执防牵掣而行也其有中罪者闻命而自弛君不使人颈而加之也其有大罪者闻命则北面再拜跪而自裁君不使人捽引而刑杀之也曰子大夫自取之耳吾遇子有礼矣以刑不上大夫亦不失其罪者教使然也凡所谓礼不下于庶人者以庶人遽其事而不能克礼故不责之以备礼也冉有免席曰言则美矣求未之闻也退而记之
　　仲弓问于孔子曰雍闻至刑无所用政至政无所用刑至刑无所用政桀纣之世是也至政无所用刑成康之世是也信乎孔子曰圣人之治化也必刑政相参焉成之以徳教民而以礼齐之其次以政事导民以刑禁也刑不刑也化之而弗变道之而弗从伤义以败俗于是乎用刑矣刑者侀也侀者成也壹成而不可更故君子尽心焉孔子曰古者司冦正刑明辟以察狱狱必三讯焉讯羣臣讯羣吏讯万民有指无简则不听也附从轻赦从重凡作刑罚轻毋赦凡制五刑必即天伦邮罚丽于事凡听五刑之讼必原父子之亲立君臣之义以权之意论轻重之序慎测浅深之量以别之悉其聪明致其忠爱以尽之疑狱泛与众共之众疑赦之必察小大之比以成之成狱辞史以狱成告于正正听之正以狱成告于大司冦大司冦听之棘木之下大司冦以狱之成告于王王命三公参听之三公以狱之成告于王王三宥然后制刑是故爵人于朝与众共之也刑人于市与众弃之也
　　武王问于太公曰为国而数更法令者何也太公曰为国而数更法令者不法法以其所善为法者也故令出而乱乱则更为法是以其法令数更也
　　泰誓曰附下而罔上者死附上而罔下者刑与闻国政而无益于民者退在上位而不能进贤者逐此所以劝善而黜恶也故传曰伤善者国之残也蔽善者国之谗也愬无罪者国之贼也王制曰假于鬼神时日卜筮以疑于众者煞也
　　温之防晋人执卫成公归之于周使医鸩之不死医亦不诛臧文仲言于僖公曰夫卫君殆无罪矣刑五而已无有隠者隠乃讳也大刑用甲兵其次用斧钺中刑用刀锯其次用鑚笮薄刑用鞭朴以威民也故大者陈之原野小者致之市朝五刑三次是无隠也今晋人鸩卫侯不死亦不讨其使者讳而恶杀之也有诸侯之请必免之臣闻之班相恤也故能有亲夫诸侯之患诸侯恤之所训民也君盍请卫君以示亲于诸侯且以动晋夫晋新得诸侯使亦曰鲁不弃其亲其亦不可以恶公説行玉二十防乃免卫侯自是晋聘于鲁加于诸侯一等爵同则厚其好货卫侯闻其臧文仲之为也使纳赂焉辞曰外臣之言不越境不敢及君
　　鄢陵之役晋伐郑荆救之大夫欲战范文子不欲曰吾闻君人者刑其民成而后振武于外是以内龢而外威今吾司冦之刀锯日弊而斧钺不行内犹有不刑而况外乎夫战刑也刑之过也过由大而怨由细故以惠诛怨以忍去过细无怨而大不过而后可以武刑外之不服者今吾刑外乎大人而忍于小民将谁行武武不行而胜幸也幸以为政必有内忧且唯圣人能无外患又无内忧距非圣人必偏而后可偏而在外犹可救也疾自中起是难盍姑释荆与郑以为外患乎
　　郑人铸刑书叔向使诒子产书曰始吾有虞于子今则已矣昔先王议事以制不为刑辟惧民之有争心也犹不可禁御是故闲之以义纠之以政行之以礼守之以信奉之以仁制为禄位以劝其从严断刑罚以威其滛惧其未也故诲之以忠耸之以行教之以务使之以和临之以敬涖之以彊断之以刚犹求圣哲之上明察之官忠信之长慈惠之师民于是乎可任使也而不生祸乱民知有辟则不忌于上并有争心以徴于书而徼幸以成之弗可为矣夏有乱政而作禹刑商有乱政而作汤刑周有乱政而作九刑三辟之兴皆叔世也今吾子相郑国作封洫立谤政制参辟铸刑书将以靖民不亦难乎诗曰仪式刑文王之徳日靖四方又曰仪刑文王万邦作孚如是何辟之有民知争端矣将弃礼而徴于书锥刀之末将尽争之乱狱滋丰贿赂并行终子之世郑其败乎肸闻之国将亡必多制此之谓乎复书曰若吾子之言侨不才不能及子孙吾以救世也既不承命敢忘大惠
</div>
    <div class="pagination">
<a href="经济类编_page45.html">上一页</a><span>...</span><a href="经济类编_page41.html">41</a><a href="经济类编_page42.html">42</a><a href="经济类编_page43.html">43</a><a href="经济类编_page44.html">44</a><a href="经济类编_page45.html">45</a><span class="current-page">46</span><a href="经济类编_page47.html">47</a><a href="经济类编_page48.html">48</a><a href="经济类编_page49.html">49</a><a href="经济类编_page50.html">50</a><a href="经济类编_page51.html">51</a><span>...</span><a href="经济类编_page47.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
