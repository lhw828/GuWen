<!DOCTYPE html>
<html>
<head>
    <meta charset="UTF-8">
    <title>格致镜原 - 第 47 页/共 48 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>格致镜原 - 第 47 页/共 48 页</h1>
    <div class="content">　　萤
　　记月令季夏之月腐草爲萤　格物总论萤是腐草及烂竹根所化初犹未如虫腹下已有光数日便变而能飞生阴地池泽常在大暑前后飞出是得大火之气而化故如此明照也　埤雅萤夜飞腹下有火秋阴数雨萤火夜飞之时也今西北多萤大者如行而有光毛诗传曰熠燿燐也燐萤火也先儒以爲老槐生火久血爲燐燐非萤火误矣盖燐者火之微名故此两者通谓之燐　尔雅萤火一名即炤　吕氏本草萤火一名夜照一名救火一名据火一名挟火　古今注萤火一名燿夜一名辉夜一名景天一名熠燿一名燐一名丹鸟一名夜光一名霄烛一名丹良腐草爲之食蚊蚋　钱氏诗话诗熠燿宵行宵行虫名熠燿其光也如后章仓庚于飞熠燿其羽亦是此义不应指爲虫名　大戴礼丹鸟羞白鸟注丹鸟者丹良也凡有翼者为鸟　青箱杂记夜游女子萤火也此伏尸之精烧香辟之若入人家其色青者吉红者有祸殃　崇有论萤无胃而育淮南万毕术萤火却马注取萤火裹以羊皮置土中马见之鸣却不敢行　北史炀帝于景华宫徴求萤火得数斛夜出游山而放之光徧岩谷　拾遗记玉梁有萤火大如蜂声如雀八翅六足　成应元事统车好学常聚萤光读书时値风雨叹曰天不遣我成其志业言讫有大萤傍书窗比常萤数倍读书讫即去其来如风雨至　七修藁滁有魏生乘马山行渐入于夜隐隐见前途一物如金镜有光殆迫马首由由然未去也意以爲祟举鞭击之应手坠地视之乃一大萤耳
　　蝙蝠
　　方言自关而东谓之服翼或谓之飞防或谓老防或谓之仙鼠自关而西秦陇之间谓蝙蝠北燕谓之蟙防李氏本草蝙蝠一曰天鼠　天中记仙经谓之肉芝春秋运斗枢行失瑶光则伏翼两头竝翔广江淮山渎之祠则瑶光明伏翼九足　事物绀珠蝙蝠如鼠肉翅昼伏夜动　异物志鼍虱鱼因风入空木而化爲蝙蝠变化自然论蝙蝠夜值庚申乃服　神异秘经百嵗
　　蝙蝠于人口上服人精气以求长生至三百岁能化形爲人飞游诸天　幽明録宋初淮南郡有物髠人髪太守朱诞令多置黐以涂壁夕有一蝙蝠大如鸡集其上不得去杀之乃絶观屋檐下已有数百人头髻　吴娄县志太湖东边洞庭山有三穴中有大蝙蝠如鸟拂救人火　临海记黄石山泄水东南五岘路口有钟乳穴中伏翼大如鵞鸭　中记百岁伏翼色赤止则倒悬千岁伏翼色白得而食之使人神仙　抱朴子千岁蝙蝠色如白雪集则倒悬脑重故也此物得而阴干末服之令人夀四万嵗　李白集余闻荆州玉泉寺近清溪诸山山洞往往有乳窟窟中多玉泉交流中有白蝙蝠大如鵶葢饮乳水而长生也　仙踪张果是混沌初分时白蝙蝠精　北户録红蝙蝠出陇州皆深红色惟翼脉浅黒多双伏红蕉花间采者若其一则一不去南人爲媚药今媚药载软金鸟辟寒金龙子布谷脚胫骨鹊脑砂防茎草草左行草独未见緑红蝙蝠处岂阙载乎　拾遗记岱舆山有五色蝙蝠黄者无肠倒飞腹向天白者脑重头埀自挂黒者如鸟至千嵗形小如燕青者毛长二寸色翠赤者止于石穴　事物原始伏翼屎曰夜明砂
　　蝉
　　总论　礼记仲夏之月蝉始鸣　淮南子蝉无口而鸣饮而不食三十日而蜕　珍珠船余覩蝉两脇下有孔实能振迅作声谓以翼鸣非也　格物总论蝉皆乘昏夜方出土中升髙处皆殻拆而所以夜出者一似畏人二畏日炙干其殻而不能蜕也既登木而鸣但饮风露亦不粪溺至时寒又复坠地　王充论衡蛴螬化爲腹育腹育转爲蝉生两翼不蛴螬　酉阳杂俎蝉未脱时名腹育相传言蛣蜣所化秀才韦翾庄在杜曲尝冬中掘树根见腹育附于朽处怪之村人言蝉固朽木所化也翾因剖一视之腹中犹实烂木　物相感志稽圣赋芩根爲蝉注抱朴子曰有自然之蝉有荇菜茎芩根土龙之属皆化蝉今验水泽巨树处多水虫登岸穴有裂化出爲蝉也　傅肱蟹谱近青龙镇居民于江涂中得蟹螯跪俱脱其形自若及熟烹去殻则将化爲蝉矣今观蝉之首腹颇与蟹相诚亦有是　古今注牛亨问董仲舒曰蝉爲齐女何也答曰昔齐王后怨王而死尸变爲蝉登庭树嘒唳而鸣故曰齐女　陆云寒蝉赋蝉有五德头上有緌则其文也含气饮露则其清也稷不享则其廉也处不巢居则其俭也应候守节则其信也　研北杂志旧说閠年少蝉试之信然　荀子耀蝉者务明其火振其木而已【南人照蝉食之曰耀火】　嵗时杂记都人上元作宜男蝉如蛾而大　放怀集杜甫每朋友至引见妻子韦侍御见而退使其妇送夜飞蝉以妆饰　清异録唐世京城游手夏日采蝉货之唱曰只卖青林乐妇妾小儿争买以笼悬窗户间亦有验其声长短爲胜负者谓之仙虫社　搜神记淮南内史朱诞给使妻有鬼病夫疑爲奸密闚见妇在机中织望桑树上笑见树上有十四五小儿衣青布褶青縿头乃射之化爲鸣蝉其大如箕飞去　本草蝉蜕一名金牛儿详　尔雅螗蜩注俗呼爲胡蝉江南谓之螗蛦　夏小正蝘之兴五日翕望乃伏注蝘螗蜩也不知其生不知其死故曰兴曰伏　埤雅螗一名蝘其首方广有冠似蝉而小鸣声清亮一名螗　尔雅蜩蜋蜩注夏小正传曰蜋蜩者五彩具　方言蝉谓之蜩宋卫之间谓之螗蜩陈郑之间谓之蜋蜩秦晋之间谓之蝉海岱之间谓之防　埤雅按诗云如蜩如螗则蜩与螗异实非一物葢蜩亦蝉之一种形大而黒昔人啖之礼有雀鷃蜩范是也一名蝉谓其变蜕而襌故曰蝉亦其通名七修藁蜩蝉之大而黒色者蜣螂脱殻而成雄者能鸣雌者无声今俗称蜘蟟是也　尔雅蝒马蜩注蜩中最大者爲马蝉　格物论马蝉五月鸣　尔雅茅蜩注江东呼爲茅截似蝉而小青色　方言蜩蟧谓之茅蜩　正字通茅蜩分青红二种在茅菅中亦五月时鸣物相感志茅蝉生岭南茅根上如蝉两两相向翼
　　俱全头有冠如灯花三四月采取腹内如湿粉有便爲蝉取带令夫妻相爱　尔雅蚻蜻蜻注如蝉而小　夏小正鸣蚻一名虎悬　方言其小者谓之麦札【音截】有文者谓之蜻蜻其雌谓之疋大而黒者谓之防【音栈】　正字通蚻即螓也郑注蚻【音札】蝉似蜻蜓鸣无韵但扎扎然埤雅一种似蝉而小緑色北人谓之螓额广且深即诗所谓螓首蛾眉是也　事物绀珠防【音寗】母似螓而细二月鸣　尔雅蜓蚞螇螰注即蝭蟧也一名蟪蛄　方言齐谓之螇螰楚谓之蟪蛄秦谓之蛥蚗自关而东谓之虭蟧【音貂劳】或谓之蝭蟧或谓之蜓蚞　格物论蟪蛄小而紫色四五月鸣　埤雅蟪蛄夏蝉也是故不知春秋按离骚曰蟪蛄鸣兮啾啾岁暮兮不自聊则蟪蛄亦秋蝉矣一曰春生者死于夏夏生者死于秋故曰不知春秋也按风土记曰蟪蛄鸣于朝寒螀鸣于夕则寒螀蟪蛄又爲两物　月令寒蝉鸣郑注即寒螀　尔雅蜺寒蜩注寒螀也似蝉而小青色　蔡邕月令鸣则天凉故谓之寒蝉　埤雅寒蜩一名蜺一名寒蝉其生拆裂母背方言曰黒而赤者谓之蜺又曰谓之寒蜩寒蜩瘖蜩也即今哑蝉哑蝉初瘖及得寒露冷风乃鸣故蒭荛论云秋风至而寒蝉吟正谓此也然则方言原其始故谓之瘖蝉今雌蝉亦哑陶隐居所谓哑蝉雌蝉也不能鸣者然与寒蝉初瘖又异矣　格物论寒螀黒而伛偻九月十月鸣甚凄急　七修藁鸣于秋者曰寒蜩即楚辞所谓寒螀也今秋初夕阳之际小而绿色声急疾者俗称都了是也　留青日札蒭荛论云秋风至而寒蝉吟俗作蜘蟟非也形小而青緑色声接续而急疾多爲水中黒殻虫所化俗名虾鼈虫乃蜻蜓以尾防水生子水草上而青鮹食之腹胀孕虫噬破母腹而出身似蝉而小及蜕乃爲蝉也　蜀中方物记蝉花出蜀中其蝉额上有一角如花冠状谓之蝉花二川山林中皆有之蝉不蜕者至秋则花其头长一二寸黄碧色












　　格致镜原卷九十六
<子部,类书类,格致镜原>
　　钦定四库全书
　　格致镜原卷九十七　　　大学士陈元龙撰昆虫【二】
　　蚊【附孑孒　焦冥　蠛蠓　蚋】
　　説文齧人飞虫以昬时出也秦晋谓之蜹楚谓之蚊埤雅蚊有昬市葢蝇成市于朝蚊成市于暮传曰聚蟁成雷谓其市之时也　尔雅注鷆蚊母鸟也黄白杂文鸣如鸽声此鸟常吐蚊因名　本草塞北有蚊母草叶中有血虫化爲蚊　岭南异物志岭表有树如冬青实生枝间形如枇杷子每熟即拆裂蚊子羣飞唯皮殻而已土人谓之蚊子树　金楼子白鸟蚊也齐桓卧柏寝谓仲父曰白鸟营营是必饥耳因开翠纱厨进之　梵书蚊蚋小虫之属名曰诸趣　古今注河内人呼蚊蚋爲民　内典比丘患草虫佛听作佛子注草虫昬虫也又曰门下虫　东方朔传郭舍人曰客从东方来歌谣且行不从门入逾我墙垣游戏中庭上人殿堂击之桓桓死者攘攘格鬬而死主人被创是何物也朔曰长喙细身昼亡夜存嗜肉恶灯爲掌指所扪臣朔愚戆名之曰蚊舍人辞穷当复脱裈　埤雅蚊性恶烟以艾熏之则溃长喙如针善螫　禽经蚊喙破于既秋　燕山録煮羊以防煮鼈以蚊　録异记含毒者蚊蚋之属江岭间有之郴连界尤甚爲客中者愼勿以手搔之但布盐于上以物封裹半日间毒则解矣若以手搔痒不可止皮穿肉穴其毒弥甚湘衡北间有之其毒稍可　彚详注湖州多蚊其中有豹脚者尤毒　事物绀珠豹脚黒花蚊　金幼孜北征録元故都处有蚊如蜻蜓孑孒　尔雅注蜎蠉井中小蛣蟩赤虫一名孑孒　淮南子孑孒爲蟁注倒跂虫也蟁即蚊也　尔雅翼孑孒足如缕长一二分生洿水中好屈信水上见人泳去久则蜕爲蚊　五杂组孑孒今雨水中小虫也其形短而屈羣浮水面见人则沉其行一曲一直若无臂然故名之孑无右臂也孒无左臂也一作孑孒【音吉厥】或作蛣蟩稍久则浮水上而爲蚊矣
　　焦　晏子东海有虫巢于蟁再乳再飞而蟁不爲惊东海渔者命曰焦冥　列子江浦之间生么虫其名曰焦螟羣飞而集于蚊弗相触也栖宿去来蚊弗觉也
　　蠛蠓　神异经南方有蚊翼下有蜚虫焉目明者见之每生九卵复未尝有毈【音段】复成九子蜚而俱去蚊遂不知亦食人及百兽食者此虫既细小因曰细蠛陈章对齐桓公小虫是也此虫长春生以夏季藏于鹿耳中名婴媿亦细小也　列子蠛蠓生于朽木之上　埤雅小虫似蜹乱飞者也一名醯鸡列子曰醯鸡生乎酒又曰食醯頥辂生乎食醯黄食醯颐辂即蠓是也郭璞曰蠓飞硙则天风舂则天雨言蠛蠓将风则旋飞如硙一上一下如舂则雨矣然其图赞又曰风舂雨硙二说不同　山堂肆考醯鸡一名
　　蚋　列子蜹因雨而生见阳而死　埤雅蜹喜乱飞似蚊而小望之如雾荀子所谓醯酸而蜹聚者也因雨而生与蚊实异一名瞀芮　元稹长庆集蚋之小而黒者名蟆子微不可见与尘相浮上下者名浮尘子皆伏巴蛇鳞中能透衣入人肤成疮毒捣楸叶汁傅之瘥　録异记峡江至蜀有蟆子色黒亦能咬人毒亦不甚视其生处即麸盐树叶背上春间生之叶卷成窠大如桃李名爲五倍子治一切疮毒者晒而杀之即不化去不然者必窍穴而出飞爲蟆子矣黔南界道防尘色白甚小视之不见能昼夜害人虽帏帐深密亦不可断以麤茶烧之烟如焚香状即可断之又如席铺油帔隔之稍可灭　溪蛮丛笑蛮地有虫极细拭目难覩黒防着身抓搔不可耐名鸡末子
　　蝱
　　山堂肆考蝱有数种皆能啖牛马血木蝱最大而緑色今呼爲王蝱又呼爲舍命王蜚蝱状如蜜蜂黒色又一种小蝱名鹿蝱大如蝇或云木蝱无子一名魂常　尔雅翼大曰蝱小曰防　集异志晋惠帝元康中洛阳南山有蝱作声曰韩尸尸　长庆集巴蜀春秋间常雨五六月至八九月道路多蝱羣飞齧人　北征録北卤长乐镇草间有蝱大者如蜻蜓拂人面嘬噆　酉阳杂俎水蛆南中水溪涧中多此虫长寸余色黒夏深变爲蝱螫人甚毒
　　虱【附蚤】
　　总论　説文虱齧人虫也虮虱子也　李商隐虱赋亦气而孕亦卵而成晨鹥朝不知其生汝职惟齧而不善齧回臭而多跖香而絶　阮籍大人先生传独不见羣虱之处裈中逃乎深缝匿乎壊絮自以爲吉宅也行不敢离缝际动不敢出裈裆自以爲得绳墨也　问答録东坡闲居日与秦少游夜宴坡因扪得虱乃曰此是垢腻所生秦少游曰不然绵絮成耳相辨久而不决相谓曰明日质疑佛印及酒散少游竟徃扣门谓佛印曰适与坡防因辨虱之所由生吾师明日可荅生自绵絮容胜后当作防【音不】饦【音托】防既去坡复至以前事言之令荅以虱本生于垢腻许作冷淘明日果防佛印曰此易晓耳乃垢腻爲身絮毛爲脚先吃冷淘后吃防饦二公大笑具宴爲乐　潜书虱一名丹鸿　南楚新闻唐司空李蠙始名虬赴举之秋偶自题名于屋壁经宵忽覩名上爲人添一画乃成虱字矣蠙曰虱者蠙也遂改名蠙明年果登第　山堂肆考宋道君北狩至五国城衣上见虱呼爲琵琶虫以其形琵琶也　墨客挥犀王荆公入朝虱缘须上上顾而笑朝退王禹玉戏曰屡游相须曽经御览　谈虱不南行隂也其性畏火置之物上随其所向以指南方俄即避之若有知也酉阳杂俎取病者虱于牀前可以卜病将瘥虱行向
　　病者背则死　邵氏録吕晋伯云除虱法吸北方之气喷笔端书钦深渊黙漆五字置之于牀帐之间即尽除吕公正直非妄者　五杂组治头虱者以水银揉髪中其大要在扫洒沐浴而已久病者忽无虱必死其气冷也　千金方有人齧虱在腹中生长爲症能毙人用败篾败梳各一半烧末一半煮汁调服虱从下部出　酉阳杂俎旧说虱虫饮赤龙所浴水则愈虱恶水银人有病虱者虽香衣沐浴不能已惟水银可去之道士崔白言荆州秀才张告尝扪得两头虱又有草生山足湿处叶如百合对叶独茎茎微赤髙一二尺名虱建草能去虮虱　蟫史虱最忌水银银硃以二物熏之絶迹　鸡肋编汝隂尉李仲舒汉臣山阳人平生戒杀置虱于绵絮骨筒中久亦饥死有人教放青叶草上经宿沾雾则爲青虫飞去视之信然皆拆背而化　郑棨傅信记无畏三藏饮酒食肉言行麤易律师不说尝令宿于户外律师中夜扪虱投牀下无畏即呼曰扑杀佛子律师异之　清异志州蘓隐夜卧闻被下有数人齐念阿房宫赋声急而小急开被视之无他物惟得虱十余其大如豆杀之即止　列子纪昌学射于飞卫以牦悬虱于牖南面而望之旬月之间浸大也三年之后如车轮焉乃以燕角之弧朔蓬之簳射之贯虱之心而悬不絶飞卫曰汝得之矣　韩子三虱在豕上相与语一虱曰奚説一虱曰争肥饶者又一虱荅曰肥豕不度腊相与聚食其瘦者人乃不杀也
　　详　抱朴子头虱着身皆稍变而白身虱处头皆渐化而黒　庄子濡需者豕虱是也择疏鬛自以爲广宫大囿奎蹄曲隈乳间股脚自以爲安室利处不知屠者之一旦鼓臂布草操烟火而已与豕俱焦也　蟫史医家取水牛虱发豌荳疮又韩诗胡麻撮狗虱葢以胡麻似狗虱也鸡虱极细难见人呼爲鸡翕虫伏雌夏月多有之　五杂组闽有龙虱者飞水田中与灶虫分毫无别　泉南杂志龙虱如牛粪上虫似黒而薄劈殻食之小有风味　五杂组壁虱闽中谓之木虱多杉木中所生治者以麦藁烧水淋之江南壁虱多生木中惟延绥生土中遍地皆是也入夜则缘牀入幙人遍体成疮虽徙至广庭悬牀空中亦自空飞至南人至其地輙宛转呌号不可耐无计以除之也　事物绀珠壁虱一名壁駞扁小褐色殠而齧人　山堂肆考身扁而臭不能跳善齧人者名曰交蚤又名扁虱　録异记壁虱者土虫之化生壁间暑月齧人其疮虽愈每年及期必发数年之后其毒方尽其状与牛虱无异北都廐中之马忽相次瘦劣致毙所损日甚莫知其疾之由掌廐罪者已数人有一裨将干敏多识俾其掌廐马旬月之后马之瘦毙如故乃明烛以守之二鼓后马皆立不食黒者变白白者变黒秉烛以视诸马之上有物拊之不可胜数乃壁虱也五鼓后壁虱皆去一道如绳连亘不絶翼日寻其去踪于楼中得巨穴焉以汤灌之得壁虱死者数十斛穴中大者数尺形如琵琶金色焚而杀之筑塞其处其患乃絶　七修藁山西按察司去城不逺城外有中官之庄成化间防庄者每黄昏昧爽之时见一物如小轮囷状暮飞入城司狱司中晨则飞过庄山之后不知所向一日特踪迹其处见山穴中壁虱盈穴可三五石意虱不能飞也且杀之以试遂以沸汤灌死晚则轮囷之物无矣始信其虱之飞入狱中以咀人日则潜形山中也予尝以北京多虱畏之者以牀置室中央水舂戴其足虱不能至矣然犹羣聚于梁以下之观此则入狱之事有之矣况物众有神是亦可以飞也録异记谭袁处吉等州有沙虱即毒甲中虱也细
　　不可见夏月爲虱所苦倒挂身于江滩急流水处刷其虱或卧沙中碾虱入沙行人中之所咬处如针孔粟粒四面有五色文即其毒也得术士禁之乃剜其少许肉因以生肌膏救治之即愈不尔两三日内即死一名防　淮南万毕术沙虱一名蓬活一名地肺　本草经沙虱一名石　抱朴子沙虱雨后及晨暮践沙必着人如毛端初着人便入皮里可以针挑取之色正赤如丹如不挑便行入身中杀人行此虫之地每还当以火自令遍则虫随火去也水陆皆有之　事物绀珠竹虱初如粉涂竹叶上久乃能动百十爲曹　蟫史竹虱如人虱而白色多生桃紫竹上其屎成团如粟飰悬竹篱间人取而洗烹而食之甚益人　蟫史水虱一名鱼虱似人虱而大长寸许生水中能化蜻蛉　六书故扁虫着牛马食其血产荐蓐间者差小人肤俗谓荐螕亦曰茭虱
　　蚤　山堂肆考蚤齧人虫也黒色善跳俗云蚤生积亦有雌雄雄小雌大俗呼爲疙蚤或曰布谷鸟所吐如蚊母之吐蚊也故三月蚤多至四五月渐衰　格物总论蚤出于尘土间或以爲蚁化　五杂组治蚤者以桃叶煎汤浇之蚤尽死　闻见録以芸香置蓆下即去蚤草木子蚤虱至微也天地生之以食人
　　蠧
　　格物总论蠧食木虫又一种曰蟫衣书中蠧虫　尔雅疏衣书中虫一名蟫一名白鱼一名蛃鱼本草谓之衣鱼是也　酉阳杂俎壁鱼补阙张周封言尝见壁上白瓜子化爲白鱼因知列子言朽瓜爲鱼之义　北梦琐言唐张裼子少年闻说壁鱼入道经函中因蠧食神仙字身有五色人能取壁鱼吞之以致神仙而上升张子惑之乃书神仙字碎剪入于缾中捉壁鱼以投之冀其蠧蚀亦欲吞之遂成心疾　原化记建中末书生何讽尝买得黄古书一卷读之卷中得髪卷规四寸如环无端讽因絶之断处两头滴水升余烧之作髪气讽尝言于道者道者曰据仙经云蠧鱼三食神仙字则化爲此物名曰脉望夜以规映当天中星使立降可求还丹取此水和而服之即时换骨上升因取古书阅之数处蠧漏寻义读之皆神仙字讽方叹伏　汉书文帝赐尉佗书衣物佗因使者献桂蠧一器注应劭曰桂树中蝎虫也师古曰此虫食桂故味辛而渍之以蜜食之也大业拾遗録桂蠧紫色香辛有味噉之去隂痰之疾花木考桂蠧形如新生小防产于桂树偷食蜂蜜人以入口即化爲蜜甘香甚竒　陆防蠧化橘之蠧大如小指首负特角身蹙蹙然蝤蛴而青翳叶仰齧与饥之速不相上下人或枨触之輙奋角而怒　山堂肆考桑蠧去气桃蠧辟鬼柘蠧粪破血桐蠧亦可入药本草芦蠧虫治小儿饮乳吐逆状如小蓼蠧虫生蓼枝中黄身黒嘴作羊羶气形似螟　五杂组岭南屋柱多爲虫蠧入夜则齧声刮刮通昔搅人眠　山堂肆考蚌蠧人家屋中蠧也似螘而大正白色蠧食梁栋如锯开薄片层层可揭最畏土鼈及鸽鸟葢其气相制耳夏日南风起时则悉脱殻生翅如螱飞出　山堂肆考伊洛间水底石下有虫如亦解放丝连缀小石如茧春夏羽化作小蛾水上飞名石蠧虫一名石下新妇　周礼剪氏掌除蠧物以攻禜攻之以莽草熏之　事林广记五月五日取莴苣顿厨箧中辟虫蛀七月七日角蒿置羶褥书籍中可辟蛀九月九日茱萸置厨箧中亦可辟蛀青蒿子采置应切盛贮器物中极能辟蛀樟脑烧熏衣箧簟席之可去壁虱蛀虫
　　蛓
　　尔雅疏蜭一名毛蠧即蛓也说文云蛓毛虫今俗呼爲毛蛓有毒螫人　雨航杂録蛓者螫人虫也身扁緑色似而短无足有毛　稗谈蛓常在林间花叶背不知者輙爲所刺故名林蛓　王逸九思蛓缘兮我裳注伏花叶背欲老则吐汁自裹久渐坚凝如巴豆大就其中作蛹谓之蛅蟖房　尔雅蟔蛅蟖注蛓属也今青州人呼爲蛅蟖　本草蛅蟖房名雀儿饭瓮雀好食其瓮中子蚝虫作茧形如瓮俗呼雀痈声相近也生石榴树者名天浆子天浆乃甜橊名也生枝上者名刚子一名躁舍
　　蝎
　　诗义疏虿一名杜伯幽州谓之蝎常爲蜗牛所食以迹规之不能去人以气呵之亦不能动　诗小雅卷髪如虿毛传虿尾末似妇人髪末曲上卷然　本草蝎毒在尾　通俗文长尾爲虿短尾爲蝎　本草蝎小者名蛜　太平广记润州金坛县大厯中有北人爲主簿以竹筒赍蝎十余枚置于防事之树后遂孶育至百余枚爲土气所蒸而不能螫人南民不识呼爲主簿虫酉阳杂俎鼠负虫巨者多化爲蝎蝎子多负于背尝见一蝎负十余子子色犹白才如稻粒又尝见张希复言陈州古仓有蝎形如钱螫人必死旧说人过满百爲蝎所螫蝎前谓之螫后谓之虿　五杂组蝎孕子在背长则剖背出而母死此亦枭破獍之也　搜神记安阳城南有亭宿者輙死有书生入亭宿明掘得老蝎大如琵琶毒长数尺亭遂安静　邻防杂志都下弄蝎尾有五毒者三毒者云城西剥马务蝎食马血尤毒屡有螫死者　五杂组蝎双尾者杀人余初捕得蝎輙斩其尾纵之后以语人一客曰若断尾复出即成双尾害不浅矣后乃杀之　潜书蜥蜴能食蝎故蜥蜴一名蝎虎　方书中蝎螫者以蜗涎涂之或以木椀合之痛立止　本草陶隐居曰蝎有雌雄雄者螫人痛止一处雌者痛牵诸处雄用井泥傅之雌用瓦屋沟上泥傅之五杂组京师多蝎近来不甚复见惟山东平隂阳谷等处最多遇其蛰时巨石下动得数斗小民亦有取以爲膳者相爲蝎螫者忍痛问人曰吾爲蝎螫奈何荅曰寻愈矣便即豁然若呌号则愈痛一昼夜始止关中有天茄可治蝎毒　养疴漫笔耳暴聋者用全蝎去毒爲末酒调滴耳中闻水声即愈
　　蜈蚣
　　广雅蝍蛆蜈蚣也　埤雅蜈蚣性能制蛇卒见大蛇便缘而啖其脑庄子曰蝍蛆甘带是也今俗谓之百足旧说蟾蜍食蝍蛆蝍蛆食蛇蛇食蟾蜍三物相値莫敢先动是亦虎之义不得下也　墨子百足之虫三断不蹶　物相感志蛇虺见蝍蛆而蟠伏蝍蛆当其前似施禁法蛇即爲之开口蝍蛆入食其肠复穴其旁而出抱朴子南人入山皆以竹管盛活蜈蚣蜈蚣知有蛇
　　之地便动作于管中如此则草中便有蛇也蜈蚣见蛇能以气禁之蛇即死　三教珠英蜈蚣禁蛇盖土胜水也　酉阳杂俎绥县多蜈蚣大者能以气吸小者吸蜥蜴相去三四尺骨肉自消　通志蜈蚣制蛇而畏蚯蚓每遇蚯蚓即不敢动蚯蚓以涎绕其足尽落　本草蜈蚣畏蛞蜍不敢过所行之路触其身则蜈蚣死　鐡围山丛谈峤岭多蜈蚣动长二三尺螫人求死不得然独畏托胎虫此虫多延行井干墙壁上蜈蚣虽大偶从下过托胎虫必自落于地蜈蚣爲拘缩不得行托胎虫乃徐徐围绕周匝蜈蚣愈缩然后登其首陷脑而食之以故人遭蜈蚣害者必取托胎虫涎或生捣涂痛立止南越志蜈蚣大者其皮可以鞔鼓取其肉曝爲脯美
　　于牛肉又云大者丈余能啖牛里人或遇之则鸣鼓然火炬以驱逐之　葛洪赋蜈蚣大者长百歩头如车箱屠裂取肉白如瓠　岭南异物志珠崖人每晴明见海中逺山罗列如翠屛而东西不定悉蜈蚣也　临海异物志晋安东南呉屿山蜈蚣千万积聚或云长丈余者以作脯味似大鰕　纪闻唐杜暐使岭南至康州见蜈蚣大如筝天寳四载广州因海潮浮一蜈蚣死割其爪得肉一百二十觔　续博物志李勉在汴州得异骨一节可爲砚云是蜈蚣脊骨　夷坚续志桞州种甘棠有光夜出柱上蠧穴中满堂如月太守知异物集吏卒碎柱乃大蜈蚣长亘柱脑中得珠大如鵞卵圆莹光彩五杂组蜈蚣长一尺以上者则能飞龙畏之故尝爲雷撃一云龙欲取其珠也余亲见人悬食器于空中者去地七尺许一大蜈蚣盘旋窥伺无如之何良久于地下作势头尾相就如弯弓状一奋掷而上即入器中矣
　　蜮
　　洪范五行传蜮射人者也生于南越地南方谓之短狐者也　诗义疏蜮一名射影江淮水濵皆有之人在岸上影见水中投人影则杀之故曰射影也南方人将入水先以瓦石投水中令水浊然后入或曰含细沙射人入人肌其创如疥　埤雅蜮似鼈三足含水射人一曰含沙射人之影其疮如疥一名射工一名溪毒有长角横在口前如弩檐临其角端曲如上弩以气爲矢因水势以射人故俗呼水弩春秋曰秋有蜮即此是也然畏鵞鵞能食之蜮之爲言惑也字说曰蜮不可得也故或之今蛷螋溺人之影亦是尔　録异记水弩之虫状如蜣蜋黒色八足钳曵其尾长三四寸尾即弩也常自四月一日上弩至八月缷之时弯其尾自背而上于头前以钳执之见人影则射中影之处人身随有辽瘇大小与沙虱之毒同矣速须禁气制之剜去毒肉固保其命不尔一两日死矣　博物志江南山谿中有射人虫长一二寸口中有弩形气射人影随所着处发疮不治则死或曰以鸡肠草捣涂经日即愈　説楛蜮一名射工鸳鸯鸑鹫蟾蜍悉食之　山堂肆考蜮一名水镜小史集雅蜮无目　感应经南越夷狄男女同川而浴淫以女爲主故多蜮蜮者淫女惑乱之气所生　竹书纪年周惠王二年王子颓乱王出居郑郑人入王府多取玉玉化爲蜮射人
　　蛭【附度古】
　　尔雅疏蛭水中虫善入人肉者江东呼爲虮本草谓之水蛭一名马蜞一名马耆即王食寒葅得而吐之能去结积者是也　本草蛭一名蚑畏石生水中者名水蛭亦名马蟥生石中者名石蛭生草中及泥中者名草蛭泥蛭竝能着人及牛马身上齧咂其血甚者入肉中产育爲害大者长尺余人呼爲牛马蟥人触之缩如拳顷之引伸而纵如蚯蚓也此物极难死火炙后经年得水犹能活　事物原始有四翼者名曰蜚蛭　本草汴人谓大者爲马鼈腹黄者爲马蟥　物理小识马蟥烧成以碗覆之于地过一夜复生　事物绀珠飞马蟥生蜀贵深山林木中大四五寸飞着人即穿衣絮入皮中咂血人不知痛及知巳大如筯甚爲害惟触青衣则落地　事物绀珠烂黄细而长入人肉摘之輙断　郑元祐遂昌杂録冯士啓尝言在八蕃时乘驿向某所夜月微明睹一物如小屋大衮入江水腥风臭浪袭人三更后至前驿驿吏出迎错愕曰是何大胆敢越马绊来乎士啓问马绊何物驿吏言乃马黄精也过之者輙爲其所防
　　度古　酉阳杂俎度古似书带色蚓长二尺许首如铲背上有黒黄襴稍触则断常趂蚓蚓不复动乃上蚓掩之良久蚓化唯腹泥如涎有毒鸡食輙死俗呼土蛊
　　猬
　　埤雅猬可以治胃疾状似防性极驽钝物少犯近则毛刺攒起如矢尔雅所谓彚毛刺者即此也见鹊则仰腹受啄中其矢輙烂　酉阳杂俎猬见虎则跳入虎耳潜书猬似防而毛刺大者如小防小者如脚短尾长寸余苍白色见人则藏面腹下员辊如栗房攒毛外刺刺端分两岐不可搏执语云猬毛而起即此也能治金疮毒　説海福清县有讼金毒者县官求治不得踪或献谋取两刺猬入捕必矣葢金畏猬猬入其家金则不敢动虽匿榻下墙罅竟爲两猬擒出之炙毂子刺端分两岐者猬如针者防　物志猬
　　毛顺者雄逆者雌　徐兢使高丽録丽俗谓刺猬毛爲苦苫　埤雅猬皮能整纰纇染师用之刷纰物　埤雅猬胆甘　尚书故实京国顷岁街陌中有聚观戏塲者询之乃二刺猬对打令既合节奏又中章程　纪闻屈突仲任性好杀所居弓箭罗网义弹满屋焉杀害飞走不可胜数目之所见无得全者乃至得刺猬亦以泥裹而烧之且熟除去其泥而猬皮与刺皆随泥而脱矣则取肉而食之
　　蝗【附草虫　阜虫　螽斯】
　　説文蝗虫也一名蝻一名蝝　礼记孟夏行春令则蝗虫爲灾　洪范五行传介虫有甲能蜚之阳气所生于春秋爲螽今谓之蝗皆其也旱气动象至矣酉阳杂俎荆州有帛师号法通本安西人谓蝗虫腹下有梵字或自天下来者及叨利天梵天来西域验其字作本天坛法禳之今蝗虫首有王字固是可晓或言鱼子变近之矣旧言虫食谷者部吏所致侵渔百姓则虫食谷虫身黒头赤武官也头黒身赤儒吏也　埤雅蝗即鱼卵所化春鱼遗子如粟埋于泥中明年水及故岸则皆化而爲鱼如遇干旱水缩不及故岸则其子久阁爲日所暴乃生飞蝗　演繁露江南无蝗其有蝗者皆是北地飞来也吾乡徽州稻初成窠常苦虫害其形如而其色缥青既飡苗叶又能吐丝牵漫稻顶如在簇然稻之花穗皆不得伸最爲农害俗呼横虫记得绍兴庚申汪彦章典乡郡有投牒诉此虫名爲横彦章谓曰日有防令恤虫灾第言徽州蝻虫爲害不呼爲横也案唐韵蝗一音横【去声】则俗呼爲横不爲无本也　七修藁尔雅以蝗有四种予所见者黄二色大率于苗之心叶根节尽食之或者四种寓于二色不可知也才飞即交数日产子如麦门冬后数日中出如黒蚁子八十一枚即钻入地中其子入地来年禾秀时乃出旋生翅羽其飞止跳跃所向羣往无一反逆者渡水则后衔前翅由由然若绳索之状一县之地或食其半或食一角有相邻而不食者有逾山渡河以食者殆若眞有神役也　霏雪録老农语曰蝗生子遗而入地经大雪则入地愈深坡雪后书北台壁云遗蝗入地应千尺又和喜雪云螟螣无遗种是也　东观汉记马援爲武陵太守郡连有蝗援赈贫羸薄赋税蝗飞入海化爲鱼虾晋书永嘉四年幽州并司冀秦雍等六州大蝗食草木牛马毛皆尽　唐书贞观间京畿旱蝗食稼太宗在中掇蝗吞之曰宁食朕肺肠毋害百姓是岁蝗不爲患诗传姚崇遣使捕蝗夜中设火火边穿坑且焚且玉堂闲话蝗之羽翼未成跳跃而行其名蝻晋天福
　　之末天下大蝗连嵗不解行则蔽地起则蔽天禾稼草木赤地无遗其蝻之盛也流引无数甚至浮河越岭逾池渡壍如平地入人家舍莫能制御穿户入牖井溷填咽腥秽牀帐损齧书衣积日连宵不胜其苦郓城县有一农家豢豕十余头时于陂泽间値蝻大至羣豢豕跃而防食之斯须腹饫不能运动其蝻又饥唼齧羣豕有若堆积豕竟困顿不能御之皆爲蝻所杀癸卯年其蝗皆抱草木而枯死所爲天生杀也　玊堂闲话己酉年将军许敬迁奉命东洲于陂野间见有蝻生十数里才欲打捕其虫化爲白蛱蝶飞去　左传文三年秋雨螽于宋注螽飞至宋坠地死如雨　春秋佐助期螽之爲虫赤头甲身而翼飞行隂中阳也螽之爲言众暴众也　春秋含孽蝗起于贪螽者飞而甲爲害故天雨螽则刑法丑　尔雅疏螽蝗子也陆玑云今人谓蝗子谓螽子兖州人谓之螣许愼云蝗螽也蔡邕云螽蝗也是一物　尔雅蝝蝮蜪注蝗子未有翅者一作复陶　春秋传螽始生爲蝝长大爲螽秋螽未息冬又生子灾重及民也　礼记仲春行夏令则螽螟爲害　埤雅食心曰螟食叶曰□【音特】□即蝗食节曰贼食根曰蟊　诗疏螟似虸蚄而头不赤螣蝗也贼桃李中蠧虫赤头身长而细耳或说云蟊蝼蛄食苗根爲人害许愼云吏冥人犯法即生螟吏乞贷则生蟘吏抵冒取人财则生蟊旧说云螟螣蟊贼一种虫也如言防贼奸宄内外言之耳故犍爲文学曰此四种虫皆蝗也实不同故分释之草虫　尔雅疏草虫一名负蠜一名常羊　诗疏草虫常羊也大小长短如蝗竒音青色好在茅草中
　　阜螽　埤雅阜螽今谓之防亦跳亦飞飞不能逺青色尔雅曰阜螽蠜草虫负蠜葢草虫鸣阜螽跃而从之故阜螽曰蠜草虫谓之负蠜也防一名蜢防长瘦善跳言窄而猛也　物相感志阜螽如蝗虫江东人呼爲蚱蜢与蚯蚓虽异而爲雌雄蚯蚓鸣则阜螽跳跃五月五日伺其偶合而佩之令人相爱　尔雅疏土螽一名蠰谿今谓之土江南呼虴蛨又名蜢似蝗细小善跳者是也　拾遗记石蠏形如蚱蜢而小身长两股如蠏在草头能飞螽之也与蚯蚓交螽斯　埤雅螽斯虫之不妒忌一母百子者也故诗以爲子孙众多之况　邢疏蜇虫周南作螽斯七月作斯螽惟字异文倒其实一也一名蜙蝑一名蜙防一名陆机云幽州人谓之箕箕即黍蝗也长而青长角长股股鸣者也或谓似蝗而小斑黒其股似瑇瑁又五月中以两股相切作声闻数十歩者是也蟿螽一名螇蚚形似蜙防而细长飞翅作声者是也










　　格致镜原卷九十七
　　钦定四库全书
　　格致镜原卷九十八　　　大学士陈元龙昆虫【三】
　　蟋蟀【附络纬　灶马　油葫芦】
　　礼记季夏之月蟋蟀居壁　陆玑诗疏蟋蟀似蝗而小正黒有光泽如漆有角翅一名蛩一名蜻楚人谓之王孙幽州人谓之趣织督促之言也里语曰趣织鸣妇惊是也　古今注蟋蟀一名吟蛩秋初生得寒则鸣一云济南呼为妇　埤雅促织一名投机谓其声如急织也　清异録汉龙骧子名卭讳之呼蛩曰秋风又今人呼蛩为莎亭部落　诗义问蟋蟀食蝇而化　捜神记朽苇为蛩　髙僧传道贲闻蟋蟀曰时闻此声足代箫管　天寳遗事蟋蟀毎至秋时宫中妃妾軰皆以小金笼捉蟋蟀闭于笼中置之枕函畔夜听其声庶民之家皆效之也　贾似道蟋蟀论暖则在郊寒则附人似识时者拂其首则尾应之拂其尾则首应之似解人意者合颉颃以决胜负英猛之气甚可观也　五杂组三吴有鬬促织之戏鬭之有塲盛之有器必大小相配两家审视数四然后登塲决赌左右袒者各従其耦其赌在髙架之上只为首二人得见胜负其为耦者仰望而已未得一寓目而输直至于千百不悔甚可笑也贾似道促织经生于草土者其身软生于砖石者其
　　体刚生于浅草瘠土砖石深坑向阳之地者其性劣其色白不如黑黒不如赤赤不如黄黄不如青其形有白麻头青项金翅金银丝额上也黄麻头次也紫金黒色又其次也以头项肥脚腿长身背濶者为上头尖项脚痩腿薄者为下其病有四一仰头二卷三练牙四踼腿若犯其一皆不可用若两尾髙低两尾垂萎并是老朽亡可立待也其名有白牙青拖肚黄红头紫狗蝇黄锦蓑衣锄头金束带齐膂翅梅花翅琵琶翅青金翅紫金翅乌头金翅油纸灯三段锦红铃月额头香色铃之养法用鳜鱼茭芦根虫断节虫扁担虫煮熟栗子黄米饭医法嚼牙喂带血蚊虫内用荳芽尖叶落胎粪结用虾婆头昬川芎搽浴咬伤用童便蚔蚓粪调和防其疮口　五杂组促织惟雌者有文采能鸣健鬭雄者反是以立秋后取之饲以黄荳糜至白露则夜鸣求偶然后以雄者进不当意輙咋杀之次日又以一雄进又皆咋杀之则为将军矣咋杀三雄则为大将军持以决鬭所向无前又某家有大将军则众相戒莫敢与鬭乃以厚价潜售它邑人其大将军鬭止以股一踼之逺去尺许无不糜烂或当腰咬断不须鬭也大将军死以金棺盛之以银于原得之所则次年复有此种不则无矣凡促织与蜈蚣共穴者必健而善鬭呉中人多能辨之　虎吴俗好鬭蟋蟀用黄金花马为注里人张生为之屡负祷于坛夜夣神云遣吾虎助尔在北寺门下张觉往寻之黒蟋蟀甚大毎鬭輙胜利甚丰久之乃死
　　络纬　埤雅络纬雄鸣于上风雌鸣于下风而风化古今注莎鸡有青褐两种一名梭鸡一名络纬以其声如纺绩织纬也一名促寒娘　兼明书莎鸡状如蚱蜢头小而身大色青而有其羽昼合不鸣夜则气従背出吹其羽振振然其声有上有下正似纬车故今人呼为络纬者是也　埤雅莎鸡小虫黒身赤首一名樗鸡一名天鸡草木疏云如蝗斑色毛翅数重其翅正赤六月中飞而振羽索索作声幽州人谓之蒲错
　　灶马　酉阳杂俎灶马状如促织稍大脚长好穴于灶侧俗言灶有马足食之兆　山堂肆考灶虫好穴于灶侧一名灶马一名灶鸡形促织而身软长两股能跳食锅中余沫促织则有翼而黒色性刚善鬭灶鸡则无翼而褐色身弱而易死其声亦曰织织
　　油葫芦　事物绀珠油葫芦如促织而三尾不鸣不鬭
　　蝼蛄
　　礼月令孟夏之月蝼蝈鸣注蝼蝼蛄也蝈虾蟇也四月隂气始动于下故二物应之而鸣也　尔雅蝚蝼注蝼蛄疏按方言蛄者谓之杜略【音格】蝼螲谓之蝼蛄或谓之蟓蛉南楚谓之杜狗或谓之蝼蛄　埤雅蝼蛄臭虫一名孙炎尔雅正义以为是雄者喜鸣善飞雌者腹大羽小不能飞翔食风与土要以前甚澁要以后甚利　尔雅疏一名天蝼一名硕防即今之蝼蛄也广志蝼蛄防稽谓之防蛄　通雅蝼蛄乃土狗好攻
　　土夜飞傅火　本草蝼蛄夜出求含灯火而走俗呼为偷火虫　席上腐谈按月令蝼蝈鸣蚯蚓出盖蚯蚓与蝼蛄同处鸣者蝼蛄非蚯蚓也故谚云蝼蝈呌得肠断曲蟮乃得歌名　河图黄帝起有大蝼见　刘向别録邹衍言黄帝土徳有蝼蛄如牛　捜神记晋庐陵太守厐企自云其祖坐系狱忽见蝼蛄行其左右因谓曰尔有神能活我死否因投食与之蝼蛄食饭尽而去有顷复来形体稍大复投食与之数日间其大如豚及将刑之夜掘壁为大穴破械得従之出亡后遇赦免故企世祀蝼蛄焉　续异志晋义熈中零陵施子然家大作田至获时庐于田侧守视一夜未眠见一中形丈夫着黄练单衣袷造席与语云姓卢名钩家在粽溪边临水后掘田塍见大坎有蝼蛄斗许一尤大子然悟曰近日客卢钩反音则蝼蛄也家在粽溪即西坎也灌以沸汤于是遂絶
　　蚯蚓
　　考工记注蚯螾却行螾土精也其为物引而后伸　月令孟夏蚯蚓出冬至蚯蚓结注结屈也天寒蚓入穴首下阳动则首上其身屈曲也　抱朴子蚓无口而声淮南子蚓无筋骨之利牙之强上食晞堁下饮黄
　　泉用心一也　郭璞赞蚯蚓土精无心之虫交不以分淫于阜螽触而感物乃无常雄　蟫史夏月蚓夜鸣于草防与阜螽同穴为雌雄阜螽即蜢也　物相感志蚱蜢与蚯蚓虽异而为雌雄蚯蚓鸣则阜螽跳跃五月五日伺其偶合而佩之令人相爱　従蚯蚓之尘背洒起雾　稽神録有村人震死既而空中呼曰误矣可取蚯蚓烂捣覆脐中当差如言傅之遂蘓　金台纪闻蚯蚓粪能治蜂螫余曽为蜂所毒急以井泉调蚯蚓粪涂其痛立止　嵗时记五日午时于韭畦面东不语取蚯蚓干收之谓之六乙泥为鱼鲠者以少许擦咽外即消　番禺记闽越江北山间蛮夷啖蚯蚓脯为羞容州人好食韭士人以为讳或云以蚯蚓为之　古今注蚯蚓一名蜿蟺一名曲蟺善长吟于地中江东谓之歌女或谓之鸣砌亦呼为防蚓　本草蚯蚓一名土龙一名地龙子其屎呼为蚓蝼　尔雅疏螼蚓一名蜸即防蟺也　吴氏本草蚯蚓一名白颈螳螾一名附引刘賔客嘉话琼州地名防防是蚯蚓也土多此
　　虫常至夜江畔出其身半跳于空中而鸣其形防【音蠢忍】　余冬序録孟子所谓吾必以仲子为巨擘者盖齐地有虫大蚯蚓人谓之巨擘善擘地以行巨擘即蚯蚓之大者孟子谓蚓而后充其操今注以为大指非也埤雅蚯蚓有一种白项是其老者也　吕氏春秋黄
　　帝见大螾土气胜故其色尚黄髙诱注螾蚯蚓　世纪黄帝时螾大如虹　五行记陈后主时隋军至江蚯蚓尽出森如植箭陈氏水乡蚯蚓土虫象陈氏自称土徳尽出明倾其窟穴以曲归直是嵗隋平陈　酉阳杂俎上都浑瑊宅防门外一小槐树树有穴大如钱毎夏月霁后有蚓大如巨擘长二尺余白颈红斑领引数百条如索缘树枝干及晓悉入穴或时众鸣往往成曲又予三従房伯父唐太和三年任庐州某官庭前忽有蚓出大如食指长可二三尺白项当项下有两足正如雀脚步于垣下经数日方死又予侄女乳母阿使本荆州人尝言小时见其侄孔谦篱下有蚓口露双齿肚下足如长尺五行于常谦遽杀之其年谦丧母及兄叔因不得活　异苑孟州王双宋文帝元嘉初忽不欲见明常取水沃地以菰蒋覆上眠息饮食悉入中云恒有女着青裙白领巾来就其寝母听闻荐下有声歴歴发之有一青色白缨蚯蚓长二寸许云此女常以一奁香见遗气甚清芬奁乃螺殻香则菖蒲根于时咸谓双暂同阜螽矣　续明道杂志黄州有小蛇首尾相因谓两头蛇余视之其尾端盖首而非也土人言此蛇老蚯蚓所化无甚大者其大不过如大蚓行不蛇宛转甚钝又谓之山蚓　剧谈録蚯蚓为百合乃自有知为无知蚯蚓在土中欲化时蟠结如毬已有百合之状
　　蚁
　　总论　谭子化书蝼蚁之有君也一拳之宫与众处之一块之台与众临之一粒之食与众蓄之一虫之与众之一罪无疑与众戮之　戒庵漫笔蚁谓之马蚁形如马也羣聚成阵俗谓之马蚁作必有雨曽见两两相鬭屡退屡合经一昼一夜　埤雅螘有君臣之义故其字従岂亦或从义善鬭力举等身铁鬭輙酣战不解有行列队伍　古今五行志后魏显宗天安元年兖州有黒蚁与赤蚁交鬭长六十广四寸赤蚁断头而死黒主北赤主南时齐明帝杀少帝子业而自立大为魏军所破东魏孝静帝武定四年邺下有黄蚁与黒蚁鬭黄蚁尽死时东魏戎衣色黒西魏戎衣色黄既而髙欢围王壁五旬不防班师而薨　庄子蚁慕羶　抱朴子蚁有兼弱之智　庄子得时则蚁行注蚁行逶迟有序需而不速　韩子桓公伐竹行山中无水隰朋曰蚁冬居山之阳夏居山之隂蚁壤寸而有水乃掘之遂得水　焦贑易林蚁封户穴大雨将集　博物志蚁知将雨　京房易占蚁无故当道若门户城郭聚土水且伤人　方言垤封塲也楚郢以南蚁土谓之垤　埤雅诗云鹳鸣于垤垤蚁冢也蚁将雨则出而壅土成峰鹳鸟见之长鸣而喜方言曰其塲谓之坁亦或谓之垤垤从至蚁之微而能为垤用其至故也一名蚁封　五杂组人有掘地得蚁城者街市屋宇楼堞门巷井然有条唐五行志开成元年京城有蚁聚长五六十步濶五尺至一丈厚五寸至一尺可谓异矣　珍珠船有冉端者因营塟掘地遇蚁城方丈城垒皆具若雕刻中有街径楼阁二大蚁居楼阁中一紫色足翅皆如金　岭表録异交广溪洞间酋长多蚁卵淘泽令浄卤以为酱或云其味酷似酱非官客亲友不可得也　倦防録岭南暑月欲雨则朽壤中白蚁蔽空而飞入水翅脱化为虾土人遇夜于水次秉烛蚁见火光悉投水中则以竹洒取之每以豚脔糁之为鲊号天虾鲊又有大赤蚁作窠于木梢如升器者取其卵并蚁以糁泊姜盐酿焉云味极辛辣　吴录居风县有蚁絮藤人视土中知有蚁因垦发以木皮插其上则蚁出縁而生漆　鸡肋编广州可耕之地少民多种柑橘以图利尝患小虫损食其实惟树多蚁则虫不能生故园户之家买螘于人遂有蚁而贩者用猪羊脬盛脂其中张口置蚁穴傍俟螘入中则持之而去谓之养柑蚁
　　名　大戴礼十二月驹贲注驹者蚁也贲者走于地中也　古今注牛亨问董仲舒曰蚁曰驹何也答曰河内人见有人马数千万皆大如黍米旋动往来従朝至暮家人以火烧之人皆是蚊蚋马皆成大蚁故今人呼蚊蚋曰黍民蚁曰驹　方言蚍蜉齐鲁之间谓之蚼蠓西南梁益之间谓之驹燕谓之蛾蛘尔雅疏螘通名也其大者别名蚍蜉俗呼马蚍蜉小者即名螘齐人呼螘蛘其大而赤色斑驳者名蠪一名朾螘有翅而飞者名螱即飞蚁也其子在卵者名蚔可以作醢　词林海错蚁名蠪蟜一名石宫　广志有飞蚁有木蚁古曰驹者也又有黒黄大小数种　酉阳杂俎元和中予居在长兴里庭有一穴蚁形状窃赤蚁之大者而色正黒腰节微赤首锐足髙走最轻迅毎生致蠖及小虫入穴輙壊垤窒穴盖防其逸也又秦中多巨黒蚁好鬭俗呼为马蚁次有色窃赤者细蚁中有黒色迟钝力举等身铁有窃黄者最有兼弱之智其行每六七有大首者间之整若队伍至徙蝇时大首者或翼或殿如备异蚁状也　续博物志马绪谪潮得巨蚁长尺余盐渍之归夸北人　楚辞赤蚁若象注西方旷野有赤蚁其大若象能杀人　山海经朱蚁其状如蚁在昆仑墟
　　蚁异　异闻集徐之夜读书有人物如粟粒数百皆具甲胄拥一赤帻紫衣者行案上传呼曰蚍蜉王欲观渔于紫石潭顾左右索渔具凡数百齐入砚中小鱼数千头之以书卷之执烛以观一无所见　齐谐记董昭之过江见蚁一短芦昭之救之后系狱蚁领羣蚁穴狱昭之得免　南柯记淳于棼梦为大槐安国驸马领南柯郡太守征檀萝国既觉寻宅南大古槐下穴旁可袤丈有大穴洞然明朗可容一根上有积土壤以为城郭台殿之状有蚁数斛隐聚其中中有小台其色若丹二大蚁防之素翼朱首长可三寸左右大蚁数十辅之诸蚁不敢近是其王矣即槐安国都也又穷一穴直上南枝可四丈亦有土城小楼羣蚁亦处其中即生所领南柯郡也又访于外宅东一里有古涸涧侧有大檀树一枝藤萝拥织上不见日旁有小穴亦有羣蚁隐聚其间檀萝之国岂非此耶　穷神秘古槐中蚁穴也元魏时卢汾尝叩树有女子衣青出引汾入见防堂危豁题曰审雨堂
　　蛙
　　总论　周礼秋官蝈氏掌去鼃黾焚牡蘜以洒之则死以其烟被之则凡水虫无声　车若水脚气集朝廷禁捕蛙以其能食蝗也周礼蝈氏掌去鼃黾是恶其声之聒人　田家五行上已日听蛙声占水旱　北户録蛙性甚人人有折其足于瓶中以水养之不三五日如故亦有以苏煎食者　水族加恩簿申洁【谓蛙也】苍皮瘾疹矮股跳梁授济馋都防行水乐令　庄子秋水篇公子牟曰子独不闻夫埳井之鼃乎谓东海之鼈曰吾乐与吾跳梁乎井榦之上入休乎阙甃之崖赴水则接掖持颐蹶泥则没足灭跗还虷【音寒义云井中赤虫一名蜎】蟹与科斗莫吾能若也　汉书武帝元鼎五年秋蛙与虾蟆鬭是嵗四将军众十万征南越九郡南史孔稚圭门庭之内草莱不翦中有蛙鸣曰我以此当两部鼓吹南史梁沈僧昭与武陵王纪坐池亭蛙鸣聒耳王曰殊废丝竹之听僧昭咒厌十许口便止王曰欲其复鸣僧昭曰王欢已阙今恣汝鸣即便喧聒　宣室志有人见羣僧浴水中问之曰此隂池也又曰檀越可听吾徒之梵音于是合声而噪乃羣蛙也　拾遗记仓颉之处有丹石井有白蛙两翅常来去井上或化为双白鸠入云　唐五行志神龙中渭水有蛙大如鼎里人聚观数日而失　玉堂闲话徐之东界接沂州有沟多盘车相是溪仲试车之所沟有水水有蛙大可如五石瓮目如盌昔尝有人于其顶上得药服之度世
　　详　武纪注鼃黾也似虾蟇而长脚其色青　山堂肆考蛙一作鼃虾蟇之属也一名蛤鱼一名蝈一名长股一名田鸡一名水鸡一名黾一名土鸭　本草衍义鼃色青腹细嘴尖后脚长故善跳图经云似虾蟇而背青绿色俗谓之青蛙亦有背作黄文者人谓之金线鼃黒色者南人呼为蛤子食之至美即今所谓之蛤亦名水鸡是也闽蜀浙东人以为珍小形善鸣唤者名鼃子　尔雅疏其居水者名黾一名耿黾状似青蛙而腹大为异陶注本草云大而青脊者俗名土鸭其鸣甚壮即此黾也陶又云一种小形善鸣唤名为鼃者即郭云青蛙者也　丘光庭兼明书蛙形小而长色青而皮光春夏居水边相对而鸣者也按蛙鸣始于二月验立夏而鸣者其形小其色褐黒好聚浅水而鸣其声如自呼为渇于者是蝼蝈也　周官蝈氏郑注蝈今御所食蛙也　通志有一种生山谷中黒色红名石鳞鱼并可食　泉南杂志鼃一名石鳞鱼紫斑如缬锦生溪涧髙洁处其大如鸡得亦不易厥俗兼皮食之有见饷者曰此难得之珍味也　侯鲭録水鸡蛙也水族中厥味可荐者　蜀都赋蛦山栖注蛦蛙而大即今田鸡也　格物总论蛙数种有黒虎有蚼黄有黄有蝼蝈其形各别黒虎身小黒嘴脚小斑防黄斑色前脚大后腿小有尾子一条黄遍身黄色腹下有脐带长五六分蝼蝈即夜鸣腰细口大皮苍黧色俗名田鸡其他又有鼃蝇长石螃蠼子之属　投荒杂录南方又有水族状如蛙其形尤恶土人呼为蛤蛙食之味美如鹧鸪及治男子虚劳
　　虾蟇【附蝌蚪　蟾蜍】
　　总论　贾公彦周礼疏脰鸣者即虾蟇也　埤雅虾蟇懐土虽取以置逺郊一夕复还其所　全雅虾蟇曵肠于水际草上缠缴如索日见黒防渐深至春水时鸣以聒之则蝌斗皆出谓之聒子　埤雅杂俎云虾蟇无肠又云虾蟇声今里俗闻其春鸣谓之聒子聒子即所谓声也又曰虾蟇生子后腹空无物故曰无肠　山堂肆考烧虾蟆可以制蚤虱　宋书张畅弟尝为猘犬所伤医者云宜食虾蟆脍可疗甚难之畅含笑先尝因此乃食创亦即愈　尚书故实百粤人以虾蟆为上味疥者皮佳故越人云不可脱去此锦袄子游宦纪闻眉州人水濵钓虾蟇置篮中皆两两相负牢不可拆极力分之旋即相负如初市之以为珍味成都人重之以料物和酒炙之曰炙蟾括苍亦以为珍品名曰风蛤　淮南子老虾蟇化为鹑　集异志唐髙宗尝患头风穿地置药炉忽有一虾蟇跃出色如黄金背有朱书武字　酉阳杂俎长庆中八月十五日夜有人玩月见林中光属天如疋布视之见一金背虾蟇　霏雪录越中有道士陆国賔者晓乗舟出见白虹跨水甚近及至其所见虾蟆如箬笠大白气従口出即跳入水虹亦不见　唐五行志先天二年六月京师朝堂砖下有大蛇出长丈余有大虾蟆如盘而目赤如火相与鬭俄而蛇入于大树虾蟆入于草蛇虾蟆皆隂朝堂出非其所也　宣室志唐李揆乾元中为礼部侍郎尝一日忽闻堂中有声极震若墙圯惊入视之见一虾蟆俯于地髙数尺魋然殊状揆命家童以巨缶盖焉有解者曰夫虾蟇月中之虫亦天使也今天使来公堂岂非上帝以荣命付公乎其明启而视之已亡见矣后数日果拜中书侍郎平章事　鸟兽续考余曽见一胡僧持竹器畜虾蟆数十于中备寸桌数面名之曰读书蟆每命之读设一席于上若僧席然左右各设弟子席鼓之坐一巨蟆跳于师座羣蟆随列弟子位鼓之读则蟆师先声羣弟子应声而鸣宛若一堂书声也鼓之止鼓之入则巨者先止先入
　　名　本草虾蟆一名蟾蜍一名一名去甫一名苦蠪　淮南子鼓造辟兵夀尽五月之望注鼓造虾蟆也孙绰漏刻铭灵蚪吐注隂虫承泻注隂虫虾蟆也
　　南齐书卞彬虾蟆赋云纡青拖紫名为蛤鱼　洽闻记虾蟇大者名田父能食蛇蛇行田父逐之蛇不得去田父衔其尾久之蛇死尾后数寸皮不损已尽矣　文字集畧蜦虾蟆也大如屦能食蛇　游宦纪闻徳兴有毛山环三州界广袤数百里每嵗间山旁人夜持火炬入深溪或山洞间捕大虾蟆名曰石撞　神仙益州北平山有白虾蟆谓之玉芝非仙才灵骨莫能致也茅亭客话蜀有村夫鬻白虾蟆甚大两目如丹皆云芝也有医工买归虑其走逸以大石臼合于地至晓石臼透明如竹笼医工骇斋沐负铛挈蟾辞家入青城山不知存亡　酉阳杂俎灶无故自湿者赤虾蟆名钩注居之去则止
　　蝌蚪　山海经藟山湖水东流其中多活郎师注即蝌蚪也　尔雅科斗活东疏虾蟆子也一名科斗一名活东头圆大而尾细古文似之　古今注科斗一名针一名鱼形圆而尾细闻雷则尾脱脚生也　埤雅科斗逢月大尽生前两足小尽生后两足
　　蟾蜍　春秋孔演图蟾蜍月精也　埤雅蟾蜍吐生腹大背黒皮上多防磊跳行舒迟　本草蟾蜍肪涂玉则刻之如蜡故云能合玉石但肪不可多得取肥者剉煎膏以涂玉亦软滑易截古玉器有竒特非雕琢人工者多是昆吾刀及蟾蜍肪所刻也　衍义蟾蜍眉间白汁谓之蟾酥　尔雅疏鼃一名蟾诸郭云似虾蟆居陆地淮南谓之去蚥然则蟾诸非虾蟆但相似耳　蟫史诸书皆分虾蟆蟾蜍为二物以为蟾蜍大腹癞背不能跳跃亦不善鸣虾蟆小于蟾蜍能跳接百虫善鸣然予村居无事细视科斗渐大脱尾生足而登陆至四五月则居稻田内好鸣能跳接百虫而食之经年方老好居人家下湿地夏夜则出拾虫而不能跳矣亦不鸣聒人呼为蛤覇其实一物老防殊质春夏异时遂分为二也中记蟾诸生角者食之夀千嵗　张衡灵宪羿请
　　不死之药于西王母嫦娥窃之以奔月将往枚筮之于有黄有黄占之曰吉翩翩归妹独将西行逢天晦芒毋惊毋恐后且大昌嫦娥遂托身于月是为蟾蜍　抱朴子万嵗蟾蜍头上有角颔下有丹书八字体重以五月五日中时取之隂干百日以其足画地即为流水带在左手于身辟五兵若敌人射巳者弓弩矢皆反还自向也　研北杂志陈圣观闻宋炤蟾蜍三足与蛙不同炤既去乃得枯者于货药担上以示圣观乃一躯殻实之以木屑视之三足特长如尾而有距世所范为砚滴者或不尽似也　太平清话正和二年夏四月新安蟾蜍背生芝草时农夫汲水于龙渊之津覩此一蟾望日而拱己而视之则其背生芝凡十五叶叶间有异草防茸苍翠嵗寒不雕　自然论蟾蜍掷粪自其口出　酉阳杂俎土防榔状如防榔在孔穴间得之新者尤软相传云蟾蜍矢也能已毒疮　防编一种蟾大而黄色多在山石中藏蛰能吞气饮风露不食杂虫谓之山蛤蟫史山蛤一名南风蛤又名石生深山谷中遇南风则出背黒色痱磊两股甚长孝丰人珍之为上品连皮蒸味在于皮
</div>
    <div class="pagination">
<a href="格致镜原_page46.html">上一页</a><span>...</span><a href="格致镜原_page42.html">42</a><a href="格致镜原_page43.html">43</a><a href="格致镜原_page44.html">44</a><a href="格致镜原_page45.html">45</a><a href="格致镜原_page46.html">46</a><span class="current-page">47</span><a href="格致镜原_page48.html">48</a><a href="格致镜原_page48.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
