<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 235 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 235 页/共 737 页
  </h1>
  <div class="content">
   又曰：张亻丕，建中初，以泽潞将镇临。田悦攻之，亻丕度兵力不能出战，严设守备，婴城拒守，贼不能拔。累月，攻之益急，士多死伤，粮储渐乏，救兵未至。亻丕知事不济，无以激士心，乃悉召将卒於军门，命其女出拜之，谓曰：“将士辛苦守战，亻丕之家无尺寸之物与公等为赏，独有此女，幸未嫁人，愿出卖之，为将士一日费。”众皆大哭，曰：“誓与将军死战，幸无虑也。”会马燧以太原之师至，与军众合击悦於城下，大败之。亻丕乘势出战，士卒无不一当百。围解，以功迁泗州刺史。
《三国典略》曰：周独孤永业恐洛州刺史段思文不能自固，驰入金墉助守。尉迟迥为土山地道，晓夕攻战，永业选其三百人为爪牙，每先锋死战，迥不能克。
又曰：台城未陷，侯景又烧大司马门，後阁舍人高善宝以私金千两赏其战士，直阁将军宗思领将士数人逾城出外洒水，久之火灭。景又遣持长柯斧入斫门，将开，善宝促凿扇为孔，以槊刺倒二人，斫者乃退。
又曰：陈人侵齐北，徐州刺史祖班令不闭城门，守陴者皆下，街巷禁断人行，鸡犬不许鸣吠。陈人莫测所以，疑人走城空，不设警备。中夜，班忽令鼓噪，陈人惊散。晓复结陈向城，班自临战。陈人先闻其盲，谓不能抗拒，忽见亲在戎行，弯弧纵镝，怪之，遂退。时穆提婆憾之不已，欲令城陷，不遣救援，班军守百日，城竟保全。
《北史》曰：梁将吴明彻攻围海西，齐将郎塞固守，乃至削木为箭，剪纸为羽。围解还朝，仆射杨迎劳之，曰：“卿本文吏，遂有武略，削木剪纸，皆无故事，班、墨之思，何以相过！”
《墨子》曰：禽滑厘问曰：“□梯施，攻备已具，武力又多，争上吾城，为之柰何？”墨子曰：“多下矢、石、以雨，薪火、水汤以济之。若城外穿地来攻者，宜城中掘於井，以薄罂内井中，使听聪者伏罂听之，审知穴处，凿内而迎之。”
《吕氏春秋》曰：公输般为高□梯，欲以攻宋。墨子闻之，自鲁而往，裂裳裹足，日夜不休，十日十夜而至於郢，见荆王曰：“臣北方之鄙人也，闻大王将攻宋，信有之乎？”王曰：“然。”墨子曰：“臣以宋必不可得。”王曰：“公输般，天下之攻工也，已为攻宋之械矣。”墨子曰：“请公输般试攻之，臣请试守之。”於是公输般设攻宋之械，墨子设守宋之备。公输般九攻之，墨子九却之，不能入。故荆辍不攻宋，墨子也，能以术御之荆而存乎宋矣。
《博物志》曰：处士东里魂责禹乱天下事，禹退作三城，强者攻，弱者守，敌者战。城廓，盖禹始也。
贾谊《过秦论》曰：有囊括四海之意，并吞八荒之心。当是时也，商君佐之，命内立法度，务耕织，修守战之备。外连衡而斗诸侯。
又曰：然後践华为城，因河为池，据亿丈之城，临不测之溪以为固。良将劲弩守要害之处，信臣精卒陈利兵而谁奈何。
《任彦升奏弹曹景宗》曰：故司州刺史蔡道恭率厉义勇，奋不顾命，全城守死，自冬徂秋犹转战，战穷极，摧丑虏。
危急
《韩子》曰：智伯围襄子於襄阳，决水以灌之，城中巢处悬釜而炊，易子食，析骨炊。
《史记》曰：楚庄王围宋，五月不解，宋城中食尽，易子而食，析骸而炊。宋华元出告以情，庄王曰：“君子哉！”遂罢兵去。
又曰：齐田单攻聊城，岁馀不下。鲁连乃为书继之矢射城中，遗燕将书曰：“今公以弊聊之人距全齐之兵，是墨翟之守也；食人炊骨，士无反心，是孙膑之兵也。”
又曰：赵襄子保晋阳，三国攻晋阳。岁馀，引汾水灌其城，不没者三板。城中悬釜而炊，易子而食。
《汉记》曰：段破羌胡。明年，羌复寇张掖，下马大战，弓刀折尽，虏亦引退。追之。昼夜攻击，割肉食雪四十馀日。
《後汉书》曰：车师王与匈奴共攻耿恭於疏勒中。恭食尽，乃煮铠弩，食其筋革。
又曰：臧洪为东郡太守，为袁绍所围。初，尚掘鼠煮筋角，後无所食，取草实而食之。
《魏志》曰：太祖围张超於雍丘，超言：“惟臧洪，当来救吾。”众人以为袁、曹方睦，洪为绍所表用，必不败好招祸。洪闻之，果徒跣号泣，勒所镇。又从绍请兵马，求欲救超，绍不听许。遂为太祖所灭。洪由是怨绍，绝不与通。绍兴兵围之，历年不下。绍忿洪无降意，增兵急攻。洪自度不得免，呼吏士谓曰：“袁氏无道，所图不轨，且不救洪郡，洪於大义不得不死。念诸君无事空兴此祸耳，可将妻子去。”吏士皆垂泣。掘鼠煮筋角，後无所食，主簿启内厨米三斗，洪使作薄粥，众分之，杀其爱妾以食士。城中男女七八千人相枕而死，莫有离叛。城陷，绍生执洪。
徐广《晋记》曰：霍彪为贼费黑所隔，积百日，杀马烧皮铠食之。
又曰：韩冕、苏硕等攻范，城中饥，米一斗万钱。
《晋书》：刘琨赴并州上表曰：“臣自涉州疆，目睹困乏，流移四散，十不得存二，携老扶弱，不绝於路。及其在者，鬻卖妻子，生相捐弃，死亡委厄，白骨横野，哀呼之声，感伤和气。群胡数万，周匝四山，动足遇掠，开目睹寇。惟有壶关，可得告籴。而此二道，九州之险，数人当路，则百夫不敢进，公私往反，没丧者多。婴守穷城，不得薪菜，耕牛既尽，又乏田器。以臣愚短，当此至难，忧如循环，不遑寝食。”
《晋中兴书》曰：中宗初镇江左，假郄鉴龙骧将军、兖州刺史。徐龛、石勒，左右交侵。鉴收合荒散，保固一山，随宜抗对，百姓饥馑，掘野鼠蛰燕而食之。
又《十六国春秋》曰：蜀王李雄攻谯登于涪城，无救援。登固守不下，士卒皆熏鼠食之，一无叛者。
《宋书》曰：朱修之留府滑台，乃为索虏所攻围。修之粮尽，救兵不至，将士熏鼠食之，城陷，为虏所执。上嘉其节。
萧子显《齐书》曰：魏遣魏郡王元英围南郑，退入斜谷，天大雨，军士乃截竹炊米於马上，持炬炊而食之。
《隋书》曰：李密间行入关，被囚於京兆，与王仲伯亡抵平原，贼帅郝孝德。不甚礼之，备遭饥馑，至削树皮食之矣。
卷三百二十一　兵部五十二
火攻
《孙子》曰：火攻有五。一曰火人，（与敌陈师，敌傍近草，因风烧之，战之助也。）二曰火积，（烧其积蓄。）三曰火辎，（烧其辎重。）四曰火库，（当使奸人入敌营，烧其兵库。）五曰火坠。（坠，堕也，以火堕敌营中也。尖头之法以铁笼火着箭头，强弩射敌营中。一曰火道，烧绝其粮道。）行火必有因，（因奸人也。又因风燥而焚之。）烟火必素具。（烧烟具也。先具烧燧之属。）发火有时，起火有日。时者，天之燥也。日者，宿在戊箕、东壁、翼、轸也。（戊翼参日宿，此宿之日风起。）凡此四宿者，风起之日也。（萧世诚云：春景丁，夏戊已，秋壬癸，冬甲乙，此日有疾风猛雨也。吾勘太乙中有飞鸟、十精，知风雨期，五子六运式也。各候其时，可用火也。）凡火攻，必因五火之变而应之。火发於内，即早应之於外。（以兵应之，使奸人纵火於敌营内，当速进以攻攻其外。）火发而兵静者，待而勿攻。极其火力，可从而从之，不可从则止。（见利则进，知难则止，极尽火力，可则进，不可则止，无使敌知吾为。）火可发於外，无待於内，以时发之。火发於上风，无攻於下风。（下风不便也，烧之必退，退而逆攻之，则必为所害也。）昼风久，夜风止。（数常也，阳风也，昼风则火气相动，夜也风卒欲纵火，亦当知风之长短也。）凡军必知五火之变，以数守之。（既知起五火之变，当复以数理消息其可否也。）故以火佐攻者明。（取胜明也。）
《史记》曰：田单，齐人也。燕将乐毅攻齐，单保即墨不下。燕兵围之，单乃收城中牛千馀头，画以五采，束刃於角，缚苇于尾。凿城下数穴，牵牛诣穴，以烧其尾端，牛尾热，奔燕军，燕军大乱，所触皆死。大克燕军。
《汉书》曰：李陵征匈奴，战败班师，为单于所逐，及于大泽葭苇中。匈奴于上风纵火，陵亦先放火烧断葭苇，用绝火势。（萧代诚曰：敌用火焚吾门，思火减败，吾当更积薪助火，使火势盛，敌不得入，亦拒火之方也。）
《後汉书》曰：奉车都尉窦固出击匈奴，以班超为假司马，将兵别击伊吾，战於蒲类海，多斩首虏而还。（伊吾，匈奴中地名，在伊州纳职县界。前书音义曰：蒲类，匈奴中海名，在敦煌北也。）固以为能，遣与从事郭恂俱使西域。超到鄯善，（鄯善本西域楼兰国也。昭帝元凤四年，改为鄯善。去阳关一千六百里，去长安六千一百里。）鄯善王广奉超礼敬甚备，後忽更疏懈。超谓其官属曰：“觉广礼意薄乎！此必有北虏使来，狐疑未知所从故也。明者睹於未萌，况已著耶。”乃召侍胡诈之曰：“匈奴使来数日，今安在乎？”侍胡惶恐，具服其状。超乃闭侍胡，悉会其吏士三十六人，与共饮，酒酣，因激怒之曰：“卿曹与我俱在绝域，曹辈欲立大功，以求富贵。今贼使到裁数日，而王广礼敬即废；如今鄯善收吾属送匈奴，骸骨长为豺狼食矣。为之奈何？”官属皆曰：“今在危亡之地，死生从司马。”超曰：“不入虎穴，不得虎子。当今之计，独有因夜以火攻虏，使彼不知我多少，必大震怖，可殄尽也。灭此虏，则鄯善破胆，功成事立矣。”众曰：“当与从事议之。”超怒曰：“吉凶决於今日。从事又俗吏，闻此必恐而谋泄，死无所名，非壮士也！”众曰：“善。”于夜遂将吏士往奔虏营。会天大风，起令十人持鼓藏贼舍後，约曰：“见火燃，皆当鸣鼓大呼。”馀人悉持兵弩夹门而伏。超乃顺风纵火，前後鼓噪。虏众惊乱，超手格杀三人，吏兵斩其使及从士三十馀级，馀众百许人悉烧死。（《东观记》曰：斩得匈奴节使屋赖带、副使比离支首及节也。）明日乃还告郭恂，恂大惊，既而色动。超知其意，举手曰：“掾虽不行，班超何心独擅之乎？”恂乃说。
又曰：杨璇字机平，为零陵太守。是时苍梧、桂阳猾贼相聚，攻郡县，贼众多而璇力弱，吏民忧恐。璇乃特制马车数十乘，以排囊盛石灰於车上，（排囊，即今排袋也。排，蒲拜切。）系布索於马尾，又为兵车，专彀弓弩，克期会战。乃令马车居前，顺风鼓灰，贼不得视，因以火烧布，布燃马惊，奔突贼阵，因使後车弓弩乱发，钲鼓鸣震。群盗波骇破散，追逐伤斩无数，枭其渠帅，郡境以清。
又曰：皇甫嵩讨黄巾贼张角，嵩保长社。贼来围城，嵩兵少，军中皆恐，乃召军吏谓曰：“兵有奇变，不在众寡。今贼依草结营，易为风火。若因夜纵火，必大惊乱。吾出兵击之，其功可成。”其夕遂大风，嵩乃约勒军士皆束炬乘城，使锐士间出围外，纵火大呼，城上举燎应之，嵩因鼓而奔其阵，贼惊乱奔走。嵩进兵讨之，与角弟梁战於广宗。梁众精勇，嵩不能克。明日，乃闭营休士，以观其变。知贼意稍懈，乃潜夜勒兵，鸡鸣驰赴其阵，战至晡时，大破之。
《吴志》：刘表死，曹公克荆州，得刘琮水军，沿流东下。吴主孙权遣周瑜领兵逆曹公，遇於赤壁。初一交战，曹公军败退，引次江北。瑜等在南岸。瑜部将黄盖曰：“今寇众我寡，难与持久。然观操军方连船舰，首尾相接，可烧而走。”乃取蒙冲斗舰数十艘，实以薪草，膏灌其中，裹以帷幕，上建牙旗，先书报曹公，欺以欲降。又先备走舸，各系大船後，因风相次俱进。曹公军吏士皆延颈遥观，指言盖降。盖放诸船，同时发火。时风盛猛，悉延烧岸上营落。顷之，焰涨天，（，音标。火飞也。）人马烧溺死者甚众，遂败退。
《魏志□诸葛诞传》曰：太傅司马宣王潜军东伐，以诞为镇东将军。後毋丘俭反，大为攻具，昼夜五六日攻南围，欲决围荡出。围上诸军，临高以发石车火箭，逆烧破其攻具。
《晋书》：王浚伐吴。吴人於江险碛要害之处皆以铁锁横截之。又作铁锥长丈馀，暗置江中以逆拒船。先是羊获吴间谍，具知情状。浚乃作大筏数十方，百馀步，缚草为人，被甲持杖。令善水者以筏先行，筏遇铁锥，辄著筏去。又作火炬长十馀丈，大数十围，灌以麻油。在船前遇锁燃炬烧之。须臾，融液断绝，於是船无所碍。
《晋中兴书》曰：殷浩北伐，江为长史。及丁零反叛，浩军震惧。姚襄去军十里结草为营，方欲击浩，浩甚怀忧。令伐之，曰：“今兵非不精，而众少於羌，且堑栅甚固，难与校力。”乃取数百鸡以长绳连之，脚皆系火，一时驱放，以兵遏後，群鸡骇散，一时飞过堑并集羌营，皆燃。因其惊乱，纵兵击之，襄遂摧退。
《宋书》：王玄谟围滑台，城内多茅屋。众皆曰：“宜以火箭烧之。”
又《殷琰传》曰：琰与刘π相持，π用茅苞土掷以塞堑，掷者如□，城内乃以火箭射之。
又曰《良吏□杜慧度传》曰：慧度为交州刺史。卢循袭破合浦，径向交州。慧度自登高舰，合战，放火箭雉尾炬，循众舰惧然，一时溃散。
《齐书□宗室》：始安王遥光反，诏太子右卫率左兴盛屯东府东离门。众军围东城台军，射火箭烧东北角楼，至夜城溃。
《陈书》《南史》曰：武帝时，江东梁将王琳率兵东下，陈遣大将侯等拒之。以琳军威方盛，乃引军入芜湖，避之，是时西南风至急，琳谓得天时，将取扬州，侯等徐出芜湖以蹑其後。比及兵交，放火，西南风翻为用。琳兵放火燧以掷船者，返烧其船，琳兵溃乱，投水死者十二三，其馀皆弃船上岸，为陈军所杀殆尽。
《北史》曰：李询仕周，迁司卫上士。武帝幸□阳宫，委以留府事，卫王直作乱，焚肃章门，询於内益火，故贼不得入。武帝善之。
《北齐书》曰：二月，周师来寇，遣段韶与大尉兰陵王长恭同往御。至西境。有柏谷城者，乃敌之绝险，石城千仞，诸将莫肯攻围。韶曰：“分北、河东，势为国家之有，若不去柏谷，事同痼疾。计彼援兵，会在南道，今断其要路，救不能来。且城势虽高，其中甚狭，火弩射之，一朝可尽。”诸将称善，遂鸣鼓而攻之，城溃，获仪同薛敬礼，大斩获首虏，仍城华谷，置戍而还。
《隋书》曰：文帝时，高献取陈之策曰：“江南土薄，舍多竹茅，所有储积，皆非地窖。密遣行人，因风纵火，待彼修立，复更烧之。不出数年，自可财力俱尽。”帝行其策，由是陈人益弊。
《通典》曰：火兵：以骁骑夜衔枚，缚马口，人负束薪、麻蕴，怀火直抵敌营，一时举火，营中惊乱，急而乘之，静而勿攻。（凡火攻，皆因天时燥旱，营舍茅竹积穗粮军营于稿草宿莽之中，因风而焚也。）
又曰：火兽：以艾カ火（カ，于问切。）置瓢中，瓢开四孔，系瓢於野猪、獐鹿项下，针其尾端，向敌营而纵之，奔入草中，瓢败火发。
又曰：火禽，以胡桃剖分，空中，实艾火，开两孔，复合系野鸡项下，针其尾而纵之，奔入草中，器败火发。
又曰：火盗，遣人暗、服与敌人同者，夜窃号逐便怀火偷入营，焚其积聚，火发，必乱而出。
又曰：火弩：以擘张弩射及三百步者，以瓢盛火，符矢端，以数百张中夜齐射敌营中刍草、积聚。
又曰：以小瓢盛油，冠矢端，射城楼橹版木上，瓢败油散，因烧矢镞内中，射油散处，火立燃。复以油瓢续之，则楼橹尽焚。谓之“火箭。”
又曰：磨杏子中空，以艾实之，系雀足上，加火，薄暮群放，飞入城垒中栖宿，其积聚庐舍，须臾火发，谓之“火杏”矣。
水攻
《孙子》曰：以水佐攻者强。（水以为卫，故强也。）水可以绝而不可以夺。（水但以绝其敌道，分敌军，不以夺敌畜积。）
《史记》曰：汉王遣韩信已定齐临淄，遂东追齐王田广至高密。项羽使龙且将二十万救齐，田广、龙且并军（且，子余切。）与信战，未合。人或说龙且曰：“汉兵远斗，穷寇力战，其锋不可当。齐、楚自居其地战，兵易败散。不如深壁，令齐王使臣招所亡城，亡城闻其王在，楚来救，必反汉。汉兵二千里客居齐，齐城皆反之，其势无所得食，可无战而降也。”龙且曰：“吾救齐不战而降之，吾何功？今战而胜之，齐之半可得，何为止！”遂战，与信夹潍水阵。（潍，音惟。）韩信乃夜令人为万馀囊盛沙，壅水上流，引军半渡，击龙且，佯不胜，还走，龙且果喜曰：“固知信怯也。”遂追信度水，信使人决壅囊，水大至，龙且军大半不得渡。即急击之，杀龙且。龙且水东军遂败走。
《後汉书》曰：董卓将兵三万讨先零羌，为羌胡所围，粮食乏绝，进退逼急。乃于所度水中伪立鄢以捕鱼，（鄢，音偃。）而潜从鄢下过军，比贼追之，决水，深不得渡。时众军败退，惟董卓全师而还也。
又曰：曹操围吕布於下邳，引沂、泗二水灌城，克之。
又曰：光武至邯郸，故赵缪王子林（缪王景七代孙，名元。前书曰：元坐杀人，为大鸿胪所奏，谥曰：缪。音谬。《东观记》曰：林作临字。）说光武曰：“赤眉今在河东，但决水灌之，百万之众可使为鱼。”
《南史》曰：齐高帝新践祚，恐魏致讨，以送刘昶为辞，以为军冲必在寿春，非垣，崇祖莫可为捍。徙为豫州刺史，监二州诸军事，封望蔡侯。建元二年，魏遣刘昶攻寿春，崇祖乃於城西北立堰，塞肥水，起小城，使数千人守之，谓长史封伯曰：“虏必悉力攻小城，若破此堰，放水一激，急逾三峡，自然沉溺。岂非小劳而大利耶？”及魏军由西道集堰南，分军东路内肉薄攻小城。崇祖著白纱帽，肩舆上城，手自转式。日晡时，决小埭，水势奔下，魏攻城之众，溺死千数，大众退走。
《梁书》曰：魏降人王足陈计，求堰淮水以灌寿阳。足引北方童谣曰：“荆山为上格，浮山为下格，潼沱为激沟，并灌钜野泽。”帝以为然，使水工陈承伯、材官将军祖恒视地形。咸谓“淮内沙土漂轻，不坚实，其功不可就。”帝弗纳，发徐、杨人，率二十户取五丁以筑之。假康绚节，督淮上诸军事，并护堰作，役人及战士有众二十万。於锺离南起浮山，北抵石，依岸筑土，合脊於中流。十四年四月，堰将合，淮水漂疾，复决溃，众患之。或谓江、淮多有蛟，能乘风雨，决坏岸崖，其性恶铁，因是引东西二冶铁器，大则釜鬲，小则锄，数千万沉於堰所。犹不能合，乃伐树为，填以巨石加土其上。缘淮百里内，岗陵木石，无巨细必尽，负担者肩穿，夏日疾疫，死者相枕，蝇虫昼夜声相合。武帝愍之，遣尚书右仆射袁昂、侍中谢举假节慰劳，并加蠲复。是冬寒甚，淮、泗尽冻，士卒死者十有七八。帝遣赐以衣裤。十二月，魏遣杨将大眼扬声决堰，绚命诸军撤营，露次以待之。遣其子悦挑战，斩魏咸阳王府司马徐方兴，军小却。十五年四月，堰成。其长九里，下阔一百四十丈，上广三十五丈，高二十丈，深十九丈五尺。夹之以堤，并树杞、柳、军人安堵，列居其上。其水清洁，俯视居人、坟墓，了然皆在其下。或谓绚曰：“四渎，天所以节宣其气，不可久塞。若凿湫东注，则游波宽缓，堰得不坏。”绚然之，开湫东注，又纵反间於魏曰：“梁所惧开湫”。魏人信之，果凿山深五丈，开湫北注，水日夜分流，湫犹不减。其月，魏军竟溃而归。水之所及，夹淮方数百里地。魏寿阳城戍稍徙，顿八公山，南北居人散就冈垄。初，堰起徐州界，刺史张豹子，谓已必尸其事。既而绚以他官来监作，豹子甚惭。由是谮绚与魏交通，帝虽不纳，犹以事毕征绚。寻除司州刺史，领安陆太守。绚还後，豹子不修堰，至其秋淮水暴涨，堰坏，奔流於海，杀数万人。其声若雷，闻三百里，水中怪物，随流而下，或人头鱼身，或龙形马首，殊类诡状，不可胜名。
《陈书》曰：闽中守陈宝应举兵反，据建安、晋安二郡界，水陆为栅。将军章昭达讨之，据其上流，命军士伐木带枝叶为筏，施拍（拍，普伯切。）於其上，缀以大索，相次列营，带夹两岸。宝应数挑战，昭达按甲不动。俄而暴雨，江水大涨，昭达放筏冲突，水栅尽破。又出兵攻其步军。宝应大溃，遂克定闽中。
又曰：欧阳纥据岭南反，遣将章昭达督众军讨之。纥乃出，栅涯口，（涯，音崖。）多聚沙石，盛以竹笼，置於木栅之外，用遏舟舰。昭达居其上流，装舰造舟，以临贼栅。又令军人衔刀，潜行水中，斫竹笼，篾皆解。因纵大舰随流突之，贼众大败，因擒纥。
《三国典略》曰：东魏慕容绍宗、高岳等堰洧水以灌颖川。时有怪兽每冲坏其堰，岳等悉众苦攻，分休迭进，王思政身当矢石，与士卒同其劳苦。属以大雪，岳众多死，岳等乃作铁笼杂兽，用压水神。
《後周书》曰：太祖遣大将军赵贵帅军至穰，兼督诸州兵以援王思政。高岳起堰引洧水以灌城，自颖川以北皆为陂泽，救兵不得至。
《唐书》曰：武德中，刘黑闼据河北反，太宗率兵讨之。先遣堰治水，上流浅，令黑闼得渡。及战，遽合决堰，水至深丈馀。贼徒既败，争渡水，溺死者数千人，咸以为神。黑闼与二百馀骑奔於突厥，悉虏其兵众，河北复平。
又曰：武德中，李靖随河间王孝恭讨萧铣，属江水泛涨，诸将皆请停兵以待水退。靖谓孝恭曰：“以速为神机者，时不可失。今若乘水涨之势，倏忽至其城下，可谓疾雷不及掩耳，兵家上策也。”孝恭从之，进兵次夷陵。铣将文士弘屯清江，靖与之决战，大破贼军。仍率所部星驰进发，营於荆州城下。弘既败，铣众莫不震。靖又破其将杨君茂、郑秀等，遂围城数重。其夜，铣遣使请降，靖即入据其城，号令严肃，军无私焉。
《淮南子》曰：始智伯率韩、魏二国伐赵，围晋阳，决晋水而灌之。城中缘木而处，悬釜而炊。襄子谓张孟谈曰：“城中力已尽。粮食匮，武夫病，为之奈何？”张孟谈曰：“亡不能存，危不能安，无为贵智。臣请试潜行，（伏行也。）见韩、魏之君而约之。”乃见韩、魏之君说曰：“臣闻之：唇亡则齿寒。今智伯率二君而伐赵，赵将亡矣，则二君为之次矣，今而不图之，祸将及二君。”二君曰：“智伯之为人，粗中而少亲。我谋而泄，事必败，为之奈何？”张孟谈曰：“言出二君之口，入臣之耳，人孰知之者乎？且同情相成，同利相死，二君亦图之！”二君乃与孟谈谋，阴与之盟。张孟谈乃报襄子，至期日之夜，赵民杀守堤之吏，决水灌智伯军。智伯军救水而乱，韩、魏翼而击之，襄子卒犯其前，大败智伯军，杀其身而三分其国。
《太白阴经□水攻具》篇曰：以水佐攻者强，水因地而成势，为源高於城，本大於末，可以遏而止，可以决而流。故晋水可以灌安邑，汾水可以浸平阳。先设水平，测其高下，可以漂城、灌军、沉营、杀将。
又曰：水平槽长二尺四寸，两头及中间凿为三池。池横阔一寸八分，长一尺，深一寸二分，分间相去一寸五分。中间有通水渠，阔二分，深一寸三分。池各置浮木，木阔狭微小施池，匡厚二分，上建立齿，高八分，阔一寸七分，厚一分。槽下置转关，脚高下与眼等。以水注之，三池浮木齐起，眇目视之，齿齐平，则为天下准式。十步，一里，乃至数十里，目力所及，置照版度竿，亦以白绳计其尺寸，则高下、丈尺、分寸可知。
又曰：照板，形如方扇，长四尺，下二尺黑，上二尺白，阔三尺，柄长二丈，刻作二百寸，二千分，每寸内小刻其分。随向远近高下立竿，以照板映之，眇目视，三浮木齿及照板，又以度竿上尺寸为高下，递而往视，尺寸相承，则山岗、沟涧、水源高下深浅，可以分寸为度。
卷三百二十二　兵部五十三
胜
《孙子》曰：夫未战而庙算胜者，得算多也；未战而庙算不胜者，得算少也。多算胜，少算不胜，而况无算乎？吾以此观之，胜势见也。（吾以此道观之，是兵无成势，无常形，临时变化，不可预传，故曰：料敌在心，察机在目也。）
又曰：昔之善战者，先为不可胜，以待敌之可胜。不可胜在已，（守备也。）可胜在敌。（自循理以备敌之虚懈。）故战者能为不可胜，不能使敌之必可胜也。
又曰：见胜不过众人之所知，非善之善也。战胜而天下曰善，非善之善也。（交争胜也。太公曰：争胜白刃之中，非良将也。）故举秋毫不为多力，见日月不为明目，闻雷霆不为聪耳。（见易闻也。）古之所谓善战者，胜胜易胜者也。（原微易胜，攻其可胜，不攻其不可胜也。）故善战者之胜也，无智名，无勇攻。（敌兵形未成，胜之无赫赫之功也。）
又曰：善战者立於不败之地，而不失敌之败也。故胜兵先胜而後求战，败兵先战而後求胜。善用兵者修道而保法，故能为胜败之攻。（善胜兵者，先自理，为可胜之道，保法度，不失敌之乱败也。）
又曰：胜可知而不可为也。敌虽众可使无斗，故策之而知得失之计，候之而知动静之理，形之而知死生之地，角之而知有馀不足之处。（角，量之也。）故兵形之极至於无形，无形则深渊不能窥也，而智者不能谋也。因形而作胜於众，众不能知也。（因地形而立胜。）人皆知我所以胜之形，而莫知吾所以制胜之形也。（人皆知吾所以胜，莫知吾因敌形制此胜也。）故兵战胜不复，（不量重复。）而应形无穷。（动而应也。）
又曰：故知胜有五：知可战与不可以战者胜；（能料知敌情，审其虚实者胜。）知众寡之用者胜；（言兵之形，有众而不可击寡，或可以弱制强而能变之者胜也。《春秋传》曰：师克在和不在众。）上下同欲者胜；（言君臣和同、勇而欲战者，胜也。故孟子曰：天时不如地利，地利不如人和。）以虞待不虞者胜；（虞，度也。以我有法度之师，击彼无法度之兵。故《春秋传》曰：不备不虞，不可以出师。）将能而君不御者胜。（《司马法》曰：进退惟时，无曰寡人。将既精能，晓练兵势，君能专任，事不从中御也。）此五者，知胜之道。故曰：知己知彼，百战不殆。（审知彼己强弱之势，虽不至百战，实无危殆也。）不知彼而知己，一胜一负；（虽不知敌之形势，恃己能克之者，胜负各半也。）不知彼，不知己，每战必殆。（外不料敌，内不知己，用战必危也。）知地知天，胜乃可全。（知地形之便，知天时孤虚向背晦暝风□之谲诡也。）
《左传》曰：楚屈瑕将盟贰、轸。（贰、轸，二国名也。）郧人军於蒲骚，楚莫敖曰：（莫敖，官名。）“盍请济师？”（盍，何也。何不济益师？）对曰：“师克在和，不在众也。商、周之不敌，君之所闻也。”（武王有乱臣十人，纣有亿兆之众。）莫敖曰：“卜之。”对曰：“卜以决疑，不疑何卜？”遂败郧师于蒲骚。
又曰：秦伯以璧祈战于河。（注：祷河求胜也。）
《战国策》曰：魏武侯问吴起曰：“兵以何胜？”曰：“以理为胜。”曰：“不在众乎？”起曰：“法令不明，赏罚不信，闻鼓不进，闻金不止，虽有百万之师，何益於用？所为理者，居则有礼，动则有威，进不可当，退不可追，前却如节，左右应麾。虽绝成阵，虽散成行，投之无所往，天下莫敢当。”
又曰：韩、魏之君不朝於齐。邹忌为齐相，田忌为将，使田忌伐魏，三战三胜。
又曰：或说齐闵王曰：“臣之所闻战攻之道於师者，虽有百万之军北之堂上，虽孙吴之将擒之户内，千丈之城拔之樽俎之间，百尺之冲折之衽席之上。”
《史记》曰：张仪东说齐王曰：“臣闻之，齐与鲁三战而鲁三胜，国以危亡随其後，虽有胜之名，而有危之实，是何也？齐大鲁小也。”
又曰：魏以太子申为上将军伐齐，过外黄，徐子谓太子曰：“自将攻齐。”太子曰：“胜并富不过有魏。贵不益为王。若战不胜齐，则万世无魏矣。此臣之百战百胜之术也。”
《汉书》曰：广武君谓韩信曰：“成安君有百战百胜之计，一日而失之，军败高阝下，身死氵氐水上。”
又曰：高祖置酒洛阳南宫。上曰：“吾所以有天下者何？项氏之所以天下者何？”王陵对曰：“陛下而侮人，项羽仁而敬人。然陛下使人攻城略地，所降下者因以与之，与天下同利也。项羽妒贤疾能，有功者害之，贤者疑之，战胜而不与人功，得地而不与人利，此则所以失天下也。”上曰：“公知其一未知其二，夫运筹策於帷幄之中，决胜於千里之外，吾不如子房；镇国家，抚百姓，给馈饷，不绝粮道，吾不如萧何；连百万之军，战必胜，攻必取，吾不如韩信。三者皆人杰也，吾能用之，此吾所以取天下也。”
《後汉书》曰：河南尹朱隽为董卓陈军事。卓折隽曰：“我百战百胜决於心，卿勿妄说且污我刀。”隽曰：“昔武丁之明犹求箴谏，况如卿者？而欲杜人之口乎？”卓曰：“戏之耳。”隽曰：“不闻怒言，可以为戏？”卓谢隽。
又曰：吴汉与公孙术战於广都、成都之间，八战八克，遂军其郭中。
又《光武诏》曰：将军邓禹与朕谋谟帷幄，决胜千里。
《魏志》曰：锺会为镇西将军，假节都督关中诸军事。诏曰：“会所向摧弊，前无强敌，缄制众城，纲运罗送。蜀之豪帅，面缚归命，谋无遗策，举无废攻。凡所降诛，动以万计，全胜独克，有征无战，拓平西夏，方隅清晏。以会为司徒。”会喜之。
又曰：魏国初建，荀攸为尚书令。攸深密有智防，自从太祖征伐，常谋谟帷幄，时人及子弟莫知其所言。
《吴志》曰：魏大司马曹仁将步骑数万向濡须，仁伪欲东攻羡溪；朱桓分兵赴羡溪，仁进军拒濡须，桓闻遣使追羡溪兵，兵未到而仁兵奄至。诸将各惧，桓喻之曰：“凡两军相对，胜负在将，不在众寡。困与诸军共据高城，南临大江，北背山陵，以逸待劳，为主制客。此百战百胜之势。”桓因偃旗鼓，外示虚弱以诱仁。仁果分遣将军王双等乘油船袭中洲。桓身自距军，生获双等送武昌。
《晋书》曰：王浚为平东将军，假节，都督梁、益诸军事，率兵伐吴。浚兵不血刃，攻无坚城，夏口、武昌无相支抗。
又曰：征西将军庾亮以石勒新死，欲移镇石城，为灭贼之渐。事下公卿，蔡谟议曰：“自石勒初起，则季龙为牙爪，百战百胜，遂定中国。”
又曰：嵇绍，字延祖。初为侍中，从驾至汤阴。绍之行也，侍中秦准谓曰：“今日向难，卿有佳马否？”嵇正容曰：“大驾亲征，以正伐邪，理必有征无战。若皇舆失守，臣节有在，骏马何为！”闻者莫不叹息。
《汉晋春秋》曰：诸葛亮至南中，所在战捷。闻孟获者，为胡、汉所服，募生致之。既得，使观于营阵之间。问曰：“此军何如？”获曰：“向者不知虚实，故败。知定易胜耳。”亮纵使更战，七纵七擒。
  </div>
  <div class="pagination">
   <a href="太平御览_page234.html">
    上一页
   </a>
   <span>
    ...
   </span>
   <a href="太平御览_page230.html">
    230
   </a>
   <a href="太平御览_page231.html">
    231
   </a>
   <a href="太平御览_page232.html">
    232
   </a>
   <a href="太平御览_page233.html">
    233
   </a>
   <a href="太平御览_page234.html">
    234
   </a>
   <span class="current-page">
    235
   </span>
   <a href="太平御览_page236.html">
    236
   </a>
   <a href="太平御览_page237.html">
    237
   </a>
   <a href="太平御览_page238.html">
    238
   </a>
   <a href="太平御览_page239.html">
    239
   </a>
   <a href="太平御览_page240.html">
    240
   </a>
   <span>
    ...
   </span>
   <a href="太平御览_page236.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
