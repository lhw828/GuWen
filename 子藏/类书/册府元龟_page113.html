<!DOCTYPE html>
<html>
<head>
    <meta charset="UTF-8">
    <title>册府元龟 - 第 113 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 113 页/共 736 页</h1>
    <div class="content">袁秘汝南汝阳人也。为郡门下议生黄巾起秘从太守赵谦击之军败秘与功曹封观主簿陈端门下督范仲礼贼曹刘德主记史丁子嗣记室史张仲然等七人拔刃突阵与战并死谦以得免诏复秘等门闾号曰：七贤。
献帝初即位遣使吊祠故太傅陈蕃大将军窦武。又赠射声校尉沮俊为弘农太守旌死节也。
王允为司徒为李亻郭汜所害後帝迁都於许思允忠节使改殡葬之遣虎贲中郎将奉策吊祭赐东园秘器赠以本官印绶送还本郡封其孙黑为安乐亭侯食邑三百户。
元尚为兖州刺史袁术将僭号欲以尚为太尉尚拒之建安初逃还为术所害其後尚丧与太傅马日丧俱至京师帝嘉尚忠烈为之咨嗟诏百官吊祭拜子玮郎中而日不与焉。
魏太祖北征柳城过涿郡令告太守曰：故北中郎将卢植名著海内学为儒宗士之楷模国之桢也。昔武王入殷封商容之闾郑丧子产而仲尼陨涕孤到此州嘉其馀风春秋之义贤者之後有异於人敬遣丞掾坟墓并致薄以彰厥德植仕汉为尚书以老疾去官隐居上谷军都山献帝初平三年卒。
卫兹字公振陈留襄邑人也。少有大节不应三公之辟太祖初至陈留兹曰：平天下者必此人也。太祖亦异之数诣兹议大事从讨董卓战於荥阳而卒太祖每涉郡境辄遣使祠焉。
应余为南阳郡功曹宛将侯音劫射太守东里衮余以身捍衮前被七创而死及征南将军曹仁讨平音表余行状并祭太祖闻之嗟叹良久下荆州复表门闾赐千斛。
文帝行幸自谯过梁遣使以太牢祀汉太尉桥玄黄初初大理王朗与太尉锺繇连名表上主簿赵郡张登昔为本县主簿值黑山贼围郡登与县长王隽帅吏兵七十二人直往赴救与贼交战吏兵散隽殆见害登手格二贼以全隽命。又守长夏逸为督邮所枉登身受考掠理逸之罪义济二君宜加显异兼称登在职勤劳诏曰：登忠义彰著在职功勤名位虽卑直亮宜显饔膳近任当得此吏今以登为太官令（朗太祖初已曾表闻太祖以所急者多未遑奖擢至复表之乃有此命）。
明帝青龙中东征乘辇入故豫州刺史贾逵祠诏曰：昨过项见贾逵碑像念之怆然古人有言患立不患年之不长逵存有忠勋没而见思可谓死而不朽者矣。其布告天下以劝将来。
齐王嘉平中吴将诸葛恪围於合肥新城时城中遣士刘整及郑像出城传消息皆为所执皆守节不回为其所害後毋丘俭上言因下诏曰：夫显爵所以褒元功重赏所以宠烈士整像召募通使越陷重围冒突白刃轻身守信不幸见获抗节弥厉扬六军之大势安城守之惧心临难不顾毕志传命昔解杨执楚有陨无贰齐路中大夫以死成命方之整像所不能加今追赐整像爵关中侯各除士名使子袭爵如部曲将死事科。
高贵乡公甘露二年四月诏曰：玄菟郡高显县吏民反叛长郑熙为贼所杀民王简负担熙丧晨夜星行远致本州忠节可嘉其特拜简为忠义都尉以旌殊行。
七月车驾东征屯项复入贾逵祠下诏曰：逵没有遗爱历世见祠追闻风烈朕甚嘉之昔先帝东征亦幸於此亲发德音褒扬逵美徘徊之心益有慨然夫礼贤之义或扫其坟墓或其门闾所以崇敬也。其扫除祠堂有穿漏者补治之。
八月诏曰：昔燕刺王谋反韩宜等谏而死汉朝显登其子诸葛诞创造凶乱主簿宣隆部曲督秦秉节守义临难固争为诞所杀所谓无比干之亲而受其戮者其以隆子为骑都尉加以赠赐光示远近以殊忠义。
三年六月丙子诏曰：昔南阳郡山贼扰攘欲劫质故太守东里衮功曹应余独身捍衮遂免於难陨毙杀身济君其下司徒署余孙伦吏使蒙仗节之报。
晋武帝诏曰：蜀将军傅佥前在阅城身拒官军致命不顾佥父彤复为刘备战亡天下之善一也。岂繇彼此以为异佥息著蔓後没入官免为庶人。
泰始四年以东海刘俭有至行拜为郎中。
五年诏诸葛亮孙京随才署吏。
李密字令伯犍为人也。父早亡母更人密见养於祖母蜀平後帝徵为太子洗马密上疏曰：臣生孩六月慈父见背行年四岁舅夺母志祖母刘愍臣孤弱躬见抚养臣无祖母无以至今日祖母无臣无以终馀年母孙二人更相为命是以区区不敢废远臣今年四十有四祖母刘今年九十有六是臣尽节於陛下之日长报养刘之日短也。乌鸟私情愿乞终养臣之辛苦非徒蜀之人士及二州牧伯所见明知皇天后土实所共鉴愿陛下矜愍愚诚听臣微志庶刘侥亻幸保卒馀年臣生当陨首死当结草臣不胜犬马怖惧之情帝览。表曰：密不空有名也。嘉其诚款赐奴婢二人下郡县供养其祖母。
惠帝永康元年诏以光禄大夫刘颂诛贾谧督摄众事有功追封梁邹县侯食邑千五百户。
索靖太安末为游击将军领雍秦凉义兵与贼战被伤而卒追赠太常後赠司空追封安乐亭侯谥曰：庄周处义兴阳羡人也。为御史中丞征氐人齐万年力战而没帝追赠平西将军赐钱百万葬地一顷京城地五十亩为第。又赐其家近田五顷诏曰：处母年老加以远人朕每愍念给其医药酒米赐以终年。
刘殷新兴人也。性至孝曾祖母王氏盛冬思堇而不言食不饱者一旬矣。殷时年九岁乃於泽中哭不绝声者半月董为生焉太傅杨骏辅政备礼聘殷殷以母老固辞骏，於是表之优诏遂其高志听终色养敕所在供其衣食蠲其徭赋赐帛二百疋五百斛。
元帝为左丞相承制以绍死节事重而赠礼未副勋德表赠太尉祠以太牢及即位赐谥曰：忠穆复加太牢之祀。
虞悝长沙人也。与弟望并有士操谯王承之讨王敦以悝为长史望为司马督诸军湘东太守郑澹敦之姊夫也。不顺承旨遣望讨之望率一旅直入郡斩澹以犭旬四境及魏来攻望每先登力战而死城破悝复为所执将害之子弟对之号泣悝谓曰：人生有死阖门为忠义鬼亦何恨哉！及王敦平赠悝襄阳太守望荥阳太守遣谒者至墓祭以少牢。
许孜东阳吴宁人也。惠帝元康中郡察孝廉不起巾褐终身年八十馀卒於家邑人号其居为孝顺里咸康中太守张虞上疏曰：臣闻圣贤明训存乎！举善褒贬所兴不远千载谨案所领吴宁县物故人许孜至性孝友立节清峻与物恭让言行不贰当其奉师则在三之义尽及其丧亲实古今之所难咸称殊类致感猛兽弭害虽臣不及见然备闻斯语窃谓蔡顺董黯无以过之孜没积年其子尚在性行纯悫今亦家於墓侧臣以为孜之履操世所希逮宜标其令迹甄其後嗣以畴既往以奖方来春秋《传》曰：善善及其子孙臣不达大体请台量议疏奏诏旌表门闾蠲复子孙。
卞壶为尚书令右将军峻称兵壶苦战死之二子旰见父没相随赴贼同时见害子诞康六年成帝追思壶下诏曰：壶立朝忠恪丧身凶寇所封悬远租秩薄少妻息不赡以为慨然可给实口廪其後盗发壶墓尸僵鬓苍白面如生两手悉拳爪甲穿达手背安帝诏给钱十万以茔兆。
虞潭母孙氏吴郡富春人吴大帝族孙女也。永嘉末潭为南康太守值杜构逆率众讨之孙氏勉潭以必死之义倾其资产以饣鬼战士潭遂克捷及峻作乱潭时守吴兴。又假节征峻孙氏戒之曰：吾闻忠臣出孝子之门汝当舍生取义勿以吾老为累仍尽发其家僮令随潭助战贸其所服环以为军资于时会稽内史王舒遣子允之为督会孙氏。又谓潭曰：王府君遣儿征汝何为独否潭即以子楚为督护与允之合势其忧国之诚如是拜为武昌侯太夫人加金章紫绶潭立养堂於家王导以下皆就拜谒咸和末卒年九十五成帝遣使吊祭谥曰：定夫人。
张茂妻陆氏吴郡人也。茂为吴郡太守被沈充所害陆氏倾家产率茂部曲为先登以讨之充败陆诣阙上书为茂谢不克之责诏曰：茂夫妻忠诚举门义烈宜追赠茂太仆。
穆宗升平中慕容恪侵逼山陵时冠军将军陈守雒阳众不过二千时有沈劲者少负志节自表求配效力因以劲补冠军长史令自募壮士得千馀人以助击贼频以寡制众而粮尽援绝惧不能保全会贼寇许昌因以救许昌为名兴宁三年留劲以五百人守城率众而东会许昌已没因奔崖坞劲志欲效命欣获死所寻为恪所攻城舀被执神气自。若恪奇而将宥之其中军将军慕容处曰：劲虽奇士观其志度终不为人用今。若赦之必为後患遂遇害恪还从容言於慕容曰：前平广固不能济辟闾今定雒阳而杀沈劲实有愧於四海朝廷闻而嘉之赐东阳太守子赤黔为大长秋。
毛宝为征虏将军豫州刺史州陵县开国侯守邾城石季龙遣将攻邾城城舀宝率左右突围出赴江溺死穆帝诏曰：宝之倾败宜在贬裁然荻峻之难致力王室今咎其过故不加赠祭之可也。其後公卿言宝有重勋加死王事不宜夺爵平三年乃下诏复本封。
孝武太元中功臣普被减削司空何充等止得六家守蒙以故司空兴平伯陆玩有佐命之勋先陪陵而葬繇是特置兴平伯官属以卫墓。
又诏曰：褒德显仁哲王令典故左尉忠穆公执德高邈在否弥宣贞摞之风义著千载每念其事怆然伤怀忠贞之裔尝宜远所以大明至节崇奖名教可访其宗裔袭爵主祀。
丁穆为顺阳太守苻坚兵至为其所执至长安称疾不仕伪朝坚。又倾国南寇穆与关中人士唱义谋袭长安事泄遇害临死作表以付其妻周其後周得至京师诣阙上之帝下诏曰：故顺阳太守贞定侯丁穆力屈身舀而诚节弥固直亮壮劲义贯古烈其丧柩始反言寻伤悼可赠龙骧将军雍州刺史赙赐一依周故事为置屋宅并给其妻衣食以终厥身。
周为西夷校尉领梓潼太守舀於苻坚不屈节而死其子兴迎致其丧冠军将军谢玄亲临哭之因上疏曰：臣闻旌善表功崇义明节以振扬声教垂美来叶故西绍也。夷校尉梓潼太守周执心忠烈励节寇庭遂婴祸荒裔痛泉泉壤臣每悲其志以为苏武之贤不复过也。前宣告并州访丧并索其家负荷数千始得来至即以资送还其旧陇伏愿圣朝追其忠心表其殊节使负霜之志不坠於地则荣慰存亡惠被幽显矣。帝诏曰：厉志贞亮无愧古烈未及拔身奄陨厥命甄表义节国之典也。赠龙骧将军益州刺史赙钱二千万布百疋。又赡赐其家。
谢琰隆安四年讨孙恩兵败琰帐下督张猛於後斫琰马琰遂遇害後左里之捷宋高祖令擒猛送琰小子混混刳肝生食之诏以琰父子殒於君亲忠孝萃於一门赠琰侍中司空谥曰：忠肃二子肇峻肇历骠骑参军峻以琰勋封建昌侯及没於贼诏赠肇散骑常侍峻散骑侍郎。
安帝义熙初檀凭之与桓玄将皇甫敷战死赐冀州刺史诏曰：夫旌善纪功有国之通典没而不朽节义之笃行故冀州刺史檀凭之忠烈果毅亡身为国既义敦其情故临危授命考诸往迹古人无以远过近者之赠意犹恨焉可加赠散骑常侍本官如故既陨身王事亦宜追论封赏可封曲阿县公邑三千户。
孙季高义熙中讨卢循於番禺循走交州季高病卒赠龙骧将军宋高祖为南海太守念季高之功乃。表曰：孙季高岭南之勋已蒙褒赠臣更思惟卢循稔恶一纪据有全城。若令根本未拔投奔有所招合馀烬犹能为虞悬师远讨方勤庙而季高海万里投命洪流波激电迈指日遄至遂奄定南海覆其巢窟使循进退靡依轻舟远遁曾不句月妖凶歼殄荡涤之功实此为大往年所赠犹为未优愚谓宜更赠一州即其本号庶令忠勋不湮劳臣增厉重赠交州刺史将军如故。
何无忌义熙二年迁都督江荆二州进镇南将军征卢循兵败握节死之诏曰：无忌秉哲履正忠亮明允亡身殉国则契协英谟经纶屯昧则重氛载廓及敷政方夏忄番也。实播风惠妖寇构乱侵扰邦畿投袂致讨志清王略而事出虑外临危弥厉握节陨难诚贯古贤朕用伤恸於厥怀其赠侍中司空本官如故谥曰：忠肃。
毛玫为征西将军督益梁秦宁凉五州军事谯从之乱玫遇害及玫弟瑾瑗子侄之在蜀者一时殄没玫子弘之嗣义熙中时延祖为始康太守上疏讼兄弟，於是诏曰：故益州刺史玫西夷校尉瑾蜀太守瑗勤王忠烈事乖虑外葬送日近益怀恻怆可皆赠先所授官给钱三十万布三百疋论玫讨桓玄功追封归乡公千五百户。又以之斩玄功封夷道县侯。
後魏道武平中原赠李勰宣威将军兰陵太守勰恬静好学有声赵魏间至是已亡帝哀惜之故有是命王宪字显则北海剧人祖猛苻坚丞相父休河东太守宪幼孤随伯父永在颍苻丕称尊号复以永为丞相永为慕容永所杀宪奔清河匿於民家皇始中舆驾次赵郡之高邑宪乃归诚帝见之曰：此王猛孙也。厚礼待之以为本州中正领选曹事兼掌门下。
太武讨赫连经庾岳墓宅怆然动容遂下诏为立庙令一州之民四时致祭岳先事道武为将有谋略名冠军中道武猜忌诛之。
段进为白道守将蠕蠕大檀入塞围之力屈被执进抗声大骂遂为贼所杀帝愍之追赠安北将军赐爵显美侯谥曰：庄。
石文德中山蒲阴人也。有行义真君初县令黄宣在任丧亡宣单贫无期亲文德祖父苗以家财殡葬持服三年奉养宣妻二十馀载及亡。又衰经敛附率礼无阙自苗逮文德刺史守令卒官者制服送之五世同居门庭雍睦。又梁州上言天水白石县人赵令安孟兰疆等四世同居行著州里诏并标榜门闾。
献文末常农北陕人王玄威立草庐於州城门外衰服蔬粥哭踊无时刺史苟颓以事表闻诏令问状云：先帝泽被苍生玄威不胜悲慕恋心如此不知礼式诏问玄威欲有所诉听为表列玄威云：闻讳悲号窃谓臣子同例无所求谒及至百日乃自竭家财设四百人斋至忌日。又设百僧供至大除日诏送白纟由褶一具与玄威释服下州令表异焉。
孝文帝初都雒阳尝幸北邙遂幸洪池命任城王澄侍龙舟因赋诗以序怀帝曰：朕昨夜梦一老公头鬓皓白正理冠服拜立路左朕怪而问之自云：晋侍中绍故此奉迎神爽卑惧似有求焉澄对曰：晋世之乱绍以身卫主殒命御侧亦是晋之忠臣比干遭纣凶虐忠谏剖心可谓之良士二人俱死於王事坟茔并在於道周然陛下徙御雒经墟而吊比干至雒阳而遗绍当是希恩而感梦帝曰：朕何德能幽感达士也。然实思追礼先贤树扬忠懿比干绍皆是古之诚烈而朕务浓比干礼略绍情亦有愧然既有此梦或如任城所言，於是求其兆域遣使吊祭焉。
郭祚从帝出征及还正授黄门车驾幸长安行经渭桥过郭淮庙问祚曰：是卿祖宗所承也。祚曰：是臣七世伯祖帝曰：先贤後哲顿在一门祚对曰：昔臣先人以通儒英博惟事魏文微臣虚薄遭奉明圣自惟幸甚因敕以太牢祭淮庙令祚自撰祭文。
宣武景明三年九月车驾幸邺诏使者吊殷比干墓董吐浑东郡小黄县人也。吐浑养兄事亲至孝三世同居闺门有礼景明中畿内大使王凝奏请标异诏从之。
正始元年六月立周公旦夷齐庙於首阳山。
李伯贵宣武时为郡守有孝行居父丧哀戚过礼遂以毁卒帝嘉之赐渤海相。
王续生荥阳京县人也。遭继母忧居丧杖而後起及终礼制鬓尽落有司奏闻帝诏标旌门闾甄其徭役。
刘侯仁豫州人也。永平元年城人白早生杀刺史司马悦据城南叛悦息フ走投侯仁贼虽加购募。又严其捶挞侯仁终无漏泄フ遂免祸事宁有司奏其操行议免府籍叙一小县诏可。
李谧延昌四年卒其年四门十学博士孔等四十五人上书论其行业帝诏曰：谧屡辞徵辟志守冲素儒隐之操深可嘉美可远傍惠康近准玄晏谥谧曰：贞静处士并表其门闾以旌高节，於是表其门曰：文德里曰：孝义。
高道悦为太子中庶子太子讠句以道悦数规谏杀之高祖甚加悲惜谥曰：贞侯至帝。又追录拜事中。
秦荣先性至孝遭父母丧哀慕不已遂以毁卒邑里化其孝行帝嘉之乃下诏曰：孝为政本德乃化先既表天经。又明地义居丧致疚至感过人穷号不反迄乎！灭性行标当世理镜幽明此而不显道将何述可赠沧州刺史以旌厥异。
晁清辽东人也。祖晖济州刺史颍川公清袭祖爵例降为伯为梁城戍将梁武攻围粮尽城陷清抗节不屈为贼所杀帝褒美赠乐陵太守谥曰：忠。
孝明正光三年太保崔光奏刘丙著业凉城遗文在兹篇籍之美颇足观采如或愆当蒙数世之宥况乃维祖逮孙相去未远而令久沦皂隶不获收异儒学之士所为窃叹臣忝职史教曾以奏闻乞敕尚书简准所属甄免杂役用广圣朝旌善继绝敦化厉俗诏曰：丙德冠前世蔚为儒宗太保启陈深合劝善其孙等三家特可听免河西人以为荣。
高谅正光中为骁骑将军徐州行台属元法僧反叛逼谅同之谅不许为法僧所害时年四十一廷痛惜之赠左将军沧州刺史。
冯景正光中为萧宝寅关西大行台都令从宝寅征讨宝寅将举兵景固谏不从宝寅败後景还雒朝廷先闻景有谏言故免之除奉车都尉。
贞孝女宗者赵郡柏仁人赵郡太守李叔裔之女范阳卢元礼之妻率性至孝闻於州里父卒号恸几绝者数四赖母崔氏慰免之得全三年之中形骸销瘠非人扶不起及归夫氏与母分隔便饮食日损涕泣不绝日就羸笃卢氏令家人慰喻不解乃遣归宁还家乃复如故如此者八九焉後元礼卒李追亡抚存礼无违者事姑以孝谨著母崔以神龟元年终於雒阳凶问初到举声恸绝一宿乃苏水浆不入口者六日其姑虑其不济亲为奔丧而气力危殆自范阳向雒八日方达攀榇号踊遂卒有司以状闻诏曰：孔子称毁不加性盖为其废养绝类也。李既非嫡子而孝不胜哀虽乖俯就而志励义远。若不加旌异则无以劝引浇浮可追号曰：贞孝女宗易其里为孝德里标李卢二门以风俗。
王荣世阳平馆陶人也。为三城戍主方城县子梁武攻围力穷知不可全乃先焚府库後杀妻妾及梁军陷城与戍副邓元兴等俱以不屈被害帝下诏褒美忠节进世爵为伯赠齐州刺史元兴开国子赠雒州刺史。
庄帝建义初以郑仲明兄洪建李冲女胥仲明舅氏之亲其弟与谋扶戴仲明之死也。且有奉国之意乃追封安平县开国侯邑七百户赠侍中车骑大将军仪同三司尚书左仆射雍州刺史。
永安初彭城石县人孙道登初为梁武将韦休等所虏面纟专临刃巡远村坞令其招降乡曲道登厉声唱呼但当努力贼所不能遂屠戮之。
荆州被围行台宗灵恩遣使宗女等四人入城晓喻为贼将所获执女等巡城令其改辞女等大言天军垂至坚守莫降贼忿各刳其腹然後斩首二州表其节义道登等并赐五品郡五等子爵听子弟承袭遣使诣所在吊祭。
废帝时刁思遵妻鲁氏女也。始笄为思遵所聘未逾月而思遵亡其家矜其少寡许嫁已定鲁闻之自誓父母不达其志遂经郡诉称刁民[A092]护寡女不使归宁鲁乃与老姑徒步诣司徒府自告情状普泰初有司闻奏帝诏曰：贞夫节妇古今同尚可令本司依式标榜。
●卷一百三十八
○帝王部　旌表第二
西魏武帝永熙中以故殷州刺史郑楷兄弟父子并死王事朝野伤叹特赠侍中都督冀定湘三州诸军事骠骑大将军仪同三司冀州刺史。
仓跋荥阳京县人也。丧母水浆不入口五日吐血数升居忧毁瘠见称州里有司奏闻帝诏标门闾。
杨弘乡郡襄垣人也。三岁丧父为叔所养母年九十三弘年七十五哀毁过礼三年服毕恨不识父追服斩衰食粥粗服誓终身命经十三年哀慕不改为郡县乡闾三百馀人上状称美有司奏宜旌赏复其一门树其纯孝诏别敕集书标杨弘至行。又可假以散员之名也。（自弘以下十人史不载年月令附於本朝之末）。
郭文恭太原平遥人为太平县令年逾七十父母丧亡文恭孝慕罔极乃居祖父墓次晨夕拜跪土培祖父二墓寒暑竭力积年不已见者莫不哀叹尚书闻奏标其门闾。
董雒生居父丧过礼诏遣秘书中散温绍伯奉玺书慰之令自抑割以全孝道。又诏其宗亲使相令有灭性之讥。
王崇字乾邕阳夏雍丘人也。兄弟并以孝闻身勤稼穑以养二亲仕梁州镇南府主簿母亡扶而後起鬓堕落未及将葬权殡宅西崇庐於殡所昼夜哭泣鸠鸽群至一小鸟素质黑眸形大如雀栖於崇庐朝夕不去母丧始阕复丁父忧哀毁过礼是年夏风雹所经处禽兽暴死草木摧折至崇田畔风雹便止禾麦十顷竟无损落及过崇地风雹如初咸称至行所感崇虽除服仍居墓侧於其室前生草一根茎叶甚茂人莫能识至冬中复有鸟巢崇屋乳养三子毛羽成长驯而不惊守令闻之亲自临视州以闻奏标其门闾。
张荥阳人居父母丧鬓坠落水浆不入口吐血数升诏表门闾。
王闾北海密人也。数世同居有百口。又泰山刘业兴四世同居鲁郡盖隽六世同居并其财产家门雍睦乡里敬异有司申奏皆标门闾张安祖河阳人也。袭世爵山北侯时有元承贵曾为河阳令家贫。且赴尚书求选逢天寒甚冻死路侧一子年纟刀停尸门巷棺敛无托安祖悲哭尽礼买木为棺手自营作敛殡周给朝野嘉叹尚书闻奏标其门闾。
马八龙武邑武强人也。轻财重义友人武遂县尹灵哲在军丧亡八龙闻即奔赴负尸而归以家财殡葬为制缌服抚其遗孤恩如所生州郡表列诏标门闾李几博陵安平人也。七世共居同财家有二十二房一百九十八口长纟刀济济风礼著闻至於作役卑纟刀竞进乡里叹美标其门闾。
邵洪哲上谷沮阳人也。县令范道荣先自朐城归款已除县令道荣乡人徐孔明妄经公府讼道荣非勋道荣坐除名羁旅孤贫不能自理洪哲不胜义愤遂代道荣诣京师明申曲直经历寒暑不惮劬劳道荣卒得复雪。又北镇反乱道荣孤单无所归附洪哲兄伯川复率乡人来相迎接送达幽州道荣感其诚节诉省申闻诏下州郡标其里闾。
後周太祖时荆可河东猗氏人丧母悲号擗踊绝而复苏者数四庐於墓侧负土成坟乡人以可至足以劝励风俗乃上言焉帝令州县表异之窦荣定文帝欲以为三公荣定上书固辞陈畏惧之道帝乃止前後赏赐不可胜计及卒帝为废朝令左卫大将军元监护丧事赙绢三千疋上谓侍臣曰：吾每欲致荣定於三事其人固让不可今欲赠之重违其志，於是赠冀州刺史陈国公谥曰：懿。
令狐虬早以名德著闻仕历瓜州司马墩煌郡守郢州刺史西魏文帝大统末卒於家帝伤悼之监护丧事。又敕乡人为营坟垄赠龙骧将军瓜州刺史。
武帝初河东安邑人纡回性至孝武成中父母丧庐於墓侧负土成坟庐前生麻一株高丈许围之合拱枝叶郁茂冬夏常青乌栖其上回举声哭乌即悲鸣时人异之帝表其闾擢授甘棠令。
慕容三藏为右卫将军周师入邺齐後主失守东遁委三藏等留守邺宫齐之王公以下皆降三藏犹率麾下抗拒周师及齐平帝引见礼甚厚诏曰：三藏父子诚节久闻宜加荣秩授开府仪同大将军。
建德元年晋公护诛诏曰：故使持节柱国大将军大都督阳平郡开国公李远早蒙驱任夙著勋绩内参帷幄外属藩维竭诚王室乃罹横祸言念贞良追增伤悼宜加荣宠用彰忠节赠本官加陕州等十五州诸军事陕州刺史谥曰：忠远初为晋公护所害也。
六年诏曰：伪齐之末奸佞擅权滥罪淫刑动挂罗纲伪右丞相咸阳王故斛律明月伪侍中特进开府故崔季舒等七人或功高获罪或直言见诛朕兵以义动剪除凶暴表闾封墓事切下车宜追赠谥并加其见在子孙各随荫叙录家口田宅没官者并还之。
秦族性至孝母没哭泣无时唯饮水食菜而已终丧之後犹蔬食不入室房二十许年乡里咸叹异之其邑人王元达等七十馀人上状有诏表其门闾。
张元字孝始祖父成没元号踊绝而复苏後其父延隽卒水浆不入口三日乡里叹异之县博士二百馀人上其状有诏表其门闾。
皇甫遐河东汾阴人遭母丧庐於墓侧负土为坟郡县表上其状有诏旌异之。
隋文帝开皇初诏曰：昔汉高钦无忌之义魏武挹子之风前代名贤後王斯重魏故度支尚书美阳伯苏绰文雅政事遗迹可称展力前王垂声著绩宜开土宇用旌善人，於是追封邳国公邑三千户。
宇文孝伯以忠谏为周宣帝所杀及帝践极以孝伯及王轨忠而获罪并令收葬复其官爵。又尝谓高曰：宇文孝伯实有周之良臣。若使此人在朝我辈无措手处也。
纡士雄回之子也。少质直孝友父丧庐於墓侧负土成坟其庭前有一槐树先甚郁茂及士雄居丧树遂枯死服阕还宅死槐复荣帝闻之叹其父子至孝诏书褒扬号其所居为累德里。
郎方贵淮南人也。少有志尚与从父弟贵同居开皇中方贵尝因行出遇雨淮水长於津所寄渡公人怒之过方贵臂折至家其弟双贵惊问所繇方贵具言之双贵恚遂向津殴击公人致死守津者执送之县官案问其状以方贵为首当死双贵从坐当流兄弟二人争为坐首县司不能断送诣州兄弟各引咎州不能定二人争欲赴水而死州状以闻而异之特原其罪表其门闾赐物百。
田德懋观国公仁恭之子也。少以孝友著名开皇初以父军功赐爵平原郡公授太子千牛备身丁父艰哀毁骨立庐於墓侧负土成坟高祖闻而嘉之遣员外散骑侍郎元志就吊焉复降玺《书》曰：皇帝谢田德懋知在穷疾哀毁过礼倚庐墓所负土成坟朕孝理天下思弘名教复以尔通家情义素重有闻孝感嘉叹兼深春日暄和气力何似宜自抑割以礼自存也。兼赐缣二百疋米百石後下诏表其门闾。
杜猷为济阴太守开皇三年死王事诏曰：行仁蹈义名教所先厉俗敦风宜见褒奖往者山东河表经此叛乱孤城远守多不自全济阴太守杜猷身舀贼徒命悬寇手郡省事范台玫倾产营护免其戮辱眷言诚节实有可嘉宜超常赏用明激劝台玫可大都督假湘州刺史。
薛开皇中为考功侍郎丁母艰不胜丧病卒有司以闻帝为之屑涕降使赍册书吊祭曰：皇帝咨故考功侍郎薛於戏惟尔操履贞和器业详敏允膺列宿勤蹇克彰及遘私艰奄从毁嘉尔诚孝感於朕怀奠酹有加抑惟朝典故遣使人指申往命魂而有灵歆兹荣渥呜呼哀哉！。
杨庆字伯悦年二十五郡察孝廉以侍养不行其母有疾不解襟带者七旬及居忧哀毁骨立负土成坟齐世表其门闾赐帛三十疋绵十屯粟五十石高祖开皇中屡加褒赏。
郭俦字引文太原文水人也。家闾雍睦七叶共居犬豕同乳鸟鹊通巢时人以为义感之应州县上其事高祖遣平昌公宇文诣其家劳问之侍书御史柳巡省河北表其门闾。
刘方为州都督平林邑国纪功而还方在道遇患而卒帝甚伤惜之乃下诏曰：方肃承庙恭行天讨饮冰遄迈视险。若夷摧锋直指出其不意鲸鲵殄殪巢穴咸倾役不再劳肃清海外致身王事成绩可嘉可赠上柱国卢国公。
炀帝大业二年五月乙夕阝诏曰：旌表先哲式在飨祀所以优礼贤能显彰遗爱朕永鉴前尚想名德何尝不兴叹九原属千载其自古以来贤人君子有能树声立德佐世救时博利殊功有益於人者并宜营立祠宇以时致祭坟垄之时不得侵践有司量为条式称朕意焉。
三年四月己亥次赤岸驿以太牢祭故太师李穆五年二月戊戌次於阌乡诏祭开皇功臣墓三月庚午有司言武功男子史永遵与从父昆弟同居帝嘉之赐物一百米二百石表其门闾。
陶模为岚州司马汉王谅据并州反刺史乔锺葵发兵赴逆模拒之锺葵失色曰：司马反邪临之以兵辞气不挠锺葵义而释之军吏进曰：若不斩模何以压众心，於是囚之於狱悉掠取资财分赐党与及谅平帝嘉之拜开府授大兴令。
皇甫诞为汉王谅并州司马谅反诞谏之为谅所囚及杨素至谅屯清源诞出狱谋闭城拒之。又为谅所害易帝以诞亡身殉国嘉悼者久之下诏曰：褒显名节有国通规加等饣希抑惟令典并州总管司马皇甫诞性理淹通志怀审正效官赞务声绩克宣值狂悖称祸凶威孔炽确殉单诚不从妖逆虽幽絷寇手而雅志弥厉遂潜与义徒据城抗拒众寡不敌奄致非命可赠柱国封弘义公谥曰：明。
华秋汲郡临河人也。事母以孝闻母终庐於墓侧大业初调狐皮郡县大猎有一兔人逐之奔入秋庐中匿秋膝下猎人至庐所异之自尔此兔尝宿庐中驯其左右郡县嘉其孝感具以状闻帝降使劳问表其门闾。
翟普林楚丘人也。性至孝事亲以孝闻州郡辟命皆固辞不就躬耕色养乡邻谓为楚丘先生後父母疾亲易燥湿不解衣者七句大业初父母俱终哀毁殆将灭性庐於墓侧负土成坟盛冬不衣缯絮惟单而已家有一乌犬随其在墓。若普林哀临犬亦悲号见者嗟异焉有二鹊巢其庐前树每入其庐驯狎无所惊惧大业中司隶巡察奏其孝感擢授孝阳令。
</div>
    <div class="pagination">
<a href="册府元龟_page112.html">上一页</a><span>...</span><a href="册府元龟_page108.html">108</a><a href="册府元龟_page109.html">109</a><a href="册府元龟_page110.html">110</a><a href="册府元龟_page111.html">111</a><a href="册府元龟_page112.html">112</a><span class="current-page">113</span><a href="册府元龟_page114.html">114</a><a href="册府元龟_page115.html">115</a><a href="册府元龟_page116.html">116</a><a href="册府元龟_page117.html">117</a><a href="册府元龟_page118.html">118</a><span>...</span><a href="册府元龟_page114.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
