<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 188 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 188 页/共 320 页
  </h1>
  <div class="content">
   面四
　　原不学墙面【周官曰不学墙面莅事惟烦】　心如面【左传子产曰人心不同如其面焉】　增如生【又曰晋先轸免胄入狄师死焉狄人归其元面如生】　得艾【又曰日日以防若见君面是得艾也】　原长三尺【荀子非相篇曰衞灵公有臣公孙吕身长十尺面长三尺广三寸鼻目耳具而名动天下】　不心而面【子朋而不心面朋也友而不心面友也】　莫见面【彚苑董仲舒下帷讲诵时人莫或见其面】　增创颊【汉书朱博为左冯翊长陵大姓尚方禁少时曾盗人妻见斫创着其颊府功曹受赂白除禁调守尉博闻知以他事召见视其面果有瘢博辟左右问禁是何等创也禁自知情得乃叩头服博笑曰大丈夫固时有是因亲以为耳目】　剺面【东观汉记耿秉为征西将军镇抚单于以下及薨南单于举国发哀剺面流血】　原半面【谢承汉书应奉尝诣袁贺贺出门闭门造车匠开扇出半面窥奉后数十年路遇匠奉识而呼之】　增面汗有无【世说钟会钟毓少有令誉魏文帝见毓有面汗曰卿面何以汗对曰战战惶惶汗出如浆复问会何以不汗对曰战战栗栗汗不敢出】　厚顔【语林贾充问孙皓曰何以好剥人面皮皓曰憎其顔之厚也】　樏掷面【王衍尝因宴集为族人所怒举樏掷其面衍初无言引王导共载而去然心不能平在车中览镜自照谓导曰尔看吾目光乃在牛背上矣】　七星面【后魏书桓温姿貎甚伟面有七星】　黑面阿秀【南史刘瑀族叔秀之为丹阳瑀与亲故书曰吾家黒面阿秀遂居刘安众处朝廷不为多士】黑面仆射【后汉书广陵侯衍弟钦色黒人号为黒面仆射】　如刻画【北史崔悛字长】
　　【孺状貎伟丽善于容止李浑将聘梁名辈毕萃于时酒正欢悛后到一坐无复谈话郑伯猷叹曰身长八尺面如刻画謦欬为洪钟响中着千卷书使人那得不畏服】　马面【北史斛律光字明月马面彪身神爽雄杰】　面泽赤【本传袁天罡见马周曰君面泽赤夀不长】　唾面【隽娄师徳弟守代州辞之官教之耐事弟曰人有唾面洁之而已师徳曰反益人之怒当使其自干】　面似髙丽【唐书张易之兄司礼少卿同休请公卿宴其寺戏杨再思曰公面似髙丽再思欣然为髙丽舞满座鄙笑】　面黑子【隽柏良器父友王奂曰面黒子似顔平原殆能立功乃荐之】　一尺面【彚苑桑维翰身短面长常临镜自竒曰人七尺之身不如一尺之面】　障面【编年帝下诏暴李训等罪李孝本犹金带以帽障面奔郑】　铁面【小传明孙承宗铁面劒眉髯防张声如鼓钟望而知为伟人】
　　目一
　　原易说卦曰离为目　毛诗曰美目盼兮　释名曰目黙也黙而内识也眼限也瞳子限限而出也　老子曰五色令人目盲　孙卿子曰厌目而视者视一为两也韩非子曰目见百歩之外而不能见其眦　慎子曰
　　离朱之明察毫末于百歩之外下水尺不能见浅深非目不明其势难睹也　尸子曰使目在足下则不足以视两也　增范子曰掩目别黑白虽一时中犹不知天道也　淮南子曰夫目察秋毫之末而耳不闻雷霆之音耳调玉石之声而目不见泰山之髙何则小有所志而大有所忘　鹖冠子曰两叶蔽目不见泰山
　　目二
　　原孝经援神契曰伏羲大目　春秋演孔圗曰苍颉四目是谓并明又舜重瞳子是谓重明　孙卿子曰尧舜三眸子　濑乡记曰老子大目　孔丛子曰夫子适周见苌宏言终退苌宏语刘文公曰吾观仲尼有圣人之表其状河目而隆颡是黄帝之形貎也　山海经曰一臂国为人一目中其面而居　左传曰宋华父督见孔父之妻目逆而送之　又城者讴华元曰睅其目皤其腹　增又曰子玉使鬬勃请战曰请与君之士戏君凭轼而观之得臣与寓目焉　又曰潞子婴儿之夫人晋景公之娣也酆舒为政而杀之又伤潞子之目　又曰宋公子地有白马四公嬖向魋欲之公取而朱其尾鬛以与之地怒使其徒夺之魋惧将走公闭门而泣之目尽肿　又曰公侵齐门于扬州顔息射人中睂退曰我无勇吾以志其目也　原庄子曰温伯雪子适齐舍于鲁仲尼见之而不言子路问焉仲尼曰若夫人者目击而道存矣　又曰孔子见老聃而语仁义老聃曰夫播糠眯目则天地四方易位矣夫仁义飜然乃愦吾心乱莫大焉　韩子曰田驷欺邹君邹君将杀之田驷恐告惠子惠子见邹君曰有人见君则防其一目奚如君曰我必杀之惠子曰瞽防两目君奚不杀驷东欺齐侯南欺荆王驷之欺人瞽也君奚怨乃弗杀　增蒋子语曰两目不相为视昔吴有二人共评王者一人曰好一人曰丑久之不决二人各曰尔可求入吴王目中则好丑分矣王有定形二人察之有得失非茍相反眼睛异耳吕氏春秋曰孟贲过于河先其伍船人怒撮其头中
　　河孟贲瞠目视船人髪植目裂指舟人尽惕骇播入于河使船人知孟贲不敢直视渉无先者又辱之乎此不知故也　原史记曰吴王赐子胥属镂之劒以死子胥仰天叹曰抉吾眼着吴东门上以观越寇之入灭吴也乃自刭　增又曰大梁人尉缭曰秦王为人蜂准长目　又曰项王大呼驰下汉军皆披靡时赤泉侯为将追项王项王瞠目而叱之人马俱惊辟易数里　汉楚春秋曰上过陈留郦生求见使者入通上方洗足问何如人也状大儒上曰吾方以天下为事未暇见大儒也使者出郦生瞠目案劒曰入言髙阳酒徒非儒者原汉书曰东方朔上书曰臣朔目若悬珠　东观汉
　　记曰马援眉目如画　郑康成别传曰康成秀眉明目增隽曰魏丁仪曹公欲以女妻之五官将曰仪目
　　不便恐爱女不恱后仪到与仪议论曰丁好士也即使两目盲当与女何况但眇　原竹林七贤论曰王戎眸子洞彻视日而眼明不亏　增世说曰顾长康云其哭桓宣武眼如悬河决溜　谈薮曰后魏昭成帝常击贼流矢中目贼破执射者至左右欲剥割之帝曰彼各为其主何罪释之　萧子显齐书曰禇渊有器度不妄举动轻薄子颇以名节讥之以渊眼多白睛谓之白虹贯日也　三国典略曰齐韩鳯穆提婆髙阿那肱共处衡轴号曰三贵瞠目张拳有噉人势　彚苑曰李密方瞳子黒白明彻炀帝见之谓宇文述曰左仗下黒色小儿为谁曰蒲山公李寛子密帝曰此儿顾盼不常无入衞　列仙传曰偓佺魏仙人采药好食松实而目更方又曰赤斧戎人也为碧鸡祠主簿饵丹身及瞳子皆
　　赤　神仙传曰渉正巴东人入吴常闭目弟子随之数十年莫有见开目者有一弟子固请之正为开目音如霹雳光如电照弟子顿伏良久乃起　朱子语録曰宋李沆寓京师一日忽一轿至乃一葢头妇人不见其面仪度甚美入沆房久之然后出众讶问之沆曰亦是云某前程事何足深信诘之乃曰君曾见其面乎一面都是目殊可异也　元史列传曰莽吉苏防有竒质年十五尽通本国书太祖闻之召至阙下一见大恱曰此儿目中有火他日可大用　又曰刘哈喇巴图尔世祖以近臣言召见谓其目有火光留侍左右　又曰吕思诚母冯氏梦一丈夫乌巾白襴衫红鞓束带趋而揖曰我文昌星也及寤思诚生目有神光见者异之　又曰陈祖仁一目眇貎寝身短瘠而语音清亮议论伟然　又曰刘通母卜氏目失明通誓断酒肉祷之三十年不懈卜氏年八十五忽复明　明诗小传曰徐祯卿神清体弱双瞳烛人防精文艺不由教廸着交诫感暮赋　又曰谢榛眇一目喜通轻侠已而折节读书刻意为歌诗遂有闻于时　又曰唐汝询五嵗而瞽父兄抱膝上授以三百篇及唐诗无不成诵旁通经史能为诸体诗笺注唐诗援据该博亦近代一异人也
　　目三
　　原四明　十视【舜明四目而天下治大学曰十目所视】　眇视　偏盲【易眇能视　杜钦字子夏目偏盲以才能见称京师谓之为盲子夏】　防漆　悬珠【语林杜宏治目如防漆　下见目二】　增增波　腾光【楚辞娭光眇视目増波些又蛾眉曼睩目腾光些】眦裂　眼方【史记汉王诣鸿门谢项羽项羽欲杀汉王樊哙带劒拥盾入军门披帷西向立】
　　【瞠目视羽髪上指目眦尽裂　仙书眼方者夀千嵗陶宏景晩年一目有时而方】　生蛆　刮膜【东观汉记曰杜根諌和熹邓后以安帝宜亲政事太后大怒囊盛扑杀之根诈死三日目中生蛆　天中记魏武帝病眼令华陀以金篦刮目】　闪闪　睕睕【世说裴令公有儁容姿一旦有疾至困惠帝使王夷甫往看出语人曰双眸闪闪若岩下电精神挺动体中故小恶　载记石季龙时太子詹事孙珍问侍中崔约曰吾患目疾何方疗之约素狎珍戏之曰溺中则愈珍曰目何可溺约曰卿目睕睕正耐溺中珍恨之以白石宣宣于诸子中最胡状目深闻之大怒诛约父子】　刺血　去障【崔鸿十六国春秋苻生骁果粗暴嗜酒无赖祖洪甚恶之生无一目年七嵗洪戏之问侍者曰吾闻瞎儿一泪信乎侍者曰然生怒引佩刀自刺出血曰此亦一泪也洪大惊　谈苑钱镠年老一目失明医曰可无疗此当延五七嵗夀若决膜去内障眼即复旧但虑损福镠曰吾得不为一目于地下足矣医为治之复故未防镠卒】　大眼　方瞳【北史王肃弟秉之初归国谓杨大眼曰在南闻君之名以为眼如车轮及见乃不异于人大眼曰旗鼔相望瞠眸奋发足使君目不能视何必大如车轮　刘根目瞳子方】　眇目　寸眸【本传刘谅好学有文才为湘东王所善王尝游江濵叹秋望之美谅对曰今日可谓帝子防于北渚王有目疾以为刺已应曰卿言目眇眇以愁予耶从此嫌之　文选八极可围于寸眸】　一目　四睇【侯景传王伟为侯景谋主其文檄并伟所制景败见禽上五百字诗于元帝帝爱其才将舍之朝士多忌乃请视伟所作檄文云项羽重瞳尚有乌江之败湘东一目宁为赤县之归帝大怒杀之　文选四睇乱层岑】鱼眼　防目【韵对元帝母阮修容曾失一珠元帝时幼吞之谓是左右所盗乃炙鱼眼以】
　　【厌之信宿之间珠遂便出寻一目致眇葢鱼之报也唐书初苗晋卿数荐元载于李揆揆轻载地寒谓晋卿曰龙章鳯姿士不见用獐头防目子乃求官耶载闻衔之】　青睛　碧目【南史徐陵目有青睛时人以为聪慧之相也　小传明傅汝舟号丁戊山人方颡碧目小指有四印文年十四诵黄帝姚姒之书】烂烂　奕奕【王戎详前　北齐琅邪王俨武成帝第三子后主时俨恶和士开穆提婆奢恣】
　　【二人相谓曰琅邪王眼光奕奕数歩射人由是忌之】　身镜　眼泉【真诰眼者身之镜视多则镜昏妾自有磨镜之石　三水小牍鲍容诗谓泪曰眼泉】　眼昏　目留【韩文目视昏花寻常便不分人顔色　汉隽吕公因目固留髙祖】　眼笑　目禁【六朝纱轻眼笑来　隽闗播与卢杞论事帝前播意不可避坐欲有所言杞目禁辄止】　侧目　横波【文新旧侧目　又泪满横波目又慢睇出横波】　见星　触柱【上详目有紫光注　隽朱延夀田頵之附朱全忠二人谋叛杨行密行密忧甚绐目病行触柱】　鸱目　鹰视【史王莽虎吻鸱目　五代史秦王从荣轻隽而鹰视】　耳视　目聼【列子有亢仓子者得老聃之道能以耳视而目聼鲁侯问之亢仓子曰传者之妄也我能视聼不用耳目不能易耳目之用】　眼语　目成【隽昭宗东迁韩建从至洛昭宗举酒属太祖与建曰迁都之后国歩小康社稷安危系卿两人次何皇后举觞建蹑太祖足乃阳醉去建出谓太祖曰天子与宫人眼语而幕下有兵仗声恐公不免也太祖以故尤徳之　楚辞满堂兮美人忽与予兮目成】　木睛　肉眼【吴越备史曰周寳唐立武选以髙上击毬较其能否至有置铁钩于毬上伏以相击寳尝与此选为铁钩所摘一目睛失寳取睛吞之复击毬获头筹遂授泾原敕赐木睛以代之一日晨起潄木睛坠水弃之侍姬笑寳怒曰瞎汉何足笑遂杀之注木睛莫知何木置目中无所碍视之如真睛　又曰唐安禄山反执哥舒翰问曰汝素轻我翰曰臣肉眼不识圣人禄山遂以翰为司空】　刮目　换眼【三国志鲁肃过吕言议拊背曰今者学识英略非复吴下阿防防曰士别三日当刮目相待大兄何见事之晩　陶谷梦人以二丸药换双眼后相者曰贵人骨气奈二只眼以此不至大位】　原左邱丧　张湛嘲【司马迁与任安书曰左邱丧明厥有国语　晋范甯患目疾就中书侍郎张湛求方湛嘲之曰古方宋阳里子受东门伯伯受左邱明邱明传杜子夏一减思虑二专内视】　秦使动　秦民侧【左传曰防骈曰秦使者目动而言肆惧我也必败之又秦民侧目】　见秋毫　中流矢【离娄百歩之外见秋毫之末　魏夏侯惇为流矢中】
　　【伤左目与夏侯渊俱为将军中号惇为盲夏侯】　如石棱　若岩电【世说曰眼如紫石棱又曰裴楷谓王戎之睛烂烂若岩下电】　贸贸然　伥伥乎【礼记曰有饿者贸贸然来】
　　【贸贸目不明貌　仲尼燕居曰治国而无礼譬犹瞽之无相与伥伥乎其何之】　增多白睛如秋水【五代史汉髙祖目多白睛　邺侯家传贺知章见李泌曰稚子目如秋水必拜卿相】　分黑白　隔褷防【隽崔光逺瞳子黒白分明　韩文元花着两眼视物隔褷防】　原矐而击筑　瞠以视虎【刺客传曰秦王召髙渐离乃矐其目使击筑　朱亥瞠目视虎虎不敢动】　哭子而丧　诛述而明【礼记曰子夏丧其子而丧明曾子吊之曰吾闻朋友丧明则哭之曽子哭子夏亦哭曰天乎予之无罪也曽子怒曰商汝何无罪也丧尔亲使人未有闻焉丧尔子丧尔明尔何无罪与子夏投其杖而拜之曰吾过矣吾过矣　任永冯信并好学公孙述征不就皆托青盲及述诛而目明】　必作必趋　曰阶曰席【论语曰子见瞽者虽少必作过之必趋又曰师冕见及阶子曰阶也及席子曰席也皆坐子告之曰某在斯某在斯】　蠭目豺声深目猳喙【左传曰楚公子商臣忍人也蠭目而豺声　又曰竖牛】　增道眇辄泣视日不【南史列传宋袁粲初忤于孝武其母候乘舆出砖叩头流血砖碎伤目自此后粲】
　　【与人语有误道眇目者辄涕泣弥日　隋书刘字光伯眸子精明视日不左手画方右手画圆口诵目数耳聼五事同举无所遗失】　鹰瞬鸮视　龙瞳鳯颈【文选鹰瞬鸮视言勇壮之士如鹰鸮之目以视人也　史唐武后相龙瞳鳯颈】　原视作哲　思明【洪范曰视曰明明作哲　论语曰君子有九思视思明】　蔽旒　上祫【汉书曰冕而前旒所以蔽明　下详后】视日　闚天【礼视日之早暮又王戎视日不　汉书曰以管闚天】　无回
　　不两【入户奉扃视瞻无回　荀子劝学篇曰目不两视而明】　专专　眈眈【楚辞专专之目成　易曰虎视眈眈】　增眄速　视逺【髙澄贾子儒相之曰人有七尺之躯不如一尺之面一尺之面不如一寸之眼大将军脸薄眄速非帝王之相也果如其言　隋书刘焯字士元犀额背望髙视逺与刘炫结盟为友以儒学知名世称二刘】　游目　防睇【楚辞曰忽反顾以游目六朝防睇托含辞】　清矑　英眄【汉隽玉女无所眺其清矑兮韵府雄视也翰林秉笔回英眄又俯仰流英眄】　圜视　并观【汉书曰天下圜视而起惊愕也　公聼并观】　盱衡　睥睨【魏都赋曰乃盱衡而诰　史记武安侯曰魏其灌夫睥睨两宫间】　交睫流盼【史记袁盎曰太后病三年陛下不交睫　文选流盼乎洛川】　横流　髙眄【文选目流睇而横流又髙眄藐四海】　环视　藐眄【隽罗宏信赵文防死众执愿主吾军者宏信辄曰神命我矣众环视以为宜遂立之　文选藐眄回顾之貎】　极览　低视【文选极尽也刘总郡国防兵低目相视可谓危矣】　原望而畏　倾则奸【论语曰君子正其衣冠尊其瞻视俨然人望而畏之　礼记曰凡视上于面则傲下于带则忧倾则奸谓视旁不正也】　为君目　向长视【左传杜蒉谓嬖叔曰尔为君目将司明也礼记曰从长者上邱陵则必向长者所视】　察渊鱼　观天象　三年视虱　百歩观毫　视之明也鉴于贤不在见于蚊睫　视之逺也观于徳不在睹于秋毫
　　目四
　　增重瞳【史记曰舜目葢重瞳子项羽亦重瞳子梁书沈约左目重瞳子腰有紫痣聪明过人】　银海【道经眼为银海】　目如明星【论语隐义衞蒯瞆乱子路兴师往有狐黯者当师曰子欲入耶曰然黯从城上系麻绳钓子路半城投之伤其左股不死黯开城欲杀之子路目如明星之光耀黯不能前曰畏子之目愿覆之子路以衣袂覆目黯遂杀之】　目极【楚辞目极千里】　愁予【楚辞帝子降兮北渚目眇眇兮愁予】　不瞬【列子引锥至睫其目不瞬】　目送【晋康目送飞鸿】　属目【文选注目也】　目指气使【汉隽家富势足目指气使】　絶目【文选絶目尽平原】睇眄生光【文选谓生光彩也】　千里眼【魏书杨逸为南秦州刺史广设耳目善恶】
　　【毕闻其兵出使下邑皆自持粮人或为设食者虽在阍室终不敢进咸言杨使君有千里眼那可欺之】青眼【阮籍能为青白眼礼俗士辄以白眼待之喜来吊籍见以白眼喜不怿而退】　尸瞳明亮【异苑浔阳周虓字孟威晋寜康中镇巴西为苻坚所获守节不屈而卒敛已经旬坚怒犹未歇剖棺临视虓尸歘廻眸皆张裂瞳精明亮廻眄瞩坚坚覩而喜乃厚加赠赙】　白虹贯日【南史禇彦回美姿貎善容止时以方何平叔袁粲曰禇公眼睛白多所谓白虹贯日亡宋者此人也】　黒色养目【倦游杂录凡视五色皆损目惟黒色无损李氏有江南日中书皆用皂罗糊屏风所以养目也】　目恚而送【李林甫诏书出裴耀卿张九龄以左右丞相罢林甫嘻笑曰尚左右丞相耶目恚而送乃止】目光如火【乐史序郭子仪身长七尺二寸初在行伍李白客并州于哥舒翰座上见之曰此壮士目光如火照人不十年当拥节旄】　独盲于目【韩愈代张籍与李中丞书当今盲于心者皆是若籍自谓独盲于目耳其心则能别是非也】　目有紫光【酉阳武攸绪晩年肌肉殆尽目有紫光昼见星月又能辨数里外语】　深目而髯【六帖赵来章求父丧卜人秦誗曰宜遇西深目而髯者乃得其实也】　白眼相公【又曰张允伸性暴厉眸子多白燕人号白眼相公】　眼多白【邵氏闻见録李承之郡吏报包拯拜参政或曰朝廷自此多事矣承之正色曰包公无能为今知鄞县王安石者眼多白甚似王敦他日乱天下者此人也】　防目【节孝传王思聪养亲至孝父病目失明聪旦夕防其目遂致明】　目瞬如电【五国故事吴主昪身长七尺姿貌瑰特目瞬如电语音厚重望之慑人与语可爱】　独眼龙【五代史李克用少骁勇军中号为李鵶儿后一目眇又号独眼龙威名葢于代北】　睛黄夜光【又曰张彦泽目睛黄而夜有光顾视如猛兽状】　瞎虎【事文聚谷楷有干局性严忍为载车都尉时人号为瞎虎】　原视无滛【礼记曰无滛视】　惟明【尚书曰视逺惟明】　视五歩【礼记曰士视五歩】　入户下视【又曰将入户视必下】国君绥视【又曰国君绥视绥音妥】　大夫衡视【又曰大夫衡视谓平视】
　　无上于面【又曰若父则游目无上于面无下于带子于父主孝不主敬所视广因观安否】　不下于带【又曰天子视不上于祫不下于带】　视面视抱【仪礼曰与大人言始视面中视抱注言书见面观其顔色所传言也】　视祫视【礼记若不言立则视祫坐则视膝】　视流【郑伯视流而行速】　视下【左传单子会韩子于戚视下而言徐叔向曰单子其死乎衣有襘带有结会朝之仪视不过结襘之中所以道容貎也失则有阙今单子为王官伯而命事于会视不登带言不过歩貎不道容而言不昭矣不道不恭不昭不从无守气矣】　别五色【传目不别五色之章为眯】视速【右师视速而言疾有异志焉】　日防不视【汉书曰金日防见武帝美人满侧日防不视】　卢钦不忤视【马融前授生徒后列歌妓卢钦受业不忤视】　欧公短视【艺苑雌黄宋欧阳永叔送刘贡父守维作长短句朝中措云平山堂槛倚晴空山色有无中平山堂望江左诸山甚近或以为永叔短视故云东坡笑之因赋快哉亭道其事云长记平山堂上欹枕江南烟雨杳杳没孤鸿认取醉翁语山色有无中葢山色有无非烟雨不能然也】
　　目五
　　原诗梁刘孝绰咏眼诗曰含娇已合离怨动还开欲知密中意浮光逐笑廻　增邵陵王纶戏湘东王诗曰湘东有一病非哑复非聋相思下只泪望直有全功宋黄鲁直次韵范元实病眼诗曰道人常恨未灰心儒士苦爱读书眼要须览照镜空莫非白鱼钻蠹简阅人蒙眬似有昧看字昏澁尤宜嬾范侯年少百夫雄言行一一无可柬看君眸子当了然乃称胷次常坦坦如何有物食明月泪睫陨珠衣袖满金篦刮目昔曾有汤熨取效术诚短君不见岳头懒瓒一生禅鼻涕垂膺渠不管　苏子瞻戏鲁直患目诗曰诵诗得非子夏学防史正作丘明书天公戏人亦薄相故遣幻翳生明珠赖君年来屏鲜腴百千灯光同一如书成自写蝇头字端问君王觅镜湖　黄鲁直戏答子瞻诗曰化工见弹太早计端为失明能著书迩来似天会事发泪睫见光能陨珠喜公新赠紫琳腴上清虚皇对久如请天还我读书眼愿载轩辕讫鼎湖　陈去非目疾诗曰天公嗔我眼常白故着昏花阿堵中不怪参军瞎马但妨中散送归鸿着篱令恶谁能继损读方竒定有功九恼从来是佛种会如耶律证圆通
　　原箴宋谢惠连目箴曰气之清明双眸善识惟道是视瞻彼正直
　　原铭齐竟陵王萧子良眼铭曰惟正是视元黄匪惑非礼不观仪型是则慎尔所觌无愆斯徳
　　耳一
　　原说卦曰坎为耳　元命苞曰耳者心之候　增左传曰耳不聼五音之和为聋　原国语单穆公曰耳目心之枢机故视聼和则明不和则震　大戴礼曰黈纩塞耳所以掩聪　老子曰五音令人耳聋　樊氏相法曰耳门不容麦百嵗　又曰人耳囷长寸三分夀百二十嵗一寸夀百嵗如豆生即死耳门前有仙人杖四理一百嵗三理八十二理六十　相书曰耳门小富而恡吕氏春秋曰雷则掩耳电则掩目耳闻所恶不如无
　　闻目见所恶不如无见
　　耳二
　　原淮南子曰禹耳三漏是谓大通兴利除害决江疏河列仙传曰务光夏时人耳长七寸阳都女耳细而长
　　众皆言此天人也　增尚书大传曰孔子曰自吾得由也恶言不至于耳　抱朴子曰老君耳长七寸　原濑乡记曰老子耳有三门　增战国策曰苏秦说李兊明日复来舍人谓兊曰臣观苏公之说也其辩过于君君能聼乎兊曰不能曰君即不能愿君坚塞两耳无聼其谈　原列士传曰燕丹使田光往候荆轲值其醉唾其耳中轲觉曰此出口入耳之言必大事也则往见光史记曰韩信使人言于汉王齐反覆之国不为假王
　　镇之其势不定汉王大怒张良陈平蹑王之足附耳语曰汉方不利宁能禁信王乎因立之　增又曰吕太后遂断戚夫人手足去眼煇耳　汉书曰杨恽报孙会宗书曰家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼呜呜　原后汉书曰珠崖儋耳其渠帅耳垂肩三寸　蜀志曰先主长七尺五寸垂臂下膝顾目见其耳　魏书曰荀攸年七八嵗叔父衢曾醉误伤攸耳而攸出入游戏常避防不欲令衢见也衢后闻之乃惊其夙智如此　长沙耆旧传曰太尉刘夀少遇相师曰耳为天柱今君耳有城郭必典家　晋书曰王多疾每自忧陈训曰公耳竪必夀亦大贵　又曰殷仲堪父患耳聪闻牀下蚁动谓是牛鬬　王隐晋书曰张轨为凉州刺史炖煌曹袪上言轨老病更请刺史轨治中率数十人皆割耳于盘流血诉枉得停　蜀书曰武皇帝李雄美容貎相工相之曰此君口如方器耳如相望位必过三公不疑也　幽怪録曰薛君曹见二青衣驾赤犊出耳二童子曰兜元国在吾耳中一童子倾耳示君曹乃别有天地花卉因扪耳投之至一都会城池楼堞穷极瓌丽因作思归赋自童子耳中落　唐书曰汴州节度使李忠臣尝因奏对徳宗谓之曰卿耳甚大贵人也忠臣对曰臣闻驴耳大龙耳小臣耳虽大乃驴耳也上恱之　又曰殷成位至晋州刺史初母顔叔父为酷吏所防顔割左耳为叔父诉寃及成生缺左耳　志林曰蕲州厐君常善医而耳聩与语须书始能晓东坡笑曰吾与君常异人也吾以手为口君以眼为耳非异人乎　楚辞曰曾颊倚耳曲眉规
　　耳三
　　原主聪　司聼【上详说文　杜蒉饮工曰汝为君耳将司聼也不闻乐是不聪也】　属垣　枕流【诗曰耳属于垣　世说曰王武子曰流非可枕孙子荆曰所以枕流欲洗其耳】　目乐　言提【倾以求声者耳苦而目乐定心管物者神劳而形安同在一身之上而休戚异者是天理殊宜造化自隔诗言提其耳】　增天柱　身牖【上详耳二　九华真妃曰耳者身之牖聼众则牖闭妾有决牖之术】　牛鬬　龙蛰【上详耳二　泳化编明主事薛机河东人言其乡人有患耳鸣者时或作痒以物探之出虫蜕轻白如鵞翎管中膜一日与侣并耕忽雷雨交作语其侣曰今日耳鸣者特甚何也未防雷雨一震二人皆踣于地其一复苏一脑裂而死即耳鸣者乃知龙蛰其耳至是化去也】　原许由洗　荀跞掩【尧聘许由为九州长由恶闻之洗耳于颍水　左传荀跞掩耳而走】　逹四聪　塞两豆【舜逹四聪而天下治　鹖冠子两豆塞耳不闻雷霆】和声入　忠言逆【和声入于耳而藏于心　张良曰忠言逆耳利于行】　倾可得闻　言犹在耳【礼记曰倾耳而聼之可得而闻也　左传曰穆嬴日抱太子顿首于宣子曰先君奉此子也以属诸子曰此子也才吾受子之赐不才吾唯子之怨今君虽终言犹在耳】　增鸡冠秀才　息郎君【太平广记曰兖州张审通尝为泰山府君所召令为词判録申天曹天曹允之府君恱问曰子何愿曰特更欲聪明耳乃命取一耳安其额上既寤觉额痒踊出一耳更聪时人曰天有九头鸟地有三耳秀才亦呼为鸡冠秀才　定命録袁天罡见李峤睡无喘息初大惊怪良久侦候其出入息乃在耳中遂起贺其母曰郎君必大贵夀是息也】　原聼闻作谋　思聪【洪范曰四曰聼聼曰聪聪作谋论语曰聼思聪】　至卑　无侧【蜀志秦宓曰天之至髙而聼至卑礼记曰无侧聼】　闻以通人　聼以达知【文子曰言者所以通已于人闻者所以通人于已既暗且聋人道不通　又曰聼者所以达知也所以成行也所以致功名也不精不明不深不达故上学以神聼中学以心聼下学以耳聼耳聼者学在皮肤心聼者学在肌肉神聼者学在骨髄故聼之不深则知行之不诚凡聼之理虚心清净耳无茍聼】　惟明在于聼政不在闻蝼蚁之鬬　惟聪在于聼徳不在闻焦螟之声
　　耳四
　　增娇女【天中记娇女窈窕翳霄时真诰曰娇女耳神名】　重聼【汉书曰黄霸为郡许丞老聋吏请代之霸曰许丞亷吏重聼何伤】　耳剽【汉隽剽劫犹言行聼也亦独耳剽日久】　免洗【鹖冠子尝居深山耳聋谓妻子曰吾免为巢由洗耳清溪】　耳冷【朝野佥载孟洪徽对宣宗曰陛下何以不知有臣何不以文字召用帝怒曰朕耳冷不知有卿】　作劳耳鸣【隽石勒在田中每闻鞞铎之声归告其母母曰作劳耳鸣非不祥也】　佯聋【梁书蔡撙为吏部尚书女为昭明太子妃武帝设大臣饼帝频呼姓名撙不答改唤蔡尚书撙放箸执笏而应帝曰卿向何聋对曰臣预为右戚职在纳言陛下不应以名唤帝慙】　画字【隽王笠不仕佯狂诈聋每说话则画字后隐嵩山隋文帝召不起】无根【旧唐书袁天罡相马周耳曰后骨不起耳无根恐非夀者】　自提其耳【五代史王峻曰兖州慕容彦超反迹已露若陛下出汜水则彦超入京师陛下何以待之翟守素驰还具道峻言是时太祖已下诏西幸闻峻语遽自提其耳曰防败吾事乃止不行】　耳中龙虎【王子年拾遗记沐胥国人左耳中出青龙右耳中出白虎龙虎初出之时如绳縁颊手捋面而龙虎皆飞去地十余丈而云气绕龙风来吹虎俄而以手一挥龙虎皆还入其耳】　面壁【事文聚徐仲车名积东坡尝言仲车古之独行人于陵仲子不能过然其诗则怪而放如玉川子此一反也耳聋甚画地为字乃始通终日面壁不与人接而四方事无不周知此二反也昔王肃三反而斯人有二可谓异矣】　耳聋多笑【山谷戏徐仲车南郭篇云徐公虽避俗对客辄粲然耳不闻世事时诵陶令篇郑氏注旄丘篇云人之耳聋常多笑仲车有此疾故以为戏】　耳疾当割【志林东坡云王晋卿尝暴得耳疾意不能堪求方于仆仆答之曰君是将种断头穴胷当所不惜两耳堪作底用割舍不得限三日便去不去割取我耳晋卿洒然而悟三日病良已以诗示仆曰老婆心意频相劝信难只得三日限我耳较可君不割且喜两家皆平善今定国所存挑耳圗得之晋卿聊志此耳】　聼闻不聼之异【六帖曰髙宗肜有飞雉升鼎耳而雊不聼之异也】不闻曰希【六帖聼之不闻名曰希】　耳忽睽【文粹耳方聪兮忽睽】
　　耳五
　　増诗宋苏轼次韵秦太虚见戏耳聋诗曰君不见诗人借车无可载留得一钱何足赖晩年更似杜陵翁右臂虽存耳先瞆人将蚁动作牛鬬我觉风生真一噫闻尘归尽根性空不须更洗清流太朴初散失混沌六凿相攘更胜败眼花乱坠酒生风口业不停诗有债君知五蕴皆是贼人生一病今先瘥但恐此心终未了不见不闻还自碍今君疑我特佯聋故作嘲诗穷险怪须防额痒出三耳莫放笔端风雨快　又次韵王都尉偶得耳疾诗曰君知六凿皆为赘我有一言能决疣病客巧闻牀下蚁痴人强覩棘端猴聪明不在尘根里药饵空为婢妾留但试周郎看聋否曲音小误已回头
　　原赋晋祖台之荀子耳赋曰夫恶劳而希逸实万物之至诚何斯耳之不辰寄荀子而宅形在瘠土而长勤无须臾之闲宁豫清谈而闭塞闻鄙而聪明竭防聼于门阁采羣下之风声
　　原铭齐竟陵王萧子良耳铭曰惟耳司聼仁爱是闻详察巧言离辨异羣无迷邪謟惑莫分
　　口一
　　原易说卦曰兊为口　说文曰口人之所以言食也増盘庚上曰相时憸民犹胥顾于箴言其发有逸口诗曰好言自口莠言自口　又曰无罪无辜谗口嚻嚻原礼记曰数诮无为口容　又曰口容止　又曰负
　　劒辟咡诏之则掩口而对　曾子谓子思曰伋吾执亲之丧也水浆不入于口者七日　又曰恶言不出于口又曰小人溺于水君子溺于口　孝经曰口无择言左传曰口不道忠信之言为嚚　国语子产曰防民
　　之口甚于防川大决所犯伤人必多　老子曰五味令人口爽　鬼谷子曰口者机闗也所以开闭情意也又曰口可以食不可以言　说苑曰恶言不过口苛言不留耳口者闗也舌者机也出言不审驷马不能追也养生经曰军营之中有甘泉军营口也甘泉唾也
　　养生要尹氏内解曰口为华池　相书曰欲知人多口舌当视其口如乌喙言语皆聚此多舌人也　相书杂要曰口大容手赤如朱丹贵且夀　杜恕体论曰束修之业其上在于不言其次莫如寡故谚曰使口如鼻至老不失
　　口二
　　原孝经援神契曰舜大口　增王子年拾遗记曰昔伯禹入穴乃至一室里一人身如蛇鳞于石上口吐一玉简以授禹简长十二寸以量度天地也　原又曰孔子海口含泽【言善食海泽也】　家语曰孔子入太庙阶左有金人焉三缄其口　增史记曰季桓子受齐女乐三日不聼政又不致膰俎于大夫孔子遂行歌曰彼妇之口可以出走彼妇之谒可以死败　原礼记曰赵文子其言呐呐然如不出诸其口　说苑曰常枞有疾老子曰先生疾甚无遗教语弟子乎常枞乃张其口示老子曰舌存乎曰存非以其软耶齿亡乎曰亡岂非以刚耶常枞曰天下事尽矣　濑乡记曰老子方口　增左传曰郑伯使许大夫百里奉许叔以居许东偏曰寡人有弟不能和协而使糊其口于四方其况能久有许乎　又曰子玉使伯棼请战曰非敢必有功也愿以间执谗慝之口又曰晏子曰君民者岂以陵民社稷是主臣民者岂
　　为其口实社稷是养　又曰正考父鼎铭曰饘于斯鬻于斯以糊余口　又曰太子建奔宋王召奋阳奋阳使城父人执已以至王曰言出于余口入于尔耳谁告建也　庄子曰公孙龙问于魏牟曰吾闻庄子之言芒然异之牟曰子独不闻坎井之鼃谓东海之鳖曰坎井之乐亦至矣子奚不来入观乎鼈左足未入而右膝已絷矣公孙龙口呿而不合　原史记曰秦始皇游于会稽渡江项梁与籍俱观籍曰彼可取而代也梁掩其口曰无妄言族矣　增拾遗记曰始皇元年骞霄国善画工名列裔口含丹青喷壁即成龙云之像　又曰沐胥国人年九万嵗以口喷水为雨纷漫数十里俄而口吹为风而雨皆止　书序曰济南伏生年过九十失其本经口以传授　原汉书曰汉王击魏豹问郦食其曰魏大将谁也曰柏直汉王曰是口尚乳臭　又曰周昌曰臣口不能言心知其不可　史记曰邓公见景帝曰吴王为反数十年矣发怒削地以诛错为名其意非在错也且臣恐天下之士噤口不敢复言　増又曰王莽为人哆口　东观汉记曰光武为人日角大口美眉　又曰明徳马后身长七尺三寸青白色方口美髪　后汉书曰马援在交趾还书戒兄子曰龙伯髙敦厚周慎口无择言谦约节俭亷公有威吾爱之重之　吴録曰孙权方颐大口目有精光　燕书曰烈祖从容问诸侍臣曰夫口以下动乃能制物铁钻为用亦噬嗑之意而从上下何也申弼答曰口之下动上使下也铁钻之用上斩下也烈祖称善　谈薮曰梁髙祖重陈郡谢元防诗常曰不读谢诗三日觉口臭　唐书曰杜黄裳性雅澹寛恕心虽从长口不忤物　元史列传曰梁曾使安南还帝大恱解衣赐之且令坐地上右丞阿里不然帝怒曰曾两使外国以口舌息兵戈卿何敢尔　又曰陈绎曾处州人为人虽口吃而精敏异常诸经注疏多能成诵文词汪洋浩瀚其气晔如也
　　口三
　　増出好　起羞【大禹谟曰惟口出好兴戎朕言不再　说命曰惟口起羞】　铄金浮石【邹阳众口铄金　陆贾新语众口所毁浮石沈木羣邪相抑以曲为直】　鸡鸣　乌啄【啓顔录唐华原令崔思海口吃每共表弟杜延业递相戏防尝语崔云延业能遣兄作鸡鸣旁人云他口应湏自由何能遣之杜即云能得既而旁人即共杜私赌杜将一把谷来崔前云此是何物崔云谷谷旁人大笑因输延业　陈史司马申谮毁朝士徧罹其殃申尝昼寝尚书省乌啄其口流血至地时论以为贤之效】含香　饮酒【应劭汉官仪曰侍中刁存年老口臭帝赐鸡舌香令含之　南史曰谢朏出为】
　　【吴兴郡守与弟瀹送别朏指瀹口曰此中惟宜饮酒】　如鼻　容拳【上详口一明诗小传殷云霄修眉碧目口可容拳】　乌喙　虎口【上详口一　野史郭知运虎口】　纸塞丸窒【列传元秦长卿以布衣召至京师时阿哈玛特专政长卿上书论之阿哈玛特大恨诬逮长卿又使狱吏杀之狱吏濡纸塞其口鼻即死　下详口二】
　　口四
　　增海口【孔子】　借口【左传晋人曰若茍有以借口而受命于寡君】　斗绕【论语摘辅像子贡山庭斗绕口谓面有山庭言山在中鼻髙有异相也】　不阖【管子桓公与管仲谋伐莒未发已闻于国东郭邮至公问之曰子言伐莒者乎东郭曰君子善谋而小人善意臣视二君在堂上口开而不阖是言莒也】　天口【齐田骈好谈论号天口言不可穷尽】　从理入口【汉书周亚夫为河内守许相之曰君当封侯而饿死亚夫曰既已贵又何说饿死指示我指其口曰从理入口此饿死法也】不知口处【晋司马流与苏峻战食不知口处】　张口就唾【事文聚苻朗渡江】
　　【尝与朝士宴集并几蓐壶席朗每事欲夸之唾则令小儿跪而张口就唾而含出】　口伐可汗【通鉴唐郑元璹时突厥攻太原诏元璹持节往劳数其背约突厥愧服引还太宗赐书曰知公口伐可汗】口燥【唇焦口燥呼不得】　口过【隽宋之问求北门学士不许作明河篇以见志则天见其诗谓崔融曰非不知宋之问有竒才但恨有口过耳】　口吻爵赏【干传宦者刘忠翼与左衞将军董秀皆有宠于代宗当盛时爵赏在其口吻】　口蜜腹劒【唐书李林甫忌文学之士或阳与之善防以甘言而隂防之世谓林甫口有蜜腹有劒云】　利啖【本传刘晏以四方名士无不至其有口舌者率以利啖之使不得有所訾短故议者颇言晏任术固恩】　箝口【唐书顔真卿上疏曰陛下闻见止于数人耳目天下之士方箝口结舌陛下渐成孤立悔无及矣】　无口瓠【事文聚宋李沆在相位接賔客常寡言马亮语其弟维曰外议以大兄为无口瓠】　刀决【元列传萧景茂漳州龙溪人李智甫作乱景茂被执胁使从已景茂愤骂贼遂以刀决其口至耳傍景茂骂不絶声而死】
　　口五
　　原箴宋谢惠连口箴曰宣纳之由实伊枢机惟舌是出驰驷安追差厘千里君子慎防何用口爽信在甘肥增唐姚元崇口箴曰君子欲讷吉人寡辞利口作戒长舌为诗斯言不善千里逺而勿谓可复驷马难追惟谨惟黙澄神之极去甚去泰居物之外多言多失多事多害声防则滛音希则太室本无暗垣亦有耳何言者天成蹊者李似不能言为世所尊言不出口冠时之首无摇尔舌以尔咎无易尔言亦孔之丑敬之慎之可大可久敬之伊何三命而走慎之伊何三缄其口朂哉夫子行矣勉旃书之屋壁以代韦
　　原诫晋傅元口诫曰勿谓何有积怨致咎勿曰不传伏流成川蚁孔溃河流穴倾山
　　原铭齐竟陵王萧子良口铭曰惟舌是慎慎乎语笑三缄是戒事重周庙戒之戒之无诒厥诮　增傅子口铭曰神以感通心由口宣情莫多妄口莫多言病从口入祸从口出存亡之机开阖之术




　　御定渊鉴函卷二百五十九
　　钦定四库全书
　　御定渊鉴函卷二百六十
　　人部十九【齿　舌　唇　鼻髪　须　眉】
　　齿一
　　増説文曰龀毁齿也男八月生齿八岁而龀女七月生齿七岁而龀　释名曰齿始也少长之别始乎此也以齿食多者长食少者幼也　诗曰齿如瓠犀　礼曰毋刺齿　杨泉物理论曰夫齿者年也身之寳也藏之斧凿所以调谐五味以安性气也
　　齿二
　　増春秋元命苞曰武王骈齿是谓刚强　孝经钩命□曰夫子骈齿【象钧星也】　山海经曰黑齿国为人黒齿　神僊传曰老君疏齿　史记曰顔回二十九发尽白齿早落　琴曰聂政父为韩王冶劒过期不成王杀之时政未生及长入泰山遇仙人学鼓琴漆身为疠吞炭为哑七年琴成入韩逢其妻従买栉对妻而笑妻泣曰君
　　齿何以似政乃入山援石击落其齿　晋书曰谢鲲邻家有美女鲲调之女以梭投鲲折其两齿世俗为之謡曰作达不已幼舆折齿幼舆鲲字也　世説曰王子猷诣谢幼度林公先在座王曰若林公发并全神情当复胜此不谢曰唇齿相湏不可偏亡发何闗于神眀林公意甚恶曰七尺之躯今日委君二贤　又曰简文在殿上行右军与孙兴公在后右军指简文语孙曰此噉名客简文顾曰天下自有利齿儿后王光禄作防稽谢车出曲阿祖之王孝伯罢秘书丞在座谢言及此事因视孝伯曰王丞齿似不钝王曰不钝颇亦验　南史隆昌末乐预谓丹阳尹徐孝嗣曰外传借借似有伊周之事君防武帝殊常之恩荷托付之重恐不得同人此事人笑褚公至今齿冷无为效尤　王闳本传曰闳为琅邪太守张步欲诛之闳出东武城门马奔堕车折齿闳心恶移病归府遂得免　唐书曰则天春秋髙左右不悟其衰俄而二齿生诏改元长夀　又曰张果善息气能累日不食数御美酒帝谓髙力士曰吾闻饮堇无苦者竒士也时天寒因取以饮果三进頽然曰非佳酒也乃寝顷视齿燋缩顾左右取鐡如意击堕之藏带中更出药傅其龂良乆齿已生粲然骈洁帝益神之张巡传曰巡每战大呼嚼齿皆碎及尹子竒视之其齿存者不过三四　东坡帖曰张睢阳生犹骂贼嚼齿穿龈顔平原死不忘君握拳透爪　天中记曰元退处士年七十二口中无齿每磨装胡饼疾齧如刀年少不及常言而今方知齿为妨物　隽曰温庭筠无行检过淮南匄钱扬子院夜醉为逻卒击折齿　段国沙州记曰国人年五十以上四齿皆落由地寒多瘴气也　临海水土志曰夷州人俗女已嫁皆缺去前上一齿　眀诗小传曰李梦阳应诏陈言末及夀宁侯张鹤龄怙宠殃民系锦衣卫狱旋释之出遇鹤龄大市街乘醉唾骂挥鞭击之堕両齿鹤龄隐忍而止
　　齿三
　　原编贝　化石【东方朔曰臣齿如编贝　神仙传曰服神丹三百岁齿化为石】　増护牙　厉齿【天中记溧水有伍牙山一名防牙舆地广志云子胥伐椘还吴经此山故名伍牙建康志云俗传伍子胥美齿牙避楚至此恐为人所识以石击毁其牙山灵为震护之不毁因名防牙　世説孙子□云所以潄石欲厉其齿】　两犀　齐贝【文选曰巧笑奋两犀谓齿也　庄子曰盗跖齿如齐贝】　落牙　拾齿【上见后诗　涑水集曰上方弹雀扵后园朝臣称有急事求见上亟召见之其所奏乃常事耳上怒诘其故对曰臣以为尚急扵弹雀上愈怒举柱斧柄撞口堕两齿其人徐俯拾齿置懐中上骂曰汝懐齿欲讼我耶对曰臣不敢讼陛下自有史官书之上悦赐金帛慰劳之】　切齿聱牙【刺客传樊扵期曰此臣日夜切齿腐心者也　韩文佶屈聱牙】　齿落　牙脱【杜诗曰齿落未是无心人舌存听作穷途哭　韩愈与崔羣书曰近者尤衰惫左车第二牙无故动摇脱去目视昏花】　原张苍无　温峤疾【汉书曰张苍无齿惟饮乳百余岁　温峤先有齿疾防之中风而卒】　为牛折　以草染【齐景公为孺子牛而折其齿异物志曰西屠夹在海中以草染齿以黑胜白】　范雎折　豫譲落【战国防曰魏齐笞范雎折胁折齿　淮南子曰赵防子杀智伯豫譲欲报怨恐人识之乃落其齿以易其貌】　増养华池　潄浓液【抱朴子曰问坚齿之道荅曰养以华池潄以浓液　详上注】　原三年未见　一夜尽生【家语曰髙柴子羔执亲之防泣血三年未尝见齿晋书曰成帝杜皇后少有殊色长而无齿有求婚者輙中止及帝纳采一夜尽生】　唇亡齿寒　肉濡不决【左传谚曰辅车相依唇亡齿寒　礼曰濡肉齿决干肉不齿决】
　　齿四
　　増儿齿【诗曰黄髪儿齿谓齿落更生细者】　原皓齿【椘辞美人皓齿嫮以姱又上林赋皓齿粲烂】　含贝【宋玉登徒子赋云腰如束素齿如含贝】　没齿【论语曰管仲夺伯氏骈邑三百饭疏食没齿无怨言】　増狗窦【书言故事曰张元祖八岁亏齿先达戯之曰君口何为开狗窦元祖曰欲使君辈従此中出入】　智牙【三国典略曰齐太上主生齻牙问扵尚药典御邓宣以实对太上主怒而挞之中书监徐之才拜贺曰此智牙生者聪眀长夀太上悦而赏之】　素齿【张协禊赋曰清畦发于素齿】　置齿牙【栁子厚荅友人书曰为文之士亦多渔猎前作牋赋文史抉其意抽其华置齿牙间】　现五色【止戈集曰孔戣好术艺延接方士多所传授能口中现五色齿采色光绚一瞬即改】　以齿与虫【述异记云迂叟病齿呻吟之声达扵四邻有道士过之语曰病来于天天且取子之齿以食餐骨之虫而子拒之是违天也夫天者子之所受命也若之何拒之迂叟曰诺以齿与虫惛然而寐一夕而愈】
　　齿五
　　増诗唐韩愈落齿诗曰去年落一牙今年落一齿俄然落六七落势殊未已余在皆动摇尽落应始止忆初落一时但念豁可耻及至落二三始忧衰即死每一将落时懔懔常在已叉牙妨食物颠倒怯漱水终焉舍我落意欲崩山比今来落既熟见落空相似余存二十余次第知落矣倘常岁一落自足支两纪如其落并空与渐亦同指人言齿之落夀命理难恃我言生有涯长短俱死尔人言齿之豁左右惊谛视我言庄周云木雁各有喜语讹黙固好嚼废软还美因遂歌成诗持用诧妻子唐王周齿落词曰己卯至庚辰仲夏晦之暮吾齿右
　　排上一齿脱而去呼吸缺吾防咀嚼欠吾助年籥惜不返日驭走为蠹唇亡得无寒舌在従何诉辅车宜长依肤发可増惧不湏考前古聊且为近喻有如云中雨雨散絶囬頋有如枝上叶叶脱难再附白发非独愁红顔岂私驻何必郁九回何必牵百虑开尊复开懐引笔作长句　眀皇甫汸齿叹诗曰齿录非余望形衰只自伤未湏论舌在讵是为唇亡守黙浑无语欢歌渐有妨闺中罕灵药何得似张苍
　　舌一
　　増释名曰舌泄也舒泄所当言也　易曰咸其辅颊舌腾口説也　诗经曰出纳王命王之喉舌　原吕氏春秋曰善为君者蛮夷反舌殊俗异习皆服徳厚也　韩诗外传曰鸟之美羽句啄者鸟畏之鱼之侈口垂腴者鱼畏之人之利口赡词者人畏之是以君子避三端避文士之笔端避武士之锋端避辨士之舌端　养性经曰舌者和之也　相书曰舌如绛赤者贤人也　相书杂要曰吐舌及鼻三公
　　舌二
　　原山海经曰反舌国其人反舌　神异经曰东荒山中有大石室东王公居之身长一丈头髪皓白鸟面人形而虎尾恒与玉女更投壶　庄子曰公孙龙舌举而不下　説苑曰韩平子问叔向曰刚与软孰坚对曰臣年八十矣齿再堕而舌尚存　史记曰平原君已定従而归至扵赵曰毛先生以三寸之舌强扵百万之师　又曰张仪尝从楚相饮已而楚亡璧门下意仪盗璧共执仪掠笞数百不服释之其妻曰子无读书防説安得此辱乎仪张口曰视吾舌在否妻曰在也仪曰足矣　燕丹子曰荆轲之燕太子曰田先生今无恙乎轲曰光临送轲之时言太子戒以国事耻以丈夫而不见信向轲吞舌而死　史记留侯曰家世相韩韩灭不爱万金之资为韩报讐强秦天下振动今以三寸舌为帝者之师封万户位列侯此布衣之极扵良足矣　汉书曰蒯通谓韩信曰郦生一士伏轼掉三寸舌下齐七十城　増史记曰郭解任侠有儒生侍使者坐客誉郭觧生曰郭觧専以奸犯公法何谓贤觧客闻之杀此生断其舌又曰东海公賔就斩王莽传诣更始悬扵宛市百姓共提击之或切食其舌　后汉书曰马援与隗嚻将杨广书曰岂有知其无成而但萎膢咋舌叉手从族乎　拾遗记曰贾逵口诵经文以教人従学所赠遗者积粟盈仓人谓曰贾逵非力耕所得诵经名世所谓舌耕也张璠汉记曰董卓于众坐生斩人手足又凿目截舌百姓嗷嗷道路以目　原英雄记曰曹操与刘备密言备泄之扵袁绍绍知操有图已之意操自咋其舌流血以失言戒后世　増吴録曰沈友字子正善属文辞又辨于口咸言其笔之妙舌之妙刀之妙三者皆过絶扵人原捜神记永嘉中有天竺胡人能断舌先吐舌示賔
　　客然后刀截血流覆地乃取置器中传示人取舌还含有顷如故　増晋书曰温峤至都以王敦逆谋具奏敦表诛奸臣以峤为首募有能生得峤者当手防其舌又曰鸠摩罗什年七岁出家日诵千偈后死姚兴依外国法焚尸薪灭形碎惟舌不烂　郭子曰殷仲堪云三日不读道徳经觉舌本木强　沈约宋书曰南郡王义宣生而舌短涩言　谈薮曰颍川王伟有才学为侯景左仆射景败被擒送江陵湘东王欲活之左右妬其才乃白伟所作檄文绎视之大怒钉伟舌扵柱　唐书曰波斯国俗法有罪者火烧鐡灼其舌疮白者为治疮黒者为有罪　杜阳先贤传曰宋阳陵果而好义郡长汲府君为州所诬陵被掠考惨加毒杖乃截舌以着盘中献之廷尉郡公咸义之事得清理
　　舌三
　　原载翕　莫扪【诗载翕其舌翕含也又曰莫扪朕舌】　増七重　三叠【孝经钩命诀云孔子舌理七重陈机授度　事载宋正史云文同既卒崔公度见同扵南亰同曰吾闻人不妄语者舌过鼻即吐其舌三叠之如饼状引之至眉间公度大惊及亰中传同死乃悟所见者非生同也】竹搀　锥刺【魏末诸葛诞杀乐琳有典农都尉数谗诞扵是而斩之骂曰卿坐舌先人以竹搀其舌然后杀之　北史贺若弼父敦为宇文护所忌临刑呼弼谓曰吾以舌死汝不可不思因引锥刺弼舌血出戒其慎口后弼事隋竟不免以舌死】　钉柱　生毛【上详舌二　南唐近事云冯延已镇临川闻朝议已有除替一夕梦通舌生毛翊日有僧觧之曰毛生舌间不可替也相公其未替乎果已】
　　舌四
　　原匪是出【诗匪舌是出】　长舌【诗妇有长舌】　宛舌【汉隽説者宛舌】　不避截【忠言不避截舌】　舌出【説齐桓公饮管仲酒弃其半公问故对曰臣闻酒入者舌出舌出者言失言失者身弃臣计弃身不如弃酒】　驷不及舌【周生烈曰口者言之门唇者舌之藩齿者唇之合也故子贡曰驷不及舌】　増舌神【内经云舌神通命字正伦】　鼓舌【庄子摇唇鼓舌擅生是非以迷天下之主】　口舌【史记亷颇曰蔺相如徒以口舌劳又通鉴曰娄敬以口舌得官】齚舌【史记曰魏其必内媿杜门齚舌自杀】　伸舌【汉书扬雄解嘲曰是以士颇得伸其舌】笔舌【扬子法言曰五常者帝王之笔舌寜有书不由笔言不由舌也】　木舌【子莫若使诸儒金口而木舌】　舌孽【刘禹锡口兵戒舌端之孽惨乎椘鐡】　掉舌【刘严父掉长舌扵公卿间】不可禁【栁浑曰宰相张延赏怙权嫉栁浑守正遣亲厚谓曰眀公旧徳第谨言扵朝则位可乆浑曰为吾谢张公浑头可断而舌不可禁后卒为所挤】　广长舌【东坡诗曰溪声便是广长舌山色无非清净身】　舌击贼【彚宋何曰诸君以舌击贼何以力为】　老君翦舌【神异经曰唐防州道士王法朗呼字不正乃日诵道徳经忽梦老君翦其舌】　丰干饶舌【传灯録曰丰干禅师居天台国清寺初闾邱公牧丹阳忽头痛丰干咒水喷之立瘥闾丘异之乞一言示此去安危曰到任谒文殊普贤乃国清寺执爨洗器者寒山拾得也闾丘访之见二人围炉笑语闾丘不觉致拜寒山执闾丘手笑曰丰干饶舌】
　　舌五
　　増诗五代冯道舌诗曰口是祸之门舌是斩身刀闭口深藏舌安身处处牢
　　原赋梁简文帝舌赋曰奚兹先生问扵何斯逸士曰夫三端所贵三寸著名故防言传乎往记妙説表乎丹青鲁谈笑而军却王言咏而瑞隆陆有千金之富周为一岁之功复有搆扇之端防谀之迹艳紫凌朱飞黄妬白吾将废便辟之交逺巧佞之友殄张仪之余殱苏秦之后粉虞卿之白璧碎汉王之玉斗然后浮伪可息淳风不朽
　　原论晋张韩不用舌论曰论者以为心气相驱因舌而言卷舌翕气安得畅理余以留意扵言不如留意于不言徒知有舌之通心未尽无舌之必通心也仲尼云天何言哉四时行焉夫子之文章可得而闻也夫子之言性与天道不可得而闻是谓至精愈不可闻枢机之发主乎荣辱祸言相寻召福甚希防元灭族没有余哀三缄告慎铭在金人留神不得已而掉三寸亦反初服而效神仙灵唘兆扵有识前却可通扵千年鹦鹉猩猩鼓弄于笼罗财无介一之存普天地之与人物亦何屑于有言哉
　　増箴李文饶舌箴曰粤自帝舜洎扵殷宗龙命惟允説言乃雍周有良弼王之喉舌鼓舞而生涣汗乃发传以言従作乂易以讲习施悦天以卷舌屏谗儒以金口驾説伯阳之戒柔存刚缺言贵无瑕辨贵若讷则知门犹善闭囊不在括是以扬雄悼谗者之寃梅福痛忠臣之烈善乎圣人之言既眀且清国以之宁人之不朽犯无隐情无恃尔言驷马不及嗟尔君子念兹在兹勿以寤一言而取宰相勿以三寸舌而为帝师徒见娄敬掉而获爵不知魏其齰而可悲虽言必有中而贵适其时子房用其防难以争立爱奉春善建不防无以免系缧卫武警夫莫扪叔向哀于是出惟敬仲之难眀由匠石之无质子曰重则有法轻则招尤言能如是可以寡忧
　　唇一
　　増释名曰唇縁也口之縁也　春秋孔演图曰八政不中则人无唇　淮南子曰孕见兔而子缺唇见麋而四月物固有然不然也　通俗文曰唇不覆齿谓之齖
　　唇二
　　増庄子曰孔子谓盗跖曰将军唇如激丹　左传曰吴将伐鲁王问于子泄对曰诸侯将救之未可以得志焉夫鲁齐晋之唇唇亡齿寒君所知也不救何为　史记越王句践曰孤常不料力与吴战困扵防稽日夜焦唇干舌徒欲与吴王接踵而死　汉书曰张汤与顔异有隙人有告异以他事下汤治异异与客语客云初令下有不便者异不应防反唇　王隐晋书寒隽传曰列升龙须昌人赤色文唇少言语有大志自小吏至雍州刺史　通鉴潘濬曰樊伷颇能弄唇吻实无才略　晋书曰魏咏之生而兔缺闻殷仲堪帐下有医能疗赍数斛米西上投仲堪堪召医治之曰可割而补之但须百日进粥不得笑语咏之曰半生不语而有半生亦当疗之况百日耶于是处之别室闭口不语惟食薄粥其励志如此　梁书曰侯景僣位入登太极殿其徒数万吹唇唱吼而上　宋书曰刘湛王华王昙首殷景仁同为侍中文帝曰四贤一时之秀同管喉唇恐后世其难继赵志自叙曰志自景其长七尺四寸洁白黑发眀眉赤唇髭不多　摭言曰方干为人唇缺有司以不可与科名遂隐居鉴湖后遇医补唇年已老矣号补唇先生言曰杜紫防唇厚不称才名　仇池笔録欧阳公
  </div>
  <div class="pagination">
   <a href="御定渊鉴类函_page187.html">
    上一页
   </a>
   <span>
    ...
   </span>
   <a href="御定渊鉴类函_page183.html">
    183
   </a>
   <a href="御定渊鉴类函_page184.html">
    184
   </a>
   <a href="御定渊鉴类函_page185.html">
    185
   </a>
   <a href="御定渊鉴类函_page186.html">
    186
   </a>
   <a href="御定渊鉴类函_page187.html">
    187
   </a>
   <span class="current-page">
    188
   </span>
   <a href="御定渊鉴类函_page189.html">
    189
   </a>
   <a href="御定渊鉴类函_page190.html">
    190
   </a>
   <a href="御定渊鉴类函_page191.html">
    191
   </a>
   <a href="御定渊鉴类函_page192.html">
    192
   </a>
   <a href="御定渊鉴类函_page193.html">
    193
   </a>
   <span>
    ...
   </span>
   <a href="御定渊鉴类函_page189.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
