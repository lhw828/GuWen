<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 17 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 17 页/共 52 页
  </h1>
  <div class="content">
   总史官
　　尚书酒诰太史友内史友【太史内史掌国典法所宾友者】
　　韩诗外传据法守职而不敢为非者太史也
　　毛诗序国史明乎得失之迹伤人伦之废哀刑政之苛周礼春官太史掌建邦之六典【小史　内史外史】
　　礼记曲礼天子建天官先六太曰太史
　　玉藻动则左史书之言则右史书之
　　春秋元命苞诎中挟而起者为史史之言记也天度之法以此起也
　　大戴礼太子既冠成人免于师傅则有司过之史前汉艺文志古之王者世有史官君举必书所以慎言行昭法式也
　　又青史子五十七篇【古史官记事也】
　　又孔甲盘盂篇【黄帝史官】
　　又史籕【周宣王太史作大篆师古曰籕音胄】
　　汉旧仪丞周史官至武帝置太史公司马迁父谈世为太史迁年十三使乗传行天下求古诸侯之史记【晋灼曰百官表无太史公在丞相上卫宏所説多不实未可以为正】
　　荀悦申鉴古者天子诸侯有事必吿于庙庙有二史左史记言右史书事事为春秋言为尚书君举必记善恶成败无不存焉下及士庶茍有茂异咸在载籍或欲显而不得或欲隠而名章得失一朝荣辱千载善人劝焉淫人惧焉宜于今者备置史官掌其典文记其行事毎于歳尽举之尚书以助赏罚以法教帝览而善之晋职官志著作郎周左史之任也
　　梁初周舍裴子野皆以他官领著作又有撰史学士亦知史书
　　世本沮诵苍颉作书【宋衷注曰诵颉黄帝之史】
　　帝王世记黄帝史苍颉取像鸟迹始作文字之篆史官之作盖自此始记其言行第而藏之
　　后魏崔浩诛史官遂废至文成帝时复置
　　隋文林郎二十人掌撰録文史
　　书法不隠【左传宣公二年晋灵公饮赵盾酒伏甲将攻之盾遂出奔赵穿攻公于桃园宣子未出山而复太史书曰赵盾弑其君以示于朝宣子曰不然对曰子为正卿亡不越境反不讨贼非子而谁孔子曰董狐古之良史也书法不隠宣子古之良大夫也为法受恶惜也越境乃免】执简以往【襄二十五年太史书崔杼弑其君崔子杀之其弟嗣书而死者二人其弟又书乃舎之南史氏闻太史尽死执简以往闻既书矣乃还】藏之名山【前汉司马迁报任安书曰仆窃不逊近自托于无能之词网罗天下放失旧闻考之行事稽其成败兴壊之理凡百三十篇亦欲以究天人之际通古今之变成一家之言草创未就适防此祸惜其不成是以就极刑而无愠色仆诚已着此书藏之名山云云】实録【前汉迁賛曰司马迁论大道则先黄老而后六经序逰侠则退处士而进奸雄述货殖则崇势利而羞贱贫此其所蔽也然自刘向扬雄博极羣书皆称迁有良史之才服其善序事理辩而不华质而不俚其文直其事核不虚美不隠恶故谓之实録】迁固有良史之才【后汉论司马迁班固父子其言史官载籍之作大义粲然着矣议者咸称二子有良史之才】潜精积思【班彪字叔皮才高而好述作遂专心史籍之间武帝时司马迁着史记自太初以后阙而不録后好事者颇或缀集时事然多鄙俗不足以踵继其书彪乃继采前史遗事作后传数十篇彪卒子固以彪所续前史未详乃潜精研思欲就其业既而人有上书显宗告固私改作国史者有诏下郡収固系狱尽取其家书固弟超驰诣阙上书得召见具言固所著述意而郡亦上书显宗甚奇之召诣校书郎除兰台令史乃复使终成前所著书固自永平中始受诏潜精积思二十余年至建初中乃成当世甚重其书莫不讽诵焉】尚书给笔札【献帝常以班固汉书文繁难省乃令荀悦依左氏传体以为汉纪三十篇诏尚书给笔札辞约事详论辩多美】纪言书事【荀恱作申鉴五篇其大畧曰古者天子诸侯有事必告于庙庙有二史左史记言右史书事事为春秋言为尚书君举必记善恶成败无不存焉云云已见前荀悦申鉴下】乞黥首刖足继成漠史【蔡邕为郎中校书东观时妖异数见特诏问邕宜以皂囊封上邕表言小人在位依阻城社又为奸邪帝覧而叹息因起更衣曹节于后窃视之悉宣语左右事遂漏露其为邕所裁黜者皆侧目思报遂为中常侍程璜等使人飞章言邕私事诏下尚书召邕诘状有诏减死一等徙朔方会明年赦得还将就还路又为五原太守王智宻告邕谤讪朝廷邕虑卒不免乃亡命江海十二年帝崩董卓闻邕名高辟之三日之间周歴三台及卓被诛邕在司徒王允坐殊不意言之而叹有动于色允勃然叱之曰董卓国之大贼几倾汉室君为王臣所宜同忿而懐其私遇以忘大节今天诛有罪而反相伤痛岂不共为逆哉即収付廷尉治罪邕陈辞谢乞黥首刖足继成汉史士大夫多矜救之不能得太尉马日防驰往谓允曰伯喈旷世逸才多识汉事当续成后史为一代大典且忠孝素着而所坐无名诛之无乃失人望乎允曰昔武帝不杀司马迁使作谤书流于后世方今国祚中衰神器不固不可令佞臣执笔在幼主左右既无益圣德复使吾党受其讪议邕遂死狱中缙绅诸儒莫不流涕北海郑闻而叹曰汉世之事谁与正之　小人在位非史元语】十意【邕在东观与卢植等撰补后汉记防遣事流离不及得成因上书自陈奏其所着十意者犹前书十志】覔千斛米作佳传【晋陈寿除著作郎撰魏吴蜀三国志凡六十五篇时人称其善叙事有良史才夏侯湛时着魏书见夀所作便壊己书张华深善之谓焘曰当以晋书相付耳其为时所重如此或云丁仪丁有盛名于魏谓其子曰可覔千斛未见与当为尊公作佳传丁不与之竟不为立传寿父为马谡叅军谡为诸葛亮所诛夀父亦坐被髠诸葛瞻又轻寿寿为亮立传云亮将畧非长无应敌之才言瞻惟工书名过其实识者以此少之】叙事有良史之才【上】私撰齐春秋【南史文学传吴均待诏著作累迁奉朝请先是均将着史以自名欲撰齐书求借齐起居注及羣臣行状武帝不许遂私撰齐春秋奏之书称帝为齐明帝佐命帝恶其实録以其书不实使中书舎人刘之遂诘问数十条竟支离无对勅付省焚之坐免职均有俊才又体清防有古气好事者或斆之谓之吴均体】吴均体【上】讳恶【沈约撰宋书多载孝武明帝诸亵黩事齐武帝遣左右语约曰孝武事迹不容顿尔我昔经事宋明帝卿可思讳恶之义于是多所省除】撰晋书【约少时尝以晋氏一代竟无全书年二十许便有撰述之意宋泰始初征西将军蔡兴宗为啓明帝有勅许焉自此逾二十年所撰之书方就凡百余卷条流虽举而采缀未周永明初遇盗失第三帙】年二十有撰述之意【上】撰史学士【陈传縡好学能述文陈文帝时为撰史学士至后立时为中书通事舎人】人君所惧【北史魏孝文帝尝从容谓史官曰直书时事无讳国恶人君威福自己史复不书何所惧】直书时事无讳国恶【上】立石铭【北史魏司徒崔浩及弟览高谠节頴簧辅等共叅著作叙成国书三十卷著作令史闵堪等素谄事浩乃请立石铭载国书以彰直笔遂营于天郊书三里方百步用功三百万浩书国事备而不典而石铭显在衢路北人咸悉忿毒相与憎浩太武帝大怒按浩诛之凡清河崔氏无逺近及范阳卢氏太原郭氏河东栁氏皆浩之姻亲尽夷其族其秘书郎史以下尽死浩非毁佛法而妻郭氏敬好释典时时读诵浩怒取而焚之捐灰厠中及浩幽置被执槛内送于城南使卫士数十人溲其上呼声嗷嗷闻于行路自宰司之被戮辱未有如浩者世皆以为报应之騐】可惜可哀【后魏帝纪太武帝人有犯法无所寛假雅长听察瞬息之间下无以措其奸隠然果于诛戮后多悔之司崔浩死后帝北伐时宣城公李孝伯疾笃传者以为卒帝闻而悼之谓左右曰李宣城可惜又曰朕向失言崔司徒可惜李宣城可哀褒贬雅意皆此类也】直笔东观【北齐天保二年诏中书令兼著作郎魏収撰后魏史初帝令羣臣各言志収曰臣愿得直笔东观早出魏书故帝使収专其任】诛史官【宣帝敕収曰好直笔我终不作魏太武诛史官】非史才【収所引史官恐其凌逼惟取其平素相依附者与之共事辛元植眭仲譲虽夙涉朝位并非史才刁柔裴昂之以儒业见知全不堪编辑高孝干以左道来进修史诸人祖父姻戚多被书録饰以美言】作佳传【初収在齐神武时修国史得阳休之助因谢休之曰无以谢徳当为卿作佳传休之父固为北平太守以贪赃获罪载在魏起居注収乃书固为北平甚有惠政坐公事免】受金【尔朱荣于魏为贼収纳荣子金故减其恶而增其善论云若修徳义之风则韩彭伊霍夫何足数】着史不平【时论既言収着史不平又宣帝诏収于尚书省与诸家子孙共加论讨前后投诉百有余人】谤史获罪【时有卢裴李庶皆讥议魏収史书不直収性急不胜其愤启诬其欲加屠害帝大怒亲自诘责裴曰臣父仕魏位至仪同功业闻天下収不为立传博陵崔纬仕至本部功曺更无事迹是収外亲乃为传首収无以对战栗而已帝先重収才不欲加罪时有王松年者亦谤史及裴庶并获罪各被鞭配甲坊或因以致死然犹以羣口沸腾敕魏史且勿施行】秽史【収撰魏史众口哗然号为秽史】柱史记过【晋志极东一星曰桂下史主纪过古者有左右史此之象也】书事明鉴诫【魏謩诏遣中使取謩起居注欲观之謩执奏曰自古置史官书事以明鉴诫陛下但为善事勿畏臣下书如陛下所行错忤臣纵不书天下之人书之】螭头记言事【文帝诏畧曰勅左右省起居赍笔砚及纸于螭头下记言记事】起居修记事之史【职官志起居郎二人揩书手二人起居郎掌起居注録天子之言动法度以修记事之史凡记事之制以事系日以日系月以月系时以时系年必书其朔日甲乙以纪厯数典礼文物以考制度迁拜旌赏以劝善诛伐黜免以惩恶季终则授之国史马】
　　史馆　　　监修国史【自此下后各分门】
　　修撰　　　直馆【监修而下亦附此总见】
　　勘书　　　编修
　　校勘　　　检讨
　　祗候【勘书以下于此并无所附】
　　新唐百官志史馆修撰四人掌修国史【贞观三年置史馆于门下省以他官兼领或卑位有才者亦以直馆称以宰相涖修撰又于中书省置秘书省内省修五代史开元二十年李林甫以宰相监修国史建议以为中书切宻之地史官记事隶门下省防逺于是諌议大夫史馆修撰尹愔奏徙于中书省天寳后他官兼史职者曰史馆修撰初入为直馆元和六年宰相裴垍建议登朝官领史职者为修撰以官髙一人判馆事未登朝皆为直馆大中八年废史馆直馆一员増修撰四人分掌四季贞观初复下议正事起居郎一人执笔记録于前史官随之】
　　国朝从唐制史馆有监修国史皆宰相兼领故事宰相兼职皆内降制处分干德二年以赵普兼监修国史止用勅非旧典也
　　至道三年修太宗实録时宰相吕端虽带监国史而不预焉其后重修太祖实録遂召宰相吕端与钱若水等同修端罢相李沆继成焉　四年诏修两朝国史宰臣王旦为监修国史亦不宣制国史成旦遂领监修如故干兴元年命司徒兼侍中监修国史冯拯专切提举监修真宗实録拯卒王钦若为相又命提举监修　天圣五年宰臣王曾提举监修真宗实録修两朝史时王旦未领监修故特授诏曽己监修而无再授勅为提举盖一时之制也　庆厯三年吕夷简罢相而带监修国史优延老臣也　九月以宰相章得象监修国史初得象止除昭文馆大学士至夷简致仕得象始领之　至和二年以宰相集贤殿大学士刘沆监修国史初除文彦博爲昭文馆学士富弼监修国史弼乃在旧刘沆之上成平四年故事吕蒙正为昭文馆大学士李沆监修国史向敏中集贤殿大学士今所除盖学士承防扬察之误防帖麻改正之　嘉祐元年宰臣文彦博监修国史初除彦博为昭文馆大学士上兼译经润文使以刘沆为监修国史至是沆罢彦博领之　治平元年以宰臣韩提举修仁宗实録　熈宁元年以宰臣曾公亮提举修英宗实録　十年以宰臣吴充监修仁宗英宗两朝国史【余更见集贤院】
　　退朝録唐制宰相四人首相为太清宫使次三相皆带馆职文馆大学士监修国史集贤殿大学士以此为次序本朝置二相昭文修史首相领焉集贤次相领焉二馆职为修史有职事而颇以昭文为重自次相迁首相乃得之云余并见前昭文馆门
　　时政记【太平兴国中右补阙直史馆胡旦上言五代自唐以来中书枢宻院皆置时政记中书即委末宰相修撰枢宻院即直学士编修每月每季送付史馆宪宗尝御延英问时政记记何事时李吉甫监】
　　【修国史对曰是宰相记天子事以授史馆之实録也古者左史记言今起居舎人是右史记事今起居郎是永徽中宰相姚璹监修国史造之言或不下闻因请随奏对而记于仗下以授于史官今时政记是也上曰闻或不修何也曰面奉德音未及施行总为机宻故不可书以送史馆其间有谋议出于臣下者又不可自书以付史官及已行者制令昭然天下皆得闻知即史官之记不待书以授也且臣时政记者姚璹修之于长寿及璹罢而事寝贾躭抗又修之于贞元及躭抗罢而事废然则关时政化者不虚美不恶谓之良史　开寳七年史馆修撰判馆事扈蒙言窃见唐文宗时每开延英召大臣论事必命起居郎起居舎人执笔螭头以记时政故文宗一朝实録文字稍备后唐明宗时亦命端明殿学士及枢宻院直学士轮修日厯旋送史馆近朝以来此事都废每季虽有内廷日厯枢宻院録送史馆然其中所记不过对见辞谢而已帝王言动莫得而书盖宰相以漏为虞无由尽説史官以踈逺是隔何由得闻欲望今后凡事经圣防可书简防者并委宰臣及知致事每日轮知抄录送付史馆以凭修撰日厯从之仍命知政事卢多逊録其事多逊受诏而未尝成书今史馆书目有是年时政记草一卷后亦失之　太平兴国八年李昉言所修撰时政记每月先以奏御后付所司从之虽有时政记之名但题云送史馆事件昉未几拜相仍旧编録又苏易简为知政事始令代之自是中书皆知政事一员编録惟吕蒙正尝以宰相领其事后或知政事两员録之至景徳元年始题云时政事　端拱以后枢宻院事皆送中书同修为一书而授史官焉皆副使或知院一二员同掌之大中祥符五年诏枢宻院所修时政记日送史馆先是枢宻院日録送中书及王钦若陈尧叟始乞别撰不关中书当直送史馆】日厯【按此条无注语疑有阙文】
　　监修国史
　　总监【北齐诏魏収撰魏史又诏平原王高隆之总监之书名而已】三长【唐刘子掌知国史首尾二十余年多所撰述甚为当时所称礼部尚书郑惟忠尝问子曰自古以来文士多而史才少何也对曰史才须有三长世无其人故才少也三长谓才也学也识也】在家修史【李元綋为相先是左庶子吴兢旧任史官撰唐书一百卷唐春秋三十卷其书未成以丁忧罢职至是上书续终其余功有诏特令就集贤院修成其书及张説致仕又令在家修史元綋奏曰国史者记人君善恶国政损益一字褒贬千载称之且太宗别置史馆于禁中所以重其职而秘其事也望勅説等就史馆参详撰録诏从之】荀袁政骏【刘子本名知几景龙初转太子中允依旧修国史时侍中韦巨源纪处纳杨再思宗楚客萧至忠并监修国史知几以监修者多甚为国史之弊于是求罢史任奏记于至忠曰古之国史皆出自一家如鲁汉之丘明子长晋齐之董狐南史咸能立言不朽蔵诸名山未闻借以众功方云纪笔惟后汉东观大集羣儒而著述无主条章靡立由是伯度讥其不实公然以为可焚张蔡二子纪之于当代傅范两家嗤之于后叶今史司取士有倍东京人自以为荀袁家自称为政骏每欲记一事载一言皆阁笔相视含毫不断故首白可期而汗青无日其不可一也云云】抱国史蔵于南山【韦述居史职二十年嗜学著书手不释卷及禄山之乱两京陷贼宗幸蜀述抱国史蔵于南山述陷于贼庭流于渝州而卒后萧直上防理述于仓皇之际能存国史乃赠左散骑常侍】撰姓族系録【柳冲景龙中累迁左散骑常侍国史初贞观中太宗命学者撰氏族志百卷以甄别士庶至是向百年而诸姓互有兴替冲乃上表请改修世族至先天初冲始与侍中魏知古中书侍郎陆象先及徐坚刘子吴兢等撰成姓族系録二百卷奏上】对都咸阳防君开昆明池何年【许敬宗拜侍中监修国史高宗常幸故长安城按驿裴回视古区处问侍臣秦汉以来防君都此敬宗曰秦居咸阳汉惠帝始城之其后符坚姚苌宇文周居之帝复问汉武开昆明池实何年对曰元狩三年将伐昆明实为此池以肄战士帝乃诏与文学士讨论古宫室故区其条以闻】对地震【张行成见侍中门】献太祖记【淳化二年翰林学士张洎等献重修太祖记一卷以朱墨离书凡系圣问及史官采摭之事即朱以别之】南宫事迹【咸平元年昭宣使王延徳上太宗南宫事迹三巻付修实録院】上太宗实録【工部侍郎集贤殿学士钱若水等上所修太宗实録八十卷上亲览涕泗命若水等坐从容劳问时若水判集贤院因用院印史馆无所预九月而毕上甚叹其速以书入禁中】再修太祖实録【上命重修太祖实録钱若水再表陈让复求对便殿恳辞上曰以卿前修太宗实録五十卷备而太祖朝事多所漏落故再命卿修撰无至固譲】上重修太祖实録【以刑部侍郎知制诰王禹偁起居舍人直昭文馆李宗谔右司监直史馆梁颢右正言直集贤院赵安仁等同修太祖实録从吕端钱若水之请二年六月修国史户部侍郎平章事李沆等上重修太祖实録五十卷并事目二卷上览之称善谓沆等曰向来史臣不能详尽闻张洎修国史止成一卷今兹可谓详备矣仍赐诏褒谕】
　　史馆修撰
　　唐百官志史馆修撰四人【见史馆门】
　　国朝从唐制史馆有修撰以它官领取最上一员判馆事　故事史馆每月撰日厯皆判馆与修撰官直馆官分季撰録藏于本馆国初循旧制皆修撰官分修纂后止修撰官及判馆撰次焉　太平兴国中直史馆赵隣几吕正范杲皆曽修撰自后以直馆员多遂止修撰官编纂　淳化四年翰林学士宋湜上修国史亦尝修日厯　大中祥符二年以刑部郎中髙绅为史馆修撰绅即枢宻使王钦若所引不令修纂止命权判吏部铨未几绅表外郡防授直昭文馆自是领修撰者须两省五品以上方掌修撰　天圣元年石中立以户部郎中充史馆修撰有司引绅例亦不修日厯　皇祐三年诏新知亳州翰林侍读学士兼龙图阁学士给事中宋祁授集贤殿修撰以故事史馆修撰不分外领故易之也仍就任刋定新编修唐史
　　秉笔史馆【唐李翺字习之元和初转史馆修撰翺以史馆记事不实奏状曰臣谬得秉笔史馆以记注为职夫劝善惩恶正言直笔记圣朝功德述忠贤事业载奸臣丑行以传无穷者史官之任也凡人事迹非大善大恶则众人无由得知旧例皆访于人又取行状諡议以为一据今之作行状者多是其门生故吏莫不虚加仁义礼智言忠肃惠和此不惟处其心不实茍欲虚美于虚恩之地耳盖为文者又非游夏迁雄之例务于华而忘其实溺于文而弃其理故为文则大乖六经之古风纪事则非史迁之实録臣今请作行状者但指事实直载事功假如作魏征传但纪其諌诤之辞足以为正直段秀实但纪其倒用司农印以追逆兵以象笏击朱泚足以为忠烈若考功视行状不依此者不得受依此则考功下太常牒史馆然后定论伏乞以臣此奏下考功从之】诬桑魏公白金之数【五代周贾纬充史舘修撰以笔削为己任然而褒贬之际憎爱任情晋相桑维翰执政日薄纬之为人不甚见礼纬深衔之及叙维翰传称维翰身没之后有白金八千铤他物称是翰林学士徐台符纬邑人也与纬相善谓纬曰窃闻吾友叙桑魏公白金之数不亦多乎但以十目所覩不可厚诬纬不得已改为白金数百铤纬长于记注应用文章未能过人而议论刚强侪类不平目之为贾鐡嘴】贾鐡嘴【上】有良史之材【国朝淳化元年以右司諌梁周翰为史馆修撰从翰林学士宋白等荐其有良史之材也】置之馆殿正得其宜【二年右谏议大夫史馆修撰杨徽之次对上言方今之士虽多而通经者尠有愿精选五经博士増其员数各专业以教胄子此风化之本上顾谓宰相曰徽之操履无玷真儒雅之士出理州郡非其所长置之馆殿正得其宜】善恶必书【四年太宗问宰臣今馆中修撰是谁叅知政事苏易简对曰杨徽之张秘梁周翰帝曰史才甚难在乎善恶必书务摭实而去憎爱斯为良史矣】务摭实而去憎爱【上】实録中多有漏略【五年四月以吏部侍郎兼秘书监李至翰林学士中书侍郎　　张洎右谏议大夫史馆修撰张秘范杲同修国史先是上语宰相曰太祖朝事耳目相接今实録中多有漏畧可集史官重加修撰苏易简对曰近代李学士扈修史性选懦逼于权势多所讳避甚非直笔上曰史官之职固在善恶必书无所隐讳昔唐宗欲焚武后史左史以为不可欲后代以为鉴戒尔因言及太祖受命之际固非谋虑所及自昔受禅者如曺操司马仲逹皆数十年窥伺神器先邀九锡至于易世方有传禅之事太祖之事周朝也尽力王室中外所知至于大寳非有意也无何边吏言契丹侵轶太祖方醉卧传舍中朕与赵普李防耘并在左右无何众愤汹汹擐甲露刃者云集请登天位以副人望此盖厯数所钟且非人力能效也当时之事史册有所阙宜令至等数人重加缀集故有是命】踈俊卞急【真宗至道三年以工部郎中史馆修撰梁周翰为驾部郎中修撰如故周翰素有才名而踈俊卞急临事过于严恭以是不为时用殆三十年上在东宫尝求其文以观之尝加赏叹】词多溢美【贬工部郎中知制诰史馆修撰胡旦为安远军节度行军司马旦草行度词颇恣胸臆多所溢美语复讪上故也】上书自陈【以直昭文馆李若拙为史馆修撰若拙上书自陈乃命学士院试制诰三道因有是命】白衣充修撰【丁谓初与孙何齐名翰林学士王禹偁延誉于帝曰谓与何可使白衣充修撰由此声名籍甚禹偁尝与诗曰三百年来文不振直从韩栁到孙丁而今便合教修史二子之才似六经】修撰仁宗实録【英宗嘉祐八年十二月以翰林学士王珪贾黯范镇修撰仁宗实録集贤校理知亳州宋敏求尚书祠部员外郎直秘阁吕夏卿太常丞　　　秘阁校理韩维兼充实録院检讨官入内侍省都知任守中管勾实録院　治平元年二月以门下侍郎兼兵部尚书同中书门下平章事韩琦提举修撰仁宗实録治平三年翰林学士冯京提举之】赴院修撰【治平元年权御史中丞贾黯奏以实録藁就台修撰有议事即三五日一就赴院上诏令五日一就赴院修撰】秉直笔成大典【范杲知寿州上言家世史官愿得秉直笔成国史大典召为史馆修撰】
　　直史馆
　　唐百官志【见史馆】
　　国朝雍熈五年以殿中侍御史柴成务为户部员外郎直史馆监察御史宋镐为右拾遗直史馆馆职无台官者皆换之
　　叙事简要【唐吴兢博通经史魏元忠朱敬则深器重之及居辅相荐兢有史才堪居近侍因令直史馆居职殆三十年叙事简要人同称之】文词雅正天下推之【国朝吴育字春卿天圣中登进士甲科又应贤良方正防入髙等授著作郎直史馆文词雅正天下推之秘阁下试六论晏元献曰以六论分为六州当为六州解元其为时贤推重如此】上祥符超古颂【祥符三年直史馆陈靖上祥符超古颂因对言今三馆学士皆年少俊迈恐见而贻诮上谓宰臣曰自古为之风格随时而变今之词人志尚体要有古雅之风王旦曰馆阁中英翘所聚虽有声称者亦罕能之】
　　史馆勘书　　　史馆编修
　　国朝太平兴国八年七月以新及第进士吴铉为大理评事史馆勘书　八月以国子监主簿杨文举为国子监丞史馆编修
　　神情冲澹刻意篇什【国朝天圣中修国史王安简谢阳夏李邯郸黄唐卿为编修官安简神情冲澹唐卿刻意篇什谢尝为句曰王貌闲如鹤黄吟苦似猿】
　　史馆校勘　　　史馆检讨
　　国朝雍熈四年以著作佐郎宋炎为史馆校勘　淳化二年以殿中丞郭延泽太子右赞善大夫董元亨并为史馆检讨　至和二年诏今后检讨更不得举试馆职对义如防【国朝郭延泽等以门防好学帝闻其名诏宰臣问以经史大义对皆如防】
　　史馆祗
　　国朝太平兴国三年以赵州隆平县主簿王着为衞尉寺丞史馆祗候着善史书小学至是帝以字书讹舛欲令学士删定少能通者左右或荐着故令隶史馆且俾刋正切韵遂有是命
　　集贤院【唐开元十三年始置】
　　新唐百官志集贤殿书院学士直学士修撰官掌刋缉经籍凡图书遗逸贤才隠滞则承防以求之谋虑可施于时著述可行于世者考其学术以闻凢承防撰集文章校理经籍月终则进课于内歳终则考最于外【开元五年乾元殿冩四部书置乾元院使有刋正官四人以一人判事押院中使一人掌出入宣奏领中官监守院门知书官八人分掌四库书六年乾元院更号丽正修书院置使及检校官改修书官为丽正殿直学士八年加文学直又加修撰校理刋正校勘官十一年置丽正院修书学士光顺门外亦置书院十二年东都明福门外亦置丽正书院十三年改丽正修书院为集贤殿书院五品以上为学士六品以下为直学士宰相一人为学士知院事常侍一人为副知院事又置判院一人押院中使一人宗尝选耆儒日一人侍读以质史籍疑义至是置集贤院侍讲学士侍读直学士其后又増修撰官校理官待制官留院官知检讨官文学直之员募能书者为书直及冩御书人其后亦以前资常选三衞散官五品以上子孙为之又置画直十九年以书直画直书有官者为直院至德二年置大学士员贞元初置编録官四年罢大学士八年罢校理置校书四人正字二人元和二年复置集贤校理罢校书正字四年集贤御书院学士直学士皆用五品如开元故事以学士一人年髙者判院事惟登朝官者为校理余皆罢初大宗即位命京官五品以上更宿中书门下两省以备访问永徽中命文馆学士一人日待制于武德殿西门文明元年诏京官五品以上更直日一人待制于章善明福门先天末又命朝集使六品以上二人随仗待制永泰时勲臣罢节制无职事皆待制于集贤门凡十三人崔祐甫为相建议文官一品以上更置待制其后着令正衙待制官日二人】
　　校书四人正九品下正字二人从九品上
　　述集贤记注开元五年始有制于东京乾元殿之东廊排冩四库书右散骑常侍崇文馆学士舒国公禇无量充使检校　六年制令中书门下及文武百官入乾元殿就东廊观书其冬车驾入京其乾元殿书籍始令于京大内东宫之丽正殿安置秘书官并为修书学士丽正殿检校官以丽正殿直学士为名　八年褚常侍代知丽正殿事始取秘书学士入丽正校勘通前二十人自此秘书事罢两处学士合而为一　十年春车驾幸东都始移书院于明福门外中书省之北仍以丽正为名九月诏张燕公都知丽正殿修书　十一年春车驾北巡便祠后土归京师始于大明宫光顺门外创造书院依旧谓之丽正书院　十二年冬车驾入都始于明福门外别置院亦以丽正书院为号　十三年诏改集仙殿为集贤殿改丽正书院为集贤书院以中书令张説右散骑常侍徐坚并为集贤学士説知院事自余并以旧官为学士及侍讲学士等集贤院学士之名始于此矣　十九年二月诏中书令萧嵩为集贤院学士知院事修国史三月诏桂州刺史张九龄为秘书少监集贤院学士副知院事【原缺二十一字】京大明宫集贤院在光顺门水大街之西南隣命妇院北接宫垣东隔街则诸王待制院东史馆西即将作监内作木场院内东西八十步南北六十九步中院中防三间六架知院学士所居堂东序开閤曲入小院内防三间四架防西轩廊三间接书阁防西四部书阁及纸笔杂库十间六架东廊七间四架诸学士等分居之东北院小堂三间五架两厦北院北行十间十架屋西学士厨院西行三间两厦东行两间偏【音剌偏舍也篇训云下屋也】西院西行二十间四架东行十间四架院北面书手厨屋六间两厦院内有杂果百余株外西院自中间而西长廊道北十间道北南六间院内正屋三间四架一行师所居院中有仰观台即一行占候之所院北有小园一所　兴宫集贤院在和风门横街之南东隔水巷隣中书省西接上舍内局南隔巷即文馆北街殿中省繖扇院并有廊后官厨院内东西二十三步南北三十三步知院事学士正防五间五架防东侠室两间三架判院学士居之东行四间五架学士居之西行四间五架院内杂库及内史居之南行十间两掾分为厨库及书抄冩食所院内杂树十余株兼有假山丛竹清凉防暎中门之外道西步廊两门【门前东西有长廊即是中书西和风门毎日初晓宰相入省及仗下后百寮有向中书就执政谘决事者皆由于此】　华清宫集贤院在宫北横街之南隣羽林仗院北隔街金吾汤院东接骠骑大将军髙力士宅西隣衞尉寺院内东西四十八步南北五十步当中知院学士正防三间五架东防三间四架内史居之西防三间四架学士分居之东防之北东行三间四架西防之北东行三间四架北行九间两厦中门一间门西屏内精舍徘徊一门东院北行三间两厦东行三间两厦东西两院隔南北长院出当大门　东京集贤院在明福门外大街之西院东隔街对武成宫院西又有南北街街西则史馆及尚食局南隣中书省北接宫城院内东西四十一歩南北五十八步书堂东向五间六架东院东行冩书廊十五间南行五架书堂之南侠室三间五架书堂之北侠室三间五架北行徘徊两间四厦院庭当中徘徊亭一间四厦南院西防三间四架东行五间南行四间两厦当书院大门永巷南正堂北向三间两厦西院南行四间两厦北行五间四架西行八间院庭当中有徘徊精舍四面步廊周廻南向开门兼有禅坐小堂一间精舍院内又轩廊接学士所居之室书院大门之外有水渠一道北从崇贤门南流至此　开元十九年冬驾发京时集贤院四库书揔八万九十卷　经库一万三千七百五十三　史库二万六千八百二十子库二万一千五百四十八　集库一万七千九百六十九　其中杂有梁陈周及隋代古书【梁代有大通大同年所冩书卷末有校书沈长文孟寳荣署记　陈代有大建至德年所冩书巻权端胡琛李爽戚邕虞综等校皆用短幅黄牒纸文字拙恶书尾者名微位卑多不审定　齐周书纸墨亦劣或用后魏时字自反为归文子为字欠画加防应三反四又无当时名辈书记　隋代旧书最为丽好率用广陵麻纸缮冩皆代萧子云书书体研妙可爱有秘书郎栁调崔君儒明余庆窦威长孙威德等署纪学士孔德绍彭季彰李文博袁公直等勘校青赤二色疏璃轴五色绮帯纎竹帙紫黄表上织成有御正御副等字但年嵗渐久纸色稍黑赤轴变为黄矣】贞观永徽麟德干封縂库咸亨旧本置院之后新冩书又多于前皆分别部类装饰华丽【经库用白牙木书轴赤黄晕史库用碧牙木书轴青晕子库用紫檀木书轴紫晕集库用绿牙木书轴绯晕图书用紫檀木书大轴绿晕交心　籖帙经库用黄牙锦花织竹书帙籖史库红晕锦花织竹帙绿碧牙籖子库集库绯晕锦花织竹帙子白牙籖　又有红色绿牙轴装集库缺本书白牙黄花轴绿装经库副本其书帙悉以紫轴绫绿草绿方丈绫为里又兼有隋代青黄二色琉璃轴贞观时紫白二檀木轴咸亨年平头漆书轴紫檀云花轴紫檀忤头轴白檀通身轴仰心轴轴一十七种则兼有红色紫绿绀素缝帛五色凡十八种朱蜡染架皆以油帕覆之毎朝去帕拂尘灿然锦绣夺人目矣】　天寳三载　经库七千七百七十六巻史库一万四千八百五十九卷　子库一万六千二百八十七卷　集库一万五千七百二十二卷　至十四载四库续冩又一万六千八百三十二卷学士掌分局押书课及承防修撰检事属文及勘校四库书随事分知亦无定凖初院奏置四人充宾客为使加满二十人其后或迁或罢又有别勑召入数既不常竟无员额知院学士及副相承致敬如诸司长官之例自余亦约品秩年齿为前后虽职位殊絶然皆抗礼相接无贵贱之隔俸禄各依本官请受俸外每月太府给纸笔钱同文馆学士及修史官例
　　国朝兴国三年诏三馆新修书院宜为崇文院　按六典武德中始置修文馆隶门下省贞观中建史馆于禁中专掌国史至开元五年乾元殿东廊冩四部书置刋定官七年以丽正殿为修书院置使十三年召学士张説等宴于集仙殿于是改殿为集贤即丽正殿也以修书所为集贤殿书院三馆之名肇于此矣自是集贤昭文置大学士史馆置监修国史皆以宰相兼领又置学士直学士修撰直史馆校理之职亦以它官领之其昭文隶门下省史馆寓于集贤尚未合为一梁迁都于汴旧制未备至贞明中始以令右长庆门东北小屋十数间为三馆即后废西馆是也湫隘卑庳仅庇风雨周庐徼道出于其旁衞士驺卒朝夕喧杂每受诏有所撰述即移于他所以成之迄乎太祖朝以经营四方未暇改作及上即位因幸故馆歴览旧址顾左右曰若此之陋岂所以待天下之贤俊耶是日诏有司度左升龙门东北地为三馆命中书舍人【前命内侍】督工徒晨夜兼作其栋宇之制皆上所亲授焉自举役车驾凡再临幸至是功毕轮奂壮丽冠于内庭近世鲜比又诏敞园圃杂植花木引沟水以灌溉之于西序啓便门以备行幸于是尽迁西馆之书分于两廊贮焉东廊为昭文书库南廊为集贤书库西廊凡四库分经史子集四部为史馆书库初干德中平蜀得书一万三千卷开寳中平吴又得书三万卷参以旧书为八万卷凡六库书皆以类相从用雕木为架以青绫帕幕之简防之府翕然一变矣　淳化元年以太子中允和防直集贤院先是集贤有大学士直学士修撰校理之职至是置直院从新制也【国朝防要集贤旧无直院之名惟江南李氏尝以朝士任之至是始置从新制也】
　　元祐官品令集贤殿修撰正六品
　　笔谈集贤院记开元故事校书官许称学士今三馆职事皆称学士用开元故事也
　　绍圣二年四月二日勑改直集贤院为直秘阁集贤院学士为集贤殿修撰见人并改正
　　大学士　　　学士
　　学士加大【唐李泌为相加集贤殿崇文馆大学士修国史泌建言学士加大乃中宗时及张説为之固辞乃以学士知院事至崔圆复为大学士亦引泌为让而止】月蚀东壁大臣有忧【贞元四年八月月蚀东壁泌曰东壁图书府大臣当有忧者吾以宰相兼学士当之矣昔燕国公张説由是以亡又可免乎明年果卒】崇宠大臣【集贤记注上欲以张燕公为大学士辞曰学士无大称中宗欲以崇宠大臣修文馆乃有大学士之名如臣未学动皆陛下规模岂敢以大为称辞再三从之】辞不敢以大为称【上】侍讲周易【开元十一年诏学士侯行果等每日侍讲周易及庄子老子】隔日讲易【其后皇太子奏请读周易上谓人曰吾更选一明易而有名行亦无出于侯行果者又令行果隔日为皇太子讲易】防饮赋诗【时又频赐酒馈学士等防饮为乐前后赋诗奏上凢数百首时院内既有宰臣及侍读屡承恩渥赐以甘瓜绿李及四方珍异燕公诗曰东壁图书府西园翰墨林诵诗闻国政讲易见天心当时词人称为尤美前后令赵冬曦张九龄戚□业韦述为诗序学士防赋诗编成篇轴以进上上毎嘉赏焉】赐钱充食本【又赐钱一千贯文以充食本时院内供拟稍厚中书舍人陆坚亦充翰林供奉每日入院坚以学士或非其人而所司祗供优厚将为糜费尝谓人曰此何益国家空致如此费损将建议请一切罢之燕公明之曰吾闻自古帝王功成理定则有奢纵之戒或造池台或躭声色岂如今日圣上崇儒重道亲自讲讽刋校图书详延学者今日之举是圣主也礼乐之司永代楷模不易之道也所费者细所益者大陆子之言未为逹也上闻其言坚之恩眷渐减初也】因献诗赐賛褒美【张燕公等因献赋诗上各赐賛以褒美之勅曰得所进诗甚有佳妙风雅之道斯为可观并据才能略为賛述具如别纸宜各领之上自以五色牋八分书之赍付院散付学士　张説德重和鼎功逾济川词林秀逸翰苑光鲜　徐坚校史天禄论经上庠华词宛丽雄辩抑扬　贺知章礼乐之司文章之苑学优艺博才髙思逺　赵冬曦白简端严青史良直清词雅韵博览强识　康子元才识清逺言谈幽秘四科文学六书仁义　侯行果洪钟伫叩明镜不疲搜彖系象动中威仪　韦述职参山甫业纂成六艺述作四始飞英　敬防真名乃防真迹惟契道抠衣讲习临筵振藻赵黙才比丘明学兼儒墨叙述微婉讲论道德　东方颢地游天禄门嗣滑稽三冬足用六艺斯齐　李子钊】
　　【干木流度指树贻芳讽諌遗阙启发篇章　吕向族茂飞熊才方班马考理篇籍抑风雅　毋焸　　　轩辕之任諌诤之职闻诗闻礼有才有识　陆去秦才光于晋价重于张州县斯屈文翰尤长　戚业郁郁高文英英博识持我行宪式是谅直　余钦文章两瞻才术兼美思在穷经专学旧史　孙季良蓬山之秀芸阁之英雄词卓杰雅思纵横　防勅善冩真人貌学士等欲画像书替于舍象亭属车驾东行竟不果】酒酣赋诗【十三年三月因奏封禅仪注勅学士等赐宴于集仙殿上制诗序羣臣赋诗上于坐上口诏改为集贤殿时预宴者宰臣源侍中　张燕公学士徐坚贺知章康子元赵冬曦侯行果敬防　赵黙韦述李子钊陆去秦吕向咸业毋焸余钦孙季良冯朝隐等时新进樱桃上令遍于席上散布各令诸官拾取之饮以醇醪清酤之酒酒酣帘内出彩牋令燕公赋宫韵羣臣赋诗并出彩罗令掷双六头子得重彩者分之宴讫锡银盘杂彩有差】文儒美称【褚常侍奏以学士为称相承并即入御张燕公尝谓人曰学士者文儒之美称皆须诏勅特授岂合因循自名至是承恩然后列名诏后时贺知章从太常少卿迁礼部侍郎兼授学士一日并谢讫谒宰臣源侍中曰贺公文着盛名今日一时加二荣命并为学士之光辉虽然学士与侍郎二者孰为美燕公曰侍郎自皇朝以来为衣冠之华选自非履歴清要望实具美者无以居之虽然终是具员之吏又非徃贤所慕学士者怀先王之道为缙绅轨仪蕴扬班之彩兼游夏之文学始可以处之无愧二美之中此为愈也】一时加二荣命为缙绅轨仪【上】去幕上牓【十四年驾至东都百官于天津桥南酺宴集贤院幕次在中书门下次尚书省之上时燕公欲尊崇儒学令检校御史及卫尉依张设集贤院官设大牓悬于幕上徐常侍晨入遂令去之谓诸学士曰君子欲晦其美不欲多上人也书院权制非百司之列徒以朝廷尚儒宰相为使遂得列于诸司之上当自挹退不宜光耀以损儒风及百僚列坐郎官窃议不伏角觚既动郎中员外尽来入院幕下学士频失其位次】擅一时文词之美【十六年张燕公拜右丞相依旧学士知院事燕公与徐常侍圣厯年同为珠英学士毎相推重至是旧学士死亡并尽唯二人在燕分尝手冩同时诸人名与观之悲欢良久徐曰诸公昔年皆擅一时文词之美敢问孰为先后燕公曰李峤崔融薛稷宋之问之文皆如良金美玉无施不可富嘉谟之文如孤峯絶岸壁立万仭丛云郁兴震电俱发　　诚可畏也若施于廊庙则为骇矣阎朝隐之文如丽服靓糚衣之绮绣燕歌赵舞观者忘忧然类之雅颂则为罪矣徐又曰今之后进文词孰贤公曰韩休之文如太羮酒虽雅有典则而薄于滋味许景先之文如丰肌腻理虽浓华可爱而乏于风骨张九龄之文如轻缣素练虽济时适用而窘于边幅王翰之文如琼杯玉斚虽炫然可观而多玷阙若数子者各能箴其所阙济其所长亦一时之秀可继于前贤尔】三殿侍讲【命学】
　　【士刘希烈等于三殿侍讲】行宫侍讲【驾发东都北巡祭太行山至福喜须召学士舍人陈希烈等于行宫侍讲赐衣两袭】专揔院务【十九年张九龄起复中书侍郎同中书门下平章事集贤院学士副知院事时杂御副使居相位专搃院务】素儒缓无吏干【乌利贞开元八年补修书直学士其年因选授济川山庄令自讲出院素儒缓无吏干到任无几为吏人所诈遂免官】上表请归乡里荣之【贺知章拜集贤院学士后以年老上表请度为道士归乡里诏许之上亲制诗序令所司供帐百司饯送赋诗序别仍拜其子典设郎曽子为朝散大夫本郡防稽司马以申侍养知章时以羸防昏耄轝而徃到防稽无几老终乡里荣之旧史单名曽无子字】稽古之力【王廻质开元十年拜集贤院学士仍侍读廻质山东宿儒褐布诏拜既入侍读仍令侍皇太子读书及寿王通孝经赐廻质束帛酒馔及床褥衣被等令廻质坐床上坐侧罗列所赐物金吾奉归其家里巷观者如墙家人迎门欢噪皆叹曰稽古之力信不虗也】父子相次为学士【徐峤授集贤院直学士即散骑常侍坚之子父子相次为学士】十八学士【唐张説前后三入相三十余年掌文学之任为儒臣宗上尝为文引于禁中令説视草説亦善用已长引文儒侍从之臣以左右王化天子始以经术之道开集贤院殿置十八学士以修太宗之政当时绍文之士始尚古风上之好文自説始也】修开元礼【宗二十年秋召集贤院学士等修大唐开元礼一百五十卷】集贤有人【贞元中集贤学士甚众防召问神防军建置之由相府讨求不知所出诸学士悉不能对乃访于蒋义义征引根源事甚详悉宰臣髙郢郑珣瑜相顾曰集贤有人矣翌日诏兼判集贤院事义祖瓌开元中文馆学士父将明集贤殿学士父子代为学士儒者荣之】父子代为学士【上】集贤院是吾家【九国志南唐徐锴为虞部员外郎专掌集贤院由此鋭意羣籍不复问家事尝言集贤院即是吾家指所居曰此寄宿之所耳】特授学士以就全给【国朝皇祐四年知沙州资政殿学士吴育以疾乞尽落学士职只守本官权领西京留司御史台仁宗曰闻吴育以力学损心以成此疾且吴育文行方为人之师表比欲召归讲习以备顾问而亟有此请且待从之又曰若止守本官则俸入差减可特授一集贤院学士以就全给宰臣等对曰陛下知育之深待育之厚亦足励孤陋浇浮之辈天下闻之孰不知劝】
　　修撰【沿革见上】
　　撰南宫故事【集贤注记开元十九年卢若虗迁右补阙入院修撰若虚博综坟史尤明族姓撰南宫故事三十卷】经七年罢【十九年洪孝昌以前荆州江陵主簿入院修撰在任凢经七年修撰而罢焉】参议修老子防【二十年崔沔以左散骑常侍入院修撰奉勑与道士赵仙甫王虗贞并诸学士参议修老子疏】奏记词理明白【国朝李昉以右拾遗集贤殿修撰周显德中宰相李谷帅师征淮南表昉为记室世宗毎览军中奏记爱其词理明白多称善问谁为之左右以昉对明年还擢为主客员外郎知制诰充集贤殿直学士】冠纶阁之首【王旦以虞部员外郎同判吏部铨考课院属妻父赵昌言叅知政事旦以官属避嫌引唐独孤郁权德舆故事辞职即改礼部郎中集贤殿修撰昌言出征蜀机务日多以旦复知制诰依前修撰仍判院事而赐金紫令冠纶阁之首】
　　直集贤院
　　暴卒院中【集贤记注天寳二年樊端应髙道不仕试拜家令丞同正直集贤院暴卒院中】词理精当有老成之风【国朝至道元年翰林学士及三馆学士以上新増琴弦院各献歌诗赋颂上谓宰相曰近日朝廷文物甚盛羣臣所献朕一一览之校其工拙唯李宗谔赵安仁杨亿词理精当有老成之风可召至中书奬谕入曰吴淑安德裕胡旦或词彩古雅或学问优博又其次也乙未以李宗谔为太常博士依前直昭文馆赵安仁为太常丞依前直集贤院杨亿赐绯鱼袋赏之也】宫府牋奏多其撰述【三年著作佐郎直集贤院杨亿为左正言依前充直亿防善属文故太宗尤所宠待上嘉其俊敏宫府牋奏多其撰述故行庆之际首加奬防】前进士【集贤记注衞包以前乡贡进士直院其年授内黄簿】
　　集贤校理【待制附】
　　习艺馆内【集贤记注刘光谦开元二十九年以习艺馆内入院校理】常选【二十年史惟则以吏部当选入内院待制仍校理】试文章【徐闉二十一年以武功选人上博闻竒要二十卷试文章及第留院校理】白衣上书【天寳九年先朝以白衣上书试经及第拜右威卫仓曹集贤待制是嵗薛须以白衣上书试经及第拜左骁衞胄曹集贤待制】父子相次入院【十三年窦叔展以宜夀　　尉迁左拾遗入院待制寻李叔展　　则中书舍人华之子父子相次入院】献诗预防【国朝淳化元年诏自今游宴宣召直馆其集贤秘阁校理并令预防先是帝宴于后苑三馆学士预李宗谔任集贤校理閤门吏拒之不得入宗谔献诗述其事故有是命直馆修撰校理之职名数虽异职务畧同阁门拒校理不得预宴吏失之也】
　　秘阁　　　直秘阁
　　秘阁校理【典书楷书冩御书】
　　【勾当三馆秘阁公事又置馆阁编定书籍官】
　　国朝端拱元年五月置秘阁于崇文院中堂　按六典秘书省中外三阁掌典图书古今文字皆在禁中两汉或从金马门外歴代不常其处唐季乱离中原多故百王之书荡尽兰台延阁空存名号　太宗崇尚儒术屡下诏购求羣书至是乃以史馆之北堂建秘阁仍送三馆书万卷以实其中是月以吏部侍郎李至兼秘书监始建直阁校理之职又诏史馆尽取天文占防纬方术等书五千一十二卷并内出古画墨迹百一十四轴悉藏之阁上至等言请与三馆并列于是诏令秘阁宜次三馆其秘书省依旧属京百司　三年八月以增修秘阁成帝作新修秘阁賛以赐近臣宰相李昉等请刻石阁下李至上表引顔真卿请肃宗题放生池碑额及赐易简乞飞白玉堂之署为比愿赐新额以光秘府后数日赐宴阁下遣中使赍御飞白书秘阁二字以赐之九月幸新秘阁帝登阁观羣书齐整喜形于色谓侍
　　臣曰丧乱以来经籍散失周孔之教将坠于地朕即位之后多方收拾抄冩购募今方及数万卷千古治乱之道并在其中矣即召侍臣赐坐命酒仍召三馆学士预坐日晚还宫顾昭宣使王继恩曰尔可召傅潜戴兴令至阁下恣观书籍给御酒与诸将饮宴潜等皆典禁兵帝欲其知文儒之盛故也　十月李至以御书千字文于御制秘阁賛碑隂模勒上石帝曰千字文偶然闲冩因令勒石李至更欲镌勒且非垂世立教之文孝经一书乃百行之本朕当亲书冩勒在碑隂可也
　　端拱元年五月以吏部侍郎李至兼秘书监及提举【一作辖】秘阁供御图书直史馆宋泌兼直秘阁史馆检讨杜镐充校理　八月命内品裴愈监秘阁图书是月秘阁言见管供御书籍及防检抄冩封鎻库门出纳公事今乞兼委直阁宋泌校理杜镐与裴愈同共勾当今后直阁校理及监修图书官内有差出即令逓相交割其阁常以最上一员相承勾当永为定式从之自后直阁校理皆如此制咸平后入者始不领事务
　　咸平初诏奉太宗圣容二本洎御集藏于阁上　景德四年分内藏西库地以广秘阁
　　大中祥符中诏以秘书监杨亿判秘阁事自后五品以上官不兼监者止云判阁其秘书省事亦掌焉
　　端拱二年置典书楷书各五人冩御书十人其后减典书二人又增楷书三人别置装裁匠十二人
　　天禧五年始命内殿崇班皇甫继明同勾当三馆秘阁公事先是刘崇超在馆止云监三馆书籍秘阁图书崇超与王钦若厚善丁谓为相恶之遂引继明与崇超同掌因为同管勾当公事内臣与大学士同职时论非之天圣五年诏监三馆秘阁自今依旧例只置一员嘉祐四年置馆阁编定书籍官
　　绍圣四年四月二日勅直集贤院改为直秘阁集贤校理
　　召试称防【端拱元年以殿中丞夏侯嘉正为右正言直史馆兼直秘阁嘉正尝为洞庭赋为右散骑常侍徐所称由此帝知其名召试禁中称防特有是命】浙右无馆阁之职【至道二年以都官郎中黄夷简上言浙右人无预馆阁之职者因陈故吴越王僚佐尝从王入朝辞甚恳上怜之有是命】献诗预防【见集贤校理】木天【内诸司舍屋惟秘阁最宏壮阁下穹隆髙敞相传谓之木天】笔谈馆阁每夜轮校官一人直宿如有故不宿则虚其夜谓之豁宿故事豁宿不得过四至第五日即须入宿遇豁宿例于【缺】厯相传谓之害肚厯
　　馆阁校勘
　　国朝天圣四年置馆阁校勘　五年以大理评事馆阁校勘王琪签书南京留守判官公事特令馆阁校勘外任校勘官未有外任者时晏殊辟琪特有是命元祐四年七月馆阁【缺】
　　校勘读书【天圣四年枢宻副使尚书左丞张士燧言臣男大理评事友直防亲笔砚望令于馆阁校勘诏友直且于馆阁读书自今馆阁校勘更不添置】



　　职官分纪卷十五
&lt;子部,类书类,职官分纪&gt;
　　钦定四库全书
　　职官分纪巻十六
　　宋　孙逢吉　撰
　　秘书省
　　后汉桓帝延熹二年置秘书监官
　　晋职官志秘书监案汉桓帝延熹二年置秘书监后省魏武为魏王置秘书令丞及文帝黄初初置中书令典尚书奏事而秘书改令为监后以何祯为秘书丞而秘书先自有丞乃以祯为秘书右丞及晋受命武帝以秘书并中书其秘书著作之局不废惠帝永平中复置秘书监其属官有丞有郎并统著作省
　　沈约宋书百官志秘书监丞各一人魏武帝建国有秘书令左右丞黄初中分秘书立中书而秘书之局不废昔汉武帝建藏书之策置冩书之官于是天下文籍悉在天禄石渠延阁广内秘府之室谓之秘书至成哀世使刘向父子以本官典其事至于后汉则图籍在东观有校书郎又有著作郎【傅毅马融之徒多为校书郎又蔡邕従尚书郎选入东观著作邕既已为尚书郎而入东观著作复拜议郎知是著作郎】又硕学达官往往典校秘书如向歆故事故但校书东观或有兼撰汉记也王肃论秘书不应属少府表曰魏之秘书即汉之东观郡国诸书悉云上东观且自大魏分秘书而为中书以来传绪相继于今二监未有言属于少府者也今欲使臣编名于驺従言事于外府不亦隳朝制而辱国典乎太和中兰台秘书争仪三府奏议秘书司先王之载籍掌制书之典与中书相亚与中书为官聫隋百官志梁秘书省置监丞各一人郎四人掌国之典籍图书著作郎一人佐郎八人
　　后齐秘书省典司经籍监丞各一人郎中四人校书郎十二人正字四人又领著作省郎二人佐郎八人校书二人
　　隋秘书省监丞各一人郎四人校书郎十二人正字四人録事二人领著作太史二曹
　　唐职官志秘书省监一员【従三品监之名后汉桓帝置魏晋不改后周谓之外史下大夫隋后为秘书监従第一品炀帝改为秘书令武徳复为监龙朔改为兰台太史天授改为麟台监神龙复为秘书监】少监二员【従四品上少监隋炀帝置龙朔改为兰台侍郎天授为麟台少监神龙复为秘书少监比置一员太极初増置一员】
　　六典秘书省监一人従三品【周礼春官太史掌建邦之六典又小史掌邦国之志定系代又外史掌四方之志三王五帝之书并秘书之任也秦则博士官所职禁人藏书汉氏除挟书之律开献书之路置冩书之官又令谒者陈农求遗书于天下故文籍往往而出并蔵之书府在外则有太常太史博士掌之内则有延阁广内石渠之藏又御史中丞在殿中掌兰台秘书图籍又未央宫中有麒麟阁天禄阁亦藏书刘向雄典校皆在禁中谓之中书犹今言内库书也后汉则藏之东观亦禁中也桓帝延熹二年始置秘书监属太常掌禁中图书秘记故曰秘书汉官云秘书监一人秩六百石魏武为魏王置秘书令典尚书奏事即中书之任也兼掌图书秘记文帝黄初中分秘书立中书因置监令乃以散骑常侍王象领秘书监撰皇览魏氏兰台亦藏书御史掌焉魏畧薛夏六兰台为外台秘书为内阁是也魏初秘书属少府及王肃为监以为秘书之职即汉东观之任安可复属少府自此之后不复属焉至晋武又以秘书并入中书惠帝永平元年诏秘书典综经籍考校古今中书自有职务逺相统摄于事不専冝令复别置秘书寺掌中外三阁图书自是秘书寺始外置焉晋令六品第五绛朝服铜印墨绶进贤两梁冠佩水苍玉宋齐同晋氏梁改为省与尚书中书门下集书为五省秘书监増秩中二千石品第三后制十八班秘书监班第十一陈依梁后魏亦以秘书为五省之数监初従第二品中太和末正第三品北齐依魏后周春官府置外史下大夫掌书籍此秘书监之任也隋秘书与尚书门下内史殿中为五省秘书监正三品炀帝降为从三品后改为令武徳初改为监龙朔二年改为兰台其监曰兰台太史咸亨元年复旧天授初改为麟台神龙元年复旧】少监二人【隋炀帝三年置一人従四品掌贰秘书监之职其后改为少令皇朝因隋为少余同唐百官志】秘书监之职掌邦国经籍图书之事有二一曰著作二曰太史皆率其属而修其职【凡四部之书必立三本曰正本副本贮本以供进内及赐人凡敕赐人书无本皆别冩以给之】少监为之贰
　　国朝旧有太史局归于司天监淳化元年诏秘阁次三馆秘书省仍京百司监丞郎校书郎正字著作郎佐郎官名皆仍其旧惟无定员及不専职本省之务分莅中外之任监阙即以朝官判秘阁官兼充大中祥符九年诏秘书监杨亿判阁兼秘书省事亿为正监不当更言判省阁有司误也元祐四年七月秘书省官三年为一任依旧法闗陞不用举主
　　御史为隣【汉初御史中丞掌兰台秘书图籍之事至魏晋其制犹存故歴代营都邑置府寺必以秘书省及御史台为隣】麒麟殿【三辅黄图未央宫东麒麟殿藏秘书即雄校书之所也】羣玉之山【穆天子传穆天子西登昆仑见西王母又曰登已至于羣玉之山先王所谓策府也】东壁【石氏星经东壁之星主文籍】芸台【鱼豢典畧芸香辟纸鱼蠧故藏书台称芸台又曰兰台也用秘书署玺】藏室【华峤后汉书学者称东观为老氏藏室道家蓬莱山王融曲水诗序云记言事于仙室谓藏室也】蓬山仙室【上】
　　监
　　后汉【以下沿革并见秘书省门】
  </div>
  <div class="pagination">
   <a href="职官分纪_page16.html">
    上一页
   </a>
   <span>
    ...
   </span>
   <a href="职官分纪_page12.html">
    12
   </a>
   <a href="职官分纪_page13.html">
    13
   </a>
   <a href="职官分纪_page14.html">
    14
   </a>
   <a href="职官分纪_page15.html">
    15
   </a>
   <a href="职官分纪_page16.html">
    16
   </a>
   <span class="current-page">
    17
   </span>
   <a href="职官分纪_page18.html">
    18
   </a>
   <a href="职官分纪_page19.html">
    19
   </a>
   <a href="职官分纪_page20.html">
    20
   </a>
   <a href="职官分纪_page21.html">
    21
   </a>
   <a href="职官分纪_page22.html">
    22
   </a>
   <span>
    ...
   </span>
   <a href="职官分纪_page18.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
