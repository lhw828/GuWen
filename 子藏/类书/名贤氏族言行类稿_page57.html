<!DOCTYPE html>
<html>
<head>
    <meta charset="UTF-8">
    <title>名贤氏族言行类稿 - 第 57 页/共 81 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>名贤氏族言行类稿 - 第 57 页/共 81 页</h1>
    <div class="content">　　晋艺术单道开后入罗浮山独处茅茨萧然物外百余岁
　　圏【六百九十】
　　风俗通云楚鬻熊之后一本云本姓【阙】氏郑穆公之后秦末为博士逃难改为圏氏
　　蹇【六百九十一】
　　左传秦有蹇叔后汉小黄门蹇石风俗通汉有蹇兰为交趾刺史
　　免【六百九十二】
　　左传衞有免余亦音问汉有免乙为上郡太守
　　善【六百九十三】
　　善卷尧时高士见吕氏春秋
　　衍【六百九十四】
　　风俗通云宋仲衍之后
　　宰【六百九十五】
　　姓纂周大夫宰孔宰周公之后以官为姓仲尼弟子宰予字子我鲁人也汉司空掾宰直
　　论语言语宰我子贡
　　家语宰我有文雅之辞
　　史记宰予字子我鲁人利口辩辞为临淄大夫
　　采【六百九十六】
　　黄帝封其子于右平采亭因氏焉
　　亥【六百九十七】
　　战国策晋有亥唐　河南官氏志俟亥氏改为亥
　　改【六百九十八】
　　秦大夫有改产
　　隗【六百九十九】
　　春秋时翟国隗姓子孙因氏焉
　　赵【七百】
　　姓纂帝颛顼伯益嬴姓之后益十三代至造父善御事周穆王受封赵城因以为氏襄盾之后分晋为诸侯都邯郸王迁为秦所灭子代王嘉嘉子公辅主西戎居陇西
　　新序晋平公曰善大夫赵武贤臣也相晋天下无兵革者九年
　　叶公诸梁问乐王鲋曰晋大夫赵文子为人何若对曰好学而受规諌
　　左僖公二十七年晋作三军谋元帅赵衰曰郤縠可文公七年酆舒问于贾季曰赵衰赵盾孰贤对曰赵衰冬日之日也赵盾夏日之日也
　　宣公二年孔子曰赵宣子古之良大夫也
　　襄公三十年鲁使者在晋归语季武子曰晋未可媮也有赵孟以为大夫其朝多君子
　　昭公五年韩起之下赵成魏舒皆诸侯之选也
　　昭公二十八年赵朝为平阳大夫谓能守业者也史记平原君赵胜喜賔客賔客至者数千人三去相三复位封于东武城
　　赵信以匈奴相国降为翕侯
　　赵食祋祤人也武帝立以主爵为右将军
　　南越王尉佗真定人也姓赵氏汉十一年遣陆贾立佗为南越王
　　酷吏赵禹斄人武帝时以刀笔吏积劳迁为御史与张汤论定诸律令用法益刻
　　赵奢为赵田部吏收租税平原君家不肯出奢以法治奢封马服君杀平原君用事者九人【见通鉴赧王】子赵括代防颇为将蔺相如曰王以名使括若胶柱鼓瑟耳括徒能读其父书传不知合变也
　　赵衰夙之弟也一曰成子字子余　赵衰以壶飱径从馁而弗食　晋谋元帅衰曰说礼乐而敦诗书　赵盾字孟是曰赵宣子赵衰冬之日也赵盾夏之日也齐宋衞陈郑许曹防盾盟于扈赵宣子古之良大
　　夫也　赵文子晋卿名武字孟父朔是为赵庄子宋之盟武有仁人之心　赵鞅乃赵简子一名志父赵武之孙父曰成简子向子太叔而问揖让周旋之礼初尹铎为晋阳请曰以为茧丝乎抑为保障乎简
　　子曰保障哉　赵无恤晋赵襄子也鞅之子
　　前汉赵充国字翁孙陇西人沈勇有大略少好将帅之节擢为将军宣帝问谁可将兵攻羌充国时年七十余对曰亡逾于老臣愿驰至金城圗上方略　明主可为忠言遂上屯田奏条留田便宜十二事成帝时西羌有警上思将帅之臣乃召扬雄即充国圗画而颂之　东坡先生曰呜呼使在位君子皆用其心如充国则古今天下岂有不治者哉夫充国之用心人臣常道尔然与充国同时在汉庭人未闻皆然而充国独然故可重也况今之人不及往时远矣则充国益可重也
　　赵广汉字子都涿郡人举茂才察防治行尤异守京兆尹迁颍川太守教吏为缿筩投书相告讦善为钩距以得事情铢两之奸皆知之吏民称之不容口见事风生无所回避
　　儒林赵子河内人事韩生受诗佞幸孝文时宦者则有赵谈
　　后汉赵憙字伯阳光武拜平原太守蝗入界辄死岁屡有年百姓歌之拜太尉
　　赵温字子柔初为京兆丞叹曰大丈夫当雄飞安能雌伏遂弃官去岁饥散家粮以赈穷饿所活万余人拜司徒
　　赵咨字文楚拜东海相在官清简计日受奉豪党畏其俭节
　　赵岐字邠卿少明经有才艺迁太仆为副使宣扬国命所到郡县百姓皆喜曰今日乃复见使者车骑
　　赵壹字元叔身长九尺体貌魁梧望之甚伟朝臣莫有过之者名动京师士大夫想望其风采
　　赵苞字威豪迁辽西太守抗厉威严名振邉俗
　　方术赵彦
　　赵典字仲经少笃行隐约博学经书桓帝时四府表荐拜议郎侍讲后迁太常朝廷毎有灾异疑议辄咨问云据经正对无所曲折子谦弟温相继为三公
　　儒林赵字长君受韩诗尝着诸纳察色读之叹息以为长于论衡还京师传之学者咸诵习焉
　　赵孝字长平显宗素闻其行诏拜长乐衞尉复征其弟礼为御史中丞嘉其兄弟笃行诏礼十日一就衞尉府大官送供具令其相对尽欢刚毅有度转大司马军师
　　蜀志赵云字子龙尝将数十骑与曹公战先主曰子龙一身都是胆也军中号为虎威将军
　　吴志赵达河南人治九宫一筭之术究其微防至计飞蝗射隐伏无不中効仕三世不过太史郎
　　赵至字景真作书陈志云蹴昆仑使西倒蹋太山令东覆吾之愿也议论精辨有纵横才气
　　南史赵伦之字幼成孝穆皇后弟事母以孝称久居方伯范泰戏谓曰司徒公缺必用汝老奴我不言汝资地所任要是外戚高秩次第所至矣　子伯符字润逺累迁徐兖二州刺史刼盗逺迸无敢入境
　　赵知礼字齐旦陈武帝引为书记每占授军书下笔便就沉静有谋谟毎军国大事文帝輙令玺书问之
　　北史赵逸字思羣仕魏歴中书侍郎性好坟典年逾七十手不释卷　兄温字思恭博学有高名为姚天水太守　子琰字叔起孝心色养餁熟之节必亲调之赵逸文雅自业琰加之孝义可谓世有人焉
　　赵柔字元顺少以德行本学知名仕魏为河内太守子黙字冲明武威太守　赵柔通涉经史才志不羣价重四州有闻东国
　　赵隠字彦深神武补为丞相功曹文翰多出其手称敏给累迁尚书令歴事累朝常参机近毎有引见或升御榻齐朝宰相善始令终惟彦深一人
　　赵贵字元寳后拜柱国大将军　从兄善字僧庆仕魏歴左右仆射位居端右愈自谦退时人称其有公辅量
　　赵刚字僧庆少机辩有干能累迁金紫光禄大夫　弟仲卿仕隋拜石州刺史法令严猛纎介之失无所寛舍吏人战栗无敢违犯盗贼屏息迁朔州縂管时人谓于莵
　　赵昶字长舒周文以为都督领降羌又破宕昌羌獠二十余万拜武州刺史周文常曰不烦国家士马而能威服氐羌者昶有之矣
　　赵文表累世为二千石志存忠节后迁蓬州刺史政尚仁恕夷獠懐之
　　赵肃字庆雍仕周除廷尉卿久在理官执心平允子轨仕隋为齐州别驾在州考绩连最文帝令入朝父老将送曰别驾在官水火不与百姓交是以不敢杯酒相送公清如水请酌一杯水奉饯轨受饮之转寿州长史开芍陂三十六门灌田五千余顷人赖其利
　　赵煚字通贤少孤养母至孝年十四有人盗伐其父墓中树者对之号恸因执送官仕齐为冀州刺史甚有威惠市多奸诈乃为铜斗铁尺置于肆百姓便之
　　赵芬字士茂周文引为相府铠曹参军歴记室性彊济所居之职皆有声绩明习故事毎朝廷有所疑议輙为评断莫不称善
　　赵绰字士倬仕隋授大理丞处法平允考绩连最毎有奏谳正色侃然迁大理少卿
　　赵才字孝才隋时迁右候衞大将军
　　儒林赵文深字德本少学楷年十一献书于魏帝除相府法曹参军笔势可观当时题榜皆其迹也
　　艺术赵辅和少明易善筮为齐神武馆客
　　唐赵智河南人永徽初入为陈王师讲孝经舌无留语髙宗喜曰试为我陈经之要对曰天子有争臣七人虽无道不失天下进国子祭酒
　　赵彦昭字奂然甘州人父武孟少游猎以所获馈其母母泣曰汝不好书而放荡吾安望哉不为食武孟感激遂力学淹该书记为侍御史着河西人物志十篇彦昭少豪迈风骨秀爽及进士第景龙中迁同平章事
　　赵憬字退翁渭州人志行峻洁不自衒贾李泌荐之憬占奏明辩贞元中左丞缺帝曰赵憬堪此遂以命之精治常道以国本在选贤节用薄赋敛寛刑罸恳为天子言之又陈前世损益当时之变献审官六议云云帝皆然之性清约位台宰而笔室童获犹儒先生家也得廪入先建家庙而不营产其镇湖南也令狐峘崔儆　为部刺史不守法弹治之皆遣客暴憬失于朝及为相乃擢用峘儆人以为贤
　　赵宗儒字秉文邓州人第进士判入等贞元中领考功事黜陟详当无所回惮帝善之迁给事中同平章事文宗召访政理对曰尧舜之化慈俭而已帝纳其言
　　赵防冀州人第进士永泰时禁中火近东宫代宗疑防以监察御史为巡使检治明谛迹火所来乃宦人直舎帝在东宫颇德之及治衢不为韩滉所容奏免官帝见其名问宰相曰是岂永泰时御史乎对曰然旣至劳之曰卿正直朕所自知乃以罪闻不信也命典吏部
　　赵隠字大隠京兆人擢进士第咸通末进同平章事性仁悌不敢以贵权自处始布衣时家无赀与兄隲同耕以食虽姻宗之富未尝干以财懿宗诞日宴慈恩寺隠侍母以安舆临观宰相方率百官拜恩于廷即回班通夫人起居缙绅以为荣
　　五代赵凤幽州人也少以儒学知名为郓州节度判官晋取郓州庄宗闻凤名得之喜以为扈銮学士庄宗即位拜凤中书舎人翰林学士庄宗置端明殿学士以冯道及凤为之术士周豹以相法言人事多中尝为明宗言其后贵不可言明宗即位思豹以为神将召至京师凤谏曰好恶上所慎也今陛下神其术而召之则倾国之人皆将奔走吉凶之说转相惑乱为患不细明宗遂不复召天成四年夏拜同平章事后安重诲得罪羣臣无敢言者独凤数言重诲尽忠明宗以凤为朋党罢为安国军节度使凤在镇所得俸禄悉以分将校賔客清泰二年卒
　　赵光逢字延吉以文行知名时人称其方直温润谓之玉界尺唐亡事梁为中书侍郎同中书门下平章事累迁左仆射以太保致仕
　　宋朝赵普字则平幽州蓟人也父迥以乱世徙其族常山又徙洛阳普性沉厚有大略周显德初永兴军节度使刘词辟为从事词卒遗奏荐其才世宗用兵淮甸太祖克滁州以普为军事判官太祖与语竒之时宣祖将兵抵滁上得疾普躬亲药饵朝夕无倦宣祖媿其情由是待以宗分太祖领定国军节度使移镇滑许普皆在幕府最后为归德军节度掌书记太祖受禅普以佐命功授右谏议大夫枢密直学士昭宪寝疾普入与顾命拜枢密使初二叛旣平太祖召普问天下自唐季以来数十年间凡易数姓兵革不息苍生涂地其故何也普曰唐季以来战鬭不息国家所以不安者由节镇太重君弱臣强而已今所以治之无他惟稍夺其权制其钱谷收其精兵则天下自安矣顷之太祖因晚朝与石守信王审琦等饮太祖屏左右谓曰我非汝曹之力不得至此念汝之德无有穷矣然天下亦大艰难殊不若为节度使之乐也守信等曰何故太祖曰是不难知矣居此位者谁不欲为之守信顿首曰陛下何为出此言今天命已定孰敢有异心太祖曰不然汝曹虽无其心其如汝麾下之人欲富贵者何一旦以黄袍加汝虽欲不为其可得乎守信等曰臣等愚不及此惟陛下哀矜示以可生之涂太祖曰人生如驹过隙所谓好富贵者不过多积金钱厚自娱乐使子孙无贫乏之忧汝曹何不释去兵权择便好田宅市之为子孙立永久之业多置歌舞日饮酒相欢以终天年君臣之间两无猜忌上下相安不亦善乎于是守信等皆称疾请解军职干德二年范质等三相罢以普为门下侍郎同中书门下平章事集贤殿大学士普劝太祖革方镇之弊方镇关帅命文臣权知所在塲院间遣京朝官廷臣监临诸道置转运使诸州置通判使主钱谷自是利归公上矣又数遣使者分诣诸道选本道兵骁勇者籍其名送京师以备宿衞教习精练太祖毎御便殿亲临试之才数年兵甲精锐府库充实皆普之谋也五年拜尚书左仆射昭文馆大学士太祖尝夜幸普第立风雪中普皇恐出迎太祖与普饮于堂中设重防地坐炽炭烧肉普妻和氏行酒太祖以嫂呼之普从容问曰夜久寒甚陛下何以出太祖曰吾睡不能着一榻之外皆他人家也普曰陛下小天下邪南征北伐今其时矣愿闻成算所向太祖曰吾欲取太原普黙然久之曰非臣所知也太祖问其故普曰太原当西二邉则一举而下则二邉之患我独当之何不姑留以俟削平诸国则太原弹丸黒子之地将无所逃矣太祖笑曰吾意正如此特以试卿耳太祖宠待普如左右手判大理寺雷德骧愤其属附普增减刑名因求见太祖语不逊太祖怒叱之曰鼎铛尚有耳汝不闻赵普吾之社稷臣乎德骧坐贬方普之在相位也尝于视事阁坐屏后设二大瓮凡中外表奏普意不欲行者必投之瓮中满则束緼焚之以是人多怨者雍熈三年太宗命曹彬等北伐普上疏切谏曰自古圣帝明王无不置逺敌于度外陛下何必留意于斯乎陛下典兵北伐驱百万生灵悉令辇运使之耕桑失时所得者少所失者多岂陛下之利耶邪謟之徒进言者曰契丹时逢幼君灾异屡见可以用武以中陛下之意陛下乐祸求功以为万全遂兴无名之举岂不过甚矣哉太宗赐诏褒之上章告老拜太师封魏国公给宰相俸仍遣其弟宗正少卿安易赍诏赐之又遣使以玺书赐普曰皇帝问太师顷以微疴恳求致政朕以居守之重虑烦耆耋维师之命用表尊贤竚闻有瘳与朕相见今遣使抚问仍赐铜羊上尊酒太师宜爱精神近药石以副朕眷注之意焉薨封真定郡王諡曰忠献子承宗承煦
　　赵昌言字仲谟汾州孝义人也举进士真宗幸澶渊命知河阳歴天雄军徙镇州迁吏部侍郎卒昌言喜推奬后进常荐李沆以为有公辅之器又以女妻王旦二人皆贤相也
　　赵槩字叔平应天府虞城人也少孤力学举进士授将作监丞神宗立进尚书左丞数求去位以观文殿学士吏部尚书知徐州明年以太子少师致仕居睢阳十五年而卒諡康靖槩为人乐易深中恢然伟人也平生与人无所怨怒非特不形于色而又专务隐恶扬善以德报怨出于至诚非勉强者欧阳修坐累对诏狱槩独抗章言修无罪为仇人所中伤陛下不可以天下法为人报仇仁宗大感悟修以故得全人以槩为长者槩旣老修亦退居汝南槩自睢阳往从之游乐饮旬日其相得如此
　　赵抃字阅道衢州西安人也少孤贫举进士为武安军节度推官有伪造印者吏以为当死抃曰造在赦前而用在赦后赦前不用赦后不造法不当死遂以疑谳之卒免死监潭州粮料院岁满知棠安县徙通判宜州以母丧庐于墓三年不宿于家终丧起知海陵江原二县还通判泗州入为殿中侍御史弹劾不避权幸京师号铁面御史其言常欲朝廷别白君子小人以谓小人虽小过当力排而絶之后乃无后患君子不幸而有诖误当保持爱惜以成就其德故言事虽切而人不厌迁龙圗阁直学士知成都府神宗即位召知谏院及谢神宗谓曰闻卿匹马入蜀以一琴一鹤自随为政简易亦称是耶抃知神宗将用其言即上疏论吕诲傅尧俞范纯仁吕大防赵瞻赵鼎皆骨鲠敢言久遣不复无以慰搢绅之望神宗纳其说擢右谏议大夫参知政事防王安石用事下视庙堂如无人因争新法怒其同列曰公辈坐不读书耳抃折之曰君言失矣如臯防稷契之时有何书可读邪安石黙然熈宁三年以资政殿学士知杭州移越州吴越大饥民死者过半抃出官廪平其价以粜次谕富人出粟而以家赀先之民乐从焉告老以太子少保致仕退居于衢有溪石松竹之胜与山僧野老游不复有贵势也居六年卒諡清献抃和易长厚气貌清逸人不见其喜愠年四十九即不御肉自号知非为吏诚心爱人所至崇学校礼师儒民有可与与之狱有可出出之治防与成都尤为世所称道云子屼亦笃行君子也尝为御史论事知治体后为太仆少卿以卒赵元儒幼闻之子登科为泉州教授闻抃之后
　　赵瞻字大观凤翔盩厔人也父刚太子賔客瞻举进士调孟州司戸参军移万泉令又知永昌县筑六堰均灌漑以絶水讼民以比召杜神宗时为开封府推官神宗问青苗法瞻曰青苗法唐行之于季世扰攘中掊民财诚便今陛下欲为长久计爱百姓诚不便出为陜西转运副使哲宗即位自知沧州召为太常少卿迁戸部侍郎元祐三年以枢密直学士佥书枢密院事明年拜同知枢密院事都水王令圗请复黄河故道朝廷数遣使按行论者不一瞻曰还河之策未有宸论今役徒三十万用稍木二千万投于水以侥幸万一岂计哉卒諡懿简
　　赵挺之字正夫密州诸城人也举进士为登州教授通判德州召试馆职除集贤校理迁监察御史初挺之在德州希意行市易法黄庭坚监德安镇以为镇小民贫不堪诛求及挺之召试苏轼曰挺之聚敛小人学行无取岂堪此选至是挺之劾奏轼草麻有云民亦劳止以为诽谤先帝轼上章自辩旣而谏官奏故相蔡确作诗讪上而御史不以言挺之谪通判徐州入为御史中丞歴左丞门下侍郎京复相挺之再除观文殿学士卒諡清宪
　　赵隆秦州成纪人也以勇敢应募从王韶收复熈河西迁为三班惜职姚麟尝因力战被重创曰吾渇欲死得水可活有泉近敌营隆潜往纳衣泉中贼觉隆急持濡衣且战且归裂取水以饮麟麟得活尝从李宪讨贼数有功讨鬼章也河外诸羌皆以兵应鬼章隆率众先至斧其桥鬼章失援擒之除泾原第九将童贯与隆论燕云事隆极言其不可贯曰君与此当有异拜隆曰武夫岂敢干爵禄以败祖宗百余年之盟好乎异时衅生虽万死不足以谢天下贯知不可夺明日白徽宗除知西宁州时又有邉将刘延寿过太原帅臣方经营燕云以问延夀延夀以可伐不可守可守不可久矧祖宗盟誓一旦败之恐有不测之变帅甚忌之隆与延夀虽武士甚有精识隆至西宁羌豪慑伏悉借其戸三万六千愿比内地
　　赵尚寛字济之安仁之子也初补秘书省正字尝知忠州以考课第一知唐州时议者言唐土旷民稀赋不足以充役请废为县朝廷下其议尚寛非之乃按视圗记得召信臣故迹盖发卒复三大陂一大渠皆漑田万余顷又教民自为支渠数十转相浸灌而四方之民来者云集尚寛复请以荒田计口授之及贷民官钱买耕牛比三年废田尽为膏腴增戸万余尚寛勤于农政治有异等之效仁宗闻而嘉之下诏褒焉仍进秩赐金再留尚寛在唐民画像祠之始王安石作新田诗以美之后苏轼自蜀之京师道过唐亦为作新渠诗五章积官至司农卿以卒
　　赵隣几字亚之郓州须城人也好学能属文章举进士太平兴国初知制诰以卒
　　鲍【七百一】
　　姓纂姒姓夏禹之后有鲍敬叔仕齐食采于鲍氏因以为氏敬叔生叔牙曾孙国代为齐卿
　　家语子贡问今之人臣孰贤子曰往者齐有鲍叔郑有子皮则贤者也
　　左成公十七年鲍国去鲍氏而来为施孝叔臣施氏卜宰有百室之邑与匡句须邑使为宰以让鲍国而致邑焉
　　前汉鲍宣字子都渤海人好学明经举孝防为郎何武荐为谏议大夫后拜司以摧辱宰相下廷尉博士弟子王咸举幡太学下曰欲救鲍司者防此下诸生防者千余人
　　后汉鲍永字君长事后母至孝妻于母前叱狗即去之后为司校尉辟鲍恢为从事恢亦抗直不避强御帝尝曰贵戚且宜敛手以避二鲍子昱字文泉拜司奉法守正有父风后拜汝南太守陂地岁岁坎壊昱乃作方梁石洫漑田倍多人以殷富昱子徳为南阳太守岁多荒灾唯南阳丰穰吏人爱恱号为神父
　　魏志鲍勋字叔业为中庶子在东宫守正不挠为御史中丞百寮严惮罔不肃然
　　晋艺术鲍靓字太原五岁记其前生学兼内外明天文河洛之书为南海太守
　　南史鲍泉字润岳博涉史传兼有文笔为通直侍郎元帝尝责之云靣如冠玉还疑木偶须似猬毛徒劳绕喙
　　鲍行卿以博学大才称位中书舎人弟客卿位南康太守客卿子正以才艺知名为湘东王佐好交游语曰无处不逢乌噪无处不逢鲍佐
</div>
    <div class="pagination">
<a href="名贤氏族言行类稿_page56.html">上一页</a><span>...</span><a href="名贤氏族言行类稿_page52.html">52</a><a href="名贤氏族言行类稿_page53.html">53</a><a href="名贤氏族言行类稿_page54.html">54</a><a href="名贤氏族言行类稿_page55.html">55</a><a href="名贤氏族言行类稿_page56.html">56</a><span class="current-page">57</span><a href="名贤氏族言行类稿_page58.html">58</a><a href="名贤氏族言行类稿_page59.html">59</a><a href="名贤氏族言行类稿_page60.html">60</a><a href="名贤氏族言行类稿_page61.html">61</a><a href="名贤氏族言行类稿_page62.html">62</a><span>...</span><a href="名贤氏族言行类稿_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
