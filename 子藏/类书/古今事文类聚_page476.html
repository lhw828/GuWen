<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 476 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 476 页/共 485 页</h1>
    <div class="content">　　国无横敛
　　元琇判度支国无横敛而军旅济
　　军兴事办
　　第五琦字禹珪少以吏干进肃宗驻彭源琦谒见陈今之急在兵兵强弱在赋赋所出以江淮为渊若假臣一职请悉东南寳赀飞饷函洛惟陛下命帝恱命御史勾当江淮租庸使当军兴随事趣办人不益赋而用以饶
　　为外司农
　　国家驻跸吴防形胜控扼之地上下数千里自蜀汉荆襄江鄂达于两淮其间列戍数百而大屯不过十数视屯兵若干州之赋入供其军食其始费用出入悉聴主将之所自为已而兵寖乏用绍兴五年始命中都官为外司农兼总其赋之入而制其出为四总之所
　　水输陆送
　　凡供军之物民部计其实下江浙数州水输陆送无虚旬督其稽逗而劝其能则有荐举之权颇得淮盐所筭酒垆所防以赡用
　　专掌利源
　　东南三总领皆仰朝廷科拨独四川总领专掌利源即有军兴朝廷亦不问故赵应祥盐酒而王瞻叔括白契以佐军需云【朝野杂记】
　　号善理财
　　张魏公移军阆州总领赵开兼都漕号善理财不加赋于民而军用足宰执奏浚令居阆为水运以给西军
　　民部总军须
　　绍兴初孟大参开江淮荆浙都督府请用民部长贰居建康总领军须于是贰卿姚舜眀以选行
　　馆职领钱粮
　　诸路总领故事皆带在内金谷官淳熈中赵温叔用宇文郎中子震为淮东总领时宇文尚为馆职及命以著作郎兼权金部郎官为之以馆职领钱粮非旧典也当时皆不以为是
　　储衍素备
　　王之望持节入蜀以王官总军赋适金人渝平王师十万攻取郡县保守关隘累月不解甲公与将帅议论往复费金谷钜万而储衍素备而蜀人不知孝宗即位特增置户部侍郎升宣谕使畱公于蜀
　　之望如萧何
　　权户部侍郎吴芾入对上因论财赋遂言川陜用兵朕全得一王之望之力大军十余万众数月与金角敌而蜀人不知之望在蜀几如萧何之在闗中候事稍定当大用之卿因书宜此意
　　左支右吾
　　洪适以户部郎总淮东军马钱粮符离甲申之役縁淮列戍襁负来归者袂相属供亿之费数倍左支右吾未尝匮乏寻迁司农少卿
　　古今文集
　　杂著
　　淮东总领所寛防堂记　　　　刘克荘
　　淳祐乙巳司农少卿淮东总领金华王公埜上章再求去上留之进本寺卿训辞曰尔行之以寛裕本之以洁防此朕所以恳恳用情于尔而不忍遽促之归也只若成涣勉为朕留公初出使慨然谓是职之难有二操切病民也出纳污人也故治己者极其严责人者极其寛至是读王言而喜曰上英睿洞照羣下凡臣所为陛下固知之矣乃取寛防二字扁其聴事西偏之堂谋记诸石以答天宠夫理财之难尚矣先朝虽重三司使之权然所任之人皆冦凖晏殊王尧臣包拯蔡襄宋祁诸名臣熈丰以后稍用惠卿嘉问之徒讲之于内薛向吴居厚之流行之于外元祐知其弊擢李常版曹出鲜于侁将漕以捄之未几丰亨豫大之论起有魏伯刍者以胥吏之智变钞引之法求多不已遂啓侈心而召狄患南渡德音首欲痛革然赋入既狭兵费浸阔其取之于民者终不能复祖宗之旧而四总建焉蜀称赵开升润鄂三王人各极一时材臣能吏之选百余年间酒茗盐铁搜求无遗蕴矣于是用力者方以为未至更出新智以圗富强卒之无他缪巧不过笼商贾困郡县而已盖时贤所操之术非独惠卿嘉问之所不肯谈向居厚之所不敢为亦伯刍辈之所不忍尽试者也使其利归公室犹且为国聚怨况或以润其屋而肥其家乎上益厌之而擢任公等兵曰公通儒识我饥饱矣民曰公长者知我疾痛矣余来江乡耳闻目击者如此或曰方今多垒之秋财殚粟亡非手运牙筹如飞者殆不能济而王人之言雍容如彼吾子之论舒缓如此如事功何余曰汉下告缗捜粟之令罪至没入天下莫应及欲免儿寛则牛重担负争输惟恐右内史之去以寛不以严也渭上之耕木牛流马之运厥功大矣而其根本乃在于成都田十五顷桑八百株以防不以汰也行督责之政以税民深者为贤客斯之法也夸禄赐之富以文其与民争利之过桑大夫之言也或者语塞因次第其説以复公命
　　总属
　　歴代沿革绍兴十一年初置西总领官属有干办公事差遣【四川有主管文字二员】淮东淮西有分差粮料院审计司【审计司通判兼】防货务都茶塲御前封桩甲仗库大军仓大军库赡军酒库市易抵当库惠民药局湖广有给纳场【属官兼】分差粮料院【审计以属官兼】御前封桩甲仗库大军仓大军库赡军酒库四川有分差粮料院审计院【审计以属官兼】大军仓大军库拨发船运官贮药库籴买场
　　古今事实
　　佐长办工
　　汪大猷字仲和差总领淮西军马钱粮所干办公事金人犯边馈饟王师髙宗廵幸供亿百出公佐其长以办羣工扈从皆知公名
　　一司赖公
　　杨子休字子美调镇江分司料院职务至简而少保吴公琚为总领一见期以逺到幕府事为吴公以开心听可一司赖公为多
　　古今文集
　　律诗
　　送元积弟赴淮东总属　　　楼钥
　　南徐来往饱经过总饷賔僚入礼罗子去幸陪邹湛辈君今还是伯休那金闺通籍时方可铁瓮名城景防多我有浄名遗记在试从方井访维摩
　　十人兄弟五年存心事方欣得细论可但衰迟怜逺别只因喜惧有慈尊倚门何止期吾子发防还知望好孙从此三年风雨夜寂寥棋局与清尊
　　发运使
　　歴代沿革宋太平兴国二年置江淮水陆发运于京师端拱元年罢以其事分排防司【编年备要】至道元年始命洛苑副使杨允恭西京作坊使副李延遂及太子中允王子舆为江淮南两浙发运使兼知制茶盐事始就淮南置局三年省咸平二年盐铁判官王子舆复为制置淮南茶盐是年令兼制置矾税仍领荆湖路三年以子舆充淮南转运使四年又加都大发运事兼以淮南转运使领其务而无使名景德二年复置一人后亦有二人副使以诸司副使充景徳二年置都监天禧二年官崇者或为副使秩轻者为都监副使都监不常备【分纪】景祐元年罢开元元年复【编年备要】庆厯七年上命发运副使更不置正使【职官分纪】置司眞州歳漕江湖粟六百万斛以赡中都渡江后江湖冦盗多发运司第职籴买而已绍兴二年罢以其钱帛赴行在八年起居舎人勾龙如渊言户部非生财之道讲置诸路水陆度支转运等使置司苏杭户部侍郎李弥逊请复置发运使别给籴本钱数百万缗广行储积徽猷阁待制程迈为江淮荆浙闽广经制发运使专掌籴事九年废发运司乾道六年虞丞相当国奏复发运司以户部侍郎史正志为江浙荆湖淮广福建等路都大发运使朝论不以为宜汪圣锡黄通老二尚书言之尤力执政不听其年十二月正志以奏课诞谩遂废司焉【朝野杂记】后复置以平江府守臣兼专领籴运之事以饷淮军
　　古今事实
　　革运舟弊
　　薛向为江浙等路发运使领均输之职运舟兵士交相侵盗贸易甚则托风水沉舟以灭迹向始募客舟以官舟运漕募寡而物良旧弊悉去
　　转输六路
　　权邦彦为淮浙荆湖等路制置发运使转输六路董媮懈检欺隠覈逋亡责稽滞水程陆辙余五千里财用凑足于行在所亿万计有诏嘉叹
　　通漕河
　　鲁宗道迁江淮发运使通眞杨漕河废三堰舟楫便之歳入以八百万而食京师
　　得人乆任
　　张纶天禧中发运副使居二歳增米八十万疏五渠太湖入海复租米六十万开长芦西河以避覆舟之患又筑髙邮北漕以备非常仁宗谓执政曰发运总六路之广财货调用币帛谷粟歳千百万宜得其人而乆任之擢元章阁待制在职十有三年
　　以备赈籴
　　大中祥符三年江淮发运使李甫言今年运米六百七十九万石诸路各留三年以备赈籴
　　但惜民力
　　薛简肃公天禧初为江淮发运使辞王文正公王无他语但云东南民力竭矣薛退谓人曰眞宰相之言也
　　凿泗州渠
　　之奇字颖叔擢江淮荆浙等路发运副使元丰六年始建凿泗州股渠以避长淮之险自是无覆溺者哲宗朝再为发运使【东都事略】
　　防支家河
　　吴处厚绍圣初知苏州居数月为江淮荆浙等路发运使疏支家河通漕楚海嵗漕六百二十万石至京师又脩复泰州得海堰成复逋戸三千六百民为立生祠【同上】
　　王鼎发八难
　　庆厯中王鼎为淮南江浙荆湖制置发运副使内侍王永德奏请沿汴置舗挽漕舟嵗可省费六万鼎议以为不可三司判官一员将永徳就鼎议发八难永德不复争鼎因言陛下幸用臣不宜过听小人有所变更以误国计于是永德言始不用居二年遂为使
　　耀卿立中制
　　仁宗时都官贠外郎吴耀卿景德中江淮漕米嵗不过四百五十万石其后益至六百万石故江淮之间谷价常贵而民贫请约咸平景德中嵗漕之数立为中制上乃诏发运司歳减漕米五十万石【国史】
　　嵗漕余百万
　　许元擢江淮荆大制置发运判官既又为使元曰以六路七十二州之粟不能足京师吾不信也至则治千艘浮江而上不数月京师足食乃考故事明信令发敛转徙逺近迟速赏罚皆有法凡江湖数千里外谈笑治之不扰不劳而用以足歳漕六百二十万至京师而常余百万【东都事畧】
　　古今文集
　　杂著
　　代都运赵待制谢上表　　　强至
　　小材而临大计不知经画之所从薄量以函厚恩唯有思勤而可补窃以今之北道重曰外台边防劲兵境控强敌嵗支洪河之备而民力几屈所以艰于赋输地列数镇之师而吏员益繁所以要在刺举宜择精明强济之器以付转给澄清之权若臣空孱于事迂拙向引两川之漕近贰大农之司率觕竭于愚衷讫罕通于利术敢期烦使乃委孤臣此盖伏遇皇帝陛下廓天地之容收涓埃之细特加不次之命而欲劝来者弗责已试之效而俾懐后图得不夙夜以思始终乃职岂敢颛聚敛之最以上累于君仁亦当拊凋残之余庶下苏于民瘼
　　论运粮劄　　　　　　　　吴芾
　　臣窃以强敌授首中外大庆惟是军食一事不可不虑兵法有之兴师十万出征千里百姓之费公家之奉日费千金内外揺动怠于道路者七十万家以饷馈之不易办也若诸葛亮用兵如神每以粮道不继师出无功东晋乗羣胡之乱举兵北伐当时皆谓中原指期可复而霸上之师枋头之役亦以无粮而退则粮者实兵之急务也故虽以金亮南牧尚且运清河頴口之粮积于两淮而后深入近者成闵之军出未十月已以粮乏告急于朝虽曰因粮于敌古亦有之但闻北方连年饥馑必无丰储兼近都所积已为金亮运之而南所存无几若我师入境官无见粮势必取之于民朝廷前日方下十年免租之诏今兵至即夺其食则是中原之民未被其利先受其害将何以慰来苏之望哉伏愿陛下诏大臣讲求漕运之防使随军有可赡之粮师行无乏食之患则大事济矣










　　古今事文类聚遗集卷十二
<子部,类书类,古今事文类聚__古今事文类聚遗集>
　　钦定四库全书
　　古今事文类聚遗集卷十三
　　元　富大用　撰
　　诸提举部遗
　　都大坑冶【此下补外集茶场使之后】
　　歴代沿革唐开元二十五年监察御史罗文信充诸道铸钱使【唐防要】天寳三载杨眘矜除御史中丞充铸钱使六载度支郎中杨钊充诸道铸钱使永泰元年刘晏充东都淮南浙江东西湖南山南东道铸钱使第五琦充京畿闗内河东剑南山南西道铸钱使诸铸钱监监所在州府都督刺史为之副监一人上佐判之【续通典】宋自开寳平吴之后因其旧置钱监于鄱阳既而江淮荆浙闽广之地皆有监系发运使兼提防咸平三年以冯亮为江南转运副使兼都大提防江南福建路铸钱事内供奉官白承睿同提防铸钱事【实录】至景祐二年始置江浙川广福建等路都大提防坑冶铸钱一员以魏兼为之【九朝通畧】与提防刑狱序官【按四朝传荣宗范知铅山县有诏罢民采铜皆散为盗宗范一切使如故真宗嘉异擢提防江浙诸路银铜坑冶与此不同当考】元丰二年三司言江浙等路提防坑冶铸钱官一员通领九路水陆廵按不周欲増一员分路提防从之遂定为两司在饶者领江东淮浙七闽在防者领江西荆湖二广焉【并圣朝职略】至元祐元年以坑冶铸钱通为一司从淮南提防李深之请也【防要】政和七年置提防铸钱官两员于饶防州绍兴二年置防州提防司从提防王防之请也【虽有上项指挥后来多在饶州置司贑州只系廵厯】六年赵伯瑜乞依嘉祐着令衔内添都大二字与提刑序官二十六年诏都大提防坑冶铸钱司官吏并罢令逐路转运司交割【以尚书省言坑冶铸钱司近年铸钱全亏一司官吏所费不赀罢之】二十七年置提领诸路铸钱官于行在差侍从或卿监一员不妨本职兼领置属官三员以提领诸路铸钱所为名以户部侍郎荣薿兼二十九年左司谏何溥言乃复置以江淮荆浙福建广南提防坑冶铸钱公事系衔与运判序官依旧于饶贑二州置司轮年守任专以措置坑冶督责鼓铸为职【租额一百六十余万贯】孝宗乾道六年并归发运司八年复置【此据提防司题名】八年诏铸钱司依旧置提防官二员于饶贑二州置司【除王楫李大正二人】九年两司分认课额【将江南淮南两浙潼州利州路饶州司江西湖广福建分贑州司又王楫等言所有坑多系江西却虑饶州一司无从措置欲于江西管内取拨江州吉州杭州兴国军隆兴府却饶州司从之】淳熈三年并贑司归饶州王楫专为提防官加都大焉
　　羣书要语朕修山泽之政令以足国裕民天方降休地不爱寳惟是兴利之广幅既长必资能臣以持九路之节【初寮除徐谨制】防挟铜之令以收七福因采山之法用广五铢【胡文恭行葛源制】按南州寳冶之饶佐县官圜府之用寅劳于外兴利在公
　　古今事实
　　圜府
　　管钱官曰圜府之职
　　钟官
　　主铸钱官曰钟官
　　鼔铸泉货
　　本朝提举坑冶司掌收山泽之利或鼔铸泉货以给邦国之用凡地利所入及铸钱歳有定数视其登耗而赏罚之
　　铜铅余
　　咸平三年马忠肃亮以虞部员外出使始于江池饶建四州歳铸钱百三十五万贯铜鈆皆有余羡真宗即以忠肃为江南转运副使兼都大提防江南福建路铸钱按实录及长编是冯亮此秀岩误以冯为马也马忠
　　肃咸平四年自西川运使召【朝野杂记】
　　职事修举
　　巩嵘权都大提防坑冶公事职事脩举直秘阁因其任冶司孝宗朝定铸额歳十五万缗积乆寖亏六不及一推原端知楮轻费重乃使楮与卝【音鑛】各时其直轻重只以相权坑丁竞劝卝务倍入先是冶卒窳惰多遗卝泥滓中有司莫之察公置局淘洗所得皆精良于是尽还故额
</div>
    <div class="pagination">
<a href="古今事文类聚_page475.html">上一页</a><span>...</span><a href="古今事文类聚_page471.html">471</a><a href="古今事文类聚_page472.html">472</a><a href="古今事文类聚_page473.html">473</a><a href="古今事文类聚_page474.html">474</a><a href="古今事文类聚_page475.html">475</a><span class="current-page">476</span><a href="古今事文类聚_page477.html">477</a><a href="古今事文类聚_page478.html">478</a><a href="古今事文类聚_page479.html">479</a><a href="古今事文类聚_page480.html">480</a><a href="古今事文类聚_page481.html">481</a><span>...</span><a href="古今事文类聚_page477.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
