<!DOCTYPE html>
<html>
<head>
    <meta charset="UTF-8">
    <title>清稗类钞 - 第 250 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 250 页/共 432 页</h1>
    <div class="content">　　真犀黄，作金黄色，纹理粗。暑日置于案，蚊蝇不集。研末少许，置沸汤中，无巨泡。必于岩穴丛箐中遇之。

　　犀力猛可与虎豹角。得犀而剖腹验之，往往无黄，探其穴，藉草之下，有土光滑可鉴者，掘之始有。盖吐黄时每随吐随食，惟吐于藉草之上，吮食不净，余液下漏，沉入土中也。然探其穴，得之又不多。

　　牯牛怪产

　　光绪庚辰七月，娄县水浦桥农家牯牛产一犊，六足二尾，其四足与常牛同，两足在腹下甚短，其二尾之下，各有一肛门，每遗矢，则一时并出。主人怪之，不敢畜，有江北人出银币六圆买之去。

　　山羊

　　山羊古称吴羊，毛短，色多白，牝牡皆有角，而向后弯曲，毛亦可用，江浙多畜之。颔下有长髯。旧谓野生之羊为山羊，后以家羊酷似野羊，故亦称为山羊也。青海之山羊似绵羊，而毛光润。有（羊居）（羊吕），黑多于白，角削身小。皆孳飬繁息，乳肉味咸美。

　　羚羊

　　羚羊为羊属，状似山羊，背甚高，角短而直，可入药，角尖后向。毛长，黑褐色，有白毛杂生。足底上凸，故行时能留其趾痕于地。嗅觉锐敏。夜则悬角于木以防患。产漠北、青海，青海所产稍逊采乳不节则不育，故番人罕畜之。

　　绵羊

　　绵羊，可食，味胜于山羊，体稍大于犬。牝者无角，牡者有小角一对，卷曲如螺旋。亦有牝牡俱有角，或皆无角者。毛长而软，多卷曲。口眼甚小。性温顺。其毛可织呢毡之属，并以为裘。青海之绵羊，头小尾重，毛丰而拳，多氄，孳生最繁。

　　青羊

　　羊有青者，南人所罕见，塞上多有之，善走巉岩间，为山羊之一种。

　　羊有烟瘾

　　光绪壬申，汉皋某馆舍之庖人，买一羊于市，归而絷之廊下。不逾时，羊昏然倒，四足直伸，伏于地，俄而口鼻皆流白涎，意谓羊病矣，将烹之。适有好事者自外入，戏曰：「此羊殆有鸦片烟瘾乎？」遂以纸裹烟灰而烧之，熏其鼻。须臾，白涎渐干，自地跃起，雄健如初。次夕复尔。至除夕，庖人杀之，割其腹，见肺孔中有红首虫无数，乃即以鸦片烟熏之，虫皆蠢然出。庖人弃肺于野，羣犬皆不食。后知此羊乃一乡叟所蓄，叟有鸦片巨瘾，每吸烟，羊辄以首探床上，闻烟香，积日既久，遂亦上瘾矣。

　　野山羊

　　内蒙盛产野山羊，俗称黄羊，蒙名羊妈古列恶所。形同山羊，角较长，体较小，身多黄黑斑。雏羊方产即走。惟性野难畜，羣居沟凹地，窜走甚捷，捕之维艰，虽狡黠如狼，亦难以伤害之也。皮可制褥，惟毛脆易折，不能作衣。肉亦可食，味较绵羊为劣。

　　楂达石

　　楂达石，出蒙古、西域，色黄白，或圆或扁，生于羊腹中。既生，则羊日瘠矣。而驼腹中亦有之。

　　蝙蝠

　　蝙蝠自手足至体之后端，有膜连之，故能飞翔空中，捕食蚊蝇。全体密生暗灰色软毛，口中有齿，后趾短，有钩爪，息止，以之钩物，而悬其身。以乳哺其子，故为哺乳动物。

　　七里坡石洞有白蝙蝠

　　伊阳县城北凤凰山七里坡有一石洞，为古名儒读书处，洞甚深。宣统末，有往探者，燃烛而入，有时上行，拾级如梯，有时下行，俯视若井。最终，见有透光处如豆，闻有蠕蠕声，捕一蝙蝠，色纯白，大如筛。

　　青海之鸟

　　青海树林丛密，而枝上无鸟巢，盖平野无层峦扞蔽，狂风四至，卷树如束，震撼摧折，鸟不能安其居。野兽毒虫，充牣林箐，辄升树捕雏而食，羣鸟不能御，又无民居相倚，荒僻处所，遂无一枝可借。是以大小羽属，多栖于断崖荆棘之中，种类又不繁息。

　　西康之鸟

　　鹰、鸠、雁，西康所在均有之。凫，乍了、德格、巴塘均有之。鸦，有纯白者，如人死，弃之于山，必先白鸦食其睛，羣鸦乃食其肉，里塘有之。鴷，巴塘、盐井有之。鸽，名鸲鸽，德格、巴塘、乍了、察木多均有之。鹊，巴塘、德格各处均有之。鹦鹉，巴塘、盐井均有之。鸲鹆，巴塘、乍了均有之。鵰，土黄色，西康有之。鹞，巴塘、乍了均有之。鹳，巴塘、乍了均有之。鴙，巴塘、德格均有之。鵌，贡觉、三岩、巴塘、江卡均有之。鹪鹩，即黄脰雀也，巴塘、乍了均有之。雀，巴塘、乍了、石渠均有之。燕，巴塘、乍了均有之。

　　墨色鸟

　　淮安有墨色之鸟，长可六寸，身瘦尾歧，形似燕而较大，鸣声如黄鹂然，不若黄鹂之悦耳。飞集必双，片刻不离，常于树颠见之。

　　大头鸟

　　长白山有大头鸟，嘴短毛白，身长三寸，头大于身。飞落石上，每见其首，不见其尾。

　　四翼鸟

　　长白山有四翼鸟，头圆尾细，前两翼长，后两翼短，色淡黄，形同蛱蝶，声似黄鹂。人有见其雌雄双飞者。

　　虎嘶碧落

　　塞外地方有名虎嘶碧落者，译言怪鸟也，在二十五台东去六十里。相传某年其地有鸟，见回人，即啄之；见华人，则飞鸣高举，不敢近，亦真奇矣。土人因以为地名。

　　博白多凤凰

　　博白有绿含村，其山多凤凰，有高三尺者，备五采，冠似金杯，常栖高树颠。又有大如鹅者，尾甚长，动其羽，声如转轮，名大头凤。或为瑶僮所射，缉毛为裘，涅而不滓。

　　两江溪洞中出鸣凤，形如孔雀，头上有彩，毫光如掣电，冠上垂二弱骨，长一尺五寸。其鸣叶宫商。

　　乌凤

　　乌凤，大如喜鹊，绀碧色，背上带赤，腹白，羽黑而微赤。顶上有冠。眼大睑青。尾长尺余，有软骨，能回转。鸣声清越。其巢两端有口，此入则彼出，以尾长故也。生左、右江溪峝中，极难得。

　　倒挂鸟

　　粤产倒挂鸟，即桐花凤，日间收香气于翼，夜则倒挂放之。

　　孔雀

　　孔雀，形略如雉，体长三尺余，翼短小。雄者特壮丽，尾有长羽，能开张作扇状，金色，有翠绿斑纹，作眼球形，排列于上。观其文彩，虽取百鸟之美羽集于一身，不能成此绚烂，实雌雄淘汰最佳之实例矣。展尾徐步，且行且鸣，以自矜其美，名曰示美运动，亦悦雌之惯性也。或曰，雄者最喜美丽，性妬忌，自矜其尾，遇妇女、童子服锦彩者，则展其尾如羽状，必逐而啄之。

　　孔雀产于热带地，吾国园囿所蓄，多由印度羣岛及暹罗输入，故畏寒，不易畜也。朱竹垞曾见其舞，而为《八宝妆》词以咏之，词云：「庭暗娑罗，山明踯躅，正值好春时候。不用红楼三十级，合在回廊疏牖。朝来弹指，阿谁妒杀芳心，绿蕤响处开难骤。绝胜织成步障，编他铜扣。看场压倒窗棂，一回舞，旋更教人立屏后。数项翠尾花如缕，怎染出轻纨图绣？除非是边鸾好手。郁吚声里低丹咮，问饫眼蛮奴，莫销残碧暗金否？」

　　鹤

　　鹤种类甚多，最贵者为丹顶鹤，高三尺余，嘴及颈脚皆长。翼大，飞翔至捷。体纯白，顶赤，额颊及自咽喉至颈黑色，翼尖亦黑，尾羽白。喜食鱼。鸣声高朗。产东三省及西伯利亚等处，至冬，迁居温带地，春归旧土，候鸟也。

　　鹤献芝

　　福州城西有一园，山环水绕，境颇幽胜。园有双鹤，丹顶白羽，品殊不凡。梁茝林中丞章钜抚桂时所得，携之归，以赠园主之祖者也。畜之久矣。时或振翮长霄，刷翎茂树。每遇风清月朗，引吭长鸣，意若自得，飘飘欲仙。一日，主人之母八十寿辰，各衔一灵芝献于庭，如祝寿然，宾客皆惊异之。

　　鹳

　　鹳，似鹤而顶不丹，颈嘴皆长，全身色灰白，翼尾黑色。巢于高树。青海有之。

</div>
    <div class="pagination">
<a href="清稗类钞_page249.html">上一页</a><span>...</span><a href="清稗类钞_page245.html">245</a><a href="清稗类钞_page246.html">246</a><a href="清稗类钞_page247.html">247</a><a href="清稗类钞_page248.html">248</a><a href="清稗类钞_page249.html">249</a><span class="current-page">250</span><a href="清稗类钞_page251.html">251</a><a href="清稗类钞_page252.html">252</a><a href="清稗类钞_page253.html">253</a><a href="清稗类钞_page254.html">254</a><a href="清稗类钞_page255.html">255</a><span>...</span><a href="清稗类钞_page251.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
