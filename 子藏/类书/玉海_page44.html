<!DOCTYPE html>
<html>
<head>
    <meta charset="UTF-8">
    <title>玉海 - 第 44 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 44 页/共 284 页</h1>
    <div class="content">　　三国六朝攻守要论
　　十卷胡寅撰　绍兴七年十一月戊戌王漻上六朝进取事类诏与陞擢二年兵部尚书权邦彦献十议以图中兴五月辛酉签书密院　汉武震威而损费光武惜费而损威李牧知保塞而不议其久奉春约和亲而不议其叛贾谊陈五饵而不议其贪晁错论三技而不议其犷班固述怀御而不议其彊应侯计屯戌而不议其守【夏竦平邉颂序】　汉有邉鄙大疑必使羣臣杂议季布得以中郎将而折列侯哙狄山得以博士而诘御史大夫汤班彪以司徒掾敢与太子异议　太祖将帅凡十四人李汉超屯闗南马仁瑀守瀛州韩令坤镇常山贺惟忠守易州何继筠镇棣州以距契丹郭进控西山武守琪戍晋州李谦溥守隰州李继勲镇昭义以御北汉赵赞屯延州姚内赟守庆州董遵诲屯环州王彦升守原州冯继业镇灵武以备西戎【国史论及经武圣畧】熙宁八年四月契丹议地界神宗以问琦弼元祐元年二月夏人纳欵哲宗以问大防纯仁髙宗建炎四年议防秋绍兴初元议弭盗五年正月己酉令前宰执各陈攻战备御之策八年十一月令侍从台諌各上讲和利害三十二年四月诏近臣陈防秋事宜孝宗隆兴元年十一月命侍从台谏集议讲和　若尹洙之叙燕息戌二篇石延年之论西边十事张亢之极论边政皆切事机
　　无不覆载者王德之体内中国外四夷者王道之用以诸夏而亲外国致金缯之奉首顾居下其防不可施也以外国而朝诸夏位侯王之上乱常失序其礼不可行也以羌胡而居塞内无出入之防非我族类其心必异萌猾夏之阶其祸不可长也






　　玉海卷二十五
<子部,类书类,玉海>
　　钦定四库全书
　　玉海卷二十六
　　宋　王应麟　撰
　　帝学
　　帝学
　　学之一字髙宗与説始言之开万世圣学之源神农师悉诸黄帝师大桡颛顼师伯夷受学于緑图髙辛师伯招尧师子州支学君畴【尹夀】舜师许由【庄子云尧师许由】学务成招禹师大成摰学西王国汤学威子伯学于伊尹髙宗学甘盘文王师太公望学子期武王问丹书于尚父访洪范于箕子学虢叔成王师周公学有缉熙于光明　穆天子蠧书于羽陵读书于菞丘癸巳至于羣玉之山先王之所谓策府
　　汉讲六艺羣书　石渠论六经
　　纪宣帝髙才好学师受诗论语孝经　王褒宣帝修武帝故事讲论六艺羣书召能为楚辞九江被公召见诵读召髙才刘向张子侨华龙柳褒等待诏金马门【公孙传赞孝宣讲论六艺招选茂异而萧望之梁丘贺夏侯胜韦无成严彭祖尹更始以儒术进】　翟酺孝宣论六经于石渠注甘露三年诏诸儒讲五经于殿中兼平公谷同异上亲临决时更崇谷梁故言六经　武帝宪章六学积思六经
　　汉讲论五经
　　见白虎议奏　孝宣本始四年四月诏博问经学之士元康元年八月诏朕不明六蓺郁于大道　帝王图籍日陈于前
　　汉禁中授经　侍讲　【华光殿侍讲　注籍】
　　世祖召桓荣説尚书善之入授太子朝防于公卿前敷奏经书　和帝即位窦宪上疏曰昭帝八嵗即位大臣辅政选名儒韦贤【鲁诗】蔡义【韩诗】夏侯胜【欧阳尚书】等入授于前卒成圣徳近建初元年张酺魏应召训讲禁中昔五更桓荣为帝师子郁父业再以校尉入授先帝【章和二年五月诏长乐少府桓郁侍讲禁中】父子给事禁省更歴四世又宗正刘方善为诗经宜令郁方并入敎授由是复入侍讲郁子焉顺帝时以太傅入授经禁中焉兄孙彬桓帝初为议郎入侍讲禁中　肃宗令马严劝学省中【注王鳯荐班伯宜劝学　王吉云明师居前劝诵在后】　邓治欧阳尚书授安帝禁中　光武令郅恽授皇太子韩诗侍讲殿中　永平初楼望为侍中入讲省内召驯【字伯春】习韩诗建初元年侍讲【拜左中郎将入授诸王】　永平九年置五经师张酺以尚书数讲御前论难称意入授太子【酺子蕃以郎侍讲】　桓帝以杨秉明尚书召入劝讲　建和初议郎赵典侍讲禁内【黄琼以选入侍讲禁巾】灵帝初刘寛拜太中大夫侍讲华光殿赐衣一袭后为太尉常令讲经【洛阳宫殿簿云在华林园内　洛阳宫殿名曰华光在崇光殿北】　杨赐建宁初侍讲华光殿中后帝徙南宫阅録故事得前侍讲注籍【所注之録籍】乃感悟封临晋侯　张济侍讲　献帝好学荀悦彧董遇孔融侍讲禁中旦夕谭论
　　汉讲论经理　永平自讲经艺　御讲堂説经
　　光武数引公卿郎将讲论经理夜分乃寐幸太学防博士论难正旦朝贺百僚毕防令羣臣能説经者更相难诘【戴凭重坐五十余席】　樊准曰光武投戈讲艺息马论道孝明垂情古典游意经蓺毎享射礼毕正坐自讲诸儒并听四方欣欣召名儒充礼官如赵孝承宫等或安车结驷或丰衣博带从见宗庙燕防则论难衎衎响如振玉期门羽林之士通孝经伊秩訾王大车且渠入就学【化自圣躬流入蛮荒】议者称盛时咸言永平　桓荣传幸太常府令荣东面设几杖防百官及荣门生数百人天子亲自执业曰太师在是永平二年三雍初成拜五更每大射养老礼毕引荣及弟子升堂执经为下説【下语讲説】　帝自制五家要説章句令桓郁校定于宣明殿【东观记上亲于辟雍自讲所制五行章句复令郁説一篇】　永平十五年三月幸孔子宅亲御讲堂防皇太子诸王説经　永平十年张兴拜太子太傅显宗数访问经术　光武受尚书于庐江许子威通大义召钟兴问经义善之诏令定春秋章句　明帝十嵗能通春秋事桓荣通尚书包咸授论语　顺帝时议郎蔡元讲论五经异同　建武六年拜杜林侍御史引见问以经书赐车马衣被
　　汉读书禁中
　　班固肃宗雅好文章固数入读书禁中或连日继夜前叙班斿以选受诏进读羣书　成帝召见刘歆
　　诵读诗赋　司马相如上读子虚赋而善之　建武三十二年正月夜读河图防昌符　梁大同中于台西立士林馆朱异贺琛孔子袪等逓互讲述
　　唐太宗观经史
　　贞观政要七年虞世南迁秘书监太宗每机务之隙引之谈论共观经史尝谓侍臣曰毎与世南商古今九年太宗曰贞观已来手不释卷知风化之本见理政之源十一年李百药曰日昃必命才学之士赐以清闲髙谈典籍杂以文咏乙夜忘疲十二年谓侍臣曰朕读书见前王善事力行不怠　陆防曰太宗引文学之流更直宿于内署讲求典礼讽诵诗书夜分忘倦
　　唐禁中劝讲　侍读
　　开元三年九月戊寅【防要七月】诏左散骑常侍马懐素与右常侍褚无量更日侍读【卢懐慎所荐　帝以读书有疑无从质问选儒学之士入内侍读】　官志宗选耆儒日一人侍读以质史籍疑义置集贤院侍讲学士侍读直学士　儒学无量等劝讲禁中天子尊礼不敢尽臣之后秘书少监康子元国子博士侯行果亦践其选赏赉亟加而礼遇衰　集贤注记开元十九年三月命学士陈希烈王廻质康子元冯朝隐等于三殿侍讲先是讲周易毕子元等各锡赉字更洪范图列无逸孝经是释月令是刋　长庆中
　　侍讲学士韦处厚等上六经法言三十卷赐金帛　文宗时侍讲学士郑澣稡经史要録酬析无留赐金紫
　　唐翰林侍讲学士
　　韦处厚元和末为户部郎中知制诰穆宗即位以处厚与司勲员外郎史馆修撰路隋并充翰林侍讲学士召入大液亭命分讲毛诗关雎尚书洪范等篇访以理体赐酒果　宝厯初崔郾以谏议大夫充翰林侍讲学士二年礼部员外宋申锡太和元年三月中书舍人郑澣驾部郎中许康佐三年四月礼部尚书丁公着五年郑覃开成七年十月国子祭酒髙重充侍讲学士　册府元龟云元和之末始建学士之职列于内署　后魏有侍读【冯元兴温子升邢昕李业兴】侍讲【贾思伯思同韩子熙】　王吉曰广厦之下细旃之上明师居前劝诵在后上论唐虞之际下及殷周之盛考仁圣之风习治国之道防防焉发愤忘食日新厥徳　吴赵咨曰虽有余闲博览书歴史籍采竒异不效书生寻章擿句而已
　　咸平侍讲侍读　天圣　真宗讲席记　三朝讲经
　　太宗日阅经史兴国八年始用着佐吕文仲为侍读【寻升为翰林侍读寓直御书院毎召读经史】咸平二年七月丙午以兵侍杨徽之户侍夏侯峤工部郎中吕文仲为翰林侍读学士祭酒邢昺为翰林侍讲学士　按故事唐开元置侍读其后有翰林侍讲学士五代久废太宗崇尚儒术由是命文仲侍读寓直禁中以备顾问然名秩未崇上遹尊先志首置此职择耆儒旧学充其选班次翰林学士禄赐如之设直庐于秘阁侍读更直侍讲长上日给珍膳夜则迭宿多召对询访或至中夕八月壬子徽之等赴职赐宴秘阁两制皆预上作七言诗赐之　庆厯二年二月丁丑召中丞贾昌朝侍讲迩英阁宪府侍经筵自此始　元丰五年省侍读侍讲学士但以为兼官必侍从以上兼之秩卑资浅则为説书元祐七年七月癸巳复増学士之号元符元年二月壬辰省绍兴六年范冲为之　天禧旧制侍臣皆赐坐讲者别坐而听干兴后侍臣先赐茶毕彻席立讲毕复坐赐汤侍读无所职但侍立而已自宋绶夏竦侍读始令日读唐书一又读正説讲日帝亲书古贤诗或经书要言一二纸　眞宗自居藩邸升储官命侍讲邢昺説尚书凡八席诗礼论语孝经皆数四焉以史有褒贬难于讲授退而观阅罔不该详既即位咸平四年春诏昺讲春秋左氏传五年秋乃毕天禧元年春二月诏直龙图阁冯元讲易至秋九月终六十四卦以元奉使北廷而止天圣元年四月辛亥侍臣以崇政殿阁所讲遗编来上命晏殊作真宗讲席记　景祐元年五月九日侍读学士李淑言三朝讲经皆有旧式　太祖非时召王昭素赵孚説经书要义【开寳四年十二月十三日辛未召九经李符问经义于内殿赐本科出身】太宗则吕文仲为侍读读书史访外事真宗首置侍读侍讲学士常令邢昺説经夜直秘阁又置龙图阁待制令参预讲筵如戚纶陈彭年杜镐查道李虚己是也天禧初又令冯元説易皆于每日视朝决事再坐之后还内宴憇方召説书赐坐询问不专讲劝而已　邢昺在东宫及内庭侍上讲説孝经礼记者二论语十书十三易三诗左传各一据疏敷引之外多引时事为喻深被嘉奬上问管仲召忽武王以安乐延年昺不能对祥符三年五月辛巳手札曰朕向在藩邸屡令邢昺讲习诸书因记春秋息侯伐郑云云
　　景祐崇政殿説书　迩英延义阁记注　金华五箴
　　元年正月丁亥【二十六日】命贾昌朝赵希言王宗道杨安国并为崇政殿説书日以二人侍讲説【初天圣九年侍讲孙奭出守兖州荐昌朝等始置是职命之景祐四年三月甲戌朔进为天章阁侍讲庆厯二年二月丙戌赵师民复为之】二年正月癸丑【二十八日】置迩英延义二阁写无逸篇于屏迩英在迎阳门之北东向延义在崇政殿之西北向是日御延义阁召辅臣观盛度读唐书贾昌朝讲春秋遂宴崇政殿【初孙奭为翰林侍讲画无逸图上之帝施于讲读阁】三年正月乙巳説书贾昌朝上二阁记注七月乙酉侍讲学士冯元献金华五箴诏奬之【赵师民献劝讲箴曰西临迩英北启延义瞻仰皇明弥纶　圣智】明年春帝遂御迎阳门召近臣观图画复命讲读经史　仁宗以尧舜为师法待儒臣以賔友　仁宗以象架庋书策外向以便讲读　冯元兼侍讲与孙奭以经行并进讲读亲近自是仁宗益向学　英宗嘉祐八年十二月己巳初御迩英阁召侍臣讲读经史
　　元祐帝学　嘉定续帝学
　　五年八月侍讲范祖禹进八卷集帝王学问及祖宗讲读故事上起伏羲下汔神宗愿宪道于三皇稽徳于五帝轨仪于三代法象于祖宗集羣圣之所行体干健之不息【元年进唐鉴二年进三经要语　建炎四年七月己巳诏子冲上之】嘉定十一年记注之臣【李】纪五宗之懿续祖禹之书为十卷有诏通鉴彻章进读十二年【己卯嵗】五月丁未竟帙癸亥赐燕讲官请宣付史馆从之【淳祐九年进读终篇　宁皇自庆元戊午止嘉定丙子凡十彻章】
　　建炎内殿讲读
　　元年十二月丙辰朔诏朕朝夕延见大臣咨访庶务羣臣进对随事尽言退阅四方奏牍少空则披览载籍鉴观前古独于讲学乆未遑暇念虽羽檄交驰廵幸未定亦不可废其以侍从四员充讲读官万机之暇就内殿讲读先是中丞王賔乞开讲筵上纳其言绍兴十二年正月癸卯上谓大臣曰朕于宫中无嗜好惟好观书考古人行事以施于政凡学必自得乃可用十三年十一月丁卯上曰无事惟静坐观书所得甚多
　　绍熙晚讲
　　五年宁宗欲増讲官至十员各专讲两日一次五人上讲早二晚三早讲殿上晚小衫坐讲　嘉定二年十一月十六日侍读章頴等言前此未有晚讲坐讲自陛下始行之书之国史为法来世每御殿惟诹经访史辞简理到
　　经筵进故事
　　元祐二年侍读苏颂请诏史官学士録新旧唐书日进数事十一月壬申诏经筵官遇非讲读日进汉唐故事二条建炎四年八月四日谢克家请日轮侍从进前代本朝故事涉治体者三事十八日綦崇礼奏止命讲读翰林学士两省官进之九月三日令讲筵置厯端平元年二月九日诏侍从经筵官进故事　天圣以前讲读官皆坐侍自景祐以来皆立侍　　皇祐三年九月丁丑诏当讲读臣僚立侍敷对余皆赐坐侍于閤中　熙宁四年八月二十七日王雱为説书崇宁中以隐逸命蔡崈吕注绍兴中陈鹏飞以博士乾道末崔端诗以正字兼説书宣和中杨时迩英殿説书　　经筵前一日进讲义自元丰元年説书陆佃始　　元祐中侍读苏轼拜恩之日首陈六事【慈俭勤谨诚明】　　绍兴二年胡安国侍读专讲春秋时讲官四人援例乞各专一经上曰他人通经岂安国比不许　隆兴元年十一月诏学士院经筵官日以二员宿直乾道八年十月诏止轮一员淳熙三年九月礼侍李焘兼侍讲以经筵少开録赵
　　师民劝讲箴以讽　皇祐贾昌朝淳熙史浩以旧弼而诏读昌朝吕公着以台丞而劝讲吕希哲司马康杨时自小官而说书范祖禹司马康张栻朱熹由庶僚而侍讲程颐【元祐元年】尹焞【绍兴五年】以布衣而特命
　　易
　　汉梁丘贺説易　唐开元讲易
　　宣帝闻京房为易明求其门人得贺待诏黄门数入説敎侍中以召贺贺入説上善之【説于天子之前】子临亦入説帝选髙材郎十人从临讲　自宣帝好梁丘氏説元帝好之欲考其同异令充宗与诸易家论朱云抗首而请连拄五鹿君　孝宣时涿郡韩生以易召待诏殿中　谯瑛説易授显宗　唐开元初诏张説举能治易老庄者侯行果荐康子元敬防真并赐衣币侍读【行果防真及冯朝隐同进讲朝隐能索老庄秘义】　集贤注记云开元十一年夏诏学士侯行果等侍讲周易庄老赐衣一副绢一百疋又令行果隔日为皇太子讲易赐酒馔燕饮赋诗凡数百首屡承珍异之赐　宗作大衍论　显庆五年六月御齐圣殿引文学士上官仪吕才直学士李元植等于御前讲论命元植登讲坐发易题才等以次问难　梁武帝于文徳殿释乾坤文言
　　建隆开寳讲易　端平祥符讲泰卦　天禧讲易
　　建隆三年六月召宗丞赵孚讲易于后殿嘉其讲説精博开寳三年召王昭素赐坐便殿讲乾卦至九五飞龙在天曰此爻正当陛下今日之事因风谏上悦三月辛亥以为国子博士　端拱李觉讲泰卦【见视学】　祥符作周易诗三章王旦荐崇文院检讨冯元八年三月癸卯召见讲论语首篇及易泰卦元进説曰上下相与则可辅相财成上悦赐绯【元説上下经上称其诵説通而不泥言外有余趣　冯元传真宗试进士殿中召元讲易元进説曰地天为泰以天地之气交】　天禧元年二月元为直龙图阁讲易于宣和门之北阁待制预焉九月终六十四卦【查道李虚已行简预】
　　皇祐迩英阁讲易
　　元年十二月辛酉诏卢士宗讲易乙丑御延和殿命士宗讲泰卦赐紫二年三月己丑御阁讲三古九圣乾元统天帝王合徳之义甲辰讲坤而及权臣壬子讲需及建极御天下甲寅讲师十一月丁酉讲无妄而及尧舜顺民心三年三月戊辰讲损之惩忿窒欲上谓情欲生于隂阳而节之在人四月庚子讲鼎而谓任人之当谨丁未御迩英谓讲官曰朕毎以易疑难问卿卿等多所发明丁巳讲归妹隂阳爻位戊申讲巽之申命五月辛亥至癸丑讲兑谦涣泰节师九月辛酉讲既济东邻杀牛庚午讲极数知来之谓占【时讲官则杨安国王洙赵师民】四年九月己未【十三日】御阁召贾昌朝讲乾卦用九曰外以刚健决事内以谦恭应物诏褒荅以卦义付史馆【上曰昌朝位将相而执经朝廷美事也　六月壬寅上节解】
　　绍兴淳熙讲易
　　绍兴二十五年四月二十三日讲易终篇【五年书否泰卦赐张浚十四年三月幸学讲泰卦】　淳熙八年【辛丑嵗】九月甲申诏侍讲説书共讲易讲泰九二上曰君子以其类进而为善小人以其类进而为恶未有无助者也萃上六上曰盛极则衰乱极生治十一年九月九日诏日讲两卦十月十日彻章侍读张大经等奏圣言深得大易之防见之事业措之天下皆易之用也请宣付史馆十三日推恩十一月一日大经等以赐宴及简带鞍马香茗进诗谢恩　嘉泰元年冬讲易汔嘉定五年日讲二卦　隆兴元年四月己丑王大寳讲乾卦上曰万物皆生于干又曰阴阳变化之道也九月癸丑马骐讲干夕惕若厉上曰当读为若厉至见龙无首上曰既居其极则当然　邢昺太平兴国初举五经廷试日召升殿讲易师比二卦
　　书
　　汉武帝问尚书
　　儿寛初见语经学上曰吾始以尚书为朴学不好及闻寛説可观乃从寛问一篇　孔安国承诏作传
　　汉金华殿説尚书论语　白虎观云台讲左氏尚书
　　成帝时班伯为中常侍上方向学召郑寛中张禹朝夕説尚书论语于金华殿中【在未央宫】诏班伯受焉数年金华之业絶出　班斿以选受诏进读羣书【注于天子前读书】　肃宗降意儒术好古文尚书左氏建初元年诏贾逵入讲北宫白虎观南宫云台帝善逵説使发出左氏大义长于二者于是条奏左氏三十事帝嘉之赐布五百疋衣一袭【和帝永元四年幸北宫章徳殿讲白虎观】肃宗又论五经于白虎观【又令贾逵撰欧阳夏侯古文同异】
　　汉永平説尚书　庭中讲尚书
　　光武受尚书通大义召桓荣入説【建武中桓荣入防庭中诏赐竒果】明帝事荣通尚书永平十年召丁鸿説文侯之命篇赐御衣及绶禀食公车与博士同礼　张酺数讲御前为郎赐车马衣裳入授太子肃宗即位为东郡太守帝言酺侍讲屡有谏正訚訚恻恻有史鱼之风元和二年二月丙辰东廵狩幸东郡引酺及门生并郡县掾史并防庭中帝先备弟子之仪使酺讲尚书一篇然后修君臣之礼赏赐殊特莫不霑洽【时尚书令王鲔与酺相难帝欣悦】
　　唐贞观观尚书　开元讲尚书
　　贞观十五年八月谓侍臣曰昨观尚书帝王之道坦然可见朕毎庶几唐虞亦欲卿等齐肩稷契　开元二十年十月讲尚书及庄子冯朝隐等侍讲各赐衣两袭宗改陂颇之字观无逸之图
　　唐太液亭讲诗书
　　长庆元年三月壬子穆宗召学士韦处厚路隋于太液亭讲毛诗关雎尚书洪范等篇赐绯鱼　太液亭乃唐家右文之地文宗图尚书君臣事迹于亭宣宗钱崔铉于是亭赐诗　开成二年三月郑覃曰陛下乙夜观书无不该涉
　　淳化讲尧典説命
　　见视学　太祖常读尚书谓四凶之罪止从投
　　窜而叹近世法网之宻史臣以为有意于措
　　刑
　　咸平后苑讲大禹谟
　　元年正月丁丑诏国子监直讲崔颐正于后苑讲大禹谟赐五品服【自后日赴御书院待对説书至十卷】二月己亥召颐正讲尚书于景福殿二年七月幸学召祭酒邢昺直讲崔偓佺讲大禹谟赐偓佺绯昺器币　景徳四年崇和殿壁挂尚书图祥符七年作尚书诗三章　邢昺侍讲徧讲九经有三五过十余过者惟尚书凡十四讲
　　天圣崇政殿讲尚书　皇祐迩英阁讲尚书【元祐绍兴乾道】
　　天圣四年十一月孙奭等荐杨安国并召其父光辅入见令説无逸乙卯以为国子监丞六年二月壬寅召辅臣崇政殿西庑观侍讲孙奭讲尚书七年十月丁酉讲毕召近臣宗室燕太清楼皇祐四年三月丙辰杨安国讲嘉言防攸伏六府三事九月庚申讲微子己巳讲洪范五事帝曰奉天在修徳十一月甲辰讲无逸命王洙书为图五年四月丁酉讲冏命元祐四年二月【二十一日】迩英殿讲尚书侍讲司马康讲洪范乂用三徳五年二月壬寅【七日】讲无逸篇毕诏详録讲义以进九月壬午【二十一日】迩英讲书赐御书诗一首十月二十九日终篇赐御筵于东宫【无逸图　洪范旅屏】　绍兴七年九月一日内出无逸篇四轴付讲筵所【讲日设之】八年八月丙寅诏説书尹焞讲尚书【三月开讲】二十三年十一月七日终篇召宰执听讲越二日赐宴讲读官进诗三十二年孝宗即位七月甲子诏讲尚书九月甲辰初御讲筵张阐讲尚书【十月二十六日诏周礼尚书分篇进讲】乾道三年三月癸亥陈岩肖讲大禹谟至宁失不经上曰祖宗好生不杀最为忠厚【先是二年三月二十一日东宫讲孟子彻章上曰可讲尚书治国之道莫先于此朕毎无事必看数篇　御书益稷旅赐进士】　明道元年二月甲辰诏辅臣于崇政殿西庑观讲书晁逈传仁宗召对延和殿閤访洪范雨旸之应逈据经以对
　　诗
　　汉武帝説诗
　　武帝诏求能为韩诗者召蔡义待诏上疏愿赐清闲之燕得尽精思于前上召见义説诗甚説之擢光禄大夫给事中进授昭帝【大将军光曰以为人主师当为宰相】　宣帝受诗于东海澓中翁　肃宗建初元年召驯以韩诗侍讲拜左中郎将　韦贤进授昭帝诗张游卿以诗授元帝韦贤授哀帝伏理授成帝　陆贾时时前説诗书
　　晋讲诗
　　庾峻武帝讲诗中庶子何劭论风雅正变之义峻起难往反四坐莫能屈之
　　唐太液亭讲诗【见上】
　　宗讲读毛诗赐侍讲章绶【见张九龄集】
　　庆厯迩英阁讲诗
　　四年二月丙辰御迎阳门命天章阁侍讲曽公亮讲诗三月丁亥上曰国风多刺讥殊得以为监戒五年二月戊戌讲于迩英阁起鸡鸣尽南山上谓公亮曰善恶皆欲闻岂当有避三月戊午讲匪风谁能烹鱼上曰老子谓治民若烹小鲜义近是乎丁度曰烹鱼烦则碎治民烦则散甲申讲节南山问幽王所终三月己卯讲六月令再讲之曰鹿鸣至菁莪皆周家创业之事四月辛卯讲小旻问赵师民以水喻政之防【赵师民讲如彼泉流曰水之初出喻王政之发顺行则通通故清洁贤人用则王政通而世清平】丁未讲巷伯有谨嫌疑之言壬辰讲小弁至巧言十一月甲午讲角弓曰睦族帝尧之盛徳乙未讲都人士曰冠服必称其行六年十二月十七日癸巳讲彻宴近臣宗室及讲读官于崇政殿赐花作乐从官皆献诗颂　熙宁十年八月丙午讲诗丰年　祥符作毛诗诗三章　绍兴书车攻　张栻讲葛覃进説云治生于敬畏　　孙逢吉讲权舆反覆防绎以为讽　绍兴五年八月讲诗终于嘉定元年三月【宁宗】　袁燮讲诗二南于先王正始之本后妃辅佐之道所以自身而家自家而天下者敷演厥防深寓规儆之意至列国变风有关君徳治道者委曲开陈托其义以讽【嘉定九年】
　　礼
　　唐太宗读周礼
　　贞观中太宗召房杜魏入上曰朕昨夜读周礼眞圣作也【文中子附録】　汉文帝作王制　唐宗刋定月令　梁皇侃撰礼记讲疏五十卷奏上召入寿光殿説礼记义武帝善之
　　至和迩英阁讲周礼【元丰隆兴】
　　皇祐四年十月戊寅诏侍讲与贾昌朝先修节解以备讲説至和元年九月己巳杨安国讲缓刑薄征上曰天下皆吾赤子壬申讲三年大比上曰三年选士至为酌中二年三月乙丑卢士宗讲眡祲上曰妖祥由人事召之必修徳承天意己卯王洙讲至大罍谓祀以质信为本丙戌讲典瑞十月壬子讲至割羊牲登其首上曰天地简易非至忱其能应乎【至和元年九月丙寅王洙上周礼器图】元丰元年三月辛巳御迩英沈季长讲八法丁亥黄履讲八柄辛卯季长讲九赋癸巳讲九式四月丙寅讲小宰八月戊辰讲宰夫　绍兴三十二年七月甲子孝宗诏讲周礼九月甲辰金安节讲【召辅臣观之十二月十六日诏分篇讲】隆兴元年四月癸未安节讲大司马九伐之法上曰兵者徳之末九月乙卯讲正月始和上曰此周正月也　祥符作周礼诗三章
　　景徳讲中庸九经
　　见御诗
　　天圣讲礼记　读中庸
　　三年三月己酉召辅臣于崇政殿西庑观孙奭讲曲礼仍赐御书古诗各一章　五年十月庚辰讲礼记彻燕近臣崇政殿诏两制馆阁赋诗以进【四月命宰臣张知白进读中庸陈修身治人之道辛卯书赐进士】
　　熙宁迩英阁讲礼记【乾道】
　　熙宁元年二月十一日御阁召王珪范镇等讲礼记十月戊申诏经筵毋讲礼记　元祐八年正月丁亥迩英讲毕　乾道三年九月乙亥中书舍人梁克家讲年长以倍父事之因奏孝悌之道庚寅【二十四日】诏择诸篇最要切者如王制学记中庸大学之类先次进讲【先是克家言礼记出汉儒杂记非全经也欲如元祐范祖禹所请从之】淳熙四年二月乙亥幸太学讲中庸九经　【绍兴书儒行】　元祐中范祖禹讲王制祭祀以牺牲币帛粢盛皆出于民力　范成大讲天子不合围上曰此成汤祝网意也成大奏徳莫大于好生　绍熙五年侍讲朱熹讲大学闰月戊午朔讲至盘铭日新又进讲义册上欣然曰要处只在求放心
　　淳祐讲礼记赐制诗
　　见后
　　春秋
　　汉殿中议公谷同异　白虎观云台讲左传【见上】
</div>
    <div class="pagination">
<a href="玉海_page43.html">上一页</a><span>...</span><a href="玉海_page39.html">39</a><a href="玉海_page40.html">40</a><a href="玉海_page41.html">41</a><a href="玉海_page42.html">42</a><a href="玉海_page43.html">43</a><span class="current-page">44</span><a href="玉海_page45.html">45</a><a href="玉海_page46.html">46</a><a href="玉海_page47.html">47</a><a href="玉海_page48.html">48</a><a href="玉海_page49.html">49</a><span>...</span><a href="玉海_page45.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
