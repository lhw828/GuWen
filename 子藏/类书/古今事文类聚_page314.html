<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 314 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 314 页/共 485 页</h1>
    <div class="content">　　唐潘孟阳为户部侍郎宪宗诏视江淮财赋所至防賔客留连倡乐誉望大减后郑敬宣慰江淮帝诫曰卿是行宣谕朕意毋若潘孟阳殚财费酣饮游山寺而已
　　坐镇雅俗
　　姚崇尝谒告十余日政事委积卢怀谨不能决皇恐入谢于上上曰朕以天下事委姚崇以卿坐镇雅俗耳
　　更置闲官
　　唐郑防宗爱其才以不事事更为置广文馆为愽士防不知广文曹司诉宰相宰相曰上増国学广文舘以居贤者令后世言广文博士自君始不亦美乎
　　苦吟废事
　　孟郊字东野家贫受溧阳尉溧阳昔为平陵县南五里有投金瀬瀬南八里许道东有故平陵城多栎水合数十抱藂篠蒙翳如坞如洞地洼下积水可活鱼鳖东野得之忘归或比日或闲日乗驴领小吏经蓦投金渚坐于积水之旁苦吟到日西而去曹务多弛废令褊躁辩急不佳东野之为立白上府请以他尉代东野分其俸以给之东野竟以穷去【陆蒙书李贺小传后】
　　嗜酒废事
　　王绩字无功求为六合丞以嗜酒不任事
　　古今文集
　　古诗
　　杂诗　　　　　　　　　刘公干
　　职事烦填委文墨纷消散驰翰未暇食日昃不知晏沈沈薄领书回回自昏乱释此出西城登髙且游观方塘含白水中有鳬与鴈安得肃肃羽从尔浮波澜
　　有感　　　　　　　　　张朱
　　羣儿鞭笞学官府翁怜儿笞傍笑悔翁出坐曹鞭复呵贤于羣儿能几何儿曹相鞭以为戏翁怒鞭人血流地等为戏剧谁后先我笑谓翁儿更贤
　　律诗
　　书王元之画像侧　　　　欧阳永叔
　　偶然来继前贤迹信矣皆如昔日言诸县丰登少公事一家饱暖荷君恩想公风采常如在顾我文章不足论姓名已光青史上壁间容貌任尘昏








　　古今事文类聚别集卷二十二
<子部,类书类,古今事文类聚>
　　钦定四库全书
　　古今事文类聚别集卷二十三
　　宋　祝穆　撰
　　人事部
　　租赋【征商附】
　　羣书要语什一天下之正中【通典】损上益下民説无疆【益卦】征商市防而不征法而不防则天下之商皆悦而愿出于其涂矣【孟子】有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣【同上】
　　诗句谁知扣君门令下寛征赋【杜】田毛乐寛征【韩】古今事实
　　三代取民
　　夏后氏五十而贡殷人七十而助周人百亩而彻其实皆什一
　　鲁之取民
　　鲁宣公初税亩杜预注公田之法十取其一今又履其余亩复十收一
　　聚敛之臣
　　季氏富于周公而求也为之聚敛而附益之子曰小子鸣鼓而攻之
　　二犹不足
　　哀公问于有若曰年饥用不足如之何对曰盍彻乎曰二吾犹不足如之何其彻也曰百姓足君孰与不足百姓不足君孰与足
　　贪如硕鼠
　　硕鼠刺重敛也国人刺其君重敛蚕食于民不修其政贪而畏人若大鼠也【魏风】
　　保障茧丝
　　赵尹铎守晋阳铎曰保障乎茧丝乎
　　秦之取民
　　秦始皇内兴功作外攘夷狄收泰半之赋发闾左之戍董仲舒曰秦用商鞅之法力役三十倍于古田租口赋盐铁之利二十倍于古秦废井田开阡陌【食货志】秦头防箕敛以供军费财匮力尽【张耳陈余传】
　　汉除田租
　　汉高祖以蜀汉民给军事劳苦复勿租税一嵗去汉文帝诏赐民田租今年之半景帝令民半出田租三十而税一也
　　唐租庸调
　　唐太宗凡授田者丁嵗输粟二斛稻三升谓之租丁随乡所出嵗输租绢一疋绫絁二丈布加五之一绵三两麻三斤非蚕乡则输银十两谓之调用人之力嵗二十日闰加二日不役者日为绢三尺谓之庸有事而加役二十五日者免调三十日者租调皆免通正役不过五十日水旱霜蝗耗十四者免其租桑麻尽者免其调田耗十之六者免租调耗七者诸役皆免之
　　唐青苗钱
　　代宗皇帝诏天下田一亩税钱十五以国用急不及秋方苗青则征之号青苗钱
　　上供送使留州
　　宪宗分天下之赋以为三一曰上供二曰送使三曰留州
　　作两税法
　　徳宗时杨炎作两税法夏输不及六月秋输无过十一月
　　政拙催科
　　阳城至道州治民如治家不以簿书介意课当上考功城自言曰抚字心劳催科政拙考下下
　　输租増耗
　　五代汉王章为二司使徃时民租石输二升为鼠雀耗章増一石输二升为二斗
　　荆公青苗法
　　荆公知明州鄞县贷谷于民交息以偿新陈相易兴学校严保伍邑人便之熈寜所行之法皆本乎此然荆公知行于一邑则可不知行于天下不可也【邵氏録】后司马光范镇李常孙觉程颢韩琦苏轼争言不便而罢矣
　　文王不征【以下系征商】
　　文王之治岐也关市讥而不征
　　成王之征
　　周载师凡任地国宅无征园防二十而一近郊十一远郊二十而三甸稍县都皆无过十二惟漆林之征二十而五宅不毛者有里布田不耕者出屋粟民无职事者出夫家之征
　　武帝重敛
　　武帝初筭商车又筭緍钱又令民告緍者以其半与之注有不输税令民得告以半与之又师旅之后用度不足乃横兴赋敛酒酤筦盐鐡铸白金造皮币筭至车船租及六畜民力屈财用竭
　　唐徳之征
　　唐陈京请税富商钱徳宗以赵賛判度支搜督甚峻诸道津防置吏阅商钱每緍税二十竹木茶漆税十之一以赡常平本钱属军用迫蹙不能备常平之积赵赞复请税间架等除陌及泾原兵反大呼长安市中曰不夺尔户僦质不税尔间架除陌矣【食货志】
　　宋之寛征
　　宋太祖诏勿得苛留行旅赍除货币当输等外不得輙发箧搜索
　　不税农器
　　真宗祥符间吕夷简请免农器之税
　　寜征商贾
　　仁宗庆厯间议欲防茶盐之禁及减商税范仲淹以为茶盐商税之入但分商贾之利尔于商贾未甚有害也今国用未省嵗入不可阙既不取之山泽及商贾必取之于农与其害农孰若取之商贾
　　置市易法
　　文彦愽奏市易司遣官监卖果实有损国体敛民怨乞寝罢凡衣冠之家图利于市搢绅清议尚所不容岂有大国皇皇求利而不为物议所非者乎王安石曰陛下不殖货利岂于菓实收数千緍息以规利者直以细民久困于官中须索又为兼并所苦故为立法耳【通鉴】
　　罢栏头税
　　孝宗朝或乞复置西溪栏税上曰关市讥而不征去城五里之外岂可复栏税【宋圣政纪】
　　古今文集
　　杂著
　　捕蛇者説　　　　　　　栁宗元
　　永州之野产异蛇黒质白章触草木尽死以齧人无御之者然得而腊之以为饵可以已大风挛踠瘘疠去死肌杀三虫其始太医以王命聚之嵗赋其二募有能捕之者当其租入永之人争奔走焉有蒋氏者专其利三世矣问之则曰吾祖死于是吾父死于是今吾嗣为之二十年几死者数矣言之貌若甚慼者余悲之且曰若毒之乎余将告于涖事者退若役复若赋则何如蒋氏大慼汪然出涕曰君将哀而生之乎则吾斯役之不幸未若复吾赋不幸之甚也向不为斯役则久已病矣自吾氏三世居是乡积于今六十嵗矣而乡邻之生日蹙殚其地之出竭其庐之入号呼而转徙饥渇而顿踣触风雨犯寒暑呼嘘毒疠徃徃而死者相借也曩与吾祖居者今其室十无一焉与吾父居者今其室十无二三焉与吾居二十年者今其室十无四五焉非死则徙尔而吾以捕蛇独存悍吏之来吾乡叫嚣乎东西堕突乎南北哗然而骇者虽鸡狗不得而寜焉吾恂恂而起视吾缶而吾蛇尚存则弛然而卧谨食之时而献焉退而日食其土之所有以尽吾齿葢一嵗之犯死者二焉其余则熈熈而乐岂若吾乡邻之旦旦有是哉今虽死于此比吾乡邻之死则已后矣又安敢毒耶余闻而愈悲孔子曰苛政猛于虎也吾尝疑乎是今以蒋氏观之尤信呜呼孰知赋敛之毒有甚于是蛇者乎故为之説以俟夫观人风者得焉
　　古诗
　　重赋　　　　　　　　　白居易
　　厚地植桑麻所要济生民生民理布帛所求活一身身外充征赋上以奉君亲国家定两税本意在忧人厥初防其滛明勑内外臣税外加一物皆以枉法论奈何嵗月久贪吏得因循浚我以求宠敛索无冬春织绢未成疋缲丝未盈斤里胥迫我纳不许暂逡巡嵗暮天地闭隂风生破村夜深灯火尽霰雪白纷纷幼者形不蔽老者体无温悲喘与寒气并入鼻中辛昨日输残税因窥管库门绵帛如山积丝絮如云屯号为羡余物随月献至尊夺我身上暖买尔眼前恩进入琼林库嵗久化为尘
　　伤田家　　　　　　　　聂夷中
　　二月卖新丝五月粜新谷医得眼前疮剜却心头肉我愿君王心化作光明烛不照绮罗筵偏照逃亡屋
　　织妇怨　　　　　　　　文与可
　　掷梭两肘倦踏籋双足趼三日不住织一疋才可剪织处畏风日剪时审刀尺皆言邉幅好自爱经纬宻昨朝持入库何事监官怒大字雕印文浓和油墨汚父母抱归舍抛下中门下相防各无语泪迸若倾防质钱解衣服买丝添上轴不敢辄下机连宵停火烛当湏了租赋岂暇恤襦袴前知寒切骨甘心扇骭露里胥踞门限呌骂嗔纳晩安得织妇心变作监官眼
　　田家词　　　　　　　　元结
　　牛咤咤【许角反】田确确旱块敲牛蹄趵趵【音剥】种得官仓珠颗谷六十年来兵簇簇月月之仓粮车辘辘一日官军收海服驱牛驾车食羊肉归来收得牛两角重铸锹作斤斸姑舂妇担输促促输官不足归卖屋农死有儿牛有犊不遣官军粮不足
　　打麦　　　　　　　　　张舜民
　　打麦打麦彭彭魄魄声在山南应山北五月太阳出东北才离海峤麦尚青转到天心麦已熟鹖旦催人夜不眠竹鸡呼雨云如墨大妇腰鎌出小妇具筐逐上垅先捋青下垅已成束田家以苦乃为乐敢惮头枯面焦黒贵人荐庙已尝新酒醴雍容防所亲曲终餍饫劳童仆岂信田家未入唇尽将精如输公赋次把斗升求市人麦秋正急又秧禾丰嵗自少凶嵗多田家辛苦可奈何将此打麦词兼作挿禾歌
　　野老歌　　　　　　　　张籍
　　老翁家贫在山住耕种山田三四亩苗疎税多不得食输入官仓化为土嵗暮锄犁倚空室呼儿登山收橡实西江贾客珠百斛船中养犬长肉食
</div>
    <div class="pagination">
<a href="古今事文类聚_page313.html">上一页</a><span>...</span><a href="古今事文类聚_page309.html">309</a><a href="古今事文类聚_page310.html">310</a><a href="古今事文类聚_page311.html">311</a><a href="古今事文类聚_page312.html">312</a><a href="古今事文类聚_page313.html">313</a><span class="current-page">314</span><a href="古今事文类聚_page315.html">315</a><a href="古今事文类聚_page316.html">316</a><a href="古今事文类聚_page317.html">317</a><a href="古今事文类聚_page318.html">318</a><a href="古今事文类聚_page319.html">319</a><span>...</span><a href="古今事文类聚_page315.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
