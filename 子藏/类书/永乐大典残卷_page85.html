<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 85 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 85 页/共 331 页</h1>
    <div class="content">　　【隋书】
　　《礼仪志》：美人才人服鞠衣，首饰花六钿，并二博鬓，银印钮，文从其职。青绶八十首，长一丈六尺，彩缕织成兽爪盘囊，佩水苍玉。
　　【新唐书】
　　太宗徐贤妃，生五月能言，四岁通论语诗，八岁自晓属文。父孝德，尝试使拟《离骚》为《小山篇》，太宗闻之，召为才人。《高宗则天武后传》：文德皇后崩，久之。太宗闻武士荨又隹女美，召为才人，方十四，母杨恸泣与诀，后独自如，曰：“见天子庸知非福，何儿女悲乎？”
　　【资治通鉴】
　　唐高宗永徽五年，上之为太子也。入侍太宗，见才人武氏而悦之。
　　【酉阳杂殂】
　　莫才人。宁王常猎于县界，搜林，忽见草中一柜，锁甚固，王命发视之，乃一少女也。问其所自，言姓莫氏，叔伯庄居，昨夜遇光火贼，贼中二人是僧，因劫某至此。动婉含口频，冶态横生，王惊悦之，乃载以后乘。时慕荦者方生获一熊置柜中，如旧锁之时上方求极色，王以莫氏衣冠子女，即日表上之，具其所由，上令充才人。经三日，京兆奏县食店，有僧二人，以钱一万独赁店一日一夜，言作法事，唯拉一柜入店中，夜久胳膊有声。店人怪日出不启门，撒户视之，有熊冲人走出，二僧已死，骸骨悉露。上知之大笑，书报宁王：宁大哥能处置此僧也。莫才人能为秦声，当时号“莫才人啭”焉。
　　【旧唐书】
　　《顺宗庄宪王皇后传》：后幼以良家子选入宫为才人，顺宗在藩时，代宗以才人赐之，时年十三。《敬宗郭贵妃传》：长庆末，妃以姿貌选入太子宫，敬宗即位，为才人。《武宗贤妃王氏传》：妃性机悟，开成末，颍王嗣帝位，妃阴为助画，故进号才人。
　　【唐语林】
　　武宗王才人有宠，帝身长大，才人亦类，帝每从禽作乐，才人必从。常令才人与帝同装束，苑中射猎，帝与才人南北走马。左右有奏事者，往往误奏于才人前，帝以为乐。帝好道术，召天下方士殆尽。五年秋，王才人谓宣徽使曰：“圣人日日对药炉服神丹，言我取不死，今身上变差事，道士称换骨皆如此，某独为忧也。”宣徽使固求变见状，才人忍泪不敢语，外人虽未知帝得疾，但讶稀畋猎也。明年正月，不御紫宸殿，不开延英门。向百日，中外始公言帝病，顷刻无才人见，卧起益酸痛，饮食益辛苦。一日帝熟顾才人曰：“吾气息奄微，情虑杳杳，将不久矣，顾以别汝。”对曰：“陛下春秋鼎盛，又尝服不死药，圣寿必无疆，何忽出不祥语？”帝曰：“吾于汝岂同外庭臣耶？恶用作形迹意，脱不如汝所对，而千秋万岁，何以报我。”才人欲恸，恐惊帝，乃曰：“帝若忽厌四海，妾当同日死。”帝哽咽闭目不喘息者少顷，忽曰：“诚如汝言当何为？”曰：“妾止于缢。”帝引手取巾授才人曰：“以此，以此。”帝遂向壁不语。后数日帝疾亟，才人久侍帝归寝，浓装洁服如常日，乃尽取服饰散与内家，持帝所授巾至前，见帝已崩，自缢而绝。宣宗即位，赠贵妃，命与端陵同日时掩，其圹在端陵柏城内西南。又有名才人随灵贺行慢城内，每夕望端陵焚钱帛衣物，风吹火燔所止。
　　【宋会要】
　　孙才人，左金吾卫大将军守斌之女，太平兴国二年七月入宫，三年为才人。高才人，太平兴国二年三月入宫，三年三月为才人。朱才人，淳化二年七月，自御侍为县君，四年十一月为才人。沈才人，真宗故相伦之孙，光禄少卿继宗之女，大中祥符二年四月为才人。陈才人，明道二年十二月，自御侍追赠才人。苗才人，景五年三月，自御侍仁寿郡群为才人。朱才人，初封沛国郡君，元丰八年四月为才人。张才人，初封平昌郡君，元丰八年四月为才人。张才人，初封仁寿郡君，元丰八年四月为才人。宋才人，熙宁二年十一月为才人，六年四月进婕妤。郭才人，初封淮阳郡君，元符三年正月为才人。刘才人，初为御侍，崇宁元年正月封晋安郡君，大观二年二月进才人。夏才人，初为典闱，建中靖国元年封安定郡君，政和三年六月进才人。乔才人，太观三年七月封永嘉郡君，四年四月进才人，生显福公主。李才人，政和四年二月封才人。王才人，政和四年六月封才人。韩才人，绍兴十三年六月九日，诏宫正韩氏进封才人。吴才人，绍兴二十二年五月十八日，诏新兴郡夫人吴氏进封才人。
　　【建炎朝野杂记】
　　武才人，光宗后宫人，初封同安郡夫人。绍兴五年春进封，止郡封无品秩，凡宫中之制，夫人已上始称房院。
　　【唐元稹长庆集】
　　《郑氏封才人制》：敕，古者天子设六宫以诏内理，是以《关睢》乐得淑女，忧在进贤，将听《鸡鸣》之诗，岂惟鱼贯之序。郑氏山东令族，海内良家。每师班女之文，尝慕樊姬之德，桃姿耀，兰行馨香，爰用择才，冀无伤善，勉当选进之重，无忘和平之心，可才人。
　　【宋夏文庄公集】
　　《李氏可才人》：敕某谦祗率礼，端懿傅芳，自恪奉于宸闱，定荐更于岁篇，久播柔嘉之誉，宜推甄奖之恩，俾升嫔侍之荣，用劝肃恭之德，钦兹宠渥，更励夙宵可。
　　【苏魏公集】
　　《仁寿郡君张氏可才人》：敕嫔妇之列，盖常帅于宫庭，才美之名，定优隆于位号，载嘉内治之助，特厚言纶之顷，某氏体开淑之令姿，禀肃雍之懿范。自参承于御叙，尝进躐于恩封，而谨职中闱，顾德言之并茂，增华近序，介祥祉以尤殊，宜加印绶之荣，用光图史之鉴。惟静专所以安宠数，惟婉约所以副褒章，服我训辞，无忘钦率可。
　　【张广东窗集】
　　《宫正韩氏封才人》：敕坤仪正则天下治，位冠六宫，妇职修则家道齐，礼严诸御。爰卜吉日，肇登长秋。眷时柔良，实勤赞辅，宜须褒纟孛，以示异恩。具官某氏，婉娈凝姿，斋庄秉则，若玉在璞，中韫粹温之珍；如兰有香，静怀服媚之德。早膺遴选，擢在迩联，韪兹盛典之行，赖尔小心之助，是用躐升华缀，密侍中宸。崇秩视于列卿，令名参于硕媛，往祗涣渥，毋怠钦承。
　　【翟忠惠先生集】
　　宫人刘氏除才人，奉圣旨系明达皇后养女：朕眷怀内助，悼嫔德之遗言，追厚饰终，正椒极之殊典。推广馀泽，褒崇近新。以尔某氏，鞠育自初，柔仪允辑，见闻是似，懿范犹存。其升令名，处尔世妇之列。用食旧德，慰我怀人之思。宫人王氏除才人：朕嘉风人关睢之义，始于见微，乃慎嫔列贯鱼之序，专以德进。具官某氏，升闻女德之茂，胄自名族之华。劳谦用光，率履不越，往莅妇职，命滋益恭。载稽令名，俾升世妇之选，增重显穆，以称象服之宜。
　　【慕容彦逢扌离文堂集】
　　《平昌郡君韦氏可才人》：敕朕顾讠是明命，以承天体。莞寝吉祥，在予妃辅。褒崇之数，兹惟典常。笫形奏章，移恩鞠女。察其谦德，特有嘉从。具某氏，志虑柔明，性资和适。言容兼穆，礼法交修，曩膺眷知，肇启汤沐，服宠加懋，称誉日闻。宜升五品之封，俾为六宫之劝，往安祉福，茂封邦荣可。
　　【高定子薇垣类藁】
　　《新安郡夫人邢氏进封才人制》：朕载饰妇官，聿修阴教，眷时硕媛，已开弓韦蜀之祥，赍我宠章，申锡丝纶之美，庆彝具举，茂渥有蕃，具封某氏。懿范温恭，芳姿柔惠，其仪不忒，雍雍琚之规；厥德孔嘉，叠叠箴图之戒。受帝歆之殊眷，应礻某祝之精祠。用进登女御之班，以昭示壶彝之懿。惟天生德，既膺震夙之符，与国匹休，永迓穆皇之庆。
　　【范师道集】
　　《上仁宗论女御以御宝白制除才人状》：臣闻礼以制情，义以夺爱，常人之所难，惟聪明睿哲之主，然后能之。近以宫人数多出之，此盛德事也。然而事有系风化治乱之大，而未经留意者，臣敢为陛下言之。窃闻诸女御，以周董育公主、御宝白制并为才人，不自中书出诰，而掖庭觊觎迁拜者甚多，周董之迁可矣。女御何名而迁乎？才人品秩既高，古有定员，唐制止七人而已。祖宗朝宫闱给侍，不过二三百人。居五品之列者无几若使诸皆迁，则不复更有员数矣。外人不能详知，止谓陛下于宠幸太过，恩泽不节尔。夫妇人女子与小人之性同，宠幸过则渎慢之心生，恩泽不节，则无厌之怨起，御之不可不以其道也。且用度太烦，须索太广，一才人之俸，月直中户百家之赋，岁时赐予不在焉。况诰命之出，不自有司，岂盛时之事耶？恐斜封墨敕复见于今日矣！
　　【乐府诗集】
　　梁庾肩吾《未央才人歌》：从来守未央，转欲讶春芳。朝风凌日色，夜月夺灯光。相逢倘游豫，暂为卷衣裳。
　　【唐张诗】
　　《孟才人叹一首并序》：武宗皇帝疾笃，迁便殿，孟才人以歌笙获宠者密侍其右。上目之曰：“吾当不讳，尔何为哉！”指笙囊泣曰：“请以此就缢。”上悯然，复曰：“妾尝艺歌，愿对上歌一曲以泄其愤。”上以恳，许之。乃歌一声何满子，气亟立殆。上令医候之，曰：“脉尚温而肠已绝。”及上崩，将徒其柩，举之愈重，议者曰：“非俟才人乎？”爰命其榇，榇及至乃举。嗟夫！人以诚死，上以诚明，虽古之义激无以过也。进士高璩登第年宴，传于禁伶。明年秋，贡士文多以为之目，大中三年遇高于由拳，哀话于余，即为兴。诗曰：偶因歌态咏娇，传唱宫中十二春。却为一声何满子，下泉须吊旧才人。一云：偶因清唱奏歌频，选入宫中十二春。绝后一声何满子，九源须吊孟才人。
　　美人沿革：
　　【汉书】
　　汉兴因秦之称号，正适称皇后，妾皆称夫人，及有美人之号焉。至武帝各有爵位，美人视二千石。又《王莽传》：莽进所征天下淑女，备和嫔美御美人二十七，视大夫。
　　【东汉书】
　　夏殷以上后妃之制，其文略矣。《周礼》：王者备内职焉。光武中兴，置美人无爵秩，岁时赏赐充给而已。
　　【魏志】
　　汉制，内官十有四等，魏因汉法，皆如旧制。自夫人以下世有增损，太祖建国，始命王后，其下五等有美人。暨太和中自夫人以下，爵凡十二等，美人视二千石。
　　【宋书】
　　晋武帝采汉魏之制，置三夫人，其余有美人，爵视千石。太宗以美人为散使。
　　【齐书】
　　六宫位号，汉魏以来，因宠增置，世不同矣。建元元年，有司奏置美人为散职。
　　【后魏书】
　　高祖改定内官，美人视三品。
　　【北史】
　　《后妃传序》隋炀帝时，美人才人一十五员，品正第四，是为世妇。
　　【唐会要】
　　旧制，美人九人，正四品。龙朔二年，置承门五人，正四品，以代美人。咸亨二年复旧。
　　【新唐书】
　　《百官志》美人四人，掌率女官，修祭祀宾客之事。
　　【宋会要】
　　皇后之下有美人。
　　事实：
　　【汉书】
　　万石君奋，其父赵人也。姓石氏，赵亡，徙居温，过河内，时奋年十五，为小吏，侍高祖。高祖与语，爱其恭敬，问曰：“若何有？”对曰：“有姊能鼓琴。”高祖曰：“若能从我乎？”曰：“愿尽力。”于是高祖诏其姊为美人，徙其家长安中戚里，以姊为美人故也。孝惠张皇后，宣平侯敖女也。吕太后欲为重亲，以公主女配帝，欲其生子万方。终无子，乃使佯为有娠，取后宫美人子名之，杀其母，立所名子为太子。孝成赵皇后弟绝幸为昭仪，谓成帝：“绐我言从中宫来，即从中宫，许美人儿从何生？许氏竟当复立耶。令许美人有子，竟负若约谓何？”帝曰：“约赵氏，故不立许氏，使天下无出赵氏上者，无忧也。”虞美人者，以良家子年十三选入掖庭，《续汉志》曰：美人父诗为郎中，诗父衡屯骑校尉。生女舞阳长公主。自汉兴母氏莫不尊宠，顺帝既未加美人爵号，而冲帝早夭，大将军梁冀秉政。忌恶佗族，故虞氏抑而不登，但称大家而已。熹平四年，小黄门赵，议郎毕整上言：春秋之义，母以子贵。隆汉盛典，尊崇母氏。凡在外戚，莫不加宠。今冲帝母虞大家，诞生圣皇而未有称号，夫臣子虽贱，尚有追赠之典。况母见在，不蒙崇显之次，无以述遵先世，垂示后世也。帝感其言，乃拜虞大家为宪灵贵人。王美人，赵国人也。祖父苞五帝中郎将，美人丰姿色，聪敏有才明，能书会计，会计，谓总会其数而算。以良家子应法相选入掖庭。美人有娠，《左传》曰：邑姜方娠。杜预注曰：怀胎为娠，音之刃反，一音身。畏何皇后，乃服药欲除之，而胎安不动。又数梦负日而行。四年生皇子协，后遂杀美人。帝大怒，欲废后，诸宦官固请得止。董太后自养协，号曰董侯。帝愍协早失母，又思美人，作《追德赋》，《令仪颂》。后帝求母王美人兄斌，斌将妻子诣长安，赐第宅田业，拜奉车都尉。兴平元年，帝加元服，有司奏立长秋宫，诏曰：朕禀受不弘，遭值祸乱，未能绍先以光故典。皇母前薨，未卜宅兆，礼章有阙，中心如结。三岁之戚，盖不言吉，且须其后。于是有司。乃奏追尊王美人为灵怀皇后，改葬文召陵，仪比敬恭二陵。见《灵思何皇后纪》。
　　【王子年拾遗记】
　　魏文帝所爱美人，姓薛，名灵芸，常山人也。父名邺，为乡亭长。母陈氏，随邺舍于亭傍，居生穷贱，至夜每聚邻妇夜绩，以麻蒿自照。灵芸年至十五，容貌绝世，邻中少年夜来窃窥，终不得见。咸熙元年，谷习出守常山郡，闻亭长有美女，而家甚贫，时文帝选良家子女以入六宫，习以千金宝赂聘之。既得，乃以献文帝，灵芸闻别父母，嘘欷累日，泪下沾衣，至升车就路之时，以玉唾壶承泪，壶则红色。既发常山，及至京师，壶中泪凝如血。帝以文车十乘迎之，车皆镂金为轮辋，丹画其毂轭，前有杂宝为龙凤衔百子铃，锵锵和鸣，响于林野。驾青色之牛，日行三百里，此牛尸涂国所献，足如马蹄也。道侧烧石叶之香，此石重叠，状如云母，其光气辟恶厉之疾，此香腹题国所进也。灵芸未至京师数十里，膏烛之光，相续不灭，车徒咽路，尘起蔽于星月，时人谓为尘宵。又筑土为台，基高三十丈，列烛于台下，名曰烛台。远望如列星之队坠地，又于大道之傍，一里一铜表，高五尺，以志里数。故行者歌曰：青槐夹道多尘埃，龙楼凤阙望崔嵬。清风细雨杂香来，土上出金火照台。此七字是妖辞也。为铜表志里数于道侧，是土上出金之义，以烛置台下，则火在土下之义。汉火德王，魏土德王，火伏而土兴，土上出金，是魏灭而晋兴也。灵芸未至京师十里，帝乘雕玉之辇以望车徒之盛，嗟曰：昔者言朝为行云，暮为行雨，今非云非雨非朝非暮，改灵芸之名曰夜来。入宫后居宠爱，外国献火珠龙鸾之钗，帝曰：“明珠翡翠尚不能胜，况乎龙鸾之重？”乃止不进。夜来妙于针功，虽处于深帷之内，不用灯烛之光，裁制立成。非夜来缝制，帝则不服，宫中号为针神也。
　　【续后汉书】
　　《孙和何姬传》：孙皓以张布女为美人，有宠。皓问曰：“汝父安在？”曰：“贼已杀之。”皓大怒，棒杀之。后思其颜色，刻木作美人，恒置坐侧。
　　【锦绣万花谷】
　　齐东昏侯有美人潘妃，名玉奴。东昏凿金为莲花以帖地，令潘妃行其上，曰“步步生莲花。”《南史?王茂传》云：齐亡，王茂请妻之，玉奴守节而死。故东坡诗云：月地云阶谩一樽，玉奴终不负东昏。
　　【唐会要】
　　《王传》：太宗尝闲居，与宴语，时有美人侍侧，本庐江王瑗之姬，瑗败，籍没入宫，太宗指示之曰：“庐江不道，贼杀其夫而纳其室，暴雪之甚，何有不亡者乎？”避席曰：“陛下以庐江取此妇人为是耶为非耶？”太宗曰：“杀人而取其妻，卿乃问朕是非，何也？”对曰：“臣闻于管子曰：齐桓公之郭，问其父老曰：‘郭何故亡？’父老曰：‘以其善善恶恶也。’桓公曰：‘若子之言，乃贤君也，何至于亡？’父老曰：‘不然。郭君善善而不能用，恶恶而不能去，所以亡也。’今此妇人尚在左右，窃以圣心为是之，陛下若以为非，此谓知恶而不去也。”太宗虽不出此美人，而甚重其言。
　　【新唐书】
　　《宣宗元昭晁皇后传》后少入邸，最见宠答。及宣宗即位，以为美人。《懿宗淑妃郭氏传》：妃幼入郓王邸，宣宗在位春秋高，恶人言立太子事，以嫡长居外宫，心常忧惴。妃护侍左右，慰安起居，终得无恙。及即位，以妃为美人。《崔胤传》：天复后，宦官尤屈事崔胤，事无不咨，每议政禁中，至继以烛，请尽诛中官，以宫人掌内司事。韩全诲等密知之，共于帝前求哀，乃诏胤：后当密封，无口陈。中官益恐，滋欲得其谋，乃求知书美人宗柔等。内左右以刺阴事，胤计稍露，宦者或相泣无不自安，劫幸之谋固矣。
　　【宋会要】
　　吴美人，太宗右屯卫将军延保之女，太平兴国四年二月入宫，五年为美人。臧美人，江南李煜宫人。煜卒，入宫中，太平兴国八年九月，自御侍为县君，端拱二年四月为美人。曹美人，枢密院使检校太师兼侍中赠鲁王彬之女，大中祥符中为美人。陈美人，初事藩邸为司衣，至道二年卒于东宫，葬沙台寺，咸平三年十月改葬普安院，追号美人。徐美人，大中样符元年，自兰陵郡夫人知尚书内省事，时被疾，帝以其在禁中，及其未亟，进封滕国夫人。寻卒，明道二年十二月赠才人，庆历四年赠美人。方美人，初封新安郡君，天禧二年九月为美人。王美人，初封金城郡君，天禧二年九月进为美人。俞美人，仁宗景五年三月，自御侍延安郡君，为才人，九月进美人。周美人，仁宗嘉四年六月，自御侍安定郡君为美人。
　　【朝野遗事】
　　仁宗后宫余尚二美人，争宠相詈。上闻，亲往和解之，忿恚至触玉体，上不怿，归卧寝，命皇后治之。后慈圣光献也，再三恳请，且曰：二人者，体御至尊，他日思之，勿归咎于妾。上意不回，后命左监于广福禁院，以赐死闻。上笑而起，终身不问。豫章王云。
　　【九朝纪事本末】
　　美人尚氏杨氏争宠。明道二年十二月，美人尚氏杨氏骤有宠。尚氏尝于上前出不逊语侵皇后郭氏，后不胜忿，起批其颊，误查上颈，后以是坐废。景元年四月丁酉，殿中侍御史庞籍为开封府判官，尚美人遣内侍称教旨，免工人市租，籍言祖宗以来，未有美人称教旨下府者。帝为杖内侍，切责美人，诏有司自今宫人传命，毋得辄受。庚子，美人尚氏父继斌为右侍禁，从父继、因继能并为右班殿直。按《实录》：明道元年五月乙未，以后宫尚氏父延福为国子助教，今尚氏父又名继斌，不知何故。《本传》亦云继斌，无所谓延福者，岂延福别一尚氏父邪？当考。八月壬申，诏净妃郭氏出居于外，美人尚氏为道士，居洞真宫，杨氏别宅安置。曩者母后临朝，臣僚戚属，多进女口入内，今悉遣还其家，长秋之位不可久虚，当求德门以正内治。郭后既废，尚氏美人益有宠，每夕侍上寝。上体为之弊，或累日不进食，中外尤惧，皆归罪二美人。杨太后亟以为言，上未能去，入内都，都知阎文应早暮侍上，言之不已。上不胜其烦，乃颔之，文应即命毡车载二美人出，二美人涕泣词说云云，不肯行。文应搏其颊，骂曰：“宫婢尚何言？”驱使登车，翌日降是诏。初，蔡齐力争削遗诰中太后参决军国大事之语，吕夷简叹曰：蔡中丞不知，吾岂乐为此哉？上方年少，恐禁中事莫有主张者尔。及二美人争宠恣横，卒赖太后排遣之，或谓夷简意实在此。然议者以为人主既壮而母后听政，自非国家令典，虽或能整齐宫中，而垂帘之后，外戚用事，亦何所不至？齐之力争，不为失也。逐二美人据记闻，吕夷简谕蔡齐据《龙川别志》甲戍，降六宅，使从演为六宅副使，东八作副使，从为内殿承制，仍绝朝谒，母莒国夫人和氏，坐不能训导，自今毋得入内。右侍禁尚继斌，左班殿直尚继恩、继能并除名。从演尝以婢遗尚美人，从受美人所寄金，又为访求其母，故皆责之。丙子，编管继斌于邓州，继恩湖州，继能滁州，从，从演皆德芳孙也。逾年乃复从从演官，仍许朝谒。壬午，降皇城使英州刺史王怀节为左骁骑上将军，坐令弟怀德妇持货私遗尚美人求管军，上以其父继忠尝陷契丹，不欲重贬之。戊申，诏入内，内侍省以所估尚氏等位金帛二十余万，赐三司给军费。十月癸酉，美人杨氏听入道，赐名宗妙，居安和院。皇二年七月丁亥，赠美人尚氏为充仪，是月美人杨氏为婕妤。景初听入道，居瑶华宫，至是复位号。又庆历八年闰正月辛酉夕，崇政殿亲从官为变，他日上语辅臣，以宫庭之变，美人张氏有扈跸功，枢密使夏竦即倡言宜讲求所以尊异之礼。宰相陈执中不知所为，翰林学士张方平见陈执中言：“汉冯婕妤身当猛兽，不闻有所尊异，且皇后，在而尊美人，古无是礼。若果行之，天下谤议必大萃于公，终身不可雪也。”执中耸然，从方平言而罢。张氏此时未为贵妃，墓志及附传皆云贵妃，误也。
　　【三槐王氏杂录】
　　仁宗一日召致仕晁辶同对延和殿上，问《洪范》雨之数，辶同对曰：“比年灾变仍发，此天所以左右王者，原陛下修饰五事以当天心，庶几转祸为福。”上感悟，出所幸嬖尚美人等，又籍其位金帛二十馀万，赐三司瞻军费。
　　【宋会要】
　　熙宁九年十一月，诏鲁国大长公主养母仁宗后宫延安郡君张氏，可特进美人。连美人，初封冯翊郡君，元丰二年二月赠美人。林美人，初为御侍，元丰五年八月封永嘉郡君，六年十月为美人。武美人，初为御侍，元丰五年八月进才人，八年四月进美人。勾美人，初封仁寿郡君，元丰八年四月为才人，元符三年正月进美人。鲍美人，初封永嘉郡君，元丰八年四月为才人。元符三年正月进美人。杨美人，初封原武郡君，元丰八年四月为才人，元符三年正月进美人。张美人，初封安定郡君，元丰八年四月为才人，元符三年正月进美人。钱美人，初封广平郡君，元丰八年四月进美人，出居瑶华宫入道，赐名格非。元符元年十月卒，建中靖国元年正月，追复美人。朱美人，初封南阳郡君，元七年三月卒，赠美人。王美人，初封寿昌郡君，建中靖国元年十月进美人。张美人，初为御侍崇宁元年正月，封文安郡君，三年十一月进美人。王美人，崇宁三年九月封平昌郡君，四年闰二月进才人，三月进美人。崔美人，初为御侍，崇宁元年正月进才人，大观二年二月进美人。魏美人，初为御侍，崇宁元年正月封安定郡君，大观元年五月进才人，二年二月进美人。王美人，大观元年闰十月封平昌郡君。二年正月进才人，二月进美人。高美人，初为御侍，崇宁元年正月封信安郡君。大观二年二月进才人，政和二年十月卒，赠美人。胡美人，初为御侍崇宁元年正月进才人，大观二年二月进美人。韩美人，初为御侍，元符二年闰九月封仁寿郡君，十一月进才人。大观二年二月进美人。朱美人，崇宁三年九月封永嘉郡君。大观二年二月进才人，五年八月进美人。杨美人，崇宁元年二月封永嘉郡君，三年九月进才人。大观二年三月进美人。陈美人，大观元年五月封仁寿郡君，八月进才人，三年二月进美人。崔美人，初为御侍，大观三年正月封平昌郡君，十月进才人，四年十一月进美人。韩美人，政和二年五月封寿昌郡君，十月进美人。刘美人，宣和三年五月封美人。冯美人，绍兴十六年五月，诏典籍冯氏，进封美人。
　　【朝野杂记】
　　绍兴中又有冯美人，韩吴二才人，皆宠幸，后皆废。吴氏名玉奴，中宫近属也。三十二年夏，复故封。淳熙末，又有李王二才人，俱明艳。高宗爱之，及上宾，宪圣每见之常感怆。孝宗闻，特许自便，盖非尝制云。
　　【宋邹道乡先生集】
　　《才人郑氏特封美人制》：天下之本在国，国之本在家，二帝三王之来，未有家齐而天下不治者也。朕率是道以临万邦，厥有褒升，必先内德。某氏祗事左右，秉心肃恭，动能畏于箴规，居弗形于私谒，庆袭后宫之盛，肇开元女之祥，懿范书昭，淑声益茂，宜迁美号，以示隆恩。惟克谨于实终，乃永绥于福禄。愈其思称，助我化风。
　　【许应龙东涧集】
　　《阎氏封美人制》：翟以朝，方正小君之位，王言如纟孛，复加涣号之荣。宜春郡夫人阎氏，夙夜在公，柔嘉维则，躬全四德，既有婉而有愉，序列九嫔，每必敬而必戒。肆封沐邑，曾不渝时，载喜执事之勤，申锡美名之宠。其祗新渥，益懋芳猷。
　　【欧阳公集】
　　《论美人张氏恩宠宜加裁损子》：臣近风闻禁中因皇女降生，于左藏库取绫罗八千匹，染院工匠，当此大雪苦寒之际，敲冰取水，染练供应，颇甚艰辛。臣伏思陛下，恭俭勤劳，爱民忧国，以此劳人枉费之事，必不肯为。然外相传皆云，见今染练未绝。臣又见近日内，降美人张氏亲戚恩泽太频，臣添为谏官，每闻小有亏损圣德之事，须合力言，难避天谴。臣窃见自古帝王所宠嫔御若能谦俭柔善，不求恩泽，则可长保君恩。或恣意骄奢，多求恩泽，则皆速致祸败。臣不敢远引古事，只以今宫禁近事言之，陛下近年所宠尚氏、杨氏、余氏、苗氏之类，当其被宠之时，骄奢自恣，不早裁损，及至满盈，今皆何在？况闻张氏本良家子，昨自修媛退为美人，中外皆闻以谓与杨尚等不同，故能保宠最久。今一旦宫中取索频多，恩泽日广，渐为奢侈之事，以招外人之言，臣不知陛下欲爱惜保全张氏，或欲纵恣而败之。若欲保全，则须常令谦俭，不至骄盈。臣料八千匹绫罗，岂是一作必非张氏一人独用？不过支散与众人而已，乃是枉费财物，尽为众人。至于中外讥议，则陛下自受。以此而言，广散何益？昨正月一日，曹氏封县君。至初五日，又封郡君。四五日间，两度封拜。又闻别有内降，应是疏远亲戚，尽求恩泽。父母因子而贵可矣，然名分亦不可太过，其他疏远，皆可减罢。臣谓张氏未入宫之前，疏远亲戚，各皆何在？今日富贵，何必广为闲人，自招谤议，以累圣德？若陛下只为张氏计，亦宜如此，况此事不独为张氏。大凡后宫恩泽太多，宫中用度奢侈，皆是亏损圣德之事，系于国体，臣合力言。伏望圣慈，防微杜渐，早为裁损，取进止。
　　御人
　　【经子法语】
　　《国语》：御人妇人。
　　【西汉书】
　　《王莽传》：进所征天下淑女备和嫔美御，御人八十一，视元士。
　　和人
　　【西汉书】
　　《王莽传》：莽进所征天下淑女备和嫔美御，和人三，位视公。
　　嫔人
　　【西汉书】
　　《王莽传》：莽进所征天下淑女备和嫔美御，嫔人九，视卿。《上官后传》：内与父诸嫔人侍御皆乱，师古曰：嫔人谓妾也，侍御。则兼婢矣。
　　良人
</div>
    <div class="pagination">
<a href="永乐大典残卷_page84.html">上一页</a><span>...</span><a href="永乐大典残卷_page80.html">80</a><a href="永乐大典残卷_page81.html">81</a><a href="永乐大典残卷_page82.html">82</a><a href="永乐大典残卷_page83.html">83</a><a href="永乐大典残卷_page84.html">84</a><span class="current-page">85</span><a href="永乐大典残卷_page86.html">86</a><a href="永乐大典残卷_page87.html">87</a><a href="永乐大典残卷_page88.html">88</a><a href="永乐大典残卷_page89.html">89</a><a href="永乐大典残卷_page90.html">90</a><span>...</span><a href="永乐大典残卷_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
