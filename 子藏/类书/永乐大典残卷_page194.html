<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 194 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 194 页/共 331 页</h1>
    <div class="content">　　【五代薛史】
　　《安彦威传》：高祖谓彦威曰；“国之所保，唯信与义。朕昔年危蹙，与并州契丹以义援我，我当以信报义，故勉而持之。边隅诸蕃，征求不足，闻卿竭力供亿，屈节事之，善莫大焉。”彦威对曰：“陛下以四海之尊，为苍生之故，犹卑辞厚币以继其好，区区微臣，何屈节之有也。”高祖喜，赐上尊酒。寻除开府仪同三司，兼侍中。
　　【续通鉴长编】
　　宰臣吕蒙正中风，御劳问，及赐名药，上尊酒。
　　【元史】
　　《王构传》：构擢淮东提刑按察副使，召见便殿，亲授制书，赐上尊酒以遣之。
　　上尊福酒
　　【新唐书】
　　《礼乐志》：太祀进熟毕，太祝各以爵酌上尊福酒合置一爵，持爵授侍中以进。皇帝再拜受爵，跪，祭酒，啐酒，奠爵、俯伏兴。
　　赐缥醪酒
　　【北史】
　　《崔浩传》：魏帝与浩谈《论语》至中夜，帝赐浩缥醪酒十斛，水精戎监一两，曰：“朕味卿言，若此盐酒，固与卿同其味也。”
　　赐银钟酒
　　【续世说】
　　宋文帝与萧思话登钟山北岭，中道有盘石清泉，上使思话于石上弹琴，因赐以银钟酒。曰：“相尝有松石间意。”
　　赐银壶酒
　　【南史】
　　《齐高帝纪》：帝迁南兖州剌史，加督五州，督北讨。明帝嫌帝非人臣相。而人间流言，帝当为天子，明帝愈以为疑。遣冠军将军吴喜，留军破釜，自持银壶酒，封以赐帝。帝戎出迎，惧鸩不敢饮，将出奔，喜告以诚，先饮之。帝即酌饮之，喜还，明帝意乃悦。
　　赐银杯酒
　　【新唐书】
　　《元万顷传》：胡楚宾，秋浦人。属文敏甚，必酒中然后下笔。高宗命作文常以金银杯酉斗酒饮之，文成取赐焉。家居率沉饮无留贿，费尽复入，得赐而出，类为常。
　　赐金杯酒
　　【隋书】
　　《樊子盖传》：大业十年，子盖进爵为济公，后与苏威，宇文述，陪宴积翠亭。帝亲以金杯属子盖酒，曰：“良嘉谋，俟公后动。”即以此杯赐公，用为永年之瑞，并绮罗百匹。
　　【唐书】
　　《列传》：高宗时，右史胡楚宾性重慎能属文，高宗尝命作文，以金银杯酉斗酒饮之。文成取赐焉。及出，未尝语禁中事，人及其醉问之，亦熟视不答。
　　赐金碗酒
　　【唐摭言】
　　王源中，文宗时为翰林承旨学士。暇日与诸昆季蹴于太平里第。球子击起，误中源中之额，薄有所损。俄有急召，比至上讶之，源中具以上闻。上曰：“卿大雍睦。”遂赐酒两盘，每盘贮十金碗，每碗容一升许。宣令并碗赐之，源中饮之无余，略无醉态。
　　【南郡新书】
　　王源中，字正蒙，在内署嗜酒，当召对，方沉醉不能起。及醉醒，同列告之。源中但怀忧惕，殊无悔恨。他日又以醉，不任赴召，遂不得大用，以眼病求免所职。开成三年十一月，死于郓州节度使，又曾赐酒十金瓯，酒饮皆尽，瓯亦随。赐金卮酒
　　【元史】
　　《速哥传》：太宗命使金，觇其虚实，及见金主，曰：“天子念尔土地日狭，民力日疲，故遣我致命。”谒者令下拜，速哥曰：“我大国使为尔屈乎？”金主壮之，取金卮饮之酒，曰：“归语汝主，必欲加兵，敢率精锐以相周旋，岁币非所闻也。”速歌饮毕，怀金卮归献。帝喜曰：“我得金于汝手中矣。”复以赐之。
　　赐一杯酒
　　【北齐书】
　　段韵，尤啬于财，虽亲戚故旧，略无施与。其子深尚公主，并省丞郎在家，佐事十余日，事毕辞还，人唯赐一杯酒。
　　赐以卮酒
　　【太平御览】
　　沛公因项伯见项羽，羽留沛公饮。项庄入以剑舞，欲因击沛公。张良至军门见樊哙，曰：“甚急。”哙即带剑拥盾入军门，披帷西向而立，目视项王。项王按剑而跽曰：“客何为者？”良曰：“沛公参乘樊哙也。”王曰：“壮士，赐之卮酒与斗卮酒。”樊哙饮之。王曰：“赐之彘肩。”则一生彘肩，哙覆盾于地，拔剑切而啖之。王曰：“壮士能复饮乎？”曰：“臣死且不避，卮酒安足辞。”
　　【隋书】
　　《杨义臣传》：炀帝嗣位，汉王谅作乱并州。时代州总管李景为汉王将钟葵所围。诏义臣率马步二万，夜出西陉，迟明行数十里，钟葵觇见义臣兵少，悉众拒之。钟葵亚将王拔骁勇，每以数骑陷阵。义臣患之，见杨思恩气貌雄勇，顾之曰：“壮士也。”赐以卮酒。思恩望见拔立于阵后，拔觞于地，策马赴之，再往不克。
　　【书林事类】
　　何武为郡吏时，事太守何寿。寿知武有宰相器，故厚之。后寿为大司农，其兄子为庐江长史。时武为杨州剌史，奏事在邸，而寿兄子适长安，寿为具召武弟，显及故人。酒酣，见其兄子曰：“此子杨州长史，材能驽下，未鲁省见。”显等甚惭，退以谓武，武曰：“刺史古之方伯，上所以委任一州表率也。职在进善退恶，吏治行有茂异，民有隐逸，乃当召见，不可以所私问。”显强之不得已，召见赐卮酒。
　　【龙虎山志】
　　高士，陈义高，闽人。至元丁丑，与其师张大宗师居大都。初侍裕皇，继徒晋王镇北边。成宗登极，王入朝，上赐义高卮酒劳曰：“卿从王累年无劳乎？”对曰：“得从亲王游，岂敢告劳。”
　　赐大钟酒
　　【资治通鉴】
　　《后梁均王纪》：贞明四年，胡柳之战，晋李嗣源与李从珂相失，见晋军桡败，不知王所之。或曰：“王以北渡河矣。”嗣源遂乘冰北渡，将之相州。是日从珂、从王夺山，晚战皆有功。甲子，晋王进攻濮阳，拔之。李嗣源知晋军之捷，复来见王于濮阳，王不悦曰：“公以吾为死邪，渡河安之。”嗣源顿首谢罪，王以从珂有功，但赐大钟酒以罚之，自是待嗣源稍薄。
　　赐群臣酒
　　【刘向说苑】
　　楚庄王赐群臣酒，烛灭有引美人衣者，美人援绝其缨，告王。王曰：“赐人酒醉，乃显妇人之节，吾不取也。”乃命左右勿上火，凡与寡人饮不绝缨者，不尽欢也。群臣遍绝缨，而后举火。后与晋战，引美人衣者五，合以报庄王。
　　【事文类聚】
　　《季颀绝缨歌》楚王燕客章华台，章华美人善歌舞。玉颜艳艳空相向，蒲堂目逆不得语。红烛灭，芳酒阑，罗衣半醉春夜寒。绝缨解带为一欢，君王赦过不之罪。暗中珠翠鸣珊珊，始爱贤，不爱色。青蛾买死谁能识，果却三军全社稷。
　　赐太子酒
　　【姬侍类偶】
　　王隐《晋书》：晋贾后召愍怀太子入朝，置于别室。遣婢陈舞，赐太子酒三升，太子辞不能饮，舞逼之曰：“不孝也。天赐汝酒而不饮，中有恶物耶。”太子不得已，强饮遂大醉。
　　赐妒妻酒
　　【类说】
　　兵部尚书任瑰，太宗赐宫女二人皆国色。妻柳氏妒，烂二女发秃尽。上令赉胡摒酒，赐云“饮之立死，尔后不妒不须饮，若妒即饮之。”柳氏拜敕曰：“妾与瑰结发夫妻，俱出微贱，遂致荣官，瑰今多内嬖，诚不如死。”饮尽覆被睡，醒了无他故。帝谓瑰曰：“人不畏死，不可以死恐。朕尚不能禁，卿其奈何？”其二女令别宅安置。
　　赐国子监酒
　　【宋史】
　　《本纪》：建隆三年六月，赐酒国子监。
　　【清波杂志】
　　元丰间，驾幸国子监出起居有旨，人赐酒二升。诸齐往往置以益之，曰：“奉圣旨得饮。”遂自肆，致有乘醉登楼击鼓者，回是遇赐酒即拘卖，以钱均给，以是知自昔国学有酒禁也。
　　赐刘钅长酒
　　【类说】
　　刘钅长性巧，自结真珠鞍勒为戏龙之状。太祖曰：“移此以勤民政，不亦善乎？”钅长在国中，多置鸩以毒臣下。太祖幸讲武池，从官未集，钅长先至，诏赐卮酒，钅长疑之，捧杯泣曰：“臣违拒朝廷，罪在不赦。陛下即待臣以不死，愿为大梁布衣，观太平之盛。”太祖曰：“朕推赤心于人腹中，安有此事。”取酒自饮，别酌赐钅长。钅长惭顿首谢。后陈洪进自漳泉归阙，钱由吴越来朝，江南后主与钅长同列，钅长因侍宴，自言臣于数人中，率先归朝。愿得持挺为诸国降王之长，太祖大笑。
　　赐学士酒
　　【古今事通】
　　玄宗置麴精潭，砌以银砖，泥以石粉。贮三辰酒一万车，以赐当制学士等。
　　【江南余载】
　　元宗大宴，命赐翰林学士汤悦巨觥，悦辞以醉。上曰：“不饮则宜倾于怀中也。”悦应声而倾之，上为之大笑。
　　赐妇人酒
　　【元史】
　　《耶律留哥传》：妻姚里氏，携次子善哥，铁哥，从子塔塔侃，见帝于河西阿里湫城。帝曰：“健鹰飞不到之地，尔妇人乃能来耶。”赐之酒慰劳甚至。
　　赐灞水酒晏元献公
　　【类要】
　　《郭子仪传》曰：大历八年春，正月晦日，赐子仪桑落火炙酒八瓮，灞水酒两杯。
　　赐河东酒
　　【太平御览】
　　刘藻，字彦先。父宗之，庐江太守，涉猎郡籍，美笑谈，善与人交，饮酒至一石不乱。藻为平东别将，辞于洛水之南。孝文曰：“与卿石头相见。”藻对曰：“臣虽才非古人，度亦不留贼虏。而陛下取当酾曲阿之酒，以待百姓。”帝大笑曰：“今未至曲阿，且以河东数石赐卿。”
　　赐南库法酒
　　【耆旧续闻】
　　故事。洛阳贡花到，例赐馆职花百朵，并赐南库法酒。
　　【墨庄漫录】
　　故事。西京每岁贡牡丹花，例以一百枝，及南库酒，赐馆职。韩子苍去国后，尝有诗云：“忆将南库公供酒，共尝西京敕赐花。白发思春醒复醉，岂知流落在天涯。”
　　赐御酒
　　【五代史】
　　《后周太祖纪》：帝自河中，班师入朝，汉帝命升阶抚劳，酌御酒以赐之，锡赉优厚。翌日，汉帝议尝勋，欲兼方镇，帝辞之，乃止。
　　宣赐御酒
　　【荃翁贵耳】
　　秦会之一日瞻高庙，天颜不悦，奏云：“何事上劳圣虑？”上云：“郊祀匹帛缺五百万支散。”“臣当为陛下任此事。”一日奏云：“乞禁中赐臣酒四金壶。”将某日宣赐秦约张，韩二将议事。自朝至午未间，未得谒入，但见中使传宣御酒来，惊惑移时。秦与张，韩进不发一语，忽云御前赐酒，同饮一杯。张、韩，奉卮战灼不敢饮，秦先取酒饮一勺，少定云：“主上要与二将各假一千万缗奉郊祀。毕后，拨赐。张韩奉令，奏知高庙得旨，止假五百万缗。
　　诏赐醪酒
　　【宋史】
　　《孝义传》：成象以《诗》《书》训授里中。事父母以孝闻，母病割股肉食之。诏赐束帛，醪酒。
　　面赐药酒
　　【梦溪笔谈】
　　王文正太尉，气赢多病，真宗面赐药酒一注瓶，令空腹饮之，可以和气血，辟外邪。文正饮之，大觉安健，因对称谢。上曰：“此苏合香酒也。每一斗酒以苏合香九一两同煮，极能调五脏，却腹中诸疾。每胃寒夙兴，则饮一杯。”因各出数杯赐近臣，自此臣庶之家皆仿之。苏合香丸盛行于时，此方出广济方，谓之白术丸，后人亦编入千金外台，治疾有殊效。余于良方叙之甚详，然昔人未知用之。《钱文僖公集?箧中方》：苏合香丸，此药本出禁中祥符中，尝赐近臣，即谓此也。
　　日赐尊酒
　　【宋史】
</div>
    <div class="pagination">
<a href="永乐大典残卷_page193.html">上一页</a><span>...</span><a href="永乐大典残卷_page189.html">189</a><a href="永乐大典残卷_page190.html">190</a><a href="永乐大典残卷_page191.html">191</a><a href="永乐大典残卷_page192.html">192</a><a href="永乐大典残卷_page193.html">193</a><span class="current-page">194</span><a href="永乐大典残卷_page195.html">195</a><a href="永乐大典残卷_page196.html">196</a><a href="永乐大典残卷_page197.html">197</a><a href="永乐大典残卷_page198.html">198</a><a href="永乐大典残卷_page199.html">199</a><span>...</span><a href="永乐大典残卷_page195.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
