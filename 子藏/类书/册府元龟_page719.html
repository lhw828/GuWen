<!DOCTYPE html>
<html>
<head>
    <meta charset="UTF-8">
    <title>册府元龟 - 第 719 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 719 页/共 736 页</h1>
    <div class="content">    十二月壬辰对新罗渤海南诏羊可昆明等使于麟德殿宴赐有差。
    长庆元年二月辛卯以九姓回鹘毗伽保义可汗薨辍朝三日仍令诸司三品以上官就鸿胪寺吊其使者。
    四月庚辰命宰臣等於侍中厅宴吐蕃使。
    二年正月壬子对渤海使者於麟德殿宴赐有差。
    六月丁卯吐蕃遣使来朝召对於麟德殿宴赐有差八月壬午对吐蕃使者五十人於麟德殿宴赐有差九月戊子朔宴吐蕃使论悉喏等十五人於中书省敕曰：蕃客等皆远申朝聘节遇重阳宜共赐钱二百贯以充宴赏仍给太常音乐丁巳对阴山府沙ヌ突厥兵马使朱邪执宜等於麟德殿仍赐官告锦采银器。
    十月壬子对回纥使者於麟德殿宴赐有差。
    敬宗宝历元年六月丁亥命品官田务丰领国信十二车使回鹘可汗及太和公主。
    文宗太和元年正月辛亥麟德殿对归国吐蕃新罗使宴赐有差。
    四月癸巳御麟德殿对渤海使者十一人宴赐有差十一月甲寅麟德殿对南诏契丹使宴赐有差。
    二年正月乙亥对归国南诏使及入朝室韦于麟德殿宴赐有差。
    八月丙子对入朝回鹘安宁四十人於麟德殿宴赐有差。
    十二月己卯渤海新罗室韦契丹南诏皆遣使朝贡并诏对于麟德殿宴赐有差。
    五年三月己亥朔新罗国王检校太尉金彦薨废朝。
    六年正月麟德殿对南诏羊可宴赐有差。
    二月丙辰麟德殿对入朝吐蕃论董渤藏等一十九人。又对渤海王子大明俊等六人宴赐有差。
    七年正月甲午麟德殿对羊可刺史宗士方等四人甲寅麟德殿对归国南诏蛮王丘铨等二十二人於内亭子赐食赐物有差。
    二月己卯麟德殿对归国颊藏等一十九人渤海王子大光晟等六人羊可刺史赵伦等四人昆明摩弥叔敬等七人宴赐有差。
    三月庚戍麟德殿对归国回鹘李义节等一十九人宴赐有差。
    四月辛酉以九姓回鹘可汗薨废朝三日仍令诸司文武三品尚书省四品已上官就鸿胪寺吊其使者十二月庚戍对室韦大都督阿朱等二十人羊可刺史谢闻台等二十人颁赐有差。
    八年正月庚午麟德殿对南诏及室韦奚契丹羊可等使颁赐有差。
    开成元年十二月壬子新罗国质子试光禄卿赐紫金鱼袋金允夫进状称本国王命臣入朝充质二十六年餮矣。三蒙改授试官再当本国宣慰及册立等副使准往例皆蒙特授正官遂授武成王庙。
    二年正月癸巳上御麟德殿对贺正南诏洪龙军三十人渤海王子大明俊等一十九人宴赐有差。
    二月癸卯赐奚丹室韦等告身八十九通。
    六月甲寅赐宿卫新罗金忠信等锦采有差。
    三年二月辛卯上麟德殿对入朝南诏羊可契丹奚室韦渤海等各赐锦采银器有差。
    四年正月御麟德殿对入朝贺正南诏赵酋莫等三十七人赐官告并锦采银器金银带衣服等有差武宗开成五年正月即位十二月御三殿对归国南诏等十六人。
    会昌元年七月癸巳敕赐盟没斯姓李名全忠制曰：昔项伯归义奉春建策赐之刘氏列在汉宗爰宠茂勋抑惟前典盟没斯等代雄沙漠勇冠天山早称良将之才当佩名王之绶附于绝塞岁已再期秉是一心竟全大义今则解其毳服始列牙旗自我加恩益闻励节骥登吴坂感顾ツ以长鸣剑出丰城繇拂拭以增焕。又以右北平太守李广北狄避之号为飞将军顾其苗裔颇在龙庭美瓜瓞之所兴因而命氏贵棣萼之方к当使同荣夫思在无邪忠为令德嘉其立志用以锡名尔宜念之无替休命。又以回鹘内宰相受耶勿充归义军副使兼赐姓名制曰：自古制军必在佐贰逮至汉氏亦循旧章既得将才俾参戎政实资谋策用正纪纲受邪勿往在龙廷尝为贵相乘其乖乱遂拔迹於殊邻加以怀柔竟归心於上国而。又推诚所奉果协良图每获异谋必来献款旋观深志可谓竭忠昔戎狄请和全繇孟乐呼韩帅服始自秩訾言念茂功所宜异等因其请族锡以嘉名汉赐宅侯尚采祭天之义魏亲程昱用畴捧日之心宠以貂冠於礻卑校服兹新命宜保厥终可检校右散骑常侍兼归义军副使仍赐姓受名弘顺。
    十一月帝御麟德殿见室韦大首领督热论一十五人赐物有差。
    二年九月幽州节度使张仲武奏契丹新立屈戍等契丹旧用丹之印为文。
    十二月御麟德殿引见室韦大首领督热论一十五人宴赐有差。
    六年正月南诏契丹室韦渤海羊可昆明等使并朝于宣政殿对於麟德殿赐食於内亭子仍赉锦采器皿有差。
    懿宗咸通元年正月御紫宸殿受朝对室韦使。
    昭宗天元年六月佛齐国入朝使满诃粟可宁远将军。
    梁太祖开平二年正月渤海国朝贡使殿中少令崔礼光已下各加爵秩并赐金帛有差。
    三年八月戊寅御文殿召契丹朝贡使昌鹿等五十人对见群臣以远蕃朝贡称贺罢赐昌鹿以下酒食於客省赉银帛有差。
    九月癸卯赐契丹朝贡使曷鲁押进将军污鹿副使夫达通事王梅落及首领等银绢有差。
    乾化元年十一月丙午以回鹘都督。《周易》言为右监门大将军同正地略李麦之石寿儿石论斯并左千牛卫将军同正李屋列殊安盐山并右千牛将军同正吐蕃温末首领杜论没悉伽杜论心并左领军卫将军同正温末苏论乞禄论右领军卫将军同正癸未回鹘入朝僧凝卢宜李思宜延钱等并赐紫衣还蕃。
    二年闰五月戊申诏以分物银器赐渤海进贡首领以下遣还其国庚申け末首领热逋钵督崔延没相等并授银青光禄大夫检校太子宾客遣还本部。
    後唐庄宗同光元年十一月丁巳新罗国王朴英遣仓部侍郎金乐录事参军金幼卿朝贡赐物有差。
    二年四月戊寅新罗朝贡使授朝散大夫守仓部侍郎赐紫金鱼袋金岳为朝议大夫试卫尉卿。
    五月庚申赐渤海朝贡使大元让等分物有差。
    八月渤海朝贡使王侄学堂亲卫大元谦可试国子监丞。
    十一月庚寅以黑水国朝贡元儿为归化中郎将。
    三年五月乙卯以渤海国入朝使政当省守和部少卿赐紫金鱼袋裴ギ可右赞善大夫。
    明宗天成二年三月乙卯以新罗国权知康州事王逄规为怀化将军新罗国前登州都督府长张希岩新罗国登州知後官本国金州司马李彦谟并可检校右散骑常侍庚午以新罗国入朝使中散大夫兵部侍郎赐紫金鱼袋张芬可检校工部尚书副使兵部郎中赐绯鱼袋朴术洪可兼御史中丞判官仓部员外郎赐绯鱼袋李忠式可兼侍御史。
    四月新罗国康州遣使林彦朝贡对於中兴殿赐物有差。
    八月昆明大鬼主罗殿王普露静王九部落各差使。若土等随清州八郡刺史宋朝化等一百五十三人来朝各赐等第官告缯帛锦衣银器放还蕃。
    九月壬申契丹差梅老滑骨以下进奉各有颁赐。
    十二月宣飞胜指挥使安念德使於契丹赐契丹主锦绫罗三百五十疋金花银器五百两宝装酒器一副其母绣被一张宝装缨络一副。
    三年正月己酉契丹主阿保机妻差使送前振武副使刘在到行阙赐在金钱帛银器金带铺陈毡褥甚厚甲子契丹使秃悲梅老以下五十人进奉仍各赐锦衣银带束帛有差宣散指挥使奔托山押国信赐契丹主妻契丹指挥使郭知琼归国锡赉加等戊辰敕以吐蕃野利延孙等六人并可怀远将军回鹘米里都督等四人并可归德将军。
    二月甲午敕吐浑宁朔奉化两府都知兵马使捡校司徒李绍鲁可授光禄大夫捡校太保竭忠建策兴复功臣吐浑宁朔府都督检校工部尚书赫连公德可金紫光禄大夫检校右仆射赐忠义正卫功臣。
    五月辛未回鹘使辞於便殿赐赉有差。
    九月甲申吐蕃回纥入贡使放还蕃赐锦衣缯帛有差壬辰吐蕃使阎萨罗等三人并可归化司戈回纥使罗婆都督可归化司阶。
    十月甲子差春州刺史米海金押国信赐契丹王及回使梅老秀里等辞赐物有差。
    十二月壬戌吐蕃{薛女}王子拨毡可归德郎将首领十人并授归化司戈。
    四年正月壬辰回鹘入朝使掣拨都督等五人并可怀化司戈。
    七月乙酉以渤海国前入朝使高正词为太子洗马八月乙巳黑水朝贡使骨至来可归德司戈癸亥北京奏葬摩尼和尚摩尼回鹘之佛师也。先自本国来大原少尹李彦图者武宗时怀化郡王李思忠之孙也。思忠本回鹘王子盟没斯也。归国锡姓名关中大乱之後彦图挈其族归太祖赐宅一区宅边置摩尼院以居之至是卒。
    长兴元年正月敕河西党项蕃官来万德可怀化司戈馀如故。
    十二月以党项折家族五镇都知兵马使折文政检校仆射以党项薄备家族都督薄备撒罗检校尚书二年十一月戊申以吐蕃首领掇里忙布蔺毡并为归德司戈。
    三年正月渤海回鹘顺化可汗吐蕃各遣使朝贡凉州奏将吏有状请朝廷命帅兼进方物诸蕃使各赐物有差。
    三月丙申回鹘朝贡使都督拽祝为怀化将军副使印安勤怀化郎将监使美梨怀化司候判官裴连儿怀化司阶己亥以吐蕃朝贡使左厢首领右千牛卫将军同正野利闾心为归德大将军右厢首领{饯}心为怀化郎将中厢首领李琪读归利司候重都督对儿六突儿鸡并为归德司阶。
    五月契丹入朝使绣骨梅里辞归蕃赐分物鞍马锦袍银带。
    七月诏特进检校太保使持节玄菟州都督上柱国高丽国王建妻河东柳氏可封河东郡夫人高丽入朝使太相王儒奏请也。
    十一月吐蕃朝贡使辞人赐虎皮一张皆披虎皮拜谢委身婉转落其毡帽见乱如蓬帝笑之不已四年七月癸巳回鹘遣都督李米等三十人来朝进白鹘一联帝召对於广寿殿厚加锡赉仍命解放其鹘。
    闵帝应顺元年正月赐回鹘入朝摩尼八人物有差闰正月瓜州入贡牙将唐进沙州入贡梁行通回鹘朝贡安摩诃等辞各赐锦袍银带物有差。
    废帝清泰二年八月乙亥回鹘朝贡使密录都督陈禄海为怀化郎将副使达奚相温为怀化司阶监使屈蜜录阿拨为归德司戈判官安均为怀化司戈。
    三年正月庚午以高丽朝贡使王子太相王规检校尚书右仆射副使广评侍郎崔儒试将作监其节级三十馀人并授司戈司阶。
    二月戊辰以吐浑宁朔奉化两府留後检校尚书左仆射李可久超授检校司徒其副使检校工部尚书赫连海龙可检校尚书左仆射其两府大夫李铁匮可检校右仆射可久海龙铁匮皆吐浑白姓赫连部落前朝赐姓巳已以熟吐浑左厢都指挥使李全福右厢赫连撒滥并可怀化司阶指挥使党海甲公奴梁康全王堂九高骨吐山党公政贞福康息力慕容于谷李海全李冬山两府都评事梁戛根啜等并可怀化司戈吐浑指挥使党纥<У辛>秦公达慕容葛礼并可怀化司戈皆吐浑两府白赫连之将校也。晋高祖天福二年春故契丹人皇王归葬辍视朝三日。
    十一月诏赐北朝曷鲁相公聂相公幽州赵思温缯帛器皿以前屯瀛州援王师讨魏故也。
    三年五月回鹘朝贡使都督翟全福并肃州甘州专使僧等归本国赐鞍马银器缯帛有差。
    十一月授于阗国进奉使检校太尉马继荣镇国大将军副使黄门将军国子少监张再通试卫尉卿监使殿头承旨通事舍人吴顺规试将作少监回鹘使都督李方金归义大将军监使雷福德顺化将军。
    汉隐帝乾元年七月以回鹘入朝贡使李握为归德大将军副使安铁山监使太相温并为归德将军判官翟毛哥为怀化将军于阗入朝使王知铎检校司空副使张文达检校右仆射监使刘行立捡校兵部尚书判官秦元保检校左仆射并放还蕃。
    周太祖广顺元年二月癸丑寒食节太祖出玄化门至浦池设御幄遥拜诸陵宣召契丹使袤骨支回鹘都督赐酒食未时还宫己未袤骨支辞赐衣着五十疋银器二十两采二十疋。又赐从人各采三十疋。
    世宗显德五年甲午诏赐回鹘达怛国信物有差六年正月壬子高丽国王王昭遣其臣王子佐丞王兢佐尹皇甫魏光等来进名马及织成衣袄弓剑器甲等赐兢等龙衣银带器币有差。
    十一月壬戍占城国进奉使蒲河散金婆罗等辞各赐分物有差仍令赍金银器千两缯采十及细甲名马银鞍勒等就赐本国主释利因。
    ●卷九百七十七
    ○外臣部　降附
    天生四夷以御魑魅故前代圣王羁縻勿绝禽兽而畜之盖以为中国之屏蔽也。然或︹或弱忽往忽来。故曰：弱则卑服︹则骄孽斯其天性亦在御之而已自汉已来乃有乡慕风教震惧威烈因其衰弱相率内附而乃招谕之以礼申於抚纳怀柔之以德厚其存恤以至张官置吏设亭筑塞锡之以衣冠印绶振之以缯絮菽粟因以弭兵息役开疆拓土斯皆得来远之道达御戎之要者焉。
    汉高祖十一年立南粤王使陆贾即授玺绶（即就也。就其所居而立之）佗稽首称臣。
    孝惠三年七月南粤王佗称臣奉贡（是时辽东太守约朝鲜王满为外臣保塞外蛮夷毋使盗边境）。
    文帝元年大中大夫陆贾使南粤赐尉佗书佗顿首谢愿长为藩臣，於是下令国中曰：吾闻两雄不俱立两贤不并世汉皇帝贤天子自今以来去帝制黄屋左纛因为书称蛮夷大长老夫臣佗昧死再拜上书皇帝陛下老夫故粤吏也。高皇帝幸赐臣佗玺以为南粤王使为外臣时内贡职（言以时翰入贡职）孝惠皇帝即位义不忍绝所以赐老夫者厚高后自临用事近细士用谗臣（细士犹言小人也。）别异蛮夷出令曰：毋予蛮夷外粤金铁田器马牛羊（言非中国故云：外粤）即予之牡毋予牝（虑其蕃息也。）老夫处辟马牛羊齿已长（辟读曰僻齿已长谓老也。）自以祭祀不修有死罪使内史蕃中尉高御史平凡三辈上书谢过皆不反。又风闻老夫父母坟墓已坏削兄弟宗族已诛论（风闻闻风声）吏相与议曰：今内不得振於汉外亡以自高异（振起也。）故更号为帝自帝其国非敢有害於天下高皇后闻之大怒削去南粤之籍使使不通老夫窃疑长沙王谗臣故敢发兵以伐其边。且南方卑湿蛮夷西有西瓯其众半羸（羸谓劣弱也。）南面称王东有闽粤其众数千人亦称王西北有长沙其半蛮夷亦称王（言长沙之国半衤集蛮夷之人）老夫故敢妄窃帝号聊以自娱老夫身定百邑之地东西南北数千万里带甲百万有馀然北面而臣事汉何也。不敢背先人之故老夫处粤四十九年于今抱孙焉然夙兴夜寐寝不安席食不甘味目不视靡曼之色耳不听钟鼓之音者以不得事汉也。今陛下幸哀怜复故号通使事汉如故老夫死骨不腐改号不敢为帝矣。谨北面因使者奉献。
    景帝时（史不书年）西羌研种留何率众人求守陇西塞，於是徙留何等於狄道安故至临洮氐道羌道县。
    武帝建元三年秋闽粤发兵围东瓯东瓯人告急天子遣中大夫严助发会稽郡兵浮海救之汉兵未至闽粤引兵去东粤请举国徙中国乃悉兴众处江淮之间。
    元朔元年三月东夷君南闾等口二十八万人降以为苍海郡。
    元狩二年秋匈奴昆邪王杀休屠王并将其众合四万馀人来降置五属国吕（古以字）处之吕其地为武威酒泉郡是时骠骑将军霍去病（骠音频妙切）将兵击匈奴右地多斩首虏获休屠王祭天金人复西过居延攻祁连山大克获，於是单于怨昆邪休屠居西方多为汉所破召其王欲诛之昆邪休屠恐谋降汉休屠王後悔昆邪王杀之并将其众降汉。
    元鼎五年五月谏议大夫终军使者安国少季使南粤是时南粤王兴年少太后つ氏中国人国人多不附太后恐乱起亦欲倚汉威劝王及幸臣求内属即因使者上书请比内诸侯三岁一朝除边关，於是天子许之赐其丞相吕嘉银印及内史中尉太傅印馀得自置（丞相内史中尉太尉之外皆任其国自选置不受汉之印绶）除其故黥劓刑用汉法诸使者留填抚之（填音竹刃切）。
    六年春既平南粤时苍梧王赵光与粤王同姓闻汉兵至降为随桃侯及粤揭阳令史定降汉为安道侯（揭音羯南海县）粤将毕取以军降为侯（粤将姓毕名取也。功臣表属南阳音来切）粤桂林监居翁（桂林部监也。姓居名翁）谕告瓯骆四十馀万口降为湘城侯。
    元封二年壬子发巴蜀兵击灭劳深靡莫（二国名）以兵临滇王始首善以故弗诛（言初始以来常有善意）滇王离西夷（言东乡事汉）滇举国降请置吏入朝，於是以为益州郡赐滇王王印复长其民（为之长帅）。
    宣帝地节中匈奴前所得西辱居左地者（辱匈奴种辱音奴独切）其君长以下数千人皆驱畜产行与瓯脱战所战杀伤甚众遂南降汉。
    神爵二年五月羌。若零离留。且种儿库（。且音子闾切）共斩先零大豪犹非杨玉首（犹非及杨玉二人也。一作酋非）及诸豪弟泽阳雕良儿靡忘皆帅煎巩黄羝之属四千馀人降汉初置金城属国以处降羌是年秋匈奴大乱日逐王先贤拈将人众万馀来降初先贤拈父左贤王当为单于让狐鹿姑单于许立之国人以故颇言日逐王当为单于日逐王素与握衍朐单于有隙即率其众数万骑归汉。
    五凤二年十一月匈奴呼累单于帅众来降（古速字累音力追切）。
    甘露三年春呼韩邪单于为郅支所破遂称臣来朝月馀单于自请愿留居光禄塞下（徐自为所筑者也。）有急保汉受降城（保守也。於此自守也。）汉遣长乐卫尉高昌侯董忠车骑都尉韩昌将骑万六千。又发边郡士马千数送单于出朔方鸡鹿塞（在朔方窳潼县北）诏忠等留卫单于助诛不服。又转边米Я（Я乾饭也。音备）前後三万四千斛给赡其食。
    成帝时（史不书年）匈奴左伊秩訾为呼韩邪画计归汉竟以安定其後或谗伊秩訾自伐其功尝鞅鞅（伐谓矜其功力）呼韩邪疑之左伊秩訾惧诛将其众千馀人降汉。
    後汉光武建武元年复置护羌扌交尉官初白马氐人悉附陇蜀及隗嚣灭其酋豪仍背公孙述降汉陇西太守马援上复其王侯君长赐以印绶。
    十二年九月真徼外蛮夷张游率种人内属。
    十三年七月广汉塞外白马羌豪楼登等率种人五千馀户内属。
    二十年秋东方韩国人率众诣乐浪内附（东方有辰韩马韩谓之三韩国也。）。
    二十三年十月高句丽率众人诣乐浪内属是月匈奴奠日逐王比率部曲遣使诣西河内附（先是二十二年单于舆死子左贤王乌达候立为单于复死弟左贤王蒲奴立为单于比既呼韩邪单于之孙不得立密遣汉人郭衡奉匈奴地图二十三年诣西河太守求内附）。
    二十四年春八部大人共议立比为呼韩邪单于以其大父尝依汉得安故欲袭其号，於是款五原塞愿永为藩蔽御北虏帝用五官中郎将耿国议乃许之其冬比自立为呼韩邪单于。
    二十五年乌丸大人郝。且等九千馀人帅众诣阙封其渠帅为侯王者八十馀人使居塞内布列辽东属国辽西右北平渔阳广上谷代郡雁门太原朔方诸郡界招来种人给其衣食置校尉以领护之遂为汉侦备击匈奴鲜卑。
</div>
    <div class="pagination">
<a href="册府元龟_page718.html">上一页</a><span>...</span><a href="册府元龟_page714.html">714</a><a href="册府元龟_page715.html">715</a><a href="册府元龟_page716.html">716</a><a href="册府元龟_page717.html">717</a><a href="册府元龟_page718.html">718</a><span class="current-page">719</span><a href="册府元龟_page720.html">720</a><a href="册府元龟_page721.html">721</a><a href="册府元龟_page722.html">722</a><a href="册府元龟_page723.html">723</a><a href="册府元龟_page724.html">724</a><span>...</span><a href="册府元龟_page720.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
