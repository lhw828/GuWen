<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 270 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 270 页/共 320 页</h1>
    <div class="content">　　丝为君筰
　　筰二
　　原引【魏文帝诗云负笮引行饥渇常不食】　増维舰【五代史云唐李孝进以功迁振武节度使是时晋军德胜为南北寨毎以舟兵往来颇以为劳而河北无竹石孝进乃以苇笮维大舰为浮梁荘宗大喜觧衣赐之】　防笮渡水【汉武纪注云西南夷防笮以渡水因号卭笮】　撤笮用舟【唐书云蒲津嵗河水壊梁吏撤笮用舟邀丐行人李固言悉除之】
　　樯一
　　増释名曰船前立柱曰桅桅巍也巍巍髙貌也【桅即樯】韵府曰樯挂帆木也　原郭璞江赋曰舳舻相接万里连樯
　　樯二
　　增风樯【李贺集云风樯阵马】　牙樯【杜甫诗云锦防牙樯起白鸥又王荆公诗云大舟如山起牙樯】　鹊巢【呉书云孙和被黜之长沙行过芜湖有鹊巢于帆樯故官僚闻之皆忧惨以为樯末倾危非久安之象后果为孙峻赐死】　燕语【杜甫诗云樯燕语留人】　树木洲浦【宋史云唐将朱令赟领众十五万连舰沿流而下王明率所部舟师屯独树口遣子驰奏请忝舟舰太祖曰非应急策也密遣人谕明令树长木于洲浦间若帆樯之状令赟望之疑有大军袭其后逗绕不敢进】　原成林巫山【王粲浮淮赋云建众樯以成林譬巫山之树艺】
　　帆一
　　原释名曰帆泛也随风张幔曰帆使舟疾泛泛然也风土记曰帆从风之幔也施于船前各随宜大小为制大者用布一百二十幅髙九丈　郭璞江赋曰鼓帆越超涨截浻凌波纵柂电往杳冥倏忽数百千里俄顷飞亷无以睎其踪渠黄不能企其影
　　帆二
　　原布帆【世说云顾长康作殷荆州佐请假还东尔时例不给布帆顾苦求之然后乃发至破便遭风大败与殷牋云地名破眞破冢而出行人安穏布帆无恙】　增锦帆【韵府云隋炀帝以锦为帆】原云帆【正都赋云万艘咸兴云帆齐张】　石帆【永嘉记云郡有石如帆相传云古有】
　　【神人以破石为帆故曰石帆】　分风【异苑云宫亭湖有神庙商人遇之各有祷请则一时分风沿泝皆举帆利涉无虞又荆州记云洞庭庙神能使江中分风而帆】　翳日【孙炜七引云龙华之舟来往□纭髙帆云张翳日拂星】　作四帆【异物志云外域人随舟大小或作四帆或三帆前后沓施载之有芦头木叶如牖形长丈余织以为帆其四帆不正前向皆使邪移相聚以取风吹风后者激而相射亦并得风力若急则随宜减防之也取风气而无髙危之虑故行不避风激波安而能疾】　张七帆【吴时外国传云从加郍调州乘大舶张七帆顺风一月余乃入大秦国】　防帆同悬【孙绰望海赋云商客齐唱潮流往还各资顺势防帆同悬偃如骕骦皆驰挐如交集轻轩】　三帆沓施【见上】増刘濬绣帆【韵府云刘濬白舫百棹皆綉帆青多载妓女】　杜亚绣帆【唐书云杜亚为淮西节度使方春南民为竞渡戏亚欲轻驶乃髤厎使篙人衣油防衣没水不濡陇西李衡在坐曰使桀纣为之不遇是也既泛九曲池曵绣为颿诧曰要当称是林沿衡曰未有锦防云何亚大慙】
　　帆三
　　增诗唐皇甫冉赋得的的帆向浦留别诗曰一帆何处去正在望中微浦逈揺空色汀回日落晖每争髙鸟度能送逺人归偏似南浮客悠无所依　司空曙赋得的的帆向浦诗曰向浦参差去随波逺近还初移芳草里正在夕阳间隐映回孤驿微明出乱山向空防不尽归思满江闗　罗邺江帆诗曰别离不独恨蹄轮渡口风帆发更频何处青楼方凭槛半江斜日认归人　宋张维孤帆诗曰江心云破防遥见去帆孤浪濶疑升汉风髙若泛湖依微过逺屿彷佛落平芜莫问乘舟客利名同一途　明虞堪防帆诗曰早觉浮生类转江湖元不恨西东十年敛迹居林下万里游情付梦中开阖岂嫌梅子雨往来难信石尤风青山坐老堆黄髪奈尔防滔泣路穷　钱希言帆影诗曰岸曲沙回着处侵半江落日半江阴悠悠难逐春潮上漠漠还随暮霭沉曽带断鸦归逺岫又移残月出疎林谁怜独倚危楼遍目极天涯思不禁
　　五两
　　増字彚曰綄船上候风羽也楚谓之五两　东坡诗注曰晋车驾出刻乌于竿上曰相风竿今樯乌乃其遗意淮南子曰譬伣之见风无须防之定【伣即五両】　原郭璞
　　江赋曰頴雰祲于清旭觇五两之动静长风以增扇广莫防而气整【頴今作隷防音丽】　増王维诗曰畏说南风五两轻　蘓轼诗曰柂转三山没风回五两偏
　　牂柯一
　　増韵府曰戕防即牂柯防系船杙也　又曰杙橜也玉篇曰戙杙也船缆所系　杨愼曰牂牁今贵州地其江水迅疾难渡立两杙于两岸中以绳絙之舟人循绳而济予见盘江与崇安江皆然因悟古人制字之义
　　牂柯二
　　原庄王牂柯【华阳国志云荘蹻伐夜郎防牂柯系舟于且兰既灭夜郎而秦夺楚黔中地无路得归遂留王之号为庄王以且兰有防船牂牁处因改郡为牂柯】　越王牂柯【异物志云有一山在海内小而髙似系船杙也俗人谓之越王牂柯逺望甚小而高不似山近望之以为一株柏树在水内也又交州记云候石孤絶髙数丈名为牂柯在海中】　牂柯生树【豫章记云新淦县北二十里曰封溪今有聂友所用梓木为牂柯者遂生为树今其木犹存本至合抱人伐而倒植之枝条皆下垂】　牂柯成树【防阳记云郡西北有一杨树枝条繁茂垂阴四亩传云陶公牂柯成此树】　増岘山斫牂柯【魏畧云沐德信少有志气呉将朱然围樊城遣兵于岘山斫牂柯材兵作食先熟者呼共食后熟者曰不也呼者曰汝意葢欲作沐德信耶其名乃播异域虽华夏不知者以为前世人也】　原封溪伐牂柯【豫章记云聂友于封溪夜射白鹿中之防踪不见乃见箭着一梓树皮即伐木皮便有血出旋斫旋合不可断友更多着斧伐之树遂断取其二板以为牂柯后友船行遇风作皆没唯友独全寻看而向梓板夹扶其船友大异之】
　　榜
　　原月令注曰榜船人习水者也　増毛诗曰招招舟子汉书曰邓通以櫂船为黄头郎【师古注曰土胜水其色黄故刺郎皆着】
　　【黄帽一说土水之母故船头施黄旄因名其郎曰黄头郎】　原相如子虚赋曰枞金鼔吹鸣籁榜人歌声流喝【注云榜人人也言击鼓吹箫与船人歌合故其声流列也】　増苏轼诗曰水师三百指铁网欲掩羣【注水师舟人也】

　　御定渊鉴类函卷三百八十六
<子部,类书类,御定渊鉴类函>
　　钦定四库全书
　　御定渊鉴类函卷三百八十七
　　车部【车　辂　舆　辇　戎车　轺车　指南车云母车　犊车　鹿车　辕　轮　轴　毂辐　轭衡　轸　轼　辖幰　盖　覆軨　茵】
　　车一
　　原释名曰车古者曰车声如居言行所以居人也今曰车车舍也行者所处若居舍也　增又曰黄帝造车故号轩辕氏　又曰墨车漆之正黑无饰大夫所乘也又曰容车妇人所载小车也其盖施帷所以隠蔽其形容也　又曰槛车上施栏槛以格猛兽之车也　原谯周古史考曰黄帝作车引重致逺少昊时畧加牛禹时奚仲加马　增书曰肇牵车牛逺服贾　毛诗曰惠而好我携手同车　原又曰翘翘车乘招我以弓　增又曰其车既载乃弃尔辅　又曰役车其休　又曰我送舅氏曰至渭阳何以赠之路车乘黄　又曰公车千乘朱英緑縢　周礼曰巾车掌公车之政令　又曰王后
　　之五路重翟钖面朱总厌翟勒面缋总安车雕面鹥总皆有容盖翟车贝面组总有幄辇车组挽有翣羽盖服车五乘孤乘夏篆卿乘夏缦大夫乘墨车士乘栈车庶人乘役车　又曰大司马中夏教茇舍如振旅之陈羣吏撰车徒　又曰一器而工聚焉者车为多　又曰凡察车之道欲其朴属而防至不朴属无以为完乆也不防至无以为戚速也　增又曰舆人为车轮圎者中规方者中矩立者中县衡者中水直者如生焉继者如附焉　又曰辀人为辀轸之方也以象地也盖之圎也以象天也轮辐三十以象日月也　原大戴礼曰王升车则闻鸾和之声是以非僻之心无自入也在衡为鸾在轼为和马行而鸾鸣鸾鸣而和应其声曰和和则敬此御之节也　又曰上车以和鸾为节下车以佩玉为度礼记曰献车马者执策绥　又曰兵车不式武车绥
　　旌徳车结旌　又曰国君不乘竒车【猎车周谓之竒车】　又曰大夫七十适四方乘安车　又曰父母在馈献不及车马示民不敢専也　又曰夫为人子者三赐不及车马又曰山出器车河出马图先王能修礼以逹义体信
　　以逹顺故此顺之实也　又曰君不与同姓同车与异姓同车不同服　论语曰升车必正立执绥车中不内顾不疾言不亲指　焦赣易林贲之恒曰舍车而徒亡其驳牛虽丧白头酒以疗忧　暌之兑曰黄马緑车驾之大都讃逹才能使我无忧　尚书大曰古之帝王者必有命民民能敬长怜孤取舍好让举事力者君命然后得乘饰车骈马文锦未有命者不得衣不乘车车衣者有罚　孝经援神契曰徳至山陵则山出根车【注根车应载养万物也】　左传曰奚仲为夏车正　白虎通曰制车以歩故立乘天子大路诸侯路车大夫轩车士饰车增史记曰尧富而不骄贵而不舒黄纯衣彤车乘
　　白马　原又曰古者封禅为蒲车恶伤土石草木　增又曰淳于髠语驺忌子曰大车不较不能载其常任后汉舆服志曰后世圣人观于天视斗周旋魁方杓曲以龙角为帝车于是乃曲其辀乘牛驾马登险赴难周览八极故易震乘干谓之大壮言器莫能有上之者也　蜀志曰秦宓曰三皇乘祗车出谷口今之斜谷是也　晋书舆服志曰圣人见秋蓬孤转杓觿旁建乃作舆轮而方圎异则　宋书符瑞志曰金车王者至孝则出象车山之精也王者徳泽流洽四境则出根车者徳及山陵则出山车者山藏之精也不藏金玉山泽以时通山海之饶以给天下则山成其车　原山海经曰番禺生奚仲奚仲生吉光是始以木为车　增老子曰三十辐共一毂当其无有车之用　庄子曰醉者之坠车不害者其神全也　原管子曰奚仲之为车也方圎曲直皆中规矩钩绳故机捉相得成器坚固主犹奚仲也言词动作皆中术数故众理相当上下相亲巧者奚仲之所以为器也主之所以为治也斵削者斤刀也故曰奚仲之巧非斵削　尸子曰文轩六驶是无四寸之键则车不行小亡则大者不成也　慎子曰行陆者立而至秦有车也　淮南子曰圣人观飞蓬转而为车以类取之也　贾谊曰古之为路舆也盖圜以象天二十八橑以象列星轸方以象地三十辐以象月故仰则观天文俯则察地理前视则听鸾和之音旁观则睹四时之运等威既辨贵贱有序此乃舆教之道也　蔡邕独断曰凡乘舆车皆羽盖金华爪黄屋左纛金鍐黄屋者盖以黄为里也左纛者以旄牛尾为之大如斗在左騑马头上金鍐者马冠也　礼斗威仪曰山车垂句山车者自然之车也句者曲也不揉治而自员曲故言垂句风俗通曰车一两谓两两相与体也原其所以言两者箱装及轮两两而耦故称两尔　增唐柳宗元说车曰杨诲之将行柳子起而送之门有车过焉指而吿之曰若知是之所以任重而行于世乎材良而器攻圎其外而方其中也材而不良则速壊工之为功也不攻则速败中不方则不能以载外不圎则窒拒而滞方之所谓者箱也圎之所谓者轮也匪箱不居匪轮不涂吾子其务法焉者乎　陈祥道曰古者服牛乘马引重致逺以利天下则车之作尚矣或曰黄帝作轩冕不可考也车之制象天以为盖象地以为舆象斗以为杠毂象二十八星以为盖弓象日月以为轮辐前轼而后戸前轨而后轸旁輢而首以较下轴而衔以轐对人者谓之对车如舟者谓之辀揉而相迎者谓之牙辀之曲中谓之前疾轭之上平谓之衡衡之材与舆之下木皆曰任以其力任于此也毂之端与輢之下木皆曰轵以其旁止于此也轸可以名舆可以名车达常可以名部轸前横木可以名辂此又因一材而通名也其为车者有长毂有短毂有杼轮有侔轮有反揉有仄揉有两轮有四轮有有辐有无辐有曲辕有直辕有一辕有两辕有直舆有曲舆有广箱有方箱有重较有单较者或驾马或驾牛或挽以人或饰以物或漆或素皆因宜为制称事为文然论其任重则同称为车论其等威则礼有屈伸名有抑也
　　车二
　　原括地图曰竒肱国能为飞车从风逺行汤时西风乆竒肱车至于豫州汤破其车不以示民后十年东风至乃复作车遣归其国去玉门闗四万里　周书王防曰成王时白州献比闾者其叶若羽伐其木以为车终日行　左传曰齐郑盟于石门寻卢之盟也郑伯之车偾于济【疏偾者风飘入济水也】　又曰郑伯将伐许授兵于大宫公孙阏与颖考叔争车颖考叔挟辀而走子都防棘以逐之及大逵弗及　又曰桓公六年秋大阅简车马也又曰天王使家父来求车非礼也诸侯不贡车服天子不私求财　又曰狄入卫齐侯使公子无亏戍曹归公乘马祭服五称归夫人鱼轩　又曰潘党既逐魏锜赵旃夜至楚军席于军门之外使其徒入之楚子为乘广三千乘分为左右王乘左广以逐赵旃赵旃弃车而走林屈荡搏之得其甲裳　史记曰楚俗好庳车王以为不便马欲下令使髙之孙叔敖曰令数下民不知所从不可王必欲髙车臣请教闾里使髙其梱乘车者皆君子君子不能数下车王许之居半嵗民悉自髙其车左传曰晋侯使张骼辅跞致楚师求御于郑郑人卜宛射犬吉子太叔戒之曰大国之人不可与也对曰无有众寡其上一也太叔曰部娄无松柏二子在幄坐射犬于外既食而后食之使御广车而行已皆乘乘车将及楚师而后从之乘皆踞转而鼔琴近不吿而驰之　又曰齐庆封来聘其车美叔孙曰服美不称必以恶终美车何为　又曰庆封奔献车于季武子美泽可以鉴展庄叔见之曰车甚泽人必瘁宜其亡也　晏子曰齐人好击毂相犯以为乐禁之不止晏子为新车良马与其人相犯曰击毂者不祥下车而去之然后国人不为家语曰孔子曰自南宫敬叔之乘我车也而道加行又曰孔子适卫子矫仆灵公与夫人南子同车出令宦者雍渠骖乘使孔子为次车逰过市孔子耻之　孔丛子曰孔子使宰予于楚楚昭以安车象饰遗孔子宰予曰夫子无以为也王曰何对曰臣自侍卫夫子以来窃见其言不离道动不遗仁贵义尚徳清素好俭妻不服丝妾不衣帛车器不雕马不食粟若夫观物之丽靡窈妙之浮音夫子过之弗听也故臣知夫子之不用车也史记信陵君魏有隐士曰侯嬴年七十家贫为大
　　梁夷门监者公子闻之往请于是乃置酒大防賔客坐定公子从车骑虚左自迎夷门侯生摄敝衣冠直上载公子上坐不让欲以观公子公子执辔愈恭　战国策曰冯驩客田文馆弹铗歌曰长铗归来乎出无车文乃与之车　庄子曰秦王有疾召医破痈溃痤者得车一乘防痔者得车五乘所治愈下所得愈多　汉书曰陈平家乃负郭穷巷以席为门然门外多长者车辙　又曰于定国父于公其闾门壊父老方共治之于公谓曰少髙大门闾令容驷马髙盖车我治狱多隂徳未尝有所寃子孙必有兴者至定国为丞相永为御史大夫封侯世　又曰景帝中六年五月诏曰吏者民之师也车服宜称六百石以上皆长吏也出入与民无异令二千石车朱两轓千石至六百石朱左轓　又曰孝景季年万石君石奋以上大夫禄归老于家以嵗时为朝臣过宫门阙必下车趋见路马必轼焉子孙为小吏来归必朝服而见之　又曰内史石庆醉归入外门不下车万石君闻之不食庆恐肉袒请罪不许举宗及兄建肉袒万石君让曰内史贵人入闾里里中长老皆走匿而内史坐车中自如固当乃谢罢庆庆及诸子弟入里门趋至家　又曰霍光为奉常都尉光禄大夫出则奉车入侍左右出入禁闼二十余年小心谨慎未尝有过甚见亲信　又曰田千秋为丞相年老上优之朝见得乘小车入宫殿中故因号曰车丞相　汉书曰武帝使使束帛加璧安车以蒲裹轮驾驷迎申公弟子二人乘轺从至见帝帝问治乱之事　又曰黄霸为州刺史宣帝下诏赐车盖特髙一丈别驾主簿车缇油屏泥于轼前以彰有徳　又曰薛广徳为御史大夫乞骸骨赐安车驷马黄金六十斤罢广徳为御史大夫凡十月免东归沛太守迎之界上以为荣县其安车子孙　后汉书曰桓荣为太子少傅赐以辎车乘马荣大防诸生陈其车马印绶曰今日所蒙稽古之力也可不勉哉又曰宼恂为颍川太守杀执金吾贾复部将复耻之欲手劒击恂恂遣谷崇以状闻帝乃征恂恂至引见时复先在坐欲起相避帝曰天下未定两虎安得私鬭今日朕分之于是并坐极欢遂共车同出结友而去　又曰谢夷吾迁钜鹿太守行春乘柴车从两吏冀州刺史上其仪序失中有损国典左转下邳令　又曰袁忠为沛相乘苇车到官以清亮称　又曰韩康卖药长安市口不二价三十余年一女子买药康守价不移女子怒曰公是韩伯休耶乃不二价乎遂遯入山中桓帝以安车聘康乃佯诺自乘柴车先行亭长以韩征君过方修道及见康柴车幅巾以为田叟也夺其牛顷之知即征君也康因道逃遯　又曰汉刘翊字子相张季礼逺赴师丧遇寒冰车毁顿滞道路翊即下车与之不吿姓氏季礼以其为子相也后故到颍隂还所假乘翊闭门不与相见　谢承后汉书曰州别驾从事车前旧有屛星如刺史车曲翳仪式刺史欲去别驾车屏星孔恂諌曰毁国旧仪即投去　应劭汉仪曰天子法驾所乘曰金根车驾六龙以御天下也有五色安车有五色立车各一皆驾四马是为五时副车　汉杂事曰古诸侯贰车九乘秦防九国兼其服故大驾属车八十一乘尚书御史乘之最后一车悬豹尾以前皆似省中　魏志曰太祖军击破吕布召夏侯惇与同车载特见亲重出入卧内诸将无得比也　又曰钟繇迁太有膝疾拜起不便时华歆亦以髙年疾病朝见皆使载舆车虎贲舁上殿就坐是后三公有疾遂以为故事　宋凤晋书曰咸寜中诏赐齐王攸之朝车设旗　增晋书曰车坐乘者谓之安车倚乘者谓之立车亦谓之髙车自汉以来制乘舆乃有之　又曰阮裕在剡曾有好车借无不给有人母意欲借而不敢言后裕闻之乃叹曰吾有车而使人不敢借何以车为遂命焚之　原又曰郭翻少有志操不交世事唯以渔钓射猎为娯以车猎去家百余里道中逢一病人以车送之徒步而归　东宫旧事曰太子纳妃四望车羽葆鼔吹各一部　宋书曰汉制乘舆金根车轮皆朱斑重毂两辖飞軨以金薄缪龙为舆倚较文画轓文虎伏轼龙首衔轭鸾雀立衡文画辕翠羽盖黄里所谓黄屋也金华施橑末建太常十二斿画日月升龙驾六黒马又加牦牛尾大如斗置左騑马轭上所谓左纛也又五色安车五色立车建龙旂施八鸾余如金根之制犹周金路也太皇太后皇后法驾乘重翟羽盖金根车驾青交辂青帷裳画辕黄金涂五末皇太子皇子皆安车朱斑轮倚虎较伏鹿轼旂九瑬画降龙皇孙乘緑车　宋书曰沈庆之每朝贺常乗猪鼻无幰车左右从者不过三五人骑马履行园田每农桑剧月从行无人遇之者不知三公也及废帝赐三望车谓人曰我每逰履田园有人时与马成三无人则与马成二今乘此车安所用之乎　增又曰顔延之尝乘羸牛笨车逢其子竣卤簿即屏往道侧尝语竣曰吾平生不喜见要人今不幸见汝　原后魏书曰髙道穆为御史中尉庄宗姊夀阳公主行犯清路执赤棒卒呵不止道穆令棒破其车公主诉于帝帝曰清直之人所行者公事岂可私恨责之也　增唐书曰髙宗时太常缺黄钟铸不能成李嗣真居崇业里疑土中有之弗得其所道上逢一车有铎声甚厉嗣真曰宫声也市以归振于空地若有应者掘之得钟众乐遂和　又曰杨再思延载初居宰相阿匼取容无所荐达于时水沴闭坊门以禳再思入朝有车防于泞叱牛不前恚曰痴宰相不能和隂阳而闭坊门遣我艰于行再思遣吏谓曰汝牛自弱不得独责宰相　又曰哥舒翰与安禄山战以毡马车画龙虎饰金银爪目将骇贼掎戈矢逐北贼负薪塞路顺风火其车熛焱炽突腾烜如夜士不复相辨自相鬭杀尸血狼籍乆乃悟　又曰李光弼守河阳周挚攻北城光弼方壁中潬摰恃众直逼城以车千乘载木鹅撞车麾兵填堑八道并进　又曰卢躭守成都蛮以云梁鹅车四面攻士叫謼鹅车未至陴者以巨索钩系投膏炬车焚箱间蛮卒尽死　宋史曰李崇矩开寳初从征太原防班师命崇矩为后殿次常山被病帝遣太医诊视命乘凉车还京师崇矩叩头言凉车乃至尊所御是速臣死耳固辞得免　又曰曹彬位兼将相不以等威自异遇士夫于途必引车避之不名　广舆记曰宋邵雍春秋出逰乘小车惟意所适士大夫家争相迎童孺皆欢然谓曰吾家先生至也　司马温公饭车说曰天雨迂夫出见饭车息于髙蹊者指谓其徒曰是车也将覆不乆矣行未十歩闻讙声顾见其车已覆其徒谓曰子何用知之迂夫曰吾以人事知之夫天雨道泞而蹊独不濡又狭而髙是众人之所趣也而车不量其力固狭擅髙乆留不去以妨众人之欲进者其能无覆乎祸有钜于此者奚饭车之足云　宋史曰帝大籍民车时沈括侍帝侧帝顾曰卿知籍车乎曰知之帝曰何如对曰敢问欲何用帝曰北边以马取胜非车不足以当之括曰车战之利见于歴世然古所谓兵车者轻车也五御折旋利于捷速今民间辎车重大日不能三十里故世谓之太平车但可施于无事之日尔帝喜曰人言无及此者朕当思之后事遂寝　又曰绍兴二年王彦恢制神武战车下安四轮畧同飞虎顶张布帷以避矢石傍斜冲击其用如神又有拒马车一人之力可以转用比之蒙冲偏厢鹿角尤为至要　元史曰张本笃孝事伯叔父皆甚谨伯父常病本昼夜不去侧复载以巾车歩挽诣岱岳祷之　眀纪曰景泰中令廷臣议备边良策兵部侍郎李贤言中国长策惟有所谓马车若卫青之武刚车可以御之车制四围厢板内藏其人下留铳眼上开小窗长一丈五尺髙六尺五寸前后左右横排鎗头每车前后占地五歩若用车一千辆一靣二百五十辆约长四里谓之有脚之城　又曰成化中陈选既贵显服先人旧衣带客至瓦器蔬食官广东布政使行装萧然惟车一辆而已
　　车三
　　原游环　副辖【毛诗云防环胁驱隂靷沃续刘熈释名云防环在服马背上参马之外辔贯之防移前却无常防　蔡邕独断云乗舆之车皆副辖者施辖于外乃复设辖者也】　周舆　殷辂【上详舆下详辂】　朱兰　紫盖【续汉书舆服志云小使车者兰舆皆朱赤毂白盖赤帷从驺骑四十人皆追捕考案有所敕取者之所乘也　魏收后魏书云安车紫盖朱里与公侯同子男皁盖青里】歩舆　卧辇【上详舆下详辇】　青牛　白鹿【闗令内云尹喜尝登楼四望】
　　【见东极有紫气西迈喜曰应有圣人经过京邑果见老君乘青牛车来度　葛洪神仙云沈义学道于蜀中与妻共载道逢白鹿车一乘】　一器　六材【上见前　续汉书舆服志云奚仲为车正具物以时六材皆良】　珠轮　铜较【华覈騧马赋云鞍罽缉裘珠轮玉光　许慎说文云较车輢上曲铜钩】　皮轩　革辂【汉官解诂云太仆廐府皮轩鸾旗胡广云马有廏车有府皮轩以虎皮为轩下详辂】　雀集　虹绕【尚书中云秦穆公出狩天震大雷有火为白雀衘丹书集公车　呉志云诸葛恪将征淮南自新城出往东兴有白虹见其船还拜蒋陵白虹复绕其车遂为孙峻所害】掷果　投石【语林云潘安仁至美毎行老妪以果掷之满车　又云张景阳至丑毎行小儿】
　　【以瓦石投之亦满车按张景阳一作左太冲】　折辕　跛马【后汉书云光武尝召见诸郡计吏问前后守令能否蜀郡计掾樊显进曰渔阳太守张堪昔在蜀其仁以惠下威能讨奸去职之日乘折辕车谢承后汉书云王阜幼好经学年十一辞父母欲出就学父母以阜少不允窃书负箧乘跛马车从安定受】
　　【韩诗年十七经业大就声闻乡里】　记里　识道【白帖云记里鼔车东晋安帝制如指南车驾驷中有木人执槌向鼔行一里则打一槌又舆服志云司南记里诸车过江亡失制度谢安率意造焉及获京师旧辇形制无差　崔豹古今注云大章车用以识道起于西京亦曰司马车】　挽牛　驾象【白帖云车辕之外挽牛曰牵傍　又云晋武帝平吴南越献驯象诏作大车驾之载鼔吹】　豹尾增鹿角【古今注云豹尾车周制也所以象君子豹变又以尾者言谦也古者军正建之　晋书云】
　　【马隆讨羌依八阵图作偏厢车地广为鹿角车营路狭则为木屋施于车上且战且前弓矢所及应而倒】原鹍翅　鹤形【白帖云晋因金根车更增其饰加玳瑁为鹍翅金银雕饰时人谓为鹍车又云梁制鼔吹车上施层楼四角金龙衘流苏羽葆凡鼔吹陆则楼车楼上有翔鸾栖鸟或为鹤形】
　　三盖　九游【白帖云汉制金根车有三盖一曰芝车置耒耜之箙上亲耕所乘也晋名三盖车又云汉制九逰车九乘大驾为先乘】　五色　七香【应劭汉官仪云天子有五色车皆驾】
　　【四马又沈约宋书云立车五色安车亦如之皆天子之车也　魏武帝与杨彪书云今赠足下画轮四望通幰七香车二乘防牛二头】　同载　专坐【白帖云文王得吕望为师乃同载而归　又云晋和峤为中书令荀朂为监旧监令同车峤疾朂谄乃先登专坐不容朂朂自备车自此始异车】　增引羊　挽鹿【晋书云武帝掖庭并宠者众莫知所适乘羊车恣其所之宫人乃取竹叶挿戸盐汁洒地以引帝车　列女云宣妻桓少君始归嫁赀甚厚宣不恱少君乃悉归侍御服饰更着短衣与宣共挽鹿车归乡里拜公姑毕提瓮出汲修行妇道】　靖室　充庭【山堂肆考云汉朝舆驾祠甘泉汾隂备千乘万骑太仆执辔大将军陪乘名为大驾有司马车驾四中道辟恶车驾四中道记道车驾四中道靖室车驾四中道　汉书云永初四年正月元会撤乐不陈充庭车注云每大朝防必陈乘舆法物车辇于庭故曰充庭车也以年饥故不乘】　毁堞　缭营【唐书云侯君集讨髙昌贼婴城自守遣谕之不下乃刋木塞堑引撞车毁其堞飞石如雨所向无敢当者因防其城　又云房琯讨贼用春秋时战法以车二千乘缭营骑歩夹之遂战败】　过阙　出闗【山堂肆考云卫灵公尝与夫人南子夜坐闻车声辚辚至阙而止过阙复有声夫人曰此必蘧伯玉也公曰何以知之夫人曰君子不为昭昭伸节不为冥冥堕行吾闻蘧伯玉君子也以是知之公使人侦之果然　后汉书云郭丹字少卿邓人七嵗而孤事后母孝母怜之治笈从师长安买符入函谷闗乃叹曰不乘使者车终不出闗更始二年拜諌议大夫持节果乘髙车出闗】误中　诈乘【通鉴云张良为韩报仇使力士操铁椎重百二十斤狙击秦始皇误中副车】
　　【又云项羽围汉王荥阳将军纪信诈乘王车黄屋左纛曰食尽汉王降楚】　原法阴阳　象日月【上见李尤小车铭　下详辇】　黄金车　碧玉车【吴志云初平中童謡曰黄金车斑兰耳阖阊门出天子　下详辇】　三寸辖　四尺辀【淮南子云夫车之所以能转千里者以其要在三寸辖　周礼云辀度国马之辀深四尺有七寸田马之辀深四尺】　轮重牙辕两尾【董巴舆服志云乘舆金根车五乘轮皆朱斑重牙贰毂　张揖埤苍云轻车辕两尾】
　　玳瑁厢　茱茰辋【周迁舆服杂事云五辂两厢之后皆用玳瑁鹍翅注云鹍大鸟名其羽闗纎利故车箱象之　石崇奴劵云作车当取大良白槐之辐茱茰之辋】　立四鸾　驾一马【白帖云齐漆画车衡银花戴衡上金涂博山四鸾鸟立花趺　又云晋制黄钺车驾一马次黄盖后】给追锋　乘下泽【白帖云晋宗室义阳成王望时髙贵乡公好士性急以望外官特给追锋车虎贲五人毎有燕防奔驰而至　马援弟少游云乘下泽车御叚马】　御百两　给一乘【毛诗云之子于归百两御之　白帖云太康四年诏依汉故事给九卿朝车驾驷马及安车各一乘诏诸尚书军校加侍中常侍者皆给车给劒得入殿省与侍臣相随】　增驾短辕　乘薄笨【晋书云王导妻曹氏性妬导惮之乃宻置众妾于别馆以处之曹氏知而将往导恐被妻辱遽命驾犹恐迟以所执尘尾柄驱牛而进司徒蔡谟闻之戏导曰朝廷欲加公九锡导勿之觉但谦退而已谟曰不闻余物惟有短辕犊车长柄麈尾导大怒谓人曰吾往与羣贤共逰洛中何曾闻有蔡克儿也　宋书云刘凝之妻郭氏不慕荣华夫妻共乘薄笨车出市贸易为村里所诬一年二输公调】　原常褰帷幔未均茵凭【世说云梁曹景宗为领军性躁出行常褰车帷幔左右諌景宗谓所亲曰吾昔在乡里骑快马如飞拓弓弩作礕礰声箭如饿鸱叫于泽中逐麞数射之渴饮其血饥食其胃甜如甘露浆觉耳后生风鼻头出火使人忘死今来州作贵人路行开车幔小人輙言不可闭坐车中如三日新妇于邑使人气尽又云汲黯与周阳由同列共车未尝敢均茵凭】
　　车四
　　原遵途【合辙】　同轨【车同轨】　左虚【见前信陵君】　前覆【汉书云前车覆后车戒】　羊车【白帖云晋制羊车一名辇上如轺伏兔箱漆画轮又舆服志云防军羊琇輙乘羊车司刘毅劾其罪】　牛车【白帖云汉初将相或乘牛车】　增鸠车【博古图云二器状鸣鸠形置两轮间轮行则鸠从之前一器汉物也后一器六朝物也又杜氏幽求子谓儿年五嵗有鸠车之乐七嵗有竹马之欢】　鵞车【唐书云吐蕃围盐州为飞梯鵞车攻城】　麴车【杜甫饮中八仙歌云道逄麴车口流涎】　盐车【战国策云汗明见春申君曰骥之齿至矣服盐车上太行中阪迁延负辕不能上伯乐遭之下车攀而哭之解纻衣而幕之于是俯而喷仰而鸣声达于天欣伯乐之知己也】　原巢车【左传云晋楚战于鄢陵楚子登巢车以望晋军案巢车车上为橹也】　楼车【左传云楚荘王伐宋宋人使乐婴齐告急于晋晋侯欲救之伯宗曰不可乃止使解扬如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登诸楼车使呼宋人而告之遂致其君命】　追锋车【傅子云追锋车施通幰遽则乘之】　武刚车【汉书云卫青见匈奴以武刚车自环为营】白鸾车【道经云太真文人登白鸾之车】　白鹭车【卤簿令云记里白鹭鸾旗等车并驾】
　　【四马辟恶车太卜令一人在车执弓箭皮轩车左右金吾队正一人在车执弓】　夫子车【钟离意别云意为鲁相出钱付戸曹孔防修夫子车身入庙拭几席劒履孔子教授堂下牀首有县瓮之中得素书文曰后世修吾书董仲舒护吾车拭吾履吾笥防稽钟离意】　天子车【汉献帝起居注云初天子出到宣平门当渡桥郭汜兵数百人遮桥问是天子车耶车不得前李傕兵数百人皆持大防在乘舆车左右侍中刘艾大呼云是天子车也】　霹雳车【魏志云太祖还官渡与袁绍合战太祖军不利复壁绍为髙橹起土山射营中皆蒙楯众大惧太祖乃为发石车击绍楼皆破绍众号曰霹雳车】　竿摩车【魏志云董卓至西京为太师号曰尚父乘青盖金华车爪画两轓时人号之曰竿摩车】　车斑斑【后汉书云桓帝之初京都童謡曰城上乌尾毕逋公为吏子为徒一徒死百乘车车斑斑入河间河间姹女工数钱以钱为室金为堂石上慊慊舂黄梁下有悬鼔我欲击之丞相怒】　车延延【后汉书云桓帝之末京都童謡曰白益小车何延延河间来合谐河间来合谐】　引车避【史记云蔺相如拜为上卿亷颇曰相如素贱人吾羞不忍为之下宣言曰我见相如必辱之相如闻不肯与防已而相如出望见亷颇相如引车避匿】　廻车避【韩诗外云齐荘公出猎有螳螂举足将搏其轮问其御曰此何虫也御曰此是螳螂其为虫知进而不知退不量力而轻就敌庄公曰以为人必为天下勇士矣于是廻车避之而勇士归之】　请为椁【论语顔路请子之车以为之椁】　破为薪【晋书云荀朂当食曰此劳薪所防问之乃破车脚为柴】　驰逐车【说苑云晋平公为驰逐之车挂之以犀错之以羽立于殿下羣臣得观焉田荖三过而不观平公大怒荖曰桀以奢亡纣以侈败是以不敢观也平公曰善乃去车】增歩挽车【北齐书云后魏大臣老者多歩挽车】　三轮车【九国志云林知元所居有茂林修竹为山石之娯尝驾三轮车命僮牵之随意所止玩赏】　九龙车【宋史云庆厯五年契丹遣使来献九龙车】　白驰车【宋史云卞元度迁礼部侍郎使于辽辽颇闻其名卞适有寒疾命载以白驰车典客者曰此君所乘盖异礼也】　眀逺车【潜确类书云明逺车古四望车乃太子之车亦曰皁轮车】原辟恶车【古今注云辟恶车秦制也桃弓苇矢所以祓不祥太卜令一人在车执弓箭】
　　增相风车【汉西京卤簿有相风车崔豹古今注云伺风乌夏禹所作也】　薄板车【韵府云老子乘青牛薄板车度闗】　广栁车【季布云置广栁车中注云舆棺之车】　原雨随车【白帖云汉百里嵩为徐州刺史遭旱行部雨輙随车】　增鹤乘轩【左传云卫懿公好鹤鹤有乘轩者】　辎軿车【五代史云唐史圭为贝州刺史罢归常山闭门絶人事出入闾里乘辎軿车又张敞云君母出门则乘辎軿车】　輼辌车【潜确类书云輼辌车安车也衣车有窗牖闭之则温开之则凉故以名也】　原夏侯当车【尚书洪范五行传云昌邑王贺为帝天隂七日昼夜不见日月贺欲出行光禄大夫夏侯胜当车谏曰天乆隂不雨臣下有谋上者陛下欲何之】　袁盎伏车【史记云文帝出赵同骖乘袁盎伏车前曰臣闻天子所与共六尺舆者皆天下豪英今汉虽乏人独奈何与刀锯余人载】　敝车癯马【说苑云赵简子乘敝车癯马衣羖羊裘】　敝车驽马【说苑云晏子朝乘敝车驾驽马景公遗之辂车乘马三反不受曰夫辂车乘马君乘之上臣亦乘之下民之无义侈其衣食而不顾其行何以禁之卒不受】　排入车中【晋书云王徽之为桓冲参军尝从冲行值暴雨徽之因下马排入车中谓曰公岂独得擅一车】　推堕车下【汉书云汉王东代楚羽闻之自以精兵三万人大破汉军汉王得以数十骑遁去道逢孝惠鲁元载行楚骑追汉王汉王急推堕二子车下滕公下收载遂得脱】　公超驴车【白帖云张楷字公超家贫无业常乘驴车至市卖药足给而还】　子训驴车【白帖云蓟子训常乘驴车】　方借车【白帖云东方为尚书郎从公孙借车】　卫绾戏车【卫绾云以戯车为郎师古注曰戏车若今之弄车之技】增云母饰车【袁子正书云以云母饰车谓之云母车臣下不得乘时以赐王公】　镣金饰车【唐书云万夀公主车舆以镣金扣饰帝命易以铜】　原载物　服箱　绀辕　翠毂　既劝登于马力　亦退与于人谋　辅车既不相依　脱辐如何前进　千里振策终不契需五驭和鸾罕能反覆【俱白帖】
　　车五
　　増诗古诗归曰武王书车曰自致者急载人者缓取欲无度自致而反　原梁孝元帝车名诗曰长墟带江转连甍映日分佳人坐椒屋接膝对兰薰绕砌萦流水边梁图画云锦色悬殊众衣香遥出羣日暮轻帷下黄金妾赠君　戴暠车马诗曰巩洛风尘处冠盖相嗔咽多称魏其冷竞随田蚡热轮趋白虎第珂聚黄金穴献酒悉蒲萄詶言尽飞铁东都虵已铸西山绶应结朝集类蒸烟晩至似吹雪子云尔何事门巷无车辙　增唐李峤咏车诗曰天子驭金根满轮辟四门五神趋云至双毂似雷奔丹凤栖金辖非熊载寳轩无阶沗虚左珠乘奉王言　孟郊车遥遥诗曰路喜到江尽江上又通舟舟车两无阻何处不得游丈夫四方志女子安可留郎自别日言无令生逺愁旅鴈忽叫月断猿寒啼秋此夕梦君梦君在百城楼寄泪无因波寄恨无因辀愿为驭者手与郎廻马头　又借车诗曰借车载家具家具少于车借者莫弹指贫穷何足嗟百年徒较走万事尽随花　张籍车遥遥诗曰征人遥遥出古城双轮齐动驷马鸣山川无处不归路念君长作万里行野田人稀秋草緑日暮放马车中宿惊麏游兎在我傍独唱乡歌对僮仆君家大宅凤城隅年年道上随行车愿为玉銮系华轼终日有声在君侧门前旧辙乆已抛无由复得君消息　宋孔武仲车家行诗曰上坂车声迟下坂车声快迟如鬼语相喧啾快如溪沙泻鸣濑一车人十捧拥行江南江北不计程青天白日有时住无人止得车轮声晩来骤雨声濯濯平晓郊原尽沟壑方悟车家进退难不如田家四时乐　梅尧臣见水牛拽车诗曰只见吴牛事水田只见黄犂负车轭今牵大车同一羣又与骡驴走长陌叩头濶歩尘蒙不似绥耕泥泊泊一一夜眠头向南越鸟心肠谁辨白　金刘迎车轣辘诗曰马虺隤牛觳觫山行萦纡车轣辘路旁指防是官人老矣一翁双鬓秃汝牛幸可耕汝马幸可骑有此可载琴书归胡为奔走东西道白发刁骚被人笑
　　原赋后梁甄元成车赋曰铸金磨玉之丽凝土剡木之竒体众术而特妙未若作车而载驰尔其车也名称合于星辰圎方象乎天地夏言以庸之服周曰聚焉之器制度不以陋移规矩不以饰异古今贵其同轨华夷获其兼利尔其利也天子以郊祀田伐诸侯以朝聘防盟庶人以商农工贾夷狄以致蓄迁生尔其作也均轻重而攻材正阴阳而斵木既中正而合剖亦面势而审曲离娄之督绳须公输而削墨布骸服之有定施爪牙之不忒既涉用于牛马亦受命于羊鹿尔其容也侔盖树之独立似髙云之出巘独映水也如舞鸾之对镜众行陆也若翔鸿之赴逺听长响之辚辚望遥仪之婉婉信有美兮宜比兴徒欲貌兮不能辨及其驾也坚瑚之驻引絶羣之骏既丝靷之萦头亦铜钩而莹角始向轭而龙转就入辕而兽跃或鼽而鸣鼻或参差而动脚咆哮歇转郁快陨阁见轮阴之翻乱视带影之飞泊及其乘也或方夏虐暑炎气歊烈浮幰动以来风轻纱飞而去热纎埃着而即坠烦气冲而受歇或固阴沍寒祁严凛厉复帷下而前屏重幨垂而后蔽霜露侵而靡及风飇激而不戾或油云雨霈中逵半恢宏宇宙而雷奔杼轴割而去衍被洪流染而自落散水湔而不霑云增唐张彦振大章车赋曰舜为君兮禹为相七政齐
　　兮八风畅备礼容兮和乐章同车书兮一度量龙楼恭已则无为以衣鸾跸豫游或有时而端望伊大章之攸作冠轮舆而为上其始也委材质于资斧授规模于梓匠其终也援桴鼔于天街动輗軏于霜仗乃画界疏疆正位辨方之以节歩先之以启行象雷而鸣曽不闻其霆轰如蓬之转终不见其飘扬遵彼坦途违兹险阻忽忘情而习静殊不知其处所类智者之行藏同至人之黙语歴代寳鼔车逾好有异人谋宛同灵造行不由径动能合道向使贵贱混并髙卑不问应无迷逺之疾讵有穷途之患则是大章为器国容之利指方位于遥空数田里于厚地节六鼔以鼍骇首五路而鳞次望尘不及初非千里之遥听响争先终欣一日而至夫然则可以式序秩宗发挥乐府扶持辇毂隠翳干羽以家形国何一二之能谈自迩陟遐虽万亿而可数墨客胡为来攀桂枝悬鼔待鸣仰淳淳之风俗尅车就驾识穆穆之威仪伊可大而可乆谅斯焉而取斯　白行简车同轨赋曰倬彼皇道大哉圣君穷厚载于宇宙俾咸驾于海濆故得遥遥之行周八埏而靡间彭彭之响经万国而俱闻所以义在知方理资从式见轸转而不阻谅辐辏而有则济之利既均美于三无顺动之端方齐功于一徳是故达于疆埸践彼幽遐表合纵而道广知辙迹而路赊亦由诫于险去其邪推善御于有截被至治于无哗殊途同归方见域中之大引重致逺是睹天下为家然则将利于时必征所措既同辙而异履爰发轫而循度周流勿越诚转蓬之足施轹非逾将挂轊而可布至若偈兮无外隠尔如斯念征至而必继嘉大同而在兹固将混区宇防华彞始曵轮而宁亏逺迩终推毂而不失毫厘观其政之大者道亦斯假茍凭轼而知风矧系辕而合雅愿践履之奚到岂独不东信应用之无疆宁惟诸夏原夫建皇极开帝功三才既美九有攸同可使循环如贯运动不穷四防五逹之荘悠然尽届岛卉服之俗逖矣皆通尔乃庶政聿修遐方可讨俾守位者将顺其理利转者必防其道故车书而混同诚鸿业之斯保　宋宋庠徳车结旌赋曰君有至徳时乘大车当偃革以无外乃结旌而有初奉驾陈仪采物虽资于备设鸣鸾示礼旂旒匪俟于垂舒顺考前经铺闻往说谓戎事以既息贵君车之有结雍容抚轼盖藏饰以尚纯肃穆展铃讵垂旓而就列盖由抑乃盛饰昭夫令名虽冠品于舆服蔑扬威于斾旌肃轸无哗方敛藏于斿厉驰轮有度靡赫奕于緌缨且夫礼有质文器随用舍车号乎徳则崇化于邦本旌结其表则示人于天下意自象见名非人假君轩弭节孰讶乎巻而懐之国乘制容益显乎素为贵者是知车之用兮充徳以成大旌之饰兮辅威而孔昭既武怒之不作信军容而外销组辔启行陋邦旄之孑孑错衡遵路殊风斾之揺揺若然则动有彞仪文无异色虽严驾以备物终去华而表徳故使礼典攸重民瞻不忒皇皇整御始中括于采章轞轞肃容岂外扬于藻饰用能上载明徳旁昭缛仪自驾言而戾止殊幅裂以藏之升降惟寅仅比非心之屋章明尽屏宁同止猎之緌大矣哉邦礼是崇帝仪资始实务徳以垂教必收旌而昭理宜乎国容备而兵器销率由兹而尽矣　元杨铁崖记里鼔车赋曰虚轮晕轸横辕倚輗平厢层构低髙间施木镌象以正立手潜奋以有携列鼔镯于上下各扣击以司时
　　原铭后汉冯衍车铭曰乘车必防轮治国必爱民车无轮安处国无民谁与　崔骃车左铭曰虞夏作车取象机衡君子建左法天之阳正位受绥车不内顾尘不出轨鸾以节歩彼言不疾彼指不躬元览于道永思厥中又车右铭曰择御卜右采徳用良询纳耆老于我是
　　匡惟贤是师惟道是式箴阙旅贲内顾自敕匪望其度匪愆其则越戒敦俭礼以华国　又车后铭曰敬其在路体貌思恭望衡顾毂允慎兹容无或好佚匪盘于游顾省厥遗虎尾斯求昭徳塞违抑盈以无虽有三晋咸然若虚　李尤小车铭曰员盖象天方舆则地轮法阴阳动不相离合之嗛嘘疏达开通两辎障邪尊卑是从輗軏之用信义所同　又天軿车铭曰奚氏本造后裔饰雍轮以代歩屏以蔽容轮軿并合出入周通追仁赴义惟礼是恭　增明方孝孺车铭曰以广载以刚运险则止易则进众材得职乃不偾　又曰众器坚车乃良百战得贤成乃功朽辕腐辐乘者殃
　　辂一
　　原释名曰天子所乘曰辂辂车也谓之辂言行路也金辂玉辂以金玉饰车也象辂革辂木辂各随所名　白虎通曰天子大路路大也道也正也君至尊制度大所以行道徳之正也　增尚书曰大辂在賔阶面缀辂在阼阶面先辂在左塾之前次辂在右塾之前　毛诗曰彼路斯何君子之车　又曰路车有奭簟笰鱼服钩膺鞗革　原周礼曰王之五辂一曰玉辂樊缨十有再就建太常十有二斿以祀金辂钩樊缨九就建大旂以賔同姓以封象辂朱樊缨七就建大赤以朝异姓以封革辂龙勒条缨五就建大白以即戎以封四卫木辂前樊鹄缨建大麾以田以封蕃国　又曰车仆掌戎路之萃广车之萃阙车之萃苹车之萃轻车之萃【萃副也】　礼记曰鸾车有虞氏之路也钩车夏后氏之路也大路殷路也乘路周路也　又曰孟春之月天子居青阳左个乘鸾路驾苍龙载青旂衣青衣服苍玉孟夏之月天子居眀堂左个乘朱路驾赤驑载赤旂衣朱衣服赤玉季夏之月天子居太庙太室乘大路驾黄驑载黄旂衣黄衣服黄玉孟秋之月天子居总章左个乘戎路驾白骆载白旂衣白衣服白玉孟冬之月天子居堂左个乘路驾铁骊载旂衣黑衣服玉　左传曰清庙茅屋大路越席大羮不致粢食不凿昭其俭也　又曰宻须之鼔与其大辂文所以大搜也　增论语曰乘殷之辂　史记孔子曰殷辂车为善而色上白　原晋挚虞防朝堂五辂制度议曰诸车之合于法度可以示训者则辂为名亦犹殿堂之正者则曰路寝也　增淮南子曰尧之有天下也茅茨不翦采椽不斵大路不画　原张衡东京赋曰奉引既毕先辂乃发鸾旗皮轩通帛旧帛　又曰结飞云之袷辂树翠羽之髙盖　曹植七启曰驾云龙之飞驷饰玉辂之繁缨垂宛虹之长绥抗招揺之华旍　文选序曰椎轮为大辂之始大辂宁有椎轮之质
　　辂二
　　增隋书曰旧制五辂于辕上起箱天子与参乘同在箱内何稠曰君臣同所过为相偪乃广为盘舆别搆防楯侍臣立于其中于内复起须弥平坐天子独居其上唐书曰贞观初太宗亲郊命裴寂与长孙无忌升金辂寂辞帝曰公有佐命勲无忌宣力王室非二人谁可参乘者遂同载归　又曰李勣从秦王伐东都战有功乃振旅还王为上将勣为下将皆服金甲乘戎辂告捷于庙　宋三朝志曰五辂副辂舆辇多仍唐旧而玉辂自唐显庆中传之号显庆辂太仆所藏亲郊则乘之制度精巧行止安重载太常闟防分左右均轻重后世良工莫能为之自唐至本朝凡三至太山登封世神物防之
　　舆一
　　原易曰舆脱輹　又曰壮于大舆之輹　周礼曰有虞氏尚陶夏后氏尚匠殷人尚梓周人尚舆　韩子曰舆人成舆则欲人富贵非舆人仁不贵则不售也　曹植七启曰驾超野之驷乘追风之舆　左思吴都赋曰轻舆按辔以经隧楼船举帆而过肆
　　舆二
　　原陈留耆旧曰洛阳令董宣死诏使视之有简舆一乘白马一匹帝曰董宣之清死乃知之　语林曰诸葛武侯与晋宣帝在渭濵将战宣帝莅事使人视武侯乘素舆葛巾持白羽扇指麾三军皆随其进止宣帝闻而叹曰可谓名士　魏志曰太祖遣张辽屯合肥进辽爵都乡侯给辽母舆车及兵马送辽家诣屯敕辽母至导从出逆将吏罗拜道侧观者荣之　吴志曰黄初二年立孙登为太子选置师傅铨简秀士以为賔友于是诸葛恪张休顾谭陈表等以选入侍讲诗书出从骑射登接待僚属畧用布衣礼与恪休谭等或同舆而载或共帐而寐　晋起居注曰太始四年正月临轩太宰安平王孚载舆升殿　晋诸公讃曰傅枢以足疾逊位不许乘板舆上殿　东宫旧事曰太子有歩舆一　增唐书曰房龄病稍间诏许肩舆上殿　又曰令狐绹为翰林承防夜对禁中烛尽帝以乘舆金莲华炬送还院吏望见以天子来及绹至皆惊　五代史曰唐荘宗以卢程为中书侍郎同平章事是时朝廷制度未备程拜命之日肩舆导从喧呼道中荘宗闻其声以问左右左右对曰宰相担子入门荘宗登楼视之笑曰所谓似是而非者也　宋史曰张从恩迁检校太尉开封尹充东京留守少帝自邺归汴改邺都留守锡赉加等仍赐银装肩舆二俾迎其家　元史曰珠格尔性至孝母年七十余患风疾不能行珠格尔手涤溷秽护视甚周造板舆载母夫妇共舁行园田以娱之
　　舆三
　　原板舆【晋潘岳闲居赋云防雨新晴六合清朗太夫人乃御板舆逺览王畿近周家园】　笋舆【史记张耳传云上使泄公持节问贯髙箯舆前注云编竹木为舆亦曰笋舆】　增导舆【唐书云崔邠字处仁迁太常卿故事始视事大阅四部乐邠自第去帽亲导母舆公卿避道都人荣之】　原题舆【韵府云周景辟陈蕃为别驾不就景题别驾舆曰陈仲举坐不复更辟蕃起视职】　髙舆【世说云孟昶未达时家贫在京尝见王恭乘髙舆服鹤氅裘于时大雪昶于篱间窥之曰此真神仙中人也】增小舆【唐书云濮恭王泰大腰腹帝听其乘小舆入朝】　醉舆【天寳遗事云申王毎醉使宫奴将锦防结一兜子擡归寝室号曰醉舆】　緑舆【广舆记云唐杜黄裳入大政李师古严惮之遣一干吏携千缗其门有緑舆出从婢二青衣褴缕言是相公夫人吏遂归告师古师古折其谋终身不敢改节】绣舆【合璧事类云咸通十四年迎佛骨于凤翔京师锦车绣舆载歌舞从之】　原六尺
　　舆【袁盎云天子所与共六尺舆者皆天下英豪】　八景舆【真诰云乘八景之舆】　九龙舆【真人王君内云清虚真人入阳谷山忽见天尊贵神乘三云之辇驾九龙之舆】　增七寳舆【六帖云唐严武为汉州刺史吐蕃引杂羌防山西武遣崔宁将而西既薄贼城城皆累石不得攻谍知惟东西不合者丈许乃为地道再宿而防拓地数百里虏惊相谓曰宁神兵也及还武大恱装七寳舆迎入城都以夸于军】　黄金舆【唐书曰黄巢乘黄金舆卫者皆绣袍华帻陷京师入自春明门】　原飞軨舆【枚乘七发云将为太子驯骐骥之马驾飞軨之舆注云飞軨轻舆也】　增设腰舆【唐书云褚无量复故官以耆老随仗听徐行又为设腰舆许乘入殿中】　赐歩舆【唐书云李纲以足疾赐歩舆听乘至阁又云崔祐甫被疾诏肩舆至中书卧而承防】　原乘玉舆【荘子云越国无君求王子捜不得从之丹穴王子捜不肯出越人薰之以艾乘以玉舆王子捜援绥登车仰天而呼曰君乎君乎独不舍我乎王子捜非恶为君也恶为君之患也若王子捜者可谓不以国伤生矣此固越人之所欲得为君也】轝篮舆【晋书云陶潜觧印后有脚疾使一门生二儿轝篮舆诣王既至欣然与之饮酒】辇一
　　增说文曰辇挽车也　六书故曰辇车用人挽者也毛诗曰我任我辇　周礼曰小司徒登其乡之众寡六畜车辇　又曰乡师大军旅防同正治其徒役与其辇輂　又曰辇车组挽有翣羽盖　隋书曰辇制象轺车而不施轮通幰朱络饰以金玉　司马法曰夏后氏谓辇曰余车周曰辎车辇一斧一斤一凿一梩一锄周辇加二版二筑　又曰夏后氏二十人而辇殷十八人周十五人而辇　荀子曰天子召诸侯诸侯辇舆就马原吕氏春秋曰富贵而不知道适足以为患不如贫贱贫贱之致物也难虽欲过之奚由出则以车入则以辇务以自佚命之曰招蹷之机富贵之所致也　增通典曰夏后氏制辇秦为人君之乘汉因之以雕玉为之方径六尺或使人挽或驾果下马　六典注曰古谓人牵为辇后汉有乘舆六辇
　　辇二
　　原汉书曰文帝郎官上书未尝不止辇受其言　又曰冯唐祖父赵人也父徙代汉兴徙安陵唐以孝着为郎中署长事文帝帝辇过问唐曰父老何自为郎家安在具以实言　汉武故事曰上起眀光宫发燕赵美女二千人充之常从行之徒与上同辇者十六人员数恒使满　又曰帝辇至郎署见一老郎防发皓白衣服不整上问曰公何时为郎对曰臣顔驷江都人也以文帝时为郎上曰何其老也对曰文帝好文而臣好武景帝好老而臣尚幼陛下好少而臣已老是以三世不遇也汉书曰傅昭仪有宠于上生定陶恭王恭王有才艺上甚爱之坐则同席行则同辇　又曰孝成帝游于后庭尝与班媫妤同辇载婕妤辞曰观古图画贤圣之君皆有明臣在侧三代末主乃有嬖女今欲同辇得无近似之乎上善其言乃止　增后汉书曰阴就以外戚贵盛使人要劫井丹既至设食就起左右进辇丹笑曰吾闻桀驾人车岂此耶坐中皆失色就遂令去辇　原东观汉记曰眀帝幸南阳所在见吏劳赐歩行观部署不用辇也　晋东宫旧事曰皇太子有坐辇步舆　晋书曰左思妹名芬少好学善缀文名亚于思武帝闻而纳之后为贵嫔姿陋无宠以才徳见礼体羸多患常居薄室帝每游华林輙囬辇过之言及文义辞对清华左右侍听无不称美　后魏书曰天楼辇辀十二加以玉饰衡轮乘舆辂用驾牛十二　又曰乾象辇羽葆圎盖画日月五星二十八宿太阶云汉山林云气神仙圣贤明忠孝节义防龙飞凤朱雀武白虎青龙竒禽异兽可为饰者皆辨图焉皇太后祭郊庙则乘之　增通典曰唐髙宗不喜乘辂每有大礼则御辇至武后以为常宗以辇不中礼废而不用　开元遗事曰姚崇为学士眀皇思崇论时务乆雨泥泞令侍御者歩辇召来中外荣之
　　辇三
　　原雕辇【张衡东京赋云虎防交锻龙路充庭是时称警跸已下雕辇于东厢】　玉辇【潘岳借田赋云天子乃御玉辇防华盖衡牙铮鎗绡纨綷防】　大辇【晋书云桓造大辇容三十人坐以二百人舁之】　小辇【魏畧云孟逹降文帝乘小辇执手拊其背而戏之曰得无为刘备作刺客耶】增陪辇【唐书云李泌山人以白衣陪辇】　赐辇【唐李叔明云朝京师赐锦辇令官士肩舁以见】　原碧玉辇【王子年拾遗记云周穆王驭黄金碧玉之辇从朝及暮而穷宇宙之内徧焉】紫云辇【汉武内云西王母乘紫云之辇】　云母辇【晋公卿礼秩云太宰安平王孚】
　　【给云母辇一乘】　香衣辇【晋太康起居注云齐王归藩诏赐香衣辇一乘】　金根辇【邺中记云石虎南郊有金根辇云母辇武刚辇数百乘虎皇后出乘髙路辇香衣辇或朱漆卧辇以纯云母代纯中外四望皆通彻】　金华辇【赵书云皇后出蚕乘羽盖金华辇】　驾鹿辇【灵寳五符序云北方有夜光玉女服云林之翠罗驾鹿辇于天河护二像而不忒保羣命以永和】　乘板辇【赵书云前石有佛图澄号曰大和尚尝乘板辇于大水上】　增画扇辇【后魏志云入閤舆与辇其用又同案图今之黒漆画扇辇与周之辇车其形相似】　金钿辇【通典曰刘裕执慕容超获金钿辇】逍遥辇【玉海云宋祥符二年诏以天平辇为登封辟尘逍遥辇为省方加窗隔黄缯为里】
　　大安辇【玉海云宋干兴元年礼院造皇后辇名曰大安辇】　原乘歩辇【晋书云山涛为太子少傅讲武于宣城场时有疾诏乘歩车】　作猎辇【邺中记云石虎好游猎体壮大不堪乘马作猎辇使二十人舁之如今之歩辇上安排曲盖坐处施转闗若射鸟兽宜有所向身而转之】　黄金涂【汉书云霍禹广治第室作乘舆辇如画绣絪冯黄金涂韦絮荐轮侍婢以五防丝挽显防戏第中】防丝挽【详上】　乘辇升山【应劭汉官仪云光武封禅尝乘玉辇以升山】　扶
　　辇下除【汉书云李陵谓苏武曰前长君为奉车从至雍咸阳宫扶辇下除触柱折辕劾大不敬伏剑自刎赐钱二百万以葬】
　　戎车一
　　增通考曰戎车夏后氏曰钩车先正也殷曰寅车先疾也周曰元戎先良也　原白帖曰戎车饰如耕车　毛诗曰元戎十乘以先启行　又曰戎车既安如轾如轩增周礼曰戎右掌戎车之兵革使防同充革车　原
　　礼记曰兵车不中度不鬻于市　又曰兵车不式
　　戎车二
　　原先驱【孙子兵法云有巾有盖谓之武刚车为先驱也】　后殿【孙子兵法云防车为后殿也】绥旌【礼记云武车绥旌】　建防【白帖云汉因周制有轻车同朱轮舆不巾不盖建矛防幢】
　　【麾輙弩箙藏在武库】　建麾幢【又云晋轻车建麾幢】　载金鼔【又云宋戎车载金鼔羽幢】　在卤簿中【又云汉戎车大驾出次属车在卤簿中】　置弩轼上【又云宋制戎车置甲弩于轼上】　增有巾有盖【见上】　不巾不盖【汉戎车不巾不盖】
　　轺车一
　　原释名曰轺车轺遥也逺也四向逺望之车也　说文曰轺车小车也　增晋书舆服志曰轺车者古之将军车也一马曰轺车二马曰轺传汉贵辎軿而贱轺车晋重轺车而贱辎軿
　　轺车二
　　增史记曰武帝算轺车　汉书曰元始三年诏刘歆等杂定昏礼四辅公卿大夫博士郎吏家属皆以礼娶亲迎立轺并马　又曰元始五年征天下通知逸经古记者所在为驾一封轺遣诣京师　又曰梅福求假轺诣行在所条对急政　原谢承后汉书曰许处家贫为督邮乘牛车乡曰轺车督邮　晋书曰李矩假为荥阳太守招懐离散逺近多附之石勒亲率大众袭矩矩遣老弱入山命所在散牛马因设伏待之贼争取牛马伏发齐呼声动山谷遂大破之斩获甚众勒乃退元帝加矩冠军将军赐轺车幢盖进爵阳武侯　增又曰元帝假陶侃赤幢曲盖轺车鼔吹
　　指南车一
　　增黄帝内曰女为帝制司南车当其前记里鼓车居其右　原崔豹古今注曰黄帝与蚩尤战于涿鹿之野蚩尤作大雾军士皆迷路帝作指南车以示四方遂擒蚩尤　又曰指南车者周公所作周公致治太平越裳氏重译来朝使者迷其归路以軿车五乘皆为司南之制载之而行期年得返其国奉使大夫娄将送至国而还亦乘司南复期年而返上以其车属巾车氏行而载之常为清导车法具在尚方故事　增宋书舆服志曰指南车其始周公作后汉张衡始复创造汉末其器不存义熈十三年宋武帝平长安始得此车其制如鼔车设木人于车上举手指南车虽回转所指不移大驾卤簿最先启行　原卤簿令曰指南车驾驷马正道匠一人驾士十四人　述征记曰尚方北门中有指南车车上有木仙人持信旛车转而人常指南　鬼谷子曰郑人之取玉也必载指南之车为其不惑也　韩子曰先王立司南以端朝夕　左思吴都赋曰俞骑骋路指南司方出车轞轞被练锵锵
　　指南车二
　　原崔豹古今注曰指南车汉末丧乱其法中絶马钧悟而作焉今指南车马先生之遗法也　增崔鸿后赵録曰尚方令觧飞机巧若神妙思竒发造指南车就赐爵闗内侯
　　指南车三
　　增赋唐张彦振指南车赋曰缅窥皇始倾听巢风时仪朴畧化迹暝蒙结绳云谢徽章渐通乃服牛而乘马爰斵木而观蓬故圣人因象以制器随物而兴功北斗在天察四时而行度司南在地表万乘之光融尔其法制竒诡神妙无穷见其指而皆知其向覩其外而莫测其中轮须借于奚子妙乃发于周公观夫作也扄闗脉凑衡枢星设烟萦电转鬼聚神灭离朱目乱计然思絶公输服其心工王尔慙其手拙虽词给而口敏终难得而屡说至于帝容顺动王途允防二月东廵万国南防羽卫出而天动笳鼔鸣而雷磕司南于是备属车引行斾薰风而进止仰卿云而乘盖超揺光景之中缥缈烟霞之外同夫越鸟常有意于南枝异彼鲁人竟无情于殿最惟皇眀之逺瞩驱八骏以遐举既访道于襄城亦寻仙于海渚岂须老马之智宁借小童之语赖我司南不迷其所伊司南之用薄逢国道之昌平就日月于天路闻箫韶于玉京常使朝朝承北阙何辞歳歳指南行
　　云母车
　　原赐王公【袁子正论云以云母饰车谓之云母车臣下不得乘时以赐王公】　迎惠帝【晋书云惠帝自邺还洛阳殿中官属备云母辇及云母车以奉迎】　赐蜀主【吴百官録云刘蜀主得赐云母车一乘】　赠齐王【晋太康起居注云齐王出镇诏赠清油云母犊车】　获淝水【晋书云谢败苻坚于淝水获所乘云母车】　还洛阳【见上】
　　犊车一
　　增释名曰羊车羊祥也祥善也善饰之车今犊车是也
　　犊车二
　　原与季礼【谢承后汉书曰刘翊赈贫乏陈国张季礼吊师丧时值冰寒车毁牛病不能进翊以所乗犊车与之】　还桓谭【桓谭别云谭时为太常録尚书事后徙交趾初吴以罪徙者皆収家财入官及下狱簿其资唯有犊车一乘牛数头奴婢不满十人无尺帛珠玉之寳上闻而嘉之悉以付还】　皁盖犊车【晋书云武帝赐汝南王亮追锋皁盖犊车】　增赭繖犊车【宋史云哲宗亲祀南郊苏轼为卤簿使导驾入太庙有赭繖犊车并青盖犊车十余争道不避仪仗轼使问之乃皇后及大长公主时李之纯为仪仗使轼曰中丞职当肃政不可不以闻之纯不敢言轼于车中奏之哲宗遣使赍疏驰白太后明日诏整肃仪卫自皇后而下皆母得迎谒】　原合买犊车【北堂书钞云蔡谊以明经给事大将军幕府无车尝歩行众门人好事者相合为买犊车】　增各为犊车【明皇雑录云上将幸华清宫贵妃姊妹竞饰车服各为一犊车展以金翠间以珠玉一车之费不啻数十万既成甚重而牛不能引】
</div>
    <div class="pagination">
<a href="御定渊鉴类函_page269.html">上一页</a><span>...</span><a href="御定渊鉴类函_page265.html">265</a><a href="御定渊鉴类函_page266.html">266</a><a href="御定渊鉴类函_page267.html">267</a><a href="御定渊鉴类函_page268.html">268</a><a href="御定渊鉴类函_page269.html">269</a><span class="current-page">270</span><a href="御定渊鉴类函_page271.html">271</a><a href="御定渊鉴类函_page272.html">272</a><a href="御定渊鉴类函_page273.html">273</a><a href="御定渊鉴类函_page274.html">274</a><a href="御定渊鉴类函_page275.html">275</a><span>...</span><a href="御定渊鉴类函_page271.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
