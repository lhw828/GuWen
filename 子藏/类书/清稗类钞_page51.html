<!DOCTYPE html>
<html>
 <head>
  <meta charset="utf-8"/>
  <title>
   清稗类钞 - 第 51 页/共 432 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   清稗类钞 - 第 51 页/共 432 页
  </h1>
  <div class="content">
   时潘文勤公方长秋官，廉知其概，提部研鞫，而赵舒翘方以郎中总办秋审，因以是狱属之。阅数月，乃得实，将上奏矣，而鹤年使故为文勤门生之某道员入都游说，文勤入其说，遽中变。舒翘方力争，文勤忽以父丧去官，南皮张文达公之万继其任，文勤亦知为某道员所卖，贻书文达，亟自引咎。疏上，奉旨释树汶归，戍翥及知府马承修极边，鹤年启照及臬司以下并承审各官皆降革有差。而光第已先以他事劾罢，则恺嗾鹤年为之也。有以持恺羽书直揭部科讽者，光第笑谢之，贫不能归，竟卒于豫，年五十五。光第去官二十年，邓人谋以其治状上于朝，请祀名宦，以其子祖谋时官礼部侍郎，格于例，不果行。祖谋，字古微，以道德文章著称于时，更名孝臧，学者称沤尹先生者是也。

　　光第以咸丰末补授河南邓州，值大祲后，比户流亡，而在官三年，多惠政，壹意休养，尤善治盗，民以安集。俗颇健讼，讼刑部都察院者，岁或数十事。故事，京控案付首府之谳局鞫之，鞫者觊了案之奖也，辄迫以和息，不欲甚辨曲直，而奸黠者愈得计，效尤滋益多。光第尝从事谳局，审其然，牒所司穷治之，其诬诉者必反坐，俗为之革。旁州县此风亦因之少杀。

　　杨乃武被诬杀人案同治时，余杭有葛品连者，早岁丧父，母健而勤，率品连设肆市豆腐。品连娶毕氏，有姿首，肤莹洁，体轻盈，人因以小白菜呼之。邑令刘锡彤有子逾冠，闻其名，一日遇诸途，尾随之，密以意示衙役，使谋之，久之通焉。邑有杨乃武，同治癸酉举人也，丰采甚都，当为诸生时，已与毕通，为锡彤之子侦悉，妒之。已而乃武捷秋试，毕欲委身事之，谋既定，锡彤子知之，益愤，将谋所以陷乃武者。会品连暴卒，里人以毕多外遇，窃窃然疑有谋杀事，实则毕奴畜品连，品连不能堪，以吞鸦片死也。锡彤子闻之，唆葛母，饵以厚贿，使以乃武与毕二人毙品连诉于县，品连之母遂以通奸谋杀罪控乃武，谓其中砒毒也。锡彤先入其子之言矣，信之，及验尸，指甲有青色，谓为受毒之证，收乃武与毕，严鞫之，迫以刑，谓其因奸同谋，遂诬服。锡彤询以砒奚所购，乃武漫言购自某药肆者，因逮肆主质之，肆主坚不承，于是案久不决.刑幕某，与肆主同为绍兴人，承锡彤子意，婉商于肆主曰：「仅待子一言，即可结案，何固执为？」遂授肆主以辞意，乃供称某日乃武至，言将以砒置食物中以杀鼠，故来购，乃武邑绅也，信而售之，不意其非杀鼠而竟杀人。锡彤录其辞，详大吏，府司复审，以证确，故无异议，定为谋杀亲夫案，毕当凌迟，乃武当论斩。乃武妇某氏知乃武冤，具词入都，诉之于都察院，而给事中王书瑞亦据以上闻。光绪乙亥四月，奉旨，命浙学胡侍郎瑞澜提集全案人证卷宗，秉公严讯。胡檄宁波守边葆諴鞫之，讯数次，卒照原议覆奏，谓乃武因奸起意，令毕将品连毒毙，供证佥同，案遂定。然乃武所画亲供之押，实为屈打成招四字也。

　　至是，而乃武与毕均延颈待决矣。时上海已有《申报》，载之甚详。既定案，报端复缀一联云：「乃武归天，斯文扫地。」为其同年友所见，大愤，谓乃武虽武断乡曲，品连实非所害，思有以平反之。会春试，咸计偕入都，谒乡人刑部侍郎夏子松少寇同善，诉乃武冤，谓品连实病死，非毒死。同善问冤证，众言品连死日，乃武方在外舅家处理析产事，代书分单，其外舅居乡，距城数十里，一日之中，不能在乡理事，而复在城杀人，此冤证也。同善曰：「案乃若此，君等可控之都察院，仆备官秋曹，当相助也。」旋经汪树屏等遣抱，控之于都察院。十二月，奉旨提交刑部审讯，案遂复活，全案人证由刑部提京复审。部牍至浙，锡彤自解品连尸棺入，及验，则指无青色，检验者谓南方气较热，初验时，死者指甲青色，当系发变，非服毒之证，实为因病身死。继讯某肆主，肆主直供刑幕教唆语不稍讳.初，瑞澜传集人证之至省复审也，肆主不欲往，锡彤子给以资，始就道，然肆务因以衰败，及牵连至京，肆遂闭，恨锡彤子及刑幕刺骨，故直言以发其覆。证人证物，既皆子虚，案遂平反。丁丑二月，奉严旨申饬，于是原审复审官，自浙抚杨石泉制府昌浚及瑞澜以下，皆降革有差，锡彤发往黑龙江効力赎罪，不准收赎，锡彤子投海死。乃武虽释，而足骨以受极刑故，遂不良于行。家计亦困，乃至沪卖文以自给，毕则披剃为尼，宣统辛亥尚存。

　　或曰，翻案之原动力，乃某公使偶在总理衙门座次告王大臣曰：「贵国人断案，大率如杨乃武之狱.」当道闻之，至局蹐不安，遂翻案也。

　　闽中发冢开棺案丁文诚公宝桢抚闽时，某县有发冢开棺剥取尸身衣饰一案。县幕故狡诈，以欲为令规避处分，必欲避去发冢开棺字样，其详文有云「勘得某处有厝棺一具，棺材后壁凿有一孔，围圆一寸三分，据尸亲某某供称，尸身头上，失少金簪一支，显系该贼由穴孔伸手入内，拔取金簪，得赃逃逸。除悬赏购缉外，理合勘明详报」云云。文诚于牍尾批云：「以围圆一寸三分之穴孔，竟能伸手入内，天下无此小手，棺后伸手，拔取尸身头上金簪，天下无此长手。该令太不晓事，应即撤任，候饬司遴员接署，另行勘详。」

　　泉州林绅失女案闽之漳泉，其民慓悍尚气，往往以细故酿巨祸。仁和章某宰龙溪，有以失女案越境来控者，原告泉郡林绅，被告为本邑王某，亦巨室也。阅其状，则林女以三岁时养于乳母，一日挟之出游，遂不返，失踪十四年矣。林失女，即以人探乳母家，尚未归，后时时侦之，十四年无迹。某岁社日，乳母杂众中入庙祝神，旧仆林二识之，擒以归，问女，言已卖，以郡施氏赘壻，购为婢，随嫁适王矣。章即坐堂皇，唤乳母入，则年四十余，蠢然一村妇也。问拐女事，亦自承。章以乳母已招认，无别情，命羁之。问林曰：「尔女既媵于王，欲令归乎，抑听留王氏，但治乳母罪也？」林忿然曰：「吾缙绅裔，安能为贱于人？非欲令归者，吾泉郡官岂不能治以拐带之罪，而必远诉至此？」章颔之，允集讯。

　　林退，明日遣四役至王家，命传施壻及林女来。役往半日返，复命不得一人，章怒，各笞四十，命复往。漳、泉俗，凡富室嫁女，媵以婢，名虽从嫁，实如妾。林女随施嫁六月，二人情甚密，若姊妹，王尤爱之，与施同孕。至是已三月，役至家，王甚惑，及阅牒，知为林女事，笑曰：「妇翁以此婢赠吾，吾怜其慧，已纳为妾，若有诱拐事，则卖者既获，买者亦有人，可问施，吾生平不入公门，不能与林对簿也。」役见其贵倨，婉劝曰：「邑主传君，非究君诱拐事，惟林女在此，或遣或留，必得君一言，案乃可定。今既纳为妾，窃意君必留，尤须与林言明，使林女事君，无异辞也。」王大笑曰：「吾妻之婢，吾纳为妾，妻既无言，谁能饶舌！」还其牒，立麾之出。

　　役去，王入告施，林女亦在，施笑谓王曰：「吾妹方以未识生身人，日夕抱憾，林家人至此，妹果所生，当往迎，令骨肉重逢，勿失戚谊也。」王曰：「彼果认女，当径来吾家，今投县，以牒来传，其意不善，安可令见。」二人谈久，林女独默默无言。忽阍人入，言县役复来，王大怒，厉色出，斥之曰：「可告尔长官，吾王氏名门也，吾妾方青年，不能涉足公堂，受万人指摘，尔勿复来，不则吾即欲饶尔，此拳不尔饶也！」言毕，以拳拟役面，作欲击状，役急退，王怒少解。命阍人入，取数金与之，疾驱出。

　　役复返，章以王累传不至，林呈催急，知役虽再行，非作具文，即得王氏金，不敢催。王与林女虽案中要人，然不能拘，非严比，传集无日。时尚未退堂，即命布练于地，令二役跪其上，二役往传，限二小时返，不得人，则已跪者往，返者复跪。如是二日，役大窘，至王家，誓死不敢归，捽之行，卧地不起。王见役膝尽肿，施亦劝令林女见林，一叙父女亲，后相往来，联戚谊.王患役扰，遂命施告林女，以常妆偕己入县，且慰以此行得见父，少出即归，行无伤。舆至，林女色甚戚，怏怏出。

　　至县，观者如墙，女见父，似甚欢慰。林言失女后，其妻日涕泣，逾年遂亡，吾跋涉追寻，十四年如一日，今见女已成人，追念往时，能无悲戚。言已，泣，女亦泣，拜伏于地。王以晚辈见林，林急走避。少顷章出，传呼两造，众同上。章周视已，谓林女曰：「尔幼被拐，尔父日搜觅，十余年不少休，今既相逢，当体尔父爱女心，即与同返。」女不应。章谓王曰：「此女在尔家，仅供役使，与林为父女亲，尔当劝归，吾使林购婢以偿，勿使失天伦义也。」王亦未答。章促之，林女忽趋近案前，毅然曰：「君官此地，宁不知此地之俗？女虽为婢，身已属王，且有孕在身，归将复嫁乎？父如念我，后此可往来，必令归，惟有死耳。」章不能屈，温语劝之，亦不听。乃谕林曰：「尔女身已属王，义无再返，况即归，其年已长，行当嫁人，亦难长聚。尔以爱女故，辗转寻觅，得相逢复违其愿，强使还，果有不虞，则因爱伤生，必后悔。」林闻女言，意已忤，又闻章谕，心大怫，愤愤答曰：「必令归，他无可言，女果死者，吾亦无惜。」章知不能下，欲以人调停，合两姓好，命且退，章亦入。

　　有李贵者，章之干仆也，司稿案，素能言，急呼至，命留两姓善劝之。李出，留林他所，挽王入己室，告之曰：「君欲留女，当备财礼，令暂归，后迎娶之。吾奉主人命，以林恶女为贱，故不肯留，若稍尊之，使彼有荣施，君所爱亦可保，无为梗矣。」王诺.李肃之出，挽林入，曰：「君世家，必无再婚女，女归不遣嫁，显背人道，遣嫁而女恋王家，终必至死。且君之不听为媵者，为其贱耳，今官意令王以纳室礼重结婚，君女与施氏并尊，王世裔，亦不为君辱。如是，则既遂儿女私情，且无他变，不甚美乎！」林怫然曰：「吾此来，为归女耳，吾族之人，于吾行，皆以必得为贺.今留嫁于此，此中隐情，久必彰露。女果恋王，生死听自便，吾保吾誉，不能为女恤也。」李力劝之，卒不听。

　　李亟入复命，章复升座，命两姓入，谓林女曰：「尔父不听留，尔欲不负王氏者，可自求尔父。」林女闻言趋林前，痛哭而拜，力恳之，林不允。章命王亦拜，林益怒，大呼曰：「吾女被诱拐，非自卖也，因拐至此，与王私，君必遂其情，吾生身父，踪迹十四年，既得女，反不获请。此愦愦判断，不独使女子丧守者无羞恶心，彼不法拐徒，陷人失节，反生效力矣。君必相逼，非死吾身，即上至叩阍，必得女也。」章亦怒，痛骂其无良，判还之。林女见谳定，立收泪，趋与王为别，刺刺语甚久，亦不复哭。言已，麾王返，王拭泪出。明日，林女随父归泉州，至晏海渡，既登舟，乘林不备，遽投水死，尸漂没无存，闻者惜之。

　　沈文肃纵琉球狱囚光绪己卯，日本灭琉球，改冲绳县.沈文肃公宝桢方任江督，有琉球国事犯三人，潜窜至江宁，廷旨以日有盟约，命执三人，归之于日本。系狱矣，忽逸其二，上元令惶恐无措，遂求江宁守挈以谒沈，白其故，虑罪且不测.沉默然良久，语守曰：「囚三人耶，已逸其二，余可悉纵之。」守令均疑沈怒，莫知所对，沈复慰之曰：「汝但纵囚，有事，我自任之，汝无罪。」令乃出。沈退食，语幕宾梁某曰：「吾日日思归乡里，皆不得请，今其时矣。」遂上疏，以逸囚自劾。大意谓：「琉球吾藩属，今被日本夷为郡县，逃人来依，我不能庇，复执而归之于其敌，谊有不忍。今囚诸狱而逸去，此有司之责，请治臣以罪，贷其它。」时恭亲王当国，夙器沈，疏上，事遂寝。

　　刘泖生欲解疑狱而死江山刘履芬字彦清，以生于云间，因号泖生，以同知直隶州充苏州书局提调.光绪己卯江南乡试，嘉定知县程其珏调分校，往代之。受事之日，民先有逼嫁致死，督部檄一干下县决杀者，刘不怿此干，笑侮之。因迹求民间数事，密闻诸台，勾捕尽得。刘性慈恕，不忍文致，亲送囚至行省，且陈其疑，此干请必尽杀乃止。刘痛悔失图，若憯危，遽不自胜，反嘉定疾作，满有日矣。或诈告杀人，需诣验，刘神明已伤，仰天言：「吾德薄，灾殃及民，不如死也。」其日不食，夜分不寝，迟明，从者叩扃无声，翘而入，僵于地，喉骨断裂，血污被膺，右手有短翦，握固未脱，几烛将跋，《洗冤录》端展宛然。事上，抚部固始吴某重其所以死也，厚恤之。

　　狱囚囚县令郡县狱中重囚，例皆镣足桎手，钳口锁颈.其后狱规不肃，每一囚狱，狱卒皆有例定规费，仅于州县典史巡狱时，为之上刑具，官去即弛之，官亦知之，不深究也。广东有某县令，欲察狱弊，一日屏去仪从突入狱，狱卒未知也，囚百余人见之，曰：「汝来甚善。」羣起缚令，宣言曰：「官今欲出狱，须纵我辈百余人与同出。如门外人有来前者，我辈先扼杀县官以待死。均之一死耳，与其束手而死，不如与官同死。」复连缚狱卒数人。有饷令饮食者，囚数人传递而入。囚口粮或不时给，则亦绝官餔餟以相抵，县中幕吏皆无如之何。典史至门外遥呼狱囚，始而婉谕，继而哀祈，囚皆不应。不得已，禀达郡守，郡守乃自赴县，至狱外，谕囚曰：「县令自到任后，曾未苛待若辈，若辈入狱，皆在前令手中。今如致令于死，则若辈罪名益重，岂得幸全？不如速释令，有冤抑者，必为伸理，其犯重辟者，亦当设法超拔，决不汝欺也。」囚皆曰：「今日我辈与县官，出则同出，死则同死，不必多言。」郡守徘徊莫措，相持及旬日，恐令死于狱，不得已密禀大府，请发兵二营到县，许赦囚罪，尽纵出狱.囚复言当携官同行五十里，至某山，方能释官，亦许之。狱门启，羣囚拥令驩呼疾走，官吏尾之而行，行五十里，至某山头，囚乃释令。欲遂分道扬去，官兵伏隘以待，四面兜围，百余人皆就擒，惟逸三人而已。郡守县令携囚回城，尽法惩治，加以酷刑，死于杖下者二十余人，余皆从重拟罪，克期处决.此光绪庚辰事也。

　　陈福来陈福得被杀案江西鄱阳县民叶佐恩，娶同县徐姓寡妇陈氏为妻，生一子曰福来，佐恩死，遗腹又生一子曰福得。陈不能守，赘同县严磨生为壻，磨生乃与陈同居叶氏者五年，始偕妻挈其前夫之二子以归.佐恩所遗田二亩，归磨生耕种，以养其二子，屡荒于水，衣食不赡，而福来亦已九岁矣。乃送至坑下村徐茂拐子家，使习裁缝，岁与钱三千四百。未几，又送福得至坑下刘光裕家，为之牧牛，其地距严氏所居曰车门湖者四十里。光绪丁丑十二月二十五日，磨生至坑下村接福来、福得回家度岁，二十六日晨起，蓐食而行，福来负蓝布袋，内盛银币一铜钱千，福得负白布袋，盛米数升。行至墈上亭遇雨，而磨生又发痰病，乃于亭中少息。适有雷细毛者担两箩而至，细毛亦坑下刘氏之佣，自刘氏归其家，其所居与严相近也。磨生曰：「我病，不能兴，当使二子从君先行，我小愈即至。」乃以钱米并置细毛之箩，细毛与二子俱行。至鸳鸯坽，语二子曰：「我与若至此分路，若可坐此，待尔翁偕归，我去矣。」反其钱米于二子而归.而磨生犹卧亭中，久之病愈，雨止，天亦薄暮，乃走间道，径归其家，已逮乙夜矣。问其妻，知二子未至。次日，使严复仂走问细毛，知在鸳鸯坽相失，求之鸳鸯坽左右，无有也。上湾林有欧阳六毛者，言于二十七日遇二稚子问途，约略指示之，然问途之后，亦不知所之。又有汪同兴者，设布肆于路旁，言二十七日有二稚子以饥饿，索食于同兴，饭之而去，问饭毕焉往，不知也。问有见者无，曰：「有欧阳发仂者适在肆，二子出，亦出，或当见之。」二十八日，乃始得二子之尸于陈公坂，福来伤于顋，伤于耳，伤于咽喉，福得并伤于肾，钱米俱在，无所失。陈公坂距车门湖二里而近，莫知为谁所杀，或曰发仂也，或又曰欧阳六毛也。于是磨生乃以发仂、六毛杀其二子控于官，而叶氏之族则曰是磨生利其故父所遗之田而自杀之也，亦控于官，讼久不决.光绪戊寅，彭刚直公玉麟巡江至饶，严、叶皆具牒诉于行辕，发饶州府讯之。庚辰夏，刚直至江西省垣，中丞以下咸迎候于滕王阁，而磨生之妻陈氏又以前事诉，前马者斥之，则自投于江。刚直亟命拯之起，受其牍，言于中丞。而豫章诸大吏久知其事，咸疑磨生实杀二子，谓二子年幼，必无雠杀者，若利其有，则何以钱米俱在，是其继父杀之无疑也。故当刚直未至之先，已命移其狱至省中治之。而鄱阳令汪以诚字若卿者，贤令也，初下车，叹曰：「境有此狱，而卒不得杀人者主名，上为大府忧，焉用县令为！」时案中人证咸羁管县中，若卿密使侦者于诸人一举一动一话一言随时伺察。至是年五月，民间传言彭大人巡江且至，将亲临郡城审断冤狱，而发仂闻之即自疑，屡向丁役探消息，是月十六日刚直至。

　　先是，有浮梁沈可发者，私刻木印造执照，自称曾在刚直营中，刚直提审，得实，即以军法斩之。而发仂愈惧，其夜梦中呓语，连称不好者再。若卿得其状，知杀人者必发仂矣。乃于密室供城隍神之位而祷焉，夜梦至一处，闻尸臭而不见尸，有一人以身覆之，视之，发仂也。及旦，躬率诸囚，诣神庙而讯之，谓发仂曰：「尔实杀人，神已告我矣。」发仂虽不即承，而神色大变。越日，又讯于城隍庙，诸囚皆号哭，求神明昭雪，发仂无一言。夜将半，则大呼曰：「吾不敢欺神明，请吐实。」盖鸳鸯坽距车门湖尚三十余里，二十六日之夜，二子宿于鸳鸯坽之社庙，明日前行，遇欧阳六毛而问途焉，又前行，饭于同兴布肆。发仂见其幼稚可欺，欲诱至他处而卖之，乃追及之而与其同行，且请为导。导之己家，宿之墙外土室中，虽其家人无知者。二十八日平明，复招之偕行，行至陈公坂，则离车门湖近矣，福来已识之，登山而望，见其村，不欲与发仂偕，发仂强挽之，则大骂，乃痛殴其头面，又扼其吭而死。福得走且呼曰：「杀吾兄矣！」蹴以足，伤其肾，亦杀之。发青白二布袋，见钱与米，弃之地，不取，盖恐以此为人所踪迹也。若卿鞫得实，即驰白刚直，刚直时在镇江焦山自然庵，读之狂喜，手批其牍，有云：「数年郁结，为之顿释，望空遥拜，为两冤魂叩谢贤令君。天下多覆盆，而有司安得如此尽心欤！又不禁感慨系之。」

　　王祥云杀徐二案王氏者，叶成万妻祥云姊也，世居吉林省北之四台子。光绪壬午大疫，父母兄嫂染疫死，王年十七，先已字成万，成万居大孤家子，至是仓卒迎娶，时祥云方十二岁，随姊依壻家。已遂鬻田宅，托叶权子母。越数载，祥云渐长，以成万荐，佣李高屯赵鹏家，又为聘花氏，在春女也。在春经年出外贸易，其妻已前殁，屡以婚促，成万不得已，治左厢，为之涓吉成礼.花女少艾，以与姊同居恒戚戚，渐怂夫离析，久之，祥云商诸姊，姊诺之。适西邻有室三楹，中隔一巷，欲出典，成万乃以平价得之，并力助王徙。既徙居，旦晚过从，亦相安无猜，仍佣工如平时.是年四月初，祥云自佣所归，村口古剎旁，儿童六七，方席地嬉，遥见之，大呼曰：「乌龟来矣。」比近，祥云方注视谁某，毛氏子福儿遽询曰：「乌龟，汝归乎？」祥云乃箕踞而问曰：「子呼我乌龟，何意？」儿曰：「汝妻与徐二共枕衾，子安得非乌龟？」祥云曰：「汝言确乎？」福儿曰：「村人皆知，安得弗确！」祥云不语，径赴姊所，曰：「姊知我为乌龟否？」姊曰：「是何言？」祥云曰：「弟妇与徐二共枕衾，村人皆知，吾安得非乌龟？」姊问：「此言何来？」曰：「福儿言之也。」姊曰：「子痴耶，顽童毒舌，谩骂何所不有？勿多疑。」祥云俯首，踉跄归舍，凝想忧惧，坐起不宁。迨月西下，复贸贸然往谓姊曰：「姊乎，我真乌龟矣。」姊急究颠末，始得其瞷伺状。盖祥云前此垂首无言时，展转筹划，已决定办法也。

　　祥云抵家后，花笑迎曰：「郎归乎？惫乎？」曰：「倦甚。」既坐，长叹，花叩其故，祥云曰：「王屯李五负东主巨债，责偿屡不应，今遣我坐索，事不谐不归，幸勿为周老耀第二足矣。」 「 周老耀者，会同当之外柜，因索铺债，为欠债人朱万仓所烹，为吉林冤狱之一。」 花曰：「老耀之案，绝无仅有，郎勿为此不祥语.」祥云曰：「王屯距此十余里，迟早以今日至，吾方惫甚，欲少睡，为我具晚餐，炊成可呼我。」言毕就寝，及醒进食，且噉且语曰：「吾此行无事固佳，今且与卿约，以半月为率，设逾期不返，记取李五姓名，在王屯东首第几门，为我侦察之，复仇与否，是在卿耳。」花陨涕曰：「妾虽命薄，当不至是，设有万一，誓步鲍齐氏后尘.」 「 鲍齐氏，吉林人，为夫复仇，在东三省脍炙人口。」 祥云曰：「吾无母，卿苦不知书，纵效齐氏，亦难得结果。且予亦不作此想，但得保全骸骨，归瘗祖墓足矣。」言次已薄暮，投箸便行。花握手丁宁，涕泪俱下，祥云己绝裾驰去，数十步外，偶一回首，花犹倚门目送也。

　　然祥云实无所往，第斜行入密林，倚树假寐，黄昏人静，始迤逦归屯。蹑足墙外，屏息翘跂， 「 吉林仕宦家始有砖墙，余皆黄土三板墙为多，故得以自外窥伺。」 遥见一人彳亍至，谛视，果徐二也。踰垣入，自屋背以指叩棂，花启后户纳之。祥云乃亟告之姊，姊曰：「将奈何？」曰：「杀之耳。」曰：「子知杀奸法乎？」曰：「知之，先杀男。」姊曰：「诚是，但恐杀一人而腕力已乏，妇又涕泣哀恳，欲杀不能耳。」祥云曰：「无虑，弟懦不至此。」乃觅刀欲行，姊曰：「此时睡尚未熟，子只身无助，脱有二人者，协力以拒，殆矣。」少焉，又欲往，姊复遏之，三捺三起，竟夺门出，姊随之。祥云小语曰：「姊在外瞭望，如我陷其计中，必大呼以为信，姊力亦不敌，请速返，明日为我雪仇。彼若有声息，勿惊也。

　　祥云乃攀垣下，推窗拨了鸟. 「 了鸟即窗间绞链，见李义山诗。」 探身蛇行入， 「 东三省皆上搘下摘之窗，必拨筦键乃得入。」 侧耳静听，惟闻鼾声，循床扪搎，忽得发辫，急缠于左手，刃其项。其人梦中负痛欲起，以发辫被掣，不得动，奋力劘之，颈断，置头枕间.疾取花，花杳，复启窗出，隔垣询姊曰：「姊曾离此否？」答曰：「未。」「见有人出否？」亦曰：「未。」诧曰：「何往乎？吾已杀其一。」姊曰：「子殆误矣，恐某本未来，子眼光迷离，今误杀花也。」祥云曰：「吾捉其发辫而杀之，乌得误？」姊曰：「子姑立此。」乃归家取火至，复持以入，先烛尸，确为徐二，察视户牖，扃闭宛然，花之衣履亦具在。搜觅数四，复出而谋诸姊，姊曰：「大奇，我亦无法，无已，则走为上策耳。子将刀抛掷烟筒中。」 「 即灶突也，土俗于炕外砌一空埒，名曰烟筒，脖子上端筑土为方筒，大可合抱，高与檐齐，可阶而升。」 祥云乃猱升弃刀，同返姊家，姊以成万衣易之，令盥手去血渍，薄赠路费，实时出亡。姊弟挥泪而别，姊亦阖门径睡矣。

　　诘朝，姊急出外觇之，祥云家门启矣，试入之，花凝妆执炊，望见姊，遽起相迎，室中一切如旧，整洁逾平时.徧视，惟炕沿稍湿，似新拭者。乃询妇曰：「吾弟昨归，今已行乎？」花曰：「渠昨归，以东主遣往王屯索债，过家时惫甚，嘱具餐便睡，醒时已晏，食毕疾行，故未遑谒姊，姊何由知之？」姊曰：「吾儿在门外望见之，归以语我，适欲托其略购什物耳。俟归时过我，不急也。」言次遂行，花挽之曰：「姊勿遽归，吾方制小荳腐，可共食之。」姊曰：「吾不归，幼儿啼肠断矣。」乃联步以出，至院中四顾，纤悉无他异。归言于成万，而互疑之，嗣闻徐大觅弟不得，始确信为祥云所杀，益大惑，相戒秘之而已。

　　逾十数日，花忽泣诣姊处，述祥云留嘱言语，并李五地址，乞成万往探消息。成万返，谓遍询王屯，无李五其人者，东首第几门，亦非李姓。花复恳成万转询鹏，未行，鹏适至，遇于成万所。花以王屯索债事骤相质，鹏瞠目莫解，嗣知祥云失踪，乃称祥云旷役已久，下年以来，曾未上工，意以规避牵累，口角龃龉，两不相下。鹏既去，花策卫独行，径赴榆树县，以夫祥云于正月某日由家回李高屯赵鹏家上工，今数月未归，讵鹏以年假回家久不到工之言转相诘问，恐系被伊谋害，请提究伸雪等语.觅代书砌词具呈，诣巡检控告。巡检拘鹏质讯，不得要领，暂系候查，经村人联名保释，遂成悬案。

　　是年冬末，成万之族叔荣春以卖花至阿什河，偶与祥云遇，讶曰：「君今在何所？」祥云邀至僻处，问之曰：「吾姊夫姊姊安否？」荣春曰：「无恙。」祥云曰：「甥男甥女壮旺否？」荣春曰：「俱佳。」祥云曰：「吾妻安稳度日否？」荣春曰：「近颇健矣。」祥云曰：「病乎？」荣春曰：「自尔日夜间事。」祥云聆至此，忐忑久之，期期问曰：「夜何事？」荣春曰：「子未之前闻耶？」祥云强颜答曰：「未。」荣春以事不雅驯，骤难出口，乃先谓之曰：「必为村中恶少所为无疑，事属横逆，冬夜苦寒，乌得不病？但来时，吾曾见之，渐已复元矣。」祥云以其言不类，亟叩其详。盖花自徐二被杀后，敛迹守范，村中无赖托故调笑，皆峻拒，无赖辈衔之。十月，以朱墨涂面者二人，踰垣撬窗入，裸捉花至院中，按地絮塞口，加梯于背，拗捩手足，附梯反缚之，乃舁而榜诸门外，复入，搜钗钏数事而去。村人蚤起见之，奄奄垂毙，驰告王氏，呼邻妇数人，共解之，置榻覆衾，灌以姜汤，半日方苏，因患痁疟，兼旬始愈。荣春为叙述一过，祥云曰：「无他事乎？」荣春曰：「此本无可究，尊阃既不加根问，尚有何事？」祥云始知言出两歧，徐二案固未发觉，亦不解徐二尸何以消灭，花何由出现也。大怪之，语荣春曰：「予有友吕某，向在金厂司簿记，今春由家旋厂，路遇余，曳与偕行，谓可暴富，匆匆未及语家人。讵吕友至此忽病，病而卒，予为料理讫而资斧已罄，落拓不得归.乞在四平街全顺栈服役餬口。予苦不知书，故将近一稔，曾未函告吾姊，君归，烦传语报平安也。」荣春诺之。适以索债艰涩，未即行而吉有匪乱，官军驰剿，千里驿骚，祥云、成万之居，当兵匪之冲，随众仓皇奔避，荣春亦道梗不得归.癸未二月，匪氛既息，居民始各归其家，荣春亦自阿还，晤王，致祥云言，王曰：「叔何时再往？渠家兵燹之后，什物尽毁，能为我寄语，嘱渠一归来否？」荣春曰：「我往例以冬季，今非其时，旦晚我赴宽城子，彼处多赴阿者，予当代作书也。」

　　是夏，祥云得书，知已无事，遂辞役归.先诣姊家，叩以故，姊曰：「予焉知，方将问汝。乃问我乎？然汝妇可谓善补过者。」因具道花年来改行状。祥云乃归家，花款曲逾恒，祥云意亦解。入夜阖户，始小语问曰：「西邻徐二，是否被吾杀却？」妇笑曰：「非子而谁？」祥云曰：「时卿焉往？」花曰：「郎意妾当安坐引颈，候作刀头鬼乎？」王笑曰：「究焉往？」花指室隅曰：「君忆否，此地竖立一木，妾知郎持刀来，无善意，即攀木而上，欲由山花外遁， 「 自横梁以上俗名山花子，内地屋壁，各有界限，关外地方宽敞，最不喜左右厢，数家同院亦绝少。故建屋为一字式，或绵延数十间，隔以土壁，而空其上方，灯光人语，彼此可以见闻，习俗相沿，恬不为怪，亦从无踰山花窃盗之事。故花铤而走险，为王所不及料。」 方缒下，而足已及地，盖邻家之承尘板也。妾便箕踞其上，屏息以听。闻郎杀渠后，觅妾不得，乃揭窗而去。少顷，秉火复来，穷搜苦觅，移时始启窗出。妾知君不返，心稍宁帖，迨抛刀烟筒后，偕姊归去。妾思尸在衾中，是真祸胎，恐君来窥，未敢举火。正伏窗窃听，惴惴计穷时，闻姊送郎出，归室阖户声，始急秉烛，思非以很毒出之，别无良策，乃支解之贮釜中，炽以烈柴，须臾烂熟，剔其骨，盛以箕，瘗诸东沙滩。又撮稗数升，和肉为糜以饲豕，幸蓄有浸豆，堆水磨上，疾研之，研讫，入室料理，匿血衾于箧，揩炕沿以水。迹既灭，即梳妆，妆竟，启街门，更炽火为早爨，而姊始至。心知其特来检查，奈无迹可寻，亦即无词可置，谅姊亦至今闷闷也。」祥云曰：「卿言知予持刀来，奚所据？」花曰：「郎拨键，先置刀窗穴间，铿然有声，郎自不察，幸妾早知之，不然，此头断已周年矣。」祥云曰：「黠哉卿乎，然忍心亦至极矣。」花曰：「郎亦思谁先忍者。」语罢而寝。

　　北邻有史大者，名凤书，亦村中无赖之尤。一年前徙居于此，与祥云仅隔一墙，曾托故调笑，受花摈斥者。匪乱时，墙崩数尺，编薪为篱以补之。祥云屋之窗在篱南，凤书之厕在篱北，夜深人静，声息相闻，听之了无隔阂.是夕，凤书适登厕，故悉闻之，大喜曰：「淫妇构此大罪，犹拒我辈，欲以媚夫乎！」迟明，急踵徐秉信门， 「 秉信即徐大，亦无赖而入匪党者，后三年始就戮，当时尚无恙。」 问之曰：「兄亦知君家仲氏焉往乎？」秉信曰：「予寻访殆遍，迄无踪迹，乌知其流落何所？」凤书曰：「远矣，吾知其永不还矣。」秉信曰：「君既知之，盍以告？」凤书曰：「被祥云之妻饲猪矣。」曰：「人可饲猪乎？」曰：「渠既饲之，奚论可不可？祥云昨已归，夜询其妻，吾适起如厕，故闻之。」因缕述一过，秉信奋起曰：「君与吾弟素莫逆，彼遭此奇惨，君断不至袖手。予即往起诉，烦君为证.」凤书慨然自任，狱遂成。

　　越日，祥云夫妇正安居，而拘牒已至，役入室，即械系祥云。花惊问：「犯何案？」役怒目曰：「汝等自作孽，佯为不知乎？」花乃温语以请曰：「君等来此，大不易，请容我具餐，饱食以行，可乎？」役曰：「可。」花即诣村中贳贷，先设酒馔，复缓捏水角子， 「 俗称饺子，又曰扁食。」 乃絮絮道温凉，花因问：「此案谁所发？」役曰：「宁非徐秉信乎？」问：「必有证人。」役曰：「票上有史凤书名，殆其人欤.」问：「票上有我否？」役曰：「无.」盖巡检为扎拉芬，初任之卤莽少年也，故牒未及花，花曰：「我同往，可否？」役曰：「大佳。新官胡涂，此其漏笔，汝能偕往，免我辈再来矣。」花乃隅座共食，殷懃款曲，渐益审熟。食毕，过姊家，托理门户，遂与祥云偕役行。中途，牵祥云耳语，役亦不禁。

　　比抵署，系祥云，花未在牒，役姑寄之稳婆家。至晚，扎坐堂皇，讯祥云以何故杀徐二，祥云曰：「小人不敢杀人。」扎曰：「汝不杀，谁杀者？」祥云曰：「徐二何时彼杀？」扎阅秉信呈，谓在四月某日，祥云曰：「小人于去年正月赴阿什河，距家可千里，岂能于四月回家杀人？」扎曰：「尔明系狡展。」呼役用刑，祥云曰：「小人妻花氏今在堂下，可提讯，如有谬，用刑未迟.」扎视牒，爽然若失，问：「汝妻来乎？」曰：「来矣。」乃命押祥云别院。呼花，讯曰：「尔夫何故杀徐二？」花曰：「夫以去年正月赴阿什河，徐二非渠杀也。」扎曰：「汝两人殆串供矣。」花曰：「非也，吾夫向在赵鹏家佣工，前岁岁杪，请假数日，去年正月回李高屯，途遇吕某曳赴金厂，夫贪获大利，未与氏言，实时登程。四月望后，赵来问讯，言吾夫下年以来，曾未上工。氏因其语言支离，恐被谋害，一时痛夫情急，曾在案下呈控。氏夫前夕归来，惊喜详询，始知颠末，正拟日内呈请销案，不料遽被逮捕，可请调查前卷也。」扎以前案非己任内，立饬吊阅，情节属实。默思鹏供，下年数月，曾未上工，彼既为人佣役，数载无异，似属安分一流，即因事杀人，亦无半年前预匿之理。且以秉信呈时日印证，甫在其弟被杀之后，妇即来案控追，如谓巧设机牙为异日发觉之地，乡村妇女，无此深心妙想，况动机又先发自鹏，于花益无可致疑。展牍踌躇，已有认花所供有效之意。因曰：「汝言诚辩，奈徐二失踪何？汝亦知徐二果被杀否乎？」曰：「杀矣。」问：「谁杀之？」曰：「凤书也。」扎讶而覆究，妇曰：「事至今日，岂复能恤廉耻，请吐其实。氏未嫁时，吾父恒不在家，先与凤书有染，嫁后路远，踪迹顿疏。既而吾夫佣工出外，西邻徐二财诱势胁，遂与成奸。前岁凤书复移家来，近在比邻，往还续旧.渠二人本同游交好，惟以氏而妬，氏每悚惕。自吾夫走失后，二人足迹忽日益密，氏夙虑其相遇。某夕凤书适在室，徐二骤入，凤书一见，即变色，互谇数语，凤书入厨取刀，出不意斫徐二，踣于外室，复剁之，转瞬遂毙。氏慑伏座隅，肉颤齿击，凤书曰：「是非支解煮化，不足以灭迹。」强我为之举火。氏闻言，益骇，步不能咫。揭帘覩尸，复仰而颠。凤书曳我曰：「汝不速起，即弃尸于此，吾去矣。」急诺之。奈两足酥软，行则振掉， 「 即腿软两膝相撞也，四字出《素问》。」 捉我置灶下，复抱薪注水。氏不得已，觳觫执炊，彼析骸震震响，氏俯首瑟缩不敢睨，但闻其每析一块，即砰然掷釜中。少顷，剔其骨，以簸箕送之。」扎问：「送何所？」花曰：「彼时恐怖欲死，何敢诘？彼还，视氏战栗，犹揶揄曰：「汝何胆小如鼠？」彼乌知妇女心肠，岂能如彼之豺狼肺肝耶？旋又撮稗满釜，和肉为糜以饲豕，复洗涤地上血污，形迹都灭，更搜氏所蓄鸡卵，煮食果腹，始挟氏登榻，偎傍得意。氏惟觉魂失胆裂，此身非我所有，幸彼夜夜伴我，未至惊吓成病。而当时之惨剧，至今言之犹悸也。」

　　扎得供，觉情节近理，形景逼肖。呼凤书对质，花神色凄变，滔滔汨汨，历叙与其奸好年月及是日因妬杀徐二之始末，口讲指画，情景如绘.又曰：「子前夜语我，近闻吾夫有耗，彼若归来，当用前法死之，与我为长久夫妻。我不允，子忿恚反目，立逼我还汝衣饰，此又诬汝耶？」凤书虽狡狯，不意花为此言，急匍匐呼冤，即又为花辞锋所折，且花言圆转锐利，具有本末，辨驳一二语，仍无以自明，心乱气涌，体战汗流。扎见其形神丧沮，立用刑讯，不承。逾日，乃刑鞫花，花无言，惟哀号宛转.弛刑讯之，则曰：「头可断，骨可粉，夫终不可诬.」扎疑其情实，仍提凤书刑求，至再三，凤书不堪其虐，竟诬伏。问：「凶刀安在？」曰：「王姓烟筒中。」遣役毁筒，果得刀，盖登厕所闻也。复究徐二之骨，曰：「昏夜所为，那复记忆？」乃画招定案。

　　及解省翻异，驳回覆讯，一鞫之后，认回原供，顶详核准，遂成信谳，释祥云。花虽未同谋，因奸酿命，判决官卖.祥云乃措京钱六十千，倩成万觅人，展转赎之以归.凤书临刑语人曰：「吾不料狸猫被鼠噬死也。」

　　案既结，祥云与花仍为夫妇如初。姊以其晚盖而忠事其弟，甘赴急难，益爱怜之，然心不能不怖其阴鸷.后一年，花疽发股间，溃烂宛转，喃喃与鬼语，忽大呼曰：「凤书来矣。」乃自捋其肉置窗间，曰：「我祀汝。」少顷又曰：「渠甫去，汝又来耶？」更捋其肉曰：「吾亦祀汝。」如是数日，肉尽脱，遂死。

　　凡人将死，则平日所为，事无远近，皆涌现眼前，如温理旧书然。此见于中西记载者不一而足，故曾子言将死言善。耶教于弥留时，则牧师为之忏悔，花垂死见鬼，宜也。

　　江宁三牌楼枉杀二命案光绪辛巳，沈文肃公葆桢督两江，江宁有三牌楼 「 在仪凤门内。」 命案，轻率定谳，枉杀无辜，世多冤之。时陈伯潜阁学宝琛方为翰林院侍讲学士，以参将胡金传承缉谋杀朱彪之命盗，妄拿教供，刑逼定案，业将曲学如、僧绍宗处决.虽已由继任总刘忠诚公坤一另获凶犯周步畛、沈鲍洪供认杀彪，并讯出金传吓贿眼线教串各节，旋奉旨令忠诚严行刑讯，以成信谳，而疑窦孔多，犹待澈究，遂具疏以上闻。

　　此案真相， 实为步畛挟仇起意杀彪， 商同鲍洪潜携篾刀遇彪， 以纠邀行窃为名， 至三牌楼竹园旁， 将彪砍毙， 二人同逃， 固未移尸， 嗣经地保报县验详。 文肃遂饬会办营务处洪汝奎悬赏购线， 并派金传密访. 盖金传昤为缉捕委员也， 先后拿获学如， 绍宗及张克友三人， 并贿教方小庚作证， 金传与问官候补县严堃同讯， 喝令用刑， 威逼成招。 初供杀死谢某， 旋供为薛泳洤， 继复称为薛春芳。 金传辗转诱令改供， 汝奎于复审后， 以案情重大， 禀请派员覆讯。 文肃以为此乃会匪之自相残杀也， 即批饬将学如， 绍宗正法。 及辛巳拿获窃犯李大凤， 供出步畛， 鲍洪杀彪， 与办结前案地方时日相符。 当将步畛， 鲍洪讯供，不稍讳.壬午，德宗以宝琛具疏上闻，遂派麟相国书、薛尚书允升前往查办，时麟为刑部尚书，薛为刑部侍郎也。既至江宁，反复推鞫，步畛、鲍洪均各供认商同杀彪不讳，金传亦以刑讯教供各情，据实供吐，小庚、克友等供俱各脗合，于是步畛、金传皆论斩，鲍洪论绞，汝奎、堃均革职，发往军台效力赎罪，文肃以已薨免议.季氏姑太太被杀案季广文，江宁县训导也，有妹远嫁，一日来访，广文居以别室，家人呼之曰姑太太。越三日，时近卓午，姑太太犹未起，命佣妇往请，至则房门洞开，姑太太卧血泊中，已被人刺死矣，箱箧均被窃，臂上金镯亦不见。佣妇骇甚，奔告广文，广文令将署门紧闭，毋许阖署人出入，乃向各处搜查。及索至厨房，覩膳夫衣有血迹，遂误认膳夫为凶手。不知膳夫近因姑太太在署，恒购鸡鸭杀之，以供朝夕餐也。广文漫不察，即将膳夫私行拷问，复送至上元县署究治。上元县某大令故与广文有隙，审讯之际，默示意于膳夫，令其藉事倾陷。膳夫喻其旨，且自分终无生理，不如同归于尽，于是直向大令供曰：「姑太太被刺，小人作帮凶是实，主其谋者为公子三人，因贪姑太太财，命小人为之，小人曾分得一股。」大令得供，伪作怒形，拍案骂曰：「胡说.」将用刑，膳夫曰：「小人之言，确系实情，求恩鉴.」大令乃命膳夫具结.大令旋率干役亲诣广文署，面谒广文，言次故询广文有几子，广文答以三子。大令曰：「盍命同来一见？」广文咸呼之出，至则大令告退，向广文曰：「请少君同往敝署，与膳夫质对。」广文方欲置辩，而大令已挥干役执之以行，俄传与膳夫同下狱矣。时广文年八十余，既伤妹之死于非命，复痛三子之入狱，遂自缢于署。而大令仍以酷刑取供，申详论抵有差。越数年，有持赃至皖省出售者，询之，知其人为姑太太之族侄，以借钱不遂，乃行此下策也。

　　冀州盗墓案李鉴堂制军秉衡，由直隶州县起家。牧冀州时，冯家庄出盗墓案，李诣勘，观者如堵。勘毕，忽于人丛中指一人，命拘至，笑问曰：「汝何故盗发人墓？」其人力辩，李作色曰：「盗墓罪当死，汝若实供，即作自首论，可减等，否则不汝贷.」遂吐实服罪。盖其人绰号六大辫子，素有阴谋，墓实彼所盗，闻官诣勘，故从众往观，使人不疑，而不料李即识破其奸也。

　　方某谳狱光绪时，直隶枣强县有孀艾而美，夫弟瞰其有千金遗产也，迫其再醮，拒之。乃讼之于令，谓其不贞。令为桐城方某，孀至，语之曰：「尔夫弟控尔不贞诚谬，然与之同居，亦非计也，今又年少无子女，可再醮。」孀曰：「醮则如产何？」方曰：「毋虑，彼不得夺尔产也。」孀称谢.方即传一缝工至，命面孀而告之曰：「尔二人可相配。」皆首肯，因令当堂成礼，二人叩头去。方即遣隶取孀奁物至署，千金之契亦在焉，则饰辞言宜入官也。

　　又有富室某获偷儿，送县乞惩治，方语某曰：「彼迫于饥寒始为此，尔可携之去，饮食教诲，俟其成人，予将以旬日验其能感格否。」某唯唯。偷儿至某家，顿以上客自居，富室无如何，惧官来验也，又不敢纵使去。乃辗转贿以重金，始不问，然枣人自是无敢以窃案报县者。

　　李虎娃杀彭某案恩施樊云门方伯增祥，初为县令于陕，判治各狱，发奸摘伏，有神明之称.渭南县李氏佃工彭某被杀身死，凶手为佃主之侄虎娃，到县侃侃自承，谓向与彭同炕宿，肇衅之夕，彭欲图鸡奸，愤不可遏，故以刃毙之，愿论抵。言时，伉爽若无所饰。樊详察狱情，以虎娃年仅十八，奸污未成，何致下此毒手？且狂斫多伤，从容移尸，亦断非一人所为。因屏人密诘，反复开导，虎姑始涕泣吐实。

　　先是，虎娃之父年老久病，其母李杨氏夙与彭通，虎娃微知之，未目击也。一夕，虎娃父忽思食红糖，工人多他去，彭亦饲畜无暇，虎娃母乃命虎娃赴市购之，时已暮夜，并令携刀自卫.及虎娃归，重门多洞开，母房灯灿然，虎娃自外窥之，则大骇恚，盖彭方赤身与其母行奸也。彭粗硕如牛，筋肉坟起，面内向。虎娃即举刀连斫之，彭亟转身，为虎娃母所持，乃不得反搏虎娃，虎娃刀又下，彭用掌夹其刀，刀往外掣，掌几中断。是时彭狂吼，虎娃怯而外奔，彭争脱虎娃母，力追虎娃，及院，彭为粪堆所绊仆地。虎娃即反身，乱下其刀，多中要害，彭遂毙。前之饰词图鸡奸者，惧伤母名也。樊乃为平反上达，免虎娃于罪。其详文中有警句云：「李虎娃弱龄杀奸，挺身认罪，其始激于义愤，不愧丈夫，其后曲全母名，可称孝子。」

　　霍邱杀壻案高某以久充刑部书吏，循资选皖省某府通判。初至，谒抚军，抚军熟视之，曰：「子亦来作通判乎？」高莫测意旨，唯唯而已。既出，大惑，亟谒首府探意旨。首府藉禀白他事之便，询新选通判高某即令就任否，抚军曰：「高某非佐贰才，可留省。」未几，派充发审局委员.各县申冤案，高能于几微处辨之，为之平反，一时称神明焉。

　　光绪某年春，霍邱县有谋杀亲夫案，申臬司，为高所复讯，诇其冤。先是，霍邱东乡某村妪老而无子，仅一女，钟爱特甚，因赘壻于家。壻性刚，与女不洽，时诟谇，妪大不乐，乃继族侄为子。会新岁，壻女复以微事相勃溪，继子力为排解，邀壻至邻村观灯以娱之。既至，则男女杂沓中忽失壻所在，初不为异，灯既阑，子独归待壻，至明日而犹不至，遍迹之，无耗。邻人以壻女时龃龉，疑有生死不明事，窃窃相告语.壻父闻之，遽讼于县，谓女与继子通奸，虑壻发其隐，因共谋杀之。时邑令入省贺新岁，县丞某代理其事，意为确，收妪及子女，严鞫之不承，遽以三木从事。妪老女弱，不胜苦，因诬服焉。子独自伸辩，妪泣谓子曰：「此前世冤，不承亦无生理，勿徒自苦也。」子遂承。未几令归，就原供研讯之，无异辞，惟询壻尸所在，咸枝梧莫应。令疑其狡，复刑之，即供各异辞，案久不定。妪及子女已以受刑伤欲死矣，因私议以杀壻煮烂饲猪狗为辞，再讯，供辞乃出于一，令遂迭案申上台.臬司乃属高及令会审，己则于屏后窃听之，审既毕，佥供无异辞.臬司曰：「此案有疑窦否？」令谓供辞如一，确无可疑。高默不语，臬司疑之，屏从人密询，高曰：「此案出入殊巨，未可即定也。」臬司请其说，高曰：「供辞如一，宜若可信矣，然可疑者正在此。且据供夜至邻村观灯，后始合谋杀壻，邻村往返若干里，灯场游观若干时，度其行凶时，最早亦逾夜三鼓矣。煮尸熟烂饲，猪狗毕，岂是夜所能蒇事哉！矧猪狗非虎狼比，以一壮男子之筋肉骨骼，殆有百斤，猪狗有几，能旦夕啖尽，绝无遗骸可寻乎？均非事实也。且杀人非乡人所素习，纵因愤恨而为之，当时必有惊骇亡魂如入迷境者，今三人供辞均历历如绘，而丝毫无差异，岂果情之真欤？故不能无疑。设不审慎从事，一旦壻复出者，殆矣。」臬司深韪其言，复命高专讯。高乃分置三人，一一讯之，无他辞，惟曰：「尸既饲猪狗，其头是否切下？曾否置他处？」至是，三人所供无一同。因白于臬司曰：「案情非实，已见端倪矣。」臬司因白抚军，暂系三人于狱，而悬重赏以求壻。

　　霍邱与河南接壤，有货郎某在霍邱，阅赏格，初不置意，行贾至河南，息于道左，与土人语，甚欢，既而曰：「欲作富家翁，亦大易事，前见某县悬赏格，访一乡人，知而罗致之，巨金可立致也。」众问为谁，货郎言年貌名籍甚晰，一老农瞿然曰：「某村今春有新至之佣，自言为霍邱人，惟姓名不及忆，殆是也。」货郎就询之，良是，因告以各情，壻大惊，急偕货郎返里，自投县.县不敢隐，解至省，庭讯之日，妪及子女见壻忽至，各异其状，妪曰：「尔人耶鬼耶？」子傻笑不已，曰：「不图姊夫乃有相见之日也。」女则大啼不能成语.高询壻出奔之故，壻曰：「曩为妻所鄙，方拟力田积多金以塞讥笑者之口，因潜诣河南工作，不图家中人乃蒙冤至此也。」

　　案既白，霍邱令谪戍辽阳，高被密荐，擢苏州府知府。会岁阑，省垣官吏悉诣抚署辞岁，盖循例虚文，抚军向不接见也。是岁抚军独置酒，大会宾客，饮既酣，指高谓众曰：「非此君在省者，吾侪将于风雪中就穷边荒塞边戍笳矣，尚能在此安然度岁耶？今日之乐，不可忘也，其各志之。」

　　徐次舟治狱光绪初，乌程徐次舟观察赓陛为粤东陆丰县，以折狱称.有妪来告其子媳忤逆者，讯之，妪备言媳之不孝：「今值我生日，故以恶草具进，而自于房中噉酒肉，我不能复忍矣。」讯媳，则涕泣不作一语.徐疑之，语妪曰：「媳不孝，可恶，本县为民父母，而不能教之，殊自恧。今为汝上寿，和尔姑媳，何如？」妪叩谢.徐乃令人设长案于堂，使姑媳就坐，各予面一碗，面中有他物也。食毕，徐故问他案，不即发落，俄而姑媳皆大吐，众视之，则妪所吐皆鱼肉，媳所吐为青菜也。徐乃责妪曰：「今何如？汝敢于公庭为谰言，则平日可知。姑念今为汝生日，且控媳无反坐理，姑去，幸勿谓本官易欺也。」妪大惭而退。

　　次舟移南海，有店伙某索欠，得银币二百圆，归途大风雨，天又昏黑，仓皇触石而踣，昏不知人，醒则银失，亟诉县.徐以其无证人，且无劫者之姓名，斥不理。某涕泣以求，徐乃询其石之所在，令归.明日，某诣署听审，则中途已闻人言将审石，于是观审者甚多。少选，徐出坐堂皇，指石而责之曰：「汝横卧于通衢大道，有碍行，罪一；风雨昏黑，行人易失足，而不知避让，罪二；人既倾跌，尔又不知照顾，致令所持之银，为人所窃，罪三。」责毕，即喝杖八十，观者大笑，声振堂宇。徐忽拍案呵斥曰：「汝辈喧笑于法堂，于律为有罪，今愿受责乎，受罚乎？」众曰：「愿罚.」徐乃朱书人罚银一元，其现有者实时缴堂，未有者记其姓名居址，亦限即日交到。计所得，乃适如某店伙所失数，遂以畀之。

　　次舟官某县时，颇着政声。一日，诣寺拈香，有士人拦舆，上牍控一僧。徐阅状讫，纳之袖，慰以温语，且嘱其姑归俟命。祀事毕，投刺谒方丈，僧出迓，徐遽握其手，僧以病疽谢，徐笑曰：「余有奇药，藏之久矣。」立遣侍者归取之。临行，谆言：「在某处者是，勿误.」僧感谢.少顷，侍者返，以不获报，佯怒，斥侍者颟顸，邀僧就诊，僧力辞不获，徐遂屏舆从，与僧徒步归.甫抵署，即坐堂皇，命拘僧伏阶下，掷状于地，僧知有异，面如土，叩头无语.徐令活埋之，事后以擅杀自劾焉。盖士人妻少艾，入寺进香，僧诱于密室，将加非礼，妻大忿，咬僧指将断，僧负痛夺门出，始得免焉。徐既得其情，复证僧手，知无枉，又虑稍纵即逝，故悍然出此也。

　　蒋少由有断狱才上元蒋师辙字少由，性廉介，尤有断狱才。光绪时，以知县分皖，历知皖北诸县事，俱有声。有某贡生素倚天主教，逞其恶，乡人惮之。蓐下车，某怙势如故，未几，以豪夺民产为乡民所讼，蒋亟签传某，某盛衣冠诣公庭，见蒋，长揖而已。蒋阴恶之，诘其故，某抗言曰：「某固教民也，知天主而已，他非所闻。」蒋察其状，愈恶之，惟故和其色，佯若不知所谓天主者，遂举笔书天主字于手掌以质之曰：「是即若所尊奉者耶？」某曰：「唯。」蒋于是以手附耳，状类与天主接谈者，既而微颔其首，呼某语曰：「天主谓汝既奉教，不宜服中国之制服，命汝速免冠。」某即免冠。顷之，蒋作前状，语某曰：「天主又谓汝籍隶中国，不得违中国之礼法，命汝速跪。」某即跪。又顷之，蒋如前状毕，忽色然惊异曰：「天主勃然怒矣，谓汝行为横暴，违悖教旨，律应笞责，特念汝稍读孔孟书，且知奉天主之命唯谨，姑减等，责汝掌以示儆。」某是时面红耳赤，知难免于法，益惶惧失措，欲强词以辨，而蒋已叱皂役执行矣，凡责四十下。

　　力矫命案罗织粤东命案，无不藉命居奇，任意罗织，所控正帮各凶，有十数人或数十人者，其首二三名，必家有巨资者，正凶转列于后。某佐幕核稿时，必将首二三名勾去，以免差役骚扰.两造控案，无理取闹者，决不批准，即有批准差传，亦将无干之人删去，以省拖累。俟两造集讯后，必需其人到堂者，始再添传。

　　松年平反疑狱光绪中叶，李秉衡巡抚山左时，有候补知县松年者明于事理，有疑狱，思平反，李坚持己见，漠然不动。松再三譬喻，李终不怿，后以莫须有劾之去。
  </div>
  <div class="pagination">
   <a href="清稗类钞_page50.html">
    上一页
   </a>
   <span>
    ...
   </span>
   <a href="清稗类钞_page46.html">
    46
   </a>
   <a href="清稗类钞_page47.html">
    47
   </a>
   <a href="清稗类钞_page48.html">
    48
   </a>
   <a href="清稗类钞_page49.html">
    49
   </a>
   <a href="清稗类钞_page50.html">
    50
   </a>
   <span class="current-page">
    51
   </span>
   <a href="清稗类钞_page52.html">
    52
   </a>
   <a href="清稗类钞_page53.html">
    53
   </a>
   <a href="清稗类钞_page54.html">
    54
   </a>
   <a href="清稗类钞_page55.html">
    55
   </a>
   <a href="清稗类钞_page56.html">
    56
   </a>
   <span>
    ...
   </span>
   <a href="清稗类钞_page52.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
