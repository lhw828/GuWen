<!DOCTYPE html>
<html>
<head>
    <meta charset="UTF-8">
    <title>太平广记 - 第 243 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 243 页/共 323 页</h1>
    <div class="content">




卷第三百九十七　　山（溪附）
山玉笥山　大翮山　山精　石鸡山　新丰山　庆山　瓮峰　夸父山　插灶河山石斛　终南乳洞　古铁锁　崖山　圣钟山　嵩梁山　石鼓山　射的山怪山　鸣铙山　
赣台　上霄峰　麦积山　斗山观　大竹路
溪溪毒山


玉笥山
汉武帝好仙，于玉笥山顶上，置降真坛大还丹灶。道士昼夜祈祷，天感其诚，乃降白玉笥，置坛上。武帝遣使取之，至其坛侧，飘风大震，卷玉笥而去。因此则为玉笥山焉。（出《玉笥山录》）


大翮山
上郡人王次仲，少有异志，变仓颉旧文为今隶书。秦始皇时，官务烦多，以次仲所易文，简便于事，因而召之。凡三徵不致。次仲怀道履真，穷数术之妙。始皇怒其不恭，令槛车送之，次仲行次。忽化为大鸟，出车外，翻飞而去。落二翮于斯山，故其峰峦有大翮小翮之名矣。魏《土地记》曰：“沮阳城东北六十里，有大翮小翮山。山上神名大翮。庙东有温汤水口，温汤疗治万病。泉所发之麓，俗谓之土亭山。北水热甚诸汤，疗病者，要须别消息用之。（出《水经》）


山精
吴天门张盖，冬月，与村人共猎。见大树下有蓬庵，似寝息处，而无烟火。有顷，见一人，身长七尺，毛而不衣，负数头死猿。盖与语不应，因将归，闭空屋中。十余日，复送故处。
又孙皓时，临海得毛人。《山海经》云：“山精如人，面有毛。”此（“此”字下原空阙一字，明字作将字。）山精也。故《抱朴子》曰：“山之精，形如小儿而独足。足向后，喜来犯人。其名蚑，知而呼之，即当自却耳。（“耳”原作“再”，据明抄本改）一名曰超空，亦可兼呼之。”
又有山精，或如鼓，赤色一足，其名曰浑。
又或如人，长九尺，衣裘戴笠，名曰金累。
又或如龙，有五赤色角，名曰飞龙。见之，皆可呼其名，不敢为害。玄中记。山精如人，一足，长三四尺。食山蟹，夜出昼藏。（出《异苑》）


石鸡山
晋永嘉之乱，宜阳有女子，姓彭名娥。父母昆弟为长沙贼所虏。时娥负器出汲于溪，还见坞壁已破，殆不胜哀。与贼相格，贼缚娥，驱去溪边。将杀之际，有大山石壁，娥仰呼皇天：“山灵有神不，我为何罪？”因奔走向山，山立开，广数丈。平路如砥。群贼亦逐娥入山，山遂崩合，泯然如初。贼皆压死山里，头出山外。娥遂隐不复出。娥所舍汲器，化为石，形似鸡。土人因号曰石鸡山，溪为娥潭。（出《幽明录》）


新丰山
唐高宗朝，新丰出山，高二百尺。有神池，深四十尺。水中有黄龙现，吐宝珠，浮出大如拳。山中有鼓鸣。改新丰县为庆山县。（出《广德神异录》）


庆山
昭应庆山，长安中，亦不知从何飞来。夜过，闻有声如雷，疾若奔，黄（“若奔黄”三字原空阙，据明抄本补。）土石乱下，直坠新丰西南。一村百余家，因山为坟。今于其上起持国寺。（出《传载》）


瓮峰
华岳云台观，中方之上，有山崛起，如半瓮之状，名曰瓮肚峰。玄宗尝赏望，嘉其高回，欲于峰腹大凿“开元”二字，填以白石，令百余里外望见之。谏官上言，乃止。（出《开天传信记》）


夸父山
辰州东有三山，鼎足直上，各数千丈。古老传曰：邓夸父与日竞走，至此煮饭，此三山者，夸父支鼎之石也。（出《朝野佥载》）


插灶
荆州有空舲峡，绝崖壁立数百丈，飞鸟不栖。有一火烬，插在崖间，望见可长数尺。传云，洪水时，行舟者泊爨于此，余烬插之，至今犹曰插灶。（出《洽闻记》）


河山石斛
融州河水，有泉半岩，将注其下，相次九磴，每磴下一白石浴斛承之，如似镌造。尝有人携一婢，取下浴斛中浣巾。须臾，风雨忽至，其婢震死。所浣巾斛，碎于山下。自别安一斛，新于向者。（出《酉阳杂俎》）


终南乳洞
有人游终南山一乳洞，洞深数里，乳旋滴沥，（“滴沥”原作“的历”，据明抄本改。）成飞仙状。洞中已有数十，眉目衣服，形制精巧。一处滴至腰已上，其人因手承漱之。经年再往，见所承滴象已成矣，乳不复滴，当手承处，衣缺二寸不就。（出《酉阳杂俎》）


古铁锁
齐郡接历山，上有古铁锁。大如臂，绕其峰再浃。相传本海中山，山神好移，故海神锁之。挽锁断，飞于此。（出《酉阳杂俎》）


崖山
太原郡东有崖山，天旱，土人常烧此山以求雨。俗传崖山神娶河伯女，故河伯见火，必降雨救之。今山上多生水草。（出《酉阳杂俎》）


圣钟山
黎州圣钟山，古老传此山有钟，闻其声而形不见。南诏犯境，钟则预鸣。唐天宝、大和、咸通、乾符之载，群蛮来寇，皆有征也。昔有名僧讲《大乘经论》，钟亦震焉。乾宁中，刺史张惠安请门僧京师右街净众寺惠维讲《妙法莲花经》一遍，此钟频鸣，如人扣击，知向所传者不谬矣。（出《黎州图经》）


嵩梁山
澧州嵩梁山，今名石门。永安六年，自然洞开，玄朗如门，高三百丈。角上生竹，倒垂下拂，谓之天帚。（出《十道记》）


石鼓山
歙州石鼓山，有石如鼓形，又有石人石驴。俗传石鼓鸣，则驴鸣人哭，而县官不利。后凿破其鼓，遂不复鸣。（出《歙州图经》）


射的山
孔晔（“晔”字原空阙，据明抄本改）《会稽记》云：“射的山，远望的的，有如射侯，故曰射的。南有石室，可方丈，谓之射室。传云，羽人所游憩，土人常以此占谷贵贱。谚云：‘射的白，米斛一百；射的玄，米斛一千。’”孔灵符《会稽记》云：“射的石水数十丈，其清见底。其西有山，上参烟云。半岭石室，曰仙人射堂。水东高岩临潭（“潭”原作“浑”，据明抄本改）有石的，形甚员明，视之如镜。”又《会稽录》云：“仙人常射如此，使白鹤取箭，北有石帆壁立。”（出《洽闻记》）


怪山
会稽山阴郭中，有怪山，世传本琅琊东武山。时天夜雨晦冥，旦而见在此焉。百姓怪之，因名曰怪山。（出《广古今五行记》）


鸣铙山
鸣铙山，萧子开《建安记》云：“一名大戈山，越王无诸，乘象辂，大将军乘。鸣铙载旗，畋猎登于此山。”古老传，天欲雨，其山即有音乐声也。（出《建州国经》）


赣台
虔州赣台县东南三百六十三里。《南康记》云：山上有台，方广数丈，有自然霞，如屋形。风雨之后，景气明净，颇闻山上有鼓吹声，即山都木客，为其舞唱。（出《十道记》）


上霄峰
补阙熊皎云。庐山有上霄峰者，去平地七千仞，上有石迹，云是夏禹治水之时，泊船之所。凿石为窍，以系缆焉。磨崖为碑，皆科斗文字，隐隐可见。则知大禹之功，与天地不朽矣。（出《玉堂闲话》）


麦积山
</div>
    <div class="pagination">
<a href="太平广记_page242.html">上一页</a><span>...</span><a href="太平广记_page238.html">238</a><a href="太平广记_page239.html">239</a><a href="太平广记_page240.html">240</a><a href="太平广记_page241.html">241</a><a href="太平广记_page242.html">242</a><span class="current-page">243</span><a href="太平广记_page244.html">244</a><a href="太平广记_page245.html">245</a><a href="太平广记_page246.html">246</a><a href="太平广记_page247.html">247</a><a href="太平广记_page248.html">248</a><span>...</span><a href="太平广记_page244.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
