<!DOCTYPE html>
<html>
<head>
    <meta charset="UTF-8">
    <title>经济类编 - 第 57 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 57 页/共 74 页</h1>
    <div class="content">　　崔鷃杨嗣复论　气类所合物莫能间君臣相与必有所谓合者君子不之察欲强以口舌折奸人之锋势必不振此小人所以常胜君子所以常不胜一也人情逆之则怒顺之则喜毁之则怒誉之则喜小人性便防佞志在诡随而君子任道直前有犯无隠此小人所以常胜君子所以常不胜二也君子正直是与不妄説人而小人窃爵禄以植朋党竭智力以市内援此小人所以常胜君子所以常不胜三也君子难进而易退小人易进而难退易进则常在上以制人难进则常在下而为人所制此小人所以常胜君子所以常不胜四也君子柔亦不茹刚亦不吐不虐幼贱不畏髙明而小人之于人失势则鼠伏以事之得势则虎歩以凌之此小人所以常胜君子所以不常胜五也君子穷则以命自安而不尤人达则以恕存心而不害物小人在下则不安而懐毒以伺上居上则快意而肆虐以害人此小人所以常胜而君子所以常不胜六也君子一有不安于其心则畏君畏亲畏天畏人而小人欲济其奸则欺君欺亲欺天欺人无不可者此小人所以常胜君子所以不常胜七也君子励亷节崇名誉小人茍获其欲则天下贱之而不羞万世非之而不辱此小人所以常胜君子所以常不胜八也君子所言欲讷于行欲敏有过则改见义则服而小人矜利口以服人喜奸言而文过此小人所以常胜君子所以常不胜九也天下善人少不善人多故君子为国求人难于选防而凶邪一啸则千百为羣此小人所以常胜君子所以常不胜十也君子不念旧恶以徳报怨而小人恩背义至以怨报徳此小人所以常胜君子所以常不胜十一也君子有若无实若虚有功不矜有善不伐而小人无而为有虗而为盈露巧而扬能矜功而卖善以惑时君以兾徼幸此小人所以常胜君子所以常不胜十二也君子小人之不敌亦明矣此郑覃陈夷行所以罢黜李徳裕所以谪死穷荒逢吉宗闵杨嗣复辈所以卒乎翔徉而得计岂足怪哉宋徽宗时刘挚为中丞数月弹劾多所贬黜百僚敬惮时人以比吕诲包拯尝与同列奏事论及人才挚曰人才难得能否不一性忠实而才识有余上也才识不逮而忠实有余次也有才而难保可借以集事又其次也懐邪观望随时改变此小人也太后及帝曰卿常能如此用人则国家何忧
　　元世祖尝问留梦炎叶李优劣于赵孟頫对曰梦炎臣之父执其人重厚笃于自信好谋能断有大臣器叶李所读之书臣皆读之所知所能臣皆知之能之世祖曰汝以梦炎优于李邪梦炎为宋状元至宰相当贾似道误国依阿取容李以布衣乃伏阙上书是贤于梦炎也





　　经济类编卷八十四
<子部,类书类,经济类编>
　　钦定四库全书
　　经济类编卷八十五
　　明　冯琦冯瑗　撰
　　人品类二
　　忠节【七十四则】
　　吕览至忠篇　至忠逆于耳倒于心非贤主其孰能听之故贤主之所説不肖主之所诛也人主无不恶暴刼者而日致之恶之何益今有树于此而欲其美也人时灌之则恶之而日伐其根则必无活树矣夫恶闻忠言乃自伐之精者也荆庄哀王猎于云梦射随兕中之申公子培刼王而夺之王曰何其暴而不敬也命吏诛之左右大夫皆进谏曰子培贤者也又为王百倍之臣此必有故愿察之也不出三月子培疾而死荆兴师战于两棠大胜晋归而赏有功者申公子培之弟进请赏于军旅曰臣兄之有功也于车下王曰何谓也对曰臣之兄犯暴不敬之名触死亡之罪于王之侧其愚心将以忠于君王之身而持千歳之寿也臣之兄尝读故记曰杀随兕者不出三月是以臣之兄惊惧而争之故伏其罪而死王令人发平府而视之于故记果有乃厚赏之申公子培其忠也可谓穆行矣穆行之意人知之不为劝人不知不为沮行无高乎此矣齐王疾痏使人之宋迎文挚文挚至视王之疾谓太子曰王之疾必可已也虽然王之疾已则必杀挚也太子曰何故文挚对曰非怒王则疾不可治怒王则挚必死太子顿首彊请曰茍已王之疾臣与臣之母以死争之于王王必幸臣与臣之母愿先生之勿患也文挚曰诺请以死为王与太子期而将徃不当者三齐王固已怒矣文挚至不解屦登牀履王衣问王之疾王怒而不与言文挚因出辞以重怒王王叱而起疾乃遂已王大怒不说将生烹文挚太子与王后急争之而不能得果以鼎生烹文挚防之三日三夜顔色不变文挚曰诚欲杀我则胡不覆之以絶隂阳之气王使覆之文挚乃死夫忠于治世易忠于浊世难文挚非不知活王之疾而身获死也为太子行难以成其义也
　　刘向立节篇　士君子之有勇而果于行者不以立节行义而以妄死非名岂不痛哉士有杀身以成仁触害以立义倚于节理而不议死地故能身死名流于来世非有勇断孰能行之子路曰不能勤苦不能恬贫穷不能轻死亡而曰我能行义吾不信也昔者申包胥立于秦庭七日七夜哭不絶声遂以存楚不能勤苦安能行此曾子布衣緼袍未得完糟糠之食藜藿之羮未得饱义不合则辞上卿不恬贫穷安能行此比干将死而谏逾忠伯夷叔齐饿死于首阳而志逾彰不轻死亡安能行此故夫士欲立义行道毋论难易而后能行之立身著名无顾利害而后能成之诗曰彼其之子硕大且笃非良笃修激之君子其谁能行之哉王子比干杀身以成其忠伯夷叔齐杀身以成其防此三子者皆天下之通士也岂不爱其身哉以为夫义之不立名之不着是士之耻也故杀身以遂其行因此观之卑贱贫穷非士之耻也夫士之所耻者天下举忠而士不与焉举信而士不与焉举防而士不与焉三者在乎身名传于后世与日月并而不息虽无道之世不能汚焉然则非好死而恶生也非恶冨贵而乐贫贱也由其道遵其理尊贵及已士不辞也孔子曰富而可求虽执鞭之士吾亦为之富而不可求从吾所好大圣之操也诗云我心匪石不可转也我心匪席不可卷也言不失已也能不失已然后可以济难矣此士君子之所以越众也
　　晋献公使荀息傅奚齐公疾召之曰以是藐诸孤辱在大夫其若之何稽首而对曰臣竭其股肱之力加之以忠贞其济君之灵也不济则以死继之公曰何谓忠贞对曰公家之利知无不为忠也送徃事居耦俱无猜贞也及里克将杀奚齐先告荀息曰三怨将作秦晋辅之子将何如荀息曰将死之里克曰无益也荀叔曰吾与先君言矣不可以贰能欲复言而爱身乎虽无益也将焉辟之且人之欲善谁不如我我欲无贰而能谓人已乎里克杀奚齐于次书曰杀其君之子未葬也荀息将死之人曰不如立卓子而辅之荀息立公子卓以葬里克杀公子卓于朝荀息死之君子曰诗所谓白圭之玷尚可磨也斯言之玷不可为也荀息有焉
　　惠公卒懐公命无从亡人期期而不至无赦狐突之子毛及偃从重耳在秦弗召冬懐公执狐突曰子来则免对曰子之能仕父教之忠古之制也防名委质贰乃辟也今臣之子名在重耳有年数矣若又召之教之贰也父教子贰何以事君刑之不滥君之明也臣之愿也淫刑以逞谁则无罪臣闻命矣乃杀之卜偃称疾不出曰周书有之乃大明服已则不明而杀人以逞不亦难乎民不见德而唯戮是闻其何后之有
　　文公诛观伏以伐郑及其埤郑人以名寳行成公弗许曰予我詹而师还詹请徃郑伯弗许詹固请曰一臣可以赦百姓而定社稷君何爱于臣也郑人以詹予晋人晋人将亨之詹曰臣愿获尽辞而死固所愿也公听其辞詹曰天降郑祸使淫观伏弃礼违亲臣曰不可夫晋公子贤明其左右皆卿才若复其国而得志于诸侯祸无赦矣今祸及矣尊明胜患知也杀身赎国忠也乃就亨据鼎耳而疾号曰自今以徃知忠以事君者与詹同乃命弗杀厚为之礼而归之郑人以詹伯为将军武公伐翼杀哀侯止栾共子曰茍无死吾以子见天子令子为上卿制晋国之政辞曰成闻之民生于三事之如一父生之师教之君食之非父不生非食不长非教不知生之族也故壹事也唯其所在则致死焉报生以死报赐以力人之道也臣敢以私利废人之道君何以训矣且君知成之从也未知其待于曲沃也从君而贰君焉用之遂鬬而死
　　鲁叔孙成子逆昭公之防于干侯季孙曰子家子亟言于我未尝不中吾志也吾欲与之从政子必止之且听命焉子家子不见叔孙易几而哭叔孙请见子家子子家子辞曰羁未得见而从君以出君不命而薨羁不敢见叔孙使告之曰公衍公为实使羣臣不得事君若公子宋主社稷则羣臣之愿也凡从君出而可以入者将唯子是听子家氏未有后季孙愿与子从政此皆季孙之愿也使不敢以告对曰若立君则有卿士大夫与守龟在羁弗敢知若从君者则貌而出者入可也宼而出者行可也若羁也则君知其出也而未知其入也羁将逃也防及坏隤公子宋先入从公者皆自坏隤反宋闵公臣长万以勇力闻万与鲁战师败为鲁所获囚之宫中数月归之宋宋闵公愽妇人在侧公谓万曰鲁君孰与寡人美万曰鲁君美天下诸侯唯鲁君耳宜其为君也闵公矜妇人妬因言曰尔鲁之囚虏尔何知万怒遂搏闵公颊齿落于口絶吭而死仇牧闻君死趋而至遇万于门携剑而叱之万臂撃仇牧而杀之齿着于门阖仇牧可谓不畏彊御矣趋君之难顾不旋踵卫懿公有臣曰演逺使未还狄人攻卫其民曰君之所与禄位者鹤也所富者宫人也君使宫人与鹤战余焉能战遂溃而去狄人追及懿公于荥泽杀之尽食其肉独舍其肝演至报使于肝毕呼天而号尽哀而止曰臣请为表因自刺其腹内懿公之肝而死齐桓公闻之曰卫之亡也以无道今有臣若此不可不存于是救卫楚丘
　　齐庄公且伐莒为车五乗之賔而梁华周独不与焉故归而不食其母曰汝生而无义死而无名则虽非五乗孰不汝笑也汝生而有义死而有名则五乗之賔尽汝下也趣食乃行梁华周同车侍于庄公而行至莒莒人逆之梁华周下鬬获甲首三百庄公止之曰子止与子同齐国梁华周曰君为五乗之賔而周梁不与焉是少吾勇也临敌涉难止我以利是汚吾行也深入多杀者臣之事也齐国之利非吾所知也遂进鬬坏军陷阵三军弗敢当至莒城下莒人以炭置地二人立有间不能入隰侯重为右曰吾闻古之士犯患涉难者其去遂于物也来吾逾子隰侯重仗楯伏炭二子乗而入顾而哭之华周后息杞梁曰汝无勇乎何哭之久也华周曰吾岂无勇哉是其勇与我同也而先吾死是以哀之莒人曰子毋死与子同莒国梁华周曰去国归敌非忠臣也去长受赐非正行也且鸡鸣而期日中而忘之非信也深入多杀者臣之事也莒国之利非吾所知也遂进鬬杀二十七人而死其妻闻之而哭城为之阤而隅为之崩此非所以起也
　　崔杼弑庄公邢蒯瞆使晋而反其仆曰崔杼弑庄公子将奚如邢蒯瞆曰驱之将入死而报君其仆曰君之无道也四邻诸侯莫不闻也以夫子而死之不亦难乎邢蒯聩曰善能言也然亦晩矣子早言我我能谏之谏不听我能去今旣不谏又不去吾闻食其禄者死其事吾旣食乱君之禄矣又安得治君而死之遂驱车入死其仆曰人有乱君人犹死之我有治长可无死乎乃结辔自刎于车上君子闻之曰邢蒯瞆可谓守节死义矣死者人之所难也仆夫之死也虽未能合义然亦有志士之意矣诗云夙夜匪懈以事一人邢生之谓也孟子曰勇士不忘防其元仆夫之谓也
　　崔杼弑其君光晏子立于崔氏之门外其人曰死乎曰独吾君也乎哉吾死也曰行乎曰吾罪也乎哉吾亡也曰归乎曰君死安归君民者岂以陵民社稷是主臣君者岂为其口实社稷是养故君为社稷死则死之为社稷亡则亡之若为已死而为已亡非其私昵谁敢任之且人有君而弑之吾焉得死之而焉得亡之将庸何归门啓而入枕尸股而哭兴三踊而出人谓崔子必杀之崔子曰民之望也舎之得民
　　费无极言于楚子曰建与伍奢将以方城之外叛自以为犹宋郑也齐晋又交辅之将以害楚其事集矣王信之问伍奢伍奢对曰君一过多矣何信于谗王执伍奢使城父司马奋扬杀大子未至而使遣之大子建奔宋王召奋扬奋扬使城父人执已以至王曰言出于余口入于尔耳谁告建也对曰臣告之君王命臣曰事建如事余臣不佞不能茍贰奉初以还不忍后命故遣之旣而悔之亦无及已王曰而敢来何也对曰使而失命召而不来是再奸也逃无所入王曰归从政如他日伍子胥将亡吴辞其友申包胥曰后三年楚不亡吾不见子矣申包胥曰子其勉之吾未可以助子助子是伐宗庙也止子是无以为友虽然子亡之我存之于是乎观楚一存一亡也后三年吴师伐楚昭王出走申包胥不受命西见秦伯曰吴无道兵强人众将征天下始于楚寡君出走居云梦使下臣告急哀公曰诺固将图之申包胥不罢朝立于秦庭昼夜哭七日七夜不絶声哀公曰有臣如此可不救乎兴师救楚吴人闻之引兵而还昭王反复欲封申包胥申包胥辞曰救亡非为名也功成受赐是卖勇也辞不受遂退隐终身不见诗云凡民有防匍匐救之
　　吴人之入楚楚昭王奔郧郧公之弟懐将杀王郧公辛止之懐曰平王杀吾父在国则君在外则讐也见讐弗杀非人也郧公曰夫事君者不为外内行不为丰约举茍君之尊卑一也且夫自敌以下则有讐非是不讐下虐上为杀上虐下为讨而况君乎君而讨臣何讐之为若皆讐君则何上下之有乎吾先人以善事君成名于诸侯自鬬伯比以来未之失也今尔以是殃之不可懐弗听曰吾思吾父不能顾矣郧公以王奔随王归而赏及郧懐子西谏曰君有二臣或可赏也或可戮也君王均之羣臣惧矣王曰夫子期之二子邪吾知之矣或礼于君或礼于父均之不亦可乎
　　楚有士申鸣者在家而养其父孝闻于楚国王欲授之相申鸣辞不受其父曰王欲相汝汝何不受乎申鸣对曰舎父之孝子而为王之忠臣何也其父曰使有禄于国立义于庭汝乐吾无忧矣吾欲汝之相也申鸣曰诺遂入朝楚王因授之相居三年白公为乱杀司马子期申鸣将徃死之父止之曰弃父而死其可乎申鸣曰闻夫仕者身归于君而禄归于亲今旣去子事君得无死其难乎遂辞而徃因以兵围之白公谓石乞曰申鸣者天下之勇士也今以兵围我吾为之奈何石乞曰申鸣者天下之孝子也徃刼其父以兵申鸣闻之必来因与之语白公曰善则徃取其父持之以兵告申鸣曰子与吾吾与子分楚国子不与吾子父则死矣申鸣流涕而应之曰始吾父之孝子也今吾君之忠臣也吾闻之也食其食者死其事受其禄者毕其能今吾已不得为父之孝子矣乃君之忠臣也吾何得以全身援桴鼓之遂杀白公其父亦死王赏之金百斤申鸣曰食君之食避君之难非忠臣也定君之国杀臣之父非孝子也名不可两立行不可两全也如是而生何面目立于天下遂自杀也
　　白公胜将弑楚惠王王出亡令尹司马皆死防剑而属之于屈庐曰子与我将舎子子不与我必杀子庐曰子杀叔父而求福于庐也可乎吾闻知命之士见利不动临死不恐为人臣者时生则生时死则死是谓人臣之礼故上知天命下知臣道其有可刼乎子胡不推之白公胜乃内其剑　白公胜旣杀令尹司马欲立王子闾以为王王子闾不肯刼之以刄王子闾曰王孙辅相楚国匡正王室而后自庇焉闾之愿也今子假威以暴王室杀伐以乱国家吾虽死不子从也白公胜曰楚国之重天下无有天以与子子何不受也王子闾曰吾闻辞天下者非轻其利也以明其德也不为诸侯者非恶其位也以洁其行也今吾见国而忘主不仁也刼白刄而失义不勇也子虽告我以利威我以兵吾不为也白公强之不可遂杀之叶公高率众诛白公而反惠王于国屈原者名平楚之同姓也为楚懐王左徒愽闻彊志明于治乱于辞令入则与王圗议国事以出号令出则接遇賔客应对诸侯王甚任之上官大夫与之同列争宠而心害其能懐王使屈原造为宪令屈平属草藁未定上官大夫见而欲夺之屈平不与因谗之曰王使屈平为令众莫不知每一令出平伐其功曰以为非我莫能为也王怒而疏屈平屈平疾王听之不聪也谗谄之蔽明也邪曲之害公也方正之不容也故忧愁幽思而作离骚离骚者犹离忧也夫天者人之始也父母者人之本也人穷则反本故劳苦倦极未尝不呼天也疾痛惨怛未尝不呼父母也屈平正道直行竭忠尽智以事其君谗人间之可谓穷矣信而见疑忠而被谤能无怨乎屈平之作离骚盖自怨生也国风好色而不淫小雅怨诽而不乱若离骚者可谓兼之矣上称帝喾下道齐桓中述汤武以刺世事明道德之广崇治乱之条贯靡不毕见其文约其辞微其志洁其行廉其称文小而其指极大举类迩而见义逺其志洁故其称物芳其行防故死而不容自疎濯淖污泥之中蝉蜕于浊秽以浮游尘埃之外不获世之滋垢皭然泥而不滓者也推此志也虽与日月争光可也屈平旣绌其后秦欲伐齐齐与楚从亲惠王患之乃令张仪佯去秦厚币委质事楚曰秦甚憎齐齐与楚从亲楚诚能絶齐秦愿献商于之地六百里楚懐王贪而信张仪遂絶齐使使如秦受地张仪诈之曰仪与王约六里不闻六百里楚使怒去归告懐王懐王怒大兴师伐秦秦发兵击之大破楚师于丹浙斩首八万虏楚将屈匄遂取楚之汉中地懐王乃悉发国中兵以深入击秦战于蓝田魏闻之袭楚至邓楚兵惧自秦归而齐竟怒不救楚楚大困明年秦割汉中地与楚以和楚王曰不愿得地愿得张仪而甘心焉张仪闻乃曰以一仪而当汉中地臣请徃如楚如楚又因厚币用事者臣靳尚而设诡辩于懐王之宠姬郑袖懐王竟听郑袖复释去张仪是时屈平既疏不复在位使于齐顾反谏懐王曰何不杀张仪懐王悔追张仪不及其后诸侯共击楚大破之杀其将唐昧时秦昭王与楚婚欲与懐王会懐王欲行屈平曰秦虎狼之国不可信不如无行懐王稚子子兰劝王行奈何絶秦欢懐王卒行入武关秦伏兵絶其后因留懐王以求割地懐王怒不听亡走赵赵不内复之秦竟死于秦而归葬长子顷襄王立以其弟子兰为令尹楚人既咎子兰以劝懐王入秦而不反也屈平旣嫉之虽放流睠顾楚国系心懐王不忘欲反冀幸君之一悟俗之一改也其存君兴国而欲反覆之一篇之中三致志焉然终无可奈何故不可以反卒以此见懐王之终不悟也人君无愚智贤不肖莫不欲求忠以自为举贤以自佐然亡国破家相随属而圣君治国累世而不见者其所谓忠者不忠而所谓贤者不贤也懐王以不知忠臣之分故内惑于郑袖外欺于张仪疏屈平而信上官大夫令尹子兰兵挫地削亡其六郡身客死于秦为天下笑此不知人之祸也易曰井泄不食为我心恻可用汲王明并受其福王之不明岂足福哉令尹子兰闻之大怒卒使上官大夫短屈原于顷襄王顷襄王怒而迁之屈原至于江濵被发行吟泽畔顔色憔悴形容枯槁渔父见而问之曰子非三闾大夫欤何故而至此屈原曰举世混浊而我独清众人皆醉而我独醒是以见放渔父曰夫圣人者不凝滞于物而能与世推移举世混浊何不随其流而扬其波众人皆醉何不餔其糟而啜其醨何故懐瑾握瑜而自令见放为屈原曰吾闻之新沐者必弹冠新浴者必振衣人又谁能以身之察察受物之汶汶者乎宁赴常流而葬乎江鱼腹中耳又安能以皓皓之白而蒙世之温蠖乎乃作懐沙之赋于是懐石遂自投汨罗以死屈原既死之后楚有宋玉唐勒景差之徒者皆好辞而以赋见称然皆祖屈原之从容辞令终莫敢直谏其后楚日以削数十年竟为秦所灭自屈原沈汨罗后百有余年汉有贾生为长沙王太傅过湘水投书以吊屈原太史公曰余读离骚天问招魂哀郢悲其志适长沙观屈原所自沈渊未尝不垂涕想见其为人及见贾生吊之又怪屈原以彼其材游诸侯何国不容而自令若是读鵩鸟赋同死生轻去就又爽然自失矣
　　屈原旣放三年不得复见竭智尽忠蔽鄣于谗心烦意乱不知所从乃徃见太卜郑詹尹曰余有所疑愿因先生决之詹尹乃端策拂龟曰君将何以教之屈原曰吾宁悃悃欵欵朴以忠乎将送徃劳来斯无穷乎寜诛鉏草茅以力耕乎将游大人以成名乎寜正言不讳以危身乎将从俗富贵以媮生乎寜超然高举以保真乎将哫訾粟斯喔咿嚅唲以事妇人乎寜廉洁正直以自清乎将突梯滑稽如脂如韦以絜楹乎寜昻昻若千里之驹乎将泛泛若水中之鳬乎与波上下偷以全吾躯乎宁与骐骥亢轭乎将随驽马之迹乎寜与黄鹄比翼乎将与鸡鹜争食乎此孰吉孰防何去何从世溷浊而不清蝉翼为重千钧为轻黄钟毁弃瓦釡雷鸣谗人高张贤士无名吁嗟嘿嘿兮谁知吾之防真詹尹乃释策而谢曰夫尺有所短寸有所长物有所不足智有所不明数有所不逮神有所不通用君之心行君之意龟策诚不能知此事
　　中行伯既克鼓以鼓子宛支来令鼓人各复其所非寮勿从鼔子之臣曰夙沙厘以其孥行军吏执之辞曰我君是事非事土也名曰君臣岂曰土臣今君实迁臣何赖于鼓穆子召之曰鼓有君矣尔止事君吾定而禄爵对曰臣委质于翟之鼓未委质于晋之鼓也臣闻之委质为臣无有二心委质而策死古之法也君有烈名臣无畔质敢即私利以烦司防而乱旧法其若不虞何穆子叹而谓其左右曰吾何德之务而有是臣也乃使行旣献言于顷公与鼓子田于河隂使夙沙厘相之知伯嚣之时有士曰长儿子鱼絶知伯而去之三年将东之越而道闻伯嚣之见杀也谓御曰还车反吾将死之御曰夫子絶知伯而去之三年矣今反死之是絶属无别也长儿子鱼曰不然吾闻仁者无余爱忠臣无余禄吾闻知伯之死而动吾心余禄之加于我者至今尚存吾将徃依之反而死
　　智伯与赵襄子战于晋阳下而死智伯之臣豫让者恐以其精气能使襄主动心乃漆身变形吞炭更声襄主将出豫让伪为死人处于梁下驷马惊不进襄主动心使使视梁下得豫让襄主重其义不杀也又盗为抵罪被刑人赭衣入缮宫襄主动心则曰必豫让也襄主执而问之曰子始事中行君智伯杀中行君子不能死还反事之今吾杀智伯乃漆身为厉吞炭为哑欲杀寡人何与先行异也豫让曰中行君众人畜臣臣亦众人事之智伯朝士待臣臣亦朝士为之用襄子曰非义也子壮士也乃自置车库中水浆毋入口者三日以礼豫让让自知遂自杀也
　　燕昭王使乐毅伐齐闵王亡燕之初入齐也闻盖邑人王歜贤令于军曰环盖三十里毋入以歜之故已而使人谓歜曰齐人多高子之义吾以子为将封子万家歜固谢燕人燕人曰子不听吾引三军而屠盖邑王歜曰忠臣不事二君贞女不更二夫齐王不听吾谏故退而耕于野国既破亡吾不能存今又刼之以兵为君将是助桀为暴也与其生而无义固不如烹遂悬其躯于树枝自奋絶脰而死齐亡大夫闻之曰王歜布衣义犹不背齐向燕况在位食禄者乎乃相聚如莒求诸公子立为襄王
　　魏攻管而不下安陵人缩高其子为管守信陵君使人谓安陵君曰君其遣缩高吾将仕之以五大夫使为持节尉安陵君曰安陵小国也不能必使其民从者自徃请使道使者至缩高之所复信陵君之命缩髙曰君之幸高也将使高攻管也夫以父攻子守人大笑也见臣而下是背王也父教子背亦非君之所喜也敢再拜辞使者以报信陵君信陵君大怒遣大使之安陵曰安陵之地亦犹魏也今吾攻管而不下则秦兵及我社稷必危矣愿君之生束缩髙而致之若君弗致无忌将发十万之帅以告安陵之城安陵君曰吾先君成侯受诏襄王以守此地也手受大府之宪宪之上篇曰子弑父臣弑君有常刑不赦国虽大赦降城亡子不得与焉今缩髙谨虽辞大位以全父子之义而君曰必生致之是我负襄王之诏而废大府之宪也虽死终不敢行缩高闻之曰信陵君为人悍而自用也此辞反必为国祸吾巳全巳无为人臣之义也岂可使吾君有魏患也乃之使者之舎刎颈而死信陵君闻缩高死服缟素避舎使使谢安陵君曰无忌小人也困于思虑失言于君再拜释罪
　　汉苏武字子卿少以父任兄弟并为郎稍迁至栘中廐监时汉连伐胡数通使相窥观匈奴留汉使郭吉路充国前后十余軰匈奴使来汉亦留之以相当天汉元年且鞮矦单于初立恐汉袭之乃曰汉天子我丈人行也尽归汉使路充国等武帝嘉其义乃遣武以中郎将使持节送匈奴使留在汉者因厚赂单于荅其善意武与副中郎将张胜及假吏常惠等募士斥堠百余人俱旣至匈奴置币遗单于单于益骄非汉所望也方欲发使送武等防缑王与长水虞常等谋反匈奴中缑王者昆邪王姊子也与昆邪王俱降汉后随浞野矦没胡中及卫律所将降者隂相与谋刼单于母阏氏归汉防武等至匈奴虞常在汉时素与副张胜相知私胜曰闻汉天子甚怨卫律常能为汉伏弩射杀之吾母与弟在汉幸其赏赐张胜许之以货物与常后月余单于出猎独阏氏子弟在虞常等七十余人欲发其一人夜亡告之单于子弟发兵与战缑王等皆死虞常生得单于使卫律治其罪张胜闻之恐前语发以状语武武曰事如此此必及我见犯乃死重负国欲自杀胜惠共止之虞常果引张胜单于怒召诸贵人议欲杀汉使者左伊秩訾曰即谋单于何以复加宜皆降之单于使卫律召武受辞武谓惠等屈节辱命虽生何面目以归汉引佩刀自刺卫律惊自抱持武驰召毉凿地为坎置煴火覆武其上蹈其背以出血武气絶半日复息惠等哭舆归营单于壮其节朝夕遣人问武而收系张胜武益愈单于使使晓武防论虞常欲因此时降武剑斩虞常已律曰汉使张胜谋杀单于近臣当死单于募降者赦罪举剑欲撃之胜请降律谓武曰副有罪当相坐武曰本无谋又非亲属何谓相坐复举剑拟之武不动律曰苏君律前负汉归匈奴幸蒙大恩赐号称王拥众数万马畜弥山富贵如此苏君今日降明日复然空以身膏草野谁复知之武不应律曰君因我降与君为兄弟今不听吾计后虽欲复见我尚可得乎武骂律曰女为人臣子不顾恩义畔主背亲为降虏于蛮夷何以女为见且单于信女使决人死生不平心持正反欲鬬两主观祸败南越杀汉使者屠为九郡宛王杀汉使者头悬北阙朝鲜杀汉使者即时诛灭独匈奴未耳若知我不降明欲令两国相攻匈奴之祸从我始矣律知武终不可胁白单于单于愈益欲降之乃幽武置大窖中絶不饮食天雪武卧齧雪与旃毛并咽之数日不死匈奴以为神乃徙武北海上无人处使牧羝羝乳乃得归别其官属常惠等各置他所武至海上廪食不至掘野鼠去草实食之杖汉节牧羊卧起操持节旄尽落积五六年单于弟于靬王弋射海上武能网纺缴檠弓弩于靬王爱之给其衣食三歳余王病赐武马畜服匿穹庐王死后人众徙去其冬丁令盗武牛羊武复穷厄初武与李陵俱为侍中武使匈奴明年陵降不敢求武久之单于使陵至海上为武置酒设乐因谓武曰单于闻陵与子卿素厚故使陵来说足下虚心欲相待终不得归汉空自苦亡人之地信义安所见乎前长君为奉车从至雍棫阳宫扶辇下除触柱折辕劾大不敬伏剑自刎赐钱二百万以葬孺卿从祀河东后土宦骑与黄门驸马争舩推堕驸马河中溺死宦骑亡诏使孺卿逐捕不得惶恐饮药而死来时太夫人不幸陵送葬至阳陵子卿妇年少闻已更嫁矣独有女弟二人两女一男今复十余年存亡不可知人生如朝露何久自苦如此陵始降时忽忽如狂自痛负汉加以老母系保宫子卿不欲降何以过陵且陛下春秋高法令亡常大臣亡罪夷灭者数十家安危不可知子卿尚复谁为乎愿听陵计勿复有云武曰武父子亡功德皆为陛下所成就位列将爵通侯兄弟亲近常愿肝脑涂地今得杀身自效虽蒙斧钺汤镬诚甘乐之臣事君犹子事父也子为父死无所恨愿勿复再言陵与武饮数日复曰子卿一听陵言武曰自分已死久矣王必欲降武请毕今日之驩效死于前陵见其至诚喟然叹曰嗟乎义士陵与卫律之罪上通于天因泣下霑襟与武决去陵恶自赐武使其妻赐武牛羊数十头后陵复至北海上语武区脱捕得云中生口言太守以下吏民皆白服曰上崩武闻之南乡号哭欧血旦夕临数月昭帝即位数年匈奴与汉和亲汉求武等匈奴诡言武死后汉使复至匈奴常惠请其守者与俱得夜见汉使具自陈道教使者谓单于言天子射上林中得鴈足有繋帛书言武等在某泽中使者大喜如惠语以让单于单于视左右而惊谢汉使曰武等实在于是李陵置酒贺武曰今足下还归扬名于匈奴功显于汉室虽古竹帛所载丹青所画何以过子卿陵虽驽怯令汉且贳陵罪全其老母使得奋大辱之积志庶几乎曹柯之盟此陵宿昔之所不忘也收族陵家为世大戮陵尚复何顾乎已矣令子卿知吾心耳异域之人一别长絶陵起舞歌曰径万里兮度沙漠为君将兮奋匈奴路穷絶兮矢刄摧士众灭兮名已隤老母已死虽欲报恩将安归陵泣下数行因与武决单于召防武官属前以降及物故凡随武还者九人武以始元六年春至京师诏武奉一太牢谒武帝园庙拜为典属国秩中二千石赐钱二百万公田二顷宅一区常惠徐圣赵终根皆拜为中郎赐帛各二百疋其余六人老归家赐钱八十万复终身常惠后至右将军封列矦武留匈奴凢十九歳始以强壮出及还须髪尽白
　　任延拜武威太守光武亲见戒之曰善事上官无失名誉延对曰臣闻忠臣不私私臣不忠履正奉公臣子之节上下雷同非陛下之福善事上官臣不敢奉诏帝叹息曰卿言是也
　　温序字次房太原祁人也仕州从事光武时骑都尉弓里戍将兵平定北州到太原歴访英俊大人问以策谋戍见序竒之上疏荐焉于是征为侍御史迁武陵都尉病免官六年拜谒者迁护羌校尉序行部至襄武为隗嚣别将茍宇所拘刼宇谓序曰子若与我并威同力天下可图也序曰受国重任分当效死义不贪生茍背恩德宇等复晓譬之序素有气力大怒叱宇等曰虏何敢迫脇汉将因以节挝杀数人宇止之曰此义士死节可赐以剑序受剑衔须于口顾左右曰旣为贼所迫杀无令须污血遂伏剑而死
　　范李固传论　夫称仁者其道矣立言践行岂徒徇名安已而已哉将以定去就之槩正天下之风使生与理全死与义合也夫专为义则伤生专为生则蹇义专为物则害智专为已则损仁若义重于生舎生可也生重于义全生可也上以残闇失君道下以笃固尽臣节臣节尽而死之则为杀身以成仁去之不为求生以害仁也顺桓之间国统三絶太后称制贼臣虎视李固据位持重以争大义确乎而不可夺岂不知守节之触祸耻夫覆折之伤任也观其发正辞及所遗梁冀书虽机失谋乖犹恋恋而不能已至矣哉社稷之心乎其顾视胡广赵戒犹粪土也
　　献帝迁许徴徐璆为廷尉徴当诣京师道为袁术所刼授璆以上公之位璆乃叹曰龚胜鲍宣独何人哉守之必死术不敢逼术死军破璆得其盗国玺及还许上之并送前所假汝南东海二郡印绶司徒赵温谓璆曰君遭大难犹存此邪璆曰昔苏武困于匈奴不坠七尺之节况此方寸印乎
　　刺史耿鄙委任治中程球球为通奸利士人怨之中平四年鄙率六郡兵讨金城贼王国韩遂等傅燮知鄙失众必败谏曰使君统政日浅人未知教孔子曰不教人战是谓弃之今率不习之人越大陇之阻将十举十危而贼闻大军将至必万人一心边兵多勇其锋难当而新合之众上下未和万一内变虽悔无及不若息军养德明赏必罸贼得寛挺必谓我怯羣恶争执其离可必然后率已教之人讨成擒之贼其功可坐而待也今不为万全之福而就必危之势窃为使君不取鄙不从行至狄道果有反者先杀程球次害鄙贼遂进围汉阳城中兵少粮尽燮犹固守时北胡骑数千随贼攻郡皆夙怀燮恩共于城外叩头求送燮归乡里子干年十三从在官舎知燮性刚有高义恐不能屈志以免进谏曰国家昏乱遂令大人不容于朝今天下已叛而兵不足自守乡里羌胡先被恩德欲令弃郡而归愿必许之徐至乡里率厉义徒见有道而辅之以济天下言未终燮慨然而叹呼干小字曰别成汝知吾必死耶盖圣达节次守节且殷纣之暴伯夷不食周粟而死仲尼称其贤今朝廷不甚殷纣吾德亦岂絶伯夷世乱不能养浩然之志食禄又欲避其难乎吾行何之必死于此汝有才智勉之勉之主簿杨防吾之程婴也干哽咽不能复言左右皆泣下王国使故酒泉太守黄衍説燮曰成败之事已可知矣先起上有伯王之业下成伊吕之勲天下非复汉有府君寜有意为吾属师乎燮案剑叱衍曰若剖符之臣反为贼説耶遂麾左右进兵临阵战殁谥曰壮节侯干知名位至扶风大守
　　范孔融传论　昔諌大夫郑昌有言山有猛兽者藜藿为之不采是以孔父正色不容弑虐之谋平仲立朝有纾盗齐之望若夫文举之高志直情真足以动义槩而忤雄心故使移鼎之迹事隔于人存代终之规啓机于身后也夫严气正性覆折而已岂有贠园委屈可以每其生哉懔懔焉皜皜焉其与琨玉秋霜比质可也晋书忠义传论　古人有言君子杀身以成仁不求生以害仁又云非死之难处死之难信哉斯言也是知殒节茍合其宜义夫岂吝其没捐躯若得其所烈士不爱其存故能守鐡石之深衷厉松筠之雅操见贞心于歳暮标劲节于严风赴鼎镬其如归履危亡而不顾书名竹帛画象丹青前史以为美谈后来仰其徽烈者也晋自元康之后政乱朝昬祸难洊兴艰虞孔炽遂使奸凶放命戎狄交侵函夏沸腾苍生涂炭干戈日用战争方兴虽背恩忘义之徒不可胜载而蹈节轻生之士无乏于时至若嵇绍之卫难乗舆卞壸之亡躯锋镝桓雄之义高田叔周﨑之节迈解扬罗丁致命于旧君辛吉耻臣于戎虏张祎引鸩以全节王谅防臂以厉忠莫不志烈秋霜精贯白日足以激清风于万古厉薄俗于当年者欤所谓乱世识忠臣斯之谓也卞壸刘超钟雅周虓等已入列传其余即叙其行事以为忠义传用旌晋氏之有人焉
　　周处迁御史中丞凢所紏劾不避宠戚梁王肜违法处深文按之及氐人齐万年反朝臣恶处彊直皆曰处吴之名将子也忠烈果毅乃使夏侯骏西征伏波将军孙秀知其将死谓之曰卿有老母可以此辞也处曰忠孝之道安得两全既辞亲事君父母复安得而子乎今日是我死所也万年闻之曰周府君昔临新平我知其为人才兼文武若专防而来不可当也如受制于人此成擒耳旣而梁王肜为征西大将军都督闗中诸军事处知肜不平必当陷已自以人臣尽节不宜辞惮乃悲慨即路志不生还中书令陈凖知肜将逞宿憾乃言于朝曰骏及梁王皆是贵戚非将帅之才进不求名退不畏咎周处吴人忠勇果劲有怨无援将必防身宜诏孟观以精兵万人为处前锋必能殄防不然肜当使处前驱其败必也朝廷不从时贼屯梁山有众七万而骏逼处以五千兵击之处曰军无后继必至覆败虽在亡身为国取耻肜复命处进讨乃与振威将军卢播雍州刺史解系攻万年于六陌将战处军人未食肜促令速进而絶其后继处知必败赋诗曰去去世事已策马观西戎藜藿甘粱黍期之克令终言毕而战自旦及暮斩首万计絶矢尽播系不救左右劝退处按剑曰此是吾效节受命之日何退之为且古者良将受命防门以出盖有进无退也今诸军负信势必不振我为大臣以身殉国不亦可乎遂力战而没
　　河间王颙成都王頴举兵向京都以讨长沙王乂大驾次于城东乂宣言于众曰今日西讨欲谁为都督乎六军之士皆曰愿嵇侍中戮力前驱死犹生也遂拜嵇绍使执节平西将军属乂被执绍复为侍中公王以下皆诣邺谢罪于颍绍等咸见废黜免为庶人寻而朝廷复有北征之役徴绍复其爵位绍以天子蒙尘承诏驰诣行在所值王师败绩于荡阴百官及侍卫莫不散溃唯绍俨然端冕以身捍卫兵交御辇飞箭集绍遂被害于惠帝侧血溅御服天子深哀叹之及事定左右欲浣衣帝曰此嵇侍中血勿去初绍之行也侍中秦凖谓曰今日向难卿有佳马否绍正色曰大驾亲征以正伐逆理必有征无战若使皇舆失守臣节有在骏马何为闻者莫不叹息
　　刘沉军败率余卒屯于故营张方遣其将敦伟夜至沉军大惊而溃与麾下百余人南遁为陈仓令所执沉谓河间王颙曰夫知己之顾轻在三之节重不可违君父之诏量强弱以茍全投袂之日期之必死葅醢之戮甘之如荠辞义慷慨见者哀之颙怒鞭之而后腰斩周虓字孟威少有节操州召为祭酒后歴位至西夷校尉领梓潼太守寜康初苻坚将杨安防梓潼虓固守涪城遣步骑数千送母妻从汉水将抵江陵为坚将朱彤邀而获之虓遂降于安坚欲以为尚书郎虓曰蒙国厚恩以至今日但老母见获失节于此母子获全秦之惠也虽公矦之贵不以为荣况郎任乎坚乃止自是每入见坚輙箕踞而坐呼之为氐贼坚不悦属元防威仪甚整坚因谓虓曰晋家元防何如此虓攘袂厉声曰戎狄集聚辟犹犬羊相羣何敢比天子及吕光征西域坚出饥之戎士二十万旌旗数百里又问虓曰朕众力何如虓曰戎夷已来未之有也坚党以虓不逊屡请除之坚待之弥厚虓乃宻书与桓冲説贼奸计虓潜至汉中坚追得之后又与坚兄子苞谋袭坚事泄坚引虓问其状虓曰昔渐离豫让燕智之微臣犹漆身吞炭不忘忠节况虓世荷晋恩岂敢忘也生为晋臣死为晋鬼复何问乎坚曰今杀之适成其名矣遂挞之徙于太原后坚复陷顺阳魏兴获二守皆执节不挠坚叹曰周孟威不屈于前丁彦逺洁已于后吉祖冲不食而死皆忠臣也虓竟以病卒于太原其子兴迎致其防冠军将军谢亲临哭之因上疏曰臣闻旌善表功崇义明节所以振扬声教垂美来叶故西夷校尉梓潼太守周虓执心忠烈厉节冦庭遂婴祸荒裔痛寘泉壤臣每悲其志以为苏武之贤不复过也前宣告并州访求虓防并索其家负荷数千始得来至即以资送还其旧陇伏愿圣朝追其忠心表其殊节使负霜之志不坠于地则荣慰存亡惠被显幽矣孝武帝诏曰虓厉志贞亮无愧古烈未及防身奄陨厥命甄表义节国之典也赠龙骧将军益州刺史赙钱二十万布百匹又赡赐其家
　　王敦搆逆温峤谓周顗曰大将军此举似有所在当无滥邪顗曰君少年未更事人主自非尧舜何能无失人臣岂可得举兵以胁主共相推戴未能数年一旦如此岂云非乱乎处仲刚愎彊忍狼抗无上其意寜有限邪旣而王师败绩顗奉诏诣敦敦曰伯仁卿负我顗曰公戎车犯顺下官亲率六军不能其事使王旅奔败以此负公敦惮其辞正不知所荅帝召顗于广室谓之曰近日大事二宫无恙诸人平安大将军故副所望耶顗曰二宫自如明诏于臣等故未可知护军长史郝嘏等劝顗避敦顗曰吾备位大臣朝廷防败寜可复草间求活外投胡越耶俄而与戴若思俱被收路经太庙顗大言曰天地先帝之灵贼臣王敦倾覆社稷杀忠臣陵虐天下神祗有灵当速杀敦无令纵毒以倾王室语未终收人以防伤其口血流至踵顔色不变容止自若观者皆为流涕遂于石头南门外石上害之时年五十四顗之死也敦坐有一参军樗蒱马于愽头被杀因谓敦曰周家奕世令望而位不至公及伯仁将登而坠有似下官此马敦曰伯仁总角于东宫相遇一面披襟便许之三事何图不幸自贻王法敦素惮顗每见顗輙面热虽复冬月扇面手不得休敦使缪坦籍顗家收得素簏数枚盛故絮而已酒五瓮米数石在位者服其清约敦卒后追赠左光禄大夫仪同三司谥康祀以少牢
　　辛勉字伯力陇西狄道人也父洪左卫将军勉学有贞固之操懐帝世累迁为侍中及洛阳陷随帝至平阳刘聪将署为光禄大夫勉固辞不受聪遣其黄门侍郎乔度赍药酒逼之勉曰大丈夫岂以数年之命而亏高节事二姓下见武皇帝哉引药将饮度遽止之曰主上相试耳君真高士也叹息而去聪嘉其贞节深敬异之为筑室于平阳西山月致酒米勉亦辞而不受年八十卒勉族弟賔愍帝时为尚书郎及帝蒙尘于平阳刘聪使帝行酒洗爵欲观晋臣在朝者意賔起而抱帝大哭聪曰前杀庾珉軰故不足为戒邪引出遂加害焉庾亮将徴苏峻言于朝曰峻狼子野心终必为乱今日徴之纵不顺命为祸犹浅若复经年为恶滋蔓不可复制此是晁错劝汉景帝早削七国事也当时议者无以易之卞壸固争谓亮曰峻拥彊兵多蔵无赖且逼近京邑路不终朝一旦有变易为蹉跌宜深思逺虑恐未可仓卒亮不纳壸知必败与平南将军温峤书曰元规召峻意定懐此于邑温生足下奈此事何吾今所虑是国之大事且峻已出狂意而召之更速必纵其羣恶以向朝廷朝廷威力诚桓桓交须接锋履刃尚不知便可即擒不王公亦同此情吾与之争甚切不能如之何本出足下为外藩任而今恨出足下在外若卿在内俱谏必当相从今内外戒严四方有备峻防狂必无所至耳恐不能使无伤如何壸司马任台劝壸宜畜良马以备不虞壸笑曰以逆顺论之理无不济若万一不然岂须马哉峻果称兵壸复为尚书令右将军领右卫将军余官如故峻至东陵口诏以壸都督大桁东诸军事假节复加领军将军给事中壸率郭黙赵等与峻大战于陵西为峻所破壸与钟雅皆退还死伤者千数壸雅并还节诣阙谢罪峻进攻青溪壸与诸军距击不能禁贼放火烧宫寺六军败绩壸时发背创犹未合力疾而战率厉散众及左右吏数百人攻贼麾下苦战遂死之时年四十八二子眕盱见父没相随赴贼同时见害峻平朝议赠壸左光禄大夫加散骑常侍尚书郎讷议以为死事之臣古今所重卞令忠贞之节当书于竹帛今之追赠实未副众望谓宜加鼎司之号以旌忠烈之勲司徒王导见议进赠骠骑将军加侍中讷重议曰夫事亲莫大于孝事君莫尚于忠唯孝也故能尽敬竭诚唯忠也故能见危授命此在三之大节臣子之极行也案壸委质三朝尽规翼亮遭世险难存亡以之受顾托之重居端右之任拥卫至尊则有保傅之恩正色在朝则有匪躬之节贼峻造逆戮力致讨身当矢旝再对贼锋父子并命可谓破家为国守死勤事昔许男疾终犹蒙二等之赠况壸伏节国难者乎夫赏疑从重况在不疑可谓上凖许穆下同嵇绍则允合典谟克厌众望于是改赠壶侍中骠骑将军开府仪同三司諡曰忠贞祠以太牢赠世子眕散骑侍郎眕弟盱奉车都尉眕母裴氏抚二子尸哭曰父为忠臣汝为孝子夫何恨乎徴士翟汤闻之曰父死于君子死于父忠孝之道萃于一门苏峻之难成帝诏钟雅为前锋监军假节领精勇千人以距峻雅以兵少不敢击退还拜侍中寻王师败绩雅与刘超并侍卫天子或谓雅曰见可而进知难而退古之道也君性亮直必不容于防雠何不随时之宜而坐待其毙雅曰国乱不能匡君危不能济各逊遁以求免吾惧董狐执简而至矣庚亮临去顾谓雅曰后事深以相委雅曰栋折榱崩谁之责也亮曰今日之事不容复言卿当期克复之效耳雅曰想足下不愧荀林父耳及苏峻逼迁车驾幸石头雅超流涕步从明年为贼所害桓彛为宣城内史在郡有惠政为百姓所懐苏峻之乱也彛紏合义众欲赴朝廷其长史禆惠以郡兵寡弱山人易扰可案甲以须后举彛厉色曰夫见无礼于其君者若鹰鹯之逐鸟雀今社稷危逼义无晏安乃遣将军朱绰讨贼别帅于芜湖破之彛寻出石头防朝廷遣将军司马流先据慈湖为贼所破遂长驱迳进彛以郡无坚城遂退据广德寻王师败绩彛闻而慷慨流涕进屯泾县时州郡多遣使降峻裨惠又劝彛伪与通和以纾交至之祸彛曰吾受国厚恩义在致死焉能忍垢蒙辱与丑逆通问如其不济此则命也遣将军俞纵守兰若峻遣将韩晃攻之纵将败左右劝纵退军纵曰吾受桓矦厚恩本以死报吾之不可负桓矦犹桓矦之不负国也遂力战而死晃进军攻彛彛固守经年势孤力屈贼曰彛若降者当待以优礼将士多劝彛伪降更思后举彛不从辞气壮烈志节不挠城陷为晃所害
　　易雄为舂陵令刺史谯王承既距王敦将谋起兵以赴朝廷雄承符驰檄逺近列敦罪恶宣募县境数日之中有众千人负粮荷戈而从之承既固守而湘中残荒之后城池不完兵资又阙敦遣魏乂李恒攻之雄勉厉所统扞御累旬士卒死伤者相枕力屈城陷为乂所虏意气慷慨神无惧色送到武昌敦遣人以檄示雄而数之雄曰此实有之惜雄位微力弱不能救国之难王室如燬雄安用生为今日即戮得作忠鬼乃所愿也敦惮其辞正释之众人皆贺雄笑曰昨夜夣乗车挂肉其傍夫肉必有筋筋者斤也车傍有斤吾其戮乎寻而敦遣杀之当时见者莫不伤惋
　　虞悝长沙人也弟望字子都并有士操孝悌防信为乡党所称而俱好臧否以人伦为已任少仕州郡兄弟更为治中别驾元帝为丞相招延四方之士多辟府掾时人谓之百六掾望亦被召耻而不应谯王承临州知其名檄悝为长史未到遭母防防王敦作逆承徃吊悝因留与语曰吾前被诏遣镇此州正以王敦专擅防其为祸今敦果为逆谋吾受任一方欲率所领驰赴朝廷而众少粮乏且始到贵州恩信未着卿兄弟南夏之翘隽而智勇逺闻古人墨绖即戎况今鲸鲵塞路王室危急安得遂罔极之情忘忠义之节乎如今起事将士器械可以济不悝望对曰王敦居分陜之任一旦搆逆图危社稷此天地所不容人神所忿疾大王不以猥劣枉驾访及悝兄弟并受国恩敢不自奋今天朝中兴人思晋德大王以宗子之亲奉信顺而诛有罪孰不荷戈致命但鄙州荒弊粮器空竭舟舰寡少难以进讨宜且收众固守传檄四方其势必分然后图之事可捷也承以为然乃命悝为长史望为司马督护诸军湘东太守郑澹敦之姊夫也不顺承防遣望讨之望率众一旅直入郡斩澹以徇四境及魏乂来攻望每先登力战而死城破悝复为乂所执将害之子弟对之号泣悝谓曰人生有死阖门为忠义鬼亦何恨哉及王敦平赠悝襄阳太守望荥阳太守遣谒者至墓祭以少牢
　　罗企生字宗伯豫章人也多才艺初拜佐著作郎以家贫亲老求补临汝令刺史王凝之请为别驾殷仲堪之镇江陵引为功曹累迁武陵太守未之郡而桓攻仲堪仲堪更以企生为谘议叅军仲堪多疑少决企生深忧之谓弟遵生曰殷矦仁而无断事必无成成败天也吾当死生以之仲堪果走文武无送者唯企生从焉路经家门遵生曰作如此分离何可不执手企生马授手遵生有勇力便牵下之谓曰家有老母将欲何之企生挥泪曰今日之事我必死之汝等奉养不失子道一门之中有忠与孝亦复何恨遵生抱之愈急仲堪于路待之企生遥呼曰生死是同愿少见待仲堪见企生无脱理策马而去至荆州人士无不诣者企生独不徃而营理仲堪家或谓之曰猜忍之性未能取卿诚节若遂不诣祸必至矣企生正色曰我是殷矦吏见遇以国士为弟以力见制遂不我从不能共殄丑逆致此奔败亦何面目复就桓求生乎闻之大怒然素待企生厚先遣人谓曰若谢我当释汝企生曰为殷州吏荆州奔亡存亡未判何顔复谢即收企生遣人问欲何言荅曰文帝杀嵇康嵇绍为晋忠臣从公乞一弟以养老母许之又引企生于前谓曰吾相遇甚厚何以见负今者死矣企生对曰使君旣兴晋阳之甲军次寻阳并奉王命各还所镇升坛盟誓口血未干而生奸计自伤力劣不能翦灭凶逆恨死晩也遂害之时年三十七众咸悼焉先是以羔裘遗企生母胡氏及企生遇害即日焚裘
　　周帝招齐东雍州刺史傅伏不从既克并州复遣韦孝寛招之令其子以上大将军武乡公告身赐伏伏不受谓孝寛曰事君有死无二此儿为臣不能竭忠为子不能尽孝人所雠疾愿速斩之以号令天下周帝自邺还至晋州遣高阿那肱等百余人临汾召伏伏出军隔水相见问至尊在何处阿那肱曰已被擒矣伏仰天大哭帅众入城于防事前北面哀号良久然后出降周帝见之曰何不早下伏流涕对曰臣三世为齐臣食齐禄不能自死羞见天地周帝执其手曰为臣当如此乃以所食羊肋骨赐伏曰骨亲肉踈所以相付遂引使宿卫授上仪同大将军勑之曰若即与公高官恐归投者心动努力好行不愁不富贵又问前救河阴得何官职伏曰蒙一转授特进永昌郡开国公周帝谓后主曰朕三年教战决取河隂正为傅伏善守城不可动遂敛军而退公当时赏授何其薄也
　　王轨闻郑译用事自知及祸谓所亲曰吾昔在先朝实申社稷至计今日之事防可知矣此州控带淮南邻接彊冦欲为身计易如反掌但忠义之节不可亏违况荷先帝厚恩岂可以获罪于嗣主遽忘之耶正可于此待死冀千岁之后知吾心耳周主从容问译曰我脚上杖痕谁之为也对曰事由宇文孝伯及王轨因言轨捋须事周主遣使杀轨内史元岩不肯署诏御正中大夫顔之仪切諌不听岩从脱巾顿颡三拜三进周主曰汝欲党轨耶岩曰臣非党轨正恐滥诛失天下之望周主怒使阉竖抟其面轨遂死岩亦废于家周主之为太子也尉迟运为宫正数进諌不用至是谓宇文孝伯曰吾徒必不免祸为之奈何孝伯曰今堂上有老母地下有武帝为臣为子知欲何之且委质事人本徇名义諌而不入死焉可逃足下若为身计宜且逺之于是运求出为秦州总管他日周主托以齐王宪事让孝伯曰公知齐王谋反何以不言对曰臣知齐王忠于社稷为羣小所譛言必不用所以不言且先帝付嘱微臣唯令辅导陛下今諌而不从寔负顾托以是为罪是所甘心周主大慙命将出赐死运至秦州亦以忧死
　　唐天后时裴匪躬坐私谒皇嗣腰斩于市自是公卿以下皆不得见又有告皇嗣潜有异谋者太后命来俊臣鞫其左右左右不胜楚毒皆欲自诬太常工人安金蔵大呼曰请剖心以明皇嗣不反即引佩刀自剖其胸五脏出太后闻之令轝入宫使医内五脏以桑皮线缝之傅以药经宿始苏太后亲临视之叹曰吾有子不能自明使汝至此即命俊臣停推睿宗由是得免
　　顔杲卿起兵才八日守备未完史思明蔡希德引兵至城下杲卿告急于王承业承业拥兵不救杲卿昼夜拒战粮尽矢竭城遂陷贼执杲卿及袁履谦等送洛阳承业使者至京师拜承业羽林大将军麾下受官爵者以百数徴顔杲卿为卫尉朝命未至而常山已陷矣杲卿至洛阳禄山数之曰我奏汝为判官不数年超至太守何负于汝而反杲卿骂曰汝本营州牧羊羯奴天子擢汝为三道节度使恩幸无比何负于汝而反我世为唐臣禄位皆唐有虽为汝所奏岂从汝反耶我为国讨贼恨不斩汝何谓反也臊羯狗何不速杀我禄山大怒并履谦缚而呙之二人比死骂不絶口
　　令狐潮攻雍丘潮与张巡有旧于城下相劳苦如平生潮因説巡曰天下事去矣足下坚守危城欲谁为乎巡曰足下平生以忠义自许今日之举忠义何在潮惭而退围守四十余日朝廷声问不通潮闻上皇已幸蜀复以书招巡大将六人白巡以兵势不敌且上存亡不可知不如降贼巡阳许诺明日堂上设天子画像帅将士朝之人人皆泣引六将于前责以大义斩之士心益劝城中矢尽巡缚藁为人千余被以黒衣夜缒城下潮兵争射之得矢数十万其后复夜缒人贼笑不设备乃以死士五百斫潮营潮军大乱焚垒而遁追奔十余里潮益兵围之巡使郎将雷万春于城上与潮相闻语未絶贼弩射之面中六矢而不动潮疑其木人使谍问之乃大惊遥谓巡曰向见雷将军方知足下军令矣然其如天道何巡谓之曰君未识人伦焉知天道未几出战擒贼十四人斩首百余级贼乃夜遁自是数击破贼军分别其众凢胡兵悉斩之恊从者皆令归业旬日间民去贼来归者万余戸
　　卢恶太子太师顔真卿欲出之真卿谓曰先中丞传首至平原真卿以舌防面血今相公忍不相容乎杞矍然起拜而恨之益深至是李希烈陷汝州德宗问计于杞杞对曰诚得儒雅重臣为陈祸福可不劳军旅而服顔真卿三朝旧臣忠直刚决名重海内人所信服真其人也德宗以为然遣真卿宣慰希烈诏下举朝失色真卿乗驿至东郡留守郑叔则曰徃必不免宜少留须后命真卿曰君命也将焉避之遂行李勉表言失一元老为国家羞又使人邀之于道不及真卿与其子书但敕以奉家庙抚诸孤而已至许欲宣诏防希烈使其养子千余环绕嫚骂防刃拟之真卿色不变希烈麾众令退馆而礼之欲遣还防李元平在座真卿责之元平慙以宻启白希烈遂留不遣朱滔等各遣使诣希烈劝进希烈召真卿示之曰四王见推不谋而同岂吾独为朝廷所忌无所自容耶真卿曰此乃四防何谓四王相公不自保功业为唐忠臣乃与乱臣贼子相从求与之同覆灭邪希烈不悦他日又与四使同宴四使曰都统将称大号而太师适至是天以宰相使都统也真卿叱之曰汝知有骂安禄山而死者顔杲卿乎乃吾兄也吾年八十知守节而死耳岂受汝曹诱脇乎希烈掘坎于庭云欲阬之真卿怡然见希烈曰死生已定何必多端亟以一剑相与岂不快公心事耶希烈乃谢之
　　曽巩抚州顔鲁公祠堂记　赠司徒鲁郡顔公讳真卿事唐为太子太师与其从父兄杲卿皆有大节以死至今虽小夫妇人皆知公之为烈也初公以忤杨国忠斥为平原太守知安禄山必反为之备禄山既举兵公与常山太守杲卿伐其后贼之不能直窥潼关以公与杲卿挠其势也在肃宗时数正言宰相不悦斥去之又为御史唐旻所搆连輙斥李辅国迁太上皇居西宫公首率百官请问起居又輙斥代宗时与元载争论是非载欲有所壅蔽公极论之又輙斥杨炎卢既相德宗益恶公所为连斥之犹不满意李希烈陷汝州即以公使希烈希烈初慙其言后卒缢公以死是时公年七十有七矣天寳之际久不见兵禄山既反天下莫不震动公独以区区平原遂折其锋四方闻之争奋而起唐卒以振者公为之倡也当公之开玉门同日归公者十七郡得兵二十余万繇此观之茍顺且诚天下从之矣自此至公没垂三十年小人继续任政天下日入于敝大盗继起天子輙出避之唐之在朝臣多畏怯观望能居其间一忤于世失所而不自悔者寡矣至于再三忤于世失所而不自悔者盖未之有也若至于起且仆以至于七八遂死而不自悔者则天下一人而已若公是也公之学问文章徃徃杂于神仙浮屠之説不皆合于理及其奋然自立能至于此者盖天性然也故公之能处其死不足以观公之大何则及至于势穷义有不得不死虽中人可勉焉况公之自信也欤惟歴忤大奸颠跌撼顿至于七八而始终不以死生祸福为秋毫顾虑非笃于道者不能如此此足以观公之大也夫世之治乱不同而士之去就亦异若伯夷之清伊尹之任孔子之时彼各有义夫既自比于古之任者矣乃欲睠顾回隐以市于世其可乎故孔子恶鄙夫不可以事君而多杀身以成仁者若公非孔子所谓仁者欤今天子至和三年尚书都官郎中知抚州聂君厚载尚书屯田员外郎通判抚州林君慥相与慕公之烈以公之尝为此邦也遂为堂而祠之既成二君过予之家而告之曰愿有述夫公之赫赫不可盖者固不系于祠之有无盖人之向徃之不足者非祠则无以致其志也闻其烈足以感人况拜其祠而亲炙之者欤今州县之政非法令所及者世不复议二君独能追公之节尊而事之以风示当世爲法令之所不及是可谓有志者也
　　汲郡甄济有操行隐居青岩山安禄山为采访使奏掌书记济察禄山有异志诈得风疾舁归家禄山反使蔡希德引行刑二人封刀召之济引首待刃希德以实病白禄山乃免后庆绪亦使彊舁至洛阳防官军平东京济起诣军门上谒俶遣诣京师肃宗命馆之于三司令受贼官爵者列拜以愧其心
　　李懐光潜与朱泚通谋其养子石演芬遣客诣行在告之事觉懐光召演芬责之曰我以尔为子奈何负我死甘心乎演芬曰天子以太尉为股肱太尉以演芬为心腹太尉既负天子演芬安得不负太尉乎演芬胡人不能异心惟知事一人茍免贼名而死死甘心矣懐光使左右脔食之皆曰义士也以刀断其喉而去
　　朱泚召李忠臣源休姚令言段秀实等议称帝事秀实勃然起夺休笏前唾泚面大骂曰狂贼吾恨不斩汝万段岂从汝反耶以笏击泚中其额溅血洒地
　　后唐李从珂至昭应闻前军获王思同曰思同虽失计然尽心所奉亦可嘉也至灵口前军执思同以至从珂责让之对曰思同起行间先帝擢之位至节将常愧无功以报大恩非不知附大王立得富贵助朝廷自取祸殃但恐死之日无面目见先帝于泉下耳败而衅鼓固其所也请蚤就死王为之改容曰公且休矣欲宥之而杨思权之徒耻见其面尹晖尽取思同家资妓妾屡言于刘延朗曰若留思同虑失士心属从珂醉不待报擅杀之及其妻子从珂醒怒延朗嗟惜者累日
　　董璋反兵至阆州昼夜攻之城陷杀李仁矩初璋为梁将指挥使姚洪尝麾下至是宻以书诱之洪投诸厠城陷璋让之曰汝何相负洪曰老贼汝昔为李氏奴扫马粪得脔炙感恩无穷今天子用汝为节度使何负于汝而反邪汝犹负天子吾受汝何恩而云相负哉汝奴材固无耻吾义士岂忍为汝所为乎吾宁为天子死不愿与反奴俱生璋怒然镬于前令壮士十人刲其肉自防之洪至死骂不絶声唐主置洪二子于近卫厚给其家
　　后晋指挥使王清言于杜威曰请以步卒二千为前锋夺桥开道公帅诸军继之得入恒州则无忧矣威许诺遣清与宋彦筠俱进清战甚鋭契丹小却诸将请以大军继之威不许彦筠败走清独帅麾下力战屡请救威竟不遣一骑助之清谓其众曰上将握兵坐观吾軰困急而不救此必有异志吾軰当以死报国耳众感其言莫有退者至暮战不息契丹以新兵继之清及士众尽死契丹以羸兵驱牛羊过祁州城下晋刺史沈斌出兵击之契丹以精骑夺其门州兵不得还赵延寿引契丹急攻之斌在城上延寿语之曰使君何不早降斌曰侍中父子失计陷身北庭忍帅讐敌以残父母之邦不自愧耻更有骄色何哉沈斌弓折矢尽寜为国家死耳终不效公所为明日城陷斌自杀
　　唐使者孙晟钟谟从至大梁周世宗待之甚厚时召见饮以醇酒问以唐事晟但言唐主畏陛下神武事陛下无二心及得唐蜡书召晟责之晟正色抗辞请死问以唐虚实黙不对命都承防曹翰送晟于右军巡院与之饮酒从容问之晟终不言翰乃谓曰有敕赐相公死晟神色怡然索靴袍整衣冠南向拜曰臣谨以死报国乃就刑
　　宋钦宗时李纲言近世士大夫寡防耻不知君臣之义靖康之祸能仗节死义者在内惟李若水在外惟霍安国愿加赠防帝从其请遂赠若水观文殿学士谥忠愍安国延康殿学士刘韐资政殿学士诏有死节者诸路询访以闻
　　寜宗时金中都被围旣久完顔承晖以穆延尽忠久在军旅悉以兵付之而自总持大纲又遣人以矾冩奏告急金主命左监军永锡将中山真定军左都监乌库哩庆寿将大名军万八千西南路步骑万一千河北军一万御史中丞李英运粮大名行省富珠哩调遣继发以救中都英至大名得兵数万驭众素无纪律三月英被酒与蒙古兵遇于霸州北大败尽失所运粮英死士卒殱焉庆夀永锡军闻之皆溃归自是中都援絶内外不通承晖与尽忠防议期同死社稷尽忠不从承晖怒即起还第然兵柄既皆属尽忠承晖无如之何乃辞家庙召左右司郎中赵思文谓之曰事势至此惟有一死以报国家耳五月一日承晖作遗表付尚书省令史师安石书之皆论国家大计及平章政事高琪奸状且谢不能终保都城之罪从容若平日尽出财物召家人随年劳多寡分给之举家号泣承晖神色泰然方与安石举白引满谓之曰承晖于五经皆经师授谨守而力行之不为虚文旣被酒取笔与安石诀最后倒写二字投笔曰遽尔谬误得非神志乱邪谓安石曰子行矣安石出门闻哭声复还问之则已仰药死矣家人匆匆瘗庭中是日暮凡在中都妃嫔闻尽忠将南奔皆束装至通门尽忠绐之曰我当先出与诸妃启途诸妃信之尽忠乃与爱妾及所亲者先出城不复反顾蒙古兵遂入中都吏民死者甚众宫室为乱兵所焚火月余不灭时蒙古主在桓州闻燕陷遣使劳明安等而辇其府库之实北去于是金祖宗神御及诸妃嫔皆沦没焉尽忠行至中山谓所亲曰若与诸妃偕来我軰岂得至此安石奉承晖遗表至汴赠尚书令广平郡王諡忠肃尽忠至汴金王释不问仍以为平章政事未几以谋逆伏诛蒙古兵自禹山之战散漫而北所过州县无不降破遂自唐州以趋汴京金二行省自邓州赴援步骑十五万蒙古以骑三千尾之哈达等谋曰敌兵止三千而我不战是弱也金军至钧州沙河蒙古兵不战而退金军方盘营蒙古兵复来袭金军不得休息食饮且行且战至黄榆店望钧州二十五里雪不能进忽有防云两省军悉赴京师哈逹等遂发蒙古兵自北渡者毕集前后以大树塞道金将杨沃衍夺路得之金军遂进次于三峰山军士有不食至三日者蒙古兵与河北兵合四面围之炽薪燔肉更迭休息乗金困惫乃开钧州路纵之走而以生兵夹击之金军遂溃声如崩山武仙率三十骑入竹林中遂走宻县杨沃衍樊泽张惠步持大枪奋战而死哈逹知大事已去欲下马战而丰阿拉已失所在哈逹乃与陈和尚等以数百骑走入钧州蒙古主在郑州闻图类与金相持遣琨布哈齐拉衮等赴之至则金军已溃于是乃合攻钧州堑其城外哈逹匿窟室中城破蒙古兵发而杀之因扬言曰汝家所恃惟黄河与哈逹耳今哈逹为我杀黄河为我有不降何待陈和尚趋避隐处杀掠稍定乃出自言曰我金国大将欲见白事蒙古兵士以数骑夹之诣图类问其姓名曰我忠孝军总领陈和尚也大昌原卫州倒回谷之胜皆我也我死乱军中人将谓我负国家今日明白死天下必有知我者蒙古兵欲其降不肯乃斫足胫折之划口吻至耳噀血而呼至死不屈蒙古将有义之者以马湩酹而祝曰好男子他日再生当令我得之丰阿拉走蒙古兵追蹑擒之械至官山图类欲降之徃复数百言终不从唯曰我金国大臣惟当金国境内死耳遂杀之金之健将鋭卒自是俱尽不复可为矣
　　度宗时襄阳被围五年援兵不至吕文焕竭力拒之幸城中稍有积粟所乏者盐薪布帛尔张汉英守樊城募善泅者寘蜡书于髻中蔵积草下浮水而出谓鹿门既筑势须自荆郢救援至隘口元守卒见积草多钩致欲为焚防之用泅者遂被获于是郢邓之路亦絶至是诏李庭芝移屯郢州将帅悉驻新郢及均州河口以守要津庭芝闯知襄阳西北一水曰清泥河源于均房即其地造轻舟百艘以三舟聨为一舫中一舟装载左右舟则虚其底而掩覆之出重赏募死士得襄郢山西民兵之骁悍善战者三千人求将得民兵部辖张顺张贵俱智勇素为诸将所服俾为都统号贵曰矮张顺曰竹园张出令曰此行有死而已汝軰若非本心宜亟去毋败吾事人人感奋汉水方生乗顺流发舟百艘稍进团山下又进高头港口结方阵各船置火鎗火炮炽炭巨斧劲弩夜漏下三刻起矴出江以红灯为号贵先登顺殿之乗风破浪径犯重围至磨洪滩以上元兵布舟蔽江无隙可入顺等乗鋭防铁絙攅栰数百转战百二十里元兵皆披靡以避其锋黎明抵襄阳城下城中久絶援闻顺等至踊跃过望勇气百倍及收军独失顺越数日有浮尸遡流而上被甲胄执弓矢直抵浮梁视之则顺也身中四创六箭怒气勃勃如生诸军惊以为神结冡敛葬之贵入襄阳文焕固留共守贵恃其骁勇欲还郢乃募二士能伏水中数日不食持蜡书赴范文虎于郢求援元兵増守益宻水路连鎻数十里列撒星桩虽鱼虾不得度二人遇桩即锯防之竟逹郢还报许发兵五千驻龙尾洲以助夹击刻日旣定乃别文焕东下视所部军洎登舟帐前一人亡去乃有过被挞者贵惊曰吾事泄矣亟行彼或未及知复不能衔枚隠迹乃举炮鼓噪发舟乗夜顺流防絙破围冒进元兵皆辟易既出险地夜半天黒至小新城阿珠刘整分战舰邀击以死拒战沿岸束荻列炬火光烛天如白昼至勾林滩渐近龙尾洲遥望军船旗帜纷披贵兵以为郢兵来防喜跃而进举流星火示之军船见火即前迎及势近欲合则来舟皆元军也盖郢兵前二日以风水惊疑退屯三十里而元兵得逃卒之报先据龙尾洲以逸待劳贵与战而困且出于不意所部杀伤殆尽贵身被数十创力不能支遂被执见阿珠于柜门关阿珠欲降之贵誓不屈乃见杀元令降卒四人羿贵尸至襄阳城下曰识矮张都统乎此是也守陴者皆哭城中防气文焕斩四卒以贵祔葬顺塜立双庙祀之
　　元巴延至溧水前部将武显言水溢未可渡巴延曰此小水不敢渡敢渡大江邪使一骑前导麾诸军毕济遂薄郢州军于城西时张世杰将兵屯郢郢在汉北以石为城新郢在汉南横铁絙鎻战舰宻植桩木水中夹以炮弩则要津皆施杙设攻具元军袭城世杰力战元军不能前遣人招世杰不听阿珠获俘民言沿江九郡精鋭皆萃于二郢若舟师出其间骑兵不得护岸此危道也不若取黄家湾堡东有河口可由中拖船入藤湖转而下江仅三里吕文焕亦以为便诸将曰郢城我之喉噤不取恐为归路患巴延不从遣总管李庭刘国杰攻黄家湾堡防之诸军破竹席地荡舟由藤湖入汉巴延阿珠殿后不满百骑郢州副都统赵文义帅精骑二千追之至泉子湖力战而败巴延手杀之郢卒皆溃元兵进至沙洋遣俘持黄榜檄之入城守将王虎臣王大用斩俘焚榜文焕复至城下招之亦不应日暮风大起巴延命顺风掣金汁礟焚其庐舎烟熖涨天城遂破生擒虎臣大用余悉屠之进薄新城文焕列沙洋所馘于城下复缚大用等至壁使招降都统邉居谊不荅明日又至曰吾欲与吕参政语耳文焕以为降已驰马至伏弩乱发中文焕右臂并马马仆几钩得之众挟文焕以他马奔走防其总制黄顺副将任寜俱出降其部曲多欲缒城出者居谊悉驱入当门斩之文焕乃麾兵攻城居谊以火具却之旋蚁附而上居谊度力不支防剑自杀不殊赴火死所部三千人犹力战悉死焉巴延壮其勇购其尸观之遂进兵攻渠复州
　　巴延至常州防兵围城姚訔陈炤刘师勇王安节力战固守巴延遣人招之譬喻百端终不听巴延怒命降人王良臣役城外居民运土为垒土至并人以筑之且杀民煎膏取油以作炮焚其牌杈日夜攻不息城中甚急而訔等守志益坚巴延乃叱帐前诸军奋勇争先四面并进城遂破訔死之炤与安节犹巷战或谓炤曰城东北门未合可走炤曰去此一步非死所矣日中兵至死焉巴延命屠其民执安节至军前不屈亦死师勇以八骑突围走平江訔希得之子安节坚之子也
　　魏天祐见时方求才欲荐谢枋得为功遣使诱枋得入城与之言坐而不对或嫚言无礼天祐不能堪乃让曰封疆之臣当死封疆安仁之败何不死枋得曰程婴公孙杵臼二人皆忠于赵一存孤一死节王莽簒汉龚胜饿死司马子长云死有重于泰山轻于鸿毛参政岂足知此天祐怒逼之北行枋得以死自誓自离嘉兴即不食二十余日不死乃复食既渡采石惟茹少蔬果积数月困殆四月朔至燕问太后攅所及瀛国所在再拜恸哭疾甚留梦炎使医持药杂米饮进之枋得怒掷之于地不食五日死子定之防骸骨归塟信州枋得天资严厉雅负竒气风岸孤峭不能与世轩轾而以天时人事推宋必亡于二十年后每论乐毅申包胥张良诸葛亮事常若有千古之愤者而以植世教立民彛为任贵富贱贫一不动其中初枋得之北行也贫苦已甚衣结屦穿人有尝德之者赒以金帛辞不受又为诗别其门人故友时以为读其辞见其心慷慨激烈真可以使顽夫防懦夫立云
　　池州守王起宗闻元军渡江弃官去通判赵卯发摄州事卯发缮壁聚粮为固守计元游骑至李王河都统张林屡讽之降卯发忿气填膺瞠目视林林不敢复言已而林帅兵巡江阴遣人纳欵而阳助卯发为守守兵皆归于林卯发知事不济乃置酒防亲友与诀谓妻雍氏曰城将破吾守臣不当去汝先出走雍曰君为忠臣我独不能为忠臣妇乎卯发笑曰此岂妇人女子所能也雍曰吾请先君死卯发笑止之明日乃散其家赀与弟侄仆婢悉遣之元兵薄城卯发晨起书几上曰国不可背城不可降夫妇同死节义成双遂与雍氏同缢死于从容堂林开门降巴延入城问太守所在左右以死对深叹息之命具棺衾合葬祭其墓而去事闻赠华文阁待制谥文节雍氏赠顺义夫人
　　元军略饶州知州唐震发州民城守时元遣使来取降欵通判万道同隂使所部敛白金牛酒备降礼微讽震降震叱之曰我忍偷生负国邪城中少年感震言杀元使者已而元军登陴众皆散震入坐府中元军执牍使署降震掷笔于地不屈遂死之兄椿与家人俱死初江万里闻襄樊破凿池芝山后圃扁其亭曰止水人莫喻其意至是执门人陈伟器手曰大势不可为余虽不在位当与国为存亡既而元军执其弟知南劒州万顷索金银不得支解之万里赴止水死左右及子镐相继投沼中积尸如叠翌日万里尸独浮出水上从者敛葬之事闻赠震华文阁待制谥忠介万里太傅益国公谥文忠
　　宋都防与李恒等长驱所至莫当其锋隆兴转运判官刘槃以城降不数月取江西十一城进逼抚州时黄万石开阃州治闻兵至奔建昌都统宻佑率众逆战进贤坪元兵呼曰降者乎鬭者乎佑曰鬭者麾其兵突进元军围之数重佑身被四矢三鎗犹挥刀率死士数十人斫围南走前渡桥板防被执宋都防曰壮士也欲降之不屈又命刘槃吕师防以金符遗之佑不受复令佑子説之曰父死子安之佑斥曰汝行乞于市第云宻都统子谁不怜汝怡然自解其衣请刑遂死元进取建昌万石走入闽
　　米立初从陈奕守黄州奕降立溃围出黄万石署之帐前元军略江西立迎战于江防兵败被执不降系狱至是万石举兵降元元行省遣万石谕立曰吾官衔一牙牌书不尽今亦降矣立曰侍郎国家大臣立一小卒尔但三世食赵氏禄赵亡何以生为立乃陈上生擒合死之人与投拜者不同万石再三谕之不屈遂遇害阿尔哈雅督战益急与诸将画地分围决湟水以树梯冲城中大窘力不能支诸将泣请曰事急矣吾属为国死可也如民何李芾骂曰国家平时所以厚养汝者为今日也汝苐死守有复言者吾先戮汝除夕元兵登城蚁附而上知衡州尹谷时寓城中知事不可为乃为二子行冠礼或曰此何时行此迂阔事谷曰正欲令儿曹冠带见先人于地下尔旣毕礼与其家人自焚芾命酒酹之因留賔佐防饮夜传令犹手书尽忠字为号饮逹旦诸賔佐出参议杨震赴园池死芾坐熊湘阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠伏地叩头辞以不能芾固命之忠泣而诺取酒饮其家人尽醉乃徧刄之芾亦引颈受刄忠纵火焚其居还家杀其妻子复至火所大恸举身投地乃自刎幕僚陈亿孙顔应焱皆死潭民闻之多举家自尽城无虚井缢林木者相望元旦守将吴继明刘孝忠以城降阿尔哈雅传檄诸郡由是袁连衡永彬全道桂阳武冈皆降于元寳庆通判曽如骥亦不屈而死事闻赠芾端明殿大学士谥忠节
　　临安既陷阿珠以太皇太后手诏谕李庭芝使降庭芝登城谓使者曰奉诏守城未闻以诏谕降也及帝次洲太皇太后复赐庭芝诏曰比诏卿纳欵日久未报岂未悉吾意尚欲固圉邪今吾与嗣君旣已臣伏卿尚为谁守之庭芝不荅命发弩射之一使毙余皆奔去阿珠乃遣兵守髙邮寳应以絶其饷道博尔欢又攻防泰州之新城驱夏贵淮西降卒至城下以示庭芝庭芝幕客或劝为计庭芝曰吾惟一死而已阿珠复遣使者持元主诏招庭芝庭芝开壁纳使者斩之焚其诏于陴上既而淮安旴泗州以粮尽降元庭芝犹括民间粟以给兵粟尽又令官人出粟粟又尽令将校出粟杂牛皮麴蘖以给之兵有自食其子者然犹力战不屈姜才闻高邮米运将至出步骑五千战于丁村自夜逹旦元兵多败董士元战死阿珠令巴延察救之所将皆阿珠麾下才军识其旗帜皆溃才脱身走阿珠请元主降诏赦庭芝焚诏杀使之罪令早归欵庭芝不纳防福州使至庭芝命制置副使朱焕守扬而自与姜才将兵七千趋泰州将东入海庭芝既行焕即以城降阿珠分道追及庭芝杀步卒千余人庭芝走入泰州阿珠围之且驱其妻子至陴下招降防姜才疽发背不能战泰州禆将孙贵胡惟孝开北门纳元军庭芝赴莲池中水浅不死遂与姜才俱被执至扬州阿珠责其不降才曰不降者我也愤骂不已然犹爱其才勇未忍杀之朱焕请曰杨自用兵以来积骸满野皆庭芝与才所为不杀之何俟阿珠乃皆杀之扬民闻者莫不泣下
　　文天祥屯潮阳邹鳯刘子俊皆集师防之遂讨剧盗陈懿刘兴于潮兴死懿遁以海舟导张范兵济潮阳天祥帅麾下走海丰先锋将张正追之天祥方饭五坡懿正兵突至众不及战天祥遂被执吞脑子不死邹鳯自刭刘子俊自诡为天祥冀可免天祥及天祥至各争真伪元遂烹子俊天祥至潮阳见范左右命之拜天祥不屈范释其缚以客礼之天祥固请死范不许处之舟中求族属被俘者悉还之
　　厓山之破张范等置酒大防谓天祥曰国亡丞相忠孝尽矣能改心以事宋者事今将不失为宰相也天祥然出涕曰国亡不能救为人臣者死有余罪况敢逃其死而贰其心乎范义之遣使护送天祥赴燕道经吉州痛恨不食八日犹生乃复食十月至燕馆人供张甚盛天祥不寝处坐逹旦遂移兵马司设卒守之旣而丞相博啰等召见于枢宻院欲使拜天祥长揖不屈博啰曰自古有以宗庙土地与人而复逃者乎天祥曰奉国与人是卖国之臣也卖国者有所利而为之必不去去者必非卖国者也予前代宰相不拜奉使军前寻被拘执已而有贼臣献国国亡当死所以不死者以度宗二子在浙东老母在广故耳博啰曰弃德祐嗣君而立二王忠乎天祥曰当此之时社稷为重君为轻吾别立君为宗庙社稷计也从懐愍而北者非忠从元帝为忠从徽钦而北者非忠从高宗为忠博啰语塞忽曰晋元帝宋高宗皆有所受命二王不以正是簒也天祥曰景炎乃度宗长子德祐亲兄尚可谓不正登极于德祐去位之后不可谓陈丞相以太皇命奉二王出宫不可谓无所受命博啰等皆无辞但以无受命为解天祥曰天与之人归之虽无传受之命推戴拥立亦何不可博啰怒曰尔立二王竟成何功天祥曰立君以存宗社存一日则尽臣子一日之责何功之有曰既知其不可何必为天祥曰父母有疾虽不可为无不下药之理尽吾心焉不可救则天命也今日天祥至此有死而已何必多言博啰欲杀之而元主及大臣不可范病中亦表奏天祥忠于所事愿释勿杀乃囚之
　　忠良【五则附】
　　齐侯问于晏子曰忠臣之事君也何若对曰有难不死出亡不送君曰列地而与之疏爵而贵之君有难不死出亡不送可谓忠乎对曰言而见用终身无难臣奚死焉諌而见从终身不亡臣奚送焉若言不见用有难而死是妄死也諌不见从出亡而送是诈为也故忠臣也者能尽善与君而不能与陷于难
　　鲁人攻鄪曽子辞于鄪君曰请出冦罢而后复来请姑毋使狗豕入吾舎鄪君曰寡人之于先生也人无不闻今鲁人攻我而先生去我我胡守先生之舎鲁人果攻鄪而数之罪十而曽子之所争者九鲁师罢鄪君复修曽子舎而后迎之
　　宋司城子罕之贵子韦也入与共食出与同衣司城子罕亡子韦不从子罕来复召子韦而贵之左右曰君之善子韦也君亡不从来又复贵之君独不愧于君之忠臣乎子罕曰吾惟不能用子韦故至于亡今吾之得复也尚是子韦之遗德余教也吾故贵之且我之亡也吾臣之削迹防树以从我者奚益于吾亡哉
　　魏文侯觞大夫于曲阳饮酣文侯喟然叹曰吾独无豫让以为臣蹇重举酒进曰臣请浮君文侯曰何以对曰臣闻之有命之父母不知孝子有道之君不知忠臣夫豫让之君亦何如哉文侯曰善受浮而饮之釂而不让曰无管仲鲍叔以为臣故有豫让之功也
　　赵简子曰吾欲得范中行氏良臣史黡曰安用之简子曰良臣人所愿也又何问焉曰君以为无良臣故也夫事君者諌过而荐可章善而替否献能而进贤朝夕诵善拜而纳之听则进否则退今范中行氏之良臣也不能匡相其君使至于难出在于外又不能入亡而弃之何良之为若不弃君安得之夫良将营其君使复其位死而后止何曰以来若未能乃非良也简子曰善





　　经济类编卷八十五
<子部,类书类,经济类编>
　　钦定四库全书
　　经济类编卷八十六
　　明　冯琦冯瑗　撰
　　人品类三
　　义烈【三十六则】
　　吕览髙义篇　君子之自行也动必縁义行必诚义俗虽谓之穷通也行不诚义动不縁义俗虽谓之通穷也然则君子之穷通有异乎俗者也故当功以受赏当罪以受罚赏不当虽与之必辞罚诚当虽赦之不外度之于国必利长久长久之于主必宜内及于心不慙然后动孔子见齐景公景公致廪丘以为养孔子辞不受入谓弟子曰吾闻君子当功以受禄今説景公景公未之行而赐之廪丘其不知丘亦甚矣令弟子趣驾辞而行孔子布衣也官在鲁司冦万乗难与比行三王之佐不显焉取舍不茍也夫子墨子游公上过于越公上过语墨子之义越王説之谓公上过曰子之师茍肯至越请以故呉之地隂江之浦书社三百以封夫子公上过往复于子墨子子墨子曰子之观越王也能聴吾言用吾道乎公上过曰殆未能也墨子曰不唯越王不知翟之意虽子亦不知翟之意若越王聴吾言用吾道翟度身而衣量腹而食比于宾萌未敢求仕越王不聴吾言不用吾道虽全越以与我吾无所用之越王不聴吾言不用吾道而受其国是以义翟也义翟何必越虽于中国亦可凡人不可不熟论秦之野人以小利之故弟兄相狱亲戚相忍今可得其国恐亏其义而辞之可谓能守行矣其与秦之野人相去亦逺矣荆人与呉人将战荆师寡呉师众荆将军子囊曰我与呉人战必败败王师辱王名亏壤土忠臣不忍为也不复于王而遁至于郊使人复于王曰臣请死王曰将军之遁也以其为利也今诚利将军何死子囊曰遁者无罪则后世之为王者将皆依不利之名而效臣遁若是则荆国终为天下挠遂伏剑而死王曰请成将军义乃为之桐棺三寸加斧锧其上人主之患存而不知所以存亡而不知所以亡此存亡之所以数至也郼岐之广也万国之顺也从此生矣荆之为国十二世矣尝有干谿白公之乱矣尝有郑襄州侯之避矣而今犹为万乗之大国其时有臣如子囊与子囊之节非独厉一世之人臣也荆昭王之时有士焉曰石渚其为人也公直无私王使为政廷有杀人者石渚追之则其父也还车而反立于廷曰杀人者仆之父也以父行法不忍阿有罪废国法不可失法伏罪人臣之义也于是乎伏斧锧请死于王王曰追而不及岂必伏罪哉子复事矣石渚辞曰不私其亲不可谓孝子事君枉法不可谓忠臣君令赦之上之惠也不敢废法臣之行也不去斧锧殁头乎王廷正法枉必死父犯法而不忍王赦之而不肯石渚之为人臣也可谓忠且孝矣
　　离俗篇　世之所不足者理义也所有余者妄茍也民之情贵所不足贱所有余故布衣人臣之行洁白清亷中绳愈穷愈荣虽死天下愈髙之所不足也然而以理义斵削神农黄帝犹有可非微独舜汤飞要褭古之骏马也材犹有短故以绳墨取木则宫室不成矣舜让其友石户之农石户之农曰棬棬乎后之为人也葆力之士也以舜之徳为未至也于是乎夫负妻妻携子以入于海去之终身不反舜又让其友北人无择北人无择曰异哉后之为人也居于甽畆之中而游入于尧之门不若是而已又欲以其辱行漫我我羞之而自投于苍领之渊汤将伐桀因卞随而谋卞随辞曰非吾事也汤曰孰可卞随曰吾不知也汤又因务光而谋务光曰非吾事也汤曰孰可务光曰吾不知也汤曰伊尹何如务光曰彊力忍訽吾不知其他也汤遂与伊尹谋夏伐桀克之以让卞随卞随辞曰后之伐桀也谋乎我必以我为贼也胜桀而让我必以我为贪也吾生乎乱世而无道之人再来訽我吾不忍数闻也乃自投于颍水而死汤又让于务光曰智者谋之武者遂之仁者居之古之道也吾子胡不位之请相吾子务光辞曰废上非义也杀民非仁也人犯其难我享其利非亷也吾闻之非其义不受其利无道之世不践其土况于尊我乎吾不忍久见也乃负石而沈于募水故如石户之农北人无择卞随务光者其视天下若六合之外人之所不能察其视贵富也茍可得已则必不之赖髙节厉行独乐其意而物莫之害不漫于利不牵于埶而羞居浊世惟此四士者之节若夫舜汤则苞裹覆容縁不得已而动因时而为以爱利为本以万民为义譬之若钓者鱼有小大饵有宜适羽有动静齐晋相与战平阿之余子亡防得矛却而去不自快谓路之人曰亡防得矛可以归乎路之人曰防亦兵也矛亦兵也亡兵得兵何为不可以归去行心犹不自快遇髙唐之孤叔无孙当其马前曰今者战亡防得矛可以归乎叔无孙曰矛非防也防非矛也亡防得矛岂亢责也哉平阿之余子曰嘻还反战趋尚及之遂战而死叔无孙曰吾闻之君子济人于患必离其难疾驱而从之亦死而不反令此将众亦必不北矣令此处人主之旁亦必死义矣今死矣而无大功其任小故也任小者不知大也今焉知天下之无平阿余子与叔无孙也故人主之欲得亷士者不可不务求齐庄公之时有士曰宾卑聚梦有壮子白缟之冠丹绩之防东布之衣新素履墨剑室从而叱之唾其面惕然而寤徒梦也终夜坐不自快明日召其友而告之曰吾少好勇年六十而无所挫辱今夜辱吾将索其形期得之则可不得将死之每朝与其友俱立乎衢三日不得却而自殁谓此当务则未也虽然其心之不辱也有可以加乎
　　左儒友于杜伯皆臣周宣王宣王将杀杜伯而非其罪也左儒争之于王九复之而王弗许也王曰别君而异友斯汝也左儒对曰臣闻之君道友逆则顺君以诛友友道君逆则率友以违君王怒曰易而言则生不易而言则死左儒对曰臣闻古之士不枉义以从死不易言以求生故臣能明君之过以死杜伯之无罪王杀杜伯左儒死之
　　战于殽也晋梁御戎莱驹为右战之明日晋襄公缚秦囚使莱驹以戈斩之囚呼莱驹失戈狼瞫取戈以斩囚禽之以从公乗遂以为右箕之役先轸黜之而立续简伯狼瞫怒其友曰盍死之瞫曰吾未获死所其友曰吾与女为难瞫曰周志有之勇则害上不登于明堂死而不义非勇也共用之谓勇吾以勇求右无勇而黜亦其所也谓上不我知黜而宜乃知我矣子姑待之及彭衙既陈以其属驰秦师死焉晋师从之大败秦师君子谓狼瞫于是乎君子诗曰君子如怒乱庶遄沮又曰王赫斯怒爰整其旅怒不作乱而以从师可谓君子矣晋灵公暴赵宣子骤谏灵公患之使鉏之弥贼之鉏之弥晨往则寝门辟矣宣子盛服将朝尚早坐而假寐之弥退叹而言曰不忘恭敬民之主也贼民之主不忠弃君之命不信有一于此不如死也遂触槐而死
　　赵盾举韩厥晋君以为中军尉赵盾死子朔嗣为卿至景公三年赵朔为晋将朔取成公姊为夫人大夫屠防贾欲诛赵氏初赵盾在时梦见叔带持要而哭甚悲已而笑拊手且歌盾卜之占兆絶而后好赵史援占曰此甚恶非君之身及君之子然亦君之咎也至子赵朔世益衰屠防贾者始有宠于灵公及至于晋景公而贾为司冦将作难乃治灵公之贼以致赵盾徧告诸将曰赵穿弑灵公盾虽不知犹为首贼臣杀君子孙在朝何以惩罪请诛之韩厥曰灵公遇贼赵盾在外吾先君以为无罪故不诛今诸君将诛其后是非先君之意而后妄诛妄诛谓之乱臣有大事而君不闻是无君也屠防贾不聴厥告赵朔趣亡赵朔不肯曰子必不絶赵祀予死不恨韩厥许诺称疾不出贾不请而擅与诸将攻赵氏于下宫杀赵朔赵同赵括赵婴齐皆灭其族赵朔妻成公姊有遗腹走公宫匿公孙杵臼谓程婴胡不死婴曰朔之妻有遗腹若幸而男吾奉之即女也吾徐死耳无何而朔妻免生男屠防贾闻之索于宫朔妻置儿袴中祝曰赵宗灭乎若号即不灭乎若无声及索儿竟无声已脱程婴谓杵臼曰今一索不得后必且复之奈何杵臼曰立孤与死孰难婴曰立孤亦难耳杵臼曰赵氏先君遇子厚子强为其难者吾为其易者吾请先死而二人谋取他婴儿负以文褓匿山中婴谓诸将曰婴不肖不能立孤谁能与吾千金吾告赵氏孤处诸将皆喜许之发师随婴攻杵臼杵臼曰小人哉程婴下宫之难不能死与我谋匿赵氏孤儿今又卖之纵不能立孤儿忍卖之乎抱而呼天乎赵氏孤儿何罪请活之独杀杵臼也诸将不许遂并杀杵臼与儿诸将以为赵氏孤儿已死皆喜然赵氏真孤儿乃在程婴卒与俱匿山中居十五年晋景公病卜之大业之胄者为祟景公问韩厥韩厥知赵孤存乃曰大业之后在晋絶祀者其赵氏乎夫自中行衍皆嬴姓也中行衍人面鸟噣降佐帝大戊及周天子皆有明徳下及幽厉无道而叔带去周适晋事先君缪侯至于成公世有立功未尝絶祀今及吾君独灭赵宗国人哀之故见防唯君图之景公问赵尚有后子孙乎韩厥具以实告景公乃与韩厥谋立赵孤儿召匿之宫中诸将入问病景公因韩厥之众以脇诸将而见赵孤儿孤儿名武诸将不得已乃曰昔下宫之难屠岸贾为之矫以君命并命羣臣非然孰敢作难微君之病羣臣固将请立赵后今君有命羣臣愿之于是召赵氏程婴徧拜诸将遂俱与程婴赵氏攻屠防贾灭其族复与赵氏田邑如故赵武冠为成人程婴乃辞大夫谓赵武曰昔下宫之难皆能死我非不能死思立赵氏后今子既立为成人赵宗复故我将下报赵孟与公孙杵臼赵武号泣固请曰武愿苦筋骨以报子至死而子忍弃我死乎程婴曰不可彼以我为能成事故皆先我死今我不下报之是以我事为不成也遂自杀赵武服齐衰三年为祭邑春秋祠之世不絶君子曰程婴公孙杵臼可谓信友厚士矣婴之自杀下报亦过矣佛肸以中牟叛置鼎于庭致士大夫曰与我者受邑不吾与者烹大夫皆从之至于田卑田卑中牟之邑人也曰义死不避斧钺之罪义穷不受轩冕之服无义而生不仁而富不如烹褰衣将就鼎佛肸脱屦而生之赵氏闻其叛也攻而取之闻田卑不肯与也求而赏之田卑曰不可也一人举而万夫俛首智者不为也赏一人以慙万夫义者不取也我受赏使中牟之士怀耻不义辞赏从处曰以行临人不道吾去矣襁负其母南徙于楚楚王髙其义待以司马
　　衞公孟絷狎齐豹夺之司冦与鄄有役则反之无则取之公孟恶北宫喜禇师圃欲去之公子朝通于襄夫人宣姜惧而欲以作乱故齐豹北宫喜禇师圃公子朝作乱初齐豹见宗鲁于公孟为骖乗焉将作乱而谓之曰公孟之不善子所知也勿与乗吾将杀之对曰吾由子事公孟子假吾名焉故不吾逺也虽其不善吾亦知之抑以利故不能去是吾过也今闻难而逃是僭子也子行事乎吾将死之以周事子而归死于公孟其可也丙辰衞侯在平寿公孟有事于葢获之门外齐子氏帷于门外而伏甲焉使祝鼃寘戈于车薪以当门使一乗从公孟以出使华齐御公孟宗鲁骖乗及闳中齐氏用戈击公孟宗鲁以背蔽之断肱以中公孟之肩皆杀之琴张闻宗鲁死将往吊之仲尼曰齐豹之盗而孟絷之贼女何吊焉君子不食奸不受乱不为利疚于回不以回待人不葢不义不犯非礼
　　卞庄子好勇养母战而三北交游非之国君辱之及母死三年冬与鲁战卞庄子请从见于鲁将军曰初与母处是以三北今母死请塞责而神有所归遂赴敌获一甲首而献之曰此塞一北又入获一甲首而献之曰此塞再北又入获一甲首而献之曰此塞三北将军曰母没尔家宜止之请为兄弟庄子曰三北以养母也是子道也今士节小具而塞责矣吾闻之节士不以辱生遂反敌杀十人而死君子曰三北又塞责灭世断家于孝不终也
　　莒穆公有臣曰朱厉附事穆公不见识焉冬处于山林食芋栗夏处洲泽食菱藕穆公以难死朱厉附将往死之其友曰子事君而不见识焉今君难吾子死之意者其不可乎朱厉附曰始我以为君不吾知也今君死而我不死是果不知我也吾将死以激天下不知其臣者遂往死之
</div>
    <div class="pagination">
<a href="经济类编_page56.html">上一页</a><span>...</span><a href="经济类编_page52.html">52</a><a href="经济类编_page53.html">53</a><a href="经济类编_page54.html">54</a><a href="经济类编_page55.html">55</a><a href="经济类编_page56.html">56</a><span class="current-page">57</span><a href="经济类编_page58.html">58</a><a href="经济类编_page59.html">59</a><a href="经济类编_page60.html">60</a><a href="经济类编_page61.html">61</a><a href="经济类编_page62.html">62</a><span>...</span><a href="经济类编_page58.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
