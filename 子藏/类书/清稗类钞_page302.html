<!DOCTYPE html>
<html>
<head>
    <meta charset="UTF-8">
    <title>清稗类钞 - 第 302 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 302 页/共 432 页</h1>
    <div class="content">　　时日本国有王子好书，介舶商求梁评定。琉球生自太学归国，踵门丐书一纸，曰：「持是以复国王耳。」

　　梁手写《文选》十六小册，有嘉庆丙子自跋云：「始壬申至丙子。」盖五年毕事。全书无一字草率，有误者，则朱书其旁。

　　梁山舟书无代笔古之名书家，皆有代笔，苏子瞻代笔为高述，赵松雪代笔为郭天锡，董香光代笔为吴楚侯。梁山舟书名甚着而无代笔，惟汤昼人庶常锡蕃、沈友三明经益颇肖其书，其为人作字，尝署梁名，非代笔也。

　　戴延仲书学钱献之嘉定戴听鸿，名延仲。能学钱献之书法，以赝乱真，人莫能辨。吴县江沅偶见篆书一幅，署钱坫名，曰：「笔力逼真，惟中有一字假借不合，十兰不应有此误也。」徐访之，知为延仲赝作，乃招之往，曰：「以君笔力，不患不传，何必假名前人？但作隶须通六书。」以段氏《说文》授之，学益进，时称活钱坫。延仲，嘉、道间人，居安亭。

　　邓石如习书之勤邓完伯，字石如，怀宁集贤关人。少产乡僻，眇所闻见，顾独好刻石，仿汉人印篆，甚工。弱冠孤露，即以刻石游四方，辗转至寿州。时亳人梁巘主讲寿春书院，以工李邕书名天下。石如为院中诸生刻印，又以小篆书诸生之箑，梁见之，叹曰：「此子未谙古法耳。其笔势浑鸷，余所不能。充其才力，可以輘轹数百年巨公矣。」因为其治装，致之江宁举人梅镠.镠为文穆公季子。文穆虽贫宦，然梅氏自北宋时即为江左甲族，闻人十数，弆藏至富。文穆又受圣祖殊遇，得秘府异珍尤多，盖秦、汉以来金石善本咸备焉。

　　石如既至，镠为尽出所藏，复为具衣食楮墨之费，乃得纵观，推索其意，明雅俗之分。乃好石鼓文、李斯《峄山碑》、泰山刻石、《汉开母石阙》、《炖煌太守碑》、《苏建国山》及《皇象天发神谶碑》、李阳冰《城隍庙碑》、《三坟记》，每种临摹各百本。又苦篆体不备，手写《说文解字》二十本，半年而毕。复旁搜三代钟鼎及秦、汉瓦当、碑额，以纵其势，博其趣。每日昧爽起，研墨盈盘，至夜分，尽墨，乃就寝，寒暑不辍.五年，篆书成，乃学汉分，临《史晨前后碑》、《华山碑》、《白石》、《神君》、《张迁》、《潘校官》、《孔羡》、《受禅》、《大飨》各五十本。三年，分书成。

　　某岁，石如至歙，鬻篆于贾肆。张皋文编修方客授修撰金榜家，编修邃篆学，见石如书，归语修撰曰：「今日得见上蔡真迹。」修撰惊问，语以故，遂冒雨偕诣访石如于荒寺，修撰即备礼延之。金氏家庙甚壮丽，其楹皆贞石，而刻楹及悬额，修撰精心写作，盖百易而后定，谓莫能加于此也。及见石如书，即鸠匠斵其额.石楹既竖，不便磨冶，架屋而卧楹，请石如书之。刻成，乃重建。其倾服至此。石如既交编修、修撰，遂辗转与曹文敏公、刘文清公、上海陆耳山副宪、镇洋毕秋帆尚书周旋奉手，而绝艺传矣。

　　石如篆法以二李为宗，而纵横阖辟之妙，则得之史籀，稍参隶意，杀锋以取劲折，故字体微方，与秦、汉瓦当、额文为尤近。其分书，则遒丽淳质，变化不可方物，结体极严整，而浑融无迹，盖约《峄山》、《国山》之法而为之。故尝自谓：「吾篆未及阳冰，而分不减梁鹄.」其移篆分以作今隶，与《瘗鹤铭》、《梁侍中石阙》同法。草书虽纵逸不及晋人，而笔致蕴藉，无五季以来俗气。论者谓其书笔笔尚力，到底一丝不懈，迟重拙三字足以尽之。石如以授包慎伯，慎伯以授合肥沈用熙。用熙，老明经也。家贫，鬻书供晨夕，人争宝之。年时自署春联，甫黏门，辄为人揭去。年六十三卒，时嘉庆乙丑也。

　　张叔未工篆隶嘉兴张叔未，名廷济。精赏鉴，工篆隶.求书者踵接，然润例甚苛，扇对每件须银若干，如署款须称大人者，必另加银若干。有友某，富而吝，偶持联乞书，未加署款之润，张遂不署大人。道光辛巳，张至杭州，独游西湖，至灵隐，憩于春淙亭，有樵叟荷薪而过，弛担小坐，睨张而笑曰：「先生，吾尝游禾，于烟雨楼识先生，不图遇于此。敝庐不远，盍一过我乎？」张谛之审，悟为李竹荪，盖昔尝客授禾中，今隐于樵者。因偕往，留饮，为书联赠之。又尝寓西埏酒肆，其姬之母家也。后又移寓饼店中翟氏别业.有句云：「不妨司马当垆客，来寓公羊卖饼家。」殊工切。张眉长寸余，莹然釆泽，因自号眉寿老人。

　　高爽泉习书之勤钱塘高垲，号爽泉。工行草，尤精小楷，树骨于率更、河南，取姿于吴兴.尝言小时学书，值严寒，手指冻硬，衣袖重沓，尤极猛进，每置杯水于腕上，欲使笔势无欹侧，异日便于驾轻就熟暑，夜畏蟁，以两瓮纳足，是亦可见其勤也。性敏捷，善谐笑。当握管时，虽对客酬应，旁坐諠哄，神意闲暇，纚纚落纸，累千百言，罔有讹脱，观者皆叹其神妙。

　　徐柳臣书为徐派道光时虽有外患，而犹粉饰太平，官场之贺禀、贺启皆骈俪绝工。蓄善书少年一二十辈，时尚楷书，所谓欧底赵面者，皆华实挺秀，十数人如出一手。每有长函，则分手缮写，刻许已就，合之，不知为众人所书也。即起草，亦引红格，预扣字数，方易分缮。其尤精者，虽奏折亦可直写，不用衬格，且立而写之，不必坐也。

　　欧底赵面之字，风靡一时，翰苑中人争相摹习。龙南徐柳臣廉访思庄尤为此中能手，馆选后。留都供职，与何子贞辈游，学益进.盖廉访之书法，不仅拘拘于欧底赵面，其初以善写柳帖名，通籍后，又参以右军、襄阳各体，而独具匠心，运之以神，久之，遂自成一家，都人士目为徐派。湘乡曾文正公倾倒不置，至欲其子惠敏公纪泽专习徐派。时连平颜氏、新建勒、梅、夏诸氏，或绾清要，或掌封圻，亦争相仿效，各以徐派书法教子弟，于是柳臣之书乃大着于时，人得一缣，争宝贵之。

　　晚年，柳臣罢官归，筑室南昌之西山，日以读书临池为消遣。三子叔勤观察德度克承家学，守潮州日，应潮人请，为某寺书东坡《赤壁赋》一篇勒诸石。其弟幼珊鹾尹萼工琴，善镌刻，于书法尤致力，行草宗王、赵.萼子筠畦司马德启亦工书，楷法清丽妍媚，逼近松雪，有时几可混真焉。

　　曹葛民能作篆隶曹葛民，名籀，仁和人，能文之书贾也，所著有《籀书》及《春秋钻燧》。如张仲甫中翰应昌、魏滋伯广文谦升、龚定庵礼部自珍辈，皆与之往还。其诗笺书法甚劣，然能作篆隶.晚年狂跅，作《三元通考》，斥当道，几被掎摭。有人为之缓颊，令毁其版，遂以疯病告免。

　　潘孺初悬腕写小楷文昌潘孺初，名存。以咸丰辛亥举人官户部，湛冥不与世接，于学无所不窥，得其一艺，皆足名家。每日作书，随手涂抹，弃之纸篓.尝临《九成宫》，直逼真迹。写小楷，亦悬腕，以三指撮笔端。年五十余，无子，其友买一妾赠之，生一子。及谢病归里，主讲书院。没后，其弟子就书院隙地为祠祀之。年七十五六卒。

　　张忠武写虎字张忠武公国梁，初名嘉祥。年十五，贾广西，为官所捕，亡命为盗.然与羣盗异，桂人为之语曰：「济弱锄强张嘉祥。」粤寇洪秀全起事金田，乃率其徒投之。张虽武夫，生平喜写虎字，大径丈，中一直墨半枯，屹然如铁柱，善书者辄叹为不及。及降于向忠武公荣部下，向倚之如左右手。一日，问其在寇中善擘窠书大虎字，有之否？张则曰：「孩子弄笔，不足言字。」向出纸砚与书，张解衣盘礡，泼墨淋漓，顷刻成十余幅。

　　作书用大拇指第四指钱塘徐辛斋理问孝酉娴书法，初学欧，继以大拇指习小楷。久之，则以第四指悬腕，学晋人书，颇有声于道、咸间.张婉紃书似李北海道、咸间，阳湖有工书之女士张婉紃名纶英者，皋文犹女，翰风女也。其书神似李北海。年七十余，尚能为人作书。会稽赵之谦常师事之，犹王羲之之于卫夫人也。私淑之者，有光绪末叶之钱塘处女徐新华.新华，字彤芬，能文善画，惜早卒。

　　和蔼人论执笔写字必先讲执笔，未有不善执笔而善书者。和蔼人书名重一时，尝论执笔之法，其《执笔管见》云：「大字运肘，小字运腕。脉门半仰，腕骨向案。大指上挺，食指下按。大食二指，双钩如环.何以灵活，笔在指尖。食指指尖，准头对定。名指小指，三指相并.中指内钩，名指外送。中指右钩，名小左送。管见如斯，是谓笔正。」蔼人，名昶。

　　丁雨生字学苏黄丁雨生中丞日昌抚吴日，礼贤好士。春秋二祭，于文庙中执事诸生，一一询其号，记之于纸。翌日，各书一扇赠之，其字学苏、黄，为时所重。自是诸生踊跃，向给以轿马费而不来者，至此皆争先恐后矣。

　　朱研臣书自成一家钱塘朱大勋，字研臣，晚号厌尘道人。髫年喜临池，能作擘窠大字。其真书出入颜、柳，上追锺、王，直入晋人之室。又工篆隶，苍劲古拙，自成一家。日本、朝鲜人士之来华者，辄以得其一嫌一帛为荣.子景彝，字剑芝，能世其学，故会稽陶七彪郎中在宽《题道人造象》诗有「羡公有子继家声」之句。

　　孝钦后喜王文敏行楷书王文敏公懿荣受业于周梦白，为文皆翔实典雅，坚重密栗，专家或有不逮。工行楷书，尝云：「作一字须含十二意。」光绪甲午，大考，由三等改一等，入直南书房。尚方贴络所需，其章幅稍大者，孝钦后必降口敕曰：「令王懿荣书。」醇贤亲王栗主，特旨命缮写供奉。庚子之变，竟以身殉。流传翰墨，声价愈重。礼臣议谥，得谥文敏，雅称其为人矣。

　　吴芝瑛工八法桐城吴芝瑛，无锡廉惠卿郎中泉夫人也。父宝三，尝为山左县令。独生夫人，钟爱逾恒.工八法，为巾帼中所罕覩，因颇自矜重。其所书，曾为孝钦后所称赏.德宗书橅柳诚悬仁和王文勤公文韶尝见德宗朱批手迹，谓帝笔法雄劲，规橅柳诚悬，与篆籀文相髣髴。惟不常落笔，故得之者珍异逾恒.德宗炽炭挥毫光绪庚子，德宗西狩时，于寝宫门外新立屏风，以朱笺亲书「戬谷」二字，黏于上。时砚冰久冱，命炽炭炙之，汤志尹等实侍于侧。

　　翁叔平书超逸常熟翁叔平相国同龢，书法不拘一格，为嘉、干以后一人，说者谓相国生平，虽瓣香翁覃溪、钱南园，然晚年造诣，实远出覃溪、南园之上，论国朝书家，刘石庵外，当无其匹，非过论也。光绪戊戌以后，静居禅悦，无意求工，而超逸更甚，署款曰瓶居士，曰松禅，曰天放闲人。

　　张文襄书摹苏东坡张文襄书法东坡，其总两湖日，颇有以工书而被罗致者。于是汉阳江上，黄鹤矶边，干禄冒进之流，稍能执笔，无不规仿苏体，而苏字集刻，亦于其时称极盛矣。

　　黄慎之写经黄思永，字慎之，道光壬寅生于金陵。咸丰癸丑粤寇之役，全家死者三十八人，慎之与弟同缢庭树。粤寇兵至，救之，复苏，年仅十二，楷字已优美。遇某酋，亦黄姓，爱之，抚为己子。旋为乡人王星轩挈之入山，为寺僧写经，日惟稗饭一餐，粗硬如沙砾，而勤于所事，日夕不辍.他寺亦争延之，得传食不绝.山村士子，亦多就而问字，遂以乡塾教授为业.有某生以布袍为贽，至是而始曳长裾矣。乡居无书，辗转假钞，勤学不倦。年二十一，娶金氏女。女为名宿鳌孙女，幼即定婚，经乱散失，清苦艰贞，卒访得之。

　　邓壮节书势凝劲粤东邓壮节公世昌，以致远管驾官于光绪甲午中日之役，撞碎日军一舰，而致远亦沈，殉焉。或见其所书挂屏四幅，书势凝劲似其人。又尝以朱丝格作精楷四帧，字径二寸弱。

　　杨咏春工大小二篆杨沂孙，字咏春，号濠叟，光绪时之常熟人，由举人官凤阳府知府。工篆书，于大小二篆，融会贯通，自成一家。

　　杨见山工分书杨岘，字见山，归安人。光绪时，尝权松江知府。工分书，如褒斜道《石门颂》，名重一时.金石小学，皆极能事。

　　庄巢阿临欧最多武进庄氏用经术文学著称于时者，无虑数十辈，以书名者，然乙州倅宝书而后，巢阿大令凤威是也。同时与之并称者，则有心吉农部怡孙，顾派别逈殊。心吉天优于人，晚年橅《乙瑛》、《礼器》诸碑，变朴茂为姿媚，于汉法中自辟一径，独为时流所欢迎。巢阿导源虞、欧，笃信谨守，曾不隃越尺寸。相传幼时孤露不羁，为舅氏史士良兵备闭置书室中，尽出法书，朝夕临摹，而于率更书，习之尤勤，宵旦不辍，掌指为肿，盖困而学之者也。然其擘窠大书及题牓诸作，则又不缚规绳，游行自如，醇而后肆，成功则一。生平临欧最多，貌拙神完，苍润欲滴，字外出力中藏精，真得信本的髓者矣。

　　汪颂阁喜习宋体字宋体字者，流俗通用刻书之字体也。盖北宋时刊本，俱能书之士各随字体书之。元人刊书，盛仿赵松雪字体.明隆万时始有书工，专为写肤廓字样，谓之宋体，刻书者皆能写之。钱塘汪颂阁广文诒年少时颇有刻书之癖，尝于临摹法帖之暇，戏习宋体以自怡。

　　时慧宝书遒秀刚劲时慧宝，字智侬，为同、光间名伶小福第四子。能世其业，且善书，遒秀刚劲，不减张廉卿，其得力者为《龙藏寺》诸碑。

　　李静之临帖读帖李正华，字静之，武进人。初习欧阳率更书，即神似；继而习李北海书，心摹手追，凡数千过.讲中锋，虽振笔疾书，无欹斜不到之处，故能墨华四溢，成双钩形，而力透纸背，几于正反若一，盖由规矩而神明矣。

　　静之书名既着，里中少年有立书社者，延之为社长.于是毘陵字学，一时称最。然静之意不慊，曰：「此干禄书也。」乃去而进窥六朝，旁及篆隶，尤致力于北魏，如《张猛龙》、《敬使君》、《石门铭》、《郑文公》，每种临摹，多则千遍，少亦数十百过.倦则手一帖阅之，如读书然。寝馈其中者四十余年。晚岁犹日临帖数页，读帖一二种，曰：「吾惧吾手之易而滑也。」尤善擘窠大字，沈雄古劲，见者为之神王。

　　静之生平无他好，惟嗜饮，终日不醉。将临池，必饮酒。无日不临池，亦无日不饮酒也。微醺时作书，益淋漓酣畅，笔墨飞舞。其友庄苕甫见而叹曰：「观君作书，每心惊气窒，不知其笔之自何起，自何止也！」中年后病酒几死，因自号醉余生。其所用笔，均长锋，惟常州顾祺卿笔肆之老主人自制者为中程。

　　隆裕后草书隆裕后为承恩公桂祥女。桂祥父子未尝学问。隆裕侍孝钦后久，喜学草书。宣统初元时，以草法书擘窠扁联。延春阁，即其自署之斋名也。

　　况桂珊工小楷临桂况桂珊，字月芬，夔笙太守周颐之仲姊也。能诗，且工小楷，防欧阳率更，秀劲娟洁。曾手书《尔雅直音》全部，授夔笙读.后嫁同邑刑部主事黄俊熙，年二十四卒。

　　李梅盦善书临川李梅盦方伯瑞清以善书名于光、宣间，尝自言曰：「瑞清幼习训诂，钻研六书，考览鼎彝，喜其瑰伟，遂习大篆，随笔诘屈，未能婉通。长学两汉碑碣，差解平直。年二十六，习今隶，博综六朝。既乏师承，但凭意拟，笔性沉膇，心与手午。每临一碑，步趋恐失，桎梏于规矩，缚绁于毡墨，指爪摧折，忘其疲劳。光绪甲辰，看云黄山，观澜沧海，忽有所悟，未能覃思锐精以竟所学，每自叹也。而学士大夫四方人士，昧其丑拙，竞相请乞。学惭逸少而有老妪竹扇之求，名异子云而有百济维舟之丐，工愧官奴而有少年纱祴之夺，巧孙智永而有户限裹铁之劳，缣绢充几，帛素衍箧.余性复疏懒，筋驽肉锾，官书填委，终日视事，堆案稽滞，动延岁月。偶然作书，每失先后，率尔落笔，时有巧拙。而人往往以先后为厚薄，以巧拙量爱憎，因艺术之细事，启邱山之疵衅，果何为耶？且书者舒也，安事迫促。而索书者急于索责，每春秋佳日，野老牧童，犹得眺望逍遥，移情赏心，而余独拘絷一室之中，并足鳍植，状如断菑，衿裒皆皁，唇齿濡墨，腕脱研穿，不得栖豪，犹不得偿。人生如白驹过隙耳，何自苦如此！与其兴怨，不如息身，岂若博稽乎六艺，寻究乎百氏乎。余友欧阳君重，慷慨丈夫也，尝云：「为人莫学书，学书诚无益，拙无损于己，善徒为人役。」余尝叹服以为至言。自欧美互市，航轨东合，顷岁以来，商战益烈，运筹用策，不出市廛，灭国争城，无烦弓矢，是以大贾贵于王侯，卿相贱同厕役，尊富卑贫，五洲通例。若夫贫困不厌糟糠而高语仁义，诚足羞也。昔范蠡智士，治生于陶，子赣大贤，鬻财齐鲁，心窃慕之。语云：「长褏善舞，多财善贾.」余拙于为宦，岁俸所入，仅足自活。鬬智争时，诚非所能，卖书力作，傥亦末业，比之洒削马医，或毋惭焉，犹贤乎掘冢博戏云尔。宣统辛亥秋，瑞清既北鬻书京师，时皖、湘皆大饥，所得赀，尽散以拯饥者。其冬十一月，避乱沪上，改黄冠为道士矣，愿弃人间事，从赤松子游.家中人强留之，莫得去。瑞清三世皆为官，今闲居，贫至不能给朝暮。家中老弱，几五十人，莫肯学辟谷者，尽仰而食。故人或哀矜而存恤之，然亦何可长，又安可累友朋。欲为贾，苦无赀，欲为农，家无半亩地，力又不任也。不得已，仍鬻书作业.然不能追时好以取世资，又不欲贱贾以趋利。世有真爱瑞清书者，将不爱其金，请如其直以偿。」

　　曾季子书有晋人风衡阳曾季子，名熙，湘人所称子缉先生者也。美须髯，晚自号农髯。尝与李梅盦方伯同官京师，同学书。梅盦喜学鼎彝、《汉中》、《石门》诸刻，《刘平国》、《裴岑》、《张迁》、《礼器》、《郑道昭》、《爨龙颜》之属，自号北宗。季子则学石鼓文、《夏承》、《华山》、《史晨》、太傅、右军、大令，尤好《鹤铭》、《般若》，自号南宗以相敌。梅盦于时贤书无所可否，独好季子书，以为有晋人风.季子亦独喜梅盦书。每作书，各出相示，议论以为笑乐。

　　藏人写字先起草藏人之普通书法，于日用记簿，纯系唐古忒正文。写字先起草，用尺余木板，宽仅二三寸，裹以薄纸，右手执板，以骨针沾苏油作书，而后用贝叶置于膝，改用毛笔竹签，蘸墨汁横书之，瞬息可百字。梵字常用木笔蘸墨书之，故少笔锋.番人于两种字体，均能解识，或如欧文之大小草同声异形欤？墨壶为瓷质或玻璃质，番名纳门司里。笔曰西鲁克，纸曰申各拉。

　　世祖精绘事世祖喜绘臣工之像，尝幸关中，一日，有中书盛际斯趋而过，呼使前跪，熟视之，取笔画其像，面如钱大，须眉毕肖，以示诸臣，咸叹天笔之工。际斯拜伏乞赐，笑而不许，焚之。

　　京师慈仁寺，藏有世祖御画渡水牛，乃于赫蹏纸用指上螺纹印成之，意态生动。又风竹一幅，上有「广运之宝」，王文简公士桢、宋牧仲尚书荦均及见之。

　　康熙丁未上元夜，文简于礼部尚书王崇简邸中之青箱堂，见有世祖御笔山水小幅，写林峦向背、水石明晦之状，谓为真能得宋、元人三昧者。

　　弘仁山水师云林弘仁，字渐江，休宁人。俗姓江，名韬，字六奇，明诸生。世祖定鼎，明亡，遂为僧。工诗文，山水师倪云林。新安画家多清閟法，盖渐江导之先路也。没后，其友于其墓种梅数百本，因称之为梅花古衲。

　　武风子以火绘竹武风子者，武定州人，名恬，先世以军功官于卫.凡游艺杂技，过目即知之。滇中产细竹，坚实可为箸，武以火绘其上，作禽鱼、花鸟、山水、人物、城郭、楼阁，精夺鬼工。人奇之，每得其双筹，争以钱数百购之。于是武之戚友，因以为利，而武顾未尝自售也，颇自矜重，一箸成，辄把翫不释，或醉后痛哭，悉焚之，醒复悔，悔而复作。然不轻与人，好事者每瞷其谋醉时，置酒招之。造必尽欢，酒酣，以火与箸，杂陈于前而不言。武攘臂起，顷刻完数十箸，挥手不顾也。或于酒中以箸相属，则怒拂衣出，终身不与之见。或遇贫士及释道者流，告以困穷，辄忻然为之，虽累百不倦。于是滇之士夫或相馈遗，皆以武箸为重。王公大人游于滇者，不得武箸，即不光。

　　武固落落儒生耳，未尝以风子名。顺治丁亥，流贼自蜀败奔，假号于滇，滇士民慑于威，波靡以从，武独匿深箐不出。贼于民间，见其箸而异之，遍召不得，因悬赏索之。或告曰：「曷出以图富贵？」武大笑曰：「我岂作奇技淫巧以悦贼者耶？」侦者闻于贼，系以来，至则白眼仰天，喑无一语.贼命作箸，列金帛于前，设醇醪于右以诱之，不应。陈刀锯以恐之，亦不应。贼怒，挥斩之，缚至市曹，而神色自如，终无一语.时贼酋有侍侧者，曰：「腐鼠何足膏斧钺，曷纵之，徐徐当自逞其技也。」释之。而武自此病矣。披发佯狂，垢形秽面，日歌哭行市中，夜逐犬豕与处，人遂呼之为武风子。

　　官兵入滇，风子病少瘥，亦稍稍为人作箸以谋醉，人重之逾常时.安定守某者，受贵人属，召为之，不应，守怒，挞之于庭，血流体溃，终不应。自此风子之踪迹无定矣，或祠庙，或市肆，往必数日留，留必作数十箸以谋醉，然出入无时，于是其箸可得而不可得矣。

　　有见其箸作凌烟阁功臣图者，箸粗仅及绳，而旌旗、铠仗、侍从、卫列无不毕具，至褒公、鄂公，英姿毛发，道子传神，莫或过之。其画细如丝，深绀色，入竹分余如镂.其作箸时，削炭如笔数十，置烈火中，酒满壶于旁。及炭末红若锥，左执箸，右执炭，簌簌有声，如蚕食叶，快若风雨，且饮且作，壶干即止，益之，复作。饮不用杯杓，以口就壶。不择酒，期醉。醉则伏火而卧，或哭或歌，或说《论语》经书，多奇解。及醒而问之，则作呓语以对。或方作时，酒未尽，忽不知其所往。逾数十日，或数月，复来，复卒成之。其状貌如中年，近六十余，拜揖跪起悉如常，惟与之语，则风子矣。所绘故事，多稗官杂剧。有规以不雅驯者，笑而不答，亦终不易。或曰：「非病风者也，狂人也。」或曰：「其有道者欤？不然，何富贵不淫，威武不屈耶？」

　　陈老莲善画陈老莲善画，及中年，辄纵酒狎妓以自放。客有求画者，罄折至恭，弗与，及酒边召妓，辄自索笔墨，虽小夫穉子，征索无弗应。

　　吴梅村画山水太仓吴梅村祭酒伟业，曾为莆田余澹心怀作山水立帧，极萧疏澹远之致，并题《菩萨蛮》词一阕，下署庚寅重九前五日。庚寅为顺治七年，不着年号，殆与渊明仅书甲子之意相仿。此帧初为钱塘徐印香舍人恩绶所藏，光绪初，张子虞观察预为舍人先德辛斋理问作家传，以此酬之，遂入子虞手矣。

　　黄鼎画离奇俶诡国初，常熟多画师，有黄鼎者，足迹半天下，在秦、蜀尤久，所作多离奇俶诡，为古人屐齿所不到，然亦坐是多病败。同里王石谷翚稍后起，陶铸董巨，含跨关李，名遂出鼎右。识者谓譬诸诗家，鼎其青莲而翚则少陵也。

</div>
    <div class="pagination">
<a href="清稗类钞_page301.html">上一页</a><span>...</span><a href="清稗类钞_page297.html">297</a><a href="清稗类钞_page298.html">298</a><a href="清稗类钞_page299.html">299</a><a href="清稗类钞_page300.html">300</a><a href="清稗类钞_page301.html">301</a><span class="current-page">302</span><a href="清稗类钞_page303.html">303</a><a href="清稗类钞_page304.html">304</a><a href="清稗类钞_page305.html">305</a><a href="清稗类钞_page306.html">306</a><a href="清稗类钞_page307.html">307</a><span>...</span><a href="清稗类钞_page303.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
