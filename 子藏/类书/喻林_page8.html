<!DOCTYPE html>
<html>
<head>
    <meta charset="UTF-8">
    <title>喻林 - 第 8 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 8 页/共 195 页</h1>
    <div class="content">　　树于有礼艾人必丰解曰树种也艾报也【国语周襄王】则桀之狗可使吠尧而蹠之客可使刺由【史记邹阳传】物不荅施于天地子不谢生于父母【魏志刘廙传】
　　夫飞鸮天下贱鸟及其在林食椹则怀我好音况辂心非草木敢不尽忠【魏志管辂传】
　　不能负戴析薪以荅万分一【晋书石苞传】
　　鱼悬由于甘饵勇夫死于重报【晋书叚灼传】
　　倍恩者苦枯蹶船常苦没【宋书乐三志】
　　木石感阴阳犬马识厚薄【梁书王僧孺传】
　　铭兹厚德戴此洪恩譬渤澥而俱深方嵩华而犹重【陈书徐陵传】
　　挟太山而超海比报德而非难堙昆崘以为池匹酬恩而反易【隋书崔廓隐逸传】
　　其施厚者其报美其怨大者其祸深薄施而厚望畜怨而无患者未之有也【文子符言】
　　草木鸡狗牛马不可谯诟遇之谯诟遇之则亦谯诟报人又况乎达师与道术之意乎【吕氏春秋诬徒】
　　夫疾风而波兴木茂而鸟集相生之气也是故臣不得其所欲于君者君亦不能得其所求于臣也君臣之施者相报之势也臣尽力死节以与君君计功垂爵以与臣君不能赏无功之臣臣亦不能死无德之君君德不下流于民而欲用之如鞭马矣是犹不待雨而求熟稼必不可之数也【淮南子主术训上】
　　秦王赵政兼吞天下而亡智伯侵地而灭商鞅支解李斯车裂三代种德而王齐桓继绝而霸故树黍者不获稷树怨者无报德【淮南子人间训】
　　枝无忘其根德无忘其报【说苑谈丛】
　　丑女不能冶时盛则变丑士不能忠恩盛则激若毛遂者特激于恩之所感耳故曰战国无黙黙之士乱世无优优之臣其是之谓乎【天禄阁外史待士】
　　讫无鸡犬鸣吠之用常以墨块负恩宠【蔡中郎集让高阳侯】贫人富人并为賔客受赐于主人富人不慙而贫人常媿者富人有以效贫人无以复也儒生文吏俱以长吏为主人者也儒生受长吏之禄报长吏以道文吏空胸无仁义之学居住食禄终无以效所谓尸位素飱者也【王充论衡量知篇】
　　则所谓咸池酬于北里夜光报于鱼目【文选卢谌赠刘琨诗引】虑先犬马厚恩不荅而敝帷毁盖未蓐蝼蚁【文选任昉为范始兴作求立太宰碑表】
　　全殒卵而来凤放乳麑而感麟虽陋生于万物若沙漠之一尘茍全躯而毕命庶魂报以自申【广文选鲍明逺野鵞赋】美人赠我金错刀何以报之英琼瑶　美人赠我翠琅玕何以报之双玉盘　美人赠我貂襜褕何以报之明月珠　美人赠我锦绣段何以报之青玉案【艺文类聚人部愁诗】佳人遗我筒中布何以赠之流黄素　佳人遗我雪中翮何以赠之连城璧　佳人遗我双角端何以赠之雕玉环　佳人遗我緑绮琴何以赠之双南金【艺文类聚人部愁诗】慙无琬琰以詶尺璧【艺文类聚人部赠荅诗】
　　琼琚尚交好桃李贵徃还【艺文类聚人部赠荅诗】
　　萧艾茍见纳贻我以芳兰【艺文类聚人部赠荅诗】
　　投琼实有意报李更无蹊【艺文类聚治政部奉使诗】
　　白报主终自无期黄雀谢恩竟知何日【艺文类聚布帛部罗啓】马前驱而导路或似识恩鸡未晓而开关容能报主【文苑英华庾信谢赐赉啓】
　　在命之轻鸿毛浮于弱水知恩之重【一作鼇】背负于灵山【文苑英华庾信谢赐赉啓】
　　蓬莱谢恩之雀白玉四环汉水报德之虵明珠一寸某之观此宁无愧心【文苑英华庾信谢赐赉啓】
　　青青陵中草倾叶晞朝日阳春被惠泽枝叶可揽结草木为恩感况人含气血【太平御览百卉部草】
　　灵虬报德弥鳞衔辔振跃天汉粲有遗蔚【列仙传】
　　事日为明故事父为恩故事君以力故【法句经多闻品】
　　被秣服攊见遇日久列士忘身期必骋効【明集牟子埋惑论】如人热时止息凉树是人乃至不应侵损是树一叶【本縁经鹿品】
　　感通
　　泽性下流能润于下山体上承能受其润以山感泽所以为咸【周易正义咸】
　　公侯夫人执蘩菜以助祭神飨德与信不求备焉沼沚谿涧之草犹可以荐【毛诗采蘩注】
　　草虫鸣阜螽跃而从之天性也喻近西戎之诸侯闻南仲旣征玁狁将伐西戎之命则跳跃而乡望之如阜螽之闻草虫鸣焉【郑氏笺诗出车】
　　钟鼓之声怒而击之则武忧而击之则悲喜而击之则乐其志变其声亦变至诚通乎金石而况人乎【孔子集语上】曾子从仲尼在楚心动问母母曰思之齧指孔子闻之曰参之至诚精感万里【孔子集语下】
　　神龙骧首幽云景蒸明圣修德志士思名是以意同情合声比相应也【后汉书冯衍传注】
　　韶乐九成虞賔以和人能有感乃至于斯也【魏志管宁传注】火在斗中而柄尚热【晋书韩伯传】
　　行者思于道而居者梦于牀慈母吟于巷适子怀于荆【淮南子说林训】
　　昔雍门子以哭见于孟尝君已而陈辞通意抚心发声孟尝君为之增欷歍唈流涕狼泪不可止精神形于内而外谕哀于人心此不传之道使俗人不得其君形者而效其容必为人笑故蒲且子之连鸟于百仞之上而詹何之鹜鱼于大渊之中此皆得清浄之道大浩之和也【淮南子览防训】
　　六二待聘九五见召二气交感夫妇之道体斯合也【京氏易传成中】
　　一室之中父兄之际若身体相属一节动而知于心【盐铁论周秦】
　　橘柚生于江南而民皆甘之于口味同也好音生于郑卫而人皆乐之于耳声同也越人夷吾戎人由余待译而后通而并显齐秦人之心于善恶同也故曾子倚山而吟山鸟下翔师旷鼓琴百兽率舞未有善而不合诚而不应者也【盐鐡论相刺】
　　妾闻寡妇哭城城为之崩亡士叹市市为之罢诚信发内感动城市妾之寃明于白日虽独号于九层之内而众人莫为毫厘【烈女传周列国齐威虞姬】
　　昔华舟梁战而死其妻悲之向城而哭隅为之崩城为之弛君子诚能刑于内则物应于外矣夫土壤且可为忠况有食谷之君子【说苑善説】
　　昼人之祸少夜人之祸多昼夜散者其祸福杂【太经莹】召云者龙命吕者律【周易畧例明爻】
　　隆墀永叹远壑必盈【周易畧例明爻】
　　故有善迩而远至命宫而商应脩下而高者降与彼而取此者服矣【周易畧例明爻】
　　蛟濳于水产卵高陵下复于渊气应相感然后剖化犹君臣父子以道相感精迎诚致不言而动也【太经第四迎解】蒲且子见双鸟过之其不被弋者亦下故言感也【李善注文选张茂先励志诗】
　　犬马之诚不能动人譬人之诚不能动天【文选曹植求通表】出其言善千里应之茍违斯义则同衾以疑【文选张茂先女史箴】触非其类虽疾弗应感以其方虽微则顺是以商飚漂山不兴盈尺之云谷气乘条必降弥天之润故闇于治者唱繁而和寡审乎物者力约而功峻【文选陆机演连珠】积实虽微必动于物崇虚虽广不能移心是以都人冶容不悦西施之影乘马班如不辍太山之阴【文选陆机演连珠】机心难湛不接异类淳德易孚可狎殊方是以高罗举而云鸟降海人萃而水禽翔【广文选谢惠连连珠】
　　百心不可得一人一心可得百人【意林子思子】
　　文王葬枯骨无益众庶众庶悦之恩义动人也王翁观人五藏无损生人生人恶之残酷也【意林新论】
　　视四方常有大云五色具而不雨其下有圣贤人隐【艺文类聚人部贤】
　　奏六代之舞不能祚天具百神之歌无以动圣【艺文类聚职官部太傅表】
　　东邻之牺牛不如西邻之麦鱼【艺文类聚职官部太常箴】
　　樊哙问陆贾曰自古人君受命于天云有瑞应岂有是乎贾曰目瞤得酒食灯花得钱财干鹊噪而行人至蜘蛛集而百事喜小旣有征大亦宜然【事文类聚灯西京杂记】繁霜应管能响丰山之钟云触石又动流泉之奏【文苑英华李那文章上书】
　　一言所感凝晖照于鲁阳一志防通飞泉涌于疎勒【文苑英华徐陵迁谴上书】
　　禹济巨海鼋鼍为梁【埤雅品物门鼋】
　　可以使鬼者钱也可以使神者诚也【事类赋宝货部钱注】
　　善恶之生由如影响不离形声【海空智藏经序品】
　　如转轮王欲有所趣四军导从轮宝居先王及四军念欲饮食轮则为住旣饮食已王念欲行轮则前去其轮去住随王意欲至所趣方不复前去【波罗蜜多经卷三百五十一】本失于宝珠堕之于大海卽时执取器抒海求珠宝精进不以懈执心而不移海神见如是卽出珠还之【脩行道地经慈品】
　　如婴儿病与乳母药儿患得愈母虽非儿药之力势能及其儿【大庄严经论卷一】
　　行云徘徊犹感美音之和游鱼踊跃尚赏清丝之韵【明集九】
　　夫栴檀移植则异物同熏摩尼吐曜则众珍自积【高僧传六释慧远】
　　惊禽投案犹请命于魏君穷兽入庐乃祈生于欧氏汉王去饵遂感明珠之酬杨寳施华便致白环之报【法苑珠林卷七十三】
　　谷风之随啸虎庆云之逐腾龙感应相招仰惟常理【法苑珠林卷八】
　　心识相传美恶由起报应之道运环相袭其犹声和响顺形直影端此自然之理无差毫分【僧肇注维摩诘经佛国品】夫以羣生万端业行不同殊化异彼致令报应不一是以净者应之以寳玉秽者应之以沙砾美恶自彼于我无定【僧肇注维摩诘经佛国品】















　　喻林卷四
　　钦定四库全书
　　喻林卷五　　　　　　　明　徐元太　撰人事门【三】
　　类应
　　顺道吉从逆凶吉凶之报若影之随形响之应声【孔氏传书大禹谟】
　　喓喓然为声而鸣者草虫也闻此草虫之鸣趯趯然跳跃而从之者阜螽也以喻赫赫然有德而盛者南仲也闻南仲之将徃向望而美之者近西戎之诸侯也言阜螽之从草虫天性然也西方诸侯之美南仲事势然也【毛诗正义出车】
　　天下罪人逋逃者以纣为主集而归之如鱼入深渊兽奔薮泽也【春秋正义昭公七年】
　　夫明闇之征上乱飞鸟下动渊鱼各以类推【前汉书终军传】女魃北而应龙翔洪鼎声而军容息溽暑至而鹑火栖寒水沍而鼋鼍蛰【后汉书张衡列传】
　　鹳鸣臯垤则降阴吐雨腾蛇耸跃而沈云郁防【宋书文九王建平传】
　　视书上有酒者下必有肉上有年者下必有月以类而取之【淮南子説林训】
　　百物去其所与异而从其所与同故气同则防声比则应其验皦然也试调琴瑟而错之鼔其宫则他宫应之鼓其商而他商应之五音比而自鸣非有神其数然也【春秋繁露同类相动】
　　君子洁其身而同者合焉善其音而类者应焉马鸣而马应之牛鸣而牛应之非知也其势然也故新沐者必弹冠新浴者必振衣莫能以已之皭皭容人之混污【韩诗外传】
　　同明相见同音相闻同志相从非贤者莫能用贤【韩诗外传】鸾设于镳和设于轼马动而鸾鸣鸾鸣而和应行之节也【説苑谈丛】
　　风而识虎云而知龙贤人作而万类同【太经太文】
　　叩宫而商应弹角而征动【王逸注楚辞七谏】
　　士为知己者死女为悦己者容马为策己者驰神为通己者明【武侯十六策察疑】
　　以形逐影以龙致雨雨应龙而来影应形而去天地之性自然之道也【王充论衡寒温篇】
　　商风漂荡本无兴云之候暗君政乱不能怀百姓之心至谷风习习必阴必雨明主在上则天下自安也【李善注文选陆士衡演连珠】
　　夫草虫鸣则阜螽跃雕虎啸而清风起故絪緼相感雾涌云蒸嘤鸣相召星流电激是以王阳登则贡公喜罕生逝而国子悲【文选刘峻广絶交论】
　　同音者相和兮同类者相似飞鸟号其羣兮鹿鸣求其友故叩宫而宫应兮弹角而角动虎啸而谷风至兮龙举而景云徃【广文选东方曼倩哀命】
　　美事召美类恶事召恶类类之相应而起也如马鸣则马应之故以龙致雨以扇逐暑军之所处生以棘楚美恶皆有从来也【艺文类聚服饰部扇】
　　隐雷自天昆虫已听浮阴在汉柱础先霑【艺文类聚巧艺部围棊】一人执规拾手自负一人吹箫长短皆应【太平御览乐部箫】舜云从道必吉反道必凶如影如响【太平御览皇王部帝舜有虞氏】獐山物画山者并画獐龙水物画水者并画龙【尔雅翼麕】形精之动犹根本之与枝叶也【黄帝素问内经五运行大论】
</div>
    <div class="pagination">
<a href="喻林_page7.html">上一页</a><span>...</span><a href="喻林_page3.html">3</a><a href="喻林_page4.html">4</a><a href="喻林_page5.html">5</a><a href="喻林_page6.html">6</a><a href="喻林_page7.html">7</a><span class="current-page">8</span><a href="喻林_page9.html">9</a><a href="喻林_page10.html">10</a><a href="喻林_page11.html">11</a><a href="喻林_page12.html">12</a><a href="喻林_page13.html">13</a><span>...</span><a href="喻林_page9.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
