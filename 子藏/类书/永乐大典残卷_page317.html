<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 317 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 317 页/共 331 页
  </h1>
  <div class="content">
   【新唐书】《列傅》：豫，字建侯，襄州襄阳人，后周昌州刺史固七世孙，后徙河南。长安中，举学兼流略，词擅文场科，擢上第，时年十六。以父丧罢。复举手俊拔科，中之。补邑尉，奏事阙下，会节愍太子难，安乐公主，请为皇太女。豫曰，昔梅福上书讥后族，彼何人哉。乃上疏请立皇太子，语深切，人为寒惧。太平公主闻其名，将表为谏官。豫耻污讠皮谒，遁去。俄举贤良方正异等，为阳翟尉。开元初，观察使荐豫贤，迁监察御史。出为乐寿令，前令以亲丧解。而豫母病，诉诸朝，改怀州司仓参军。复举超技群类科。会母丧，去服，除授大理丞，迁考功员外郎。进绌清明，为中书舍人。与韩休、许景先、徐安贞，孙逖名相甲乙。出郑州刺史，韩休辅政，举代己，入拜吏部侍郎。玄宗曰：卿前日考功，职详事允，故有今授。豫典选六年，拔寒远士，多至台阁。当时推知人，号“席公”云。天宝六载，进礼部尚书，累封襄阳县子。凡四以使者按行江南江东，淮南河北。南方俗死不葬，暴骨中野。豫教以埋敛，明列科防，俗为之改。豫清直亡欲，当官不为势权所撼。性谨畏，与子弟属吏书不，作草字。或曰：此细事耳，何留虑？答曰：细不谨，况大事邪？及疾笃，遗令三日敛，敛已即葬，勿久留以黩公。私赀不足，可卖居宅以终事。卒年六十九。赠江陵大都督，谥曰：“文”。帝尝登朝元阁赋诗，群臣属和，帝以豫诗最工。诏曰：“诗人之冠冕也。”弟晋，亦以文名当时。
　　席
　　旦
　　【宋史】《列传》：席旦，字晋仲，河南人。七岁能诗。尝登沉黎岭，得句警拔，观者惊异。元丰中举进士，礼部不奏名时方求边功，旦诣阙上书，言战胜易，守胜难，知所以得之，必知所以守之。神宗嘉纳，令廷试，赐第。历齐州司法参军，郑州河阳教授，敕令所删定官。徽宗召对，擢右正言，迁左司谏。御史中丞钱率同列，请废元皇后，而册刘氏为太后。旦面质以为不可。劾旦阴佐元之政。左转吏部员外郎，改太常少卿，迁中书舍人，给事中。新建殿中省，命为监。俄拜御史中丞兼侍讲。内待郝随骄横，旦劾罢之，都人诵其直。帝以其章有媚惑先帝之语，嫌为指斥。旋改吏请。内侍郝随骄横，旦劾罢之，都人诵其直。帝以其章有媚惑先帝之语，嫌为指斥，旋改吏部侍郎。以显谟阁待制，知宣州，召为户部侍郎，还吏部。郝随复入侍，乃以显谟阁直学士，知成都府。自赵谂以狂谋诛后。蜀数有妖言，议者遂言蜀土习乱。或导旦治以峻猛，旦政和平。徒郑州。入见，言蜀人性善柔，自古称兵背叛，皆非其土俗，愿勿为虑。遂言蜀用铁钱，以其艰于转移。故权以楮券。而有司冀羸羡为之益多，使民不敢信。帝曰，朕为卿损数百万虚券，而别给缗钱与本业可乎？对曰，陛下幸加惠远民，不爱重费，以救敝法，此古圣王用心也。自是钱引稍仍，故坐进对淹留，黜知滁州。久之，帝思其治蜀功，复知成都。朝廷开西南夷，黎州守诣幕府白事，言云南大理国求入朝献，旦引唐南诏为蜀患拒却之。已而威州守焦才叔言，欲诱保霸二州内附。旦上章劾才叔为奸利敛困诸蕃之状。宰相不悦，代以庞恭孙。而徙旦永兴。恭孙俄罪去，加旦述古殿直学士，复知成都。时郅永寿阳延俊纳土，枢密院用以讠木旦。旦曰：吾以为朝廷悔开疆之祸，今犹自若耶？力辞之。卒于长安。年六十二。赠大中大夫。曰：立朝无所附犭旬。第为中丞时。蔡王似方以款就第，旦纠其私。出府诣推治，官史议者哂之。子益，字大光。绍兴初，参知政事。
　　席汝言
　　【姓氏遥华】：汝言，字君从，宋司封郎中。年七十八致仕。元丰文彦博富弼十三人，洛阳耆英会，汝言第三人。诗云：系国安危唐上宰，功成身退汉留侯。二公闲暇开高宴，九老雍容奉胜流。共接雅欢恩意洽，不矜崇贵礼容优。赏心乐事人间盛，岂特今希古莫俦。壮岁尘埃禄仕牵，老归重到旧林泉。曾无勋业书青史，偶幸康宁养老年。自分杜门居陋巷，敢期叙齿豫公筵。更惭形秽才凉薄，不称图真接钜贤。
　　席诚信
　　【姚牧门音集】《有元故奉训大夫同知威楚开南等路总管席君神道碣铭并序》：至大已酉秋八月哉生明之三日。奉训大夫席君诚信甫卒，官同知威楚开南等路总管。越五年，皇庆癸丑，其子孟州学正云汉持自为事状，自怀走郢，拜而言曰：云汉不天，先人无禄，即世远夷。时云汉守舍吾乡，其于袭敛之物，祖殡之奠，皆不能亲。迨讣之至，始得发丧万里之外。恶逆之罪，逃固无所。今幸反旧，从葬先祖之兆，其莅官一二遗善在人口耳者，非托史臣言信一世者文之墓碣，则益下同凡民，泯无闻矣。敢泣血请。燧由与君有雅，一日又云汉观光神都，尝主吾家。为栝曰：席始相人，徒徙之朝邑者，不知何世。金季，迁三辅民关东，曾祖某，家今孟之济源，生元及金。徐州节度判官完、与君祖愿彦远。大兵岁至。郡豪将逋民为避患谋，阻山为壁。虞内应敌，视其来归，必询众，求其平昔何如，有为人共疾者，皆投诸涧中。惟其家与有善誉者存。或夜盗至，急灭烛求匿。盗愤言曰：“若避邪？索得必刃之。”则应曰：“吾与死暗室，何若出死于天之下”。盗识其声，问：“彦远乎？”曰：“然”。盗相语曰：“几杀良士”。遂去。皇中书粘葛公考尽辟行军参谋，不起。惟一志于学，虽干戈抢攘不废。苦于无书，从人假本手录，日以万字为程。故经史子集，天官地志，道释丹经药镜，积多至万有余卷。时国尚武，人或迂之：“用是何为？”则曰：“吾子孙他日尚有籍此士而兴者。”生君考汝砺，性友爱。后三弟汝霖汝楫，实求分异，推所业居与之，而躬拾废瓦砾作室。生君，渐涵家训，以善书计，为县吏，已有及民利物之志。县有寡母，讼子幼而物力不丰赋役烦重者，皆轻平之。后以升吏怀孟总府计于朝事最。他路云南入觐省臣，闻而才之，求与偕行。初世祖平云南，还留宣抚司大理，治点苍山。至元十二年肇建行省，临制其上者，盈一纪矣。会中书考理其省钱谷、铨选庞杂无次，责令捡，曾未逾时。编摩就绪，遂补椽属。满，考敕官承务，调乌蒙路总管府判官。省臣安曰：“他所无阙，是不可以久汝，其勿薄之，而勉于行，寻有善地迁之”。君曰：“省之与路，均职王事，何有中外。苟是路事于前，分省少尤，亦所愿也。”遂行。乃陈隆福宫臣献计：乌蒙，其地善水草，宜牧，请以西南夷所括马牛并蹄角，如千千即是为监，岁可得驹犊羔倍是。司监恃之，纵食民苗，取赂其主，必满所欲。移群他乡，周游无穷，民受其毒。积有岁年，盗所蕃息。私有之家，实无小益于上，而大播怨于下也。如纾其急，无便是者。后宣副李京申以为言，遂罢之。召入摄省理问官，后行省移近地鸭池，则古昆明碧鸡山，距大理且千里，事多堕弛。中书省一宣司，非得经历翘健者纲维之不可。遂以君代裴者为之。至则善推明时柔远之恩，招叛抚徕，民怀其意。大德乙己。改授威楚开南等路总管判官。俄制官奉训同知是路。旧赋，金之州，岁遣使即彼以取，非行苞苴权贵与故且亲者，不得。既至，惟首求贿，谋归为献，顾以其逋兖官，后徵乎书。又复遣使，责其不足，民厌烦苛，积怨且怒。杀州郡长吏以叛者大有之。君言宜勿遣使，惟责民自输之省，可绝上下相蒙速乱之原。省惟利其故习，言竟未行。顾遣君督所部赋金，明年冒瘴以卒。年五十八。以暌隔远裔。讣不时至，当至大庚戌，云汉适客吾所。而夫人李以是年八月之望，年五十九亦卒。而二丧并闻。比其反也，夫人季子云表已奔赴云南矣。又明年，皇庆之元，裹骨以归。同穴于崇孝乡。士宾里之先莹。云汉又曰：以吾先人敬其桑梓，虽出使八番顺元，见乡之戌兵疾者，馆而药之。待其良已。在官尝付黄金三百六十铢牛氏子，令寄其家，其人资以远贾不归。君使过家，或劝取偿其母。君曰：是乡疾矣，如迫徵之，或尽伤心。重其在疾，必须子归。分俸金以问亲戚故旧之家，空橐不爱焉。夫人之治家教子，有法且严，睦肃中外。生多先人一年，其子也。同在八月，而足三日，夫失妇妇积德平时，事无过举，宜耋矣。而皆不及耆年，彼司命者，意何如也。呜呼！其说真可哀哉！君五子，二女归同县刘氏、吴氏，其三皆妾西南夷女所生，未名。男孙二，沉、孟。女孙一。铭曰：人臣为此，犹射者矢。视侯之张，继所远迩。嗟若大理，世皇所戡。谓为远邪，交湎亘南。谓为迩邪，其去象魏。道阻且长，万里奚翅。帝悯结，文书既同。匪官华臣，不变蛮风。及建行省，君实其掾。置锥于囊，其末已见。迨其补郡，求民瘼原。为策上干，恳悃尽言。甫及制授，知总威楚。伯强降戾。殒越于旅。太行之阳，惟君之乡。繇考及曾，三世有藏。尔骨既归，魂无安彼。免及咿，见凌夷鬼。
　　袁良妻席氏
　　【宋沈存中长与集】《席氏墓志铭》：夫人毗陵袁氏，处士良之妻，同郡席氏佐之女。大父诩，曾大父循。子男四人，默、照、煦、烈。三女子皆早世。夫人归袁氏五十有五年，年七十有六以卒。治平元年，予为掾淮南，有吊于北州过扬者，皆重客，疑必有贵者丧，已而使来告哀，求文铭。其葬，则予友人毗陵袁君思正之亲席夫人也。予既善思正，宜其知其母夫人之贤。为可信于后，遂考次其行，而叙之曰：“夫人谦谨和柔，天性甚顺于为善，常乐听人之讲学文，能以教其不率者。由是席氏在州为大家，凡百余人，皆能使之爱己，由己而有善。既归袁氏之家，与席相若。而处之知其家，是时处士之大母，有疾喜恚，众人严之弗敢亲，夫人独常尽其欢，终身如一日。姑又老，而夫人之得其心如祖姑，而加戚焉，为之政医药饮食祭祷，所以为养者，无所不至。袁君有所施与人，尝推其后，惟恐其不得为也。孤女赖以嫁者七人，以此屡至于困，而行之自若。至思正中进士甲科，贤，有名于时，而夫人初若未闻之者。其能取舍于事如此。思正为高邮军司理，以狱用，而夫人雅不喜笞辱人，思正尤以此治狱，常主于情，而不务胜以法也。日与其弟三人者，承觞运履，晏晏愉愉，环嬉于前。夫人康宁寿考，克有终养。卒之日，思正贫，至不能举丧，高邮之大夫皆争出力助之葬。已而皆谢弗取，船载丧以归。葬于无锡之某原。思正，夫人子默也。铭曰：舒余偃衍，蔚而岗者，夫人之藏兮，匿辉含徽，不愆有丞，后则有昌兮。华晔晔者，其本九丸。惟德不瑕，以有后昆。
永乐大典
卷之二万三百五十四
卷之二万三百五十四
　　二质夕
　　元　夕
　　【岁时广记】：吕原明《岁时杂记》曰：道家以正月十五日为上元。洪迈舍人《容斋五笔》云：上元张灯。《太平御》览所载《史记?乐书》曰：汉家祀大一以昏时祠到明。今人正月望日夜游观灯，是其遗事。
　　【维扬志】：开元正月望，明皇谓叶仙师曰：“四方此夕，何处极盛？”对曰：“天下无如广陵”。帝欲一观。俄虹桥起于殿前，师奏请行，但无回顾，帝步上之。高力士乐官数十从行。俄顷到广陵，士女仰望曰：“仙人现于云中”。师曰：“请敕乐官奏霓裳羽衣一曲”。帝回阙后广陵奏云：“上元夜，有仙人乘彩云自西来，临孝感寺，奏霓裳羽衣一曲，曲终而去”。上大悦。
　　【类说】：元中，元夕楼观灯，有御制诗。时王禹玉蔡持正为左右相。持正叩禹玉云：“应制上元诗，如何使故事？”禹玉曰：“鳌山凤辇外不可使”。章子厚笑曰：“此谁不知”。后两日登封山独赏。禹玉诗，云：“妙于使事”。诗云：“雪消华月满仙台，万烛当楼宝扇开。双凤云中扶辇下，六鳌海上驾山来。镐京春酒沾周宴，汾水秋风陋汉才。一曲升平人尽乐，君王又进紫霞杯”。是夕以高丽进乐，又添一杯。
　　【容斋四笔】：大观初年，京师以元夕张灯开宴。时再复湟鄯，徽宗赋诗赐群臣。其领联云：午夜笙歌连海峤，春风灯火过湟中。席上和者皆莫及。开封尹宋乔年不能诗，密走介，求援于其客周子雍，得句云：“风生阊阖春来早，月到蓬莱夜未中”。为时辈所称子雍，汝阴人。旨起立鳌山。灯之品极多，见灯品。每以苏灯为最。圈片大者径三四尺，曾受学于陈无己，故有句法。则作文为诗者，可无师承乎！
　　【四水潜夫辑】：禁中自去岁九月，赏菊灯之后，迤逦试灯，谓之预赏。一入新正，灯火日盛。皆内司诸分主之，竞出新意，年异而岁不同。往往于复古、膺福、清燕明华等殿张挂，及宣德门，梅堂三间台等处，临时取旨起立鳌山。灯之品极多，见灯品。每以苏灯为最。圈片大者径三四尺，皆五色琉璃所成，山水人物，花竹翎毛，种种奇妙，俨然着色便面也。其后福州所进，则纯用白玉，晃耀夺目，如清冰玉壶，爽彻心目。近岁新安所进，益奇。虽圈骨悉皆琉璃所为，号无骨灯。禁中尝令作琉璃灯山，其高五丈，人物皆用机关活动，结大彩楼贮之。又于殿堂梁栋窗户间为涌壁，作诸色故事，龙凤水，蜿蜒如生，遂为诸灯之冠。前后设玉栅帘，宝光花影，不可正视。仙韵内人迭奏新曲，声闻人间。殿上铺连五琉璃，阁皆球文戏龙百花，纱窗间垂小水晶帘，流宝宾带，交映璀璨。中设御座，恍然如在广寒清虚府中也。至二鼓，上乘小辇，幸宣德门观鳌山。擎辇者皆倒行，以便观赏。金炉脑麝，如祥云五色，荧煌炫转，照耀天地。山灯凡数千百种，极其新巧，怪怪奇奇，无所不有。中以五色玉栅，簇成皇帝万岁四大字。其上伶官奏乐，称念口号致语。其下为大露台，百艺群工竞呈奇伎。内人及小黄门百余，皆巾裹翠蛾，效街坊清乐、傀儡，缭绕于灯月之下。既而取旨，宣唤市井舞队及市食盘架。先是京尹预择华洁及善歌叫者谨伺于外，至是歌呼竞入，既经进御。妃嫔内人而下亦争卖之，皆数倍得直，金珠磊落，有一夕而至富者。宫漏既深，始宣放烟火百余架。于是乐声四起，烛影纵横，而架始还矣。大率效宣和盛际，愈加精妙，特无登楼赐宴之事，人间不能详知耳。都城自旧岁冬孟驾回，则已有乘肩小女鼓吹舞绾者数十队，以供贵邸豪家幕次之玩。而天街茶肆，渐已罗列灯球等求售，谓之灯市。自此以后，每夕皆然。三桥等处客邸最盛，舞者往来最多。每夕楼灯初上，则箫鼓已纷然自献于下，酒边一笑，所费殊不多，往往至四鼓乃还。自此日盛一日。姜白石有诗云：“灯已阑珊月气寒，舞儿往往夜深还。只应不尽婆娑意，更向街心弄影看”。又云：“南陌东城尽舞儿，画金刺绣满罗衣。也知爱惜春游夜，舞落银蟾不肯归。”吴梦窗玉楼春云：“茸茸狸帽遮梅额。金蝉罗剪胡杉窄。乘肩争看小腰身，倦态强随闲鼓笛。问称家在城东陌，欲买千金应不惜，归来困顿滞春眠，犹梦婆娑斜趁拍。”深得其意态也。至节后渐有大队，如四国朝傀儡杵歌之类，日趋于盛，其多至数十百队。天府每夕差官点视，各给钱酒油烛，多寡有差。且使之南至升阳宫支酒烛，北至春风楼楼支钱。终夕天街鼓吹不绝，都民士女罗绮如云，盖无夕不然也。至五夜则京尹乘小提轿，诸舞队次第簇拥前后，连亘十余里。锦绣填委，箫鼓振作，耳目不暇给。吏魁以大囊贮楮券，凡遇小经纪人必犒数千，谓之买布。至黠者以小盘贮梨藕数片，腾身迭出于稠人之中。支请官钱数次者，亦不禁也。李房诗云：“斜阳尽处荡轻烟，辇路东风入管弦。五夜好春随步暖，一年明月打头圆。香尘掠粉翻罗带，密炬笼绡斗玉钿。人影渐稀花露冷，踏歌吹度晓云边”。京尹幕次例占市西坊。繁闹之地。贲烛米凡盆，照耀如昼。其前列荷校囚数人，大书犯由云：某人，为不合抢扑钗环，挨搪妇女，继而行遣一二，谓之装灯。其实皆三狱罪囚，姑借此以警奸民。又分委府僚，警惕风烛，及命都辖房使臣等，分任地分，以缉奸盗。三狱亦张灯，建净狱道场，多装狱户故事，及陈列狱具。邸第好事者，如清河张府蒋御药家间，设雅戏烟火，花边水际，灯烛烂然，游人士女纵观，则迎门酌酒而去。又有幽坊静巷好事之家，多设五色琉璃灯，更自雅洁，靓妆笑语，望如神仙。白石诗云：“沙河云合无行处，惆怅来游路已迷。却入静坊灯火空，门门相似列蛾眉”。又云：“游人归后天街静，坊陌人家未闭门。帘里垂灯照樽俎，坐中嬉笑觉春温”。或戏于小楼，以人为大影戏，儿童欢呼，终夕不绝。此类不可遽数也。西湖诸寺，惟三竺张灯最盛。往往有宫禁所赐、贵当所遗者，都人好奇亦往观焉。白石诗云：“珠络琉璃到地垂，凤头衔带玉交枝。君王不赏无人进，天竺堂深夜雨时。元夕节物。妇人皆戴珠翠闹蛾，玉梅雪柳，菩提叶灯球。销金合蝉，貉袖项帕。而衣多尚白，盖月下所宜也。游手浮浪辈，则以白纸为大蝉，谓之夜蛾。又以枣肉炭屑为丸，系以铁丝然之，名火杨梅。节食所尚。则乳糖圆子，饣追科斗，粉豉汤水，晶脍韭饼，及南北珍果，并皂儿糕，宜利少灯沙米团子，滴酥鲍螺酪面玉消膏，琥珀饧轻饧，生熟灌藕，诸色珑缠，蜜煎，蜜裹糖瓜蒌。煎七宝姜豉十般糖之类，皆用镂装花盘架，车儿簇插飞蛾。红灯彩，歌叫喧阗。幕次。往往使之吟叫，倍酬其直。白石亦有诗云：“贵客钩帘看御街，市中珍品一时来。帘前花驾无行路，不得金钱不肯回”。竞以金盘钿合簇钉馈遗，谓之市食合儿”。翠帘绡幕，绛烛纱笼，遍呈舞队，密拥歌姬，脆管清吭，新声交奏，戏具粉婴，鬻歌售艺者纷然而集。至夜阑则有持小灯照路拾遗者，谓之“扫街”遗钿堕珥，往往得之，亦东都遗风也。
　　【唐李郢诗】《上元夕寄湖杭二从事》：恋别山灯忆水灯，山光水焰百千层。谢公留赏山公唤，知入笙歌阿那明。
　　【宋张舜民书墁集】《元夕端居感事四绝句》：凤楼南畔彩为山，百戏年年奉帝筵。不独侍臣贪赐酒，当时一国梦钧天。十二门开如沸羔，灯光月色逐人行。春城无处无歌舞，一曲未终天又明。珠帘当面见玲珑，白鹤仙人上下通。夜半蕊珠重命宴，鸣鞘声落九霄中。何事今宵动所思，此欢常与少年期。莫疑杜甫吟兼哭，为忆开元最盛时。
　　【韩维南阳集】《答贺中道灯夕见诒》：春风揭屋沙激窗，兀然孤坐如植杠。酒昏两眸涩不视，案上书策徒枞枞。独持高篇恣哦咏，顿觉精锐还躯腔。前时官家不禁夜，九衢艳艳烧明缸。彩山插天众乐振，游人肩摩车彀撞，君于此时守经籍，直欲行业纯不龙。想初嘉句落纸际，笔下衮衮来长江。我今散懒世味薄，惟于静者心为降。江翁萧闲梅老淡，文字酬酢交矛。恨无奇丽与斗角，日策疲马参其双。能来相从不惮数，与子赋诗倾酒缸。《答和邻几元夕圣俞及予过之》：天衢十二火树春，楼前结彩移嵩岷。游人衮衮去不已，街头雪泥踏作尘。骀它馆中好古士，纷华过眼轻浮云。早休仆御谢宾客，条然乞酒邀比邻。杯盘如星下烛案，果以柚菹紫苹。微吟疏笑见真野，昔之靖节今冠巾。门前少年将姣妇，电落马足风两轮。长髯健儿走先后，意气欲无夜与晨。瞥然奔过不留迹，肯信亦有端坐人。若无吾曹同嗜好，枯杭到死谁嗟。《和景仁元夕》：月上朱楼角，风摇翠层。传声回步辇，满目烂行灯。萧鼓千门沸，弓刀万马腾，诗翁怀盛事，眉雪惨霜。禁户千通鼓，天街万点灯。怀君莹如玉，驱马不嫌冰。乐事看流俗，狂游记旧朋。回思真梦幻，不待访林僧。
　　【梅圣俞诗】《和宋中道秘丞元夕》：鼓声阗阗众戏屯，百仞太华临端门。端门两箱多结彩，公冫食妇女争来奔。接板连帘坐珠翠，帘疏不隔天妍存。车驾适从驰道入，灯如撒星天向昏。赭衣已御凤楼上，露台宣看簇钿辕。山前绛绡垂雾薄，火龙矫矫红波翻。金吾不饬六街禁，少年追逐乘大马宛。呼庖索醑斗丰美，东市憧憧西市喧。持钱不数买歌笑，玉杓注饮琉璃盆。落然遗俗监主簿，夜对经史多讨论。比诸豪侠乃自苦，明日苜蓿盈盘冻。《又和宋中道元夕》：春风来解吹残雪，灯烛迎阳万户燃。竟看繁星在平地，不妨明月满中天。赭袍已向端门御，仙曲初闻法部传。车马不闲通曙色，康庄时见拾珠钿。《上元夕有怀韩子华阁老》：一岁老一岁，新年思旧年。工楼尝共望，九陌听争先。白发更中笑，舞姝应转妍。追随都已倦，强对月明前。《元夕同次道中，道平叔如晦赋诗，得闲字》：金舆在阊阖，萧吹满人寰。九陌行如昼，千门夜不关。星通河汉上，珠乱里闾间。谁与联轻骑，宵长月正闲。《和宋中道元夕》：结山当衢面九门，华灯满国月半昏。春泥踏尽游人繁，鸣跸下天歌吹喧。深坊静曲走车辕，争前斗盛亡卑尊。睹妆丽服何柔温，交观互视各吐吞。磨肩一过难久存，眼尾护笑迷精魂。貂裘比比王侯孙，夜阑鞍马相驰奔。
　　【钱塘韦骧集】《和朱伯元夕》：然灯结彩学春山，佳节还逢邑事闲。僚佐相从真我侣，旄鲵共乐在其间。月中风味当无比，醉里尘劳似不关。只以清樽期漏尽，明朝应悔主才悭。
　　【苏东坡诗】《元夕夜游绝句》：午夜胧胧淡月黄，梦回犹有暗尘香。纵横满地霜槐影，寂寞莲灯半在亡。
　　【刘龙云集】《次韵和彭道原元夕》：搀云幄幕张流苏，华车舟夹一作匝道青毛瞿毛俞。黄昏天公下种榆，百万星点成须臾。赤帝鞭车堕云衢，烛龙骈头浦还珠。竞随丹豹膏凤雏，麟须拂蛾间数疏。弦嘈管唳声郁纡，栉比百戏罗侏儒。轻纨绣履踏艳姝，灼灼巧笑联美渠。有客年来倦箸书，囊钱粟索无馀。短钗一作列按拥弊襦，末省行乐夸睢盱。大奴听响仆屋隅，小女行卜迎紫姑。子云门巷正萧疏，谁者载酒论区区。
　　【丹囗水诗集】《依韵和张推官元夕》：山郡上元营乐事，大开金地作遨场。烟云　向晓谁教霁，灯烛秉春自有香。紫陌荧煌随步远，彩栅佳丽斗眉长。游人莫惜酬高直，买取银蟾一寸光。
　　【吴湖山诗集】《元夕有感》：当涂连岁看烧灯，又见洪都烂满城。紫陌人疑春欲晓，清宵天放月争明。老逢好景知能几，暗数流年只自惊。亦拟尊前成一笑，吾衰无复旧心情。元夕即席呈郭次张：过了元宵到晓锺，一年乐事又成空。杯行不用深辞醉，明日君西我亦东。《元夕用胡经仲所寄韵呈辛及诸僚友》：星斗潜移下九天，满城如画酒如泉。当时行乐陪千骑，今日重来恰十年。灯烛光中春更好，绮罗丛里月争妍。诸君莫惜长鲸量，要向尊前中圣贤。
　　【司马温公传家集】《和子渊元夕》：神岳阙角齐，银蟾无影玉绳低。风传丝管交加发，灯氵晃星河上下迷。清醴横飞金凿落，香尘不染锦鄣泥。谁知此夕齐祠客，近在官城槐柳西。
　　【竹隐畸士诗集】《拟和元夕御制》：万户千门绣作团，未央宫阙耸。灯花无数排金粟，月魄当空倚扇纨。香绕御炉烟，玉瑶仙佩响珊珊。游人共说归来晚，一枕钓天好梦残。《拟和元夕御诗》：闰正月。元夜新添一月春，麦轻花嫩未成尘。笙歌满地醉还醒，楼阁中天奂且轮。新乐妙如仪凤舞，远人动似塞鸿宾。不知湛露恩多少，但见三韩拜舞频。
　　【赵君鼎诗】《醉和颜美中元夕绝句》：年年人月喜团圆。好在诗边又酒边。莫道元真只渔钓，也随世俗夜无眠。
　　【彭汝砺鄱阳集】《治平谅暗元夕》：上元无乐送长宵，泪洒城阳泣帝尧。云障月华寒淡薄，风吹雨点细飘摇。物随无事生凄怆，天与人心长寂寥。不用灯花斗光景，火炉诗笔慰无聊。仙乐谁家奏管箫，异香到处合椒聊。风生雨后声悲惨，月在云间影动摇。幽径小蹊春寂寂，淡灯寒烛夜寥寥。香焚敢效封人意，睿算年年祝帝尧。
　　【邹道卿诗】《元夕过唐潜享》：乾坤为室月为灯，今夕先生眼倍青。笑尽筌蹄聊把手，不知何处是中庭。藏拙堂深不浪开，夜光容我卷书来。梅花傲雪初无语，斗柄催春忽自回。参禅不学庞居士，得句犹如孟浩然。要识从来用心处，阗无车马到门前。
　　【胡铨诗】《乙未元夕，坐上用东坡上元韵》二首：胜游宝录记吾曾，故都宝录宫灯万木宛　五十年来一衲僧。昼短莫吟千岁烛，年丰聊看九华灯。一球未放寒星队，万炬浑惊烈日升。诗酒虽堪驱使在，照愁佳句愧坡能。漫云学佛竟何曾，且伴西邻天觉僧。莫笑酒狂刚止酒，且来灯下看传灯。人言星近如堪摘，谁谓天高不可升。见说燧人初改火，固知将圣信多能。《元夕与监务宋皋饮罢，踏月观灯，用坡老儋州上元韵》：赏心乐事巧相违，清坐持枚学数扉。雁足不来空燕雀，原何在叹。开怀对酒祛愁破，缓步看灯踏月归。万里投荒真细事，频年不得戏莱衣。
　　【葛立方归愚集】《闻行在今岁元夕放灯颇盛》：寂寞元宵十六霜，月中披蓑带干将。兜鍪第见烽火举，觚棱不辨华灯张。新来冰天被声教，铁骑无复驰沙场。缯山再见旧灯影，金枝密焰看流芳。鸣珂篝烛竞游衍，金吾不禁春宵长。传闻慈宁更炜烨，万岁声动东朝觞。琉璃云母万枝宝，桂膏兰火也飘余香。我今暂留三家野，岂有鹄采开莲房。聊向猪栏迎紫女，更设膏粥祈蚕桑。叶师无恙可霄汉，会把如意游西凉。
　　【范石湖诗】《元夕大风雨二绝》：东风无赖妒华年，一夜凄寒到酒边。放尽珠帘遮画炬，莫教檐雨湿青烟。河倾海立夜翻盆，不独妨灯更损春。冻涩笙簧犹可耐，滴皱梅颊势须嗔。《元夕后连阴》：问讯东风几日来，冷烟寒雾锁池台。扫空积雪翻成雨，收尽残灯未见梅。夜饮厌厌非老伴，春阴漠漠是愁媒。谁能腰鼓催花信，快打梁州百面雷。《元夕四首》：粉痕红点万花攒，玉气珠光宝月团。帘箔通明香似雾，东君无处着春寒。谓吴中剪罗琉璃二灯。不夜城中陆地莲，小梅初破月初圆。新年第一佳时节，谁肯如翁闭户眠。药炉汤鼎煮孤灯，禅板蒲团老病僧。儿女强修元夕供，王蛾先辟雪朋髟曾髟。落梅李趁时新，枯木崖边一任春。尚爱乡音醒病耳，隔墙时有卖饧人。谓唱卖乌腻糖者。
　　【项安世诗】《次韵潘都干元夕》：春草萋萋六代陵，元宵风景属残僧。街头年少浑无赖，共点油钱放塔灯《元夕绝句二首》：腊雪初消御路乾，暖风吹面不成寒。月华满地春如酒，不是烧灯也合看。堕剑遗弓泪未干，断蓬漂梗不知寒。月明正在行宫上，犹作瑶墀旧梦看。
　　【陈造诗】《元夕遗怀二首》：陆海莲开夜色鲜，短檠灯下掩陈编。风姨竟日鸣条罢，月姊因谁得意圆。平世计功须壮岁，异时敌已尽亨涂。鬓须久已沾青女，穷达何劳问紫姑。
　　【方秋崖集】《元夕》：茅屋相看冷似水，蒲团孤坐澹于僧。数行老墨闲居赋，一炷寒灯耐久朋。时异不供三太息，吾衰何啻百无能。后山亦有梅花不，无复年时兴可乘。《元夕病中》：家贫近市常喧啾，灯夕无灯冷于水。罢参法喜深炷香，示疾维摩低隐几。梅花相亲不余负，酒盏成疏竟谁使。一生甘作痴冻蝇，百方莫趁追奔虮。颇闻捷奏箭飞书，想见升平花作市。醉吹笙无蛾眉，春入鼓鼙腾马耳。落钗敖荡少年事，弹铗悲歌游侠子。宁种松风眠隐居，自属斤芝田餐角里。掉头尘土谁枉尺，过眼纷华不盈咫。吾生如月浪中翻，人情得蜜刀头舐。内观各具普光明，频悟中生大欢喜。如三鼓两声寒，睡思正浓姑舍是。《元夕》：团蒲曲几雪朋髟曾髟，寒入青灯澹似僧。只有梅花一林月，酒杯诗笔已无能。去年人老已苍华，野蔌山醪办咄嗟。到得今年人又老，也无筋力看梅花。莫道山家不挂灯，身宝月一团冰。清寒照见诸人胆，却问诸人见未曾。老去欢久已无，病来瘦骨不胜扶。山居幸自依青士，身事何曾问紫姑。
　　【蔡定斋集】《元夕出游》：九衢灯火万家春，岭外风光自可人。剩喜丰登好时节，会须打扑困精神。嬉游要属风流帅，衰懒何堪老病身。勉意追陪非得已，由来忧乐本吾民。
　　【何太虚诗】《壬子元夕》：山市人归啼倦鸦，常年歌吹稍喧哗。夜风十里咸灯影，春雪一林寒杏花。冻泞渐深缄蛰户，新滩微壮夺鸥沙。西林樵客同炉炭，开试香方品妍茶。
　　【何澹小山杂著诗】《和宋宪乙丑元夕韵》：三神山上隔凡尘，萧鼓喧阗午夜声。十里绮罗开翠幕，一天星斗不层城。也知故国风光丽，尤喜新元谷价平。衰朽尚容陪二妙，不妨欹侧到天明。
　　【周紫芝太仓梯米集】《次韵黄文若奇灯夕不出之作》：少小从舞雩，鼓瑟尝屡希。结发事坟典，愿言探玄微。锺鸣漏忽尽，残星独晖晖。征鞍老途路，白露沾雨裳衣。齿发倏已暮，富贵终难析。佳辰念京洛，流车看马非。结客少年场，儿女如瓠肥，红灯白昼暖，醉黄金挥。回头二十载，狗盗相因依。时光了如梦，菽粟不救饥。飘零少行乐，老大空欷。今年四海静，张外扉。芙渠焰明缸，金波丽春帏。李樽前歌，游子月下嘻。铮铮银漏中，扑扑春蛾飞。此老最可怜，已杜御寇机。但知草中和，浩荡歌皇威。晶荧一短檠，搔首悟昨非。风流如黄香，不作傅柑归，更携袖中珠，来寻北山薇。诗盟倘可同，愿复无余遗。《元夕前三日书事》：旧岁冬余雪，今年雨复晴。奉常新奏乐，蕃使近朝正。灯火鳌山路，风光凤辇城。须烦天一笑，四海尽无兵。落日沧江上，湖回水自乎？云连子胥庙，山接阖闾城。海岳朝吴会，衣冠奉帝京。端门旧灯火，还向此时明。《元夕睡起》：元夕不复饮，夜寒谁与娱。孚随千骑出，自对一灯孤。有梦须黄女尔，无情问紫姑。鳌山在天上，回望隔中区。
　　【慕客彦逢诗】《次韵伯父元夕有感》：往岁元宵寓帝京，天光黯淡雪奔腾。扬公子罗千骑，随计书生对一灯。旧事悠悠频入梦，新愁郁郁更填膺。低头懒看南轩月，拨尽炉灰对好朋。
　　【程公许沧洲尘缶编】《元夕题灯龛》四绝：绿绮新调正始音，红小小放上元灯。游人莫诮遨头懒，只愿年丰岁事登。围棘侵天催挑战，土膏得雨要深耕。儒风鼎盛田多稼，早愿三边洗甲兵。期会从教迫星火，弦歌我自乐春风。欲知政理和平处，都在邦人笑语中。水晶帘映宝灯明，海上移来不夜城。何似图书群玉府，青藜静对月三更。
　　【虞俦诗】《和王诚之元夕即席之作》：葭飞灰趁早朝，便看梅柳占春娇。金花彩胜方连昼，壁月华灯又彻宵。罗绮丛中森画戟，旌旗影里间星轺。满城游妓归时节，犹认云间紫玉箫。
　　【宋韩元吉诗】《元夕再用韵》：瑶山直上玉梯横不用银花散火城。着柳共看飞絮动，打窗浑作乱蚊声。路寻鸾鹤天疑近，石壅鲸鲵观易京。便拟乘风跨沧海，更须新月趁潮生。
　　【李庄简公集】：今岁遇元夕于五松，连日大雪，巷陌萧然。孕先兄有诗，诧灯火之盛，因成四韵：里巷萧条户半扃，更无冷月挂山城。荧荧小市唯渔火，耿耿幽窗但雪声。海国此时瞻气象，端门何日睹升平。会须一扫阴霾尽，尽放冰轮彻夜明。《元夕阴雨，孤城愁坐。适魏十二介然书来，言琼台将然万炬，因以寄之》：海滨遇元夕，况值愁阴天。重云障佳月，微雨杂瘴烟。孤城欲黄昏，里巷已萧然。荒祠鼓坎坎，老巫舞蹁跹。挥杖眩村氓，捩齿传神言。异域俗尚鬼，殊形耳垂肩。邦人素敬畏，香灯竞骈阗。使君招我饮，老病不得前。有如伏枥马，石聿兀难加鞭。遥知琼台上，万炬照绮筵。幽人正愁绝，跏趺坐深禅。雾霭埋群山，不碍孤月圆。茅庵一灯留，照我独不眠。夜阑香篆消，息息火自传。何当访羽客，同上罗浮巅。罗浮山不甚穹，而夜见日。东坡有诗云：罗浮见日鸡一鸣。又《小说》：中秋大雷雨，坐有道人，引客上罗浮顶。月色皎然，云雷皆在山脚下。
　　【毛东堂先生集】《代馆职应诏和元夕》：太平乐事及黎元，桂月兰灯照有年。景焰煌煌浮魏阙，清光穆穆抱尧天。皇明烛远辉星斗，睿唱宣和胜管弦。十二明珠供照乘，夜光飞出九重渊。翠辇遥窥日角丰，阳光浮喜散云同。十四日微雪。海山不动双龙矫，天信频颁一鹤通。胡越照临清景内，唐虞消息笑声中。六街鼓舞谁能强，三尺儿童识帝功。
　　【宋诚夫诗】《朗州元夕》：雨罢晴泥浅，灯繁火树县。楼台开广陌，歌舞话丰年。穿市妖姬去，拦街稚子颠。留连三夜醉，不似五溪边。
　　【余谦一文家集】《次韵胡竹庄元夕已卯》：佳人月下翠成行，米圆铺高张舞忙。想见风情杜书记，暗中挥泪忆钱塘。一老东家唤不应，谓择斋胡之邻。当年腊仕正承平。何人诵得科灯判，莫向膏脂上取明。临漳元夕，例科灯科笋于寺。择斋摄守判云：科笋如刳佛面皮，科灯如点佛膏脂。重科叠科何时了，奉劝诸官发大悲。及在三山帅府亦严灯禁。
　　【维扬志】《守赵帅异元夕》：古来灯火盛维扬，今岁元宵乐未央。只欠明皇拥仙仗，彩云高处舞霓裳。
　　【蒙隐诗】《次韵陈季陵元夕》：山城灯火欲黄昏，湿雨疏梅暗小园。回首武林行乐地，太平风物似开元。归休无赖曲眠肱，扫尽繁华只一灯。冷淡生涯吾旧物，前身疑是小乘僧。顾我每为惊座客，如君真是谪仙人。相逢不作寻常语，一笑同酬惨澹春。
　　【张横浦先生集】《元夕》：前年元夕宴谯门，万朵红灯闹早春，谁谓今宵顿寥落，长天独拥一冰轮。
　　【陈藻诗】《卢北山元夕》：社屋相忘鼓笛鸣，空村步月兴堪乘。何须更要鳌山立，野烧天边胜着灯。
　　【江湖集】陈起宗《元夕雨中偶成四绝奉寄东斋》：片云才起月无辉，一缕沉烟对雨时。病后情怀慵把酒，看他儿辈探官嬉。歌吹萧条灯火稀，况逢连夕雨垂垂。黄堂景色非街市，应对山棚赋好诗。车驾行将享孟春，月收梅影可愁人。雨师不管闲歌舞，预向天街洒暗尘。浪儿归去抱愁眠，孤负霜蛾与孟蝉。润泽翻为田父喜，红灯带雨卜丰年。
　　【芳庭采芝集】《元夕》：满眼春光万物华，小桥杨柳近人家。谁将上下楼台月，化作金莲一夜花。
　　【玉溪吟草】《东鲁逢吉诗元夕，泊湖州市》：北关门外烧灯夜，银界光中宿水涯。独倚斜窗开寓目，小舟冲雪载梅花。
　　【葛天民诗】《元夕》：天街夜鼓彻云宵，一望星河影动摇。佳节无如元夕盛，老怀不似少年豪。红尘巷陌青丝革空，明月楼台紫玉箫。谁料南坡招野叟，诗肩相对两峰高。元宵有月便无愁，已是新年第一筹。说与素娥从此去，只须依样做中秋。
　　【江湖集】：周端臣诗《元夕》：小院春寒月到迟，闭门闲课上元诗。南来父老消磨尽，耳畔无人说旧时。
　　【叶景文顺适堂吟藁】《元夕》：一簇莲灯亦可观，隔墙萧鼓二更残。平生未识繁华事，旋借宣和国史看。
　　【王子信潜泉蛙吹】：老来元夕懒游观，闲琢春词剪烛看。到得句成还自笑。瘦肩空耸孟郊寒。风雨当元夕，萧条夜不胜。煎茶吹宿火，闲卷傍孤灯。贫似无家客，清如有发僧。吟也谁与和，瘦影一枯藤。
　　【名贤诗】：斗转三更禁漏移，沙河灯火已全稀。玉楼犹理春萧鼓，只有诗人带月归。
　　【金王寂拙轩集】《元夕有感》：一生能见几元夕，况是东西南北人。残梦关河鳌禁月，旧游灯火马行春。岁华投老送多感，节物对愁争一新。自笑区区成底事，天涯流落泪沾巾。
　　【宋熊冕山瞿诗集】《再和元夕一首》：落梅香影放华灯，快我来寻采若盟。花醉羽觞金谷酒，莲开蜡炬锦宫城。家家珠翠成群戏，处处笙箫簇队行。惟有天津桥上月，无人能复记新声。
　　【周美成清真集】《元夕》：翠华临阙巷无人，曼衍鱼龙触眼新。羽蝶低昂万人醉，木山彩错九城春。闲坊厌听米长煌鼓，晓漏犹飞车历辘尘。谁解招邀狂处士，掺挝惊倒坐中宾。
　　【李希声诗】《元夕》：银花火树已春容，贝阙珠宫十二重。席有嘉宾樽有酒，车如流水马如龙。旌旗影暖烘宵烛，笳鼓声喧侵晓锺。行乐岂关吾辈事，梦回推枕起犹慵。
　　【曾由基兰墅续藁】《元夕同友街游》：月韵梅梢漏未央，缓寻梦境小相羊。万家灯火天无夜，十里绮罗风自香。胜友何如罗粉黛，清谈端可厌笙簧。吴侬休作筑城舞，胡越年来共一疆。《元夕酒倦》：解酲真浪语，欲困且长谣。古篆生春霭，新汤响夜潮。喜寻搜句伴，怕有看灯招。背却笙歌闹，鸣琴慰寂寥。《中书程先生委校勘春秋分纪大参李雁湖文集因元夕戏成一绝》：雪柳梢头闹玉梅，万家灯火月楼台。校雠幸不开天上，省得扶藜太乙来。
　　【朱翌诗】《峤南元夕，时桃李尽花，今岁游人甚盛，示王守》：太平文物自多奇，刺史风流照海涯。五福神游先乐国，百灯王现应明时。笙箫合处春回暖，桃李阴中月落迟。醉倒花前天厚我，何须更间紫姑为。
　　【李曾伯可斋集】《辛亥元夕，坐间和刘景文韵》：客星似向汉槎来，便盍观光近斗台。王俭池边新节物，刘郎观里旧根载。饶人老月添春好，特地痴云际晚开。明岁传柑天上宴，马头犹记渚宫回。又和：多谢孀娥得得来，肯陪绿鬓映黄台。剪成绛蜡灯间艳，移向青油幕底栽。万目竞拚通夕看，两眉赢得片时开。只怜人亦牵丝戏，任向当场弄几回《和邓选坡见寄元夕韵》：一笑芳宵万虑平，诗翁犹自假诗鸣。名邦想见灯成市，病骨相忘月暗城。人事谁能记今昨，天公都莫管阴晴。窗前细读梅花句，但觉身轻眼倍明。
　　【洪平斋集】《酬黎元夕》：淡黄月色护帘栊，随分芙蓉数点红。茶鼎擅场文武火，酒杯争道圣贤中。小游退舍三边静，甲子占晴二麦丰。乐事赏心无过此，不关花信几番风。
　　【李宝诗】《钱史君见赠元夕新什次韵答之》：元夕风光付湿薪，更堪门外雨如尘。千枝璧炬知何处。一寸清愁苦傍人。落纸惊蛇空妙墨，中庭独鹤漫闻身。青藜不照蓬莱阁，云断苍梧怆百神。《真州元夕和韵》：璧月舒金波，流光入窗蓬。江水碧杳杳，淮山直丛丛。牢落亦清甘，繁华儿辈事。一褐拥春寒，倦拨青编睡。绛纱眩纨绮，萧鼓沸隔船。龛灯烛耿耿，静对花双悬。更深共语笑，为客何时了。纷兮总浊恶，文字有潜照。通宵风撼天，清晓雪压蓬。苍茫烟海涯寂寞葭苇丛。龙骧水犀手，有亦安所事。洪波绛鼍翻，阴冗翠螭睡。孰能乘此险，惟应汉戈船。炯炯眸电闪，摇摇心旗悬。排烟把盏笑，铁瓮高了了。阴云欣解剥，丽日廓清照。
　　【范太史集】《和吕子进元夕》：何处元宵好，天街第一坊。九重金阙外，万寿彩山傍。扈跸凝祥岛，十四日。迎銮资善堂。十五日。帝城灯火满，归坐若禅房。
　　【王初寮先生集】《进和圣制元夕诗》：臣伏蒙宣示御制观灯诗，仍许和进，臣窃闻都城父老皆曰：元夕之盛，未有如金岁者。盖道化昭格，四海屡丰。比自立春，嘉泽雾浃，和风应律，河流通驶，况复阙庭神丽，端楼鼎新，五门张灯，实始于此。臣敢采民谣，仰赓圣韵，尘渎睿览。臣无任震越之至。斗城云接始青天，汴水浮春放洛川。缯千峰延璧月，珠帘十里晃灯莲。五门端阙初元夕，万历宣和第二年。圣世亲逢叨四近，颁觞连日缀群贤。
　　【万俟子绍郢庄吟藁】《元夕》：小小茅居傍野桥，青灯一点度元霄。新诗多在景中得，宿酒都从睡里消。绕舍菜滋春后雨，过门船趁晚来潮。休嫌不住繁华境，最喜亲朋近可邀。
　　【许纶涉斋集】《元夕之明日，久阴乍晴，月色皎然》：连阴乍霁自新元，细雨梅花是可怜。天意肯教人怅望，灯宵终放月团圆。儿童鼓舞几通夕，我辈欢呼竟不眠。老少相悬均此乐，去秋无此大丰年。
　　【张子野诗】《吴兴元夕》：朱屋雕屏展，红筵绣箔遮。傍云灯作斗，近树彩成花。风月胜千夜，笙歌如一家。予尝梦作《吴兴上元诗》，独记此句。因思谢灵运梦作“园柳变鸣禽”，而成“池塘梦春草”之篇。当时灵运自谓神助，予今所得亦不由采抉，诚出于自然。惜其不录，因补成六韵焉。人业妨过马，天色误啼鸦。铜漏春声换，银潢晓影斜。楼前山未卸，火气烘朝霞。
　　【郑刚中北山集】《元夕，二首》：傍城山曲处，草径一居幽。元夕孤灯里，残香静夜头。久晴无苦冷，独坐只清愁。也拟寻诗句，吟哦醉却休。正月烧灯夜，对川转觉幽。十分凭月色，数点照城头。习俗那知陋，安陵谅不愁。家家松火畔，舂米未曾休。人家大率，每夜无灯。
　　【薛季宣诗】《元夕》：元夕不作会，莲灯相照明。影光严铁马，欢噪合金城。发策闷如醉，中诞空自行。月娥云镜暗，樽酒为谁倾。时唐邓边报方急。《元夕亿世母三八母生日》：苍天毒我生，顾后自孩婴。元夜维蛇梦，三山寿倾。星球明赫，鳌岛峻峥嵘。乐事都如梦，伤心母道情。
　　【文天祥诗】《元夕》：飘零竟如此，元夕几堪怜。南国张灯火，燕山沸管弦。相思云万里，剩看月三年。笑与东风道，浮生信偶然。灯火喧三市，衣冠宴九宸。金吾不禁夜，公子早行春。梦断青山远，愁侵白发新。燕山今夕月，清影伴孤臣。
　　【随隐漫录】《元夕》：看灯螃蟹月前供，迓鼓金销画领中。帘卷重楼灯乍试，柳稍风暖雪初融。苍头喝道烛光微，梅压鸟云柳压眉。打块成团娇又颤，闹蛾簇簇翠冠儿。风飘蹀躞步摇轻，相唤相呼去看灯。笑整玉梅藏素手，香肩三角卸吴绫。麝圆锥拍澄沙团，糖霜乳橘盘。蕉叶柿花宜利少，叫声浑杂市声欢。买市今宵看帅臣，九衢车马隘香尘。欢呼百姓同沾惠，无限搀行卖卜人。女童清乐玉琮，一道群丝缓合笙。更看苏家坊傀儡，软风娇送杵歌声。天街萧鼓厌繁华，静访湖山释子家。珍玩图书尤绚眼，选僧堂里万莲华。寒星万点御香飘，和气潜回积雪消。盈耳嵩呼声不绝，熙熙春意入萧韶。
　　【韩涧泉集】《次韵元夕》：烟月收微霭，春归柳色深。落梅还满眼，啼鸟独惊心。醉熟醒何益，愁多梦亦侵。银花元夜句，犹记昔人吟。辇路元宵盛，楼台烟火深。异乡今日意，乐事去年心。溪阔斜阳下，林空细雨侵。扶舆且萧散，寻胜一闲吟。《元夕夜座观黄庭经》：虚帘涌月垂小窗，屋外有山流涧江。夜气少定百念降，膝席引手挑油缸。静取黄庭诵琅琅，炉烟喷结柏子香。上元仙官朝紫皇，九关洞开凤鸾翔。清辉影导胎禽双，前昂后低幡节幢。尘间如帑正纷庞，眇然骈罗万家邦。形躯已经几星霜，回思淡薄天人粮。却灭百邪致欣昌，收声藏神味差长。
　　【王之道相山集】《和余时中元夕二首》：今夕知何夕，熙熙万室春。歌楼醒醉客，灯市往来人。劝酒行杯促，联诗得句新。铜壶休见迫，欢笑正相亲。罗绮行歌夜，杯盘坐笑春。舞衫催急管，步障拥佳人。灯火珠星粲，楼台璧月新。传柑良可乐，黼座玉音亲。
　　【李彭日涉园集】《元夕高卧》：伊昔宅关辅，门闾萃冠盖。停杯邀明月，意气殊蔼蔼。春风弥江城，搜弥颜鬓改。粪除二亩地，羊裘力薪采。矫首望舒圆，何由赏心在。烟村杂箫鼓，丛祠响竽籁。谁能伴儿嬉，颇复偿睡债。初惊釜鸣雷，遽作涛捣海。非关骨相屯，长闲荷真宰。吾生计已决，无劳问蓍蔡。
　　【华镇云溪居士集】《元夕》：节物随时好，元宵兴味多。常年苦风雨，今夕偶晴和。天宇消氛翳，星华侵月波。六街纷合还，两观迥嵯峨。平昔财多裕，欢心虑靡他。深沉闭阆苑，窈窕引巫娥。百斛澄瑶碧，千枝列芰荷。珠咽激清脆，霓袖竞婆娑。颉顽将雏态，绵蛮命友歌。涓涓催急箭，殷殷尚鸣鼍。缥缈飞华巾宪，丁东振宝珂。东西历登览，南北递经过。不惜云罄，只看牛影俄。恨无夸父足，拟掷鲁阳戈。出入心忘计，晨缗用有那。佳时徒共乐，欢事不同科。牵率调弦管，安排具绮罗。有虞虚腹馁，那作醉颜酡。不见三千履，难逢十二梭。寂寥尘陌上，谁问夜如何。
　　【姜特立诗】《闽中元夕》：晴色动春晖，春宵三五时。无风开菡萏，有月莹琉璃。老境逢佳节，他乡赋小诗。囝妻浑勿药，灶妇亦开眉。《一年佳节，惟立春元夕。并在一日，亦盛事也。灯火笙簧，处处有之。斗城且尔，况京都乎？追想旧游，成一诗，聊摅郁郁》：揭地东风作晓晴，峭寒别是一般清。五更彩燕归铃阁，一夜金莲撒斗城。岁稔歌谣欣越俗，酒阑魂梦绕神京。几多携手天街月，行听帘帏笑语声。公堂宴处万灯明，鼍鼓冬冬脆管清。莫厌青裙分作队，那无艳粉笑倾城。甘心挝鼓投荒裔，敢望传柑近上京。咫尺宾朋若胡越，语音嘈杂隐雷声。试听楼头报几更，暗尘渐歇夜方清。但知贪赏千家月，不问滞留三里城。延得簪缨还洞府，移将星斗下瑶京。道心与俗元无碍，感耳何嫌下俚声。《客中元夕》：病起春工渐有涯，烧灯时节未还家。老无筋力追年少，闲有诗篇纪物华。风暖欲吹残雪尽，月明不着片云遮。山中儿女应思我，孤负江梅几树花。
　　【雷阳志】《宿傍惨浦遇元夕有感》：殷勤傍惨浦头月，亦解婵娟作上元。回笑耳余论刎颈，终归息郑有违言。
　　【洪平斋集】《元夕》：轻阴不隔团圆月，遗俗犹传缓缓歌。踏雪看灯知不恶，宜春酿酒恨无多。
　　【何应龙诗】《元夕戏题》：从教香月转亭西，贪看灯球忘却归。挨得王梅零落尽，蛾儿犹傍鬓边飞。《元夕书怀》：去岁有灯仍有月，今年无月亦无灯。谁知此夕吟怀里，看尽寒梅一涧冰。
　　【中州集】：朱弁诗《元夕有感》：朔雪余千里，东风偏九州。关河中土异，灯火上元愁。绿蚁尝新酿，青貂恋故裘。紫姑无用卜，世事正悠悠。《元夕厅设醮》：春容先督府，月色满江城。灯赏无仙梦，斋居绝市声。两年忧旱虐，八郡望秋成。凭藉刚风力，青章达九清。《元夕》：立马行歌隘市门，卖薪携子出前村。声翻宝界金鳌动，光夺琼楼玉兔昏。守舍呻吟宜老病，通宵奔走付儿孙。潘郎岂是无情思，点检霜髭愧绿尊。
　　【元遗山集】《长寿山居元夕》：微茫灯火共荒村，黄叶漫山雪拥门。三十九年何限事，只留孤影伴黄昏。《京都元夕》：衤玄服华妆着处逢，六街灯火闹儿童。长衫我亦何为者，也在游人笑语中。《元夕》：花影灯光一万重，青妆骏马踏东风。漳阳旧事无人记，二十三年似梦中。
　　【陆子方集】《丁丑元夕》：入夜不闻箫鼓声，千门月色为谁明。无端逻骑街前过，错认戎家枥马鸣。余居与起潜侄相邻。
　　【王恽秋涧集】《元夕》：斗转春城送腊寒，暖回阡陌紫生烟。春风两市华灯闹，夜色千门璧月圆。书卷光阴清议里，梅花消息暮吟边。厌厌醉里南楼角，无复情　似少年。《戊寅岁燕都元夕》：万家箫鼓忆升平，九陌银华璧月澄。此夕蓟门南北望，风帘随分两三灯。
　　【李庭寓庵集】《山中元夕》：万壑无风夜气澄，柴门箫鼓忽喧腾。殷勤为问天边月，何处人家更有灯。
　　【国朝宋玄僖庸庵后藁】《己酉冬还自龙河补王汉章宅元夕宴集铁字韵诗》：新年会饮元夕节，秩秩宾筵日中设。满座乌巾异昔时，在眼华灯待明月。江梅尚觉花恼人，野老谁言心似铁。当时酣咏不成章，岁晚孤吟客归越。
　　【张西岩集】《元夕》：过却瓜期尚未行，旁人休笑我无能。不劳鞭租粮了，放与人家五夜灯。《戊子元夕》：雪后无尘到六街，万家灯火近蓬莱。照将大地山河出，移下满天星斗来。良夜春风动帘幕，太平和气溢楼台。举杯邀住金沟月，白甚孤怀不自开。《和张老山同知杭州元夕》：和气潜消雪后寒，钱塘灯火甲人间。红莲影里玻璃水，缟月光中锦绣山。万景更于何处好，千金难买此时闲。春风十二年前梦，犹记重门夜不关。
　　【仇远金渊集】《元夕放夜》：绣衣玉节驻江城，放得元宵两夜晴。陆地金莲方滟滟，一天明月故盈盈。逻兵酣卧忘钟韵，游子欢呼趁鼓声。儿女看灯归较晚，老夫自剔读书檠。《元夜叹》：虎林城中正月半，十万人家灯灿烂。溧阳风景方放灯，通宵不禁人游玩。大雪深寒万木僵，家家冷坐无薪炭。典钱买竹又买灯，糖油结冻点灯暗。豪民张灯唤歌舞，鼓笛喧轰夜忘旦。忽闻买丝造海船，府檄专令豪户办。仓皇且救火然眉，纵有华灯何暇看。老夫掩关拥炉坐，一盏青灯置书案。良辰乐事怅难并，顷刻欢声作愁叹。苏公买灯状，陈子题灯诗，痴儿女知不知。灯明月暗反覆手且愿麦熟休王师。《元夕恩霈即事》：骑中宵至，园扉彻晓空。天恩何旷荡，春意亦冲融。灯火千家市，弦歌一亩宫。明知和气聚，瑞雪舞东风。
　　【丁复桧亭藁】《元夕无灯》：老与时违犹旅人，年来夜梦喜金银。何须莲炬灯球夕，况有棠城廷米春。无数杯觞相尔汝，几多贤圣尽埃尘。闭门不属金吾禁，就榻从教玉倒频。
　　【清江贝廷臣集】《元夕》：夜醉城南酒百缸，春来端使客愁降。障开云母东西一，灯射琉璃日月双。铁笛仙人传丽藻，金钗小妾度新腔。归来误作三山梦，月色如水白满江。《元夕次韵铁崖杨先生》：元戎出号初鸣铎，狂客忘归更赋诗。貔虎千屯防要地，鱼龙百戏梦清时。月临粉堞南楼静，天接沧江北斗垂。可得夜游重秉烛，佳人双唱玉交枝。
  </div>
  <div class="pagination">
   <a href="永乐大典残卷_page316.html">
    上一页
   </a>
   <span>
    ...
   </span>
   <a href="永乐大典残卷_page312.html">
    312
   </a>
   <a href="永乐大典残卷_page313.html">
    313
   </a>
   <a href="永乐大典残卷_page314.html">
    314
   </a>
   <a href="永乐大典残卷_page315.html">
    315
   </a>
   <a href="永乐大典残卷_page316.html">
    316
   </a>
   <span class="current-page">
    317
   </span>
   <a href="永乐大典残卷_page318.html">
    318
   </a>
   <a href="永乐大典残卷_page319.html">
    319
   </a>
   <a href="永乐大典残卷_page320.html">
    320
   </a>
   <a href="永乐大典残卷_page321.html">
    321
   </a>
   <a href="永乐大典残卷_page322.html">
    322
   </a>
   <span>
    ...
   </span>
   <a href="永乐大典残卷_page318.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
