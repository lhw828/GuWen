<!DOCTYPE html>
<html>
<head>
    <meta charset="UTF-8">
    <title>太平广记 - 第 195 页/共 323 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平广记 - 第 195 页/共 323 页</h1>
    <div class="content">鲍回者，尝入深山捕猎，见一少年，裸卧大树下，毛发委地。回欲射之，少年曰："我山神也，避君不及。勿杀我，富贵可致。"回以刃刺其口，血皆逆流，遂杀之。无何回卒。（出《稽神录》）


刘皞
汉宗正卿刘皞，忽梦一人，手执文簿，殆似冥吏，意其知人命禄，乃诘之，仍希阅己将来穷达。吏曰："作齐王判官，后为司徒宗正卿。"皞自以朝籍已高，不乐却为王府官职。梦觉，历历记之，亦言于亲友。后衔命使吴越，路由郓州，忽于公馆染疾。恍惚意其曾梦为齐王判官，恐是太山（太山原作大四，据明抄本改。）神天齐王也。乃令亲侍就庙，陈所梦，炷香掷茭以质之。一掷果应，宗卿以家事未了，更将明恳神祈，俟过海回，得以从命。频掷不允，俄卒于邮亭。（原缺出处。明抄本作出《玉堂闲话》）


崔练师
晋州女道士崔练师，忘其名，莫知所造何道。置辎车一乘，佣而自给。或立小小阴功，人亦不觉。一旦，（旦原作二，据明钞本改。）车于路辗杀一小儿，其父母诉官，追摄驾车之夫，械之。欲以其牛车偿死儿之家，其人曰："此物是崔练师处租来。"官司召练师，并絷之。太守栾元福，夜梦冥司崔判官谓曰："崔练师我之侄女，何罪而絷之？"梦觉，召练师，以梦中之言告之。练师对曰："某虽姓崔，莫知是何长行。"俄尔死儿复活。周高祖闻而异之，召崔练师入京，仍择道士，往晋州紫极宫修斋焉。（出《玉堂闲话》）




卷第三百十五　神二十五（淫祠附）
梨山庙　吴延瑫
淫祠　余光祠　鮔父庙　鲍君　张助　著饵石人　洛西古墓　豫章树　狄仁杰檄飞布山庙（有目无文）　画琵琶　壁山神


梨山庙
建州梨山庙。土人云。故相李回之庙。回贬为建州刺史，后卒于临川。卒之夕，建安人咸梦四乘白马，入梨山。及凶问至。因立祠焉。世传灵应。王延政在建安，与福州构隙，使其将吴某，帅兵向晋安。吴新铸一剑。甚利。将行，携剑祷于梨山庙，且曰："某愿以此（此字原空缺，据明钞本补。）剑，手杀千人。其夕，梦人谓己曰："人不当发恶愿，吾祐汝，使汝不死于人之手。"既战败绩，左右皆溃散。追兵将及，某自度不免，即以此剑自刎而死。（出《稽神录》）


吴延瑫
广陵豆仓官吴延瑫者，其弟既冠，将为求妇。邻有媒妪，素受吴氏之命。一日，有人诣门曰："张司空家使召。"随之而去。在政胜寺之东南，宅甚雄壮。妪云："初不闻有张公在是。"其人云："公没于临安之战。故少人知者。"久知（明抄本知作之，按此句有脱讹。）其家陈设炳焕，如王公家。见一老姥，云是县君，之坐。顷之，其女亦出，姥谓妪曰："闻君谓吴家求婚，吾欲以此女事之。"妪曰："吴氏小吏贫家，岂当与贵人为婚邪？"女因自言（言字原空缺，据明抄本、许本、黄本补。）曰："儿以母老。无兄弟。家业既大，事托善人。闻吴氏子孝谨可事，岂求高门邪！"妪曰："诺，将问之。"归以告延瑫，异之。未敢言。数日，忽有车舆数乘，诣邻妪之室，乃张氏女与二老俾俱至。使召延瑫之妻即席，具酒食甚丰，皆张氏所备也。其女自议婚事，瑫妻内思之，此女虽极端丽，然可年三十余。其小郎年节少，未必欢也。其女即言曰："夫妻皆系前定，义知有合，岂老少邪？"瑫妻耸然，不敢复言。女即出红白罗二疋曰："以此为礼，其他赠遗甚多。"至暮，邀邻妪俱归其家，留数宿，谓妪曰："吾家至富，人不知耳，他日皆吴郎所有也。"室中三大厨，其高至屋，因开示之。一厨实以金，二厨实以银。又指地曰："此中皆钱也。"即命掘之，深尺余，即见钱充积。又至外厅，庭中系朱鬣白马，傍有一豕。曰："此皆礼物也。"厅之西复有广厦，百工制作毕备。曰："此亦造礼物也。"至夜就寝，闻豕如有惊，呼诸婢曰："此豕不宜在外，是必为蛇所啮也。"妪曰："蛇岂食猪者邪？"女曰："此中常有之。"即相与秉烛视之，果见大赤蛇，自地出，萦绕其豕，复入地去，救之得免。明日，方与妪别，忽召二青衣，夹侍左右，谓妪曰："吾有故近出，少选当还。"即与青衣凌虚而去，妪大惊。其母曰："吾女暂之天上会计，但坐，无苦也。"食顷，乃见自外而入，微有酒气，曰："诸仙留饮，吾以媒妪在此，固辞得还。"妇归，（妇归原作妪妇，据明抄本改。）益骇异而不敢言。又月余，复召妪去。县君疾亟，及往，其母已卒。因妪至葬，葬于杨子县北徐氏村中，尽室往会。徐氏有女，可十余岁。张女抚之曰："此女有相，当为淮北一武将（将字原空缺，据明抄本、黄本补。）之妻，善视之。"既葬，复后赠妪，举家南去，莫知所之，婚事（事字原空缺，据明抄本补。）亦竟不成。妪归，访其故居，但里舍数间。问其里中，云："住此已久，相传云张司空之居，竟不得其是。"后十年。广陵乱，吴氏之弟归于建业，亦竟无恙。（出《稽神录》）


淫祠
余光祠
汉灵帝初平三年，起裸游馆。盛夏避暑，长夜饮宴醉，迷于天晓。内官以巨烛投于殿下，帝乃觉悟。及董卓破京师，（明抄本破京师作毁长安。）焚其馆宇。至魏咸熙中，其投烛之所，冥夜有光如星。时人以为神光，于此立室，名曰"余光祠，"以祈福。至明帝末，稍除焉。（出《拾遗记》）


鮔父庙
会稽石亭埭，有大枫树，其中朽空。每雨，水辄满。有估客携生鮔至此，辄放一头于朽树中。村民见之，以鱼鮔非树中之物，咸神之。乃依树起室，宰牲祭祀，未尝虚日，目为鮔父庙。有祷请及秽慢，则祸福立至。后估客复至，大笑，乃求鮔臛食之，其神遂绝。（出刘敬叔《异苑》）


鲍君
昔汝南有人，于田中设绳，以捕獐而得者。其主未觉，有行人见之，因窃取獐去，犹念取之不俟其主，有鲍鱼，乃以一头置罝中而去。本主来，于罝中得鲍鱼，怪之以为神，不敢持归。于是村里因共而置屋立庙，号为鲍君。后转多奉之者，丹楹藻棁，钟鼓不绝。病或有偶愈者，则谓有神。行道经过，莫不至祠焉。积七八年，鲍鱼主后行过庙下，问其故。人具为说。乃曰："此是我鲍鱼耳，何神之有？"于是乃息。（出《抱朴子》）


张助
南顿人张助者，耕于田中。种禾，见一李核，乃掘取之，以湿土封其根，置空桑中，遂忘取之。助后作远职，不在。其后里中人见桑中忽生李，谓之神。有病目痛者，荫息此桑下，因祝之，言"李君能令我目愈者，谢一豚。"其目偶愈，便杀豚祭之。传者过差，便言此树能令盲者得视。远近翕然，互来请福。其下常车马填溢，酒肉滂沱。如此数年，张助罢职来还，见之，乃曰："此是我昔所置李核耳，何有神乎？"乃斫去。（出《风俗通》。明抄本做出《抱朴子》。）


著饵石人
又汝阳有彭氏墓，近大道，墓口有一石人。田家老母到市，买数片饵以归。天热，过荫彭氏墓口树下，以所买饵，暂著石人头上。及去，忘取之。后来者见石人头上有饵，求而问之，或人调曰："此石人有神，能治病，病愈者以饵来谢之。"如此转以相语，云："头痛者，摩石人头。腹痛者，摩石人腹，亦还以自摩，无不愈者。"遂千里来就石人治病。初具鸡豚，后用牛羊，为立帷帐，管弦不绝。如此数年，前忘饵母闻之，乃为人说，无复往者。（出《抱朴子》）


洛西古墓
洛西有古墓，穿坏多时，水满墓中，多石灰汁。主治疮。夏日行人，有病疮烦热，见此墓中水清好，因自洗浴，疮偶便愈。于是诸病者闻之，悉往自洗。转有饮者以治腹内者。近墓居人，便于墓所立庙舍，而卖此水。而往买者，又当祭庙中。酒肉不绝，而来者转多。此水行尽，于是卖者常夜窃运他水以益之。其远道人不能往者，皆因行使，或持器遗信买。于是卖（于是卖三字原缺。据明抄本补。）水者大富。或言其水无神，官家禁止，遂填塞之，乃绝。（出《抱朴子》）


豫章树唐洪州有豫章树，从秦至今，千年以上，远近崇敬。或索女妇，或索猪羊。有胡超师，隐于白鹤山中，时游洪府。见猪羊妇女遮列，诉称此神枉见杀害，超乃积薪将焚之，犹惊惧。其树上有鹳雀窠数十，欲烧前三日，鹳翔空中，徘徊不下。及四边居宅栉比，皆是竹木，恐火延烧。于时大风起，吹焰直上，旁无损害，遂奏其地置观焉。（出《抱朴子》）


狄仁杰檄
唐垂拱四年，安抚大使狄仁杰，檄告西楚霸王项君将校等，其略曰："鸿名不可以谬假，神器不可以力争。应天者膺乐推之名，背时者非见几之主。自祖龙御宇，横噬诸侯。任赵高以当轴，弃蒙恬而齿剑。沙丘作祸于前，望夷复灭于后。七庙隳圮，万姓屠原。鸟思静于飞尘，鱼岂安于沸水。赫矣皇汉，受命玄穹。膺赤帝之贞符，当四灵之钦运。俯张地纽，彰凤纪之祥；仰缉天纲，郁龙兴之兆。而君潜游泽国，啸聚水乡。矜扛鼎之雄，逞拔山之力。莫测大符之所会，不知历数之有归。遂奋关中之翼，竟垂垓下之翅。盖实由于人事，焉有属于天亡。虽驱百万之兵，终弃八千之子。以为殷监，岂不惜哉。因当匿魄东峰，收魂北极。岂合虚承庙食，广费牲牢？仁杰受命方隅，循革攸寄。今遣焚燎祠宇，削平台室，使蕙帷销尽，羽帐随烟。君宜速迁，勿为人患。檄到如律令。"（出《吴兴掌故集》）


壁山神
合州有壁山神，乡人祭，必以太牢，不尔致祸，州里惧之。每岁烹宰，不知纪极。蜀僧善晓，早为州县官，苦于调选，乃剃削为沙门，坚持戒律，云水参礼。行经此庙，乃曰："天地郊社，荐享有仪，斯鬼何得潜于天地。牛者稼穑之资，尔淫其祀，无乃过乎？"乃命斧击碎土偶数躯，残一偶，而僧亦力困。稍苏其气，方次击之。庙祝祈僧曰："此一神从来蔬食，由是存之。"军州惊谔，申闻本道，而僧端然无恙。斯以正理责之，神亦不敢加祸也。（出《北梦琐言》）





卷第三百十六　鬼一
韩重　公孙达　鲜于冀　卢充谈生　陈蕃　刘照　张汉植范丹　费季　周式　陈阿登


韩重
吴王夫差，小女曰玉，年十八。童子韩重，年十九。玉悦之，私交信问，许为之妻。重学于齐鲁之间，属其父母使求婚。王怒不与。玉结气死，葬阊门外。三年重归，（归原作诘，据明抄本改。）问其父母，父母曰："王大怒，玉结气死，已葬矣。"重哭泣哀恸，具牲币往吊。玉从墓侧表形见，谓重曰："昔尔行之后，令二亲从王相求，谓必克从大愿。不图别后，遭命奈何。"玉左顾宛颈而歌曰，南山有乌，北山张罗。志欲从君，谗言孔多。悲结生疾，没命黄垆。命之不造，冤如之何？羽族之长，名为凤凰。一日失雄，三年感伤。虽有众鸟，不为匹双。故见鄙姿，逢君辉光。身远心近，何尝暂忘。"歌毕。歔欷泣流，不能自胜。要重还冢，重曰："死生异道，惧有尤俧，不敢承命。"玉曰："死生异路，吾亦知之。然一别永无后期，子将畏我为鬼而祸子乎？欲诚所奉。宁不相信？"重感其言。送之还冢。玉与之饮宴，三日三夜，尽夫妇之礼。临出，取径寸明珠以送重曰。既毁其名，又绝其愿，复何言哉！愿郎（愿郎原作时节。据明抄本改。）自爱，若至吾家，致敬大王。"重既出，遂诣王自说其事，王大怒曰："吾女既死，而重造讹言，以玷秽亡灵。此不过发冢取物，托以鬼神。"欲收重，重脱走，至玉墓所诉玉。玉曰："无忧，今归白王。"玉妆梳忽见，王惊愕悲喜，问曰："尔何缘生。"玉跪（跪原作诡，据明抄本改。）而言曰："昔诸生韩重来求玉，大王不许。今名毁义绝，自致身亡。重从远还，闻玉已死，故赍牲币，诣冢吊唁。感其笃终，辄与相见。因以珠遗之，不为发冢，愿勿推治。"夫人闻之，出而抱之，正如烟然。（出《录异传》）


公孙达
任城公孙达，甘露中，陈郡卒官，将敛，儿及郡吏数十人临丧。达五岁儿，忽作灵语，音声如父，呵众人哭止。因呼诸子，以次教诫。儿等悲哀不能自胜，及慰勉之曰："四时之运，犹有始终。人修短殊，谁不致此？"语千余言，皆合文章。儿又问曰："人亡皆无所知，唯大人聪明殊特，有神灵耶？"答曰："鬼神之事，非尔所知也。"因索纸笔作书，辞义满纸，投地遂绝。（出《列异传》）


鲜于冀
后汉建武二年，西河鲜于冀为清河太守，作公廨。未就而亡。后守赵高，计功用二百万，王官黄秉、功曹刘适言四百万钱。冀乃鬼见，白日导从入府。与高及秉等，对共计校，定为适秉所割匿。冀乃书表自理，其略言："高贵尚小节。亩垄之人，而踞遗类。研密失机。婢妾其性，媚世求显，偷窃狠鄙。有辱天官，易讥负乘，诚高之谓。臣不胜鬼言，谨因千里驿闻，付高上之。"便西北去三十里。车马皆灭，。不复见。秉等皆伏地物故，高以状闻。诏下，还冀西河田宅妻子焉，兼为差代，以弥冥中之讼。（出《水经》）


卢充
卢充，范阳人。家西三十里，有崔少府墓。充年二十。冬至一日，出宅西猎，射獐中之，獐倒而起，充逐之。不觉忽见道北一里许，高门瓦屋，四周有如府舍。不复见獐，门中一铃下，唱客前，有一人投一袱新衣，曰："府君以遗郎。"充着讫进见，少府语充曰："尊府君不以仆门鄙陋，近得书，为君索小女为婚，故相迎耳。"便以书示充。父亡时。充虽小，然已识父手迹。即欷歔无复辞免。便敕内，卢郎已来，便可使女妆严，即就东廊。"至黄昏。内白女郎妆严毕，崔语充："君可至东廊。"即至，女已下车，立席头，却共拜，时为三日。给食三日毕，崔谓充曰："君可归。女生男，当以相还，无相疑，生女当留养。"敕内严车送客。充便辞出，崔送至中门，执手涕零。出门见一犊车，驾青衣。（明抄本衣作牛）又见本所着衣及弓箭，故在门外。寻遣传教将一人捉袱衣与充。相问曰："姻缘（缘原作授。据《搜神记》改。）始尔，（尔下原有援始二字今据搜神记、明抄本广记删。）别甚怅恨。今故致衣一袭，被褥自副。"充上车，去如电逝，须臾至家。母见，问其故，充悉以状对。别后四年三月，充临水戏，忽见傍有犊车，乍沉乍浮，既而上岸，同坐皆见。而充往开其车后户，见崔氏女与三岁男共载。女抱儿以还充，又与金碗，并赠诗曰："煌煌灵芝质，光丽何猗猗。华艳当时显，嘉异表神奇。含英未及秀，中夏罹霜萎。荣耀长幽灭，世路永无施。不悟阴阳运，哲人忽来仪。今时一别后，何得重会时？"充取儿碗及诗，忽然不见。充后乘车入市卖碗，冀有识者。有一婢识此，还白大家曰："市中见一人乘车，卖崔氏女郎棺中碗。"大家既崔氏亲姨母也。遣儿视之，果如婢言。乃上车叙姓名，语充曰："昔我姨嫁少府，女未出而亡，家亲痛之，赠一金碗著棺中。可说得碗本末。"充以事对，此儿亦为悲咽，赍还白母。母即令诣充家迎儿还。诸亲悉集，儿有崔氏之状，又复似充貌。儿碗俱验，姨母曰："我外甥也，即字温休。"温休者，是幽婚也。遂成令器，历郡守。子孙冠盖相承至今，其后植字干，有名天下。（出《搜神记》）


谈生
谈生者，年四十，无妇，常感激读书。忽（书忽原作诗经，据明钞本改。）夜半有女子，可年十五六，姿颜服饰。天下无双，来就生为夫妇。乃（乃原作之。据明钞本改。）言："我与人不同，勿以火照我也。三年之后，方可照。"为夫妻，生一儿，已二岁。不能忍，夜伺其寝后，盗照视之，其腰上已生肉如人，腰下但有枯骨。妇觉，遂言曰："君负我，我垂生矣，何不能忍一岁而竟相照也？"生辞谢。涕泣不可复止，云："与君虽大义永离，然顾念我儿。若贫不能自偕活者。暂随我去，方遗君物。"生随之去，入华堂，室宇器物不凡。以一珠袍与之曰："可以自给。"裂取生衣裾，留之而去。后生持袍诣市，睢阳王家买之，得钱千万。王识之曰："是我女袍，此必发墓。"乃取拷之。生具以实对，王犹不信。乃视女塚，塚完如故。发视之，果棺盖下得衣裾。呼其儿，正类王女，王乃信之。即召谈生，复赐遗衣，以为主婿。表其儿以为侍中。（出《列异传》）


陈蕃
陈蕃微时，尝行宿主人黄申家。申妇夜产，蕃不知。夜三更。有扣门者，久许，闻里有人应云："门里有人，不可前。"相告云："从后门往。"俄闻往者还，门内者问之："见何儿？名何？当几岁？"还者云："是男，名阿权，当十五岁。"又问曰："后当若为死？"答曰："为人作屋，落地死。"蕃闻而不信。后十五年，为豫章太守，遣吏征问，昔儿阿奴所在。家云，助东家作屋，堕楝亡没。（出《幽明录》）


刘照
刘照，建安中，为河间太守。妇亡。埋棺于府园中。遭黄巾贼，照委郡走。后太守至，夜梦见一妇人往就之。后又遗一双锁，太守不能名。妇曰："此萎蕤锁也，以金缕相连，屈申在人，实珍物。吾方当去，故以相别，慎无告人。"后二十日。照遣儿迎丧。守乃悟云云。儿见锁感动，不能自胜。（出《录异传》）


张汉植
陈国张汉植，至南阳，从京兆尹延叔坚，学《左氏传》。行后数月，鬼物持其妹，为之扬言曰："我病死，丧在陌上。常苦饥寒，操一三量不借，挂屋后楮上。傅子方送我五百钱，在北牖下。皆望取之。又买李幼牛一头，本券在书箧中。"往索，悉如其言，妇尚不知有此。妹新归宁，非其所及。家人哀伤，益以为审。父母兄弟，椎结迎丧。去精舍数里，遇汉植与诸生相随。汉植顾见家人，怪其如此。家见汉植。良以为鬼也。惝恍有间，汉植乃前，为父说其本末如此。得妖物之为？（出《风俗通》，明抄本作出《搜神记》）

</div>
    <div class="pagination">
<a href="太平广记_page194.html">上一页</a><span>...</span><a href="太平广记_page190.html">190</a><a href="太平广记_page191.html">191</a><a href="太平广记_page192.html">192</a><a href="太平广记_page193.html">193</a><a href="太平广记_page194.html">194</a><span class="current-page">195</span><a href="太平广记_page196.html">196</a><a href="太平广记_page197.html">197</a><a href="太平广记_page198.html">198</a><a href="太平广记_page199.html">199</a><a href="太平广记_page200.html">200</a><span>...</span><a href="太平广记_page196.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
