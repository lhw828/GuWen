<!DOCTYPE html>
<html>
<head>
    <meta charset="UTF-8">
    <title>艺文类聚 - 第 89 页/共 154 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>艺文类聚 - 第 89 页/共 154 页</h1>
    <div class="content">    《史记》曰：秦二世欲漆城，优旃曰：善哉，漆城荡荡，寇来不得上，固难为荫屋尔，二世乃止。
    《淮南子》曰：昆仑山有曾城九重。
    《列女传》曰：齐人杞梁，袭莒战而死，其妻无所归，乃枕夫尸於城下而哭之，七日而城崩，妻遂投淄水而死，《太康地记》曰：梁孝王筑睢阳城，方十二里，以鼓唱节杵而後下，和之者称睢阳，因以为名。
    《汉书》曰：神农之教曰：有石城十仞，汤池百步，带甲百万，而无粟不能守也。
    又曰：胶东前国王，治胶河，水分流绕城下，故号胶河，［○按本条见汉书九十六西域传，作车师前国王治交河城，河水分流绕城下，故号交河，此有讹误，《太平御览》一百九十二引不误。］
    《风俗通》曰：众心成城，《俗说》曰：众人同心者，可共筑起一城，同心共饮，雒阳酒可尽也，《关中记》曰：长安城皆黑壤，城今赤如火，坚如石，父老所传，尽凿龙首山土为城。又诸台阙亦尔。
    王隐《晋书》曰：凉州城有卧龙形，故名卧龙城，南北七十里，东西三十里，本匈奴所筑也。
    《襄阳耆旧记》曰：庞德公在沔水上，至老不入襄阳城。
    《丹阳记》曰：石头城，因山为城，江以为池，地形险固，尤省奇势。
    《秦州记》曰：金城郡，汉元始六年置，应劭曰：初筑城，得金，故曰金城。
    盛弘之《荆州记》曰：樊城西北有尤阝城，西百馀里，有鼓城，鼓伯绥之国，城门有石人焉，刊其腹云，摩兜，摩兜，慎莫言，疑此亦周太庙金人缄口铭背之流也。
    荆州图经曰：江夏郡所治夏口城，其西南角，因矶为高墉，枕流，上则回眺山川，下则激浪崎岖，是曰黄鹄矶，乃舟人之所艰也。
    《益州记》曰：益州城，张仪所筑，锦城在州南，蜀时故宫也，处号锦里。
    齐地记曰：不夜城，在阳廷东南，盖古有日夜出此城，以不夜名，异之也。
    【诗】梁简文帝从顿还城诗曰：汉渚水初渌，江南草复黄，日照蒲心暖，风吹梅枝香，征舻舣汤，归骑息金隍，舞观衣恒襞，歌台弦未张，持此横行去，谁念守空床。
    又登城诗曰：日影半东檐，靖念空杼柚，小堂倦缥书，华池厌竹，寂寞既寡，登城望原陆，遥山半吐云，严飚时响谷，靡靡见虚烟，森森视寒木，落霞乍续断，晚浪时回复，远瞩既濡翰，徒自劳心目，短歌虽可裁，缘情非雾。
    又登城北望诗曰：登楼传昔赋，出蓟表前闻，霸陵忽回首，河是徒望军，兹焉聊回眺，极目杳难分，一水斜开岸，双城遥共云。
    梁江淹登纪南城诗曰：恭承前嘉惠，末官至南荆，敛衽承光彩，端笏奉仁明，再逢绿草合，重见翠云生，江甸知礼富，汉渚闻教清，君王澹以思，树羽望楚城，年积衣剑灭，地远宫馆平。
    【赋】魏文帝登城赋曰：孟春之月，惟岁权舆，和风初畅，有穆其舒，驾言东道，陟彼城楼，逍遥远望，乃欣以娱，平原博敞，中田辟除，嘉麦被垄，缘路带衢，流茎散叶，列倚相扶，水幡幡其长流，鱼裔裔而东驰，风飘而既臻，日掩而西移，望旧馆而言旋，永优游而无为。
    晋孙楚登城赋曰：有都城之百雉，加层楼之五寻，从明王以登极，聊暇日以娱心，泾渭汨以徂迈，卉木郁而成林，朝阳之素晖，羡绿竹之茂阴，望秦坟於骊山。睹八陵於北岑，营巷基峙，列宅万区，黎民布野，商旅充衢，杞柳绸缪，芙蓉吐芳。俯依青川，仰翳朱杨，体象汜，幽若扶桑，白日为之昼昏，鸟禽为之颉颃。
    宋鲍昭芜城赋曰：若断岸，矗似长云，制磁石以御冲，糊壤以飞文，观基扃之固护，将万杞而一君，出入三代，五百馀载，竟瓜割而豆分，至若白杨早落，塞草前衰，棱棱霜气，蔌蔌风威，孤蓬自振，惊沙坐飞，通池既已夷，峻隅又已颓，直视千里外，唯见起黄埃，若夫藻扃黼帐，歌台舞阁之基，璇渊碧树，弋林钓渚之馆，吴蔡齐秦之声，鱼龙爵马之玩，皆薰歇烬灭，光沉响绝，东都妙姬，南国佳人，蕙心纨质，玉貌绛唇，莫不埋魂幽石，委骨穷尘，岂忆同辇之愉乐，离宫之苦辛，歌曰：边风起兮城上寒，井径灭兮丘垄残，千龄兮万代，共尽兮何言。
    梁吴筠吴城赋曰：古树荒烟，几百千年，云是吴王所筑，越王所迁，东有铸剑残水，西有舞鹤故廛，萦具区之广泽，带姑苏之远山，仆本蓄怨，千悲忆恨，况复荆棘萧森，丛萝弥蔓，亭梧百尺，皆历地而生枝，阶筠万丈，或至杪而无叶，不见春荷夏堇，唯闻秋蝉冬蝶，木魅晨走，山鬼夜惊，不知九州四海，乃复有此吴城。
    【铭】後汉李尤京师城铭曰：天险匪登，地险丘陵，帝王设险，乾坤是承。
    ◇馆
    《说文》曰：馆，客舍也。
    《周礼》曰：五十里有市，市有候馆，候馆有积，以待朝聘之官也。
    《战国策》曰：燕昭王见郭隗曰：齐因孤国之乱，而袭破燕，对曰：帝者与师处，王者与友处，古者人君，以千金求千里马者，三年不得，涓人请求之，三月，得千里马，马已死，买其首五百金，反以报君，君大怒，对曰：死马尚市，况生马乎，期年，千里马至者二，王欲士，先从隗，隗且见事，况贤於隗者乎，昭王乃筑馆而师之，乐毅邹衍剧辛，皆争走燕，遂以破齐。
    《汉书》曰：元帝幸长杨射熊馆，布车骑大猎，扬雄作赋以谏。
    又曰：公孙弘起徒步，数十年至宰相，封侯，於是起客馆，开东ト，以延贤人，与参谋议，弘身食一肉脱粟之饭，故人宾客仰衣食，俸禄皆以给之，家无所馀，弘年八十终，後李蔡严青翟赵周石庆公孙贺刘屈，继踵为丞相者，客馆丘墟而已，至贺屈时，坏已为马厩车库奴婢室矣。
    《魏志》曰：管宁，字幼安，与同县邴原相友，俱游学於异国，闻公孙度令行於海外，遂与平原王烈等，至于辽东，度虚馆以候之。
    《世说》曰：魏明帝为外祖母筑馆於甄氏，既成，谓左右曰：馆当何以为名，侍中缪袭曰：陛下圣思齐於哲王，罔极过於曾闵，此馆之兴，情锺舅氏，宜以渭阳之名。
    荆州图副曰：襄阳县南有桃林馆，是则饯行送归之所萃也。
    【诗】晋袁宏拟古诗曰：高馆百馀仞，迢递虚中亭，文幌曜琼扇，碧疏映绮棂。
    【赋】晋张协玄武馆赋曰：尔乃地势夷敞，既膏且腴，环以翠林，带以赤渠。寻厥先之攸基，张氏之旧墟，何魏后之周览，遂筑馆而起庐，既号玄武，是曰石楼，於是崇墉四匝，丰厦诡谲，烂若丹霞，皎如素雪，璀璨皓干，华四垂，接栋连阿，卑葛参差，朱户青铺，幽闼秘闺，於是高楼特起，竦峙，飞甍四注。上浮霄，直亭亭以孤立，迎千里之清飚，阳扉南启，阴轩北达，春牖左开，秋窗右豁，仰视云根，俯临天末，木则楸梓夹路，蓊蔚如林，洪十围，枝百寻。
    晋潘尼东武馆赋曰：东武馆者，盖东武阳侯之馆也，嘉大雅之弘操，美明哲之保身，惩都邑之迫险，餍里巷之嚣尘，慕古公之胥宇，羡孟氏之审邻，将迁居於爽垲，乃投迹於里仁，前则行旅四凑，通衢交会，水泛轻舟，陆方羽盖，後则崇山崔嵬，茂林幽蔼，弥望远览，氵养夷泰，表里山河，出入襟带，若乃潜流旁注，飞渠脉散，芙蓉映渚，灵芝蔽岸，於是逍遥灵沼，游豫华林，弯弓抚弹，娱志荡心，括不空纵，纶不苟沉，游鳞双跃，落羽相寻，膳夫进俎，虞人献鲜，春醴九酝，嘉豆百笾，随波溯流，乍往乍旋。
    【铭】後汉李尤高安馆铭曰：巍巍高安，明圣是修，焦丽馆，窗闼列周，长除临起，棂槛相承，圣朝明察，同保休徵。
    又平乐馆铭曰：乃兴平乐，弘敞丽光，层楼通阁，禁闼洞房，棼梁照曜，朱华饰，骋武舒秘，以示幽荒，加荣普覆，然後来王。
    ●卷六十四 居处部四
    ○宅舍  庭  坛  室  斋  庐  道路
    ◇宅舍
    《晏子》曰：景公使更晏子之宅，曰：子之宅近市，湫隘嚣尘不可居，请更子宅，曰：臣之先臣，居此宅焉，臣不足以代之。
    《汉书》曰：萧何买田宅，必居穷僻处，不治垣舍，曰：令後世贤，师吾俭，不贤，无为势家所夺。
    又曰：鲁共王坏孔子旧宅，以广宫室，闻锺磬琴瑟之声，遂不敢坏，复於其壁中得古经传。
    《续汉书》曰：吴汉尝出征，妻子在後买田业，汉还，让之曰：军师在外，吏士不足，何多买田宅乎，遂尽分以与昆弟外家。
    裴楷别传曰：楷营新宅，基宇甚丽，当移住，与兄共游行，床帐俨然，棂轩疏朗，兄心甚原之，而口不言，楷心知其意，便使兄住。
    王隐《晋书》曰：魏舒少孤为外家甯氏所养，甯起宅，相者云，当出贵外生，舒曰：当为外家成此宅相。
    《汉旧仪》曰：高皇帝家在丰中阳里，为沛泗上亭长，及为天子，立沛庙，祠丰故宅。
    《风俗通》曰：宅不西益，俗说西者为上，上益宅者，妨家长也，原其所以西益者，《礼记》曰：南向北向，西方为上，《尔雅》曰：西南隅谓之奥，尊长之处也，不西益者，难动摇之尔，审西益有害，增广三面，岂能独吉乎。
    《三辅决录》曰：郭详为太尉长史，起大宅，在高陵城西，世称曰长史宅。
    《吴志》曰：周瑜与孙策同年，相友善，瑜推道南大宅以舍策，升堂拜母，有无通共。
    又曰：陈表家财，尽於养士，死之日，妻子露立，太子登为起居宅。
    娄承先传曰：娄玄到广州，遂徘徊踯躅於仲翔宅故处，哀咽凄怆，不能自胜。
    《搜神记》曰：魏郡张本富，忽衰死财散，卖宅与程应，应举家疾病，卖与何文，文先独持大刀，暮入北堂梁上，一更中，有一人长丈馀，高冠赤帻，呼曰：细腰，细腰应诺，何以有人气，答无，便去，文因呼细腰，问向赤衣冠是谁，答曰金也，在西壁下，问君是谁，答云，我杵也，今在灶下，文掘得金三百斤，烧去杵，由此大富，宅遂清宁。
    □□［○《太平御览》一百八十作抱朴。］子曰：葛庐有大功，受爵，立宅舍於博望里，于今基兆石蛇楚在焉。
    又曰：临汜［○《太平御览》九百八十五作沅。］县有廖氏，世老寿，後移，子孙辄残折，他人居其故宅，复累世寿，乃知是宅所为，不知其何故，疑井水赤，乃掘井左右，得古人埋丹沙数十斛，丹汁入井，是以饮水而得寿。
    《襄阳记》曰：李衡每欲治家，妻辄不听，後密遣客十人，於武陵龙阳洲上作宅。种橘千树，临死，敕儿曰：汝母每恶吾治家，故穷如是，吾州里有千头木奴，不用汝衣食，岁上一匹绢，亦当足用尔，亡後二十馀日，儿白母，母曰：此当种柑橘也，汝家失十户客七八年，必汝父遣为宅，晋咸康中，其宅上枯树犹存。
    范汪《荆州记》曰：宛有三女楼，作子胥宅。
    又曰：义阳六县安昌里，有光武宅，枕白水陂，所谓龙飞白水也。
    庾仲雍《荆州记》曰：秭归县有屈原宅伍胥庙，捣衣石犹存。
    《赖乡记》曰：老子祠在赖乡曲仁里，谯城西出五十里，老子平生时，教化学仙故处也，汉桓帝修建屋宇，为老子庙，庙北二里，李夫人祠，是老子旧生宅也。
    刘桢京口记曰：糖颓山，山周回二里馀，山南隅，隔路得郄鉴故宅，五十馀亩。
    戴延之《西京记》曰：东阳门外道北，吴蜀二主第宅，去城二里，墟墓犹存。
    又曰：潼关北去蒲坂城六十里，中有舜庙，城外有宅井，及二妃坛，南去城二十里，有山，舜所耕山，上亦有山。
    《述征记》曰：丰圻，丰水西九十里，有汉高祖宅。
    又曰：山阳县城东北二十里，魏中散大夫嵇康园宅，今悉为田墟，而父老犹谓嵇公竹林地，以时有遗竹也。
    盛弘之《荆州记》曰：新野郡西七里，有梅溪，源出紫山，南流注氵育，故老传溪西有百里奚宅。
    【诗】齐竟陵王萧子良行宅诗曰：余禀性端疏，属爱闲外，往岁羁役浙东，备历江山之羡，名都胜境，极尽登临，山原石道，步步新情，回池绝涧，往往旧识，以吟以咏，聊用述心，访宇北山阿，卜居西野外，幼赏悦禽鱼，早性羡蓬艾。
    陈江总岁暮还宅诗曰：悒然想泉石，驱驾出城台，玩竹春前笋，惊花雪後梅，青山殊可对，黄卷复时开，长绳岂系日，浊酒倾一杯。
    又南还寻草市宅诗曰：红颜辞巩洛，白首入に辕，乘春还故里，徐步采芳荪，径毁悲嵇仲，林残忆巨原，见桐犹识井，看柳尚知门，花落空难遍，啼静易喧，无人访语默，何处叙寒温，百年独如此，伤心岂复论。
    【赋】魏陈王曹植闲居赋曰：何吾人而介特，去朋匹而无俦，出靡时以娱志，入无乐以销忧，何岁月之若骛，复民生之无常，感阳春之发节，聊轻驾而远翔，登高丘以延企，时薄暮而起予，仰归云以载奔，过兰蕙之长圃，冀芬芳之可服，结春蘅以延伫，入虚廓之闲馆，步生风之广庑，践密迩之除，即蔽景之玄宇，翡鸟翔於南枝，玄鹤鸣於北野，青鱼跃於东沼，白鸟戏於西渚，遂乃背通谷，对绿波，藉文茵，翳春华，丹毂更驰，羽骑相过。
    晋潘岳闲居赋曰：岳读汲黯传，至司马安四至九卿，而良史书之，题以巧宦之目，未曾不慨然废书而叹曰：嗟乎，巧诚有之，拙亦宜然，於是览止足之分，庶浮云之志，池沼足以渔钓，舂税足以代耕，灌园鬻蔬，供朝夕之膳，牧羊酤酪，俟伏葛之费，此亦拙者之为政也，乃作闲居之赋，於是退而闲居洛水之，身齐逸民，名缀下士，背京溯伊，面郊後市，浮梁黝以径度，灵台桀而高峙，窥天文之秘奥，究人事之终始，爰定我居，筑室穿池，长杨映沼，芳枳树篱，游鳞氵氵爵，菡萏敷披，竹木蓊郁，灵果参差，张公大谷之梨，梁侯乌卑之柿，周文弱枝之枣，房陵朱仲之李，靡不毕植，三桃表樱胡之别，二柰曜丹白之色，石榴蒲萄之珍，磊落漫衍乎其侧，梅杏郁棣之属，繁荣藻丽之饰，华实照烂，言所，不能极也，菜则葱若韭蒜芋，青笋紫姜，荷依荫，时藿向阳，绿葵含露，白薤负霜，柳垂阴，车结轨，陆摘紫房，水挂鲤，或宴于林，或禊于汜。
    晋庾阐闲居赋曰：於是宅邻京郊，宇接华郭，聿来忘怀，兹焉是，鸟栖庭林，燕巢子幕，既乃青阳结荫，木瑾开荣，森条霜重，绿叶云倾，阴兴则暑退，风来则气清，前临塘中，眇目长洲，晨渠吐溜，归潮夕流，顾有崇台高观，凌虚远游，若夫左瞻天宫，右ツ西岳，甍飞彤素，岭敷翠绿，朝霞时清，沧浪靡浊，黄绮其云栖，渔父欣其濯足，至于体散玄风，神陶妙象，静因虚来，动率化往，萧然忘览，豁尔遗想，荣悴靡期，孰测幽朗，故细无形骸之狭，巨非天地之广，音兴於万韵，理绝乎一响。
    晋束近游赋曰：世有逸民，在乎田畴，宅弥五亩，志狭九州，安穷赋於下里，寞玄淡而无求，乘荜辂之偃蹇，驾兰单之疲牛，连扌追索以为鞅，结断梗而作秋，攀荜门而高蹈，徘徊而近游，井则两家共一，园必去舍百步，贯鸡[A16Q]於岁首，收纟奚纟离於刃互，其男女服饰，衣裳之制，名号诡异随迭，设系襦以御冬。胁汗衫以当热，帽引四角之缝，裙为素条之杀，书儿啼於客堂，设杜门以避吏，妇皆卿夫，子呼父字，及至三农间隙，遘结婚姻，老公戴合欢之帽，少年著蕞角之巾。
    梁沈约郊居赋曰：惟至人之非己，固物我而自忘，自中智以下愚，咸得性以为场，伊吾人之褊志，无经世之大方，思依林而羽戢，原水而鳞藏，值龙颜之郁起，乃凭风而矫翼，指皇邑而南辕，驾衢以骋力，余平生而耿介，实有心於独往，思幽人而轸念，望东皋而长想，本忘情於徇物，徒羁绁於人壤，应属叹於牵幽，陆兴言於世网，尔乃傍穷野，指荒郊，编霜，葺寒茅，构栖噪之所集，筑町之所交，因犯檐而刊树，由妨基而翦巢，织宿楚而成门，藉外靡而为户，既取阴於庭樾。又因篱於芳杜，草则萍芡芰，菁藻蒹菰，石衣海发，黄荇绿蒲，动红荷於轻浪，覆碧叶於澄湖，其陆卉则紫{艹龟}绿ご，天菁山韭，雁齿鹿舌，牛唇彘肩，若乃园宅殊制，田圃异区，李衡则橘林千树，石崇则杂果万株，并豪情之所侈，非俭志之所娱，欲令纷披蓊郁，吐绿攒朱，开丹房以四照，舒翠叶而九衢，其林鸟则翻泊颉颃，遗音下上，楚雀多名，流杂响，或班尾而绮翼，或绿衿而绛颡，好叶隐而枝藏，乍间关而来往，其水禽则大鸿小雁，天驹泽虞，秋寒，修短凫，翅碎流而起沫，翼鼓浪而成珠，其鱼则赤鲤青鲂，纤巨，碧鳞朱尾，颅偃，小则戏渚成文，大则喷流杨白，惟锺岩之隐郁，表皇都而作峻，盖望秩之所宗，含风云而起润，孤登横插，洞穴斜经，千丈万仞，三袭九成，亘绕州邑，款跨郊，素烟晚带，白雾晨萦，近循则一岩异色，远望则百岭俱青，时言归於陋宇，聊暇日以翱翔，兽依庭而莫骇，鱼何沼而不纲，晚树开花，初英落蕊，异林而分丹素，因风而杂红紫，紫莲夜发，红荷晓舒，轻风微动，芬芳袭余，冰悬而带坻，雪萦松而被野，鸭屯飞而不散，雁高翔而欲下，伤余情之颓暮，忧与愁其相溢，悲异轸而同归，欢殊方而并失，时复情鱼鸟，归闲蓬荜，旁阙吴娃，前无赵瑟，唯以天地之恩不报，书事之官不述，徒重於高门之地，不载於良史之笔，长太息以何言，羞愧心之非一。
    【铭】晋习凿齿诸葛武侯宅铭曰：达人有作，振此颓风，薄蔚采，鸱阑惟丰，义范苍生，道格时雄，自昔爰止，於焉盘桓，躬耕西亩，永啸东峦，迹逸中林，神凝岩端，罔窥其奥，谁测斯欢，堂堂伟匠，婉翮扬朝，倾岩搜宝，高罗九霄，庆云集矣，鸾驾亦招。
    【启】梁元帝谢敕赐第启曰：窃以汉赐五伦，云清吏，魏宠卫臻，用旌庸直，未如灵光轮奂，睢阳爽垲，北连城阙，有似甄侯之舍，东望市ㄩ，荣深豫章之圃，昔狼望未平，冠军辞宅，马池犹隔，雍丘让邸，臣惭霍曹远志，但识君命无违，再思庸陋，九殒非答。
    梁刘孝仪为王仪同谢宅启曰：昔晏婴湫隘，齐景营其爽垲，孙历无家，晋武为之筑馆，或功高千载，德重一时，故蒙考室之荣，以降葺宇之泽，并辞而处，传芳前载，臣才愧昔人，恩同往哲，岂宜妄荷，重增疵吝，但匈奴未灭，遽当轮奂之美，环堵为室，遂得歌哭於斯。
    又为武陵王谢赐第启曰：窃以南望朱鸟，北距苍龙，右带御沟，左回青路，毕晏婴之湫隘，同潘岳之闲居，臣幼自宫掖，长游城府，虽轮奂之美多门，而馆第之私未暇，今轻舟将反，高门遽锡，遂葺宇筑室，百堵皆兴，云屋连甍，一朝弘敞。
    梁庾肩吾谢东宫赐宅启曰：肩吾居异道南，才非巷北，流寓建春之外，寄息灵台之下，岂望地无湫隘，里号乘轩，巷转幡旗，门容盖，况乃交垂五柳，若元亮之居，夹石双槐，似安仁之县，却瞻锺阜，前枕洛桥，池通西舍之流，窗映东邻之枣，来归高里，翻成侍封之门，夜坐书台，非复通灯之壁，才下应王，礼加温阮，官成名立，无事非恩。
    【表】晋陆云闻起西园第宜遵节俭之制表曰：臣闻有国者，不患宫室之不崇，患在令名之不立，是以贤人之在富贵，莫不卑身节欲，损己挹情，用能保其国家，令闻百世，历观古今，以约失之者实寡，以奢失之者盖多，世祖武皇帝，富有四海，贵为天子，居无离宫之馆，身御家人之服，先帝岂欲以此道止於治身而已者哉，固将必欲遗训百世，贻燕子孙，此固殿下所宜祗奉也。
    【议】晋潘岳上客舍议曰：谨按客舍逆旅之设，其所由来远也，行者赖以顿止，居者薄收其直，交易贸迁，各得其所，因民成利，惠加百姓，语曰：许由辞帝尧之命，而舍於逆旅，外传曰：晋阳处父，遇甯戚於逆旅，魏武帝亦以为宜，其诗曰：逆旅整设，以通商贾，然则自唐到于今，未有不得客舍之法，唯商鞅有之，此固非圣世之所言也，方今四海会同，九服纳贡，八方翼翼，公私满路，近畿入辏，客舍亦稠，刍秣成行，器用取给。又诸劫盗，皆起於迥绝，而止乎人众，十里萧条，则奸宄生心，连陌接馆，则寇情震慑，且闻声有救，［○原讹赦，据冯校本改。］已发有追，不救有罪，不追有戮，禁暴捕亡，恒有司存，凡此皆客舍之益，道路之要，奸吏所植也，率历代之旧俗，获行留之欢心，使客舍洒扫以待，征旅择家而息，岂非众庶之望。
    ◇庭
    《左传》曰：初楚恭王无冢，有宠子五人，无立焉，既乃与巴姬密埋璧於太室之庭，使五人斋而入拜，平王弱，抱而入，再拜皆厌纽。
    罗含别传曰：含致仕还家，庭中忽自生兰，此德行幽感之应。
    《语林》曰：谢太傅问诸子侄曰：子弟何豫人事，正欲使其佳，［○原讹往，据冯校本改。］诸人莫有言，车骑答曰：譬如芝兰玉树，欲使其生庭阶也。
    【赋】陈沈幽庭赋曰：矧幽庭之闲趣，具春物之芳华，转洞房而引景，偃飞阁而藏霞，筑山川於户牖，带林苑於东家，草纤纤而垂绿，树搔搔而落花，於是秦人清歌，赵女鼓筑，嗟光景之迟暮，咏群飞之栖宿，顾留情於君子，岂含姿於娇淑，於是起而长谣曰：故年花落今复新，新年一故成故人，那得长绳系落日，年年月月但如春。
    ◇坛
    《管子》曰：桓公即坛而立，甯戚鲍叔隰朋宾须无，皆差肩而立。
    《庄子》曰：孔子游乎淄帷之林，休坐于杏坛之上，弟子读书，孔子弦歌鼓琴，奏曲未终，有渔父者，下舡而来，左手据膝，右手持颐以听，曲终而招子贡子路二人俱对，客指孔子曰：彼何为者，子路曰：鲁之君子也。
    《新序》曰：秦欲伐楚，使者往观楚王之宝器，楚王闻之，召昭奚恤问焉，恤对曰：此观吾国之得失而图之，宝器［○《太平御览》六百二十一器下有在字。］於贤臣，夫珠玉玩好之物，非国之重宝也，遂使恤发精兵三百人，陈於西门之内，为东面之坛一，为西面之坛一，秦使者至，恤曰：贵客也，请就上位。
    徐灵期南岳记曰：南岳山上有飞坛，悬水激石，飞湍百仞，即孙温伯所丧身处也。又有曲水坛，水行石上，成沟渎，如世人临河坛也，三月三日，时来逍遥，《梁州记》曰：沔阳城，先沔阳县所治也，在汉水南，旧萧何所筑也，刘备为汉王，权住此城，盟於城下，今门外有盟坛犹存。
    【铭】周庾信尧登坛铭曰：登坛洛，沉玉河湄，丹图驭马，练甲乘龟，荣光上幕，休气连帷，虽存尧让，终见文思。
    ◇室
    《毛诗》曰：斯干，宣王考室也，筑室百堵，西南其户。
    《老子》曰：凿户牖以为室，当其无，有室之用。
    楚辞九歌曰：糜何食兮庭中，蛟，何为兮水裔，朝驰余马兮江皋，夕济兮西ㄛ，闻佳人兮召余，将腾驾兮皆逝，筑室兮水中，葺之兮以荷盖。
    《管子》曰：尧有衢室之问者，下听於民也。
    《晏子》曰：景公谓《晏子》曰：寡人欲朝夕相见，为夫子筑室於闺内，可乎，对曰：臣闻之，隐而显，近而结，唯至贤耳，如臣者，饰其容止以待命，犹恐罪戾也，今君近之，是远之也。
    又曰：景公问《晏子》曰：吾欲服圣人之服，居圣人之室，如此则诸侯其至乎，对曰：法其节俭则可，法其服室，无益。
    《楚辞》曰：凿山楹而为室，下披衣於水渚，雾其晨降兮，云依斐而成宇。
</div>
    <div class="pagination">
<a href="艺文类聚_page88.html">上一页</a><span>...</span><a href="艺文类聚_page84.html">84</a><a href="艺文类聚_page85.html">85</a><a href="艺文类聚_page86.html">86</a><a href="艺文类聚_page87.html">87</a><a href="艺文类聚_page88.html">88</a><span class="current-page">89</span><a href="艺文类聚_page90.html">90</a><a href="艺文类聚_page91.html">91</a><a href="艺文类聚_page92.html">92</a><a href="艺文类聚_page93.html">93</a><a href="艺文类聚_page94.html">94</a><span>...</span><a href="艺文类聚_page90.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
