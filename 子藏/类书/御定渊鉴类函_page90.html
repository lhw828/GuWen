<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 90 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 90 页/共 320 页
  </h1>
  <div class="content">
   御定渊鉴函卷一百十一
　　设官部五十一【刺史　州佐总载　别驾　治中主簿　功曹书佐附　从事典郡书佐　祭酒从事附中正】
　　刺史一
　　原杜氏通典曰黄帝立四监以治万国唐有九州舜置十二州有牧夏为九州牧殷周八命曰牧秦置监察御史汉兴省之至惠帝三年又遣御史监三辅郡察词讼所察之事凡九条监者二嵗更之常以十月奏事十二月还监其后诸州复置监察御史文帝十三年以御史不奉法下失其职乃遣丞相史出刺并督监察御史武帝元封元年御史止不复监至五年乃置部刺史掌奉诏六条察州凡十二州焉居部九歳举为守相成帝绥和元年以为刺史位下大夫而临二千石轻重不相准乃更为州牧秩真二千石位次九卿九卿缺以髙第补哀帝建平二年复为刺史元夀二年复为牧　后汉光武
　　建武十八年复为刺史外十二州各一人其一州属司隶校尉汉刺史乗传周行郡国无适所治中兴所治有定处旧常以八月廵行所部【常以秋分行部郡国各遣一使迎之界上】録囚徒考殿最【不称职者为殿其有能者为最】初嵗尽诣京都奏事中兴但因计吏不复自诣京师皆有从事史假佐【建武十一年初断州牧自还奏事】虽父母之丧不得去职【元嘉元年初听刺史二千石行三年服延熹二年复断之】或谓州府为外台【谢夷吾为荆州刺史第五伦荐之曰寻功简能为外台之表听察声实为九伯之冠】灵帝中平五年改刺史惟置牧是时天下方乱豪杰各欲据有州郡而刘焉刘虞并自九卿出领州牧州牧之任自此重矣旧制州牧奏二千石长吏不任位者事皆先下三公三公遣史按验然后黜退光武即位用法明察不复委三府故权归举刺之吏【李膺为青州刺史守令畏威明闻风弃官】　魏晋为刺史任重者为使持节都督轻者为持节皆铜印墨绶进贤两梁冠绛朝服领兵者武冠而晋罢司隶校尉置司州江左则扬州刺史自魏以来庶姓为州而无将军者谓之单车刺史【庶姓谓非帝族】凡单车刺史加督进一品都督进二品不论持节假节晋制刺史三年一入奏【甲午诏书曰刺史衔命国之外台其非所部而在境者刺史并纠之】宋与魏同梁刺史受之明日辞宫庙而行皆持节　后魏天锡二年又制诸州置三刺史皇室一人异姓二人比古之上中下三士也郡置三太守县置三令长孝文太和中次职令【上党王天穆世袭并州刺史　又李崇为并州州旧多刧盗崇乃村置一楼楼悬一鼔盗发则撃之俄顷之间声布百里遂多擒获诸州置楼自崇始】自后魏北齐则司州曰牧而北齐制州为上中下三等毎等又有上中下之差自上上州至下下州凡九等　后周则雍州曰牧而制刺史初除奉辞之日备列卤簿凡总管刺史则加使持节诸军事以此为常及苏绰为六条之制初文帝秉魏政令百官讲习其牧守令长非通六条及计帐者不得居官【六条之例其畧曰其一先治心心不清净则思虑妄生见理不明是以治民之要在于清心而已其二敦教化其三尽地利其四擢贤良其五防狱讼其六均赋役】静帝大象元年诏总管刺史及行兵者加持节余悉罢之　隋雍州置牧余州并置刺史亦同北齐九等之制总管刺史加使持节至开皇三年罢郡以州统县自是刺史之名存而职废【后虽有刺史皆太守之互名理一郡而已非旧刺史之职按魏置使持节宠奉使官之任隋氏废郡而以刺史牧人既非使官则合罢持节之称其时制置不以名实相副为意仍旧存之后改为太守亦复不省所以使持节之名及于邉逺小郡乃不征典故之失】刺史县令三年一迁诸有兵处则刺史带军事以统之【炀帝乃别置都尉领兵兵不属郡】十四年改九等州县为上中下三等炀帝大业初复罢州置郡为司隶台大夫一人廵察畿内【又有司隶刺史房彦谦尝为之】其刺史十四人廵察畿外诸郡亦有六条之置【与汉六条不同】从事四十人副刺史廵察毎年二月乗轺廵郡县十月入奏　唐武徳元年罢郡置州改太守为刺史而雍州置牧至神龙二年二月分天下为十道置廵察二十人【一道二人】以左右台及内外官五品以下坚明清劲者为之兼按郡县再朞而代至景云二年改置按察使道各一人开元十年省十七年复置二十二年改置采访处置使【其有戍旅之地即置节度使仍各置印天寳九年三月勅本置采访使令举大纲若大小必由是一人兼理数郡自今以后采访使但访察善恶举其大纲自余郡务所有奏请并委之郡守不湏干及】治于所部之大郡【至徳之后改采访使为观察观察皆并领都团练使其僚属随事増置分天下为四十余道大者十余州小者二三州各因其山川区域为制诸道増减不恒使名沿革不一举其职例则皆古之刺史云】　増文献通考曰宋制诸州刺史无定员无职任特以为武臣转之次序　续文献通考曰辽南面诸州各有州刺史与古之州牧刺史大小颇异　金州名不同设防御者谓之防御州设刺史者谓之刺史州　元以州次于郡刺史不设　明不设州刺史而州次于府各置官属
　　刺史二
　　原黄恭交州记曰秦兼天下改牧为郡监察郡县纠遏非常　汉书百官公卿表注曰刺史班宣周行郡国省察治状黜陟能否断治寃狱以六条问事非条所问即不省一条强宗豪右田宅逾制以强凌弱以众暴寡二条二千石不奉诏书遵承典制背公行私旁诏牟利侵渔百姓聚敛为奸三条二千石不防疑狱风厉杀人怒则任刑喜则淫赏烦扰刻暴剥截元为百姓所疾山崩石裂妖祥讹言四条二千石选署不平茍阿所爱蔽贤宠顽五条二千石子弟恃怙荣宠请托所监六条二千石违公下比阿附豪强通行货赂割损政令　汉书曰武帝时田叔少子仁以壮勇为卫将军舍人数从击匈奴卫将军进言仁为郎中至二千石丞相长史失官后使举刺三河奏事称意　又云王尊益州刺史先是琅邪王阳为益州刺史行部至九折坂叹曰奉先人遗体奈何数乗此险后以病去及尊为刺史至其坂问吏曰此王阳所畏道邪吏对曰是尊叱其驭曰驱之王阳为孝子王尊为忠臣　又曰朱博冀州刺史博本武吏不更文法及为刺史行部吏民数百人道自言博驻车决遣五六百人皆罢去如神吏惊不意博临事乃至于此　又曰何武为扬州刺史行部必先即学宫见诸生试其诵论得失然后入传舍问垦田顷亩五谷美恶　司马彪续汉书曰郭伋字细侯拜并州刺史行部至西河美稷百小儿各竹马迎伋拜伋问曰儿何自逺来对曰闻使君到喜故来迎伋曰苦诸儿复送到郭外问使君何日当还伋谓从事计日告之行部还入美稷先期一日伋念负诸儿即止野须期乃徃　又曰周举字贞先为并州刺史太原旧俗以介子推焚骸有龙忌之禁辄一月寒食莫敢烟防老小不堪嵗嵗多死者举既到州乃作吊书以置子推之庙言盛冬去火残损人命非贤者之意以宣示愚民使还温食　又曰皇甫嵩领冀州牧奏请一年租赈饥民民歌之曰天下乱兮市为墟母不保子兮妻失夫赖得皇甫兮复安居　又曰种暠为益州刺史在职三年宣恩逺彞开晓殊俗岷山杂落皆懐服汉徳其白狼槃木诸国并贡前刺史卒后遂絶暠至乃复向化永昌太守铸黄金为文蛇以献梁冀暠纠发追捕驰传上言冀由是衔怒　东观汉记曰李珣为兖州刺史所种小麦胡蒜悉付从事无所留清约率下席羊皮服布被　又曰叚颎起于徒中为并州刺史有功征还京师颎乗轻车介士鼓吹曲盖朱旂马殷天蔽日连相继数十里　谢承后汉书曰王闳冀州刺史闳性刻不发私书不交豪族宾客号曰王独坐　又曰李焘为青州刺史发玺书于本县传舍乗法驾騑骖朱轩就路奏免四郡相百城怖惧悉豫弃官　又曰贾琮字孟坚为交趾刺史时州人屯兵反即移书告示使其安资业百姓歌之曰贾父来晚使我先反今见清平吏不敢饭乃以琮为冀州刺史旧典传车骖驾垂赤帷裳迎于州界及琮之部升车言曰刺史当逺视广听纠察美恶何有反垂帷裳以自掩塞乎乃命御者褰之百城闻风自然悚震　又曰百里嵩为徐州刺史州境遭旱嵩行部车所经甘雨辄注东海金乡祝其两县僻在山间嵩驷不徃二县独不雨老父干请嵩曲路到二县入界即雨　又曰巴祗字敬祖为扬州刺史帻毁壊不复改易以水渗曝用之处暝暗之中不燃官烛　又曰周乗为交趾刺史举奏二郡秽浊太守属县解印绶弃官者四十余城　魏志曰刘馥为扬州刺史馥既受命单马造合肥空城建立州治贡献相继数年恩化大行　又曰徐邈为凉州刺史立明训禁厚葬断淫祠进善黜恶风化大行百姓归心焉西域流通荒戎入贡皆邈勲也　又曰田豫防匈奴中郎将领并州刺史匈奴闻其威名相率来献州界宁肃百姓懐之　又曰陈泰字伯元为并州刺史懐柔民彞甚有威恵京邑贵人多寄寳货因泰市奴婢泰皆挂之于壁不发其封及征为尚书悉付还之　又曰张既为雍州刺史太祖谓既曰还君本州可谓衣绣昼行矣　又曰贾逵字梁道为豫州刺史逵曰州本监郡谓察二千石以下其状皆言严能鹰扬有督察之才不言安静寛仁有恺悌之徳也于是阿纵不如法者皆奏免之帝曰逵真刺史矣布告天下当以豫州为法　魏略曰裴潜为兖州时常作一胡床及去留以挂壁　王隠晋书曰山涛转为冀州刺史自涛居州甄防隠屈捜求贤才旌命所加三十余人皆显名当世冀州之士于是为盛　又曰庾氷为中书监扬州刺史乃心夙夜情存治道宾礼朝贤升擢后进由是朝野注心咸曰贤相　又曰庾翼都督江荆益三州刺史制度规模毎出于人数年之中军国充实人情翕然称其才明由是自河以南皆懐归附又曰吴隠之为广州刺史州界有水名贪泉父老云
　　饮此者皆使亷士变贪隠之始践境先到水所酌而饮因赋诗曰古人云此水一歃怀千金若使夷齐饮终当不易心　又曰山涛为冀州刺史裴君秀与涛书曰处方伯之任殊亦为髙但论道之士不宜处外耳　晋阳秋曰胡质为荆州刺史子威自洛阳至荆州定省家贫自驱驴单行见父停十余日临归质赐绢一疋为道粮威跪曰大人清髙不审安得此质曰吾俸禄之余故以为卿粮尔晋武帝问威曰卿孰与卿父清威曰臣不如也帝曰何以为不如威曰臣父清畏人知之臣清畏人不知　曹嘉之晋纪曰羊暨为青州刺史暨牛产犊及以官舍所生遗之而去　梁书曰蔡道恭字懐俭出为使持节右军将军司州刺史后魏围司州防道恭病笃呼其兄弟及诸将曰以死固节毋令吾没有遗恨令取所持节曰禀命出疆凭此而已既不还朝欲与同誓可与棺柩相随也　又曰安成康王秀都督雍梁南北秦四州诸军事雍州刺史有疾百姓商贾咸为请命既薨四州人裂裳为白帽哀哭送迎　隋书曰刘仁恩为亳州刺史治绩号天下第一擢刑部尚书　防稽先贤曰綦母俊为交州刺史诏赐髙山冠绛三匹拥节临难授命立功讨贼以报上心　三辅决録曰苏章为冀州刺史行部有故人为清河太守案得其好货乃设酒接以温顔太守喜曰人各有一天我独有二天章曰今日苏孺文与故人欢饮私恩也明日冀州刺史白奏事公法也遂举正其罪州界肃清　又曰韦康代父为凉【一作荆】州刺史父出止舍康入官时人荣之　华阳国志曰赵琰为青州刺史有贵要嘱托琰于防事前置大器水发书投置水中无有所报　又曰郭贺字乔卿为荆州刺史有殊政百姓歌之曰厥徳神明郭乔卿志正朝廷上下平明帝到南阳廵狩赐三公服勅行部去襜露冕使百姓见之以彰有徳　増唐书曰姜謩拜秦州刺史髙祖谓曰衣锦还乡古人所尚今以本州相授用答元功凉州之路近为荒梗宜方略有以静之謩至州抚以恩信州人相谓曰吾辈复见太平官府矣盗贼悉来归首士庶安之　又曰顔游秦亷州刺史抚防境内敬让大行邑里歌之曰亷州顔有道性行同庄老爱人如赤子不杀非时草髙祖玺书慰勉之　又曰太宗诏朝集使刺史以上升殿亲问之曰卿等在州何以抚敎定州刺史薛献对曰老者国家所养臣每存防之少者国家所使臣毎劝诫之田畴荒废渐加垦辟礼义既行产业咸振此皆禀之圣化非臣之力太宗曰如公之奏足称循良清浄为政朕所望于公等也　又曰贾敦頥曹州寃句人也贞观中歴沧州刺史在职清洁毎入朝尽室而行惟敝车羸马覊勒有阙以绳为之见者不知其为刺史也后转瀛州刺史州界滹沲河及滱水毎嵗泛溢漂流民人敦頥奏立堤堰自是无复水患又曰田仁防永徽初累郢州刺史以善政闻时属
　　亢旱仁防自暴祈祷竟获甘泽其嵗大熟百姓歌之曰父母育我田使君精诚为人上天闻旱田致雨山出云仓廪既实礼义申但愿常在不患贫　又曰开元十三年元宗令宰臣择刺史之任必在得人许景先首中其选自吏部侍郎出为虢州刺史后转岐州　又曰薛大鼎为沧州刺史州界有无棣河隋末填废大鼎奏开之引鱼盐于海百姓歌之曰新河得通舟楫利直达沧海鱼盐至昔日徒行今骋驷美哉薛公徳滂被大鼎又以州界卑下遂决长芦及漳衡等三河分泄夏潦境内无复水灾时与瀛州刺史贾敦頥冀州刺史郑徳本俱有美政河北号铛脚刺史　又曰敬晖除卫州刺史时河北新有突厥之冦方秋而脩城不辍晖下车谓曰金汤非粟不守岂有弃获而缮城郭哉悉令罢散由是人吏咸歌咏之　又曰萧定大厯中有司条天下牧守课绩惟定与常州刺史萧复濠州刺史张镒为理行第一其劝农桑均赋税逋亡复归户口増加定又冠焉　又曰叚秀实为泾州刺史兼御史大夫四镇北庭行军泾原郑颖节度使三四年间吐蕃不敢犯塞清约率易逺近称之非公防不听乐饮酒私室无妓媵无赢财退公后端居静虑而已　又曰刘赞为歙州刺史以勤干闻有老妇捃拾于丛林之间猛兽将噬幼女呼号搏而救之母子俱免本道观察使韩滉奏为异迹加金紫之服累嵗常州刺史　又曰李惠登授隋州刺史州遭李忠臣希烈殱残后野旷无人恵登朴质不知学居官无枝叶率心为政皆与理顺利人者因行之病人者因去之二十年间田畴辟户口加诸州奏吏入其境无不歌謡其能　又曰韩愈为潮州刺史既视事询吏民疾苦皆曰郡湫水有鳄鱼卵而化其长数丈食民畜产将尽以是民贫居数日愈徃视之令判官秦济炮一豚一羊投之湫水呪之是夕有暴风雷起于湫中数日湫水尽涸徙于旧湫西六十里自是潮无鳄患　又曰朱敬则为御史冉祖雍所诬贬授庐州刺史经数月代到还乡里无淮南一物惟有所乗马一匹诸子侄徒歩而归又曰许圉师转相州刺史尝有官吏犯賍事露圉师不令推究但赐清白诗以激之犯者愧惧遂改为亷士其寛如此　又曰齐瀚定州义丰人为汴州刺史河南为雄郡自江淮达于河济舟车辐辏人庶浩繁前后牧守多不称职惟倪若水与瀚皆以清严为治吏民歌之又曰阳城为道州刺史在州以家人法待吏人宜罸者罚之宜赏者赏之一不以簿书介意道州土地产民多矮毎年常配乡户贡其男号为矮奴城悯其编氓嵗有离异之苦乃抗疏论而免之自是乃停其贡民皆赖之无不感泣　又曰尹思贞为青州刺史境内有蚕一年四熟者黜陟使卫州司马路敬潜八月至州见茧叹曰非善政孰能至于此乎乃表荐之　又曰马燧改懐州刺史乗兵乱之后其夏大旱人吏失耕稼燧乃务脩教化将吏有父母者燧辄造之施敬收瘗暴骨去其烦苛至秋界中生稆谷人颇赖之　又曰皇甫无逸为同州刺史闭门自守不通賔客左右不得出门凡所货易皆徃他州毎按部樵采不犯于人尝夜宿人家遇灯炷尽人徃将续之无逸遽抽佩刀断衣带以为其炷其亷介如此　又曰吕元膺为蕲州刺史颇着恩信常嵗终阅郡狱囚囚有自告者曰某有父母在明日元正不得相见因泣下元膺悯焉尽脱其械縦之以为期吏曰贼不可纵元膺曰吾以忠信待之及期无后到者由是羣盗感义相引而去　又曰栁宗元为栁州刺史土俗以男女质钱过期则没入宗元革其乡法其已没者仍出私钱赎之归其父母　又曰天授二年正月天后内出绣袍赐新除都督刺史其袍皆刺绣作山形绕山勒廻文铭曰徳政惟明职令思平清信忠勤劳进躬亲自此毎除都督刺史必以袍赐之　又曰袁光庭者河西戍将天寳末为伊州刺史禄山之乱西北邉戍兵入赴难关陇郡邑皆吐蕃所防惟光庭守伊州累年外救不至贼百端説诱终不屈部下如一及矢石既尽粮储并竭城将防没光庭手杀其妻子自焚而死朝廷闻之赠工部尚书　又曰贞元初徳宗以奉先县令郑珣瑜为徐州刺史昭应县令韦武为遂州刺史华原县令崔琮为汝州刺史蓝田县令韦贞伯为舒州刺史盩厔令李防为郢州刺史録善政也各赐马一匹并彩物衣服以遣之又曰刘禹锡授播州刺史御史中丞裴度奏禹锡母
　　年八十今播州乃猿狖所居人迹罕至禹锡诚合得罪然其老母必至不得行则须与子为死别伤陛下孝理之风伏请屈法稍移近处使得终养上曰夫为人子毎事尤湏脩谨常恐贻亲之忧今禹锡所坐更合重于他人岂可以此论度不能对上曰我所言是责人子之事然终不忍伤其所亲之心明日改授禹锡为连州刺史又曰崔珙太和七年正月拜广州刺史兼岭南节度
　　使入谢帝问以抚理南海之宜珙奏对明辩帝深嘉之时髙瑀镇徐州承智兴之后军骄难制军士数犯法上欲择威望之帅以临之乆难其才防珙言事慷慨谓宰臣曰崔珙言事神气精爽此可以临徐人即以王茂先代珙镇广南授珙检校工部尚书徐州刺史　又曰孔若思为衡州刺史先是诸州别驾皆以宗室为之刺史致敬由是多行不法若思至州举奏别驾李钦罪犯请加鞫讯乃诏别驾于刺史致礼自若思始也　又曰萧复累迁同州刺史时州人阻饥有京畿观察使储廪在境内复辄以赒贫人为有司所劾诏不削阶受代亲友唁之复怡然曰茍利于人敢惮薄责　五代史梁书曰开平四年九月诏曰魏博营内刺史比来州务并委督邮遂使曹官擅其威福州牧同于闲冗俾循通制宜塞异端并河南州诸例刺史得以専达时议者曰唐宪宗朝乌重为沧州节度使尝称河朔六十年能抗朝命者以夺刺史权与县令职而自作威福耳若二千石各得其柄又有镇兵虽安史挟奸岂能据一墉而叛哉遂奏以所管徳棣景三州各还刺史职分州兵并收管自后虽幽镇魏三道以河北旧风自相传袭惟沧州一道独禀命受代自重制置使然也则梁氏之更张正合其事矣　又曰安元信歴数任皆名郡也亲戚谓曰公身俸二千石有白发家无肥美田园何以为子孙计元信曰吾本无文经武略遭遇先帝风云之防继提郡印位在亲臣平生之望过矣每以衣食丰足为愧安有积货治产欲为豚犬后圗不亦愚乎闻者美之
　　刺史三
　　原布政　露章【梁书曰夏侯亶字世龙为豫州刺史弟夔字季龙亦为是州并有恩恵百姓歌之曰我之有州任仍夏侯前兄后弟布政优优　白帖曰何武字君公为扬州刺史所举奏二千石长吏必先露章服罪为亏除免之而已不服极法九江太守戴圣治行多不法前刺史以为大儒多优容之武使从事亷得其罪圣惧自免后毁于朝武闻之终不扬其恶】　立祠　罢市【又曰晋祖逖为豫州刺史行恩徳及卒人为立祠　又曰羊祜卒人出为巷哭罢市四时置祭于岘山之阳改户曹为辞曹】　増执蛟　放鱼【山堂肆考曰隋嘉州刺史赵昱时有老蛟为害昱自持刀入水有项江水尽赤昱执蛟奋波而起　又曰唐孟简工于书为常州刺史与卢仝游北湖尽买渔人所获鱼放之】　运甓投环【又曰晋陶侃拜广州刺史在州无事朝暮运百甓人问其故答曰吾方致力中原过优逸恐不堪事又曰晋周访为荆州刺史或説王敦曰荆州用武之国公宜自领乃改访梁州访大怒敦手书譬释因遗以】
　　【玉环玉椀访投诸地曰吾岂贾竖可以寳悦乎】　种松　植兰【又曰唐袁仁敬为杭州刺史植松以达灵隠寺凡九里号九里松　又曰宋罗畸为滁州刺史或曰滁州贫僻对曰此欧公之醉乡也有庶子紫薇香泉万斛以为供给有琅邪幽谷白云千顷以为职田何谓贫僻耶治宇于堂前植兰数十本且为之记】　原长一州　阜兆民【周礼曰太宰职云一曰牧以地得民郑注云牧州长也九州各有封域以居民也案贾公彦疏曰一曰牧以地得民者谓畿外八州之中州别立一州牧使侯伯有功徳者为之使统领二百一十国以有一州土地集安万民故云牧以地得民也　尚书周官曰以倡九牧阜成兆民】　増古方伯　汉旧官【合璧事汉何武曰刺史古之方伯上所委任一州表率也　东观汉记曰州牧刺史漠旧官】　阳名子　薛字孙【山堂肆考曰阳城为道州刺史州人感其徳以阳名子　又曰唐薛逢为巴州刺史人歌之曰有孩有童愿以名垂何以字之薛孙薛儿】原训导诸侯　督察郡国【国语曰周宣王欲得国子之能训导诸侯者按注贾侍中云国子诸侯之嗣子欲使训导诸侯子也奏汉书曰朱博秦汉家之置郡县部刺史奉使典州督察郡国吏民安宁其有异材功著者辄登擢秩卑加赏咸劝功乐进今増秩为牧以髙第补九卿其中材则茍自守而已恐功効凌夷奸宄不禁臣请罢置刺史如故奏可】　施教九郡　宣风万里【王隠晋书曰王沈字处道为豫州刺史乃下教曰若能举遗逸黜奸邪陈长吏可否皆给谷五百斛别驾主簿奉行九郡施行　晋起居注诏曰太尉将军卫瓘忠允清识文武之才宜令宣风万里为青州刺史以统戎政】　聘求耆徳　旌显异行【续汉书曰郭伋拜并州刺史前在并州素结恩徳及后入界所到县邑老少相防邀迎道路所过问民疾苦聘求州中耆徳雄俊设几杖之礼朝夕与参政事分禄以养之　陶氏家传曰陶清为荆州刺史旌显所知三十余人皆当世异行】　石崇积财　王戎治宅【晋书曰石崇颖悟有才气而任侠无行检在荆州刧逺使商客积财不赀　又曰王戎为荆州刺史有司奏戎遣吏脩园宅免官诏以赎论豫州刺史】　勿令领兵　不宜去武【魏志曰杜恕字务伯云刺史勿令领兵以事乆専上疏曰今牧守弃治民之术脩将帅之事云云　白帖曰晋自平吴后罢军役山涛以为不宜去州郡武备后冦贼起以无备遂大乱】　千长人　三虎随丧【白帖曰东方千长人谓诸侯也　又曰王业拜荆州司隶道卒有三白虎低头随防而去】　増经学政事　抚字催科【山堂肆考曰汉萧育为冀州刺史以经学与士民讲诵以政事为吏民悦服　又曰唐阳城左道州刺史治民如治家州之赋税不以时登观察使数加诘让城自署其考曰抚字心劳催科政拙】　草木知名　耆老歌徳【又曰唐张万福徳宗时为濠州刺史上谓曰先帝改尔名正者所以裦也朕谓江淮草木亦知尔威名若从所改恐贼不晓是卿也复赐旧名又曰狄仁杰为宁州刺史御史郭翰廵陇右入寕州境耆老歌刺史徳美者盈路】　议选朝臣诏举良才【天中记曰开元十一年山东旱朝议选朝臣为刺史以抚贫民　太平御览曰侯景】
　　【平元帝遍问朝宰曰今天下始定亟须良才请卿各举所知羣臣未有对者帝曰吾已得一人矣王褒曰未审为谁帝曰欧阳頠乃授武州刺史】　无留无滞　亦易亦难【山堂肆考曰始兴王澹为荆州刺史曹无留事狱无滞囚及还朝人歌之又曰王雍为相州刺史魏主戒之曰作牧之道亦易亦难其身正不令而行故易其身不正虽令不从故难】　截镫遮围　辞绢乞留【天中记曰泽州奏前刺史史延韬离州为军民遮围不放出城兼截下马镫延韬夜开城门赴闗　太平御览曰韩軏秦州刺史神武欲軏还仍赐州人户绢布两匹州人田昭等七千户皆辞不受惟乞留軏神武嘉叹乃留焉】　治尚简易　政号亷平【山堂肆考曰唐独孤及为常州刺史治尚简易人皆爱戴余粮栖亩甘露降庭　又曰唐刘徳威为绵州刺史政号亷平百姓立石颂徳】　广设耳目宜用心腹【又曰阳逸为光州刺史为政爱人广设耳目时人谓有千里眼　又曰李延赏为青】
　　【州刺史帝谓曰懐塼之俗世号难治宜用好心腹】　面察能否　妙选贤良【又曰唐宣宗诏刺史毋得外徙必令至亰师面察能否然后除之　又曰唐则天与宰相议及刺史县令李峤防奏言朝廷物议莫不重内官轻外职除授牧伯望于台阁寺监妙选贤良分典大州太后命书名探之得凤阁侍御韦嗣立御史大夫杨再思等二十人各以本官检校刺史】　铸铁灌贼　哭金感酋【又曰魏杨津除定州刺史时贼残掠州境津置炉铸铁持以灌贼贼相谓曰不畏利槊坚城唯畏杨公鐡星　又曰梁毗为西宁州刺史酋长皆以金多者为号逓相攻夺毗患之后诸酋以金遗毗毗对金恸哭谓之曰汝等以此相灭今将此来欲杀我耶一无所纳诸酋感悟遂不相攻击】　有君子心　得方伯体【又曰隋杨逹为鄯郑赵三州刺史文帝差品天下牧宰达为第一杨素每曰有君子貌兼君子心者惟杨达耳　又曰吉翰为益州刺史在任着美绩甚得方伯体】　均赋他郡　还储本州【又曰唐韩休为虢州刺史虢于东西京为近州乗舆所至常税厩刍休请均赋他郡中书令张説曰免虢而与他郡此守臣私恵耳休曰刺史知民之而不救岂为政哉讫如休请　又曰唐李素直徙蒲州刺史将行还所余储并释器于本州赍圗书就道】　画像自戒　哦诗自娱【又曰后周申徽为襄州刺史画杨震像于寝室以自戒　又曰唐韦应物为苏州刺史在郡暇日惟焚香哦诗以自娱】父子风教　兄弟声誉【又曰魏郑述祖继其父道昭为兖州刺史有人入市盗布】
　　【其父执以归首述祖原之自是无盗百姓歌曰大郑公小郑公相去十五载风教犹相同　又曰唐岑羲陕州总管甚有政绩弟仲翔为陜州刺史兄弟相踵为守并驰声誉】　风观月楼　三梁十驿【又曰魏邢邵为西兖州刺史有善政在邵起清风观明月楼　又曰唐裴耀卿为济州刺史天子东廵耀卿置三梁十驿科敛均省上甚嘉之】　言笑不茍　亷能可述【又曰唐韦安石拜徳郑二州刺史性方重不茍言笑政尚清亷吏民尊畏又曰唐涂晓以中散大夫为江州刺史亷能可述号为金声玉色】　下车验狱　单造营【又曰隋辛公义迁并州刺史下车先至狱中露坐验问十余日断决咸尽方还防受新讼有须禁者即宿防事终不还阁　又曰隋仁夀中山獠作乱资州刺史卫文升初到官单造其营説以利害渠帅感悦解兵而去】　鞭人持稲　与军采葛【又曰晋陶侃为荆州刺史尝出游见人持一把未熟稲侃问用此何为人云行道所见聊取之耳侃大怒曰汝既不田而戏贼人稲执而鞭之　又曰魏李迁哲为信州刺史州先无储蓄哲与军士共采葛根为粮有异味辄分尝之军士感悦】　阡陌聚观　风俗顿革【又曰唐李邕为滑州刺史上计京邑早有盛名人传其眉目怪异至阡陌聚观后生望风门巷填溢　又曰魏寇隽为梁州刺史州人俗荒旷多为盗贼隽为立庠序劝农桑数年之间风俗顿革】　杨津下教　何妥勒箴【又曰魏杨津为岐州刺史有武功人赍绢为贼所刧津下教云有人着某色衣乗某色马者在城东被杀若有家人可速视有一老母云是己子津于是遣追并绢俱获　又曰隋何妥为龙州刺史有负笈游学者妥皆为讲説教授之又作刺史箴勒于州门】　飞鸟食蝗　大駮食兽【又曰萧循为梁秦二州刺史时蝗害禾循自咎责忽有飞鸟千羣下食蝗殆尽　又曰兖州有甑山后魏时数有猛兽为暴张华原为兖州刺史忽有大駮食兽咸以为化感所致】　郡神相迎　伯元来谢【又曰唐张开为荆州刺史至郡界忽见衣紫披甲胄者数十人自云中而下开问其故对曰某荆州内外所主之神仰使君令名故来相迎耳　又曰晋殷仲堪为荆州刺史先是仲堪收葬江邉流棺其门前沟忽起为岸夜梦有人自称徐伯元来谢且曰水中有岸其名曰洲君将为州也至是果临荆州】　教授生徒摘发贪暴【又曰唐张镒为濠州刺史延经术士教授生徒北去州境内明经者至四十人　又】
　　【曰唐姚璹迁益州刺史初蜀吏贪暴璹摘发之无所容贷】　力拒暴军　礼接儒士【又曰唐张光辅讨越王军士恃功多暴狄仁杰时为豫州刺史力拒之光辅怒曰州将轻元帅耶仁杰曰乱河南者一越王公董士以平贼縦暴横是一越王死百越王生也如得上方剑加君项虽死不恨光辅还奏仁杰不逊改授复州　又曰周荆罕儒为泰州刺史礼接儒士世宗以为团练使】　脩邵公庙毁鼻亭祠【又曰髙允为懐州刺史见邵公庙废毁不立乃曰邵公之徳阙而不礼为善者何望乃表闻脩葺之　又曰鼻亭祠在永州府道州城北旧传象封于此后人祠之唐刺史薛伯髙毁其祠栁宗元作毁鼻亭神祠记】　作均水法　还移税钱【事文聚曰戴叔伦守抚州刺史嵗争灌溉为作均水法俗便利之　又曰李渤为虔州刺史奏还信州移税钱二百万赋米二万石】　录名屏风　赐膳洛滨【山堂肆考唐太宗尝曰治人之本莫重于刺史故朕尝録姓名于屏兴卧对之得才否状辄疏于下方拟废置　又曰唐元宗自选诸司长官有声望者为刺史大理卿源光裕等十一人皆在选中命宰相诸王以下饯于洛滨赐以御膳上自书十韵诗赐之】　祝神虎毙　祷井泉涌【天中记曰谢杰为髙州刺史境多虎夜入郭中为暴杰谒城隍庙举洒祝神曰愿虎只食刺史无伤愚民因独宿殿庭中是夜忽有物咆哮其声如雷迟明视之数虎悉毙　太平御览曰赵郡王叡除北朔州刺史内防外御备有条法有无水之处祷而掘井泉源涌出至今号曰赵郡王泉】　陆馥十善萧恪四客【又曰陆馥为相州刺史为政清平州中有徳宿老名望素重者以友礼待之询以政】
　　【事如此者十人号曰十善　又曰梁萧恪为雍州刺史賔客有江仲举蔡逺王台卿庾仲容四人俱被接遇并有蓄积故樊邓歌之云江千万蔡五百王新车庾大宅及恪还梁武问之恪甚慙恧】　食三斗蒜梦三口刀【又曰杨徳干歴泽齐汴相四州刺史治有威名郡人为之语曰寕食三斗蒜不逢杨】
　　【徳干　天中记曰王濬常梦得三口刀人以禾益之手持不得以问郡丞等莫能知刘毅对曰三刀者州字而益之禾持不得禾傍失者秩字明府秩当至益州濬笑曰如卿言当相以为秀才】　曲宴赋诗登楼谈咏【太平御览曰南安王祯出为相州刺史髙祖饯之于林都亭诏曰今日之集虽曰分】
　　【岐实为曲宴并可赋诗申意射者可以观徳不能赋者可听射也当使武士弯弓文士下笔　合璧事曰晋庾亮镇武昌诸佐史殷浩等乗月登南楼俄而亮至便据胡床与浩等谈咏】　封金送上运米自给【太平御览曰王思政迁荆州刺史州城多壊政命蔺小欢督工治之掘得黄金三十斤夜中密送之思政召佐吏以金示之曰人臣不宜有私悉封金送上太祖嘉之赐钱二十万　又曰泉企为东雍州刺史纎毫不扰于民在州五年每于乡里运米以自给】　今还公笏　不付卿节【又曰张威以罪免后从上祠泰山至洛阳上谓威曰自倚公以重镇何乃惟利是视孤朕心因问威曰公所执笏今安在威曰谨藏于家上曰可持来威奉笏以见上曰虽违法度功利实多朕不忘之今还公笏于是复拜洛州刺史　又曰石苞为徐州刺史东闗之败苞独全军而退帝指所持节谓苞曰恨不以此付卿】甘露降庭　嘉禾出境【又曰隋令狐熙拜沧州刺史在职数年风教大洽上幸洛阳熙来朝吏民恐其易悲泣于道及熙复还百姓出境迎谒欢呼盈路在州获白乌白麞嘉禾甘露降于庭前栁树　又曰隋梁光彦为岐州刺史甚有恵政嘉禾连出于州境上悦其能赐粟五百斛帛三百叚御繖一枚】给居义舍　募垦公田【山堂肆考曰唐袁滋为华州刺史政清简流民至者给地】
　　【居之名曰义舍　又曰唐徐申韶州刺史按公田之废者募人耕垦以所收之半畀之嵗入凡三万斛】呼戴防饧　谓随使户【天中记曰梁光彦初为岐州刺史甚有恵政转相州邺都人多变诈称其不能理政坐免复拜赵州刺史光彦言于上曰臣前待罪相州百姓呼为戴防饧请复为相州改易调庶有以变其风俗上从之复为相州刺史光彦下车发摘奸隠有若神明狡猾莫不潜窜于是合境大骇又曰吴越儇镇永嘉百姓悦慕及移姑苏温人有携家属以从者谓之随使户】　原贾充假
　　羽葆　杜预给追锋【晋起居注曰贾充为使持节都督秦凉二州诸军事侍中车将军如故假羽葆鼓吹给苐一驸马一匹追锋车一乗卧乗车一乗　王隠晋书曰杜预为镇南大将军都督荆州诸军事给追锋车第二驸马御府人马钱三十万】　増夺腴田给贫单　延文学设饼果【合璧事曰长孙顺徳为泽州刺史素侈放至是折节为政以严明称先是守长多通馈饷顺徳防摘无所容遂为良吏前刺史占部口腴田十顷夺以给贫单　太平御览曰蔡王智积为同州刺史在州未尝嬉戏端然读书门无私谒有公孙尚仪杨君英萧徳言并有文学时延于座所设惟饼果酒才三酌其简静如此】
　　刺史四
　　原岳牧【书曰唐虞稽古建官惟百内有百揆四岳外有州牧侯伯庻政惟和】　诸侯【白帖曰刺史古诸侯也】　列岳　刺郡　隼旟　熊轼　彤襜【俱出白帖】朱轓【汉书曰二千石车朱两轓】　千里　百城【俱出白帖】　乐职【白帖曰王裦为益州刺史作中和乐职之诗】　置兵【又曰魏司马朗请州郡宜置兵外备四彞内威不轨】　髙车盖【又曰黄覇为扬州刺史三嵗治有绩宣帝下诏赐车盖特髙一尺以彰有徳】　霁威严【又曰魏相为扬州案法郡国守相多贬黜邴吉与书曰朝廷知弱翁公行方直愿少藏器于身相善其言为霁威严】　九州之长【曲礼曰九州之长入天子之国曰牧郑注云每一州之中天子选侯之贤者为之牧】　十有三牧【汉官解诂曰京畿十有三牧分土食焉】　铜印墨绶【详通典】银印青绶【汉书百官公卿表曰绥和元年改刺史为牧银印青绶】　位居牧伯
　　【又曰今刺史居牧伯之位秉一州之统】　位下大夫【汉书朱博传曰哀帝初何武为大司空与丞相翟方进共奏言古选诸侯贤者以为州伯今部刺史选第大吏所荐位髙至九卿所恶立退任重职大春秋之义用贵治贱不以卑临尊刺史位下大夫而临二千石臣请罢刺史更制州牧以应古制】　分刺诸州【后汉书百官志曰秦有监察御史监诸郡汉兴省之但遣丞相史分刺诸州无常官】　分部督察【汉官解诂曰京畿十有三牧分部驰行郡国督察在位録囚徒考功实】　刺举州事【应劭汉官仪曰监司三代曰伯汉兴海内未定令刺史举州事】　尽部州境【山谦之丹阳记曰汉承秦罢侯置守至武帝元封五年始置刺史尽部州境】　天子所使【黄泰交州记曰刺者言其刺举不法史者使也言为天子之所使也】　奉诏条察【汉书百官公卿表曰武帝元封五年初置部刺史掌奉诏条察】　乗驿奏事【应劭汉官仪曰汉武元封四年始遣部刺史十三人乗驿奏事】三年奏事【王隠晋书曰太康三年罢刺史将军官刺史依汉制三年一入奏事】　懐以
　　道徳【又曰阮赡平南将军江州刺史懐抚以道徳】　示以恩信【晋书曰唐彬持节监幽州诸军事领防乌丸校尉右将军彬既至镇训卒利兵广农重稼震威耀武宣谕国命示以恩信】　奬励风俗【晋中兴书太原温録云温峤字太真代应詹为江州刺史持节都督平南将军镇武昌达于治道军人称颂奬励风俗】　清净化人【魏书曰刘震为兖州刺史清净俭约以礼化人】　将士咸服【魏志曰田豫领并州刺史清约俭素所赐皆散之将士人咸服之】　盗贼自止【汉书曰张敞为冀州刺史居部嵗余盗贼自止】　计日受俸【谢承后汉书曰杨秉为豫荆徐兖四州刺史迁任城相自为刺史二千石计日受俸余禄不入私门家至贫窭并日而食】　十日一炊【又曰左雄为冀州刺史不举烟火长食干饭十日一炊】　不畏彊御【又曰陈朔扬州刺史贬黜奸慝不畏彊御】　不事上司【魏志曰崔林为幽州刺史在官不事上司左迁河间刺史】　王逊后浊【晋中兴书曰王逊为广州刺史民人谒者多使作金刺通名妻诘之曰何先清而后浊也】车永贪浊【又曰车永为广州刺史居官贪浊】　神马白乌【白帖曰王阜为幽州刺史有神马白乌见】　察过诏条【又曰丞相司直郭钦奏豫州鲍宣烦苛代二千石置吏察过诏条注云所察出六条之外】　行去法驾【又曰郭钦又奏鲍宣行去法驾驾三马宿乡亭为众所非】见碑堕泪【又曰羊祜字叔子为荆州刺史常登岘山及薨立碑岘山百姓见其碑莫不悲感号为堕泪碑】　诣阙乞留【又曰种暠字景伯为梁州被征吏民诣阙乞留一年汉阳守彞翟男女送到汉阳界暠与相辞十里不得乗车】　増为朕卧治【事文聚曰王及善擢魏州刺史武后劳曰公虽病可与妻子行日三十里为朕卧治】　屈公卧治【太平御览曰杨常希有足疾上谓之曰蒲州出美酒足堪养病屈公卧治之于是拜蒲州刺史】　推心委公【又曰史寕为凉州刺史遣使请事太祖即以所服冠履衣被及弓箭防赐寕谓其使人曰为我谢凉州孤解衣以衣公推心以委公公其善始全终无损功名也】　推诚御下【又曰刘为荆州刺史推诚御下励以公义毎有徴发手书郡国叮咛欵宻莫不感悦曰得公一纸书贤于十部从事】　不畏豪强【山堂肆考曰东汉青州刺史王龚不畏豪强按劾贪猾二千石十余人郡邑守令闻风震栗】　不受请托【又曰东汉左雄为冀州刺史性清严不受人请托奏按二千石贪猾无所回忌】　立碑市旁【又曰唐贾敦頥洛州刺史豪右多占田敦頥举没官者以赋贫民百姓为立碑大市旁称颂美政】　立碑流所【又曰唐狄仁杰为宁州刺史郡人立碑颂徳豫州刺史时越王兵败支党余三千人皆论死仁杰宻疏请宥诏免死戍邉道出宁州父老问曰狄使君活汝耶因相与泣碑下至流所亦为立碑】　呼为慈父【又曰唐李桐客贞观初为通州刺史治尚清平民呼为慈父】　呼为慈母【又曰隋辛公义为岷州刺史土俗一人有病合门避之公义舆有病者置己防事迎医疗之诸病家子孙皆慙谢合境之内呼为慈母】　为国竭命【又曰宗慤为豫州刺史吴喜为典籖毎多违执慤大怒曰慤年将六十为国竭命正得一州如斗大不能复与典籖共临之喜稽颡乃止】　事国竭诚【又曰源贺为冀州刺史人告贺谋反魏主曰贺竭诚事国朕为卿等保之讯验果诬乃诛告者】　不取羡银【又曰唐王疑为商州刺史州有治赋羡银疑一无所取】　不受美玉【又曰魏崔挺为光州刺史有掖县老人自言尝使林邑得美玉藏之海岛垂六十年今逢明政愿奉之挺不受】　芝生州署【事文聚曰韩思复滁州刺史有黄芝五生州署民为刻石颂其祥】　秬生州境【又曰马燧徙懐州时大旱田茀不及耕有秬生于境内人赖以济】　蝗不至境【又曰王方翼肃州刺史州无隍堑冦易以攻乃发卒建楼堞烽火精明仪凤间河西蝗独不至方翼境】　虎不为暴【又曰李绅滁夀二州刺史霍山多虎采茶者病之治机穽不能止绅至尽去之虎不为暴】　科定其资【又曰张九龄言古者刺史为三公郎官出宰百里今宜科定其资凡不歴郡督刺史虽有善政不得任台郎给舍】事澄其源【又曰陆象先徙蒲州刺史尝曰天下本无事庸人扰之为烦耳第澄其源何忧不简所至吏民皆懐之】　号薛公渠【太平御览曰薛胄为兖州刺史城东有沂泗二水合而南流胄积石堰之陂泽尽为良田百姓赖之号为薛公丰兖渠】　名崔公桥【又曰崔亮为雍州刺史城北渭水浅不通船行人艰阻髙欲造浮梁而虑长柱不可得防天大雨山水暴至浮出长木数百根借此为用桥遂成立至今犹名崔公桥】　髙肇清能【合璧事曰髙肇所莅五州皆以清能著称当时号良刺史】　徐邈清白【又曰徐邈为凉州刺史皎然清白】　得江表心【太平御览曰晋华轶为江州刺史得江表之欢心流亡之士赴之如归时天下多事轶毎遣贡献入洛不失臣节】　得西州心【合璧事曰郭孝恪拜安西都防西州刺史其地髙昌旧都流徙罪人与镇兵杂限以沙碛隔絶中国孝恪推诚抚御尽得其欢心】　照天蜡烛【天中记曰田元均治成都人有诉讼其懦不能伸者必委曲问之蜀人谓之照天蜡烛】　皮里阳秋【太平御览曰褚裒字季野弱冠桓彞见而目之曰褚季野有皮里阳秋后除江州刺史莅政贞素常使私僮樵采】　中兴第一【又曰晋桓伊有武干又善音律为中兴第一江州刺史】　方伯最少【又曰荀羡为徐州刺史时年二十中兴方伯未有如羡少者】　并赐竹屏【又曰贺祥为荆州刺史祥有恵政梁岳阳王詧赠以竹屛风祥取付所司太祖闻之命以赐祥】　咸慕侧防【又曰独孤信为秦州刺史常因猎日暮驰入城其防防侧诘旦而更人有戴防者咸慕信而侧帽焉】　原为十三州最【谢承后汉书曰贾琮为交趾刺史在仕三年为十三州最】　治为天下最【魏志曰梁习字子虞为并州刺史政治常为天下最太和三年徴拜大司农习在州二十余年而居处贫穷无方面珍物明帝异之礼赐甚厚】　増赐钱米绢布【太平御览曰吕岱为交州刺史歴年不饷家妻子饥乏孙权闻之叹息以让羣臣曰吕岱出身万里为国勤事家内困而孤不早知股肱耳目其责安在于是加赐钱米绢布嵗有常限】　赐骅骝帛谷【又曰韦珍郢州刺史在州有声绩朝廷嘉之龙骧将军赐骅骝二匹帛五十匹谷三百斛珍乃召集州内孤贫者谓曰天子以我能绥抚卿等故赐以谷帛吾何敢独当遂以所赐悉分与之】在此州饮水【又曰窦炽为原州刺史甚有政绩州城北有泉水常与僚吏宴于泉侧因酌水饮曰吾在此州惟当饮水而已】　勅相州习法【又曰令狐熙为汴州刺史令行禁止称为良牧上谓侍臣曰邺都天下难理处也勅相州刺史豆卢通令习熙之法其年来朝考绩为天下最赐帛三百匹颁告天下】　当以卿应之【又曰韩麒麟除齐州刺史寡于刑罚从事刘普庆説曰明公仗节方夏而无所斩戮何以示威麒麟曰刑罸所以止恶盖不得已而用之今民不犯法何所戮乎若必须斩戮以立威名当以卿应之普庆惭惧而去】　当以汝为始【事文聚曰陆象先累徙蒲州刺史兼河东察访使小吏有罪诫遣之大吏白争以为可杖象先曰人情大抵不相逺谓彼不晓吾之言耶必欲责者当以汝为始大吏惭而退】　原李焘朝廷闻之【谢承后汉书曰李焘为青州刺史奉法督案朝廷闻之以能治剧】　王基南方称之【魏志曰王基为荆州刺史明制度整军农兼脩学校南方称之】　刘馥可任江南【又刘馥传云太祖方有袁绍之难谓馥可任以东南之事遂表为扬州刺史】　贾充绥靖西夏【晋起居注曰太始七年诏贾充硕量可使持节都督秦凉诸军事绥靖西夏】　巴秪不迎妻子【谢承后汉书曰巴秪为扬州刺史在任不迎妻子俸禄不余】　吕岱不饷妻子【吴志曰吕岱字定公为交州刺史歴年不饷家妻子饥乏孙权闻之叹息徴为尚书】　脩盐池家家丰足【晋中兴书曰溉田官徐邈为凉州刺史使持节领防校尉河右少雨常苦之谷邈脩武威酒泉盐池广开水田募贫民佃之家家丰足通供中国之费】治芍陂官民有畜【魏志曰刘馥为扬州刺史流民越江山而归者以万数于是聚诸生立学校广屯田兴治芍陂及茹陂七门吴塘诸堨以溉稲田官民有畜】　州界宁肃百姓称之【魏书曰司马朗字伯达兖州刺史州界寕肃百姓称之虽在军旅常恶衣恶食以俭率下】　恩化大行百姓乐政【谢承后汉书曰谢夷吾字尭卿迁荆州刺史行部始到南阳县遇孝章皇帝廵狩驾幸鲁阳有诏勅荆州刺史入传録见囚徒朕将览焉上临西厢南面夷吾处东厢分帷隔中央　吾所决正一县三百余事悉与上合上叹息曰诸州刺史尽如此者朕不忧天下常以励羣臣是时恩化大行百姓乐政】　得人民心复留一年【续汉书曰种暠为梁州刺史甚得百姓欢心被徴当吏人诣阙上书请留之太后叹曰未闻刺史得人民心乃许之暠复留一年】　恵爱在人留十八年【华阳国志曰严遵为益州刺史有恵爱每当官吏人塞路攀辕诏遂留之居官十八年】益州险逺以亲镇之【晋起居注曰太始元年诏曰益州险逺王教难洽宜以重将亲镇抚之以中郎将下邳王晃为之】　湘州险固以叔父居之【晋中兴书曰谯闵王承字士敬为湘州刺史中宗谓承曰湘州南椘险固在上流之要控三州之防是用武之国也今以叔父居之】当共理之朝　任分忧之寄　建唐虞之官宜崇九牧播龚黄之政必务六条
　　刺史五
　　原诗梁元帝后临荆州诗曰拥旄去京县褰帷辞未央弱冠从王役从容游岂张不学胡威绢寕挂裴潜床所冀方留犊行当息饮羊戏蝶时飘粉风花乍落香髙栏来蕙气疎帘度晚光绮钱临仄宇阿阁绕长廊　又示民吏诗曰阙里尚防谦濑【一作厉】乡裁知足咨余再分陜少思宜寡欲霞出浦流红苔生岸泉緑方令江汉士变为邹鲁俗　又别荆州吏民诗曰玉节居分陜金貂总上流麾军时举扇作赋且登楼年光徧原隰春色满汀洲日华三翼舸风转七星斿向解青丝缆将移丹桂舟刘孝绰和湘东王理讼诗曰冯翊乱京兆广汉欲兼
　　治岂若兼牧朱轮褰素帷淮海封畿地杂俗良在兹禁奸摘铢两驭震豺狸　増唐王维送梓州李使君诗曰万壑树参天千山响杜鹃山中一夜雨树杪百重泉汉女输橦布巴人讼芋田文翁翻教授不敢倚先贤韩翃送郢州郎使君诗曰千人挿羽迎知是范宣城
　　暮雪楚山冷春江汉水清红鲜供客饭翠竹引舟行一别何时见相思芳草生　刘长卿余干夜宴奉饯前苏州韦使君诗曰复拜东阳郡遥驰北阙心行春五马急向夜一猿深山过康郎近星防婺女临幸容栖托分犹恋旧棠隂　又送栁使君赴袁州诗曰宜阳出守新恩至京口因家始愿违五栁闭门髙士去三苖按节逺人归月明江路闻猿断花暗山城见吏稀惟有郡斋窗里岫朝朝空对谢元晖　韩翃寄徐州郑使君诗曰江城五马楚云邉不羡雍容画省年才子旧称何水部使君还继谢临川射堂草遍收残雨官路人稀对夕天虽卧郡斋千里隔与君同见月初圎　张籍送汀州元使君诗曰曽成赵北归朝计因拜王门最好官为郡暂辞双凤阙全家逺过九龙滩山乡祗有输蕉户水镇应多养鸭栏地僻寻常来客少刺桐花发共谁看　又寄苏州白二十三使君诗曰三朝出入紫防臣头白金章未去身登第早年同座主题诗今日异州人阊门栁色烟中逺茂苑莺声雨后新此处吟诗向山寺知君忘却曲江春　宋林逋淮甸城居寄任刺史诗曰扰扰非我事深居断俗情石莎无雨痩秋竹共蝉清劒在慵闲拂诗难忆细评寥然独榰枕淮月上山城
　　増制唐元稹授韩察等明通沔三州刺史制曰朕子育兆人凛乎惧一物之不至将我徳泽流布于逺迩者其惟良二千石乎具官韩察等久于吏职皆着能名或常奉诏条风声尚在或歴居郊甸恵养有方命汝临人勿违其俗夫明近于海懦则奸生通迩于巴急则吏扰沔当津防滞则人怨推是三者引而伸之然后可以分吾忧矣尔其勉之　白居易除郎官分牧诸州制曰汉宣帝曰与我共理者其惟良二千石乎诚哉是言也朕每三复安得循理副吾此心今之台郎一时妙选尝经任歴率有才用虽典曹庀事其务非轻而防隠分忧所寄尤重是用竝命分牧吾人歳时之间期于报政朕髙悬爵赏伫期酬効咨尔夙夜其念之哉无俾龚黄専美前代　杜牧授窦宏余加官依前台州刺史苏庄除邓州刺史等制曰具官窦宏余苏庄等南郡盗作而萧育拜河南政美而冦恂留为人择官因抚重之考于两汉行古道也宏余亷使上言父老有请其为政也长育多方恵训不倦凡设教令皆有科防庄任南康悉心为理谨身律下节用爱人南阳古都近者小扰临海越俗尤惜良吏就加起拜各叶所宜仕至二千石可庇人矣无异文律不自贵重副疲羸之望者湏念终始坐狂愚之罪者勿论深汚各膺宠禄无忝分寄
　　原碑后汉蔡邕荆州刺史庾侯碑曰君资天地之正气含太极之纯精明洁鲜于白珪贞操厉乎寒松视鉴出于自然英风发乎天骨事亲以孝则行侔于曽闵结交以信则契明于黄石温温然裕虚引落落然髙风起世信荆山之良寳灵川之明珠也爰在弱冠英风固以扬于四海矣拜为荆州刺史仗冲静以临民施仁义以接物恩恵着于万里诚信畅于殊俗由是抚乱以治绥扰以静帝嘉其功锡以车服方将扫除冦逆清一宇宙廓天歩之艰难宁陵夷之屯否　晋潘岳荆州刺史东武戴侯杨使君碑曰君诞保灵和继期载徳宣哲清朗直道髙尚若乃嘉号推贤博爱济众乡党服其义而缙绅慕其风于时文后厯数在躬相国幕府实允华夏九德咸事俊乂在官成君名器纳字参军宏略被于南国美化行乎江汉西陵之役悬军深入亲薄冦垒躬行天诛既而救兵不进粮尽道穷因乃怃然廻虑殿其众而返虽为法受黜勲庸未崇而天下伏其勇世主思其忠潘尼益州刺史扬恭侯碑曰君毓干灵之醇徳挺一
　　世之殊量禀天然不渝之操体兰石芳坚之质夫其器膺济智能周达穷不怨否显不矜泰履行则为模楷吐言则成隠括徳实充于内而光华发乎外也君发迹州国委质明主自景皇帝摄政文皇帝继业值天下多虞疆埸未静以君先帝所拔懐宝后时而深达远识有经国之量故为腹心谋臣而监度政事焉君出则简练熊罴职司是图入则从容讽议尽规帷幄其所以进可替否决疑定策者皆言效于既徃而事简于帝心君再临司官三抚名郡方将宣文徳以来逺建武功于所牧铭曰天生蒸民有有则诞育恭表应期秀特文兼六行武备七徳忠肃毅柔嘉温克机事无瑕临疑不惑我谋既精我化既清泽流河朔勲着王庭西南未夷侯其是寕上天不恵早世潜灵　北齐邢子才冀州刺史封之碑曰公世载儒雅之风家钟鼎之业出三代而克阜歴两都而转盛五世祖游游子孚耻斯鸟兽狭此丘壑濡足焚首念在一匡委质中山并充衮阙故已援坠拯溺大庇生民祖定功业建斾懐藩扬旌冀部耳目相接歌咏独存父司空孝宣公禀润玉府承华桂簿望振鹭而齐举轶归鸿而并运以兹一徳光事三主七登九伯之重再处八元之任必有余庆事属才子莫之与京理归世禄非因原隰之气讵待河岳之灵发纯粹而成址禀中和而树质神体秀异志识闲爽幼体成人弱不好弄同凤凰之五色非豫章之七年太昌初平洛除侍中骠大将军宻勿枢功逶迤衮职貂蝉承弁华藻披衣鸣双璜于峻陛驱六辔于广路升华辇以弼一人践泰阶而平天下　周王襃故陜州刺史冯章碑曰其先陶唐氏之苖裔尧少子生而手有冯字因以为氏俾侯于鲁义等房心之地余与之广事符河汾之邑使君禀灵河岳比徳璁珩闺门和美誉圣开宗握文命氏浊水北流秦闗东徙岩险带山河枕倚陆离组甲从容青紫　庾信少保幽州刺史豆卢府君碑曰本姓慕容燕文明帝皝之后也其先保姓受氏初存栁城之功开国承家始静辽阳之乱尚书府君改姓豆卢筮仕于魏公资忠履孝蕴义懐仁直干百寻澄波千顷留心职任爱翫圗籍官曹案牍未尝烦拥戎马交驰不妨余裕兄弟公侯国朝亲戚宜春有汤沐之盛濯龙无流水之讥渭南千亩之竹尚惧盈满池阳三顷之田常思止足铭曰朝鲜称国孤竹为君地称髙栁山名宻云辽阳赵裂武遂秦分寳珪世胄雕戈旧勲名称实賔言谓身文朝倾地镇夜落台星石坛承祀丰碑颂灵渭城髙柏昌陵下亭须知地市为读山铭
　　原墓志梁王僧孺豫州墓志曰自姬发系因魏绪留路在赵名贤世袭相秦将汉英雄系踵忘宠辱无愠喜靡矜夸慎嗜欲其行军用武勲合竒正乃治邉御众威裕兼行常凛凛然以中原为己任或欲十万而横行乍思五千而深入尅反旧京饮马函渭然后髙卧闲帷晤言空谷思鲁连之辞赏慕田畴之髙蹈而火传川逝长涂已廹虽景钟良史有功必书刻板镂石宜兼不朽铭曰髙勲蔼蔼长旌髙斾入作爪牙出司带民謡不息王言有防功为上等政称九最日宠秩方登逺大羲辔难留蒙水易收秘丘元户杳杳悠悠　陈徐陵裴使君墓志铭曰君五音之候兼其方牧八阵之图穷其巧变用能战必胜攻必取督称无难兵号解烦朝飞火箭夜云梯燧象从奔聨狼已合于是严顔不桡极咍诸戎厐徳髙声肆言羣逆胡彞总至犹持子路之缨锋刃相交终荷温生之节每以财轻篻箨义重嵩衡割宅字贫友之孤开门延故人之殡笃好朋游居常满席每至鲜云蔼蔼披王安之衣明月团团似班姬之扇日带花以如笑风鸣条而若歌傍列丝桐对文酒一石之后逾能断狱五斗之量犹未解酲嗟乎潘岳之诗致哀周宻庄公之诔用愍相遗　江总广州刺史欧阳頠墓志曰公家习尚书少府儒髙于汉册世居渤海太守文重乎晋原中原防乱避地南徙公孝敬纯深友悌敦睦家积遗财并譲诸季兼赒同壤公含章内暎逺识沈通窒嗜欲谨言行资贞干事亷隅梁室不造凶羯凭陵公被鋭执凶有志匡复梁孝元帝授散常侍东衡州刺史始兴县侯而犬戎弑逆宗社播陈纂揖让攸归髙祖恩加惟旧横使持节都督南衡二十二州诸军事广州刺史进为开府仪同三司山阳郡公进号征南将军加鼓吹一部巫山逺曲喧吹于日南芳树清音肃军容于海截追赠车将军司空公渉猎六经优游百氏寛徭省赋化百越之归心抚寒投胶感三军之死力在室如宾宁惭屋漏不贪为寳毎畏人知杀青无兼两之疑薏苡岂懐珠之谤如羊如粟不改夷齐之心遗庆流风方留豹产之徳
　　原表魏武帝领兖州牧表曰入司兵校出总符任臣以累叶受恩膺荷洪施不敢顾命是以将戈帅甲顺天行诛虽戮彞覆亡不暇臣愧以兴之秩功无所执以伪假实条不胜华窃感讥诮益以维谷　梁简文帝为武陵王让扬州表曰臣延首青防倾心紫府言非东里诚譬北辰而滔防云汉不被霈然之泽郁仙居方隔下臣之奏周任量力固请所陈明主理夺伏冀照许臣闻系风捕影渉求之路靡阶玉马金舟过逺之资无托南康王防理让湘州表曰丝言自天而忽委玉刻披云而下坠浮舟千仞吕梁之惕已深总辔万寻悬车之惧非浅　刘孝仪为安成王让江州表曰臣闻失晨之鸡虽不忘于改旦败驾之马终取忸于衔镳臣昔牧淮岱皇风咫尺一变至道易以为政而乱政莫理美锦徒伤岂可复宣六条阐化千里　又曰臣闻六辔沃若不策元黄之马九成轮奂无求拥肿之材何则跳局之路已穷梁栋之用斯阙　南平王让徐州表曰窃以淮岱务殷事乖坐啸枌榆望重非可卧治臣緜顿枕席动移旬晦恒恐尺波易流寸隂难保宁可复冐此宠膺兹恩荣临川王解扬州表曰臣自驰传斗牛作牧淮海政刑
　　两空璿玑六运既昧弛张之要犹惭大小之狱故以结泳濡翼取愧能官每一进思无忘退食诚复恩私可凭而彞伦难紊敢恃慈冒披心款乞解州任少弭素餐又为鄱阳嗣王初让雍州表曰臣大维屏既惭宗
　　子之诗思乐泮宫有缺僖公之颂特以周开元伯壤参墟汉启三陲分珪旧楚身私家庆总集防躬拥部带跨制数州西距峣闗南逾邓塞虽复呼韩来朝藁街纳质二卤寻戈四郊无警犹如王戎雅识羊祜尚义臣求诸已无或宴安进思尽忠几乎私竭　李扬州舅让表曰人心彼此尽为敌国金柝夜警和门昼闭加以淮水淼漫危同三版懐山之势已成为鱼之期可见若使身死可以益国城没足用报恩虽鱼鼈其甘如荠政以朽耄无庸必恩寄耻辱之甚非止老臣
　　原启梁陆倕谢勅使行江州事启曰封畛遐旷防井奥实陆海神臯偏属兹境兼以茂亲明徳维翰作镇宣述条教光赞圣猷自非问望兼宁可擢膺嘉举
　　原教齐谢脁为録公拜扬州恩教曰昔召南分陜流甘棠之徳平阳好道深狱市之寄吾忝属负荷任总侯伯受饯元戎作牧中甸此地五都杂防四方是则而向隅之矜斯积纳隍之叹犹繁兴念下车无忘待旦有齐礼导徳致之仁夀漏网之寛申在宥之泽　梁简文帝罢雍州恩教曰折以片言事闗徃圣寄之勿扰彼昔贤故刻木不对画狱无入吾自之雍矜懐圄犴幸得天无虐旱地歇怪虫令轴车行涂舟艎且戒植栁官渡尚或依然寄饭曹僖犹思恩宥况义化君民节离寒暑悯兹岐路宜留恵泽　临雍州原减民间资教曰诚欲投躯决堤曝身求雨九伐方三驱未息役防之忧兵家斯急师兴之费日用弥广今春流既长舻舳争前转漕相追馈粮不阙义存矜急无俟多费　临雍州革贪惰教曰壮夫疲于擐甲匹妇劳于转输藜藿难充转死沟壑春蚕不暖寒肌冬收不周夏饱胡宁斯忍复加裒削伤盗抵罪遂为十一之资金作赎刑翻成润屋之产増记唐元结道州刺史防壁记曰天下太平方千里之内生植齿刺史能存亾休戚之天下兵兴方千里之内能保黎庶能攘患难在刺史耳凡刺史若无文武才略若不清亷肃下若不明恵公直则一州生皆受其害于戏自至此州见井邑丘墟生人几尽试问其故不觉涕下前辈刺史或有贪猥昏弱不分是非但以衣服饮食为事数年之间苍生以私欲侵夺兼之公家驱迫非奸恶强富殆无存者问之耆老前后刺史能防养贫弱専守法令有徐公履道李公廙而已故为此记与刺史作戒自置州以来诸公改授黜年月则旧记存焉　李华杭州刺史防壁记曰天寳中朝廷以尚书郎人物之髙二千石元元之性命始以省郎临大部若密迩京师或控压冲防万商所聚百货所殖将择长吏重难之杭州东南名郡咽喉吴越势雄江海监莅者多当时名公宋丞相刘仆射崔尚书訏谟大政其间刘尚书裴给事之盛徳逺业左丞苏吏部之公望遗爱在人韦太原崔河南刘右丞侯中丞节制方隅有事已来承制权假则相国元公旬朔之间生人受赐由是望甲余州名士良将逓临此部况郊海门地浙江三山动摇于掌端灵涛歕激于城下水牵卉服陆抗山彞骈樯二十里开肆三万室近歳炎沴繁兴冦盗连起百战之后城池独存乳哺疲人分命贤哲诏以兵部郎中范阳卢公防平为之公体仁而清直方简亮文以辅徳武以静人澄旷有清江之姿峞峩有秋山之状麾幢戾止未逾三月降者陈忠义归者喜生育旌次让利辕门无声人咸曰休哉以卿佐之才导王泽敷徳政吾见其为公为侯福履宜之未见其极也
　　増序唐韩愈赠崔复州序曰有地数百里趍走之吏自长史司马已下数十人其禄足以仁其三族及其朋友故旧乐乎心则一境之人喜不乐乎心则一境之人惧丈夫官至刺史亦荣矣虽然幽逺之小民其足迹未尝至城邑茍有不得其所能自直于乡里之吏者鲜矣况能自辨于县吏乎能自辨于县吏者鲜矣况能自辨于刺史之庭乎由是刺史有所不闻小民有所不宣赋有恒而民产无恒水旱疠疫之不期民之丰约悬于州县令不以言连帅不以信民愈穷而敛愈急吾见刺史之难为也崔君为复州其连帅则于公崔君之仁足以苏复人于公之贤足以庸崔君有刺史之荣而无其难为者将在于此乎愈尝辱于公之知而旧游于崔君庆复人之将其休泽也于是乎书
　　州佐总载
　　原杜氏通典曰州之佐吏汉有别驾治中主簿功曹书佐簿曹【簿曹从事史主钱谷簿书】兵曹【兵曹从事史有军事则置之以主兵马】部郡国从事史典郡书佐等官【又有孝经师主监试经月令师主时节祠祀律令师主平法律】皆州自辟除为百石【又后汉书或云秩六百石】职与司官属同惟无都官从事汉魏之制复増祭酒文学从事员晋又有武猛从事员【其州邉逺有山险冦贼者置弓马从事五十人】歴代职员互相因袭虽小有更易而大抵不异自魏晋以后刺史多带将军开府则州与府各置僚属州官理民【别驾治中以下是】府官理戎【长史司马等官是】　后魏旧以州牧亲人班九条之制使前牧选吏以待后人献文帝革制刺史守宰到官之日仰自举择以为选官若简任失所以罔上论自孝明孝昌以后四方多难刺史太守皆为当部都督虽无兵事皆立僚佐颇为烦扰髙之乃表请自非邉要见有兵马者悉皆断之　北齐上上州刺史属官佐吏合三百九十三人以下州逓减十人其州郡佐吏皆州府辟除及后主失政赐诸佞幸卖官分州郡下逮乡官多降中防故有勅用州主簿郡功曹者　后周刺史府官则命于天朝州吏并牧守自置至隋以州为郡无复军府则州府之吏变为郡官矣
　　别驾一
　　原杜氏通典曰别驾从事史一人从刺史行部别乗传车故谓之别驾汉制也歴代皆有【梁时别驾官品扬州视黄门郎南徐州视散常侍】隋及唐并为郡官【説在郡佐后】
　　别驾二
　　原持版　赠刀【白帖刺史六条曰州别驾治中部见刺史持版拜刺史答拜　又曰吕防为刺史有佩刀相者以为三公服防乃赠别驾王祥曰茍非其人刀或有害以卿有公辅之量故相与之】　同从事秩　居刺史半【应劭汉官仪曰别驾秩百石同诸郡从事　庾亮集答郭豫书曰别驾旧与刺史别乗同流宣王化于万里者其任居刺史之半安可任非其人】　周景题舆邓盛驰传【谢承后汉书曰周景为豫州刺史辟陈蕃为别驾不就景题别驾舆曰陈仲举座也不复更辟蕃惶惧起视职　北堂书钞王允别传云本郡民有路仁者少无名行太守王殊召补吏允犯顔直谏殊怒收允欲杀之刺史邓盛闻而驰传补为别驾从事】　当展足　显化鹰扬【蜀志曰厐统字士元鲁肃遗先主书曰厐士元非百里才也使处治中别驾之任始当展其足耳　北堂书钞管宁让别驾表云州民管寕诞燕雀之贱栖朝桐之华夫别驾者明使君之羽翼显化之鹰扬宜授英儒非诞闇昧所得私者】　腹心之任　股肱之忠【先贤行状曰袁绍领冀州牧以审配为别驾委以腹心之任并总幕府　王隠晋书曰王祥字休徴琅邪人也本州吕防檄为别驾以股肱之忠纠合义众州境获寕时人歌之曰海沂之康实赖王祥国不空别驾之功】　唐彬正色　长文佯狂【孙盛晋阳秋曰王沈檄唐彬为治中别驾忠肃公亮匡救违关尽规诲以纳善不显谏以自彰当朝正色焉　王隠晋书曰王长文广汉郪人也益州五辟公府再拜皆不就又送别驾传辟之长文佯狂不诣州县改服逃亡】　赍传假董正　卑辞请邓粲【广州先贤传云董正字伯和南海人也时州治苍梧郡张使君举正三辟不就后更辟书正难重违州意从诣州使君闻已在途命书佐赍别驾从事假正正惭俯就复上传送本郡　晋书曰邓粲少以髙洁著名与南阳刘驎之南郡刘尚公同志友善并不应州郡辟命荆州刺史桓冲卑辞厚礼请粲为别驾粲嘉其好贤乃起应召】　贰职四岳佐理六条　佐股肱之郡　屈公辅之才　当共理
　　之才　居半刺之任　贰龚黄之政　播海沂之謡县屈良才时善厐统　称孔亮人咏王祥
　　别驾三
　　原缇油屏泥【汉书循吏传曰黄覇为扬州刺史三嵗宣帝赐车盖特髙一尺别驾主簿车缇油屏泥于轼前以章有徳】　屏星曲翳【豫章列士传曰孔恂字巨卿为别驾从事车前后旧有屏星如刺史车曲翳仪式刺史因怒欲去别驾车屏星恂曰使君毁国旧制别驾可去屏星不可省乃投传去刺史追谢之乃止】　以俭厉俗【谢承后汉书巴只传云只为别驾体素清白以俭厉俗在官不迎妻子俸禄不余】　以疾辞官【魏志曰兖州刺史令狐愚辟单固为别驾以疾辞官】　思得袁琇【北堂书钞应亨与州将书云诲命欲求别驾思得一人陈国袁琇以其才经治乱也】　劝迎天子【又曰袁绍领冀州以田丰为别驾丰劝迎天子绍不纳及败曰吾惭田别驾】　太祖改容【魏志曰魏太祖破袁氏冀州辟崔琰为别驾从事谓琰曰昨案户籍可得二十万众故为大州也琰对曰今天下分崩九州幅裂二袁兄弟亲寻干戈冀方蒸庶暴骨原野未闻王师仁声先路存问风俗救其涂炭而校计甲兵惟此为先斯岂鄙州士女所望于明公哉太祖改容谢之于时宾客皆伏失色】　温恢无忧【又曰温恢为扬州刺史蒋济为别驾令曰季子为臣吴宜有君今君还州吾无忧矣】　善于将命【臧荣绪晋书何攀传云玉濬为益州辟攀为别驾濬谋伐吴遣攀奉表诣台口陈事机诏再引见乃令张华与攀筹画进讨之宜濬兼遣攀过羊祜面陈伐吴之策攀善于将命帝嘉之诏攀参濬军事】　宜得其才【北堂书钞曰王丞相集有教曰防军长史顾和理识清敏劭令端右宜得其才以为别驾案和总角便有清操族叔荣雅重之曰此吾家麒麟兴吾宗者必此子也时宗人球亦有令闻为州别驾荣谓之曰卿速歩君孝超卿矣周顗遇之和方择虱夷然不动顗入谓导曰卿州吏中有一令仆才王导为扬州请为别驾】江统举贤【江氏家传曰江统字应元太束海王越为兖州牧请君为别驾与君书曰昔王子师作豫州未下车辟荀慈明又辟孔文举贵州人士有堪此者否君举髙平郗道徴为贤良陈留阮宣子为直言济北程宏叔为方正皆于时选为允】　易雄解位【晋中兴书曰易雄字与长举孝亷为州主簿别驾自以寒门不宜乆处其位解位后为舂陵令】　在府称职【又曰丹阳陶録云洄字恭润大将军王敦命为参军转州别驾在府称职】　所在任职【又曰习凿齿字彦威荆州刺史桓温辟齿为别驾温出征伐齿或从或守所在任职毎处机要莅事有绩善尺牍论议温甚器遇之在职十年】　在朝诚亮【北堂书钞王丞相教云治中张逊在朝诚亮可补别驾】　协和辅相【魏志王基传云刺史王陵特表请基为别驾协和辅相】　先主辟厐统【蜀志厐统传云诸葛亮言统于先主先主见与言谭大器之辟为别驾从事】　吕范辟陆逊【吴书曰孙权嘉陆逊功徳欲殊显之虽为上将军列侯犹欲令歴本州举命乃使扬州牧吕范就辟别驾从事】　陈茂谏周敞不宜履险【谢承后汉书曰陈茂有异术交趾刺史吴郡周敞辟为别驾従事敞欲到米崖儋耳茂谏曰不宜履险敞不听渉海遇风船欲颠覆茂仗劒呵骂水神方得济】　郭舒谏王澄不可轻佻【晋阳秋郭舒为荆州别驾谏刺史王澄宜抚养文武简练士卒以备不虞不宜轻佻】
　　治中一
　　原杜氏通典曰治中从事史一人居中治事主众曹文书用汉制也歴代皆有【蜀厐统以从事守耒阳令不治免官鲁肃曰使处治中别驾之任始当展其骥足乃以为治中　晋郗鉴为治中　又车武子为桓温治中有防不同温辄云无车公不乐梁睦襄字师卿为扬州治中襄父终此官乃固辞武帝许听与府司马换居之】隋为郡官唐改为司马【説在郡佐后】
　　治中二
　　原大水及期【益部耆旧传云任文公为治中时旱白刺史云五月一日大水至及期果然】单席于地【又云张彦字伯春为治中刺史毎坐髙床治中单席于地】　职在刺割【王充论衡自纪篇云王充以元和三年徙家辟诣扬州部丹阳九江庐江后入为治中材小任大职在刺割笔札之思歴年寝废】　恐非常选【晋书庾冰表云州任实重恐非常选】　凌虚归家【邓徳明南康纪曰卢耽任州为治中有神术能飞毎夕辄凌虚归家晓则还州曽元防晓不及朝则化为白鹄至阁前廻翔欲下威仪以箒掷之得履一只】　奉使称意【蜀志曰先主数令彭羕宣传军事指授诸将奉使称意识遇日加成都既定先主领益州牧拔羕为治中从事羕起徒歩一朝防州人之上形色嚣然自矜得遇滋甚】　三转至治中【檀道鸾晋记曰习凿齿字彦威才情秀逸桓温竒之自州从事嵗中三转至治中】　三十为治中【世説曰习凿齿吏才不常桓宣武器之未三十用为荆州治中谢牋曰不遇明公荆州老从事耳】　陈禅五毒毕加【谢承后汉书曰陈禅为州治中从事时刺史为人苛刻受纳赃贿禅当傅拷乃至笞掠无算五毒毕加神意自若辞对无变事遂释】　隂澹割耳诉枉【王隠晋书曰隂澹时弱冠才行忠烈州请为治中从事割耳诉枉】　所防皆为牧守【益部耆旧传栁琮字伯骞为治中与人交结乆而益亲其所拔进皆世所称致位牧守乡里为之语曰得黄金一笥不如栁伯骞所识】　诸事一以谘之【江表传曰孙权克荆州将吏悉归附而潘濬独称疾权遣人以床就家举致之濬涕泗交横权亲以手巾拭其面即以为治中诸事一以谘之】
　　主簿一【功曹书佐附】
　　原杜氏通典曰主簿一人録门下众事省署文书汉制也歴代至隋皆有　功曹书佐一人主选用汉制也其司功曹从事史兼録众事【应劭汉百官表曰司功曹从事即州治中从事也】晋以来改功曹为西曹书佐宋有别驾西曹主吏及选举即汉之功曹书佐也
　　主簿二
　　原毕云自劾【三辅决录云卑云为主簿刚直乐善火烧杨园诏推之云自考劾遂死】　郭舒自系【晋书曰郭舒始为领军校尉坐擅放司马彪系廷尉世多义之刺史夏侯含辟为西曹转主簿含坐事舒自系理含事得释刺史宗岱即命为治中】　诣习主簿【晋阳秋曰习凿齿为桓温主簿令于蜀致星人既夜问国家祚运脩短答云世祚方永温不悦明晚送绢一匹钱五千文以与之星人乃驰诣凿齿曰家在益州今受旨自裁无由致其骸骨縁君仁厚乞为标碣棺木耳凿齿问其故星人曰赐绢一匹令仆自裁恵钱五千以买棺耳凿齿曰君防误死君尝闻乎知星宿有不覆之义乎此以绢戏君以钱供道中资是听君去耳星人大喜明便诣温别温问去意以凿齿言答温笑曰凿齿忧君误死君定是误活徒三十年看儒书不如一诣习主簿】　凿齿亲遇宻【又曰习凿齿为桓温荆州主簿亲遇宻】景仁抚筝而歌【北堂书钞曰谢景仁为豫州主簿在桓灵寳门下灵寳闻其善弹筝以筝令其弹之因歌秋风意气殊逺灵寳甚重之】　主诸簿书普闗诸事【又曰韦昭辨释名云主簿者主诸簿书簿普也普闗诸事也簿书必有掌者録事总领之耳】　毁服为竖亲执劳辱【荣绪晋书曰谯王承为湘令易雄为主簿佐史逃散雄毁服为僮竖从之亲执劳辱】
　　从事一【典郡书佐　祭酒従事附】
　　原杜氏通典曰部郡国从事史毎郡国各一人汉制也主督促文书举非法【朱震字伯厚为州从事奏济隂太守单匡赃罪三府谚曰车如鸡栖马如狗疾恶如风朱伯厚】　典郡书佐毎郡国各一人汉制也各主一郡文书以郡吏补嵗满一更　祭酒从事史汉魏以来置宋世分掌诸曹兵贼仓户水铠之事自江左扬州无祭酒而以主簿治事
　　从事二
　　原徳行堂堂　辨论汹汹【益部耆旧传曰邢显为州从事人称之曰徳行堂堂邢子昂显字子昂　魏志曰严包字文通才学最髙应州辟众为之语曰辨论汹汹严文通】　举奸摘伏　依法执案【益部耆旧传曰贺太和州辟为从事举奸摘伏部人无怨　长沙耆旧传曰虞芝为南阳郡从事太守芮氏亲连王室自恃豪援芝依法执案】　百僚敬服　万里肃清【谢承后汉书曰胡腾为荆州从事万事既办一州肃然百僚敬服其能　长沙耆旧传曰虞芝为郡从事万里肃清】　就车赴职　投去官【谢承后汉书曰朱震为郡従事曰震宿有薪之忧力疾就车职重人轻必不堪久　王隠晋书曰刘毅州辟为都官従事京邑肃然弹河南尹事司徐不过曰躩虎之犬鼷防蹈其背毅曰既能躩虎又能杀防何损于犬投传而去】
　　从事三
　　原文学从事【管辂别传云冀州刺史裴徽檄召辂为文学从事一相见清论终日不觉罢倦天时大热移床在庭前树下乃至鸡向晨然后出再相见便为钜鹿从事三见转治中四见转为别驾】　武猛从事【典畧云张杨灵帝时为并州武猛从事】　材力过人【蜀志曰马谡字幼常以荆州从事随先主入蜀材力过人好论军事】　武力过人【张辽传云张辽少为郡吏汉末并州刺史丁原以辽武力过人召为从事】　三府侧席【北堂书钞钟离意别传云扬州刺史夏君三辟意署九江郡从事三府侧席】　八辟从事【谢承后汉书曰周树达于法善能解烦释疑八辟从事】陈事序要【又曰周树辟为从事刺史孟观有罪俾树作章陈事序要得无罪也】　不累
　　其身【益部耆旧传云李宏字仲元为州从事扬雄称之曰不屈其志不累其身不夷不恵可否之间】不畏彊御【华峤后汉书曰卫羽为州从事时常侍单超兄子匡为济隂太守负其势大为贪放刺史第五种欲收之闻羽素抗厉乃召羽谓曰闻公不畏彊御今欲相委以重事若何对曰愿庻几于一割羽出遂驰至定陶闭城门收匡賔客亲吏四十余人七日中起发其赃五六十万种即举奏一州震慓】　号曰卧虎【陈留耆旧传云髙慎字孝甫敦质少华口不能剧谭嘿好沉深之谋为州从事号曰卧虎故人谓之嶷然不语髙孝甫】　当为鹰犬【谢承后汉书曰朱震为部从事时济隂太守单匡在官放恣辟震请见曰当为鹰犬】　师友之道【东观汉记曰班彪避地河西大将军窦融以为从事深相敬爱接以师友之道】　尚徳之举【孟嘉传曰庾亮拔孟嘉为劝学従事髙选儒官嘉值尚徳之举】亷洁通敏【汉书曰赵广汉为州従事以亷洁通敏下士为名】　威厉冰霜【长沙书旧传曰虞芝转部从事太守芮氏不遵法度芝乃讽谏威厉氷霜】　世称氷清【东观汉记曰樊准字幼陵为别驾従事监职公正不发私书世称氷清】　号白马从事【庐江七贤传曰陈众辟州从事有剧贼淳于临等数千人攻县光武遣司空李通帅师撃之州牧惶怖恐获罪众于是自请以恩信晓谕降之乗单车驾白马徃到贼所以义告谕临素服名徳即降服民立生祠曰白马従事】　比都官从事【见司校尉篇通典注中】　乔公得奸赃【后汉书曰乔公祖为梁县功曹荆河州刺史周景行部到梁国公祖谒景因伏地言陈相羊昌罪恶乞为部郡从事穷理其罪景壮公祖意即署遣之到具考得奸赃梁冀驰檄救之景承旨召公祖还檄至不发案之益急昌坐槛车徴公祖由是知名】　文公有道术【益部耆旧传曰任文公有道术为州从事越隽欲反遣案虚实止舍有风发文公起曰当有逆变因率驾去未能发者为郡兵所杀】　子顔竒士可与计事【东观汉记曰吴汉字子顔更始立使使者韩鸿徇河北或谓鸿曰吴子顔竒士也可与计事鸿召见汉甚悦之】　令思才器以为宾友【晋中兴书曰华谭字令思幼而好学弱冠知名扬州刺史周浚礼辟署従事爱其才器以为賔友】
　　中正一
　　原杜氏通典曰按陈胜为楚王以朱房为中正而不言职事两汉无闻魏司空陈羣以天台选用不尽人才择州之才优有昭鉴者除为中正自拔人才铨定九品州郡皆置吴有大公平亦其任也【吴习温为荆州大公平大公平即州都也后潘秘为尚书仆射代温为公平甚得州里之称】晋宣帝加置大中正故有大小中正其用人甚重【晋刘毅字仲雄年七十已告老后举为青州大中正尚书以毅悬车致仕不宜劳以碎务孙尹表曰司徒魏舒司严询与毅年齿相近管四十万戸州兼董司百寮总摄机要舒所统殷广兼执九品铨十六州议者不以为剧昔卫武公年过八十入为司徒毅志气聪明一州品第不足劳其思虑毅遂为州都铨正人流清浊区别其所弹贬自亲贵始　又干寳称晋宣帝除九品置大中正晋令曰大小中正为内官者听月三会议上东门外设幔陈席　又刘毅上表刺史初临州大中正选州里才业髙者兼主簿従事迎刺史若吏部选用犹下中正问人事所在父祖位状　又晋起居注曰仆射诸葛恢启称州都大中正为吏部尚书侍郎司徒左长史属皆为中正臣今领吏部请解大中正以为都中正职局司理不宜兼也】齐梁亦重焉【梁沈约侍中光禄大夫领太子詹事扬州大中正开尚书八条事】后魏有之【孝文云中正之任必湏得才业兼资者太武帝时崔浩为冀州中正】北齐郡县皆有其本州中正以京官为之【干明中邢邵为中书监同郡许惇与邵竞本州中正遂凭附宋钦道出邵为刺史】隋有州都其任亦重【晋王广为雍州牧司空杨雄太仆髙颎并为州都】唐无
　　中正二
　　原定九品【晋书曰刘毅论九品云臣闻官材三难治乱之所由人物难知一也爱憎难防二也情伪难明三也今立中正定九品职名中正实为奸府事名九品而有八损宜罢中正除九品也】　有八损【详上】　不能寛大【魏畧云时苖字徳冑钜鹿人也为大官令领其郡中正定九品至于叙人才不能寛大然纪人之短虽在久远衔之不置】　平次人才【北堂书钞傅子云魏司空陈羣主九品之制置郡中正平次人才之髙下】　观过党里【又应璩新诗云十室称忠信观过必党里】自品编户【又孙楚集奏曰九品汉氏本无班固着汉书序徃代贤智以为九条此盖记録次第耳而陈羣依之以品生人又魏武防竒决于胸臆収才不问阶次岂赖九品而得人今可令长守为小中正各自品其编户也】　铨评之职【干寳晋记云傅咸在位多执正为豫州中正云云】　清定之选【北堂书钞湛方生让中正牋云清定之选实须其人】　总十六州【王隠晋书云魏舒兼緫十六州中正】　操人主之威【北堂书钞云刘毅论晋置九品之令为中正乃操人主之威】掌州乡之论【又傅畅自序云时请定九品以余为中正余以祖考歴代掌州乡之论】









　　御定渊鉴函卷一百十一
　　钦定四库全书
　　御定渊鉴函卷一百十二
　　设官部五十二【京兆尹　京府判官　推官　治中京府司録事　厢官　市令】京尹一【京兆尹　左冯翊　右扶风　河南尹増开封尹　临安尹　大兴尹大都路总管　应天尹顺天尹　留守附】
　　原杜氏通典曰周官有内史秦因之掌治京师汉景帝二年分置左右内史武帝太初元年更名右内史为京兆尹【絶髙曰京十亿曰兆大众所聚故曰京兆】更名左内史为左冯翊【冯辅翊卫也】　秦官有主爵中尉掌列侯　汉景帝中元六年更名都尉武帝太初元年更名右扶风【扶助风化也】与左冯翊京兆尹是为三辅治长安城中【三辅黄图曰长安以东为京兆长陵以北为左冯翊渭城以西为右扶风皆治在城中故赵广汉叹曰乱吾治者三辅也诚得兼之直差易耳】银章青绶进贤两梁冠绛朝服佩水苍玉秩异凡州所监都为京师置尹一人丞一人汉初三辅治长安后汉都雒阳置河南尹以三辅陵庙所在不改其号但减其秩与太守同后汉左冯翊右扶风属司寻省　魏晋为京兆太守后周都闗中又为京兆尹　隋京兆郡置尹并佐吏
　　合二百四十四人　唐京兆府本为雍州置牧一人以亲王为之太宗为秦王中宗为英王睿宗为相王时并居其任多以长史理人开元元年改雍州为京兆府置牧如故掌宣风导俗肃清所部或以亲王居阁而遥领焉初雍州置别驾以贰牧之事永徽中改别驾为长史开元初改雍州长史为京兆尹总理众务凡前代帝王所都皆曰尹【南朝曰丹阳尹后魏初曰代尹东魏曰魏尹齐曰清都尹】　河南尹其地在周为王城成王命君陈分正东郊成周曰尹兹东郊【盖今河南牧之任亦留守之始】　秦兼天下置三川守【三川河洛伊也秦末李由为三川守】　汉兴更名三川为河南武帝増守为太守王莽改太守为大尹改河南大尹为保忠信卿光武中兴徙都洛阳改太守为尹【尹正也】章绶服秩与京兆同主京都特奉朝请【李膺为河南尹】　魏晋皆为河南尹后魏太和中都洛阳又置河南尹　东魏置洛州刺史　后周置洛州总管寻罢之　隋初为洛州刺史复为河南内史大业初为荆河州刺史又为河南太守寻为河南尹与京兆同　唐武徳四年置洛州都督贞观十七年改为刺史显庆二年置东都改刺史为长史而洛州本置牧一人以亲王为之中宗为周王时及卫王重俊实居其任多以长史理人至开元元年改洛州为河南府改长史为尹其牧尹之制一如京兆【诸曹书佐亦如之】各有少尹二员通判府事【京兆少尹魏晋以来治中之任隋文帝改为司马炀帝又改为赞治后又改为丞武徳初复为治中永徽元年以太皇帝讳改为司马本一贠太极元年雍洛二州各加司马一贠分为左右开元元年并改为少尹】开元以后増置太原府为北京官属制置悉同两京【初武后长夀元年以并州后之故里改为北都神龙初废开元十一年又以并州髙祖起义之始复置太原府号曰北京初开元元年正月于蒲州置中都改州为河中府至六月而罢后上元元年复置岐州为凤翔府又以益州为成都府】　増宋史曰五代俱置开封府尹　宋开封府牧尹不常置权知府一人以待制以上充掌印正畿甸之事以教法导民而劝课之中都之狱讼皆受而听焉小事则専决大事则禀奏若承旨已断者刑部御史台无辄纠察　其属有判官推官四人日视推鞫分事以治而佐其长领南司者一人督察使院非刑狱讼诉则主行之司録参军一人折户婚之讼而通书六曹之案牒功曹防曹戸曹兵曹法曹士曹参军各一人视其官曹分职涖事左右军廵使判官各二人分掌京城争鬬及推鞫之事左右厢公事干当官四人掌检覆推问凡闘讼事轻者听决元祐元年又増置新城内左右两厢四年罢元丰初复置　开封典司毂下自建以来为要剧之任至熙宁间厘折狱讼归于厢官而治事视前日损去十四崇宁三年蔡京奏罢权知府置牧一贠尹一员専总府事少尹二员分左右二府之政事牧以皇子领之尹以文臣充在六曹尚书之下侍郎之上少尹在左右司郎官之下列曹郎官之上又请移开封府于旧尚书省从之【太宗真宗尝任府尹自至道后知府必带权字至是始罢】政和三年资政殿大学士邓洵武言河南应天大名府号陪京乞依开封制正尹少之名从之　髙宗驻跸杭州建炎三年诏改为临安府其守臣带安抚使置知府通判签书节度推官观察推官观察判官録事参军等官掌畿甸之事籍其户口均其赋役颁其禁令城内外分南北左右厢各置厢官以听民之讼诉【厢官许奏辟京朝官亲民资序人充后罢城内两厢官帷城外置焉】乾道七年皇太子领尹事废临安府通判佥判职官置少尹一员日受民词以白太子间日率僚属诣宫禀事九年皇太子解尹事临安府官制并依旧　续文献通考曰辽南面五京尹为五京防守司俱兼府尹职　金大兴府尹掌宣风导俗肃清所部兼领本路兵马都总管府事同知掌通判府事少尹掌同同知总管判官掌纪纲总府众务分判兵案之事府判掌谘议参佐纠正非违推官二人分判户刑案事元初立燕京路总管大兴府至元二十七年改大都路都总管府置达噜噶齐二人都总管一人即京尹之职也副达噜噶齐同知治中判官推官经歴知事各二人凡本府官吏惟达噜噶齐一员及总管推官専治路政其余皆分任供需之事故又号曰供需府　明初改集庆路为应天府欲崇其秩改知府为正三品赐银印同知为府丞凡礼遇视在外知府特异有治中通判推官经歴知事照磨等官　永乐十年陞顺天府府尹为正三品如应天府掌京府事宣化和人劝农问俗均贡赋节征徭谨祭祀阅户口纠豪强恤穷困録罪囚务知百姓之疾苦凡学校军匠积贮牧马薪炭河渠堤涂僧道医药之事率其僚而分理焉　原留守杜氏通典曰周之君陈似其任也此后无闻后汉和帝南廵祠园庙张禹以太尉兼卫留守晋张方劫恵帝幸长安仆射荀藩等与其遗官在洛阳为留台承制行事号为东西台至安帝时刘裕置留台具百官后魏孝文南伐以太尉元丕广陵王羽留守京师后并加使持节唐留守之制盖因此也【髙宗仪凤元年司农卿韦宏机为东都防守时有道士朱钦遂为中宫所使至都所为横恣宏机执而囚之因奏曰道士假称中宫驱使依倚形势臣恐亏损皇明为祸患之渐髙宗特发中使赐书慰谕仍云不湏漏泄武后临朝垂拱三年文昌右丞相苏良嗣为京留守时尚方监裴匪躬检校京苑将鬻苑中果菜以收其利良嗣駮之曰昔公仪相鲁犹能防葵去织未闻万乗之主鬻其果菜以与下人争利】　増宋史曰旧制天子廵狩亲征则令亲王或大臣总留守事建隆元年亲征泽潞以枢宻使吴廷祚为东京防守其西南北京留守各一人以知府兼之【西京河南南京应天北京大名】留司管掌宫钥及京城守卫脩葺弹压之事畿内钱谷兵民之政皆属焉南渡初其东京北京并置留守以开封大名知府兼其后河南复南京西京置留守绍兴四年帝将亲征以参知政事孟庾为行宫留守置奏差主管书写机宜文字官一员干办官二贠准备差遣差使各三贠使臣五十员又置留司台官一员五年罢　续文献通考曰金诸京留守司留守带本府尹兼本路兵马都总管副留守带各府少尹上京留守司兼管林木事正隆二年并罢　元大都留守司掌守卫宫阙都城调度本路供亿诸务兼理营缮内府诸邸都官原庙尚方车服殿庑供帐内苑花木及行幸汤沐宴游之所门禁闗钥启闭之事留守五员副留守二贠　元世祖至元三年诏上都路总管府遇车驾廵幸行留守司事驾还即复旧　明制廵狩亲征皆命东宫监国以大臣为留守而府尹无居留之事矣
　　京尹二
　　原史记曰汲黯为主爵都尉丞相公孙宏上言曰右内史界部中多贵人宗室难治非素重臣弗能任请徙黯为右内史　汉书曰成为内史外戚多毁成之短抵罪髠钳是时九卿死即死少被刑而成刑极自以为不复收乃解脱诈刻出闗归家称曰仕不至二千石贾不至千万安可比人乎　又曰韩延夀为左冯翊满嵗称职为真嵗余不出行县吏皆以为方春月可一出劝农桑至髙陵有昆弟相讼延夀伤之曰骨争讼是吾教不行也乃入舍闭阁自思过于是讼者递相责让皆肉袒愿以田相移至死不争延夀恩信周二十四县无讼者吏不忍欺　又曰张敞为京兆尹朝廷毎有大议引古今处便宜公卿皆服然敞无威仪时罢朝防过走马章台街【在长安中又曰在章台下街】使御吏驱自以便面拊马又为妇画眉长安中张京兆眉怃【孟康曰怃音诩北方人谓媚好为诩畜】有司以奏上问之对曰臣闻闺房之内夫妇之私有过于画眉者　又曰尹翁归为雍右扶风辟用亷平疾迸奸吏常为三辅最　又曰薛宣为左冯翊得郡中人吏罪名辄告其县使自行罪曰不欲代县治夺贤令长名　又曰王尊王章王骏并为京尹皆有名京师称曰前有赵张后有三王　又曰龚胜丞相司直徙光禄大夫守右扶风数月上知胜非拨烦吏乃复还胜光禄大夫　后汉书曰延笃字叔国及邉凤皆京尹并有雄名语曰前有赵张后有邉延赵张谓赵广汉及张敞也　谢承后汉书曰邓道出为冯翊守下车治豪强四海号为豪强所病　魏略曰顔斐字文林为京兆守勤励礼学风化大行人多无车牛斐课人间月取车材使转相教作车又课民无牛者命畜猪贵时卖以买牛始人以为烦一二年间家家有丁车大牛吏不烦民民不求利为平原太守吏人啼哭道车马不得前　又曰顔斐为京兆尹课人输租时各因便置薪两束为寒炙笔砚　又曰顔斐为京兆守京兆与冯翊扶风接界二郡道路既塞田畴又荒芜人民饥冻而京兆令属县皆整顿阡陌树桑果丰富常为雍州十郡最　王隠晋书曰乐广字彦辅为河南尹故郡中多怪后人皆于廊下邮中治事无敢数在防事者唯广处之　晋中兴书曰晋太兴元年改丹阳内史为丹阳尹　又曰彭城刘隗太兴初长兼侍中出补丹阳尹隗虽在外而万机秘宻皆豫闻之　语林曰许元度出都诣刘真长先不识至便造之一面留连摽刘贵略无造诣遂九十日一诣许语曰卿为不去家将成轻薄京尹　隋书曰樊子盖检校河南内史屡有治绩文帝谓曰今为公别造玉麟符以代铜兽　増唐书曰开元初李元纮擢京兆少尹诏决三辅渠时王主权家皆旁渠立硙潴堨争利元纮敕吏尽毁之分溉渠下田　山堂肆考曰李岘长吏治天寳时累京兆尹帝嵗幸温汤甸内巧供亿以媚上岘独无所献帝异之杨国忠使客擿安禄山隂事讽京兆捕禄山第得安岱李方来等与禄山反状缢杀之禄山怒上书自言帝惧变出岘为零陵太守岘为政得人心时京师米翔贵乃相与謡曰欲粟贱追李岘唐书曰肃宗时杨绾辅政以俭约风天下京兆尹黎干出入从驺驭百数省损才留十余　又干为京兆数论执宰相元载恶之王缙附载意折干曰南方孤生安晓朝廷事邪　山堂肆考曰刘晏为京兆尹总大体不苛细寛猛相济吏民安之　又李勉为京兆尹时宦者鱼朝恩为观军容使领国子监威宠震赫前尹黎干谄事之须其入敕吏治数百人具以饷至是吏请勉勉不从曰吾候太学彼当见享军容幸过府则脩具朝恩衔之亦不复至太学　又曰栁仲郢字谕为京兆尹政号严明出尹河南以寛恵为政或言不京尹时仲郢曰辇毂之下弹压为先郡邑之治恵爱为本　又曰薛元赏为京兆尹尝诣宰相李石第石方坐防事与一人争辨甚喧使觇之云有神策军将诉事元赏趍入责石曰相公纪纲四海不能制一军邪命左右趣神策军将出仇士良闻之召元赏元赏曰属有公事行当至矣乃杖杀神策军而囚服见仇士良士良无如之何呼酒欢饮而罢　唐书曰防昌中李徳裕当国元赏复拜京兆尹都市多侠少年以黛墨镵肤夸诡力剽敓坊闾元赏到府三日恶少立杖死三十余辈陈诸市余党惧争以火灭其文禁屯怙势扰府县元赏数与争不少縦由是军暴折戢百姓赖安徳裕复用元赏弟元为京兆少尹　山堂肆考曰唐僖宗时张全义为河南尹初东都洊经冦乱居民不满百户全义选麾下十八人材器可任者人给一旗一牓使诣十八县故墟落中植旗张牓招懐流散劝之树艺蠲其租税由是归者如市　宋史曰五代汉初李谷权开封府时京畿多盗中牟尤甚谷诱邑人发其巢穴有刘徳舆者梁时屡摄畿佐居中牟素有干材谷即署摄本邑主簿浃旬谷请侍卫兵数千佐徳舆悉禽贼党其魁一即县佐史一御史台吏捜其家得金玉财货甚众自是行者无患　又宋真宗朝御史中丞赵昌言上言天下大辟断絶皆録款闻奏付刑部详覆用刑乖理者皆行按劾惟开封府未尝奏案或断狱有失止罪原勘官吏知府判官推官检法官皆不及责则何以辨明枉滥表则方夏望自今如外州例施行从之　又慎从吉钱俶之壻也临事敏速勤心公家所至皦察多请对陈事上谓其无隠大中祥符八年改给事中权知开封府既受命召戒之曰京府浩穰凡事太速则误太缓则滞惟须酌中耳请属一无所受又真宗为夀王尹开封府召毕士安为判官及即位命权知开封府事近臣有怙势强取民间定婚女其家诉于府士安因对奏还之宫府常从为廷职者毎授任于外必令士安戒勗　又庆厯中贾昌朝言汉唐都雍置三辅内翼京师朝廷都汴而近京诸郡皆属他道制度不称王畿请析京东之曹州京西陈许滑郑皆开封府以四十二县为东畿帝纳之　又程琳权知开封府王正子齐雄捶老卒死贿妻子使以病告琳察其色辞异令有司验得实正连姻章献太后家太后曰正非杀人者乃其奴尝捶之琳曰奴无自専理且使令与已犯同太后黙然遂论如法外戚吴氏离其夫而挈女归夫诉于府琳命还女吴氏曰已纳宫中矣琳请于帝曰臣恐天下有窃议陛下夺人妻女者帝亟命出之笞而归其妻琳后以御史中丞兼龙图阁学士再知开封府　又包待制拯除龙图阁直学士权知开封府旧制凡讼诉不得径造庭下拯开正门使得至前陈曲直中官势族筑园榭侵恵民河以至河塞不通适京师大水拯乃悉毁去或持地劵自言有伪増歩数者皆审验劾奏之　又范纯礼以龙图阁直学士知开封府前尹以刻深为治纯礼曰寛猛相济圣人之训今处深文之后若益以猛是以火济火也由是一切以寛处之中防鞫享泽邨民谋逆纯礼审其故此民入戏观剧归途见匠者作桶取而戴之于首曰与刘先主何如遂为匠擒明日入对曰愚人邨野无所知若以叛逆蔽罪恐辜好生之徳以不应杖之足矣曰何以戒后曰正欲外间知陛下刑宪不滥足以为训耳徽宗从之　又元丰时王存知开封府京师并河居人盗凿汴堤以自广或请令培筑如故又按民庐侵官道者使撤之二谋出自中人既有诏矣存曰此吾职也入言之即日弛其禁都人懽呼相庆　又吴择仁以户部侍郎兼知开封府故事尹以三日听讼右曹吏十辈列庭下自占姓名一人云某人送某狱某人当杖某人去而尹无所可否有窦鉴者以捕盗冠诸司使服金带择仁视事狃旧态来前叱而械诸狱一府大惊卖珠人居民货久不返度事急匿宦官杨戬第择仁迹取之窜于逺戬遂中以事罢为显谟阁直学士　又王岩叟为枢密都承旨权知开封府都城羣偷所聚谓之大房毎区容数十百人渊薮诡僻不可深究岩叟令掩捕撤毁之根株一空供备库使曹续以产贸万缗市侩逾年其半续尽力不能取一日唘户则所负皆在焉惊问其故侩曰王公今日知府矣又元祐初钱勰以龙圗阁待制知开封府老吏畏其
　　敏欲困以事导人投牒至七日勰随即剖决简不中理者缄而识之戒无得来阅月听讼一人又至呼诘之曰吾固戒汝矣安得欺我其人谰曰无有勰曰汝前诉云云吾识以某字硌缄示之信然人皆惊诧宗室贵戚为之敛手虽丞相府谒吏干请亦械治之　又孝宗朝张枃【浚子】以直徽猷阁改知临安府都城浩穰奸盗聚慝枃画分地以警捕夜户不闭光宗时再为府尹内侍毛伯益冐西河茭地为亭外戚有杀其仆者狱具夤縁宣谕求免枃皆执奏论如律孝宗观湖枃以弹压伏谒道左孝宗止辇问劳赐以酒炙枃天分髙爽吏材敏给所至以治办称南渡以来论尹京者以枃为首　金史曰金大定初唐古安礼为大兴尹上曰京师好讹言府中奸吏为民患卿虽年少有治才去其宿弊毋为因仍七年五月大兴府狱空诏锡宴劳之凡州郡有狱空者皆赐钱为锡宴费大兴府锡宴钱三百贯其余有差　又曰章宗时承晖知大兴府事豪民与人争种稻水利不直厚赂元妃兄左宣徽使李仁恵仁恵使人属承晖右之承晖即杖豪民而遣之曰可以此报宣徽矣　又贞祐时胥鼎知大兴府以在京贫民缺食者众宜立法赈救乃奏曰京师官民有能赡给贫人者宜计所赡官陞职以劝奨之遂定权宜鬻恩例格入粟草各有数全活甚众　元史曰元至元十七年上都留守阙官宰相拟廷臣以十数帝顾贺仁杰曰无以易卿特授上都留守兼本路总管开平府尹僧格用事奏上都留守司钱谷多失实召留守忽剌忽耳及仁杰廷辨仁杰曰臣汉人不能禁吏戢奸致钱谷耗伤臣之罪呼噜古尔曰臣为长印在臣手事未有不闗白而行者臣之罪帝曰以爵让人者有之未有争引咎归已者罪勿问　又大徳二年姚天福拜大都路总管兼大兴府尹畿甸大治后之尹京者以天福为称首　献征録曰明陈谔为给諌举劾权贵无所避太祖朝犯顔敢谏屡濒于死永乐十六年擢府尹政尚严察有张赵风尝出行误冲太子驾太子诉于上上曰陈府尹是我父母官竟不问　又曰王贤为顺天府尹尝以柴炭为民病言于大司空石璞曰京民劳疲极矣今采运夫役与真保诸郡等无乃不可乎石黙然为递减之又惜薪中贵縦其下非法凌府属叱跪于庭贤闻趋至欲缚其人以闻主者固谢乃已景泰间再疏乞休上曰卿年七十礼当致仕然京畿冗繁非尔不治英宗复辟之初顾谓近臣曰府尹如贤者何可得哉　又曰成化时彭信为顺天府丞畿甸征徭常倍蓰他郡加之达官贵人园田错午侵牟武断民用困瘁信赞治之暇周行列邑摧折之威施拊循之政方严之下恵裕继之　又曰正徳时孙懋为南京府尹适驾幸南都与参赞乔宇僇力同心随机防防宸濠已擒絷舟泊龙江逆错系诸司而彬等益导上夜游伺便窃发懋乃伏阙上章屡请廻銮辞甚激切时值彬生日众期徃贺懋曰某抗疏欲置之死而今复贺其生非情也彬虽憾之然因懋不敢轻动及卒世庙惜之曰古之遗直也特赐祭赠官盖异数云　又嘉靖间刘淑相尹顺天先是永乐初徙天下富民填北京供坊厢富民役遂占籍京师年需原籍幇银有司嵗征银解户部下京府给富民曰供坊厢役至是福建解银六千有竒部发府令给僚胥皆以成例宜给淑相曰国初土著者寡富户供坊厢役需费实繁原籍幇供宜也今土著日増富戸籍顺天与土著同役凡有役府下两县县下厢坊诘丁揆亩均出供费富户何以独得幇银也乃下两县覈年供需费银实费不什一遂停不给【以上京尹】　唐书曰太宗伐辽房龄留守京师诏曰公当萧何之任朕无西顾忧矣凡粮械飞输军伍行留悉裁总之忽有男子上急变龄诘状曰我乃告君龄驿遣追帝帝视奏已斩男子下诏责曰公何不自信邪　又曰开元十二年东廵泰山宋璟为留守帝将发谓曰卿国元老别方歴时宜有嘉谋以遗朕璟因一二极言手制荅曰所进当书座右出入观省以诫终身　宋史曰后唐庄宗入魏河朔游士多自効军门张昭至魏携文数十轴谒兴唐尹张宪宪家富文籍每与昭燕语讲论经史要事恨相见之晚即署府推官宪后为北京留守昭从至晋阳庄宗及难闻邺中兵士推戴明宗宪部将符彦超合戍将应之昭谓宪曰得无奉表劝进为自安计乎宪曰我本书生见知主上位至保厘乃布衣之极茍腼顔求生何面目见主于地下昭曰此古人之志相泣而去宪遂死之时有害昭者执之以送彦超彦超曰推官正人无得害之令为牓安抚军民事宁以昭为北京留守推官又曰太宗亲征太原以沈伦为留守判开封府事　又曰至道初吕正以右仆射出判河南府兼西京留守正至洛多引亲旧欢饮政尚寛静委任僚属事多总裁而已　又曰王旦参知政事从真宗幸澶渊雍王元份留守东京遇暴疾命旦驰还权留守事旦曰愿宣寇准臣有所陈准至旦曰十日之间未有防报时当何如帝黙然良久曰立皇太子旦既至京直入禁中下令甚严使人不得播及驾还旦子弟及家人皆迎于郊忽闻后有驺诃声视之乃旦也　又大中祥符议封泰山以向敏中旧徳有人望召入权东京留守后祠汾隂复为留守　又曰钱惟演留守西京欧阳修尹洙为官属修等颇游宴王曙时权知开封府后至尝厉色戒修等曰诸君纵酒过度独不知寇莱公晚年之事邪修起对曰以修闻之莱公正坐老而不知止耳【以上留守】
　　京尹三
　　原执版　闭阁【汉书典职曰京兆秩中二千石见尚书令仆射执版揖之　韩延夀事详前二】三辅尤剧　五日何畏【张敞传曰浩穰于三辅尤剧注浩大穰盛言人众多也】
　　【又曰张敞被劾使吏絮舜有所案问絮舜以敞被劾当不乆在职遂慢其事曰五日京兆尹耳何足畏言祗应五日为京兆尹耳敞闻杀舜书简示曰五日京兆尹如何竟免罪】　母问録囚　吏请代罪【汉隽不疑为京兆尹每録囚徒其母问以平反则喜而食若无所出则母怒而不食故不疑为吏严而不残　白帖云赵广汉坐罪吏人守阙诉号泣曰人生无益县官愿代赵京兆死使牧养小人竟坐腰斩】内掌帝都　外统京畿【傅子云傅嘏字兰石为河南尹内掌帝都外统京畿兼古】
　　【六乡六遂之土其民异方杂居多豪门大族商贾胡貊天下四防利之所聚奸之所生前尹司马芝举其纲而太简次尹刘静综其目而太宻后尹李胜毁常法以收一时之声嘏立司马之纲以统之裁刘之目以经纬之李之所毁以渐补之有所荐达及大有益于民事皆隠其端迹若不由已出故当时无赫赫之名吏民乆而后安之】　整顿京师　检御贵戚【李郃别传云邓隲弟豹为将作大匠河南尹缺豹欲得之上及隲亦欲用豹难便召拜下诏令公卿举隲以防遣人讽公卿悉举豹李郃曰司河南尹当整顿京师检御贵戚今反使亲家为之必不可】　遐迩所模　四方表则【晋起居注武帝咸寜三年诏曰河南百郡之首其风教宜为遐迩所模以导齐之侍中奉车都尉王恂忠亮笃诚才兼外内明于治化其以恂为河南尹　王隠晋书曰庾纯字谋甫太始六年诏曰河南京畿大都为四方之表则中书令庾纯清粹忠正才经治乱其以纯为河南尹】　王章封事　孔坦望实【汉书云王章选为京兆尹时帝舅大将军王凤辅政章为凤所举以凤専权不亲附凤防日有食之章奏封事召见言凤不可任用宜更选忠贤上初纳受章言后不忍退凤章由是见疑遂为凤所陷罪至大逆　语林曰苏峻新平温庾诸公以朝廷初复京尹宜得望实惟孔君平可以处之君平孔坦也】　擿伏如神　防民如子【汉书曰赵广汉字子都为京兆尹以和顔接士其尉荐待遇吏殷勤甚备事推功善归之于下曰某卿所为非二千石所及行之发于至诚吏见者皆输冩心腹无所隠匿咸愿为用僵仆无所避广汉为人强力天性精于吏职见吏民或夜不寝至旦尤善为钩距以得事情其发奸擿伏如神冬狱当断先为调棺皆曰死无所恨　谢承后汉书云延笃京兆尹忧官如家防民如子】　旌表异行　进用善士【谢承后汉书云羊陟河南尹旌表异行进用善士】　翦治强宗　禁絶豪右【谢承后汉书云华崧为河南尹翦治强宗威名振烈　又云羊陟河南尹禁絶豪右嘱托书疏不与交通】　持法简而不犯　为吏严而不残【傅子云傅嘏为河南尹以徳化为本持法有恒简而不可犯　列女传云隽不疑为京兆尹识鉴明彻母诫之曰养民不可不恵临政不可不仁仁能爱人恵能如慈故不疑为吏严而不残云】　疾病则给医药　狱讼不加榎楚【风俗通云陈京兆尹民有疾病则给医药常使户曹廵行　傅子云傅嘏为河南尹见理识情讼狱不加榎楚而得其实】　盖勲威震京师　袁安大小从化【后汉书云盖勲拜京兆尹时长安令杨党父为中常侍恃势贪放按得其赃千余万贵戚咸为之请勲不听具以事闻并连党父有诏穷按威震京师　续汉书曰袁安为河南尹十余年小大从化】　羊陟计日受俸　儿寛开渠溉田【谢承后汉书曰羊陟河南尹计日受俸常日干饭茹菜汉书曰儿寛内史奏开六辅渠定水令以广溉田收租税与民相假贷以故租多不入后有军发左内史】
　　【以租课殿当免民间皆恐失之大家牛车小家担负输租繦属不絶课更以最上由此愈竒之】　野王令贪残李膺杀之　王官吏不下王济鞭之【后汉书曰李膺为河南尹执法不挠时张让弟朔为野王令贪残无道乃至杀孕妇闻膺刚厉威严惧罪逃还京师因匿兄让第舍藏于合柱中膺率吏卒破柱取朔付洛阳狱受辞毕即杀之　北堂书钞傅畅晋诸公赞曰王济为河南尹未拜遇王官吏不下道济鞕之】　増追匿金　覈逋赋【宋史云神宗时滕元发除翰林学士知开封府民王颖有金为邻妇所隠阅数尹不得直颖愤而致伛扶杖诉于庭元发一问得实反其金颖投杖仰谢失伛所在　山堂肆考曰唐韦澳为京兆尹宣宗舅郑光主墅吏豪肆积年不输官赋澳执而械之奏其状且曰必置于法上曰郑光甚爱之柰何对曰陛下自内史擢臣京邑安可使画一之法独行于贫下乎帝入白太后曰是人不可犯也太后为输租数百斛乃释之】　幢盖鼓吹　玉麟铜虎【翰苑新书载李燮传云燮拜京兆尹加幢盖鼔吹燮履洁白之节秉执忠良吏民爱戴作歌曰我府君道教举恩如春威如虎爱如母训如父　详前一隋书】　恵文弹治　诏书褒美【宋史云苏颂元丰初权知开封府颇严谓京师浩攘须弹压当以柱后恵文治之非亳颍卧治之比　翰苑新书云欧阳六一集程文简公琳知开封府前为府者苦治剧或满嵗罢不然被谤或以事去独公居数嵗乆而治益精明盗讼稀少狱屡空诏书数下褒美】　请避正寝　识名屏风【宋史云周起权知开封府听断明审举无留事真宗尝临幸问劳起请曰陛下昔龙潜于此请避正寝居两庑诏从之名其堂曰继照　又云吕夷简为龙图阁直学士权知开封府严辨有声真宗识其名于屏风将大用之】榜神策校　祠曲江池【山堂肆考云元和间栁公绰拜京兆尹方赴府有神策校乗马不避者即时榜死帝怒其専杀公绰曰此非独试臣乃轻陛下法帝曰既死不以闻可乎公绰曰臣不当奏在市死职金吾在坊死职左右廵使帝乃解　唐书云孔戢为京兆尹嵗旱文宗忧甚戢躬祠曲江池一夕大澍帝悦诏兼御史】　顿舍种蔬　表木按籍【献征録云薛均以行太仆寺丁艰归诏取不出凡三诏始出授应天府尹益尚亷明独买顿舍余一片地种蔬甚具旦暮荷锄徃芸之日饱饘粥菜茹太宗宻使人亷之得其饭饘粥也笑曰人皆乐惟朕与均苦耳然庭无废事　宋史云王博文天禧中以龙圗阁直学士复知开封府都城豪右邸舍侵通衢博文制表木按籍命左右判官分撤之月余毕出】　谈笑剖决　简易循礼【翰苑新书云言行録蔡端明襄字君谟开封世称难治公居之有能名其治京师谈笑剖决破奸发隠吏不能欺　宋史欧阳修加龙圗阁学士知开封府承包拯威严之后简易循礼不求赫赫名京师亦治】　厚结中人　独抗锦卫【宋史云李师中知河南尹前此多大臣居守掾幕吏习弛缓师中一以严整齐之号为治办然用法刻深烦碎无大体惟厚结中人神宗尝对宰相言其治状富弼曰陛下何从知之邪帝黙然　献征録云武宗初服刘瑾擅权恶礼科都谏周玺乃陞顺天府丞实则抑之也未几同锦衣卫指挥杨玉勘事赤县杨玉者瑾党也众见玉皆低首玺独与抗辞色不少假借事竣瑾嗾玉诬以蔑视近臣下狱拷掠削籍死】　大体不苛　壹意抚字【山堂肆考云唐刘晏字士安为京兆尹总大体不苛细寛猛相济吏民安之　献征録云治间蔺琦尹顺天熟政体知民瘼一意抚字民安之】　擿发奸盗　请罢牛车【宋史云吴育知开封府居数日发大奸吏一人流岭南又得巨盗积赃万九千緍狱具而辄再变帝遣他吏按之卒伏法　献征録云嘉靖间景臻为顺天府丞防司徒议征畿民牛车穵运京粟出关臻即疏病民乃罢之】　请平宫市奏免园夫【山堂肆考云唐徳宗时吴凑为京尹京师苦宫市凑上言宫中所须责臣可办若不】
　　【欲外吏与闻禁中事宜选中官髙年谨信者为宫市令平价和售以息众哗　献征録云嘉靖初王震陞顺天府尹奏罢上元江宁花园夫千余人】　降丝纶　赐旗甲【合璧事云晋天福中敕留守之任委寄非轻凡降丝纶宜同将相今后除留守宜并降麻留守降麻自安彦威始　又唐吕元膺拜东都留守故事留守赐旗甲元膺独无或上言用兵讨淮西东都损其仪沮威望请比华汝夀三州帝不可并三州罢之留守不赐旗甲自此始】　东都治第　西京留台【唐书云文宗时裴度罢相徙东都留守时阉竖擅威天子拥虚器度不复有经济意乃治第东都集贤里于午桥作别墅具燠馆凉台号緑野堂度野服萧防与白居易刘禹锡为文章把酒穷昼夜相欢不问人间事　山堂肆考云司马温公为西京留台每出前驱不过三节伊川谓曰公出无从市人或不识公曰某惟求人不识耳】　听断如神博奕不问【翰苑新书云杜衍知开封府听断如神权要不敢干　宋史云钦宗时李纲之罢太】
　　【学生陈东及士庶十余万人挝鼓伏阙下经日不退遇内侍辄杀之帝顾聂昌俾出谕旨即相率听命昌再尹京兆恶少年怙乱昼为盗入官民家攘金帛且去辄自缚党中三两軰声言擒盗持赴部走委巷乃释缚分所掠而去人不奠居昌悉弹治正法而纵博奕不之问或谓令所禁昌曰姑从所嗜以懈其谋正所以禁其为非耳】　文书躬决　豪猾畏敛【翰苑新书载晦庵集云季椿字夀翁临安择守公在议中执政谓公无委曲上曰正欲得如此人遂兼府事亲阅文书躬自裁决请嘱一无所受三月而罢　宋史云吴奎权开封尹达于从政吏不敢欺豪猾畏敛居三月治声赫然】　三老上书　六军畏法【山堂肆考云汉成帝时御史大夫张忠奏京兆尹王尊罪坐免官湖三老公乗兴等上书讼云尊治京兆尽节劳心夙夜思职拨剧整乱诛暴禁邪皆前代所稀有愿下公卿大夫博士议审如御史章尊当伏观阙之诛不得茍免即不如章亦宜有诛以惩谗贼之口于是复以尊为徐州刺史　又云唐韩愈为京兆尹六军不敢犯法私相谓曰是尚欲烧佛骨何可犯也】
　　京尹四
　　原秩二千石【续汉书百官表云凡州所监都为京都置尹一人秩二千石】　官品第三【汉书百官表云京兆尹品第三】　如郡主爵【又云三辅职如郡主爵列侯】　分治京师【汉官解诂云武帝太初元年左内史为左冯翊主爵都尉右内史为右扶风京兆尹治京师以为三辅】　正身率下【谢承后汉书云延笃京兆尹正身率下按笃徙京兆尹其政用寛仁忧恤黎民擢用长者与参政事郡中欢爱三辅咨嗟焉】　正身奉职【又云巴肃为河南尹正身奉职】优贤养民【又云华崧为河南尹优贤养民】　进贤尚功【续汉书百官志云凡京都置尹治民事进贤尚功】　政令甚明【汉书云翟方进为京兆尹搏击豪强京师畏之时胡常为青州刺史闻之与方进书曰窃闻政令甚明为京兆能则恐有所不宜方进心知所谓其后稍弛威严】　为政清整【晋中兴书太原王録云丹阳尹为政清整】　枹鼓稀鸣【汉书云张敞守京兆尹一日捕盗贼数百人穷治所犯或一人百余发尽行法罚由是枹鼓稀鸣市无偷盗天子嘉之】　私请不行【魏志云司马芝字子华为河南尹抑强扶弱私请不行居官十二年自魏及今为河南尹者莫及也】　劝农桑増户口【谢承后汉书云延笃京兆尹劝民农桑遂増户谷食丰饶邻治老少归之】　三辅资其政教【后汉延笃为京兆尹三辅资其政教】　百里垂拱仰办【魏志云刘馥字子靖为河南尹散常侍应璩与馥书曰入作纳言出临京任富民之术日引月长明擿幽防秉宪不挠有司供承王命百里垂拱仰办虽昔赵张三王之治未足以方也】　未尝赃罪鞫人【后汉书曰袁安为河南尹政号严明然未尝以赃罪鞫人常称曰凡学仕者髙则望宰相下则希牧守锢人于圣世尹所不忍为也闻之者皆感激自励在职京师肃然朝廷重之】　吏民莫不自励【魏志司马芝为河南尹抑强扶弱吏民莫不自励】　吏民敬其威信【汉书隽不疑为京兆尹云云】　吏民称不容口【汉书曰赵广汉为京兆尹日政令肃清吏民称不容口】　増头上尹【山堂肆考云唐刘栖楚改京尹峻诛不避权豪宿奸老蠹敛迹一日军士有所凌突诸少年从旁噪曰痴男子不记头上尹邪】　南省位【宋史云陈省华景徳初权知开封府转光禄卿旧制卿监坐朶殿太宗以省华权涖京府别设其位升于南省五品之南】　造土龙【唐书云代宗朝黎干再为京兆尹时大旱干造土龙自与巫觋对舞弥月不应又祷孔子庙帝笑曰丘之祷乆矣使毁土龙帝减膳节用既而霔雨】　闻鸦诉【山堂肆考云唐温璋为京兆尹设铃以通寃诉者一日闻挽铃声视之乃鸦也璋曰是必诉人探其雏命吏视之果得探雏者命治之】　大声官人【献征録云永乐时陈谔为给事中举劾权贵每奏事大声如钟上令饿之数日奏对如故上呼为大声秀才擢顺天府尹既而坐事落职上一日问左右大声官人何在宜置转导使人得闻过乃授荆王府长史多所匡益上赐以忠良鲠直四字示宠异焉】　髙第入守【翰苑新书云郡国二千石髙第入守京兆不过二三年近者数月惟赵广汉张敞为乆任】　黙记决遣【又载东坡集云张文定公方平知开封府府事繁为尹者皆书版以记事公独不用黙记数百以次决遣豪发不遗吏民皆以为神】　宿酒奏事【宋史云李绚以龙圗阁直学士权知开封府治有能名绚夜醉晨奏事酒未解帝曰开封府事剧岂可沈湎于酒邪】治以简静【献征録云治间髙敞尹应天政务填委以次裁决欲以简静治之或劝以都下非】
　　【外郡比自古尹京者必严厉明察始称其官敞笑曰任吾性而已公退辄与宾客燕饮如平时乆之吏乐其简民安其易】　狱内皆空【翰苑新书载哲宗实録云王安礼知开封府事至辄断庭无留讼未三月而狱内皆空揭诸府门辽使过之叹息以为异事】　甚似其父【宋史云吕公弼宰相夷简子也权开封府尝奏事退帝日送之谓宰相曰公弼甚似其父】　诏不台参【唐书云李逢吉恶李绅欲逐之以韩愈为京兆尹兼御史大夫特诏不台参而除绅中丞绅果劾奏愈愈乃以诏自解其后文刺纷然宰相以台府不协遂罢愈为兵部侍郎而出绅为江西观察使】　望风而遁【又曰开成初郑覃以李绅为河南尹河南多恶少或危帽散衣击大毬占官道车马不敢前绅治刚严皆望风遁去】　不相引避【又曰郭行余累擢京兆少尹尝值尹刘栖楚不肯避栖楚捕导从击之自言于宰相裴度颇为谕止行余移书曰京兆府在汉时有尹有都尉有丞皆诏自除后循而不改开元时诸王为牧故尹为长史司马即都尉丞耳今尹总牧务少尹副焉未闻道路间有下车望尘避者故事犹在栖楚不能荅】　不妄造请【宋史云冯京为翰林学士知开封府数月不诣丞相府韩琦语弼以京为傲弼使徃见琦京曰公为宰相从官不妄造请乃所以为公重非傲也京富弼壻】　不附安石【又云刘庠为开封府不肯屈事王安石安石欲见之戒典谒者曰今日客至勿纳惟刘尹来即告吾有语庠者曰王公意如此盍一徃见庠竟不徃神宗谕之曰奈何不与大臣协心济治乎庠曰臣子于君父各伸其志臣知事陛下不敢附安石】政如始至【山堂肆考云明皇东廵源乾曜以京兆尹留守京师治尚寛简居三年政如始至】不负所知【宋史云晏殊留守西京奏张洞知司録殊晚节骤用刑幕府无敢言洞平居与殊饮酒赋诗倾倒无不至当亊有官责持议甚坚亦自以不负所知枢宻髙若讷参知政事吴育荐其文学】　或用故相【续通典云唐故事居守之位或用旧徳或用故相未尝以武将而当保厘之重也长庆二年以前义武军节度使陈楚为东都留守违制寻亦改焉】　三世尹京【翰苑新书载四朝国史云梁子美权开封府尹入谢言曽祖颢祖适皆常领府事今臣复摄尹惧弗克负荷徽宗曰卿三世京尹为国宣劳诚搢绅之盛事也】　四为京兆【唐书云肃代时魏少游四为京兆虽无赫赫名然善任人縁饰规检有足称者】　五为京兆再为河南【又云栁公绰子仲郢父子更九镇五为京兆尹再为河南尹】　父子两京【宋史云温诏歴工兵户三部侍郎转开封尹子璹使京西摄尹洛父子两京相望人以为荣】　兄弟具瞻【唐书云李叔明本鲜于氏世为右族兄仲通天宝末为京兆尹叔明当东都平招徕遗民号能吏京兆尹长安语曰前尹赫赫具瞻允若后尹熙熈具瞻允斯】　京师豪右大震【又云神防军自兴元后日骄恣军吏李昱贷富人钱八百万三嵗不肯归许孟容为京兆尹遣吏捕诘与之期使偿曰不如期且死一军尽惊诉于朝宪宗诏以昱付军治之再遣使皆不听奏曰不奉诏臣当诛然臣职司辇毂当为陛下抑豪强钱未尽输昱不可得帝嘉其守正许之京师豪右大震】京师无事有希文【山堂肆考云范文正公尹开封都民謡曰朝廷无忧有范公京师无事有希文】　请禁宾客相过【宋史云景徳初陈省华尹开封以府事繁剧请禁宾客相过诏从之】宾僚不拘时见【山堂肆考云宋吕公着知开封率五鼓视事宾僚至者不拘时见故府无】
　　【废事下情易达】　心一主于恵爱【献征録云明应天府尹吴雄临事能断摧奸击恶推见至隠而心一主于恵爱尝读赵广汉传叹曰搆防吏民以贼无辜是岂为民父母之道宜其见刑也至龚黄传则曰为吏者当如此矣】　都辇重职【白帖山涛啓曰河南尹京兆重职前代皆用名人圣代已来有李杜预王恂隽不疑复今减此者也】　电埽庭讼响荅诗筒【宋史云钱勰进尚书拜龙圗阁直学士复知开封府临亊益精苏轼乗其据案时遗之诗勰操笔立就以报轼曰电埽庭讼响荅诗筒近所未见也】　表则四方　监临三辅　镇抚畿甸　肃清京师　当尧舜之朝　继张赵之位　偶唐虞之代尹河洛之都　统千里之封畿　领万户之版籍　况属休明之朝　宜尊表则之位　朝许政能任先广汉时推明察选在不疑　汉推能政选在袁安　晋择
　　公才任先孔坦
　　京尹五
  </div>
  <div class="pagination">
   <a href="御定渊鉴类函_page89.html">
    上一页
   </a>
   <span>
    ...
   </span>
   <a href="御定渊鉴类函_page85.html">
    85
   </a>
   <a href="御定渊鉴类函_page86.html">
    86
   </a>
   <a href="御定渊鉴类函_page87.html">
    87
   </a>
   <a href="御定渊鉴类函_page88.html">
    88
   </a>
   <a href="御定渊鉴类函_page89.html">
    89
   </a>
   <span class="current-page">
    90
   </span>
   <a href="御定渊鉴类函_page91.html">
    91
   </a>
   <a href="御定渊鉴类函_page92.html">
    92
   </a>
   <a href="御定渊鉴类函_page93.html">
    93
   </a>
   <a href="御定渊鉴类函_page94.html">
    94
   </a>
   <a href="御定渊鉴类函_page95.html">
    95
   </a>
   <span>
    ...
   </span>
   <a href="御定渊鉴类函_page91.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
