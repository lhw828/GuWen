<!DOCTYPE html>
<html>
 <head>
  <meta charset="utf-8"/>
  <title>
   北堂书钞 - 第 33 页/共 42 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   北堂书钞 - 第 33 页/共 42 页
  </h1>
  <div class="content">
   ○床十五 

　　坐卧曰床 【释名云人之所坐卧曰床床装也所以自装载也○今案见毕本释床帐篇】 体之所安 【李尤卧床铭曰体之所安寝处和欢夕则钦慎崇德远奸○今案陈俞本脱此条初学记廿五引及百三家尤集则钦作惕敬严辑本作锡敬本钞敬改钦者宋人转写避翼祖讳也】 宝床 【西京杂记云武帝为七宝?于桂宫支僧载外国事云佛涅盘时自然有七宝床从地中出○今案陈本桂作宝余同学津本西京杂记卷二同惟初学记廿五引于上有设字支僧载外国事一条类聚七十六引涅盘作泥洹然有下无七字】 玉床 【宋玉讽赋云怀怵惕之心兮徂玉床横自陈兮君之旁又邺中记曰石虎于正殿安床辟方三丈其余床皆局脚高六尺后宫别房中有小形玉床○王石华校删辟字系从陈本今案宋玉三句陈俞本皆脱考七十二家本宋大夫集怀作内无之心二字余同邺中记以下御览七百六引正殿四字作御床高六尺作高下六寸房作坊余同】 金床 【列仙传云马明生者随神人还岱宗石室中重嵓染隐去地千丈有金床马明生别传曰明生随神女入室中有金床玉几○今案陈本删列仙廿八字秘书廿一种本古今逸史本列仙传脱此文惟御览六百六十一引真人传有此文又马明生别传初学记廿五引有作卧余同类聚四十引入室中作入岱宗石室中】 石床 【盛弘之荆州记云湘州南寺之东有贾谊宅宅之中有井井旁有局脚石床可容一人坐形制甚古相传曰谊所坐也东阳记云湘安县有籍姓在县濑如瀑布焉濑边有石床上有石牒长三尺许似罗列杂缯矣○今案荆州记一条御览七百六引湘州十六字作长沙郡有贾谊所穿井九字形制作其形余同东阳记一条御览六十九引湘安作信安无有籍十字石床四字余同】 梨床 【英雄记云向诩常坐梨床上两膝足皆有余处○今案陈本删下句御览七百三十九引英雄记梨作板下句作乃有膝踝足指之处】 荃床 【曹植九咏云蕙帷兮荃床○今案陈本帷作帱百三家本曹集及本钞席篇亦作帱荃作苓】 象牙 【战国策曰楚有象牙之床○今案齐策云孟尝君至楚献象床高诱注谓象齿为床】 麡角 【异物志云麡狼状似鹿而角触前向入林则挂角故恒在平浅草中肉肥脆香美逐林则得之皮可作履袜角正四据南人用作踞床○今案俞本脱陈本删肥脆句用作因范书八十六注引异物志收句作南人因以为床余同初学记廿五引逐下有入字余同陈本】 沉香 【异苑云沙门支法存有八尺沉香板床剌史为王谈其子劭求之不与遂杀而籍之后得疾法存为崇也○今案学津讨原本异苑其子作大儿劭下有之字陈俞本为王六字作茱字】 瑇瑁 【西京杂记云韩嫣以以瑇瑁为六床○今案学津讨原本西京杂记及陈本瑇作玳床上无六字初学记廿五引亦无六字余与原钞同】 珊瑚 【汉武内传云武帝受西王母真形经六甲灵飞十二事帝盛以黄金几白玉函以珊瑚为床安着栢梁台上○今案陈本灵误云事作车脱几字安字守山阁本汉武内传几误箱床误轴十二事作之事本钞一百三十三几篇引亦作几初学记廿五引无经字柏误柯余与原钞悉同】 觜蠵 【刘桢清虑赋云布瑇瑁之席设觜蠵之床冯玫瑶之几对精金之盘○今案陈俞本瑇作玳精金作金精又陈本桢作祯百三家本脱本钞席篇引上二句蠵觿床作筵严辑本此赋亦作筵玫作文但旧钞既入?篇则?字断非误可知】 升御床 【晋中兴书曰中宗既登尊号百官陪列诏王导升御床共坐导辞曰太阳下同万物苍生何由仰照上乃止○今案陈俞本辞上有固字世说卷下之上注引中兴书中宗作元帝列作位】 坐玉床 【易是类谋云羣党党假威出坐玉床注曰小人羣党取王者威权坐于床也○今案陈俞本同】 处匡床 【卜商君书曰明者无所不见人主处匡床而天下治矣○今案陈仁锡本商子画策篇及陈本床下有之上二字初学记廿五引人主二句治作大理余与陈仁锡本同】 坐玉床 【焦贑易休鼎之升云安坐玉床听韶行觞饮福万岁曰寿无疆○今案陈俞本同】 沛公踞床 【汉书曰沛公至高阳传舍使人召郦食其至入谒沛公踞床令两女子洗足○今案陈本洗误跣近本汉书四十三洗下脱足字师古曰洗足也是唐人所见本已脱足字旧钞有足字盖隋时古本如此】 裴遐堕床 【邓晋记曰裴遐赋性恬和同类有试遐者推堕床下遐乃拂衣还坐言无愠色○今案陈俞本言作毫御览三百九十三引邓粲晋纪无赋字乃字愠作异】 抚军不拂 【语林云简文为抚军时所坐床上生尘不命左右拂见鼠行迹视之为隹也○今案陈本脱上字御览七百六引语林脱生字命作听又九百十一引亦作听拂作扫生作灰】 黄香即扇 【东观记云黄香尽心供养暑即用扇床枕寒则以身温席○今案陈俞本脱类聚二十引无用字姚辑本聚珍本东观记亦然】 拊床起 【吴志曰凌统病卒时年二十有九孙权闻之拊床起哀○今案陈俞本脱吴志卷十凌统传二十作四十又收句作拊床起坐哀不能自止】 休床泣 【江表传云孙权克荆州将吏皆附潘浚独称疾不见权遣人以床就家舆致之浚伏面着床涕泣○今案陈俞本涕上有席字文选五十三辨亡论注引江表传着床作着席】 同床卧 【史记云任安田仁俱为卫将军舍人■〈尸外立内〉门下同心相爱家贫两人同床卧○今案见史记田叔附传】 

　　○榻十六 

　　长狭而卑曰榻 【释名云长狭而卑曰榻言其奄榻然而近地也○今案陈本脱奄字毕本释名奄作鹌】 仙人玉榻 【南岳记云衡山有仙人石室中有白玉床榻○今案陈本同御览七百六引南岳记无石字榻字白作黄】 薛湻榻 【谢后汉书云薛湻为汉中太守盛夏但坐板榻上不用席冬坐羊皮河内高弘为郑邪相亦然○今案陈本同姚辑本汪辑本薛湻传无此文】 连榻坐客 【郭子云杜预拜镇南将军朝士悉至皆坐连榻羊稚舒后至曰杜元凯乃复以连榻坐客不坐便去○今案陈俞本同御览七百六引郭子羊误于】 合榻对饮 【吴志云周瑜荐鲁肃于孙权权见肃甚悦之独引肃还合榻对饮○今案吴志九鲁肃传同陈本脱独字还字】 陈藩特设 【后汉书曰陈蕃为豫章太守在郡不接寡客惟徐孺子来特设一榻去则悬之○今案见范书八十三】 简雍独擅 【蜀志云简雍性简傲自适自诸葛亮已下则独擅一榻项枕而语无所为屈○今案蜀志卷八及陈本而语作卧语】 羊公卧处尽陷 【列仙传云修羊公华阴山石室中有悬石榻卧处尽穿陷矣○今案御览七百六引列仙传华上有止字卧处作卧其上余同亦见本钞一百六石篇】 管寍膝处皆穿 【皇甫谧高士传曰管寍自越海及归尝坐一木榻积五十年榻上当膝处皆穿脱○今案王谟本皇甫高士传越海二字作依辽东太守穿下无脱字陈本删自越五字及脱字】 

　　○簟十七 

　　赤花双文簟 【东宫旧事云太子纳妃有赤花双文簟○今案陈本及说郛本东宫旧事双作■〈雨上只下〉类聚六十九引赤上有乌韬二字余悉同】 黄篾双文簟 【庾翼与燕王书云今致黄篾双文簟二领黄篾独坐双文簟一枚○今案严辑庾翼文领作枚余同陈俞本多改易】 象牙 【王晋书车永为广州剌史永子益多使工作象牙细簟又西京杂记云昭阳殿设木画屏风文如蜘蛛丝镂玉几白象牙之簟○今案类聚六十九引王晋书益作溢余同陈本亦作溢】 桃枝 【东观记曰会稽车皆以桃枝竹细簟○今案御览七百八十引东观汉记及陈本枝下无竹字】 桃笙 【桃笙象簟韬于个中○今案陈俞本补注左思吴都赋考文选个作筒】 楚簟 【王鉴竹簟赋云楚簟陈于玉房巴箱列于椒台○今案御览七百八引此赋及陈本同】 

　　○荐十八 

　　所以自荐 【释名云荐者所以自荐籍也以蒲作之故其礼平也○今案见释床帐篇陈本脱以蒲二句】 紫罗荐 【汉武内传云帝随于寻真台设置紫罗荐地○今案陈俞本随作斋无地字守山阁本汉武内传上句作帝登延灵之台设下有座殿上三字置作以】 黄莞荐 【王子年拾遗记云西王母敷黄莞之荐○今案胡校本拾遗记卷三同】 菌荐 【曹植九咏云菌荐兮芷席○今案本钞席篇吊同俞本脱陈本及百三家曹集菌误茵芷作兰】 平荐布缘 【卢谌祭法以蒲平荐布缘朱韦夏日则加以笙筵○今案陈俞本脱严辑本卢谌文据旧钞引筵作缘余同】 复荐草缘 【盐铁论曰古之士大夫复荐草缘蒲平单筦今富者绣茵蒲子雾秋也○今案陈俞本秋也作林中者近本盐铁论散不足篇复作复秋作林】 

　　○席十九 

　　可卷可释 【释名云席可卷可释○今案毕校本释床帐篇同初学记引亦同】 南乡北乡以西方为上 【礼记云奉席如桥衡请席何乡请袵何趾席南乡北乡以西方为上东乡西乡以南方为上○今案见礼记曲礼上】 东乡西乡以南方为上 【同上见注中】 主人跪正席 【又云若非饮食之客则布席席间函丈主人跪正席客跪抚席而辞○今案见曲礼上】 客跪抚席 【同上注云】 席间函丈 【同上】 长者必异 【又云羣居五人则长者必异席○今案见曲礼上】 不正不坐 【席不正不坐事见论语○今案见乡党篇】 揖逊而坐 【吴志云吴议郎张纯赋席曰揖让而坐君子攸宜○今案吴志二字陈本作杂记类聚六十九引亦作杂记原钞纯下有而天下治八字系沿上条误入】 舜不降席而治纣不降席而乱 【子思曰舜不降席而天下治桀纣不降席而天下乱○今案类聚六十九御览七百九引子思子同】 安乐必敬无行可悔 【大戴礼曰武王席前左端之铭曰安乐必敬后右端之铭曰无行可悔后左端之铭曰民一反一侧尔不可不志○今案见武王践阼篇陈本脱后左三句元明诸本均脱民字不志作以忘王氏经义述闻特据此旧钞以正诸本之误惟聚珍六十九引与原钞同原钞敬下脱后字已据类聚补】 张华铭前右 【张华席铭前左端铭曰安乐必敬□□上班大道坦坦初初在人前右端铭曰行莫若□居莫若正行处止恒修理俟命○今案严辑本张华文初初作□□余同陈本已脱】 傅元铭左右 【傅玄席铭左端曰闲居勿极其欢右端曰寝处无虑其患○今案陈本及百三家本玄集初学记廿五引无虑作母忘】 燕王设麟文 【王子年拾遗记云燕昭王登崇霞之台设麟文之席○今案南昌胡校本拾遗记卷四同】 淮南设象牙 【神仙传曰淮南王为八公设象牙之席○今案陈本同龙威本神仙传脱牙字席作床】 郑钦以茅葭 【汝南先贤传云郑钦以茅葭为席常随杞柳之阴○今案陈本标目脱葭字余同类聚六十九引汝南先贤传钦作敬茅作蒹御览七十二引葭作蘼初学记廿五引锦绣万花谷续集卷七引与旧钞合其敬改钦者详本卷上】 老莱以艾 【皇甫谧高士传云老莱子亲没隐蒙山之阳枝木为床以蓍艾为席○今案王谟本皇甫高士传卷上脱亲没二字陈本床误林盖据类聚六十九引故也类聚并脱以蓍两字惟初学记廿五引枝作杞余与原钞同】 石虎线编 【邺中记云石虎作席以金裹五香杂以五色线编蒲皮缘之以锦石虎御坐之制必以五色线隔蒲心为之荐席也○今案续百川本聚珍本邺中记以五色线四字作施以五采綖初学记廿五引至以锦句与原钞悉同皆无石虎御坐以下惟聚珍本据太平寰宇记引有以五色编蒲心荐席一句编上仍脱线字陈本多改易】 庶人草经 【盐铁论云古者庶人蒲席以草经及后践蒲蒻复筵方荐帛缘者也○今案御览七百九引同陈俞本及近本盐铁论散不足篇作庶人即草蓐索经余多窜误】 缫席画纯 【司几筵职云加缫席画纯郑元注云缫席削蒲蒻展之编以五采画谓云气也纯缘也○今案周礼司几筵注同陈本无郑注以下】 次席黼纯 【又云加次席黼纯郑元注曰次席桃枝席有次列之文也黼绣白黑采也纯者缘也○今案司儿筵注列之作列成陈本无郑注以下】 祭天六采 【绮席也○今案详本钞郊祀篇】 祠神白菅 【山海经曰鹊山至箕尾山其神状皆人身龙首祠之用白菅为席○今案陈俞本人身作鸟身菅作蒲考南山经正作菅惟人身作鸟身】 瑶席 【楚辞云瑶席兮玉镇○今案近本楚辞九歌镇作瑱类聚六十九引与原钞同】 绮席 【同上祭天六采注云○严氏校此条下删绮席同上四字盖衍文也今案平津本汉旧仪亦同】 椰席 【西京杂记云赵飞燕为皇后其女弟上椰叶席○今案学津本西京杂记卷一同】 芷席 【曹植九咏云菌荐兮芷席蕙帱兮苓床○今案菌荐句详本钞荐篇蕙帱句详本钞床篇】 袵席 【周礼云玉府掌王之袵席注云单席也又软箬席○今案天官玉府注及陈本无又软句疑是永兴引申语】 毛席 【声类云氍氀织毛为之席也○今案御览七百八引声类同陈本作毛?瞿毛?曳】 莞蒲 【汉书曰文帝莞蒲为席○今案见汉书六十五东方朔传】 瑇瑁 【刘祯清虑赋云布瑇瑁之席又设觜觿之筵○今案详本卷上床篇】 云母 【卢毓翼州论曰冀州有云母御席○今案陈本同类聚六十九引此论无冀州有三字】 赤皮 【东官旧事云太子纳妃?皆蒲卒荐三领花麻经席皆一领也○今案说郛本东宫旧事无?皆七字及麻字陈本尤多改易】 青蒲 【汉书元帝疾史丹直入卧内顿首伏青蒲上服度曰青绿蒲席也应劭云以青规地曰青蒲孟康曰以青蒲为席用蔽地○今案汉书八十二史丹传及陈本以青蒲作以蒲青】 设熊 【周礼司几筵职曰甸役则设熊席郑元注谓王甸有司祭貉所设席也○今案近本郑注貉上有表字】 铺金 【林邑记云林邑王范杨迈其母怀之梦人铺杨迈金席与其生儿儿生落地席上金光照耀○今案陈俞本下林字作东无范字蔑人十字作梦神铺金席于其地太平广记二百七十六引林邑记亦小异】 灭葭 【晏子曰景公猎休坐地而食晏子后至灭葭而席公不说晏子曰臣闻介冑不席狱讼不席狱户不席三者皆忧也臣故不敢以忧侍坐公曰善○今案晏子春秋内篇谏下及类聚六十九引同王氏读书杂志据御览引狱户不席句作尸在堂】 靡薜 【杨子云甘泉赋云靡薜荔以为席兮折琼枝以为芳○今案文选同】 同席坐 【庄子曰申徒嘉与郑子产同师子产谓嘉曰我先出则子止子先出则我止其明日又与合堂同席而坐○今案庄子德充符师下有于伯昏无人五字陈本无子产谓嘉廿二字】 同席书 【汉书曰宣帝时侍中中郎将张彭祖少与宣帝微时同砚席书○今案本钞砚篇引同汉书五十九张汤附传砚席作席研】 孟献坐不重席 【韩子曰孟献伯相鲁食不二味坐不重席○今案见韩子外储说左】 薛惇家无完席 【谢后汉书云汝南薛惇字子礼为北海长史家贫仕无完席妻谓惇曰君无俸禄给子孙复无完席耶惇因更以善席与妻自坐败者妻惭不复敢言○今案陈本标目完作全御览三百九十三引脱史字本钞廉洁篇引与旧钞同考姚辑汪辑本谢书无谓惇二字无因更二字同惟汪本君无误白居无】 御史专席 【东观记云特诏御史中丞与司棣校尉尚书令会同并专席而坐故京师号三独坐○今案类聚六十九引及陈本同姚辑本东观汉记附末卷师作兆余亦同】 横野绝席 【又云王常为横野大将军位次与诸将绝席○今案陈本及姚辑本聚珍本东观记同类聚六十九引为误与】 管寍割席 【世说云管寍与华歆尝同席读书有乘轩冕过门者寍读书如故歆废书出管寍割席分坐曰子非吾友也○今案世说德行篇书出下有看字类聚六十九引亦然本钞九十七好学篇引出字在废字上亦无看字】 任安断席 【史记任安与田仁俱为卫将军舍人居门下卫将军从此两人过平阳主主家令两人与骑奴同席而坐食此二人拔刀裂断席坐也○今案史记任安传无坐字裂作列陈本多妄改】 介冑不席 【见上灭葭注】 狱讼不席 【同上】 讲胜者赐 【殷氏世传云殷亮达武中迁讲学大夫诸儒讲论胜者赐席○今案类聚四十六引般世传同】 不通辄夺 【谢后汉曰戴冯字次仲举明经后正旦朝贺帝令羣臣说经更相难诘义有不通辄夺其席以益通者冯遂重五十余席京师语曰解经不穷戴侍中○今案陈本脱经下有史字无京师二句余同姚辑本汪辑本谢书戴凭传悉同】 以席自障 【王晋书苏峻乱孔坦之妻以席自障得免○今案陈俞本及　　　钦定图书集成考工典二百二十四引王隐晋书孔皆作王今晋书苏峻传无孔坦句】 以席为门 【史记云陈平以弊席为门○今案史记陈丞相世家】 坐熊不寒 【吕氏春秋云卫灵公天寒凿池宛春曰公家衣狐裘坐熊席陬隅有灶是以不寒也○今案吕氏春秋似顺篇无家字类聚六十九引亦然余悉同本钞寒篇引亦无家字陬隅句作四陬有火】 坐则没膝 【西京记云熊席毛皆长一尺余眠而拥毛自蔽望之不能见也坐则没膝其中○今案御览七百九引西京杂记同陈本脱其字近本西京杂记卷一一尺作二尺眠上有人字余同】 赵简子美而妨义 【韩子曰赵简子谓左右曰车席泰美美而耗上好义之道也○严氏校不改而今案韩子外储左下篇及御览七百九引韩子同类聚六十九引好作妨是也】 臧文仲妾织不仁 【左氏传云臧文仲不仁者三妾织蒲杜注曰家人贩席与民争利○今案见文二年传】 

　　○案二十 

　　承颜接宾 【李尤书案铭曰居则致乐○今案陈本百三家本尤集同】 道合仁义 【又云尊上答下○今案百三家本尤集同】 承奉奏记通达谒剌 【又曰○今案陈本及百三家本尤集谒作诏严辑本作谒】 抵破书案 【东观记云更始韩夫人尤嗜酒每侍饮见常侍奏事辄怒曰帝方对我饮正用此时持事来乎起抵破书案○今案陈本同类聚六十九引及姚辑本我下无饮字惟聚珍本东观记与原钞悉同】 斫前奏案 【江表传云曹公平荆州仍欲伐吴张昭等皆劝也曹公唯周瑜鲁肃陈拒北军之计孙权拔刀斫前奏案曰诸将复有言迎者与此案同○今案陈本及类聚六十九引江表传陈拒六字作谏拒之余同】 漆画书案 【魏武上杂物疏云御物有纯银参镂带漆画书案一枚○王石华校旁勒参字今案陈本脱参字御览七百一十引魏武疏无书字余同】 金席奏案 【东宫旧事云皇太子纳妃初拜有漆金带足奏案一枚○今案陈本及御览七百一十引东宫旧事带作渡】 青玉案 【张衡四愁诗云美人赠我锦绣被何以报之青玉案○今案陈本文选百三家集被作段】 杂宝案 【西京杂记云武帝为七宝床杂宝案厕宝屏风列宝帐设于桂宫○今案明新安程氏校本卷二同陈本及御览七百一十引无厕宝七字】 金案 【神仙传曰吴兴人沈义为仙人所迎上天又见老君王女以金案玉杯药赠义○今案陈俞本义作羲无天又二字龙威本神仙传亦作羲兴作郡】 玉案 【邺中记云石虎以宫人为官门下通事以玉案行文书○今案聚珍本邺中记陈俞本官上有女字】 板案 【潜夫论曰前羌始叛器械未备虏或持铜镜以象兵或负板案以类楯○今案潜夫论实边篇及俞本同陈本象作蒙】 石案 【异苑云于潜县百丈山上有石房房之内有石案石书二卷○今案陈本学津本异苑无于潜县三字案下有置字】 案多客大 【梦书云凡梦见杯案宾客到也案多客大案少客小也○今案陈本及御览七百一十引梦书无凡字下二句作多客大案少客小案】 赐杯案食物 【东观记云祭彤素清俭在辽东三十年衣无储副帝嘉其功効赐衣服刀剑下至杯案食物大小重沓○今案陈本及聚珍本姚辑本东观记俭作约无效字功下有赐钱百万及五字服作冠沓作迭】 赐玉案之食 【楚汉春秋云项王使武涉说淮阴侯侯曰臣故事项王位不过郎中官不过执戟乃去项王而归汉汉王赐臣玉案之食臣背叛之内愧于心○今案陈本及类聚六十九引楚汉春秋事上无故字郎中作中郎】 赵王持案进食 【史记曰汉七年高祖过赵赵王张敖乃自持案进食礼甚恭也○今案陈本敖误傲近本史记张敖传无持案二字恭作卑】 许后奉案上食 【汉书口许后五日一朝皇太后于长乐宫亲奉案上食以妇道供养○今案陈本同汉书外戚孝宣霍皇后传供作共余同】 子孙有过对案不食 【汉书云万石君子孙有过不诮让为设便坐对案而不食○今案史记汉书本传皆无设字】 每相与谈屏案不食 【东观记云尹敏与班彪相厚每相与谈常屏案不食昼至暝夜彻旦○今案御览七百一十引厚作友余同又四百七引屏作对彻作至聚珍本姚辑本东观记厚作善屏案不作日旱忘彻作达惟类聚六十九引至不食句止余与原钞悉同】 魏霸奉案前跪 【东观记又曰魏霸延平元年为光禄大夫妻死长兄伯为娶妻送至官舍霸曰年老儿子备具何用空养他家老妪为即自入拜其妻手奉案前跪曰不敢相屈而妻惭求去○今案御览七百一十引同陈本跪下有霸字聚珍本姚本东观记亦同惟聚珍拜作辞】 吴戒举案投江 【广陵烈士传吴戒同业生陈叔为贼戒往见之故为设食戒乃曰汝已为贼奈何为人设食因举案投江令其趣降○今案御览七百一十引广陵传脱烈士二字叔误外余同陈本趣降作撒馔】 良民画案 【盐铁论曰良民文杯画案所谓以治乱治也○今案御览七百一十引无良民二字类聚六十九引作所以治乱也余同陈本作以乱治乱近本盐铁论国病篇所谓句作此所以刑非诛恶】 

　　○几二十一 

　　轩辕作法 【李尤几铭叙云黄帝轩辕恐事之有闻作舆几之法○今案百三家本尤集及陈本■〈门外卦内〉作阙余同】 圣王设几 【左氏曰蒍启疆曰圣不务行礼不求耻人设几而不倚爵盈而不饮礼之至也○今案见昭五年传】 古人之服 【魏志曰太祖平柳城特以素屏风素冯几赐毛玠曰君有古人之风故赐之以古人之服○今案见魏志十二毛玠传亦见本钞屏风篇引】 以彰旧德 【续汉书云魏文帝赐杨彪几杖以彰旧德○今案御览七百一十引同姚辑汪辑本续汉书无末四字】 进者拂之 【礼记曰进几杖者拂之注云去尘埃○今案近本曲礼注脱埃字惟疏有之耳旧钞所引郑注盖隋时古本】 操以从之 【又曰谋于长者必操几杖以从之○今案礼记曲礼同】 一入公门 【又曰龟策儿杖不人公门注云几杖嫌自长老也○今案礼记曲礼策作筴】 舅姑不传 【又曰父母舅姑之衣衾簟席枕几不传以从之也○今案见礼记内则篇以从四字则虞永兴引申语也】 虚左致贤 【李尤床几铭曰虚左致贤设坐来宾筵床对几盛养已陈殽仁饮义枕典席文道可醉饱何必清醕○今案百三家本同严辑李尤集饮作饭盖从陈本】 设而勿倚 【张华倚几铭曰倚几之设云云作器于此成礼于彼○今案百三家本华集及御览七百一十引勿倚作不倚陈本标目作勿倚小注作不倚】 仲秋养老 【礼记曰仲秋之月养衰老授几杖○今案见月令】 西伯善养 【李尤床几铭曰几则索□贤知难求西伯善养二老来游○今案陈本及百三家本尤集无几则二句严辑李尤集据旧钞未改本索下留一空格从之】 假物兴思须以忘疲 【苏彦隐几铭曰良匠造器妙巧应规俯仰灼照商畧神奇假物云云○今案平津馆本续古文苑卷十四同】 诵训之谏书之于几 【国语曰倚几有诵训之谏注云言工师所作诵训之谏书之于几令诵习之也○今案楚语韦注与此不同疑是郑众等注佚文】 良匠造器 【已见上假物兴思须以忘疲注云】 秀之尤妙 【异苑云厯阳石秀之以元嘉中倏有一人语秀之闻君刻几尤妙太山府君使来相召秀之自陈不如刘儒之能后至数旬而刘殒○今案学津本异苑卷五无元嘉句及使来二字儒作政之能作能造又无后至二字陈本亦然又殒上无刘字】 雕画五色 【邺中记云石虎御坐几悉漆雕画以五色○今案陈本及聚珍本邺中记色下有花字】 雕文备列 【幽明录曰海中有一金台内有金几雕文备制○今案御览七百一十引幽明录同】 漆画重几 【魏武上杂物疏云御物三十种有上车漆画重几大小各一枚○今案百三家本魏武集同】 狐蟠鹤膝 【语林曰任元褎为光禄勋孙翊往诣之门吏冯几视孙入语任推之吏答云得罚体痛以横木扶持非冯几也任曰直木横施植其两足便为冯几何必狐蟠鹤膝曲木抱要也○今案御览七百十一引语林蟠鹤作鹄蟠余同陈本植误值又作孤鹄蟠膝】 右漆几 【周礼司几筵职云掌五几甸役则设熊席右漆儿○今案陈本脱】 左彤几 【又曰掌五儿筵国宾左彤几诸侯祭祀席右雕儿○今案此见司几筵陈本分两条】 玉几 【马明生别传云明生见神女年可十六七随神女入岱宗山石室金床玉几安期生见神女亦设厨膳自称下官○今案御览九百六十五引别传明生四句御览九百三十引脱亦设五字陈本马误冯又脱明生十四字及安期以下】 金几 【汉武内传云帝西王母真形经盛以黄金几○严氏校汉上删马明生三字从上误入也今案守山阁本汉武内传及本钞床篇引同陈本脱形字】 祭天玉几 【汉书旧仪云祭天用玉几玉饮盎也○今案类聚三十八引汉旧仪玉饮盎作玉饰器余同陈本玉饮盎作玉器旧上无书字】 祭祀雕几 【同上左彤几注】 为孔光置 【汉书云平帝诏为太师孔光省中坐置几○今案见汉书八十一孔光传】 请徐稺设 【汉杂事云陈蕃请徐稺为功曹及师友祭酒时设东西之坐重席漆几以候之○今案陈俞本西作面　　　钦定图书集成考工典二百十四引汉杂弗仍作东西余亦同】 隐几而坐 【庄子云南郭子綦隐几而坐仰天而嘘曰今之际几非昔之隐几○今案庄子齐物论与此文同徐无鬼篇无今之二句陈本删曰今以下】 隐几而卧 【孟子坐而言不应○今案见孟子公孙丑下】 朱博抵几 【汉书云朱博迁琅邪太守齐郡舒缓养名博奋髯抵几曰齐儿欲以此为俗耶○今案见汉书八十三】 阮籍书几 【竹林七贤论云魏封晋文王郑冲驰使阮籍求文时阮籍在袁字尼家所宿醉扶而起书几板为文无所定治乃写付信○今案御览七百一十引户林七贤传苶晋字所字醉字余同严辑本陈本定治作治定又陈本付作封严辑本付作符】 智伯投几 【左氏传曰诸侯之师久于偪阳荀偃请班师伯怒投之以几○今案襄十年传作机释文云机本又作几】 吕布斫几 【英雄记曰吕布因陈宫使诣曹操求徐州牧不得布怒拔刀以斫几○今案御览三百五十二引英雄记及本钞戟篇引宫作登刀作戟陈本亦然】 

　　○杖二十二 

　　翼德 【殷允杖铭曰二老晨征匪杖不还四皓降趾匪杖不反翼德扶耆匪杖焉资○今案类聚六十九引此铭及陈本还作远】 扶老 【焦贑易林云革之井杖鸠扶老衣食百口曾孙寿老凶害不起○今案陈本老作考】 履倾 【陆贾新语云夫居高者自处不可以不安履危者任杖不可以不固自处不安则坠任杖不固则颠是以圣人居高处上则以仁义为巢乘危履倾则以圣贤为杖○今案陆贾新语辅政第三颠作仆御览七百一十引及陈本与旧钞同】 扶危 【郭璞桃杖赞云竹类产巴厥名桃枝从风蔚猗蕈以宁寝杖以扶危○今案类聚六十九引桃杖赞无竹类二句陈本照删百三家本严辑本郭集皆未收此条】 不安则倾 【傅玄杖铭曰杖正心安厥身以随不妄则□不真则危○今案陈本及百三家本玄集真作贞本钞改真者宋钞避仁宗讳也】 不正陷坠 【张华杖箴云不正陷坠不安倾危○今案百三家本张华集同】 五十杖于家 【礼记曰五十杖于家○今案以下四条皆见内则】 六十杖于乡 【同见上注】 七十杖于国 【同上】 八十杖于朝 【同上】 七十授之玉杖 【续汉书礼仪志注云三老五更授玉杖又曰仲秋之月县道皆案户民之年七十者授之以玉杖玉杖长九尺端以鸠为之饰鸠者不噎之鸟也欲老人不噎之义也○今案续汉志仲作孟无县道皆三字户下有比字陈本删注字余亦多改易】 年高赐以御杖 【吴书曰全琮年高云云○今案御览七百一十引吴书御杖作几杖陈本御作复盖履字之讹】 顾眄乎晞阳之条 【张翰杖赋云良工登乎曾蛮妙匠鉴乎林阿云云投勿乎直理之柯方圆适意洪细可手○严氏校鲁改曾今案曾层古通用又考类聚六十九引及严辑全晋文据旧钞引皆同陈本脱良工二句方圆二句】 投刃乎直理之柯 【同上】 奥干特挺 【应贞朱杖赞曰天作之杖于谯之株奥干特挺非柘非榆○今案本钞下文引赞作铭余同】 云竹条畅 【苏彦卭竹杖铭曰秀矣云竹劲直条畅节高质真霜霜弥亮君子是扶逍遥神王○今案严辑苏彦集真作贞余原钞改真者详本卷上陈本条畅作筱簜与类聚六十九引合】 藋藋云质 【卞范之席世杖赞曰至至嘉名藋萝云质遣而杖之以协天秩○今案严辑卞范之集据旧钞引无席世二字又至至二字遣字皆作空格余同陈本但注卞范之杖赞五字】 亭亭奇干 【李尤灵寿杖铭云亭亭奇干实曰寿灵甘泉润根清露流茎乃制为杖扶危定倾既凭其实亦贵其名○今案　李尤集同类聚六十九引及百三家本陈本作实曰寿灵便不叶韵】 莹牙为其眉额朗金为其觜距 【张翰杖赋云仪制裁于一寻假饰在乎首尾莹牙云云○今案陈本同　张翰集脱惟类聚六十九引裁作财在作存又作尾首余同】 诸蔗虽美犹不可杖 【崔琼杖铭曰乘危履险非杖不行年老力竭非杖不强诸蔗云云溺人悦己不可相○今案陈本琼作瑗余同御览七百一十引此铭作瑗溺人作人虽严辑崔瑗集据旧钞引犹作殆溺作佞】 都蔗虽甘杖之必折 【曹植杂诗曰都蔗虽甘杖之必折巧言虽美用之必灭○今案陈本杂诗作矫志诗】 王母扶持永保百禄 【崔骃杖颂曰植根荄于湘浦承雷夏之洪泽寓流云而贻我合天生乎裁剥用以为杖肴以犀角玉母扶持永保百福寿如西老子孙千亿○今案百三家本崔集及陈本脱荄字乎裁剥作之质直西老作南极又百三家本植上有爰字陈本流作浮严辑崔骃集据旧钞王误玉余同】 高明执之戒在骄荡 【应贞杖箴云高明执之戒在骄荡○今案严辑应贞集同】 玉杖 【续汉书礼仪志云三老五更扶玉杖○今案详本篇上文】 金杖 【三石遗事云佛图澄死以所服金钿杖内棺中冉闵后开棺视之唯见金杖○今案陈本服作持无冉闵二字御览七百一十引三石作二石是也但无钿字末句无金字考隋志王度撰二石伪治时事即此】 银杖 【述异记云陈敏为江夏太守许官亭庙神一银杖后以一铁杖银涂之迭杖还庙神巫宣教曰陈敏之罪不可容也乃置之湖中杖浮在水上敏舟值风倾覆矣○今案近辑本述异记有银杖一段系焦先事与此不同御览卷七百一十及卷七十一引神异记与此文同十之九陈本已照改矣】 铜杖 【武当山记云山有石室室中有铜杖长七尺八寸○今案陈本同御览七百一十引此记八寸作三分】 锡杖 【法显记云那谒国有佛锡杖牛头旃檀作长丈六七许百千人举不能移○今案说郛本法显记旃作栴余同陈本谒作端无佛字及牛头五字】 朱杖 【应贞朱杖铭云天作之杖于谯之株奥干特挺非柘非榆○今案本钞上文引铭作赞余同】 青筠 【王子年拾遗记云老聃与廿人绝迹唯有黄发老叟五人手握青筠杖与聃共说天九之数○王石华校与世作再世非也今案王谟本拾遗记卷三说作谈九作地余同陈本老叟作友人天九句作与老子谈四字廿作世本钞作廿唐钞避太宗讳也】 青檀 【应贞朱杖序云朱杖者其初盖谯郡朱德声之有也其木青檀端而劲甚德声为杖之宜也○今案陈本初作物郡作都又删末句严辑本据旧钞引与此条合又于檀字之旁注一丰字岂欲改檀为丰乎】 麟角 【刘向别录云有麒麟角杖赋○今案吴淑事类赋十四注引刘向别录及陈本同】 银角 【魏武与杨彪书云今赠足下八节银角桃杖一枚○今案百三家本魏武集脱银字陈本脱八节字桃字】 延年 【续汉书云魏文帝诏云汉太尉杨彪乃祖以来世著名绩其锡公延年杖谒请之日便使杖入也○王石华末句改作使便入三字非也案严辑本据旧钞未改本引同范书杨震附传注引续汉及姚辑汪辑本续汉书亦同陈本改注魏志】 灵寿 【汉书孔光传云诏曰太师孔光圣人之后先师之子德行纯淑道术大明赐大师灵寿杖注曰扶老杖也○今案汉书八十一大明作通明余同】 买积竹杖 【新序曰昌邑王征为天子到荥阳买积竹杖二枚龚遂谏云积竹剌杖者骄蹇少年杖也○今案御览七百一十引新序误作营阳陈本荥误荣】 成为青竹杖 【邓德明南康记云南野县有汉监匠陈憣夜尝乘龙还家至家龙化为青竹杖○今案说郛本邓南康记憣作邻御览七百一十引及陈本作怜又汉监匠三字陈本作术士二字】 六尺谕贵贱 【吕氏春秋云孔子之弟子从远方来者孔子荷杖而问之曰子之公不有恙乎倚杖而问之曰子之父母不有恙乎又置杖而问之曰子之为兄不有恙乎杖步而倍之问曰子之妻子不有恙乎故孔子以六尺杖谕贵贱之道办疏亲之义○王石华校杖步改杙步今案吕氏春秋孟冬纪倚杖而问作搏杖而揖为兄作兄弟陈本作弟兄杖步作??弋步惠半农校本据广韵引荷作抱倚作拄杖步作曳杖惟类聚六十九引公作父倚作抟父母作母为兄亦作兄弟谕作论余与原钞同】 九节仰指日 【刘根别传云孝武皇帝登少室见一女子以九节杖仰指日闭左目开右目绝久乃苏息武帝使高宰问之所行何等乎女子不答东方朔乃曰妇人食日精者豕人绛宫不能至故致至耳○今案御览七百一十引刘根别传绝上有气且二字使下无高宰二字又无豕人以下陈本与御览同】 杖藜应门 【庄子曰子贡乘大马中绀而表素轩车不容巷往见原宪宪华冠縰履杖藜应门○今案见庄子让王篇】 金杖应门 【搜神记云汉文帝微服怀金过鲁少年少年拄金杖出应门○今案学津本搜神记年作千陈本作干皆非也本钞一百三十四扇篇亦作少年与旧钞此条合】 逍遥曳杖 【礼记曰孔子疾作负手曳杖逍遥于门歌曰太山其颓乎梁木其坏乎哲人其萎乎○今案檀弓上篇矢作蚤余同】 托病拄杖 【魏略云晋宣帝好学曹洪自以麄疏欲屈自辅帝帝耻往访乃托病拄杖洪恨之以语太祖太祖辟帝乃投杖而应命也○今案　　　钦定图书集成考工典二百十九引魏略自作身辟作召余同】 击杖委笄 【国语曰范文子暮退于朝武子曰何暮也对曰秦客廋辞于朝大夫莫能对吾知三焉武子怒曰大夫非不能也让父兄也吾亡无日矣击之以杖折委笄贾逵注曰廋隐也委皂笄簪是也○今案见晋语陈本删贾逵以下非也此是贾注佚文与韦注训委貌冠异可宝贵也】 举杖击地 【九州岛春秋云刘备杀徐州剌史车冑据沛以背曹操惧乃自征备田丰说袁绍曰与争天下者曹操今击刘备兵连未可卒解军袭其后可一往而定矣绍辞以子疾丰举杖击地曰嗟乎事去矣○今案陈本改注魏志】 拥杖而起 【庄子曰荷甘与神农同学于老龙吉神农隐几阖户画眠荷甘曰中奓户入曰老龙死矣神农拥杖而起暴然折杖笑曰天知予僻陋漫诞故弃子也注云天谓老龙吉言老龙弃子而死以夫子无所子之狂言而死也○今案庄子知北游篇荷上有妸字暴然折作嚗然放漫诞作慢訑】 杖策而去 【又云太王亶父居邠狄人侵之太王曰与人兄居而杀其弟与人父居而杀其子吾不忍也子皆勉居吾闻之不以所用害所养因杖策而去○今案古佚丛书本庄子让王篇用下有养字余同】 为邓林 【山海经云夸父与日竞走渴饮河渭河渭不足北饮大泽未至道走死弃其杖化为邓林○今案海外北经竞作逐走死作渴而死】 作青林 【神仙传云壶公遣费长房归以一竹杖与之曰骑此当到家长房辞去骑杖忽然如睡觉便尔到家以杖投葛陂中顷视之乃化作青林○今案龙威本神仙传及陈本皆作青龙是也林字疑沿上条而误】 

　　北堂书钞卷第一百三十三 

　　●北堂书钞卷第一百三十四　　服饰部三 

　　隋秘书郎虞世南撰 
　　南海孔广陶校注 
　　盖二十三　　　　　　　扇二十四 
　　麈尾二十五　　　　　　枕二十六 
　　被二十七　　　　　　　褥二十八 
　　毡二十九　　　　　　　氍■〈叟毛〉三十 
　　毾■〈登毛〉三十一 

　　○盖二十三 

　　天为盖 【文子曰大丈夫恬然无思淡然无虑以天为盖以地为车○王石华校以小注无天为盖三字原钞例多如此不重写标目耳石华竟将上一以字删去颇不检今案铁华馆影宋本守山阁本文子道原篇淡作???陈本同俞本作澹余亦同】 日为盖 【楚辞云建日月以为盖兮载玉女于后车○今案见朱子楚辞集注贾谊惜誓篇】 建月盖 【又云建日月以为盖兮载玉女于后车○今案详上】 结云盖 【司马相如大人赋云屯余车其万乘兮结云盖而树华旗○今案百三家本相如集结作粹陈俞本其作而结亦改綷】 张凤盖 【班固西都赋云后宫乘輚辂登龙舟张凤盖建华旗○今案文选西都赋同陈本西作尔】 张翠盖 【又南都赋云建华旗张翠盖宋玉高唐赋云蜺为旌翠为盖风起雨止千里而逝○今案俞本祇引南都赋二句陈本则尔引考文选南都赋无此文惟上林赋有建华旗三字耳高唐赋文选及明张燮辑七十二家宋玉集同】 荫华盖 【潘岳籍田赋云尔乃御玉辇荫华盖说苑云田子方渡西河遇翟黄乘轩车载华盖○今案文选籍田赋尔乃作天子乃陈俞本已照改说苑臣术遇作造余同又御览七百零二引说苑无渡西河句黄作璜载作戴又陈本作造翟璜与本钞勒篇引同】 飞素盖 【刘公干诗云辇车飞素盖从者盈路旁○今案文选刘桢公燕诗同陈俞本作辇居余同又注云居李善作车】 九重华盖 【续汉书云灵帝时讲武平乐观建十重五采华盖高十丈建九重华盖高九丈○今案御览九百二十引续汉书同汪辑本亦同陈俞本采作彩姚辑本脱】 芝盖三重 【阮籍清思赋云折丹朱以蔽阳竦芝盖之三重○今案百三家本阮集朱作木俞本亦改木陈本与本钞同】 华盖十里 【续汉书云灵帝时讲武平乐观建十重五采华盖高十丈复建九重华盖高九丈○今案详本篇上九重一条注下】 芝盖九葩 【张衡西京赋云骊驾四鹿云云○今案文选西京赋同】 华盖重阴 【傅玄朝会赋云○严氏校以云下羽盖数字从下条窜入删之今案百三家傅玄集朝会赋脱严辑傅玄□赋据书钞引又云御览三百五十二引华上有流苏粲粲句】 芝盖高舒 【孔炜七引云刘累鸾乘封杖车华箱监芝盖高舒○严氏校云案孔炜一条即下条东京错入删之今案标目下原衍孔炜羽盖威蕤十三字故严云云然七引之文亦脱误实甚陈俞本删刘累以下十字改华车轻驾四字亦未知所本】 羽盖葳蕤 【张衡东都赋云羽盖葳蕤葩瑵曲茎又傅玄朝会赋云乘羽盖之葳蕤○今案文选东京赋同百三家傅集朝会赋亦脱此句严辑傅赋祇据书钞一引】 素盖翩翩 【刘公干诗云揽衣出巷去素盖何翩翩○今案陈俞本同】 孔雀 【宋元嘉起居注云诃罗单国奉孔雀盖一具○今案御览七百二十引元嘉起居注同俞本亦同陈本诃作呵】 芙蓉 【刘向九叹云芙蓉盖而菱华车○王石华校原钞小注脱芙字而字车误盖遂改作芙蓉交华盖今案为陈本所误而俞已先为陈误矣考百三家刘子政集九叹据订但菱又作菱】 高盖 【崔琦四□墟颂曰驷马高盖其忧甚大○今案梅氏辑东汉文纪同严辑四皓颂亦据文纪引自注云梅氏谓引书钞今检不见严氏失考矣陈俞本改引于公驷马高盖车事非是】 曲盖 【东观记云段颎起于徒中为并州剌史有功后征还颎乘轻车介士皷吹曲盖朱旗马骑五万匹殷天而蔽日○王石华校照陈本未十字改作骑马蔽日非也今案陈本实沿类聚卷五十致误本钞脱五万匹殷天五字据聚珍本二十一段颎传订补姚辑本亦脱五万匹三字俞本并作凉亦引至朱旗二字止】 荷盖 【楚辞云乘水车兮荷盖驾两龙兮骖螭○今案见九歌】 萍盖 【陈思王九咏云结萍盖兮翠旗○今案百三家曹集九咏旗作旌陈俞本亦然又本钞衡篇引萍误翠脱旗字】 覆以御盖 【东观记云上幸祭营时遵有疾召赐重茵覆以御盖○今案聚珍本东观汉记卷九祭遵传同姚辑本脱御览七百二十引遵下脱营字陈俞本改引后汉书】 授以御盖 【吴志孙权授周泰御盖○今案吴志卷十周泰传权命泰解衣问创痕明日遣使者授以御盖事陈俞本有增引】 倾盖而语 【孔藂子曰夫子适郯遇程子于途倾盖而语终日而别○今案裘本孔丛子杂训篇作吾昔从夫子于郯余同陈俞本改引家语】 倾盖加覆 【班固幽通赋注云管仲射小白中其钩带小白阳僵鲍叔割指血涂之倾盖加覆○今案此与百四十三饮食总亦引幽通赋旧注文在李善文选注之前不可多见陈俞本同】 戴青伞 【异苑云乌阳县吏孙乞义熙中赉文书达石亭天雨见一女子戴青伞姿容丰艳遂试要之女怿而前至夕电光照室乃是大狸乞抽刀斫杀昕日视之伞是荷叶也○严氏校云案异苑见御览七百二今案学津本异苑卷八阳县吏三字作伤人赉文作赍父无遂试二句无昕日一句又御览引作乌伤小吏作遂要之作女至多电光残缺颇多不及原钞矣陈俞本照御览改】 罩白伞 【列仙传云成武丁使从洛阳还宿长沙野树下夜闻树上有人语声武丁举头乃见二白鹊知其神异至明晨到市门见二人罩白伞武丁云白伞相从行也○严氏校云桂阳列仙传见御览二十九今案陈俞本丁误子脱使字武丁作成子鹊作鹤脱武丁云白伞相从行也○严氏校云桂阳列仙传见御览二十九今案陈俞本丁误子脱使字武丁作成子鹊作鹤脱武丁云以下余同又御览二十九无此祇引成武丁酒救临武火事严氏误矣】 乌衘伞 【俗说云徐干木年少时尝梦乌衘伞树其廷中如此者三过衘来作恶声而去徐后果得□伞遂以恶终○今案御览七百零二引俗说尝梦乌三字作夜梦见鸟从天上飞者作凡得下无三字陈俞本照御览改而删果得伞三字玉函山房辑俗说卷一亦据御览引但脱衘来二字】 

　　○扇二十四 

　　受则箑莆 【陆机羽扇赋云昔武王玄览造扇于前而五明安众世繁于后各有托于方圆盖受则于箑莆○今案类聚六十九引莆作甫余同又百三家陆集羽扇赋王误玉世作庶箑莆误??建甫严辑全晋文陆赋世改庶余同陈本亦同又案此篇陈本脱去三十余条】 拟象灵羲 【郭清竹扇铭曰器由造制用必以宜擢质翠林拟象灵羲清飘来集炎景回施动静非我任运推移○今案此下再引擢质四字作擢秀陈本亦改秀】 拟日定规 【孙康团扇铭曰有圆者扇诞此秀仪晞露濯色拟日定规朗姿玉畅惠气兰披○今案平津本续古文苑载孙康团扇铭与本钞同陈本濯色作散霾气兰作时风严辑全宋文据书钞引入孙康集与此正同又辑入崔骃扇铭与陈本同何岐异至此】 象月定形 【传元团扇赋云何皎月之织素口皓日而软贞晞箑莆之芳烈随燮体而殊名朗劲节以立质象日月之定形○今案百三家本傅元集皓上作拟字无朗字节下有刚字陈本亦然严辑傅赋据书钞引月日均作口余与本钞同】 规上矩下 【张衡扇赋云寤兹竹以成扇乃画象而造仪惟规上而矩下播采烂以杂施○今案百三家本张集寤作采播作和陈本照改余同】 或规或矩 【傅毅扇赋云纤竹廓素或规或矩○今案陈本扇上有羽字纤作织余同傅节子辑本亦作织】 仰明月以取象 【徐干圆扇赋云惟合欢之奇扇非伊洛之织素明月以取象规圆体之仪度○今案原钞脱圆字据本篇下条引补考御览七百零二引非作肇陈本照改惟严辑徐赋据旧钞引同】 规圆体之仪度 【同上】 屈申施张时至时否 【崔骃扇铭云■〈睪羽〉■〈睪羽〉此扇辅相君子屈申弛张时至时否动则飔风以御炎暑○今案陈本飔作清余同百三家崔集脱严辑崔集据书钞引亦改清】 孔颜齐矩 【傅咸扇赋云武都太守房仲发遗扇无以报之为铭以识云扇之为德盖有云取于执政用为君清暑凉风既兴是焉屏处行藏唯时孔颜齐据○今案陈本作扇铭序标目矩作轨识下作云云不录全铭百三家传集亦脱上六句亦作轨严辑全晋文手定本据书钞引扇之改之扇暑改景又涂去以云为句政为句清为句自注云此铭多误字无从校出其实书钞四字为句而严氏破之耳】 春夏用事秋冬潜处 【蔡邕圆扇赋云裁帛制扇陈象应矩轻彻妙好其輶如羽动角扬微清风逐暑春夏用事秋冬潜处○今案兰雪堂中郎集脱百三家本蔡集同本篇下引彻作征严辑本蔡集仍据书钞此条作彻陈本圆改团余同】 冬则龙潜夏则凤举 【傅毅扇铭云翩翩素圆清风载杨君子玉体赖以寍康冬则龙潜夏则凤举知进能退随时出处○今案平津本续古文苑十四载此铭从此钞百三十四引同本篇下引圆作团陈本亦改团并杨作阳　傅集据书钞仍作圆】 始于荒蛮 【潘岳扇赋云至若羽扇靡雕靡刻方圆不应于规矩裁制不由于绳墨始显用于荒蛮终表奇于上国○今案原钞脱扇靡雕三字脱两不字据本篇下引订严辑潘岳集同陈本删方圆以上圆下脱不字制上脱裁字百三家本岳集脱至若二字亦脱两不字】 出自南鄙 【稽含羽扇赋云吴楚之士多执鹤翼以为扇虽曰出自南鄙而可以遏阳隔暑○今案陈本及严辑稽赋据书钞引皆同】 表奇上国 【同上始于荒蛮注云】 御于上国 【又嵇含赋云昔秦之兼赵写其冕服以侍臣工大晋附吴亦迁其羽扇御于上国○王石华校据陈本侍改付非也今案陈本又写作取严辑嵇赋作以口侍臣余同】 辅相君子 【己见时至时否注】 赖以寍康 【已见冬则龙潜注】 以御炎暑 【已见屈申施张时至时否注】 朗姿玉畅 【见上拟日定规○王石华校以原钞姿玉误然御亦照上改】 纤竹廓素 【傅毅羽扇赋注背和暖于青春践朱夏之赫戏摇轻箑以致凉爰自导以暨卑纤竹廓素或规或矩○今案本篇上引无羽字此条纤误织己照上订改严辑傅毅赋据书钞引亦无羽字自注云织一作纤言】 托形竹素 【潘尼扇赋云夫器用有轻麄用有疏密安众以方为体五明以圆为质或托形于竹素或取固于胶漆○今案原钞众误象据本篇下引改百三家集此赋轻误经陈本亦误经严辑潘尼集与本钞同】 擢秀翠林 【已见上拟象灵羲注】 裁帛制扇 【见上春秋用事注】 裁双翼 【张载扇赋云弋翔冥之鹍鸡连王子之白鹤裁双翼以为扇发清风于劲翮○今案类聚六十九引及百三家本张集皆只作轻陈本亦改轻余同】 执鹤翼 【见出自南鄙注】 差洪细秩修短 【陆机羽扇赋云差洪细秩修短稠不逼希不简发若萧史之鸣金籁趡若大容之罗玉管○今案百三家本陆赋脱发若二句本篇下引作差鸣籁若上有趡字此脱照补严辑陆集据书钞引修作长余同】 方不应矩圆不中规 【曹植九华扇赋云尔乃浸以芷若拂以江蓠摇以五香濯以兰池因形２玫好不常厥仪方不应矩圆不中规○今案白帖十四引有标目二句应作中类聚六十九引及百三家本曹集祇有因形四句余脱严辑全魏文曹赋同陈俞本皆脱又本篇下引因形句好作存】 靡雕靡刻 【潘岳扇赋云至若羽扇靡雕靡刻方圆不应于规矩裁制不由于绳墨○今案详上始于荒蛮注下】 不方不圆 【曹植九华扇赋云先君常侍汉桓帝赐尚方竹扇不方不圆○今案原钞竹误行据本扇下引改考白帖十四引赋下有序字先上有昔吾二字侍下有奉字帝下有时字作其扇不圆不方陈本无君字汉上有得幸二字仍作不方不圆与类聚六十九同但类聚仍有君字耳百三家本曹集及严辑曹赋皆与原钞同】 于乌为凌虚之翰于人为挥风之羽 【江逌羽扇赋云在于乌为凌虚之翰于人为挥风之羽高下多少随手所举○今案严辑江逌集此赋据书钞引乌改鸟于人改在人陈俞本脱】 发若萧史之差鸣籁趡若大容之罗玉管 【陆机羽扇赋云差洪细秩修短稠不逼希不简云云○严氏校云原钞容误客考思玄赋云大容吟曰念哉又琴赋云钦泰容之高吟又洪氏校以原钞籁下衍去字删去今案本篇上引陆机羽扇赋差鸣籁作鸣金籁余同】 效虬龙之蜿蜒法云霓之氤氲 【曹植九华扇赋云效虬龙之蜿蜒法云霓之氤氲摅微妙以厯时绚九层之华文○今案　六十九引氤氲作烟熅与百三家本曹赋均无摅微二句严辑曹赋云霓作虹蜺绚作结余同】 形五离而九折 【又云形五离而九折篾牦解而缕分○今案类聚六十九引同百三家曹集九华赋折误华严辑曹赋仍作折】 每箕张而云布 【陆机羽扇赋云性劲健以利口每箕张而云布○今案严辑全晋文陆赋据书钞引同】 因形致存 【已见方不应矩圆不中规注】 变体殊名 【见上象月定形注】 极名工之机变 【傅元赋又云极名工之机变总五方之奇妙○今案百三家本傅玄集扇赋脱严辑傅玄集祇据书钞一引】 随俯仰而成形 【张衡扇赋云憺舟口以柔弱随俯仰以成形○今案百三家本张衡集扇赋脱此二句严辑张集据书钞引柔作寻余同】 安众以方为体五明以圆为质 【已见托形竹素注○洪氏校以原钞安下衍重字删去】 摇轻羽之苒弱 【傅咸赋云怨微飙之弗兴恨乔木之无阴摇轻羽之苒弱手裁动而尽心○洪氏校咸上删玄字王石华校槁朱改乔木今案类聚卷六十九引尽作??尽余与百三家傅咸赋皆飙作飘弗作不羽作扇裁作纔又严辑本咸赋亦作纔余同】 激微风而增凉 【傅玄团扇赋云出兹扇于怀袖激微风而增凉○今案百三家本玄集脱此二句严辑傅集祇据书钞一引】 引凝凉 【陆机羽扇赋云引凝凉而响臻拂隆署而口到○今案严辑陆集据书钞引同】 发清风 【已见裁双翼注】 放同类云 【袁高圆扇赋云飘拟融放同类逸云轻风喟喟罗袂纷纷○今案严辑本袁集高作崧融下空二口余同云据书钞一引又案标目亦无逸字疑逸字应在融下合而为句但舛误惜无可引证耳】 动若规电 【孙绰绢扇铭云圆竹范素制为斯扇静若望月动若规电清风拂襟素晖流籍○今案严辑孙绰文绢扇铭据书钞引同】 动角扬征 【蔡邕赋云裁帛制扇陈象应矩轻微妙好其輶如羽动角扬征清风逐暑○今案本篇上引作圆扇赋微误彻已据此订改又百三家本邕集作团扇赋微仍误彻余同兰雪堂本脱】 清风载扬 【傅毅扇铭云翩翩素团清风载扬○今案本篇上引团作圆又傅节子辑本据续古文苑十四引亦作圆】 流清气之悄悄 【陆机羽扇赋云駈嚣尘之郁述流清气之悄悄符■〈王追〉空以烦轮道洞房而窈窕○王石华校将■〈王追〉轮两字旁勒而无可引证今案严辑陆机羽扇赋亦仍之】 拂鸣弦之泠泠 【又云发芳尘之郁烈拂鸣弦之泠泠敛挥汗之瘁体酒毒者之幽情○今案严辑全晋文陆机羽扇赋同】 近兴风于卷握岂远啸于金唐 【傅咸扇赋云上比烈于南箕下等美于箑莆云云○今案类聚六十九及百三家本傅咸集祇有上比二句烈作列莆作甫严辑傅集上比二句据类聚近兴二句据书钞但唐作塘】 反寒暑于掌末回八风于翮杪 【陆机羽扇赋云反寒暑于一掌之未回八风于六翮之杪○今案　六十九引陆赋下一于字作乎亦见百三家本陆集】 似燕鸿之翕习象白鹤之羣翔 【傅咸羽扇赋云似燕鸿之翕习象白鹤之羣翔朱衣为之飘飘口纹拂于丹染○今案百三家傅咸集脱此四句严辑据书钞引同】 止若垂棘曜匣游若羲和朝征 【司马无忌圆竹扇赋云止若垂棘曜匣游若羲和朝征静无为而虚寂动感通而风生○今案陈俞本脱】 桓彻书雪赞 【世说云羊孚作雪赞曰遇象能解即洁成辉桓彻遂书之于扇○今案世说政事篇彻作胤原钞遇象误玉蒙一以音一以形致误据惜阴轩本订正】 彪之颂子乔 【王彪之集云扇上书颂王子乔蔺相如○今案陈俞本无】 画嵇阮 【俗说云顾虎头为人画扇作嵇阮都不点眼睛便送还扇主曰点睛便能语也○今案御览七百零二引俗说无便送还三字又七百五十引有送还二字便下有欲字】 书二疏 【王彪之五言诗序云余自政事累诏不听因扇下有书二疏事作诗一首以述其美○今案陈俞本脱】 团扇 【见前拟日定规】 圆扇 【徐干圆扇赋云已见仰日月以取象注】 羽扇 【已见前受则箑莆注○今案上引陆机羽扇赋】 绢扇 【同动若规电注○今案本篇上是引孙缚绢扇铭陈本改引谢灵运晋书必从初学记廿五白帖十四引来抑知晋书是孝武节奢饰禁绢扇事与原钞迥异】 五明 【同上前注】 九华 【曹植扇赋云先君侍汉桓帝赐尚方竹扇不方不圆其中结成文名曰九华故为此赋○今案类聚六十九引白帖十四引故为四字作辞曰百三家本曹集亦然本篇上引竹误行已据此订改余详上条】 比翼 【陆机芙蓉诗云夏摇比翼扇○今案陈俞本同】 同心 【东宫旧事云太子纳妃同心竹扇三十单竹扇二十○今案说郛本东宫旧事及陈俞本初学记二十五引皆同】 合欢 【具见仰明月以取象注】 金薄 【邺中记云石虎作云母五明金薄莫难之扇此一扇之名也扇画列仙奇鸟兽其五明方中辟方三寸或五寸云母帖其中细缕缝其际虽掩画象而采色明彻看之如谓可取故名为莫难者也○今案初学记二十五引名也下有薄打纯金明如蝉翼二面采漆十二字无扇字鸟下有异字云上有随扇大小四字掩下作字无象字余同白帖十四引缝作缘亦作掩画续百川本无一扇句聚珍本掩作罨陈本脱辟字然皆无象字或因下条象字昆入无疑也】 象牙 【搜神记云鲁少年执象牙扇出应门○今案学津本搜神记卷一及陈俞本年皆作千本钞卷百三十三杖篇两引皆作少年与此正合】 拥身 【续汉书梁冀为拥身之扇○今案姚辑汪辑本续汉书及御览七百二十引梁冀传舆服之制作拥身之扇同陈俞本皆改引范后汉】 安众 【同上受则箑莆注】 竹圆扇 【见上止若垂棘云注】 单竹扇 【同上同心注】 尚方竹扇 【同上九华注】 举扇鄣面 【王晋书云武帝举扇鄣面语杨后曰卞蕃之女好后曰卞蕃二世皇后不宜枉以卑位乃止○今案陈俞本改引世说王敦转扇障面事非是】 披扇大笑 【世说曰温峤娶妇大喜既婚交礼女以手披纱扇无掌大笑曰我嫌是老奴果如所疑也○今案世说假谲篇大上有姑字我下作固疑是老奴所疑作所卜陈俞本妇作姑女删大喜二字余同】 顾荣以白羽麾 【晋中兴书云顾荣与甘卓等攻陈敏于是荣等并登岸上以白羽扇麾之敏众皆溃散○今案陈俞本皆据今晋书六十八顾荣传改仍作为中兴书谬甚】 武侯持白羽麾军 【语林曰诸葛武侯与宣王在渭滨将战武侯乘素车葛巾持白羽扇指麾三军众军皆随其进止○王石华校马中改车巾洪氏校以渭上衍位字删之今案初学记二十五白帖十四引裴启语林皆有武侯持白羽二句余详本钞百十八攻战篇引陈本略增俞本脱】 

　　○麈尾二十五 

　　移珍西岳贲藻南濆 【张说犀柄瑇瑁麈尾铭曰移珍西岳贲藻南濆姚古流制铄道飞文凝华淡景摇彩争云夷心似镜色象斯分○王石华校危改色今案类聚六十九引宋张说铭无犀枘二字贲作费无姚古二句余同陈俞本亦无犀柄句俞则淡作掞余亦同】 伟质软蔚岑条疏理 【许询异麈尾铭曰卑尊有宗贵贱无始器以通显废兴非已伟质软蔚岑条疏理体随手运散飙清起通彼玄咏申我君子○洪氏校绚作询谏改咏今案陈本脱卑尊二句彼误被考本篇下引及平津本续古文苑十四载许询铭均作彼严辑本许询麈尾铭亦同】 凝华淡景 【见上张说铭注○今案见本篇上引】 云散雪霏 【许询白麈尾铭曰蔚蔚秀气伟哉奇姿荏蒻软润云散雪霏君子运之探玄理微因通无远废兴可师○今案御览七百零三引许询铭气作格哉仍作伟陈本照改蒻又作弱均误也考平津本续古文苑十四载此铭哉作我余与本钞同严辑本据书钞引亦改我余亦同】 御于君子 【王导铭曰道无常贵所适唯理谁谓卑质御于君子○今案类聚六十九引王导此铭谁谓句作勿谓质卑余同陈本照类聚改】 君子运之 【同上云散雪霏许询铭注】 因通无远 【同上】 所适唯理 【同上王导铭云】 探玄理微 【同上许询铭云】 铄道飞文 【见上张说铭云】 鉴彼逸傲 【李尤麈尾铭曰撝成德柄言为训辞鉴彼逸傲念兹在兹○今案百三家本李尤集在误末余同严辑本据书钞引同】 通彼玄咏 【见前许询铭注○今案详本篇上黑麈尾铭】 撝成德柄言为训辞 【同上鉴彼逸傲注】 体随手运散飙清起 【同前许询铭注○今案详本篇上】 诸侯掩麈尾而笑 【陆机羽扇赋云楚襄王会于章台之上诸侯在焉宋玉唐勒侍皆操白鹤之羽以为扇诸侯掩麈尾而笑○今案类聚六十九引诸上有山西与河右五字宋上有大夫二字余同百三家本陆集赋下有序字】 长史转麈尾而叹 【郭子云长史病笃寝灯下转麈尾视之而叹曰此人曾不满四十及亡刘尹临殡以犀麈尾置之柩中○今案御览三百九十三又七百零三两引此条陈俞本长上有王字此上有如字犀下有柄字余同】 石勒拜麈尾 【晋阳秋云王俊遗石勒麈尾勒为不敢执置之壁朝拜之如见王公焉○今案御览七百零三引晋阳秋无敢字壁上有于字陈俞本照改并云下添石勒伪事王俊六字】 安国掷麈尾 【郭子云孙安国往殷中军许共语注及客主无闲左右进食令而复暖者数次彼我奋掷麈尾落毛满饭中○今案御览七百三十引郭子无住及六字次作四落毛作悉堕落中下有宾主遂至暮忘餐也句陈俞本照改】 麈尾礭床 【又云何次道往诣王丞相以麈尾礭床呼何共坐云此是君坐也○今案御览七百三十引郭子往作尝君下有子字陈俞本照改】 麈尾打牛 【世说云王丞相夫人酷妬公客有妾在别宅中生数子正会日出前戏夫人问谁家儿可念许左右实答夫人怒驾往宅人驰报公公在车中事急以麈尾柄车中助打牛○今案陈俞本改引今晋书王导传】 

　　○枕二十六 

　　贻我良材 【崔瑗栢枕铭云元首云尊为干之精聆我良材玄冬再荣是用为枕爰勒直铭○今案陈本同严辑崔瑗集据书钞引云尊作之尊贻作诒余同】 制器象物 【蔡邕警枕铭应龙蠕蛰潜德保灵制器象物示有其形哲人降鉴居安虑倾○今案陈本同类聚七十引虑误闻白帖十四祇引未二句又虑误问严辑据书钞引同兰雪堂本脱】 聊以偃仰 【张望枕铭云制为素枕聊以偃仰尔乃六安其形展转唯拟抚引应适永御君子○今案陈本无尔乃二句计本钞共三引此下素枕一条注作枕赋观尔乃二字为赋无疑陈本以其不类铭也删之不检之甚】 恭壹其德 【崔骃六安枕铭云枕有规矩恭壹其德承元寍躬终始不忒六安在?匪邪匪仄○今案陈本元误先删末二句固非严辑本崔骃集枕铭据书钞引承改永尤非盖元首也承其元以寍其躬也本文自明若改永恐费解矣况本篇下再引亦同】 御心以道闲邪以诚 【苏彦柏枕铭寝贵无想气和体平御心以道闲邪以诚色空无着故能忘情○今案类聚七十引是晋苏彦补榴枕铭陈本照改严辑本与书钞同误否未详】 抚引应适永御君子 【已见聊以偃仰注】 寝贵无想气和体平 【已见上苏彦铭】 长隔灾气永集灵祉 【卞敬宗无患枕赞云长隔灾气永集灵祖展转枕之寤寐含喜○今案陈本及严辑本卡集据书钞引同】 无动无劳愈积愈韬 【殷道阳枕赞云孰若方枕无动无劳功不近名愈积愈韬承闲媚性理超缊袍○今案陈本方作芳死误余亦同】 允瓌允丽惟淑惟珍 【张纮瓌材枕铭云彧彧其文馥馥其芬出自幽阻升于毡茵允瓌允丽惟淑惟珍○今案类聚七十引张纮枕铭铭作箴余同陈本照改严辑本张纮集据书钞引亦作箴】 应龙蟠蛰潜德保灵 【已见制器象物注中】 蜿若蟠虬翩似驳鸖 【孙惠柟榴枕赋云体非一变姿难称学蜿若蟠虬翩似驳鸖氤氲云雾旁成山岳○今案陈本驳作交严辑本柟榴枕赋据书钞引虬作蚪自注云书钞作棚榴枕赋陈禹谟改作楠榴枕以御览校之是也】 承元寍躬终始不忒 【崔骃铭同恭一其悳注】 柟榴枕 【吴书云张纮在东见柟榴枕爱其文而赋之○今案吴志卷八张纮传注引吴书无在东二字余同陈俞本照删又而赋之作而为作赋】 芳松枕 【刘向别录云向有芳松枕赋○今案陈俞本同亦见白帖十四御览七百七十引别录】 上龟文 【西京杂记云赵飞燕为皇后其女弟上龟文枕○今案学津本杂记卷之一燕作燕陈俞本引亦作燕无上字弟下作在昭阳殿有五字】 抟芬若 【司马相如长门赋云抟芬若以为枕○今案本钞搏误转据宋本文选订改陈本不误俞本误抟御览七百零七引长门赋又芬作芳】 大秦五色 【魏略曰大秦国出五色枕○今案陈俞本同御览八百二十引魏略枕下有布字】 滕放六安 【异苑曰滕放太元初夏枕文石枕卧忽暴雷震其所枕六安枕四解旁人莫不布慑而放微觉有声○今案学津本异苑卷十无所枕六安四字慑作惧余同亦见本钞百五十二霹雳篇引陈本删太元初三字所字六安枕四解五字声下添其所枕盖六安枕也句是将中间句移作未句其实本篇下再引有雷雳四解一条则四解字陈本妄删耳】 平子玉枕 【语林曰王平子徙荆州下王敦伺欲杀之平子手恒持玉枕以此未得发○今案御览八百零五引语林徙作从无伺字手字持下有一字以此末三字作不陈本徙作从下作来余同原钞】 太室石枕 【列仙传云卭疏能行气炼形往来于太室山室中有卧床石枕○今案秘书廿一种本古今逸同本列仙传卭疏传中上无室字又作卧石床枕陈俞本亦然略有增引本钞百六十石篇引又炼作练作枕床焉】 龙头 【东宫旧事太子纳妃有七尺文枕漆龙头支■〈髟上告下〉枕各一并银花环钮副也○今案白帖十四引作东宫故事无七尺四字■〈髟上告下〉误结无各一以下说郛本东宫旧事亦无七尺四字副也作自副陈俞本妃作配亦无七尺四字漆字支字各一并三字花字也作之陈又支作旧】 虎头 【王子拾遗云魏帝宫中有玉虎头枕○今案明校王子年拾遗记卷七同】 神枕 【神仙传云太山老父者汉武帝时东巡狩见父锱于道旁头上白气高数尺呼问之对曰昨有一道士教以作神枕有三十二物中二十四物以应二十四气八物以上别八风臣乃行之转少年齿生也○今案白帖十四引神仙传皆气作光龙威本神仙传卷五别作应陈本物作窍余则字句互有小异】 角枕 【司马相如美人赋云高茵重设角枕横施毛诗云角枕灿兮锦衾烂兮○今案本钞美误大据宋本文选订改御览七百零七引及陈本皆然毛诗见唐风葛生篇】 画枕 【魏武上杂物器云御物有漆画韦枕二枚贵人公主有黑漆韦枕三十枚○今案百三家本魏武集及陈本器作疏余同】 素枕 【张望枕赋云制为素枕卿以偃仰○今案详本篇上聊以偃仰注】 枕内选秘书 【幽明录云焦湖庙祝有柏枕三十余年枕后一小坼孔县民汤林行贾经庙祈福祝曰君婚姻未可就枕坼边令林入坼内见朱门琼宫瑶台胜于世见赵太尉为林婚育子六人四男二女选林秘书郎俄迁黄门郎林在枕中永无思归之怀遂遭违忤之事祝令林出外间遂见向枕谓枕内厯年载而实俄忽之间矣○今案太平寰宇记一百廿六引幽明录汤作杨福作求宫作室无瑶台字四男句及遂遭以下陈俞本无外间以下七字俞又脱瑶台二字】 枕内选黄门 【同上】 王臣枕应 【列仙传云王臣夜倦卧枕有顷闻灶下有呼曰文约何以久头下应曰我见枕不得动汝来就我至乃饮缶也○王石华校文久二字俱旁勒其实文气可通也今案秘书本逸史本列仙传皆脱御览七百零七引列异传约作纳久作之余亦同陈本改引列异传文作承久头下作不来饮字在我字下余同】 从事枕声 【洞林云丞相从事史郎王文英枕自作声○今案御览引及说郛本皆作洞林玉函山房辑俗说谓见书钞百三十四引作俗说然辑易洞林亦收此祇言御览七百零七及说郛引英下有家字其矛盾至此陈俞本作语林余与本钞同是玉函不知何据也】 雷震四解 【同上滕放六安注云】 体非一变 【同前蜕若蟠虬孙惠赋云】 夕起视枕 【尸子曰孝子一夕五起视衣之厚薄枕之高卑其爱亲也已○今案已详本钞百二十九衣篇】 鸡鸣敛枕 【礼记曰鸡初鸣咸盥漱敛枕簟○今案见内则篇】 

　　○被二十七 

　　必有寝衣 【论语曰必有寝衣长一身有半孔安国注云今之被也○今案见乡党篇】 无厚于己 【傅元被铭云被虽温无忘人之寒无厚于己无薄于人○今案百三家本傅玄集被铭及陈本同】 合欢 【古诗云文彩双鸳鸯裁为合欢被○今案文选古诗十九首同】 文绮 【东官旧事云太子纳妃有七彩柸文绮被一绛文罗绣被四五幅被一○王石华校因陈本删柸字旁勒之恐非今案御览七百零七引旧事绛文作绛被绣被作绣文似与本钞皆有窜误陈俞本删柸文下作绛罗四幅被四绣罗五幅被一近是但柸字则此下明有柸文二字自为一条可证】 翡翠 【楚辞云翡翠珠被烂齐光些○今案见宋玉招魂篇】 鸳鸯 【同上合欢注】 珠被 【亦同翡翠注】 绣被 【说苑曰庄辛云越王拥楫而歌鄂君举绣被而覆之○今案见善说篇陈俞本有增引】 柸文 【同文绮注○今案陈本因上条删柸字遂将此条亦删之】 箕踵 【又旧事云桓任别传云任后母酷恶常憎任任卧为作二幅箕踵之被○今案本钞又旧事云四字当沿上数条东宫旧事而误考御览七百零七引无别字无任卧字陈俞本祇作桓任别传亦脱任卧二字余同】 皇甫上乙双 【皇甫规与马融书云谨遣掾尚许奉书裁上絮被一双袜一量以通微意也○今案陈俞本掾下有史字余同严辑皇甫集据书钞引亦同又本钞韈篇引量作緉】 述祖送四幅 【孔舒元在穷记云遭乱之后隰阳令述祖送四幅被一领○今案陈俞本孔误孙幅下有绛字严辑孔集据书钞引同】 小吏入寝 【晋中兴书曰光逸字益祖为博昌小吏使他往还入县令被中寝令诘之逸曰冒雨沾湿如不易衣必至冻死何惜一被而杀一人令奇而不问○今案亦见今晋书四十九光逸传益作孟雨作寒如不易作无可代而不问作而释之余同陈俞本益亦作孟余与本钞同不过详略各异尚非以今晋书擅易也】 功曹不覆 【豫章列士传云羊茂为郡功曹病用被不覆躬郡将与大被衣袴皆不受也○今案御览二百六十四引豫章列士传无用字躬作躯大被衣袴作大布被袴余同见本钞三十八廉洁篇引有用字陈俞本羊误林亦无用字亦作躯字袴作襟】 公孙布被 【史记曰汲黯云公孙宏位至三公禄甚多为布被此诈也○今案史记平津侯传作俸禄甚厚陈本照改】 孙晨无被 【京兆旧事云长安县孙晨家贫为功曹十月丮有藁一东暮卧其中旦则收之○今案御览七百七十引京兆旧事亦作晨本钞廉洁篇引晨误农旦则作平旦陈俞本脱县字又陈本有藁下作夜卧藁一束昼收之八字俞则删有藁三句下注详贫二字】 光逸入被 【同上】 推被恤之 【孙略别传云亲戚有穷老者过冬或推被以恤之奇寒不解衣而寝○今案御览七百七十引孙略别传无过冬二字奇作竟衣作带陈俞本过冬或三字改略咸二字奇改冬衣亦作带】 举被乞之 【杜祭酒别传云君曾新作被暖眠不觉晏起弟子不敢惊君起乃叹息暖眠使人忘起因着陌上寒苦之人举被乞之常眠布被中○今案御览七百七十引杜别传作有寒苦人陈俞本弟子以下七字息作曰因下有命字亦作有寒苦人乞改授常上有后字余同又按乞音器凡与人物亦曰乞前汉未买臣传晋书谢安传均用之陈俞不考误改古本矣】 作十二幅 【列女传曰江夏孟宗母为作十二幅被其邻父妇问之母曰小儿无异操惧朋类之不顾故大其被以招贫生庶闻君子之言耳○王石华校下领改不顾贪改贫洪氏覆校删父字今案类聚七十引脱父字问上有怪字生下有之卧二字御览七百零七引作列女后传陈本照类聚改又案此父字与甫同老叟之称耳似不必删】 为作二幅 【同上箕踵注云】 大被竟床 【蔡邕协初赋云长枕横施大被竟床○今案兰雪堂本百三家本蔡集均脱此条惟本钞黛篇扮篇引他条及俞本均作协初严辑本蔡集作协初婚陈本竟误协被】 九州岛之被 【边让别传云让子元礼才辨俊逸孔融荐于武帝曰边让为九州岛之被则不足为单衣襜褕则有余○今案御览七百七十引边让别传被误牧脱褕字余同俞本小注让误上陈本不误】 绣被百领 【汉书曰霍光薨赐金钱缯絮绣被百领县官给其元衾○今案汉书六十八霍光传无县官以下六字疑是隋前注文陈俞本无金钱四字赐上有诏字删末句】 绣被随风 【益部耆旧传云王忳字少林尝诣京师于客舍中见诸生病甚因谓杶曰愿乞藏收尸骸忳如其言后忳迁大度亭长到日有大马一疋入亭中其日大风有一绣被随风而来民谣曰嘻我少林世无偶飞被走马与鬼语○今案类聚八十三引益部传无字少七字无民谣以下俞本更略陈本增引甚详】 

　　○褥二十八 

　　厚褥 【吴志曰薛宗之母为其子作厚褥以占之焦贑易家人之暌士安床厚褥不得方宿弃我宴嘉败之南国○今案吴志卷八薛综传及注皆无厚褥一条陈俞本改作吴录孟宗少从南阳李肃学其母为作厚褥大被事又考蒙求集注卷上与陈俞亦同】 皮褥 【张璠汉记云荀爽为三公食不过一肉脱粟饭坐皮褥○今案类聚七十白帖十四及陈本与本钞三十八廉洁篇引皆同】 毛褥 【神异经云北方有冰厚百丈有鼷鼠在冰下土中毛长人尺可以为褥却风寒也○今案汉魏丛书本神异经之北流经鼷作磎毛长作其毛脱风字龙威本谓御览引作鼷本钞百五十六寒篇再引亦作磎陈本厚上有万里二字余同】 独坐褥 【东宫旧事云太子纳妃有大褥二承床褥三独坐褥二○今案御览七百零八引旧事祇引承?一句陈俞本则引承?二句】 步舆褥 【又云太子拜有八尺六尺口尺褥一车褥一步与褥一坐褥一○今案御览七百零八引东宫旧事无六尺四字车误重无坐褥句陈俞本与御览同惟车误中】 茵褥调良 【蔡邕协初赋云莞葇和软茵褥调良○今案兰雪堂本百三家本蔡集脱此条俞本葇作蒻陈本初误被莞葇作苋蒻严辑后汉文蔡集此赋初下仍加婚字又照陈俞改蒻亦谓据书钞引】 茵褥不安 【陆机百年歌云百岁时盈数已登肌肉单四支百节还相患茵褥兹味不复安○今案敷文阁本卷七百年歌第十首兹作滋余同】 文茵 【刘复笺云烦尔昨所作诗便附编未所谓坐嫫母于文茵而比枝□于娵闾○今案陈俞诸本皆脱祇严辑全后汉文卷十临邑侯复笺据书钞引仅此四句亦空一口余同】 绣茵 【汉书云霍禹大治第室作乘舆辇加画绣茵注云茵褥也○今案汉书六十人霍光传大作广茵作絪如湻注曰絪亦作茵褥作蓐本钞百四十辇篇百四十一茵篇引皆同陈本已改广删注余同本钞广改大永兴避炀帝讳也】 高茵 【相如美人赋云高茵重设○今案百三家本司马相如集美人赋作裀褥重陈与古本迥殊陈俞本脱】 

　　○毡二十九 

　　毳毛为毡 【淮南子云夫胡人见蕡不知其可以为布越人见毳不知其可以为毡故不通于物者不可与言俗○今案近本淮南子齐族训蕡作黂毡作旃不可句作难与言化陈俞本蕡改麻余同考尔雅蕡作黂仪礼丧服传苴绖者麻之有蕡者也此古本之不可妄改也】 荷毡被毳 【王褎圣主得贤臣颂云夫荷毡被毳者难与为道纯绵之丽密○今案文选王褎颂同】 啮雪为毡 【汉书曰苏武使匈奴匈奴绝不与饮食天雨雪武卧啮雪与毡毛并咽之○今案见北监本汉书五十四苏武传与本钞设官部数处所引详略各异然各引多脱与字陈俞本无饮字无卧字并作裹余同】 并州隹毡 【魏氏春秋云河南尹李胜为荆州剌史往辞太傅曹爽因使察之太傅谬问胜曰君之并州有隹毡可为致之也○今案陈俞本无河南尹三字往辞太傅作曹爽令胜辞司马宣王使作伺太傅作宣王无君之二字字致之下有胜出曰太傅耄无能为也十字】 毡席千具 【汉书食货志云毡席千具亦比千乘之家○今案陈俞本亦误食货志考汉书食货志无此惟卷九十一货殖传毡作■〈施，冉代也〉余同】 毡为墙 【又云细君歌曰吾家嫁女天一方远通异国乌孙王穷庐为室毡为墙○洪氏校嫁上删稼字是也今案本钞及陈本细君误昭君文芸阁延式云尝读永乐大典毡字下引北堂书钞吾家嫁女二句作汉昭君歌是明初本已误按此乃乌孙公主歌也今由文氏说推之考汉书九十六西域传系江都王女细君事女作我又本钞一百六歌篇载此文亦作江都王女细君是影钞彼处未尝尽误也今据改昭君为细君】 毡陌头 【搜神记曰太康中天下文饰以毡为陌头带身袴口百姓相戏曰中国其必为胡所破○今案学津本搜神记卷七脱文饰二字陌作絔带作反络陈俞本与本钞同】 魏武青毡 【魏武与杨彪书云今令增足下青毡床褥三具○今案百三家魏武集与彪书脱此二句陈俞本脱令字严辑全魏文据书钞引同】 子敬青毡 【语林曰王子敬在斋中卧偷人斋取幞装一室略尽偷遂复厨敬因呼曰偷儿石漆青毡是我家旧物可置不于是羣偷始知其不眠悉置物惊走○今案白帖十四又九十一皆引语林与本钞事同而文略异然复下有登字御览七百零八引语林文亦少异但漆作染陈俞本皆改引今晋书玉函山房辑语林谓御览三百六十一亦引今考不见或误卷数耶本钞敬字阙笔宋钞避翼祖讳也】 以毡自裹 【魏志邓艾伐蜀凿山通道山高谷深至为艰险艾以毡自裹推转而下将土缘崖鱼贯而进○今案见魏志邓艾传陈俞本同各有详略】 自撤眠毡 【俗说云桓豹奴病劳冷无毡可卧桓车骑自撤已眠毡与之○今案御览七百八十引俗说及陈俞本皆同】 针着毡内 【王晋书曰愍怀太子尝取针着杜锡坐处毡内锡上坐剌足出血流涌○今案御览八百三十引王晋书针作钺内作中无出涌二字陈俞本改引今晋书又按永兴中改内因兼避隋文帝父讳】 

　　○氍■〈叟毛〉三十 

　　氍■〈叟毛〉毛织 【广志云氍■〈叟毛〉白迭毛织也近出南海又称北冥之氍■〈叟毛〉毾■〈登毛〉非其所生也○王石华校删毾■〈登毛〉二字殊误今案御览七百零八引广志白叠作细■〈叠毛〉又作文冥作汉陈俞本仍作白又作古文二字余与御览同玉函山房辑广志亦据御览但原钞毾■〈登毛〉二字不可删读下篇自见】 天二出细靡氍■〈叟毛〉 【魏略大秦国以野茧织成氍■〈叟毛〉非独以羊毛为织具以五色毛六七寸中屈采相次为鸟兽人物草木云气千奇万变唯意所作上有鵙鸣远望轩轩若飞○今案魏志三十乌丸等传作上有莺□远望轩轩若飞○今案魏志三十乌丸等传谭注引魏略■〈叟毛〉作鳹无具以五色以下俞本则非独以下作其文赤白黑绿红绛金缥碧黄十种色陈本则改引异物志非独至相次二十字作以羣兽五色毛杂之余与本钞同又案玺即茧之俗字】 留黄十种 【又曰大秦以野茧织成氍■〈叟毛〉其文出黄白黑绿紫红绛绀金缥留黄十色氍■〈叟毛〉○今案魏志三千裴注引魏珞缥上有黄字陈本脱此条俞本畧异】 鸟兽人物千奇万变 【同上魏略注云】 作鹦■〈母?鸟〉鸟轩轩若飞 【同上○今案见魏略注】 

　　○毾■〈登毛〉三十一 

　　氍■〈叟毛〉细者谓之毾■〈登毛〉 【吴时外国传云天竺出细靡氍■〈叟毛〉毾■〈登毛〉氍■〈叟毛〉细者谓之毾■〈登毛〉○今案御览七百八十引外国传无标目句陈俞本改引通俗文亦祇有标目一句】 月支毾■〈登毛〉 【班固与弟超书云月支毾■〈登毛〉大小相杂但细好而已○今案百三家本班固集与超书毾■〈登毛〉作■〈翕鸟〉此毾字之讹严辑全后汉文固与超书仍作毾■〈登毛〉陈俞亦然】 五色九色 【魏略曰大秦国以羊毛木皮作毾■〈登毛〉之属有五色九色○今案本钞羊毛木皮误毛羊木三字据魏志三十乌丸等传评注引魏略订正陈俞本略增引】 百种形像 【异苑云沙门支法存生在广州妙善医术有八尺毾■〈登毛〉作百种形象○王石华校照陈俞本删在字改生作住非是今案学津本异苑卷六在作长毾作■〈翕毛〉像作象原钞生在误在生不过传钞倒置耳又陈俞皆无妙字术下有富字】 

　　北堂书钞卷第一百三十四 

　　●北堂书钞卷第一百三十五　　服饰部四 

　　隋秘书郎虞世南撰 
　　南海孔广陶校注 
　　如意三十二　　　　　　巾箱三十三 
　　笈三十四　　　　　　　唾壶三十五 
　　熏笼三十六　　　　　　香炉三十七 
　　澡盘三十八　　　　　　藻澡三十九 
　　胡床四十　　　　　　　伏虎四十一 
　　熨斗四十二　　　　　　熨人四十三 
　　箱四十四　　　　　　　簏四十五 
　　笥四十六　　　　　　　椟四十七 
　　箧四十八　　　　　　　奁四十九 
　　匣五十　　　　　　　　步摇五十一 
　　花胜五十二　　　　　　假■〈髟上告下〉五十三 
　　发五十四　　　　　　　钤五十五 
　　珰五十六　　　　　　　珥五十七 
　　跳脱五十八　　　　　　脂五十九
  </div>
  <div class="pagination">
   <a href="北堂书钞_page32.html">
    上一页
   </a>
   <span>
    ...
   </span>
   <a href="北堂书钞_page28.html">
    28
   </a>
   <a href="北堂书钞_page29.html">
    29
   </a>
   <a href="北堂书钞_page30.html">
    30
   </a>
   <a href="北堂书钞_page31.html">
    31
   </a>
   <a href="北堂书钞_page32.html">
    32
   </a>
   <span class="current-page">
    33
   </span>
   <a href="北堂书钞_page34.html">
    34
   </a>
   <a href="北堂书钞_page35.html">
    35
   </a>
   <a href="北堂书钞_page36.html">
    36
   </a>
   <a href="北堂书钞_page37.html">
    37
   </a>
   <a href="北堂书钞_page38.html">
    38
   </a>
   <span>
    ...
   </span>
   <a href="北堂书钞_page34.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
