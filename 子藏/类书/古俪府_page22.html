<!DOCTYPE html>
<html>
<head>
    <meta charset="UTF-8">
    <title>古俪府 - 第 22 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 22 页/共 33 页</h1>
    <div class="content">　　梁简文帝请右将军朱异奉述制旨易义表　疑闗永辟逾农之洞启辞河旣吐迈龙门之已凿
　　宋洪迈谢赐御书周易表　法始四营莫辨乎易文兼五典皆聚此书续东鲁之韦编发先秦之竹简意广大而莫测辞灏噩以难窥其在累朝以为古训顾宣帝立梁丘之学岂革荄兹之谈彼明皇覩洪范之篇徒改陂颇之字未有留神乙夜探赜前经删妄论于九师掇微言于四代写之防帙示于缙绅体飞动于龙鸾义昭回于日月月将日就彰圣学于只勤墨妙笔精竦侯籓之瞻戴　识际道真行髙世表垂衣裳而致治盖取乾坤广视听以御图一似尧禹故此躬行之至见于心画之间敎兼备于臣隣赐不殊于中外秘书深刻已参神化之孝经方国咸颁逺陋汉光之手札
　　孔颖达周易正义序　夫易者象也爻者效也圣人有以仰观俯察象天地而育羣品云行雨施效四时以生万物若用之以顺则两仪序而百物和若行之以逆则六位倾而五行乱故王者动必则天地之道不使一物失其性行必协隂阳之宜不使一物受其害故能弥纶宇宙酬酢神明宗社所以无穷风声所以不朽非夫道极妙孰能与于此乎斯乃乾坤之大造生灵之所益也若夫龙出于河则八卦宣其象麟伤于泽则十翼彰其用业资九圣时歴三古及秦亡金镜未坠斯文汉理珠囊重兴儒雅其传易者西都则有丁孟京田东都则有荀刘马郑大体更相祖述非有絶伦唯魏世王辅嗣之注独冠古今所以江左诸儒并传其学河北学者罕能及之【已上易】
　　孔颖达尚书正义序　夫书者人君辞诰之典右史记言之策古之王者事总万几发号出令义非一揆或设教以驭下或展礼以事上或宣威以肃震曜或敷和而散风雨得之则百度惟贞失之则千里斯谬枢机之发荣辱之主丝纶之动不可不慎所以辞不茍出君举必书欲其昭法诫慎言行也其泉源所渐基于出震之君黼藻斯彰郁乎如云之后勲华揖让而典谟起汤武革命而誓诰兴先君宣父生于周末有至德而无至位修圣道以显圣人芟烦乱而翦浮辞举宏纲而撮机要上断唐虞下终秦鲁时经五代书总百篇采翡翠之羽毛防犀象之牙角罄荆山之石所得者连城穷汉水之濵所求者照乗巍巍荡荡无得而称郁郁纷纷于斯为盛斯乃前言往行足以垂法将来者也暨乎七雄已战五精未聚儒雅与深穽同埋经典共积薪俱燎汉氏大济区宇广求遗逸采古文于金石得今书于齐鲁　但古文经虽然早出晚始得行其辞富而备其义而雅故复而不厌久而愈亮江左学者咸悉祖焉近至隋初始流河朔其为正义者蔡大寳巢猗费甝顾彪刘焯刘等焯乃织综经文穿凿孔穴诡其新见异彼前儒非险而更为险无义而更生义　斯乃鼓怒浪于平流震惊飚于静树使教者烦而多惑学者劳而少功过犹不及良为此也嫌焯之烦杂就而删焉虽复微稍省要又好改张前义义更太畧辞又过华虽为文笔之善乃非开奬之路【已上书】
　　梁简文帝请尚书左丞贺琛奉述制旨毛诗义表　东鲁梦周穷兹删采西河绍魏着彼缵述叶星辰而建诗观斗仪而命礼以为陈徐雅颂膏肓匪一燕韩篇什痼疾多端北海郑君徒逢笺释南郡太守空为异序庶令中和永播硕学知宗大胥负师国子咸绍孝敬之德化洽天下多识之风道行比屋【已上诗】
　　宋景德二年颁行公羊传勑　国家钦崇儒术启廸化源眷六籍之垂文实百王之取法着于缃素皎若丹青乃有前修诠其奥义为之疏释播厥方来颇索隐于微言用撃于后学流传旣久譌舛遂多爰命校雠俾从刋正歴岁时而尽瘁探简防以惟精载嘉稽古之功允助好文之理宜从雕印以广颁行
　　春秋第一问　孔圣属词丘明同耻裁成义类比事系年居体元之前已有先传在获麟之后尚列余经岂脱简之难徴复絶笔之云误子产遗爱也而赂伯石叔向遗直也而戮叔鱼吴季札附子臧而吴衰宋宣公舍与夷而宋乱阵为鹅鹳战岂捷于鱼丽诅以犬鸡信寜优于牛耳子【集有之字】所习也为予言之
　　左氏传第一道　问鲁史之文先师用明于王道汉武之代左氏不列于学官诚义例之可观【集作征】终诬艳而多失凤凰启兆陈氏不得不昌鸜鹆成謡季氏不得不叛旣未然而前定于立教而谓何同耻释经岂其如是夏五之阙虽系月而何嫌艮八之占于兼山为何象因生因諡未详命氏之殊德命类命请数制名之义【集作一】生旣充赋无辞説经
　　吕温代国子陆博士进集注春秋表　庻因仪凤之辰永洗获麟之恨　悯世降而托始于东迁悲道穷而絶笔于西狩一十二公之事炳若日星二百余年之权凛乎衮钺道名分于一统为断例于五经　操典礼命讨之权谨王伯夏夷之辨　传之者失短失俗而失诬拟之者或僭或乱而或散　子夏不能措词元凯犹其成癖
　　齐谢朓谢隋王赐左传启　昭晰杀靑近发中汗恩劝挟册慈朂下帷脁未睹山笥早懵河籍业谢专门説非章句庻得旣困而学括羽莹其防心家藏赐书籝金耻其贻厥披览神胜吟讽知厚
　　晋范甯春秋谷梁传序　昔周道衰陵乾纲絶纽礼坏乐崩彞伦攸斁弑逆簒盗者国有淫纵破义者比肩是以妖灾因衅而作民俗染化而迁隂阳为之愆度七曜为之盈缩川岳为之崩竭鬼神为之疵厉故父子之恩缺则小弁之刺作君臣之礼废则桑扈之讽兴夫妇之道絶则谷风之篇奏骨肉之亲离则角弓之怨彰君子之路塞则白驹之诗赋　幽王以暴虐见祸平王以微弱东迁征伐不由天子之命号令出自权臣之门故两观表而臣礼亡朱干设而君权丧下陵上替僭逼理极天下荡荡王道尽矣孔子覩沧海之横流于是就太师而正雅颂因鲁史而修春秋列黍离于国风齐王德于邦君所以明其不能复雅政化不足以被羣后也　该二仪之化育赞人道之幽变举得失以彰黜陟明成败以着劝诫拯頽纲以继三五鼓芳风以扇逰尘一字之褒宠逾华衮之赠片言之贬辱过市朝之挞德之所助虽贱必申义之所抑虽贵必屈故附势匿非者无所逃其罪潜德独运者无所隐其名信不易之宏轨百王之通典也　春秋之传有三而为经之旨一臧否不同褒贬殊致盖九流分而微言隐异端作而大义乖左氏以鬻拳兵谏为爱君文公纳币为用礼谷梁以卫辄拒父为尊祖不纳子紏为内恶公羊以祭仲废君为行权妾母称夫人爲合正以兵谏为爱君是人主可得而胁也以纳币为用礼是居丧可得而婚也以拒父为尊祖是为子可得而叛也以不纳子紏为内恶是仇雠可得而容也以废君为行权是神器可得而闚也以妾母为夫人是嫡庻可得而齐也　汉兴以来瓌望硕儒各信所习是非纷错凖裁靡定故有父子异同之论石渠分争之说废兴由于好恶盛衰继之辨讷斯盖非通方之至理诚君子之所叹息也左氏艳而富其失也诬谷梁清而婉其失也短公羊辨而裁其失也俗若能富而不诬清而不短裁而不俗则深于其道者也【已上春秋并三传】
　　梁简文帝谢勑赍中庸讲疏启　若睹珪如观金板洽日九披流光照灼庆云五色垂彩氤氲　周武上圣问五行于箕子宣尼照极访六儛于苌未有悬镜独晓仰均神鉴方知始画八卦风羲有慙正名百物轩辕为陋
　　唐欧阳詹大学博士讲礼记记　没阶云来即席鳞居攒弁如星连襟成帷公先申有礼之本次陈用礼之要正三代损益得失定百家疏义长短镕乎作者之意注乎学者之耳河倾于悬风落于天淸泠洒荡幽逺无泥所昧镜彻于灵台所疑氷释于心泉
　　礼记第二问　三代之弊或朴或薄六经之失或愚或诬夫以殷周之理道诗书之述作施于风俗岂皆有所未至耶辍祭纳书诚为追逺执戈桃茢无乃伤恩何二者之相反耶两楹坐奠叹有切于宗子九龄魂交数能移于与尔何二者之不一耶山节藻棁豚肩狐裘皆大夫也又何相逺耶檀弓袒免子游衰麻何如直谅而忠告之耶各以经对【已上三礼】
　　唐明皇孝经序　嗟乎夫子没而微言絶异端起而大义乖况冺絶于秦得之者皆煨烬之末滥觞于汉传之者皆糟粕之余故鲁史春秋学开五传国风雅颂分为四诗去圣逾逺源流益别近观孝经旧注蹖驳尤甚至于迹相祖述殆且百家业擅专门犹将十室希升堂者必自开户牖攀逸驾者必骋殊轨辙是以道隐小成言隐浮伪且传以通经为义义以必当为主至当归一精义无二安得不翦其繁芜而撮其枢要也韦昭王肃先儒之领袖虞翻刘邵抑又次焉刘明安国之本陆澄讥康成之注在理或当何必求人今故特举六家之异同防五经之旨趣约文敷畅义则昭然分注错经理亦条贯写之琬琰庶有补于将来且夫子谈经志取垂训虽五孝之用则别而百行之源不殊是以一章之中凡有数句一句之内意有兼明具载则文繁略之又义阙今存于疏用广发挥
　　晋郭璞尔雅序　夫尔雅者所以通诂训之指归叙诗人之兴咏总絶代之离词辨同实而殊号者也诚九流之津涉六艺之钤键学览者之潭奥摛翰者之华苑也盖兴于中古隆于汉氏豹防旣辨其业亦显英儒赡
　　闻之士洪笔丽藻之客靡不钦玩耽味为之义训璞不揆梼昧少而习焉复缀集异闻防萃旧说考方国之语采謡俗之志错综樊孙博闗羣言剟其瑕砾搴其萧稂事有隐滞援据征之其所易了阙而不论别为音图用袪未寤辄复拥篲清道企望尘躅者以将来君子为亦有涉乎此也
　　宋孙奭孟子正义序　夫总羣圣之道者莫大乎六经绍六经之教者莫尚乎孟子自昔仲尼旣没战国初兴至化陵迟异端并作仪衍肆其诡辨杨墨饰其淫辞遂致王公纳其谋以纷乱于上学者循其踵以蔽惑于下犹洚水怀山时尽昏垫繁芜塞路孰可芟夷惟孟子挺名世之才秉先觉之志防邪树正髙行厉辞王化之源以救时弊开圣人之道以断羣疑其言精而赡其旨渊而通致仲尼之敎独尊于千古非圣贤之伦安能至于此乎【已上杂经】
　　文学部【史】
　　裴松之上三国志注表　臣闻智周则万物自賔鉴逺则物无遗照虽尽性穷微深不可识至于绪余所寄则必接乎粗迹是以体备之量犹曰好察迩言畜德之厚在于多识往行　寿书铨序可观事多审正诚防览之苑囿近世之嘉史然失在于畧时有所脱漏臣奉旨寻详务在周悉上搜旧闻旁摭遗逸按三国虽歴年不逺而事闗汉晋首尾所涉出入百载注记纷错每多舛互其寿所不载事宜存録者则罔不毕取以补其缺或同说一事而辞有乖杂或出事本异疑不能判并皆抄内以备异闻若乃纰缪显然言不附理则随违矫正以惩其妄其时事当否及夀之小失颇以愚意有所论辨自就撰集已垂期月写校始讫谨封上呈窃惟缋事以众色成文蜜蠭以兼采为味故能使绚素有章甘逾本质臣实顽乏顾慙二物虽自罄励分絶藻绘旣谢淮南食时之敏又微狂简斐然之作淹留无成祗秽翰墨不足以上酬圣旨少塞愆责愧惧之深若坠渊谷
　　宋曾公亮进新唐书表　窃惟唐有天下几三百年其君臣行事之始终所以治乱兴衰之迹与其典章制度之英宜其粲然着在简册而纪次无法详畧失中文采不明事实零落盖又百有五十年然后得以发挥幽昧补辑阙亡黜正伪谬克备一家之史以为万世之传成之至难理若有待　以为商周以来为国长久惟汉与唐而不幸接乎五代衰世之士气力卑弱言浅意陋不足以起其文而使明君贤臣隽功伟烈与夫昏虐贼乱祸根罪首皆不得暴其善恶以动人耳目诚不可以垂劝戒示久逺甚可叹也乃因迩臣之有言适契上心之所悯于是云云并膺儒学之选悉发秘府之藏俾之讨论共加删定凡十有七年成二百二十五卷其事则增于前其文则损于旧至于名篇着目有革有因立传纪实或增或损义类凡例皆有依据纎悉纲条具载别録臣公亮典司事领徒费日月诚不足以成大典称明诏【欧阳修宋祁范镇王畴宋敏求吕夏卿刘义叟】
　　司马光进资治通鉴表　伏念臣性识愚鲁学术荒踈凡百事为皆出人下独于前史粗常尽心自幼至老嗜之不厌每患迁固以来文字繁多自布衣之士读之不徧况于人主日有万几何暇周览臣尝不自揆欲删削冗长举撮机要取闗国家兴衰系生民休戚善可为法恶可为戒者为编年一书使先后有伦精粗不杂私家力薄无由可成伏遇英宗皇帝资睿知之性敷文明之治思歴览古事用恢张大猷爰诏下臣俾之编集臣夙昔所愿一朝获伸踊跃奉承惟惧不称先帝仍命自选辟官属于崇文院置局许借龙图天章阁三馆秘阁书籍赐以御府笔墨缯帛及御前钱以供菓饵以内臣为承受眷遇之隆近古莫及不幸书未进御先帝违弃羣臣陛下绍膺大统钦承先志宠以冠序锡之嘉名每开经筵常令进读臣虽顽愚荷两朝知待如此其厚陨身丧元未足报塞茍知力所及岂敢有违防差知永兴军以衰疾不任治剧乞就冗官陛下俯从所欲曲赐容养差判西京留守御史台提举嵩山崇福宫前后六任仍听以书局自随给之禄秩不责职业臣既无他事得以研精极虑穷竭所有日力不足继之以夜徧阅旧史傍采小説简牍盈积浩如渊海抉擿幽隐较计毫厘上起战国下终五代凡一千三百六十二年修成二百九十四卷又畧举事目年经国纬以备检寻为目录三十卷又参羣书评其同异俾归一涂为考异三十卷合三百五十四卷自治平开局迨今始成嵗月淹久其间抵牾不敢自保罪负之重固无所逃重念臣违离阙庭十有五年虽身处于外区区之心朝夕寤寐何尝不在陛下左右顾以驽蹇无施而可是以专事铅椠用酬大恩庻竭涓尘少禆海岳臣今筋骸癯瘁目视昏近齿牙无几神识衰耗目前所为旋踵遗忘臣之精力尽于此书伏望陛下寛其妄作之诛察其愿忠之意以清闲之燕时赐省览监前世之兴衰考当今之得失嘉善矜恶取是舍非足以懋稽古之盛德跻无前之至治俾四海羣生咸其福则臣虽委骨九泉志愿永毕矣
　　李焘进续通鉴长编表　臣窃闻司马光之作资治通鉴也先使其寮采摭异闻以年月日时为丛目丛目旣成乃修长编唐三百年范祖禹实掌之光谓祖禹长编寜失于繁无失于畧今唐纪取祖禹之六百卷删为八十卷是也臣今所纂义例悉用光所创立错综铨次皆有依凭顾臣此书讵可便谓续资治通鉴姑谓续资治通鉴长编可也旁采异闻补实录正史之阙畧参求真是破巧説伪辨之纷纭益以昭明祖宗之丰功盛德区区小忠或在可録　纪一祖八宗之盛德至善义寜止于百篇聚九朝三世之各见殊闻事必传于两説惟折诸圣廼得其真臣网罗收拾垂四十年缀葺穿聨逾一千卷抵牾何敢自保精力几尽此书非仰托大君之品题惧难逃众人之指目汉孝宣称制决疑故事最髙于甘露我神考锡名冠序治鉴莫毁于元符豫席恩言比迹先正臣死且不朽
　　元欧阳进宋史表　臣等编劘分局彚萃为书起自东都迄于南渡纪载余三百载始终一再期考夫建隆淳化之经营景定咸平之润色庆厯皇祐以忠厚羙风化元丰熙寜以聪明紊宪章驯致绍圣纷纭崇寜荒乱治忽昭陈于方册操存实本于宫庭若乃建炎绍兴之图存乾道淳熙之保乂正直用则人存政举邪佞进则臣辱主忧光寜之朝仅守宗社理度之世日蹙封疆顾乃拘信使以渝盟纳叛臣而侵境由奸权之擅命启事衅以召兵厥后瀛国归朝吉王航海齐亡而访王蠋乃存秉节之臣楚灭而谕鲁公堪矜守礼之国载惟贞元之防合属当泰道之熙明众言殽乱于当时大谊昭宣于今日矧先儒性命之説资圣代表章之功先理致而后文辞崇道德而黜功利书法以之而矜式彞伦赖是而匡扶虽微董狐直笔之可称庻逃司马寡识而轻信至若论其有弊亦惟断以至公大槩声容盛而武备衰论建多而成効少且辞之烦简以事而文之今古以时旧史之传述旣多杂记之搜罗又广于是参是非而去取权丰约以损增事严敢计于疾徐日积亦虞于玩愒臣等忝司当揆实预提纲周询在局之言靡不究心乃职第述作之才有限而报効之志无穷倘垂清燕之观尚助缉熙之益曰若帝尧曰若帝舜惟圣心稽古之功鉴于有夏鉴于有殷乃臣子告君之道
　　栁虬上周太祖书　且著述之人宻书其事纵能直笔人莫之知何止物议横生亦自异端互起故班固致受金之名陈寿有求米之论著汉魏者非一氏造晋史者至数家后代纷纭莫知凖的
　　唐罗衮谢监修相公启　固以时属叡文事当修举列圣之青编再辑盛朝之鸿藻将铺是宜对季札以歌唐求孟坚而述汉然后可以昭彰一代舄奕千龄如衮之才非此之任诚欲奉身而退沥恳以辞无伤棫朴之风自适轮辕之用　一家之言莫就空慕马迁三国之志未闻实慙陈寿　乍簪笔于宸轩复和铅于纶阁中书肄入寜同著作之郎相府依栖乃类司徒之掾分诚已过恩亦太隆既辞让以难谐但忧兢而防寘谷梁清婉休校力于短长王隐混淆预甘心于讥诮
　　刘知几史通断限篇　若四裔本系种落所兴北貊起自淳维南蛮出于槃瓠髙句丽以鼈桥获济吐谷浑因马鬭徙居诸如此説者求之厯代何书不有而作之者曾不知前撰已着而后修宜辍遂乃百世相传一字无改盖骈指在手不加力于千钧附赘居身非广形于七尺为史之体有若于斯茍滥引他事丰其部帙以此称博异乎吾党之所闻
　　文学部【子】
　　梁刘勰诸子　至鬻熊知道而文王谘询余文遗事录为鬻子子自肇始莫先于兹及伯阳识礼而仲尼访问爰序道德以冠百氏然则鬻惟文友李实孔师圣贤并世而经子异流矣逮及七国力政俊乂蠭起孟轲膺儒以罄折庄周述道以翺翔墨翟执俭确之教尹文课名实之符野老治国于地利驺子养政于天文申商刀锯以制理鬼谷唇吻以防勲尸佼兼总于杂术青史曲缀以街谭承流而枝附者不可胜筭并飞辨以驰术餍禄而余荣矣暨于暴秦烈火势炎昆冈而烟燎之毒不及诸子逮汉成普思子政雠校于是七略芬菲九流鳞萃杀青所编百有八十余家矣迄今魏晋作者间出谰言兼存璅语必录类聚而求亦充箱照轸矣　研夫荀孟所述理懿而辞雅管晏属篇事覈而言练列御冦之书气伟而采奇邹子之説心奢而辞壮墨翟随巢意显而语质尸佼尉缭术通而文钝鹖冠绵绵亟发深言鬼谷渺渺每环奥义情辨以泽文子擅其能辞约而精尹文得其要眘到析宻理之巧韩非着博喻之富吕氏鉴逺而体周淮南泛采而文丽斯则得百氏之华彩而辞气文之大畧也
　　文学部【集】
　　卢照隣驸马都尉乔君集序　痛乎王泽旣竭诸侯为麋鹿之塲帝图伊梗天下作豺狼之国秦人一防旧章大愚黔首羣书赴火化昆岳之髙烟儒士投坑变蓬莱之巨壑乐沈于海河间王初睠睠于古篇礼适诸夷齐叔孙乃区区于绵蕝
　　又南阳公集序　含毫顾盼汉家之城阙风烟逸韵纵横秦地之林泉鱼鸟黄山羽猎几奏琼篇汾水楼船参闻寳思南津吊屈去逐苍梧之云西路悲昂来挽葱岩之雪江湖廊庙造次不忒其仪沙塞朝廷颠沛必归于汉是使名流俱至亲翰阗门爱客相寻鸡谈满席嘤嘤好鸟花欲白兮栁将菲逰鱼莲欲红兮苹可望緑樽恒湛齐阁临霞绮札逾新园亭坐月
　　文学部【政书】
　　唐吕温代百寮进农书表　臣闻不爱牲玉祈谷于圜丘可以致诚未足以劝农躬秉耒耜籍田于千亩可以示劝未足以教人必也殷天地之和顺隂阳之理利其器用精厥法式行之而不倦动之而不劳四海靡而风行百姓迷其日用我政本实惟农书伏惟睿圣文武皇帝陛下德茂生成道光慈俭捐金而寳谷菲食而粒人考尧典以授时稽禹贡而任土洁粢盛而大事在祀销剑防而尽力为农丰年屡荐于郊歌嘉瑞继书于国史而不自满假惟怀永图每至献岁载阳仲春初吉俯察土膏之候仰视晨正之祥经始岁功扬生德征有司之旧典奉先后之遗文深居穆淸亲览奥妙匪崇朝而尽更田畞不出户而遍洽人情见捽草坯土之艰知寒耕热耘之苦宸心感念甽畞昭苏一叹而时雨先飞三复而春雷自起臣等业慙学稼禄过代耕亲承务本之风日奉在勤之训三时不害观玉烛于氤氲九扈孔修贺生灵于富庻
　　唐栁宗元进农书表　平秩东作虞书立制俶载南畞周雅垂文此皆奉天时以授人尽地力而丰食　惟新令节益厉农功旣立典于可传每陈书而作则耕凿之利敷帝力于嘉谟稼穑之难动天心而睿览勤劳率下超迈古先
　　曾巩谢赐唐六典表　继贞观之造邦维开元之称治财成唐典本庻务于尚书则象周官缀旧闻于经礼行之当世垂及方来　接五圣之休期振千龄之絶业号令风采卑秦汉而不言纲纪文章体唐虞而特起爰因广览俯逮遗编俾加镂板之传赐及在廷之士　窃典故之绪余少禆寡陋审官仪之委曲益励疲驽
　　窦仪进刑统表　虞帝聪明始恤刑而御物汉髙豁达先约法以临人盖此丹书辅于皇极礼之失则刑之得作于凉而弊于贪百王之损益相因四海之凖绳斯在如衔勒之持逸驾犹郛郭之域羣居　哀矜在念钦恤为怀网欲自宻而踈文务从微而显乃诏执事明启刑书俾自我朝弥隆大典贵体时之寛简使率土以遵行国有常科吏无敢侮　刑统前朝创始羣彦规为贯彼旧章采缀已从于撮要属兹新造发挥愈合于执中幸偶文明谬参宪法金科奥妙比亏洞达之能丹笔重轻徒窃讨论之寄将尘睿览唯俟严诛
　　上官仪为李秘书上祖集表　臣闻汉朝中叶陈农求访于图书魏厯初基袁涣请收于篇籍遂使容台增餙丹府载辉雅道照于前古风流被于末裔陛下睿德纬天神功光表截海班朔益地延图垂衣视典探羣玉之幽赜虚已缘情动兼金之歌咏由是芸香秘室青简具陈璧水上庠漆书咸集
　　宋陈瓘进四明尊尧集表　畎亩爱君精诚虽至刍荛议政迂濶难行葵向不习而常倾芹陋敢期于得献独因睿断许贡危衷　愚公老矣益坚平险之心精卫然未舍填波之愿殁而后已志不可逾望虽隔于戴盆梦不忘于驰阙丹诚上格天语遥询要观尊主之恭缓议奸时之罪　天大普容日明徧照览熈丰记动之史仿虞夏采诗之官咨舆议于多方证私书之百毁舜纂尧绪孜孜乎善继之勤武广文声斤斤乎丕承之羙兹所谓一人之庆可以得万国之欢　宣宗当绍献之时寜容德裕之奋语武帝以述景为事忍事马迁之短辞父子至情古今一揆不惩谤史之罪则何以谢过于宗庙不毁坐像之悖则何以示顺于华夷国是方强势难遽改大器至重要在深思庻乎苖莠之分始于冠履之辨至羙成于刚健大患生乎因循儒宗数人自是一家之説圣主独断乃为我宋之休天心笃爱之甚明人情企想而有待
　　文学部【説】
　　顾况戴氏广异记序　大钧播气不滞一方梼杌为黄熊彭生为大豕苌为碧舒女为泉牛哀为虎黄母为鼋【一作鳖】君子为猿鹤小人为虫沙武都妇人化为男成都男子化为女周娥殉墓十载却活嬴谍【一作姬】暴市六日而苏蜀帝之魂曰杜鹃炎帝之女曰精卫洪荒窈窕莫可纪极古者靑乌之相冢墓白泽之穷神奸舜之命防以和神汤之问革以语怪音闻鲁壁形镂夏鼎玉牒石记五图九籥説者纷然故汉文帝召贾谊问鬼神之事夜半前席志怪之士刘子政之列仙葛稚川之神仙王子年之拾遗东方朔之神异张茂先之博物郭子潢【一作横】之洞防顔黄门之稽圣侯君素之精【一作旌】异其中神奥顾君真诰周氏之通而异苑搜神山海之经幽之録襄阳之耆旧楚国之先贤风俗所通岁时所记吴兴阳羡南越西京注引古今辞标淮海裴松之盛之陆道瞻等诸家之説蔓延无穷国朝燕梁四公传唐临防报记王度古镜记孔慎言神怪志赵自勤定命录至如李庾成张孝举之徒互相传説
　　文学部【藏书】
　　髙士防文思博要序　爰自卦起龙图文成鸟篆坟典开其绪丘索其流虞夏之书犹旭日之始旦殷商之诰若覆篑之为山及曲阜佐周摄政践祚而又阙里自卫将圣多能损益礼乐极乎天而蟠乎地祖述尧舜系星辰而振河海郁郁焉鼓王风于九合訚訚焉辟儒门于百代旣而雅道虽废学者未衰挟册如林遂偶纵横之运怀经成市俄属坑焚之灾下土怨咨上天廻睠咸洛基命悬赏而崇儒术曹马御纪疏爵而启胶庠人拾青紫家握铅素求古文于孔壁专门者重阐收竹书于汲冢异説者无遗逮乎有隋失御羣凶竞逐辟雍蔓于荆棘延阁殚于煨烬孟坚九流与川渎而俱竭【一作尹非】度四部随岳敦而分崩淹中稷下博古洽闻之生尽殄散矣兰台藏室金简玉匮之文咸残逸矣皇帝仰膺灵命俯叶萌心智周乾坤之表道济宇宙之外操征伐而清天歩横昆海而纽地维櫜弓矢于灵台执贽者万国张礼乐于太室受职者百神苍旻降祥黔黎禔福置成均之职刘董与马郑风驰开崇文之馆扬班与潘江雾集搢绅先生聚蠧简于内輶轩使者采遗篆于外刋正分其朱紫缮写埒于坵山外史所未录既盈太常之藏中经所不载盛积秘室之府比夫轩皇宛委穆满羽陵炎汉之广内有晋之秘阁何异乎牛宫之水争浮天于谷王蚁垤之林竞拂日于若木也帝听朝之暇属意斯文精义穷神微言探赜纡楼船于学海获十城之珍驻羽盖于翰林搴三珠之寳以为观书贵要则十家并驰观要贵博则七略殊致自非总质文而分其流混古今而共其辙则万物虽众可以同类千里虽遥可以同声然则魏之皇鉴登巨川之滥觞梁之遍畧标崇山之增构嵗月兹多论次逾广类苑耕录齐玉轪而并驰要畧御览扬金镳而继路虽草创之指义在防也而编录之内犹多遗阙并未能絶云而负苍天杜罻罗之用激水而纵溟海息钩饵之心帝乃亲萦圣情曲留览垂权衡以正其失定凖绳以矫其违顿天网于蓬莱纲目自举驰云车于防府辙迹可寻述作之义坦然笔削之规大备
　　杨盈川登秘书省阁诗序　若夫麒麟凤凰之署三台四部之经周王羣玉之山汉帝蓬莱之室观星文而考南北大象入于机衡披帝册而质龙神负图出于河洛司先王之载籍掌制书之典谟刘向沈研扬雄寂寞之士于兹翰墨马融该博傅毅文章之才此焉防处周庾信汉武聚书赞　献书路广藏书柱开秦儒山谷汉闻吹灰芝泥印上玉匣封来坐观风俗不出兰台
　　文学部【好学】
　　晋束皙读书赋　耽道先生澹泊闲居藻练精神呼吸清虚抗志云表戢形陋庐垂帷帐以隐几被纨素而读书抑扬嘈囋或疾或徐优防蕴借亦卷亦舒颂卷耳则忠臣喜咏蓼莪则孝子悲称硕防则贪民去唱白驹而贤士归是故重华咏诗以终已仲尼读易于终身原宪潜吟而防贱顔囬精勤以轻贫倪寛口诵而芸耨买臣行吟而负薪贤圣其犹孳孳况中才与小人
　　蒋防萤光照字赋　士有阅简防尚专精恒俾夜而作昼每聚萤以袭明期照烛于无隐俟沈研而有成缥帙时开玉篆共丹辉并耀银钩下映繁星与片月俱生帷幌之际微明舒蔽或熠熠以光吐复离离而珠缀俯而察焕乎呈科斗之文静而观烱尔见雕虫之艺谅依人以明道匪韬光以自卫
　　任昉为萧扬州荐士表　集萤映雪编蒲缉栁先言往行人物雅俗甘泉遗仪南宫故事画地成圗抵掌可述岂特豹防有必对之辨竹书无落简之谬　莹襟灵于艺圃散耳目于书林　下帷覃思穿林嗜古蓬山云观之书羣玉悬金之记鲁宫藏篆汲冢遗编无不日览万言暗藏三箧
　　陆防江西到任谢表　臣禀资迂愚立身羇藐偶窃犁鉏之余暇妄窥述作之渊源累然自力于简编老之将至过矣见称于流辈转而上闻
　　晁补之答贺李祥改宣德启　粤从幼学夙有俊声下帷未省窥园持竿寜悟流麦其精如此故资之深梁刘孝标答刘之遴借类苑书　九冬有隟三余暇时多逰书圃代树萱苏若夫采亹亹于缃纨阅微言于残竹嗢饫膏液咀嚼英华不知地之为舆天之为葢靡测廻塘莫辨舆马乌足以言乎是用周流坟索详观图牒搦管聨册纂兹英奇蛩蛩之谋止于善草周周之计利在衔翼故鸠集斯文盖自缀其漏耳岂冀藏之名山播于士大夫哉
　　梁王僧孺太常敬子任府君传　耻一物之不知惜寸隂之徒靡下帷闭户投斧悬梁虽晏书淫文胜经溢康成之忽防所往公叔之颠坠硎岸无以异也
　　宇文逌庾信集序　穿壁未勤映萤逾甚若乃德圣两礼韩鲁四诗九流七畧之文万卷百家之説名山海上金匮玉版之书鲁壁魏坟缥帙缃囊之记莫不穷其枝叶诵其篇简岂止仲任一见之敏世叔五行之速任昉王文宪序　渊角殊祥山庭异表望衢罕窥其术观海莫际其澜宏览载籍博防才义若乃金版玉匮之书海上名山之旨沉郁澹雅之思离坚合异之谈莫不总制清衷递为心极
　　王僧孺伏海府君集序　至于神经怪牒緑笥丹筒金版玉箱锦文缇帙并藏诸灵府秘在瑶台而君莫不徧探赜具阅局检常以前贤往学亟与圣违贾马卢郑非无纰越荀郭何王弥多蹐谬二义可辨未値髙卿之疑九事非难不逢平叔之问
　　庾信髙凤读书不知流麦赞　髙凤好学专心不廽留连经笥对玩书台石门云度铜梁雨来麦流虽逺书卷犹开
　　杨烱杨去盈墓志铭　朱穆将学中食忘飱谯周研精欣然独笑张华四海之内若指诸掌班固百家之言无不穷究
　　文学部【讲论】
　　浩虚舟解议围赋　王子猷之延賔暇时偶切磋于经史遂交战于言词出竒而彼力方壮向敌而吾矛莫持阻辨口而不通去来都絶闭赤城之深固中外生疑既而谢妇侧聆翠帷潜至察攻讨之余势知胜败之有自情甲遂辟纵堂上之竒兵灵府忽开出身中之利器是用自伐期乎不争因渔猎之近习得筹谋之至精纵吟啸为鼔鼙之雄倍增其勇察顔色为风云之暗识其情　俄执讯于折角将犒师于重席验运输而经笥不穷察苞裹而智囊犹积是以扞格斯辟书文必同逆无不服滞无不通义橹罢持倒载于德车之上仁寳悉获横行于王道之中故得学海长清言雠不起百家咸凑其轨辙六籍各分其疆理
　　文学部【文章】
　　晋陆机文赋　伫中区以览頥情志于典坟遵四时以叹逝瞻万物而思纷悲落叶于劲秋喜柔条于芳春心懔懔以怀霜志眇而临云咏世德之骏烈诵先人之清芬慨投篇而援笔聊宣之乎斯文其始也皆收视反听耽思傍讯精骛八极心防万仞其致也情曈昽而弥鲜物昭晳而互进倾羣言之沥液漱六艺之芳润浮天渊以安流濯下泉而潜浸于是沈辞怫悦若防鱼衔钩而出重渊之深浮藻聨翩若翰鸟缨缴而坠曾云之峻收百世之阙文探千载之遗韵谢朝华于已披启夕秀于未振观古今于须防抚四海于一瞬然后选义按部考辞就班藏景者咸叩怀响者毕弹或因枝以振叶或縁波而讨源或本隐以之显或求易而得难或虎变而兽扰或龙见而鸟澜或妥帖而易施或龃龉而不安罄澄心以凝思眇众虑而为言笼天地于形内挫万物于笔端　伊兹事之可乐固圣贤之所钦课虚无以责有叩寂寞而求音函緜邈于尺素吐滂霈乎寸心言恢之而弥广思按之而愈深播芳蕤之馥馥发清条之森森粲风飞而猋竖郁云起乎翰林　故夫夸目者尚奢惬心者贵当言穷者无隘论达者唯旷诗縁情而绮靡赋体物而浏亮碑披文以相质诔纒绵而凄怆铭博约而温润箴顿挫而清壮颂优防以彬蔚论精微而朗畅奏平彻以闲雅説炜晔而谲诳虽区分之在兹亦禁邪而制放要辞逹而理举故无取乎冗长其为物也多姿其为体也屡迁其防意也尚巧其遣言也贵妍曁音声之迭代若五色之相宣　或仰逼于先条或俯侵于后章或辞害而理比或言顺而义妨离之则双羙合之则两伤考殿最乎锱铢定去留于毫芒　立片言以居要乃一篇之警策虽众辞之有条必待兹而效绩亮功多而累寡故取足而不易或藻思绮合清丽芊眠烂若缛绣凄若繁弦必所拟之不殊乃闇合乎曩篇虽杼轴于予怀怵他人之我先茍伤防而愆义亦虽爱而必捐或苕发颖防离众絶致形不可逐响难为系块孤立而特峙非常音之所纬心牢落而无偶意徘徊而不能揥石韫玉而山辉水怀珠而川媚彼榛楛之勿翦亦蒙荣于集翠缀下里于白雪吾亦济夫所伟或托言于短韵对穷迹而孤兴俯寂寞而无友仰寥廓而莫承譬偏弦之独张含清唱而靡应或寄辞于瘁音言徒靡而弗华混妍蚩而成体累良质而为瑕象下管之偏疾故虽应而不和或遗理以存异徒寻虚以逐微言寡情而鲜爱辞浮漂而不归犹弦幺而徽急故虽和而不悲或奔放以谐合务嘈囋而妖冶徒悦目而偶俗固声髙而曲下寤防露与桑间又虽悲而不雅或清虚以婉约每除烦而去滥阙大羮之遗味同朱弦之清汜虽一唱而三叹固既雅而不艳若夫丰约之裁俯仰之形因宜适变曲有微情或言拙而喻巧或理朴而辞轻或袭故而弥新或沿浊而更清或览之而必察或研之而后精譬犹舞者赴节以投袂歌者应而遣声是盖轮扁所不得言亦非华説之所能精普辞条与文律良予膺之所服练世情之常尤识前修之所淑虽濬发于巧心或受嗤于拙目彼琼敷与玉藻若中原之有菽同橐籥之罔穷与天地乎并育　若夫应感之防通塞之纪来不可遏去不可止藏若影灭行犹响起思风发于胸臆言泉流于唇齿纷葳防以馺遝唯豪素之所拟文徽徽以溢目音泠泠而盈耳及其六情底滞志往神留兀若枯木豁若涸流览营魂以探赜顿精爽而自求理翳翳而愈伏思轧轧其若抽是故或竭情而多悔或率意而寡尤虽兹物之在我非余力之所勠故时抚空怀而自惋吾未识夫开塞之所由伊兹文之为用固众理之所因配霑润于云雨象变化乎鬼神被金石而德广流管弦而日新杜甫寄李十二白诗　昔年有狂客号尔谪仙人笔落惊风雨诗成泣鬼神声名从此大汨没一朝伸文彩承殊渥流传必絶伦龙舟移棹晚兽锦夺袍新白日来深殿清云满后尘乞归优诏许遇我夙心亲未负幽栖志兼全宠辱身剧谈怜野逸嗜酒见天真醉舞梁园夜行歌泗水春才髙心不展道屈善无隣处士祢衡俊诸生原宪贫稻求未足薏苡谤何频五岭炎蒸地三危放逐臣几年遭鵩鸟独泣向麒麟苏武先还汉黄公岂事秦楚筵辞醴日梁狱上书辰巳用当时法谁将此义陈老吟秋月下病起暮江濵莫怪恩波隔乗槎与问津王建寄上韩愈侍郎诗　重登太学领儒流学浪词锋压九州不以雄名殊野贱唯将直气折王侯咏伤松桂青山痩取尽珠玑碧海愁序述异篇经总核鞭驱险句物先投碑文合遣贞魂谢史笔应令谄骨羞清俸探将还酒债黄金旋得起书楼客来拟设官人礼朝退多逢月下逰见向云泉求住处若为知荐一生休
　　罗隐感德叙怀寄上罗邺王诗　盛业家有寳刀况闻余力更挥亳腰间印佩黄金重卷里诗裁白雪髙宴罢嘉賔吟凤藻猎廻诸将问龙韬分茅列土才三十犹拟囘头赌锦袍　脉散源分歴几朝纵然官宦只賔僚正忧末沦沧海忽见髙枝拂绛霄百万貔貅趋玉帐三千賔客冠金貂良时难得吾宗少应念衰门久寂寥张子容赠司勲萧郎中诗　作相开黄阁为郎奏赤墀君臣道合体父子贵同时国以推贤答家无内举疑凤池真水镜兰省得华滋未睹风流日先闻所赋诗江山清谢朓花木媚丘迟吏部来何暮王言念在兹丹青无不可霖雨亦相期昔我投荒处孤烟望岛夷羣鸥终日狎落叶数年悲渔父留歌咏江妃入兴词今将献知已相感勿吾欺
　　唐代宗答王缙诏　卿之伯氏位歴先朝名髙希代抗行周雅长揖楚辞调六气于终篇正五音于逸韵泉飞藻思云散襟情诗家者流时论归羙诵于人口久郁文房歌以国风宜登乐府眎朝之后乙夜将观石室所藏殁而不朽柏梁之防今也则亡乃眷棣华克成编録声猷益茂叹息良深
　　王勃上九成宫颂表　臣闻帝机无朕道洽则时邕灵化不言功成则颂显伏惟陛下体元纂极模神建隧栋梁三气庭冲六合松轩夜警杳姑射之心茅殿晨凝寥廓峒山之驾臣霑风太上庇影华胥仰衢室而无阶襄城而有地虽望卑平叔空勤景福之词而文谢子云愿竭甘泉之思谨凭天造辄贡九成宫颂二十四章攀紫墀而絶望呌丹阙而累息
　　李峤谢撰德懿太子哀防文降勑褒扬表　昨奉勑令臣撰懿德太子哀防文臣术异怀蛟艺非吞鸟四科函丈多谢于文学士子登筵有慙于词赋恭闻圣旨辄奏庸音岂足以褒叙重离激扬三善宣睿慈之恻怆述天顾之绸缪曲降丝纶猥垂剪拂谕之以云间日下方之以陆海潘江饰嫫母之容加其粉泽莹碔砆之质发其光彩虽宋玉大言见褒于楚国公孙下策赏于汉朝无以比此揄扬方斯恩渥钦戴紫绂伏铭造仰髙天而发悸顾短札而成羞
　　唐李善进注文选表　道光九野缛景纬以照临德载八埏俨山川以错峙垂象之文斯着含章之义聿宣协人灵以取则基化成而自逺故羲绳之前飞葛天之浩唱娲簧之后掞丛云之奥词步骤分途星躔殊建球钟愈畅舞咏方滋楚国词人御兰芬于絶代汉朝才子综鞶帨于遥年虚流正始之音气质驰建安之体长离北度腾雅咏于圭隂化龙东骛煽风流于江左爰逮有梁宏材弥劭昭明太子业膺守器誉贞问寝居肃成而讲艺开博望以招贤搴中叶之词林酌前修之笔海周廵緜峤品盈尺之珍楚望长澜比径寸之寳故撰斯一集名曰文选后俊英髦咸资凖的伏惟陛下经纬成德文思垂风孰可撮壤崇山涓宗海臣蓬衡蕞品樗散陋姿汾河委防夙非成诵崇山坠简未议澄心握玩斯文载移凉燠有欣永日实昧通津故勉十舎之劳寄三余之暇弋钓书部愿言注辑杀青甫就轻用上闻敝帚自珍缄石知缪敢有尘于广内庻无遗于小説
　　庾信谢滕王集序启　伏览制垂赐集序紫微悬映如传阙里之书青鸟遥飞似送层城之璧若夫甘泉宫里玉树一丛武阙前明珠六寸不得譬此光芒方斯照烛有节有度即是能平八风愈昌愈髙殆欲去天三尺殿下雄才盖代逸气横云济北顔渊闗西孔子譬其毫翰则风雨争飞论其文采则鱼龙百变蒲桃绕馆新开碣石之宫修竹夹池始作睢阳之苑琉璃泛酒鹦鹉承杯凤穴歌声鸾林舞曲况复行云逐雨廻雪随风湖阳之尉既成为喜之因舂陵之侯便是积庆之地某本乏材用无多述作加以建业阳九劣免儒硎江陵百六几从士陇至如残编落简并入尘埃赤轴青箱多从灰烬比年疴恙弥留光隂视息桑榆已逼蒲栁方衰不无秋气之悲实有穷途之恨是以精采瞀乱颇同宋玉言辞蹇吃更甚扬雄一吟一咏其可知矣好事者不求知音者不用非有班超之志遂已弃笔未见陆机之文久同烧砚至于凋零之后残缺所余又已杂用补袍随时覆酱圣慈怜愍遂垂存録始至揄扬过差君子失辞比拟从横小人迷惑荆玉抵鹊正恐轻用重寳龙渊削玉岂不徒劳神虑匠石廻顾朽材变于雕梁孙阳一言奔蹄成于骏马故知假人延誉重于连城借人羽毛荣于尺玉溟池九万里无逾此泽之深华山五千仞终愧斯恩之重即日金门细管未动春灰石壁轻雷尚藏冬蛰伏愿圣躬与时纳豫南阳寳雉幸足观瞻郦县菊泉差能延寿伏迟至邺可期从梁有日同杞子之盟防必欲瞻仰风尘共薛侯而来朝谨当逢迎冠盖鱼腹尺素凤足数行书此谢辞终知不尽
　　唐王勃上武侍极启　某闻螭掩耀光销赤堇之芒白鹤摧辉影灭青胡之寳由是紫氛霄耿指牛汉而忘归丹水神迷道骊泉而罔悔其有龙文已逺轻圗剸兕之功鱼目滥持自疑灵虵之色循荣览分朝闻夕可君侯缔华椒阁席宠芝扄粲貂冕于金轩藻章于玉署月开鸾镜怀精鉴以分形霜湛虬钟蕴希声而待物吞九溟于笔海若控牛涔抗五岳于词锋如临蚁垤驰魂露谷忻逢紫岫之英驿思霞坵伫接青田之响某北岩曲艺东臯下节攀翰苑而思齐傃文风而立至迹疲千里未陪丹毂之逰叶契三英尚隔黄衣之梦谨凭洪贷辄録旧文轻敢上呈列之如右涓波有托望日谷以驰诚钟鼓无施伏雷门而假息
　　骆賔王上兖州刺史启　缛绮蕚于词林綷仙花于笔苑文江翻浪织玉防以韬霞学海惊澜缀珠连于濯锦李商隐为李贻孙上李德裕启　提枹于絶艺之塲班扬扫地鞠旅于无前之敌江鲍舆尸　词穷体物律变登髙文星留伏于笔间防凤翺翔于梦里
　　李商隐为举人上翰林萧侍郎启　当时人物何戢唯效于褚公迩日风流杜乂难方于卫玠加以成与石郭璞毫涣水傥来皆逢藻绘荆峰若至只有球琳合沓缣缃纵横笔砚三都作序不劳皇甫士安万乗为僚只有东方曼倩
　　温庭筠上盐铁侍郎启　素励颛防常耽比兴未逢仁祖谁知风月之情因梦惠连或得池塘之句莫不搜刻骨黙想劳神未嫌彭泽之车不叹莱芜之甑其或严霜坠叶孤月离云片席飘然方思独往空亭悄尔不废闲吟强将麋鹿之情欲学鸳鸯之性遂使幽兰九畹伤謡诼之情多丹桂一枝竟攀援之路断
　　梁简文与湘东王论文书　握瑜怀玉之士瞻郑邦而知退章甫翠履之人望闽乡而叹息诗既若此笔又如之徒以烟墨不言受其驱染纸札无情任其揺襞甚矣哉文之横流一至于此
　　徐陵与李那书　获殷公所借陪驾才南入重阳閤诗及荆州大乗寺宜阳石像碑四首铿锵并奏能惊赵鞅之魂辉焕相华时瞬安丰之眼山泽晻霭竹松参差若见三峻之峯依然四皓之庙甘泉卤簿尽在清文扶风辇路悉陈华简昔魏武虚帐韩王故台自古文人皆为词赋未有登兹旧阁叹兹幽宫标句清新发言哀断岂止悲闻帝瑟泣望羊碑一咏歌梁之言便掩盈懐之泪至如披文相质意致纵横才壮风云义深渊海方今二乗斯悟同免化城六道知归皆逾火宅宜阳【县名】之作特防幽襟所覩黄绢之词弥懐白云之颂但恨赊逺擅特髙峰闲上罗浮康公悬溜不获铭兹雅颂耀彼幽岩循环讽咏用忘饥渴握之不置恒如赵璧翫之不足同于玉枕京师长者好事才人争造蓬门请观髙制轩车满路如看太学之碑街巷相填无异华隂之市但丰城两劒尚不阻来韩子双环必皆希见莫不以好龙无别木雁可嗤载望琼瑶因乏行李金风已劲玉质宜调书不尽言但闻爻系
　　李那答书　仆世传经术才谢刘歆家有赐书学匪班嗣弱年有志频爱雕虫岁月三余无防肄业户牖之间时安笔砚嚬睂难巧学步非工恒经牧孺之讥屡被陈思之诮羞逢仲子类君山之鼓琴屡见子将同本初之车服不谓殷侯虚谈成价遂同布鼓轻响雷门燕石空雕终慙比德楚军虽拂实愧栖桐岂若邯郸举袖唯闻变曲协律飞尘必应不顾是以日南寳贝遥望归秦合浦文犀更希还汉芳春行献鸎其鸣矣悬豫章之床置长安之驿厚筑墙垣思逢郑侨之聘工歌周颂伫奏延陵之乐书缯有复道意无伸
　　梁简文帝答张缵谢示集　缵好文章于今二十五载矣窃尝论之日月参辰火龙黼黻尚且着于象章于人事而况文辞可止咏歌可辍乎不为壮夫扬雄实小言破道非谓君子曹植亦小辨破言论之科刑罪在不赦至如春庭落景转蕙承风秋雨且晴檐梧初下浮云生野明月入楼时命亲賔乍动严驾璖屡酌鹦鹉骤倾伊昔三边久留四载胡雾连天征旗拂日时闻坞笛遥聴塞笳或乡思凄然或雄心喷薄是以沈吟短翰补缀庸音寓目写心因事而作
　　又答新渝侯和诗书　垂示三首风云吐于行间珠玉生于字里跨蹑曹左含超潘陆双鬓向光风流已絶九梁插花步揺为古髙楼懐怨结眉表色长门下泣破粉成防复有影里细腰令与真类镜中好面还将画等此皆性情卓絶新致英奇故知吹箫入秦方识来凤之巧鸣瑟向赵始覩驻云之曲手持口诵喜荷交并也周庾信赵国公集序　窃闻平阳击石山谷为之调大禹吹筠风云为之动与夫含吐性灵抑扬词气曲变阳春光廻白日岂得同年而语哉柱国赵国公发言为论下笔成章逸态横生新情振起风雨争飞鱼龙各变方之珪璧涂山之防万重譬似云霞赤城之岩千丈文参厯象即入天官之书韵涉丝桐咸归总章之观论其壮也则鹏起半天语其细也则鹪巢蚊睫岂直熊熊旦上增城抱日月之光焰焰宵飞南斗烛蛟龙之气昔者屈原宋玉始于哀怨之深苏武李陵生于别离之世自魏建安之末晋太康以来雕虫篆刻其体三变人人自谓握灵蛇之珠抱荆山之玉矣公斟酌雅颂谐和律吕若使言乖节目则曲台不顾声止操缦则成均无取遂得栋梁文囿冠冕词林大雅扶轮小山承盖
　　梁刘孝绰昭明太子集序　编绨缃于七阁弹竹素于九流　于是淹中稷下之生金华石渠之士莫不过衢樽而挹多少见斗极而晓西东　属文之体鲜能周备长卿徒善既累为迟少孺虽疾俳优而已子渊淫靡若女工之蠧子云侈靡异诗人之则孔璋词赋曹祖劝其修今伯喈答赠挚虞知其颇古孟坚之颂尚有似赞之讥士衡之碑犹闻类赋之贬深乎文者兼而善之能使典而不野逺而不放丽而不淫约而不俭独擅众羙斯文在斯
　　杨烱王勃集序　先鸣楚舘孤峙齐宫乗忌侧目应刘失步　于是鼓舞其心发泄其用八埏驰骋于思绪万代出没于毫端契将往而必融防未来而先制动揺文律宫商有奔命之劳沃荡词源河海无息肩之地以兹伟鉴取其雄伯壮而不虚刚而能润雕而不碎按而弥坚大则用之以时小则施之有序徒纵横以取势非鼔怒以为资长风一振众萌自偃遂使繁综浅术无籓篱之固粉绘小才失金汤之险积年绮碎一朝清廓翰苑豁如辞林増峻反诸宏博君之力焉　于是穷蓍蔡以象告考爻彖以情言既乗理而得亦研精而徇道虞仲翔之尽思徒见三爻韩康伯之成功仅逾两系君之所注见光前古与夫发天地之秘藏知鬼神之情状者合其心矣　陈羣禀太丘之训时不逮焉孔伋司冦之文彼何功矣
　　晋书机云论　髙词逈映如朗月之悬光疉意廻舒若重岩之积秀千条析理则电折霜开一绪连文则珠流璧合其词深而雅其义博而显故足逺超枚马髙蹑王刘百代文宗一人而已
　　沈约谢灵运传论　周室既衰风流弥着屈平宋玉清源于前贾谊相如振芳尘于后英辞润金石髙义薄云天自兹以降情志愈广王褒刘向扬班崔蔡之徒异轨同奔递相师祖虽清辞丽曲时发乎篇而芜音累气固亦多矣若夫平子艳发文以情变絶唱髙踪久无嗣响至于建安曹氏基命三祖陈王咸蓄盛藻甫乃以情纬物以文被质自汉至魏四百余年辞人才子文体三变相如工为形似之言二班长于情理之説子建仲宣以气质为体并标能擅羙独映当时是以一世之士各相慕习原其飚流所始莫不同祖风骚徒以赏好异情故意制相诡降及元康潘陆特秀律异班贾体变曹王缛旨星稠防文绮合缀平台之逸响采南皮之髙韵遗风余烈事极江右在晋中兴风独扇为学穷于柱下博物止乎七篇驰骋文辞义殚于此自建武暨于义熈歴载将百虽比响聨辞波属云委莫不寄言上德托意珠遒丽之辞无闻焉耳仲文始革孙许之风叔源大变太元之气爰逮宋氏顔谢腾声灵运之兴防标举延年之体裁明宻并方轨前秀垂范后昆若夫敷衽论心商榷前藻工拙之数如有可言夫五色相宣八音协畅由乎黄律吕各适物宜欲使宫羽相变低昂舛节若前有浮声则后须切响一简之内音韵尽殊两句之中轻重悉异妙达此旨始可言文至于先士茂制讽髙歴赏子建函京之作仲宣灞岸之篇子荆零雨之章正长朔风之句并直举胷情非傍诗史正以音律调韵取髙前式自灵均以来多歴年代虽文体稍精而此秘未覩至于髙言妙句音韵天成皆暗与理合匪由思至张蔡曹王曾无先觉潘陆顔谢去之弥逺世之知音者有以得之此言非谬
　　刘勰文心雕龙原道　自鸟迹代绳文字始炳炎皥遗事纪在三坟而年世渺邈声采靡追唐虞文章则焕乎始盛元首载歌既发吟咏之志益稷陈谟亦垂敷奏之风夏后氏兴业峻鸿绩九叙惟歌勲德弥缛逮及商周文胜其质雅颂所被英华日新文王忧患繇【音宙】辞炳曜符采复隐精意艰深重以公旦多材振其徽烈剬【音端】诗缉颂斧藻羣言至夫子继圣独秀前哲镕钧六经必金声而玉振雕琢情性组织辞令木铎起而千里应席珍流而万世响写天地之辉光晓斯民之耳目矣
　　诠赋　观夫荀结隐语事数自环宋发巧谭实始淫丽枚乗兎园举要以防新相如上林繁类以成艳贾谊鵩鸟致辨于情理子渊洞箫穷变于声貌孟坚两都明绚以雅赡张衡二京迅发以宏富子云甘泉构深玮之风延夀灵光合飞动之势凡此十家并词赋之流也及仲宣靡宻发端必遒伟长博通时逢壮采太冲安仁防勲于鸿规士衡子安底绩于流制景纯绮巧缛理有余彦伯梗槩情韵不匮亦晋魏之赋首也
　　颂赞　原夫颂惟典雅辞必精铄敷写似赋而不入华侈之区敬慎如铭而异乎规戒之域揄扬以发藻汪洋以树义　容体底烦勲业垂讃镂影螭文声理有烂年积逾逺音徽如旦降及品物辞作翫
　　祝盟　汉之羣祀肃其防礼既总硕儒之仪亦参方士之术所以秘祝移过异于成汤之心侲【真】子殴疫同于越巫之祝
　　诔碑　论其人也暧乎若可觌道其哀也凄焉如可伤写实追虚碑诔以立铭德慕行文采允集观风似面
　　听词如泣石墨镌华颓影岂忒
　　哀吊　必使情性防悲文采引泣乃其贵耳
　　谐隐　华元弃甲城者发睅目之讴臧纥丧师国人造侏儒之歌并嗤戏形貌内怨为俳也又蚕蠏鄙谚貍首淫哇茍可箴戒载于礼典故知谐词隐言亦无弃矣昔还社求拯于楚师喻眢井而称麦麴叔仪乞粮于鲁人歌被玉而呼庚癸伍举刺荆王以大鸟齐客讥薛公以海鱼庄姬托辞于龙尾臧文谬书于羊裘
　　诏防　故两汉诏诰职在尚书王言之大动入史防其出如綍不反若汗是淮南有英才武帝使相如视草陇右多文士光武加意于文书是岂直取羙当时亦敬慎来叶矣　夫王言崇秘大观在上所以百辟其刑万邦作孚故授官选贤则义炳重离之辉优文封策则气含风雨之润敕戒恒诰则笔吐星汉之华治戎爕伐则声有荐雷之威灾肆赦则文有春露之滋明罚勑法则辞有秋霜之烈此诏防之大畧也
　　檄移　夫兵以定乱莫敢自专天子亲戎则称恭行天罚诸侯御师则云肃将王诛故分阃推毂奉词罚罪非惟致果为毅亦且厉辞为武使声如冲风所击气似欃枪所扫奋其武怒总其罪人惩其恶稔之时显其贯盈之数揺奸宄之胆订信慎之心使百尺之冲摧折于咫书万雉之城颠坠于一檄者也　凡檄之大体或述此休明或叙彼苛虐指天时审人事筭强弱角权势标蓍于前騐悬鞶鉴于已然虽本国信实参兵诈谲诡以驰旨炜以腾説凡此众条莫或违之者也
　　封禅　兹文为用盖一代之典章也构位之始宜明大体树骨于训典之区选言于宏富之路使意古而不晦于深文今而不坠于浅义吐光铓辞成防锷则为伟矣章表　左雄奏议台阁为式胡广章奏天下第一奏启　后之弹事迭相斟酌惟新日用而旧凖弗差然函人欲全矢人欲伤术在紏恶势必深峭诗刺谗人投畀豺虎礼疾无礼方之鹦猩墨翟非儒目以豕彘孟轲讥墨比诸禽兽诗礼儒墨既其如兹奏劾严文孰云能免是以世人为文竞于诋诃吹毛取瑕次骨为戾复似善骂多失折衷若能濶礼门以悬规标义路以植矩然后逾垣者折肱捷径者灭趾何必躁言丑句诟病为功哉是以立范运衡宜明体要必使理有典刑辞有风轨总法家之式秉儒家之文不畏强御气流墨中无纵诡随声动简外乃絶称席之雄直方之举耳
　　议对　夫动先拟议明用稽疑所以敬慎羣务弛张治术故其大体所资必枢纽经典采故实于前代观通变于当今理不谬揺其枝字不妄舒其藻又郊祀必洞于礼戎事必练于兵佃谷先晓于农断讼务精于律然后标以显义约以正辞文以辨洁为能不以繁缛为巧事以明覈为羙不以深隐为奇此纲领之大要也若不达政体而舞笔弄文支离构辞穿凿防巧苟空骋其华固为事实所摈设得其理亦为防辞所埋昔秦女嫁晋从文衣之媵晋人贵媵而贱女楚珠鬻郑为薫桂之椟郑人买椟而还珠若文浮于理末胜其本则秦女楚珠复在于兹矣　汉饮博士而雉集乎堂晋防秀才而麏兴于前无他怪也选失之异耳
　　书记　详总书体本在尽言言以散郁陶托风采故宜条畅以任气优柔以怿懐文明从容亦心声之献酬也意少一字则义阙句长一言则辞妨　才冠鸿笔多
　　踈尺牍譬九方歅之识骏足而不知毛色牝牡也言既身文信亦邦瑞翰林之士思理实焉
　　神思【全】　古人云形在江海之上心存魏阙之下神思之谓也文之思也其神逺矣故寂然凝虑思接千载悄焉动容视通万里吟咏之间吐纳珠玉之声眉睫之前卷舒风云之色其思理之致乎故思理为妙神与物防神居胸臆而志气统其闗键物沿耳目而辞令管其枢机枢机方通则物无隐貌闗键将塞则神有遯心是以钧陶文思贵在虚静防瀹五藏澡雪精神积学以储寳酌理以富才研阅以穷照驯致以怿辞然后使解之宰寻声律而定墨独照之匠闚意象而运斤此盖驭文之首术谋篇之大端夫神思方运万途竞萌规矩虚位刻镂无形登山则情满于山观海则意溢于海我才之多少将与风云而并驱矣方其搦翰气倍词前暨乎篇成半折心始何则意翻空而易奇言徴实而难巧也是以意授于思言授于意宻则无际踈则千里或理在方寸而求之域表或义在咫尺而思隔山河是以秉心养术无务苦虑合章司契不必劳情也人之禀才迟速异分文之制体大小殊功相如含笔而腐毫扬雄辍翰而惊梦桓谭疾感于苦思王充气竭于思虑张衡研京以十年左思练都以一纪虽有巨文亦思之缓也淮南崇朝而赋骚枚臯应诏而成赋子建援牍如口诵仲宣举笔似防构阮瑀据案而制书祢衡当食而草奏虽有短篇亦思之速也若夫骏发之士心总要术敏在虑前应机立断覃思之人情饶岐路鉴在疑后研虑方定机敏故造次而成功虑疑故愈久而致绩难易虽殊并资博练若学浅而空迟才踈而徒速以斯成器未之前闻是以临篇缀虑必有二患理郁者苦贫辞溺者伤乱然则博闻为馈贫之粮贯一为拯乱之药博而能一亦有助乎心力矣若情数诡襍体变迁贸拙辞或孕于巧义庸事或萌于新意视布于麻虽云未费杼轴献功焕然乃珍至于思表纎旨文外曲致言所不追笔固知止至精而后阐其妙至变而后通其数伊挚不能言鼎轮扁不能语斤其微矣乎
　　体性　是以贾生骏发故文洁而体清长卿傲诞故理侈而辞溢子云沈寂故志隐而味深子政简易故趣昭而事博孟坚雅懿故裁宻而思靡平子淹通故虑周而藻宻仲宣躁鋭故頴出而才果公干气褊故言壮而情骇嗣宗俶傥故响逸而调逺叔夜儁侠故兴髙而采烈安仁轻敏故锋发而韵流士衡重矜故情繁而辞隐触类以推表里必符
　　风骨【全】　诗总六义风贯其首斯乃化感之本原志气之符契也是以怊怅述情必始乎风沉吟铺辞莫先于骨故辞之待骨如体之树骸情之含风犹形之包气结言端直则文骨成焉意气骏爽则文风清焉若丰藻充赡风骨不飞则振采失鲜负声无力是以缀虑裁篇务盈守气刚健既实辉光乃新其为文用譬征鸟之使翼也故练于骨者析辞必精深乎风者述情必显捶【朶】字坚而难移结响凝而不滞此风骨之力也若瘠义肥辞繁杂失统则无骨之徴也思不环周索莫乏气则无风之騐也昔潘朂锡魏思摹经典羣才韬笔乃其骨髓峻也相如赋仙气号凌云蔚为词宗乃其风力遒也能鉴斯要可以定文兹术或违无务繁采故魏文称文以气为主气之清浊有体不可力强而致故其论孔融则云气体髙妙论徐干则云时有齐气论刘桢则云时有逸气公干亦云孔氏卓卓信含异气笔墨之性殆不可胜并重气之旨也夫翚【辉】翟备色翾【缓】翥百步肌丰而力沉也鹰隼乏彩翰飞戾天骨劲而气猛也文章力才有似于此若风骨乏采则鸷集翰林采乏风骨则雉窜文囿惟藻耀而髙翔固文笔之鸣凤也若夫镕铸经典之范翔集子史之术洞晓情变曲昭文体然后能孚甲新意雕画奇辞昭体故意新而不乱晓变故辞奇而不黩若骨采未圆风辞未练而跨畧旧规驰骛新作虽获巧意危败亦多岂空结奇字纰缪而成轻矣周书云辞尚体要弗惟好异盖防文滥也然文术多门各适所好明者弗授学者弗师于是习华随侈流遁防反若能确乎正式使文明以健则风清骨峻篇体光华能研诸虑何逺之有哉
　　通变　确而论之则黄唐淳而质虞夏质而辨商周丽而雅楚汉侈而艳魏晋浅而绮宋初讹而新从质及讹弥近弥淡何则竞今踈古风味气衰也今才颖之士刻意学文多畧汉篇师范宋集虽古今偹阅然近附而逺踈矣夫青生于蓝绛生于蒨虽逾本色不能复化桓君山云予见新进丽文羙而无采及见刘扬言辞常辄有得此其騐也故练青濯锦必归蓝蒨矫讹翻浅还宗经诰斯斟酌乎文质之间而隐括乎雅俗之际可与言变通矣　采如宛鸿之奋鬐光若长离之振翼乃颖脱之文矣若乃龌龊于偏解矜激乎一致此庭间之廻骤岂万里之逸步哉
　　定势　势者乗利而为制也如机发矢直涧曲湍囬自然之趣也　漪水不激槁木无阴
　　情采【全】　圣贤书辞总称文章非采而何夫水性虚而沦漪结木体实而花蕚振文附质也虎豹无文则鞹同犬羊犀兕有皮而色资丹漆质待文也若乃综述性灵敷写气象镂心鸟迹之中织辞鱼网之上其为彪炳缛采名矣故立文之道其理有三一曰形文五色是也二曰声文五音是也三曰情文五性是也五色杂而成黼黻五音比而成韶夏五情发而为辞章神理之数也孝经垂典丧言不文故知君子常言未尝质也老子疾伪故称羙言不信而五千精妙则非弃羙矣庄周云辨雕万物谓藻餙也韩非云艳采辨説谓绮丽也绮丽以艳説藻饰以辨雕文辞之变于斯极矣研味孝老则知文质附乎性情详览庄韩则见华实过乎淫侈若择源于泾渭之流按辔于邪正之路亦可以驭文采矣夫铅黛所以饰容而盼倩生于淑姿文采所以饰言而辨丽本于情性故情者文之经辞者理之纬经正而后纬成理定而后辞畅此立文之本源也昔者诗人什篇为情而造文辞人赋颂为文而造情何以明其然盖风雅之兴志思蓄愤而吟咏情性以讽其上此为情而造文也诸子之徒心非郁陶茍驰夸饰鬻声钓世此为文而造情也故为情者要约而写真为文者淫丽而烦滥而后之作者采滥忽真逺弃风雅近师辞赋故体情之制日踈逐文之篇愈盛故有志深轩冕而泛咏臯壤心纒几务而虚述人外真宰弗存翩其反矣夫桃李不言而成蹊有实存也男子树兰而不芳无其情也夫以草木之微依情待实况乎文章述志为本言与志反文岂足征是以聨词结采将欲明经采滥词诡则心理愈翳固知翠纶桂饵反所以失鱼言隐荣华殆谓此也是以衣锦褧衣恶文太章贲象穷白贵乎反本夫能设模以位理拟地以置心心定而后结音理正而后摛藻使文不灭质博不溺心正采耀乎朱蓝间色屏于红紫乃可谓雕琢其章彬彬君子矣
　　镕裁　规范本体谓之镕剪截浮词谓之裁裁则芜秽不生镕则纲领昭畅　凡思绪初发辞采苦杂心非权衡势必轻重是以草剏鸿笔先标三凖履端于始则设情以位体举正于中则酌事以取类归余于终则撮辞以举要　思赡者善敷才覈者善删善删者事去而意留善敷者辞殊而意显昔谢艾王济西河文士张骏以为艾繁而不可删济畧而不可益若二子者可谓链镕裁而晓繁畧矣
　　声律　古之教歌先揆以法使疾呼中宫徐呼中征夫商征响髙宫羽声下抗喉矫舌之差攅唇激齿之异防肉相凖皎然可分今操瑟不调必知改张摘文乖张而不识所调响在彼弦乃得克谐声萌我心更失和律其故何哉良由内聴难为聪也故外聴之易弦以手定内聴之难心与声纷可以数求难以辞逐凡声有飞沈响有双疉双声隔字而每舛疉韵杂句而必暌沈则响发而断飞则声飏不还并辘轳交往逆鳞相比迂其际防则往蹇来连亦文家之吃也
</div>
    <div class="pagination">
<a href="古俪府_page21.html">上一页</a><span>...</span><a href="古俪府_page17.html">17</a><a href="古俪府_page18.html">18</a><a href="古俪府_page19.html">19</a><a href="古俪府_page20.html">20</a><a href="古俪府_page21.html">21</a><span class="current-page">22</span><a href="古俪府_page23.html">23</a><a href="古俪府_page24.html">24</a><a href="古俪府_page25.html">25</a><a href="古俪府_page26.html">26</a><a href="古俪府_page27.html">27</a><span>...</span><a href="古俪府_page23.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
