<!DOCTYPE html>
<html>
<head>
    <meta charset="UTF-8">
    <title>骈志 - 第 17 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 17 页/共 67 页</h1>
    <div class="content">　　谢奕呼桓温为老兵
　　蜀志诸葛亮虽外接待彭羕而内不能善屡宻言先主羕心大志广难可保安先主既敬信亮加察羕行事意以稍疎左迁羕为江阳太守羕闻当逺出私情不悦往诣马超超问羕曰卿才具秀防主公相待至重谓卿当与孔明孝直诸人齐足并驱宁当外授小郡失人本望乎羕曰老革荒悖可复道邪
　　晋书谢奕尝逼桓温饮温走入南康主门避之主曰君若无狂司马我何由得相见奕遂携酒就听事引温一兵帅共饮曰失一老兵得一老兵亦何所在温不之责
　　呼崔元钦为癞刺史
　　叱杨再思为痴宰相
　　魏书崔暹字元钦为瀛州刺史贪暴安忍民庻患之尝出猎州北单骑至于民村井有汲水妇人暹令饮马因问曰崔瀛州何如妇人不知其暹也荅曰百姓何罪得如此癞儿刺史暹默然而去
　　唐书杨再思居宰相十余年阿匼取容无所荐逹人主所不喜毁之所善誉之畏慎足恭未尝忤物或曰公位尊何自屈折答曰世路孔艰直者先祸不尔岂全吾躯于时水沴闭坊门以禳再思入朝有车陷于泞叱牛不前恚曰痴宰相不能和隂阳而闭坊门遣我艰于行再思遣吏谓曰汝牛自弱不得独责宰相
　　落水三公坠车仆射
　　黄防少师桃弓仆射
　　南史司徒禇彦囘送湘州刺史王僧髪阁道壊坠水仆射王俭尝惊跣下车谢超宗拊掌笑戏曰落水三公坠车仆射
　　北史郭祚为仆射领太子少师祚曾从幸东宫明帝防弱祚持一黄防出奉之时应诏左右赵桃弓与御史中尉王显迭相唇齿深为帝所信祚私事之时人谤祚者号为桃弓仆射黄防少师
　　乌不乌鹊不鹊
　　驴非驴马非马
　　国策史疾谓楚王曰任官置吏必曰廉洁胜自今盗贼公行而弗能禁也此可谓乌不为乌鹊不为鹊也汉书龟兹王乐汉衣服制度归其国治宫室作徼道周卫出入传呼撞钟鼓如汉家仪外国胡人皆曰驴非驴马非马若龟兹王所谓驘也
　　憎声
　　憎眼
　　世説支道林入东见王子猷兄弟还人问见诸王何如荅曰见一羣白颈乌但闻唤哑哑声
　　又苏峻时孔羣在横塘为匡术所逼王丞相保存术因众坐戏语令术劝羣酒以释横塘之憾羣荅曰徳非孔子厄同匡人虽阳和布气鹰化为鸠至于识者犹憎其眼
　　刘祥比令仆
　　卞彬比令仆
　　南史刘祥与王奂子融同载行至中堂见路人驱驴祥曰驴汝好为之如汝人才皆已令仆矣
　　又卞彬虾蟇赋云纡青拖紫名为蛤鱼世谓比令仆也
　　宋东海王祎为驴王
　　魏咸阳王坦为驴王
　　南史庐陵王祎初封东海王明帝践祚进封庐陵王初废帝目祎似驴上以废帝之言类改封焉
　　北史咸阳王禧子坦傲狠凶麤从叔安丰王延明每切责之曰汝凶悖性与身而长昔宋有东海王祎志性凡劣时人号曰驴王我熟观汝所作亦恐不免驴号当时闻者号为驴王
　　闾里咸谓生犀
　　时人号为秃犀
　　南史陆验本无艺业而容貎特丑先是外国献生犀其形甚陋故闾里咸谓验为生犀
　　北梦言杜邠公悰尚宪宗岐阳公主累居大镇复居廊庙无他才未尝延接寒素甘食窃位而已时人号为秃角犀
　　奴
　　王
　　南史前废帝自以为昔在东宫不为孝武所爱常骂帝为奴又太后疾笃遣呼帝帝曰病人间多鬼可畏那可往太后怒语侍者曰将刀来破我腹那得生宁馨儿
　　北史初崔浩弟恬闻慧龙王氏子以女妻之浩既婚姻及见慧龙曰信王家儿也王氏世鼻江东谓之王慧龙鼻渐大浩曰眞贵种矣
　　窦喜鹊
　　刘鸺鹠
　　旧唐书窦申宰相参之族子参特爱申每议除授多诣于申或泄之以招权受赂每所至人谓之喜鹊异苑刘在朱方人不得共话若与之言人必遭旤难及身死疾惟一士谓无此理偶值人有屯塞耳刘闻之欣然而往自説被谤君能见明荅云世人雷同何足恤须臾火发资畜服翫荡然于是举世号为刘鸺鹠或遇诸途皆闭车走马掩目奔避刘亦杜门自守岁时一出则人惊散甚于见鬼
　　费旭不识其父殷澐飖飏其母
　　陈思方父于虫潘岳匹妇于考
　　顔氏家训梁世费旭诗云不知是邪非殷澐诗云飖飏云母舟简文曰旭既不识其父澐又飖飏其母此虽悉古事不可用也
　　又陈思王武帝诔遂深永蛰之思潘岳悼亾赋乃怆手泽之遗是方父于虫匹妇于考也【按礼记仲秋之月蛰虫坏户诔称永蛰是方父于虫矣又云父没而不能读父之书手泽存焉耳悼妇称手泽是匹妇于考矣】
　　范蠡吠于狗窦
　　光逸窥于狗窦
　　刘子范蠡吠于狗窦文种闻而拜之　按文种过范蠡之门蠡于狗洞作狗吠文种曰狗当吠人蠡乃以我为人车至其门入内而拜荐为越相
　　晋书时贤胡母辅之軰闭门酣饮已累日光逸将排户入守者不听逸便于户外脱衣露头于狗窦中窥之而大呌辅之惊曰他人决不能尔必我孟祖也遽呼入与饮
　　小遗殿上
　　小遗阁省
　　汉书东方朔尝醉入殿中小遗殿上劾不敬有诏免为庻人待诏宦者署【顔古师曰小遗者小便也】
　　南史谢几卿尝于阁省祼袒酣饮及醉小遗下霑令史为南司所弹几卿亦不介意
　　车辖投井
　　车轮括颈
　　汉书陈遵居长安中列侯近臣贵戚皆贵重之牧守当之官及郡国豪杰至京师者莫不相因到遵门遵酒每大饮賔客满堂輙闗门取客车辖投井中虽有急终不得去
　　北齐书司马消难左仆射子如之子又是高祖之壻势盛当时因退食暇寻高季式与之酣饮留宿旦日重门并闭闗籥不通消难固请云我是黄门郎天子侍臣岂有不参朝之理且已一宿不归家君必当大怪今若又留我狂饮我得罪无辞恐君亦不免谴责季式曰君自称黄门郎又言畏家君怪欲以地势胁我邪高季式死自有处初不畏此消难拜谢请出终不见许酒至不肯饮季式云我留君尽兴君是何人不为我痛饮命左右索车轮括消难颈又索一轮自括颈仍命酒引满相劝消难不得已欣笑而从之方乃俱脱车轮更留一宿是时失消难两宿莫知所在内外惊异及消难出方具言之世宗在京辅政白魏帝赐消难美酒数石珍羞十舆并令朝士与季式亲狎者就季式宅防集
　　兵帅共饮【见前】
　　三驺对饮
　　晋书谢几卿防意便行不拘朝宪尝与乐游苑宴不得醉而还因诣道边酒垆停车褰幔与车前三驺对饮时观者如堵几卿处之自若
　　毕吏部盗樽
　　裴御史携筯
　　晋书毕卓为吏部郎尝饮酒废軄比舍郎酿熟卓因醉夜至其瓮间盗饮之为掌酒者所缚明旦视之乃毕吏部也遽释其缚卓遂引主人宴于瓮侧致醉而去　史臣曰军谘散髪吏部盗樽岂以世疾名流兹焉自垢临鍜灶而不廻登广武而长叹则嵇琴絶响阮气徒存通其防径必雕风俗召以效官居然尸素轨躅之外或有可观者焉
　　北史崔瞻在御史台恒宅中送食备尽珍羞别室独飡处之自若有一河东人士姓裴亦为御史伺瞻食便往造焉瞻不与交言又不命匕筯裴坐观瞻食罢而退明日自携匕筯恣情饮噉瞻谓曰我初不唤君食亦不共君语遂能不拘小节昔刘毅在京口冒请鵞炙岂亦异是君定名士于是每与之同食性方重好读书酒后清言闻者莫不倾耳
　　自言宁三日不食不能一日不猎
　　尝言宁三日不食不能一日不猎
　　北史咸阳郡王坦性好畋渔无日不出秋冬猎雉兎春夏捕鱼蟹鹰犬常数百头自言宁三日不食不能一日不猎
　　旧唐书巢王元吉好畋猎载网罟三十余两尝言寜三日不食不能一日不猎
　　齐桓好衣紫
　　邹君好长缨
　　韩子齐桓公好服紫一国尽服紫当是时也五素不得一紫桓公患之谓管仲曰寡人好衣紫紫贵甚一国百姓好服紫不已寡人柰何管仲曰君何不试勿衣紫也谓左右曰吾甚恶紫之臭于是左右适有衣紫而进者公必曰少却吾恶紫臭公曰诺于是日郎中莫衣紫其明日国中莫衣紫三日境内莫衣紫也又邹君好服长缨左右皆服长缨甚贵邹君患之问左右左右曰君好服百姓亦多服是以贵君因先自断其缨而出国中皆不服长缨君不能下令为百姓服度以禁之乃断缨出以示民是先戮以莅民也
　　王子阳好车服极为鲜明
　　辛庆忌好舆马号为鲜明
　　汉书王吉字子阳好车马衣服其自奉养极为鲜明而亡金银锦绣之物及迁徙去处所载不过囊衣不畜积余财去位家居亦布衣疏食天下服其廉而怪其奢故俗传王阳能作黄金
　　又辛庆忌居处恭俭食饮被服尤节约然性好舆马号为鲜明唯是为奢
　　好衣刺文袴
　　好佩紫罗囊
　　晋书谢尚好衣刺文袴诸父责之因而自改遂知名又谢少好佩紫罗香囊谢安患之而不欲伤其意因戏赌取即焚之于此遂止
　　阮孚好屐
　　灵运着屐
　　晋书阮孚传初祖约性好财孚好屐同是累而未判其得失有诣约见正料财物客至屏当不尽余两小簏以着背后倾身障之意未能平或有诣阮正见自蜡屐因自叹曰未知一生当着几量屐神色甚闲畅于是胜负始分
　　南史谢灵运寻山陟岭必造幽峻岩嶂数十重莫不备尽登蹑常着木屐上山则去其前齿下山去其后齿
　　嗜痂
　　嗜爪
　　南史刘邕性嗜疮痂以味似鳆鱼尝诣孟灵休灵休先患炙疮疮痂落床上邕取食之灵休大惊邕荅曰性之所嗜灵休疮痂未落者悉禠取以饴邕邕去灵休与何朂书刘邕向顾见噉遂举体流血南康国吏二百许人不问有罪无罪逓与鞭疮痂常以给膳唐权长孺有嗜人爪癖尝因逺行狂士蒋传聚得数两削下爪以进曰无以饯送今有少佳味敢献长孺涎流于吻连撮噉合坐惊异【干子】
　　屋下陈尸
　　道上行殡
　　晋书时张湛好为斋前种松栢人谓湛屋下陈尸又袁山松每出游好令左右作挽歌人谓道上行殡
　　自为夀藏
　　自为墓志
　　后汉赵岐自为夀藏图季札子产晏婴叔向四像居賔位又自画其像居主位皆为讃颂
　　旧唐书傅奕常醉卧蹶然起曰吾其死矣因自为墓志曰傅奕青山白云人也因酒醉死呜呼哀哉
　　王孙臝
　　沐并即埳
　　汉书杨王孙学黄老之术家业千金厚自奉养生亡所不致及病且终先令其子曰吾欲臝以反吾真必亡易吾意死则为布囊盛尸入地七尺既下从足引脱其囊以身亲土
　　魏志注沐并虑身无常豫作终制戒其子以俭又敇豫掘埳戒气絶令二人举尸即埳絶哭泣之声止妇女之送禁吊祭之賔无设脯酒粟米之奠又戒后亡者不得入藏不得封树妻子皆遵之　按并之言曰夫道之为物惟恍惟惚夀为欺魄夭为鳬没身沦有无与神消息含悦隂阳甘梦太极奚以棺椁为牢衣裳为纆尸系地下长幽桎梏岂不哀哉昔庄周阔达无所适莫又杨王孙祼体贵不久容耳至夫末世縁生怨死之徒乃有含珠鳞柙玉牀象袵杀人以徇圹穴之内锢以纻絮借以蜃炭千载僵燥托类神仙于是大教陵迟竞于厚谓庄子为放荡以王孙为戮尸岂复识古有衣薪之鬼而野有狐貍之胔乎哉吾茍得获没即以吾身袭于王孙矣
　　汉高使郑君名籍
　　吕布使袁涣詈备
　　汉书郑当时字庄其先郑君尝事项籍籍死而属汉高祖令诸故项籍臣名籍郑君独不奉诏诏尽拜名籍者为大夫而逐郑君
　　魏志吕布初与刘备和亲后离隙布欲使袁涣作书詈辱备涣不可再三彊之不许布大怒以兵脇涣曰为之则生不为则死涣顔色不变笑而应之曰涣闻唯徳可以辱人不闻以骂使彼固君子邪且不耻将军之言彼诚小人邪将复将军之意则辱在此不在于彼且涣他日之事刘将军犹今日之事将军也如一旦去此复骂将军可乎布慙而止
　　恶见水中蟹
　　恶闻木边姓
　　晋书张华裴頠之被诛也赵王伦孙秀以宿憾收解系兄弟梁王彤救系等伦怒曰我于水中见蟹且恶之况此人兄弟轻我邪
　　又右将军桓伊尝诣忠敬王遵遵曰门何为通桓氏左右曰伊与桓温疎宗相见无嫌遵曰我闻人姓木边便欲杀之况诸桓乎【评曰有余爱者爱及屋上乌有余恶者恶及水中蟹人情之偏一至于此传曰好恶以其类者鲜矣良然】
</div>
    <div class="pagination">
<a href="骈志_page16.html">上一页</a><span>...</span><a href="骈志_page12.html">12</a><a href="骈志_page13.html">13</a><a href="骈志_page14.html">14</a><a href="骈志_page15.html">15</a><a href="骈志_page16.html">16</a><span class="current-page">17</span><a href="骈志_page18.html">18</a><a href="骈志_page19.html">19</a><a href="骈志_page20.html">20</a><a href="骈志_page21.html">21</a><a href="骈志_page22.html">22</a><span>...</span><a href="骈志_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
