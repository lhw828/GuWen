<!DOCTYPE html>
<html>
<head>
    <meta charset="UTF-8">
    <title>锦绣万花谷 - 第 85 页/共 99 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>锦绣万花谷 - 第 85 页/共 99 页</h1>
    <div class="content">　　赈恤宗族种暠河南人父有财三千万父卒暠悉以赈恤宗族及邑里之贫者【后汉书】
　　宗
　　汝南太守宗资为汝南太守任功曹范滂郡中谣曰汝南太守范孟博南阳宗资主画诺【本】
　　长风破万里宗慤年少叔父少文问其所志答曰愿乗长风破万里浪【南史】
　　宗曽子宗元卿有至行乡人号曰宗曽子【孝义】
　　有儒者风宗钦好学有儒者风仕沮渠蒙逊为世子洗马上东宫待臣
　　小儿学士宗懔少聪敏好读书语辄引古事乡里呼为小儿学士【并北史】
　　封
　　有大臣之体封孚祖悛振威将军父放慕容暐之世吏部尚书孚幼而聪敏和裕有士君子之称慕容徳曰朕平青州不以为庆喜于得卿也外总机事内叅密谋虽位任崇重谦虚博纳甚有大臣之体后为太尉【晋载记】三世同财封延伯三世同财为北州所宗附为梁郡太守有髙士风【南史】
　　殿中尚书封回明帝时为瀛州刺史乗冦乱水潦之后表求赈恤免其租调州内赖之后为殿中尚书【北史】自致卿相封伦年方少舅卢思道曰是儿识畧过人当自致卿相【唐书】
　　龚
　　两龚皆楚人胜字君宾舎字君倩二人相友并著名节世谓之楚两龚【前汉书】
　　洁已自守龚壮洁已自守惟研考经典谭思文章【晋隠逸】浔阳郡丞龚孟舒通毛诗善谈名理仕梁位浔阳郡丞
　　洪
　　文词知名皇朝豫章洪氏山谷四甥皆以文词知名朋字父同郡黄着集父诗百篇为一集山谷以谓句句可也刍字驹父殚洽开豁溢于文词擢谏大夫为诗百余篇着老圃前后集炎字玉父登第元祐之末试吏绍圣之初显于宣和贵于绍兴羽字鸿父元符之末上书入籍遂终其身兵火之后诗文无焉朝廷官其一子【百家诗选】
　　钟
　　九辟公府不就钟皓少以笃行称避隠密山前后九辟公府皆不就为士大夫所归慕及皓终诸儒颂之曰材虑懿徳非礼不处悦此诗书琴乐古五就州招九膺台辅逡巡主命率嵗容与【儒林】
　　専掌文翰钟嵘好学有思理明周易两为记室専掌文翰【南史】
　　醉与虎鬬钟少射猎醉遇虎与鬬虎搏其肩而持虎不置防人斩虎然后免既贵悔之戒诸子曰士处世尚智与谋勿效吾暴虎也【唐书】
　　龙
　　口无择言龙伯髙名述京兆人为山都长马援尝诫其兄子曰龙伯髙敦厚周慎口无择言谦约节俭防公有威吾爱之重之愿汝曹效之效伯髙不得犹为谨之士所谓刻鹄不成尚类鹜者也光武由是擢拜零陵太守【马援】
　　使吴越不拜龙敏少仕州摄参军刘守光乱敏避之沧州遂客于梁久不调敏素善冯道监军张承业辟敏监军巡官使掌奏记庄宗即位召拜司门员外郎为兴唐尹事祖父以孝闻累拜吏部侍郎歴晋为太常卿使于吴越是时使吴越者见吴越王皆下拜敏独揖之迁工部侍郎【五代史】
　　终
　　终童终军年十八选为博士弟子太守闻其异材甚竒之与交结军揖太守而去至长安上书武帝异其文拜为谒者上白麟竒木之对入关弃繻请受长缨羁南越王年二十余世谓之终童【前汉书】
　　宫
　　忠臣之谋新序曰晋献公假道于虞以伐虢宫之竒谏曰唇亡则齿寒今日亡虢明日亡虞可谓忠臣之谋也
　　丰
　　言近习之非皇朝丰稷举进士为蒙城簿稍擢监察御史里行言王安礼不可知制诰及安礼迁翰林学士复力言之除著作佐郎迁吏部员外郎提防利州路刑狱哲宗即位徙成都府路召为工部员外郎迁殿中侍御史右司谏改国子司业起居舎人太常少卿国子祭酒兼侍讲拜刑部侍郎数上疏言近习之非
　　蒙
　　家世为将蒙恬齐人也尝书狱典文学因家世得为秦将攻齐大破之拜为内史【史记】
　　雍
　　雍伯之后风俗通云周文王第十二子也雍伯之后以国为姓今或音雍州之雍郑大夫有雍纠楚有雍子齐有雍廪宋有雍鉏汉什邡侯雍齿沛人也
　　翁
　　登进士擢宏词翁承賛父巨隅尝为荥阳府参军承賛干宁间登进士第继擢宏词天祐初以右拾遗受诏册王审知为琅琊王寻为右谏议大夫福建盐鐡使后除门下侍郎同中书门下事于使闽时建阳别旧识僧亚齐诗云潇潇风雨建阳溪溪畔维舟见亚齐一轴新诗剑潭北十年旧识华山西吟魂惜向江村老空性元知世路迷应笑乗轺青琐客此时无暇聴猿啼又咏槐诗雨中妆望中黄勾引蝉声送夕阳忆得当年随计吏马蹄终日为君忙
　　江
　　嶷然稀言江统字应元静黙有逺志时语曰嶷然稀言江应元【晋书】
　　后进之美江夷字茂逺少自藻厉为后进之美仕宋歴吏部尚书吴郡太守后为右仆射【南史】
　　梦笔江淹字文通不事章句之学留情于文章起家南徐州从事升降承明之阙出入金华之殿仕齐拜中书侍郎王俭曰卿年三十五已为中书侍郎才学如此何忧不至尚书金紫所谓富贵卿自取之在尚书非公事不妄行在官寛猛能折衷为南司足以振肃百寮明帝曰自宋以来不复有严明中丞君今日可谓近世独步少以文章显后梦郭璞问其取笔乃探懐中五色笔以授之【南史】
　　春诵夏江梦孙字修之九江湓城人诸生弟子不逺数郡而至者百人春诵夏以时讲闻鼓箧函丈庠序常盈先主辅政欲广贤良之术闻其徳业遂以币帛聘之为芸阁郎甚被亲礼【江南野史】
　　风流不坠江斆湛之孙为丹阳丞袁粲为尹叹曰风流不坠政在江郎
　　善政著名江秉之祖逌在宋为乌程令以善政著名东土征为建康令为政严察部下肃然后为山隂令人户三万政事繁扰秉之御繁以简常得无事【并南史】
　　冠军将军江悦之好兵书有将畧梁初进号冠军将军【北史】
　　庞
　　非卿岂能成功皇朝庞籍字醇之单州武成人也举进士累擢殿中侍御史庆厯四年召拜枢密副使籍请并省官属徒兵就食于是边费什省七八八年为参知政事明年以工部侍郎为枢密使籍言近世养兵务多而不精请与中书议简汰之法仁宗疑焉籍曰傥有一夫之呼臣请以百口偿之卒省兵八万人皇祐三年拜同中书门下平章事昭文馆大学士侬智髙叛命狄青为宣抚使或言青不可専任仁宗以问籍籍曰青起行伍若以文臣副之则号令不専不如不遣也仁宗然之及捷书至仁宗谓籍曰非卿执议岂能成功
　　鹿门采药逸民庞公居岘山之南未尝入城府夫妻相敬如宾刘表问曰先生苦居畆而不肯官禄何以遗子孙乎公曰世人皆遗之以危今独遗之以安未为无所遗也遂携妻子登鹿门山采药不反








　　锦绣万花谷续集卷十五
<子部,类书类,锦绣万花谷>
　　钦定四库全书
　　锦绣万花谷续集卷十六
　　类姓
　　郗
　　儒雅之士郗鉴字道徽王敦専制拜安西将军镇合淝敦忌之表征还与敦相见鉴曰丈夫既洁身北面岂可偷生屈节腼顔天壤耶敦素懐无君之心闻鉴言大忿之拘不遣敦之党与譛毁日至鉴举止自若初无惧心敦谓钱凤曰郗道徽儒雅之士名位既重何得害之【晋史本】
　　百僚所惮郗隆始謇亮有匪躬之节初为尚书转左丞在朝为百僚所惮【本】
　　糜
　　安汉将军糜竺拜安汉将军雍容敦雅而翰翮非所长待之以上宾之礼未尝有所统御雍容风议见礼于世【蜀志】
　　皮
　　少有武畧皮豹少有武畧太武时拜使持节仇池镇将有威信以前后战功擢为内都大官【北史】
　　九讽七爱皮日休唐之文士着桃花赋九讽七爱【文粹】
　　施
　　论经石渠施雠与田王孙受易梁丘贺荐之拜为博士与五经诸儒论同异于石渠阁【前儒林传】
　　心筭口占施文庆陈后主以为中书舎人明闲吏职心筭口占【南史】
　　眭
　　着知命论眭夸少有大度不拘小节耽好书不以世务经心浩然物表髙尚不仕寄情丘壑或谓夸曰吾闻有大才者必居贵仕子独何在桑榆乎乃着知命论以释之【北史】
　　支
　　庐墓支叔才隋末荒馑母为贼执叔才告以情贼闵其孝为解母病痈叔才吮疮注药及亡庐墓有白鹊止其傍髙宗表异其家【唐书】
　　綦
　　叠挽三石弓四张綦连猛少有志气便弓马齐神武时以军功封广兴县侯梁使来求角武艺遣猛接之梁人引弓两张皆三石猛并取四张叠挽过度梁人嗟服出为定州刺史寛惠清慎吏人称之
　　韦
　　邹鲁大儒韦贤鲁国邹人其先韦孟楚元王傅贤笃志于学通礼尚书以诗教授号邹大儒
　　儒宗韦彪孝行纯至雅称儒宗举孝亷除郎中三辅诸儒莫不仰慕之显宗召拜谒者赐车马衣服数陈政术每归寛厚拜大鸿胪
　　郇公五云体韦陟迁吏部侍郎常以五采牋为书记使侍妾主之陟惟署名自谓所书陟字若五朶云时人慕之号邭公五云体【并本传】
　　时
　　有功第一时溥为州牙将黄巢乱京师节度使支详遣溥与陈蕃率兵五千西讨至莱芜大破之诸将家有功惟溥功第一加检校司徒同中书门下平章事进检校太尉兼中书令钜鹿郡王【五代史】
　　师
　　社稷臣前汉时师丹治诗举孝亷为郎征为光禄大夫后为太子太傅后至大司空经为世儒宗徳为国黄耉可谓社稷之臣【本】
　　伊
　　雍容讽议伊籍为左将军从事中郎使于孙权权闻其才辩欲逆折之适入拜权曰劳事无道之君乎即对曰一拜一起未足为劳籍机捷类如此迁昭文将军雍容讽议见礼于世【蜀志】
　　卢
　　清澹有逺识卢钦世以儒业显清澹有逺识领吏部举必以材称为亷平文武之称着于方夏歴宰州郡不尚功名惟以平理为务禄俸散之亲故不营赀产【晋书】
　　五兵尚书卢少有成人志尚文襄言其终可大用歴司州别驾江州刺史所在有善政除州刺史在淮南十三年大树风绩征为五兵尚书
　　朱
　　善美之士朱季吏畏其威人懐其惠肃宗召拜仆射上便宜报曰补公家之阙不累清白之素斯善美之士也四官皆珥貂朱异徧览经史尤明礼易明山宾表荐异云金山万丈縁陟未登玉海千寻窥暎不测为太子博士居权要三十余年自员外常侍至侍中四官皆珥貂自右卫率至领军四职并驱卤簿
　　疏
　　明春秋为博士疏广明春秋征为博士徙为太子太傅
　　闾
　　上宾闾大肥蠕蠕人也道武时归魏与弟并为上宾入八议后以战功授荥阳公
　　鱼
　　言闻数百步鱼俱罗冯翊人声气雄壮言闻数百步在隋拜丰州总管突厥入境辄擒斩之自是屏迹不敢畜牧于塞下【并北史】
　　徐
　　负石入海邹阳上书曰徐衍负石入海义不茍取比周于朝以移主上之心【新序】
　　陈蕃设榻徐穉字孺子豫章南昌人太守陈蕃不接宾客惟穉来特设一榻去则悬之桓帝以安车万纁备礼征之不至角立杰出南州髙士【本】
　　柱臣徐宣文帝时为御史中丞有选尚书桓范荐宣体忠厚之行秉直亮之性清雅特立不拘世俗确然难动有社稷之节歴位州郡所在称职以为左仆射诏曰宣歴仕三朝公亮正色有托孤寄命之节可谓柱臣也【魏志】佳吏部徐宁为舆县宰通朗博涉庾亮每属桓彛覔一佳吏部及遇宁欣然谓亮曰为卿得佳吏部矣徐宁真海岱清士因为叙之即迁吏部郎【本】
</div>
    <div class="pagination">
<a href="锦绣万花谷_page84.html">上一页</a><span>...</span><a href="锦绣万花谷_page80.html">80</a><a href="锦绣万花谷_page81.html">81</a><a href="锦绣万花谷_page82.html">82</a><a href="锦绣万花谷_page83.html">83</a><a href="锦绣万花谷_page84.html">84</a><span class="current-page">85</span><a href="锦绣万花谷_page86.html">86</a><a href="锦绣万花谷_page87.html">87</a><a href="锦绣万花谷_page88.html">88</a><a href="锦绣万花谷_page89.html">89</a><a href="锦绣万花谷_page90.html">90</a><span>...</span><a href="锦绣万花谷_page86.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
