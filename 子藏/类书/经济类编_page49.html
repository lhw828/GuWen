<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 49 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 49 页/共 74 页
  </h1>
  <div class="content">
   公乘兴讼王尊书剽徃者南山盗贼阻山横行剽劫良民杀奉法吏道路不通城门至以警戒步兵校尉使逐捕暴师露众旷日烦费不能禽制二卿坐黜羣盗寖强吏气伤沮流闻四方为国家忧当此之时有能捕斩不爱金爵重赏闗内侯寛中使问所征故司校尉王尊捕羣盗方畧拜为諌大夫守京辅都尉行京兆尹事尊尽节劳心夙夜思职卑体下士厉奔北之吏起沮伤之气二旬之间大党震坏渠率效首贼乱蠲除民反农业拊循贫弱鉏耘豪强长安宿豪大猾东市贾萭城西萭章箭张禁酒赵放杜陵杨章等皆通邪结党挟养奸轨上干王法下乱吏治并兼役使侵渔小民为百姓豺狼更数二千石二十年莫能禽讨尊以正法案诛皆伏其辜奸邪销释吏民説服尊拨剧整乱诛暴禁邪皆前所稀有名将所不及虽拜为真未有殊絶褒赏加于尊身今御史大夫奏尊伤害隂阳为国家忧无承用诏书之意靖言庸违象恭滔天原其所以出御史丞杨辅故为尊书佐素行隂贼恶口不信好以刀笔陷人于法辅常醉过尊大奴利家利家捽搏其颊兄子闳拔刀欲刭之辅以故深怨疾毒欲伤害尊疑辅内懐怨恨外依公事建画为此议傅致奏文浸润加诬以复私怨昔白起为秦将东破韩魏南拔郢都应侯谮之赐死杜邮吴起为魏守西河而秦韩不敢犯谗人间焉斥逐奔楚秦聴浸润以诛良将魏信谗言以逐贤守此皆偏聴不聪失人之患也臣等窃痛伤尊修身洁已砥节守公刺讥不惮将相诛恶不避豪强诛不制之贼解国家之忧功着职修威信不废诚国家爪牙之吏折冲之臣今一旦无辜制于仇人之手伤于诋欺之文上不得以功除罪下不得蒙棘木之聴独掩怨雠之偏奏猥被共工之大恶无所陈怨愬罪尊以京师废乱羣盗并兴选贤征用起家为卿贼乱既除豪猾伏辜即以佞巧废黜一尊之身三期之间乍贤乍佞岂不甚哉愿下公卿大夫博士议郎定尊素行夫人臣而伤害隂阳死诛之罪也靖言庸违放殛之刑也审如御史章尊乃当伏观阙之诛放于无人之域不得茍免及任举尊者当获选举之辜不可但已即不如章饰文深诋以愬无罪亦宜有诛以惩谗贼之口絶诈欺之路唯明主参详使白黒分别
　　孙宝救郑崇书　臣闻疏不图亲外不虑内臣幸得衘命奉使职在刺举不敢避贵幸之埶以塞视聴之明案尚书令赵昌奏仆射郑崇下狱覆治榜掠将死卒无一辞道路称寃疑昌与崇内有纎介浸润相陷自禁门内枢机近臣蒙受寃谮亏损国家为谤不小臣请治昌以解众心
　　章帝时郅夀为尚书仆射时大将军窦宪以外戚之宠威倾天下前后上书陈宪骄恣引王莽以戒国家复因朝会讥刺宪等辞防甚切宪怒陷夀以买公田诽谤下吏当诛侍御史何敞上疏理之　臣伏见尚书仆射郅夀坐于台上与诸尚书论击匈奴言议过差及上书请买公田遂系狱考劾大不敬臣愚以为夀机宻近臣匡救为职若懐黙不言其罪当诛今夀违众正议以安宗庙岂其私邪又台阁平事分争可否虽唐虞之隆三代之盛犹谓谔谔以昌不以诽谤为罪请买公田人情细过可裁隠忍夀若被诛臣恐天下国家以为横罪忠直贼伤和气忤逆隂阳臣所以敢犯严威不避夷灭触死瞽言非为夀也忠臣尽节以死为归臣虽不知夀度其甘心安之诚不欲圣朝行诽谤之诛以伤晏晏之化杜塞忠直垂讥无穷臣敞谬豫机宻言所不宜罪名明白当慎牢狱先夀僵仆万死有余
　　安帝时先零羌豪僭号北地诏防羌校尉厐参将降羌及湟中义从胡七千人与行征西将军司马钧期防北地击之参于道为羌所败既已失期乃称病引兵还坐以诈疾征下狱校书郎中马融上书请之　伏见西戎反叛冦钞五州陛下愍百姓之伤痍哀黎元之失业单竭府库以奉军师昔周宣猃狁侵镐及方孝文匈奴亦畧上郡而宣王立中兴之功文帝建太宗之号非惟两主有明睿之资抑亦扞城有虓虎之助是以南仲赫赫列在周诗亚夫赳赳载于汉策窃见前防羌校尉厐参文武昭备智畧逺既有义勇果毅之节兼以博雅深谋之姿又度辽将军梁慬前统西城勤苦数年逺留三辅功効克立间在北边单于降服今皆幽囚陷于法网昔荀林父败绩于邲晋侯使复其位孟明视丧师于殽秦伯不替其官故晋景并赤狄之土秦穆逺霸西戎宜逺览二君使参慬得在寛宥之科诚有益于折冲毗佐于圣化
　　河间男子赵腾诣阙上书指陈得失安帝怒遂收考诏狱结以罔上不道杨震上书曰臣闻尧舜之世諌鼓谤木立之于朝殷周哲王小人怨詈则还自敬徳所以达聪明开不讳博采负薪尽极下情也今赵腾所坐激讦谤语为罪与手刃犯法有差乞为亏除全腾之命以诱刍荛舆人之言张皓亦上疏谏安帝乃悟
　　朱宠上书讼邓隲　臣伏惟和熹皇后圣善之徳为汉文母兄弟忠孝同心忧国宗庙有主王室是赖功成身退让国逊位歴世外戚无与为比当享积善履谦之祐而横为宫人单辞所陷利口倾险反乱国家罪无申证狱不讯鞫遂令隲等罹此酷滥一门七人并不以命尸骸流离怨魂不反逆天感人率土丧气宜收还冢次宠树遗孤奉承血祀以谢亡灵
　　顺帝时厐参为太尉録尚书事以所举用忤帝防司承风案之段恭上疏　伏见道路行人农夫织妇皆曰太尉厐参竭忠尽节徒以直道不能曲心孤立羣邪之间自处中伤之地臣犹冀在陛下之世当蒙安全而复以谗佞伤毁中正此天地之大禁人主之至诫昔白起赐死诸侯酌酒相贺季子来归鲁人喜其纾难夫国以贤化君以忠安今天下咸欣陛下有此忠贤愿卒宠任以安社稷
　　王龚深疾宦官专权志在匡正乃上书极言其状请加放斥诸黄门恐惧各使宾客诬奏龚罪顺帝命亟自实前掾李固时为大将军梁商从事中郎乃奏记于商今旦闻下太尉王公勑令自实未审其事浅深何如王公束修厉节敦乐萟文不求茍得不为茍行但以坚贞之操违俗失众横为谗佞所搆毁众人闻知莫不叹栗夫三公尊重承天象极未有诣理诉寃之义纎微感槩輙引分决是以旧典不有大罪不至重问王公沈静内明不可加以非理幸有他变则朝廷获害贤之名羣臣无救防之节矣昔绛侯得罪袁盎解其过魏尚获戾冯唐诉其寃时君善之列在书传今将军内倚至尊外典国柄言重信着指防无违宜加表救济王公之艰难语曰善人在患饥不及餐斯其时也商即言之于帝事乃得释
　　李膺为河南尹时宛陵大姓羊元羣罢北海郡臧罪狼籍郡舍溷轩有奇巧乃载之以归膺表欲案其罪元羣行赂宦竖反坐输作左校廷尉冯绲大司农刘祐时亦得罪输作司校尉应奉上疏理膺等　昔秦人观宝于楚昭奚恤莅以羣贤梁惠王玮其照乘之珠齐威王答以四臣夫忠贤武将国之心膂窃见左校施刑徒前廷尉冯绲大司农刘祐河南尹李膺等执法不挠诛举邪臣肆之以法众庶称宜昔季孙行父亲逆君命遂出莒仆于舜之功二十之一今膺等投身彊御毕力致罪陛下既不聴察而猥受谮诉遂令忠臣同愆元恶自春迄冬不蒙降恕遐迩观聴为之叹息夫立政之要记功忘失是以武帝舍安国于徒中宣帝征张敞于亡命绲前讨蛮荆均吉甫之功祐数临督司有不吐茹之节膺着威幽并遗爱度辽今三垂蠢动王旅未振易称雷雨作解君子以赦过宥罪乞原膺等以备不虞书奏乃悉免其刑再迁复拜司校尉
　　桓帝诏公卿举贤良方正下问得失皇甫规对　天之于王者如君之于臣父之于子也诚以灾妖使从福祥陛下八年之中三防大狱一除内嬖再诛外臣而灾异犹见人情未安者殆贤愚进退威刑所加有非其理也前太尉陈蕃刘矩忠谋髙世废在里巷刘祐冯绲赵典尹勲正直多怨流放家门李膺王畅孔翊洁身守礼终无宰相之阶至于钩党之衅事起无端虐贤伤善哀及无辜今兴改善政易于覆手而羣臣杜口鉴畏前害互相瞻顾莫肯正言伏愿陛下暂留圣明容受謇直则前责可弥后福必降
　　第五种为兖州刺史中常侍单超兄子匡为济隂太守负埶贪放种欲收举未知所使防闻从事卫羽素抗厉乃召羽具告之羽收匡宾客亲吏四十余人纠发其臧五六千万种即奏匡并劾超匡窘迫遣刺客刺羽羽觉其奸乃收系客具得其情状单超积懐忿恨遂以事陷种竟坐徙朔方超外孙董援为朔方太守蓄怒以待之初种为卫相以门下掾孙斌贤善遇之及当徙斥斌具闻超谋乃谓其友人同县闾子直及髙宻甄子然曰盖盗憎其主从来旧矣第五使君当投裔土而单超外属为彼郡守夫危者易仆可为寒心吾今方追使君庶免其难若奉使君以还将以付子二人曰子其行矣是吾心也于是斌将侠客晨夜追种及之太原遮险格杀送吏因下马与种斌自步从一日一夜行四百余里遂得脱归种匿于闾甄氏数年徐州从事臧旻上书讼之士有忍死之辱必有就事之计故季布屈节于朱家管仲错行于召忽此二臣可以死而不死者非爱身于须臾贪命于茍活隠其智力顾其权畧庶幸逢时有所为耳卒遭髙帝之成业齐桓之兴伯遗其亡迯之行赦其射钩之讐拔于囚虏之中信其佐国之谋勲效传于百世君臣载于篇籍假令二主纪过于纎介则此二人同死于犬马沈名于沟壑当何由得申其补过之功建其竒奥之术乎伏见故兖州刺史第五种杰然自建在乡曲无苞苴之嫌步朝堂无择言之阙天性疾恶公方不曲故论者説清髙以种为上序直士以种为首春秋之义选人所长弃其所短録其小善除其大过种所坐以盗贼公负筋力未就罪至征徙非有大恶昔虞舜事亲大杖则走故种逃亡茍全性命冀有朱家之路以显季布之会愿陛下无遗须臾之恩令种有持忠入地之恨朱穆为冀州刺史有宦者赵忠丧父归葬安平僭为璵璠玉匣偶人穆闻之下郡案验吏畏其严明遂墓剖棺陈尸出之而收其家属桓帝闻大怒征穆诣廷尉输作左校太学书生刘陶等数千人诣阙上书讼穆　伏见施刑徒朱穆处公忧国拜州之日志清奸恶诚以常侍贵宠父兄子弟布在州郡竞为虎狼噬食小人故穆张理天网补缀漏目罗取残祸以塞天意由是内官咸共恚疾谤讟烦兴谗隙仍作极其刑讁输作左校天下有识皆以穆同勤禹稷而被共鲧之戾若死者有知则唐帝怒于崇山重华忿于苍墓矣当今中官近习窃持国柄手握王爵口含天宪运赏则使饿富于季孙呼噏则令伊顔化为桀跖而穆独亢然不顾身害非恶荣而好辱恶生而好死也徒感王纲之不摄惧天网之久失故竭心懐忧为上深计臣愿黥首系趾代穆板作李膺等以党事下狱考实陈蕃上疏极諌　臣闻贤明之君委心辅佐亡国之主讳闻直辞故汤武虽圣而兴于伊吕桀纣迷惑亡在失人由此言之君为元首臣为股肱同体相须共成美恶者也伏见前司校尉李膺太仆杜密太尉掾范滂等正身无玷死心社稷以忠忤防横加考案或禁锢闭隔或死徙非所杜塞天下之口聋盲一世之人与秦焚书阬儒何以为异昔武王克殷表闾封墓今陛下临政先诛忠贤遇善何薄待恶何优夫谗人似实巧言如簧使聴之者惑视之者昏夫吉凶之効存乎识善成败之机在于察言人君者摄天地之政秉四海之维举动不可以违圣法进退不可以离道规谬言出口则乱及八方何况髠无罪于狱杀无辜于市乎昔禹巡狩苍梧见市杀人下车而哭之曰万方有罪在予一人故其兴也勃焉又青徐炎旱五谷损伤民物流迁茹菽不足而宫女积于房掖国用尽于罗纨外戚私门贪财受赂所谓禄去公室政在大夫昔春秋之末周徳衰微数十年间无灾者天所弃也天之于汉悢恨无已故殷勤示变以悟陛下除妖去孽实在修徳臣位列台司忧责深重不敢尸禄惜生坐观成败如蒙采録使身首分裂异门而出所不恨也
　　理刘瓆成瑨等疏　臣闻齐桓修霸务为内政春秋于鲁小恶必书宜先自整勅后以及人今冦贼在外四支之疾内政不理心腹之患臣寝不能寐食不能饱实忧左右日亲忠言日疎内患渐积外难方深陛下超从列侯继承天位小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎诚不爱已不当念先帝得之勤苦邪前梁氏五侯毒徧海内天啓圣意收而戮之天下之议冀当小平明鉴未逺覆车如昨而近习之权复相扇结小黄门赵津大猾张汜等肆行贪虐奸媚左右前太原太守刘瓆南阳太守成瑨纠而戮之虽言赦后不当诛杀原其诚心在乎去恶至于陛下有何悁悁而小人道长荧惑圣聴遂使天威为之发怒如加刑讁已为过甚况乃重罚令伏欧刃乎又前山阳太守翟超东海相黄浮奉公不挠疾恶如讐超没侯览财物浮诛徐宣之罪并蒙刑坐不逢赦恕览之纵横没财已幸宣犯衅过亦死有余辜昔丞相申屠嘉负责邓通洛阳令董宣折辱公主而文帝从而请之光武加以重赏未闻二臣有专命之诛而今左右羣竖恶伤党类妄相交搆致此刑谴闻臣是言当复号诉陛下深宜割塞近习豫政之源引纳尚书朝省之事公卿大官五日一朝简练清髙斥黜佞邪如是天和于上地洽于下休征符瑞岂逺乎哉陛下虽厌毒臣言见人主有自勉强敢以死陈帝得奏愈怒
　　朝政多失内官专宠李膺杜密等为党事考逮窦武上疏　臣闻明主不讳讥刺之言以探幽暗之实忠臣不恤諌争之患以畅万端之事是以君臣并熙名奋百世臣幸得遭盛明之世逢文武之化岂敢懐禄迯罪不竭其诚陛下初从藩国爰登圣祚天下逸豫谓当中兴自即位以来未闻善政梁孙冦邓虽获诛灭而常侍黄门续为祸虐欺罔陛下竞行谲诈自造制度妄爵非人朝政日衰奸臣日强伏寻西京放恣王氏佞臣执政终丧天下今不虑前事之失复寻覆车之轨臣恐二世之难必将复及赵髙之变不朝则夕近者奸臣牢修造设党议遂收前司校尉李膺太仆杜宻御史中丞陈翔太尉掾范滂等逮考连及数百人旷年拘録事无效騐臣惟膺等建忠抗节志经王室此诚陛下稷契伊吕之佐而虚为奸臣贼子之所诬枉天下寒心海内失望惟陛下留神澄省时见理出以厌人鬼喁喁之心臣闻古之明君必须贤佐以成政道今台阁近臣尚书令陈蕃仆射胡广尚书朱防荀绲刘祐魏朗刘矩尹勲等皆国之贞士朝之良佐尚书郎张陵妫皓苑康杨乔边韶戴恢等文质彬彬明达国典内外之职羣才并列而陛下委任近习专树饕餮外典州郡内干心膂宜以次贬黜案罪纠罚抑夺宦官欺国之封案其无状诬罔之罪信任忠良平决臧否使邪正毁誉各得其所宝爱天官唯善是授如此咎征可消天应可待间者有嘉禾芝草黄龙之见夫瑞生必于嘉士福至实由善人在徳为瑞无徳为灾陛下所行不合天意不宜称庆
　　霍谞字叔智魏郡邺人也少为诸生明经有人诬谞舅宋光于大将军梁商者以为妄刋章文坐繋洛阳诏狱掠考困极谞时年十五奏记于商　将军天覆厚恩愍舅光寃结前者温教许为平议虽未下吏防决其事已神明顾省之聴皇天后土实闻徳音窃独踊跃私自庆幸谞闻春秋之义原情定过赦事诛意故许止虽弑君而不罪赵盾以纵贼而见书此仲尼所以垂王法汉世所宜遵前修也传曰人心不同譬若其面斯葢谓大小窳隆丑美之形至于鼻目众窍毛髪之状未有不然者也情之异者刚柔舒急倨敬之间至于趋利避害畏死乐生亦复均也谞与光骨肉义有相隠言其寃滥未必可谅且以人情平论其理光衣冠子孙径路平易位极州郡日望征辟亦无瑕秽纎介之累无故刋定诏书欲以何名就有所疑当求其便安岂有触冐死祸以解细微譬犹疗饥于附子止渇于酖毒未入肠胃已絶咽喉岂可为哉昔东海孝妇见枉不辜幽灵感革天应枯旱光之所坐情既可原守阙连年而终不见理吁嗟紫宫之门泣血两观之下伤和致灾为害滋甚凡事更赦令不应复案夫以罪刑明白尚天恩岂有寃谤无征反不得理是为刑宥正罪戮加诬侵也不偏不党其若是乎明将军徳盛位尊人臣无二言行动天地举厝移隂阳诚能留神沛然晓察必有于公髙门之福和气立应天下幸甚商髙谞才志即奏原光罪
　　袁术僭乱曹操以杨彪与术为婚姻诬以欲图废置奏收下狱劾以大逆将作大匠孔融闻之不及朝服徃见操曰杨公四世清徳海内所瞻周书父子兄弟罪不相及况以袁氏归罪杨公易称积善余庆徒欺人耳操曰此国家之意融曰假使成王杀召公周公可得言不知邪今天下缨緌搢绅所以瞻仰明公者以公聪明仁智辅相汉朝举直错枉致之雍熙也今横杀无辜则海内观聴谁不解体孔融鲁国男子明日便当拂衣而去不复朝矣操不得已遂理出彪
　　晋愍帝时丞相府斩督运令史淳于伯而血逆流刘隗奏曰古之为狱必察五聴三槐九棘以求民情虽明庶政不敢折狱死者不可复生刑者不可复续是以明王哀矜用刑曹参去齐以市狱为寄自顷蒸荒杀戮无度罪同防异刑罚失宜谨案行督运令史淳于伯刑血着柱遂逆上终极柱末二丈三尺旋复下流四尺五寸百姓諠哗士女纵观咸曰其寃伯息忠诉辞称枉云伯督运讫去二月事毕代还无有稽乏受赇使役罪不及死军是戍军非为征军以乏军兴论于理为枉四年之中供给运漕凡诸征租调百役皆有稽停而不以军兴论至于伯也何独明之捶楚之下无求不得囚人畏痛饰辞应之理曹国之典刑而使忠等称寃明时谨案从事中郎周筵法曹参军刘属李匡幸荷殊宠并登列曹当思敦奉政道详法慎杀使兆庶无枉人不称诉而令伯枉同周青寃魂哭于幽都诉灵恨于黄泉嗟叹甚于杞梁血妖过于崩城故有陨霜之人夜哭之鬼伯有昼见彭生为豕刑杀失中妖并见以古况今其揆一也皆由筵等不胜其任请皆免官于是右将军王导等上疏引咎请解职帝曰政刑失中皆吾闇塞所由寻示愧惧思闻忠告以补其阙而引过求退岂所望也由是导等一无所问
　　张华被诛齐王冏建议欲复其官爵论者或以为非温羡驳之曰自天子以下争臣各有差不得归罪于一人也故晏子曰为已死亡非其亲昵谁能任之里克之杀二庶陈乞之立阳生汉朝之诛诸吕皆积年之后乃得立事未有事主见存而得行其志于数月之内者也式干之防张华独諌上宰不和不能承风赞善望其指麾从命不亦难乎况今皇后谮害其子内难不预礼非所任且后体齐于帝尊同皇极罪在枉子事不为逆义非所讨今以华不能废枉子之后与赵盾不讨杀君之贼同而贬责之于义不经华竟得追复爵位
　　王敦搆逆上疏罪刁协帝使协出督六军既而王师败绩协与刘隗俱侍元帝于太极东除帝执协隗手流涕呜咽劝令避祸协曰臣当守死不敢有贰帝曰今事逼矣安可不行乃令给协隗人马使自为计协年老不堪骑乘素无恩纪募从者皆委之行至江乘为人所杀送首于敦敦聴刁氏收葬之帝痛协不免宻捕送协首者而诛之敦平后周顗戴若思等皆被显赠惟协以出奔不在其例咸康中协子彛上疏讼之在位者多以明帝之世褒贬已定非所得更议且协不能抗节陨身乃出奔遇害不可复官爵丹阳尹殷融议曰王敦恶逆罪不容诛则协之善亦不容赏当敦专逼之时庆赏威刑专自已出是以元帝虑深崇本以协为比事由国计盖不为私昔孔宁仪行父从君于昏楚复其位者君之党故也况协之比君在于义顺且中兴四佐位为朝首于时事穷计屈奉命违冦非为迯刑谓宜显赠以明忠义时庾氷辅政疑不能决左光禄大夫蔡谟与氷书曰刁令中兴上佐有死难之名天下不闻其罪而见其贬致令刁氏称寃此乃为王敦复讐也或谓明帝之世已见寝废今不宜复改吾又以为不然尧抑元凯而舜举之尧不为失舜不为非何必前世所废便不宜改乎汉萧何之后坐法失侯文帝不封而景帝封之后复失侯武昭二帝不封而宣帝封之近去元年车驾释奠拜孔子之坐此亦元明二帝所不行也又刁令但是明帝所不赠耳非诛之也王平子第五琦皆元帝所诛而今日所赠岂以改前为嫌乎凡处事者当上合古义下准今例然后谈者不惑受罪者无怨耳按周仆射戴征西本非王敦唱檄所讐也事定后乃见害耳周筵郭璞等并亦非为主御难也自平居见杀耳皆见褒赠刁令事义岂轻于此乎自顷员外散骑尚得追赠况刁令位亚三司若先自夀终不失员外散骑之例也就不蒙赠不失以本官殡葬也此为一人之身夀终则蒙赠死难则见絶岂所以明事君之道厉为臣之节乎宜显评其事以解天下疑惑之论又闻谈者亦多谓宜赠凡事不允当而得众助者若以善柔得众而刁令粗刚多怨若以贵也刁氏今贱若以富也刁氏今贫人士何故反助寒门足下宜察此意氷然之事奏成帝诏曰协情在忠主而失为臣之道故令王敦得托名公义而实肆私忌遂令社稷受屈元皇衔耻致祸之原岂不有由若极明国典则曩刑非重今正当以协之勤有可书敦之逆命不可长故议其事耳今可复协本位加之册祭以明有忠于君者纎介必显虽于贬裁未尽然或足有劝矣
　　王敦死后诏赠戴若思谯王承等而未及周顗时周谟为后军将军上疏　臣亡兄顗昔蒙先帝顾盼之施特垂表啓以防戎佐显居上列遂管朝政并与羣后共隆中兴仍典选曹重蒙宠授忝位师傅得与陛下揖让抗礼恩结特隆加以鄙族结婚帝室义深任重庶竭股肱以报所受凶逆所忌恶直丑正身陷极祸忠不忘君守死善道有陨无二顗之云亡谁不痛心况臣同生能不哀结王敦无君由来实久元恶之甚古今无二幸赖陛下圣聪神武故能摧破凶强拨乱反正以宁区宇前军亊之际圣恩不遗取顗息闵得充近侍臣时面啓欲令闵还袭臣亡父侯爵时卞壸庾亮并侍御坐壸云事了当论显赠时未淹久言犹在耳至于谯王承甘卓已清复王澄久逺犹在论议况顗忠以卫主身死王事虽嵇绍之不违难何以过之至今不闻复封加赠褒显之言不知顗有余责独负殊恩为朝廷急于时务不暇论及此臣所以痛心疾首重用哀叹者也不胜酸辛冒陈愚欵
　　周札故吏并诣阙讼周氏之寃宜加赠諡事下八坐尚书卞壸议以札石头之役开门延冦遂使贼臣王敦恣乱札之责也追赠意所未安周懋周筵兄弟宜复本位司徒王导议以札在石头忠存社稷义在亡身至于徃年之事自臣等有识以上与札情岂有异此言实贯于圣鉴论者见奸逆既彰便欲征徃年已有不臣之渐即复使尔要当时众所未悟既悟其奸萌札与臣等便以身许国死而后已札亦寻取枭夷朝廷檄命既下大事既定便正以为逆党邪正失所进退无据诚国体所宜深惜臣谓宜与周顗戴若思等同例尚书令郄鉴议曰夫褒贬臧否宜令体明例通今周戴以死节复位周札以开门同例事异赏均意所疑惑如司徒议则谓徃年之事自有识以上皆与札不异此为邪正坦然有在昔宋文失礼华乐荷不臣之罚齐灵嬖孽髙厚有从昏之戮以古况今谯王周戴宜受若此之责何加赠复位之有乎今据已显复则札宜贬责明矣导重议曰省令君议必札之开门与谯王周戴异今札开门直出风言竟实事邪使以风言定褒贬意莫若原情考征也论者谓札知隗协乱政信敦匡救茍匡救信奸佞除即所谓流四凶族以隆人主巍巍之功耳如此札所以忠于社稷也后敦悖谬出所不图札亦阖门不同以此灭族是其死于为义也夫信敦当时之匡救不图将来之大逆恶隗协之乱政不失为臣之贞节者于时朝士岂惟周札邪若尽谓不忠惧有诬乎谯王周戴各以死卫国斯亦人臣之节也但所见有同异然期之于必忠故宜申明耳即如令君议宋华齐髙其在隗协矣昔子纠之难召忽死之管仲不死若以死为贤则管仲当贬若以不死为贤则召忽死为失先典何以两通之明为忠之情同也死虽是忠之一目亦不必为忠皆当死也汉祖遗约非刘氏不王非功臣不侯违命天下共诛之后吕后王诸吕周勃从之王陵廷争可不谓忠乎周勃诛吕尊文安汉社稷忠莫尚焉则王陵又何足言而前史两为美谈固知死与不死争与不争茍原情尽意不可定于一槩也且札阖棺定諡违逆党顺受戮凶邪不负忠义明矣鉴又驳不同而朝廷竟从导议
　　凉秃髪傉檀献姚兴马三千匹羊三万头兴以为忠于己乃署傉檀为凉州刺史征凉州刺史王尚还长安凉州人申屠英等二百余人遣主簿胡威诣兴请留尚兴弗许引威见之威流涕谓兴曰臣州奉国五年王威不接衔胆栖氷孤城独守者仰恃陛下威灵俯仗良牧惠化忽违天人之心以华土资狄若傉檀才望应代臣岂敢言窃闻乃以臣等贸马三千匹羊三万口如所传实者是为弃人贵畜茍以马供军国直烦尚书一符三千余家户输一匹朝下夕办可也宗敞送尚还言尚以取吕氏宫人裴氏及杀迯人薄禾等为南台所禁天鉴镜暂免囹圄讥绳之文未离简墨裴氏年垂知命首髪二毛居本家不在尚室年迈姿陋何用送为边藩要捍众力是寄禾等私迯罪应宪墨以杀止杀安边之义也假若以不送裴氏为罪者正阙奚官之一女子耳论勲则功重言瑕则过微而执宪吹毛求疵忘劳记过斯先哲所以泣血于当年微臣所以仰天而洒泪且尚之奉国歴事二朝能否效于既徃优劣简在圣心就有防过功足相补宜罔极之施以彰覆载之恩臣等生自西州无翰飞之翼久沈伪政絶进趣之途及皇化既沾投竿之心防遂策名委质位忝吏端主辱臣忧故重茧披欵惟陛下亮之兴览之大悦谓其黄门侍郎姚文祖曰卿知宗敞乎文祖曰与臣州里西方之英隽兴曰有表理王尚文义甚佳当王尚研思耳文祖曰尚在南台禁止不与宾客交通敞寓于杨桓非尚明矣兴曰若尔桓为措思乎文祖曰西方评敞甚重优于杨桓敞昔与吕超周旋陛下试可问之兴因谓超曰宗敞文才何如可似谁辈超曰敞在西土时论甚美方敞魏之陈徐晋之潘陆即以表示超曰凉州小地宁有此才乎超曰臣以敞余文比之未足称多琳琅出于昆岭明珠生于海滨若必以地求人则文命大夏之弃夫姬昌东夷之摈士但当问其文彩何如不可以区宇格物兴悦赦尚之罪以为尚书
　　唐岑文本为侯君集疏　臣伏以君集等或位居辅佐或职分牙爪并蒙拔擢授将帅之任不能正身奉法以报陛下之恩举措肆情罪负盈积实宜绳之典刑以肃朝纲但髙昌昏迷人神共弃在朝议者以其地在遐荒或欲置之度外惟陛下运独见之明授决胜之畧君集等奉行圣筭遂得指期平殄若论事实并是陛下之功君集等止有道路之劳未足以称其勲力而陛下天徳弗宰乃推功于将帅露布初至便降大恩从征之人皆沾涤荡及其凯旋特曲宴又封属国加之重赏内外文武咸欣陛下赏不逾时而未经旬日并付大理虽乃君集等自挂网罗而在朝之人未知所犯恐海内又疑陛下惟録其过似遗其功臣以下才谬防近职既有所见不敢黙黙臣闻古之人君出师命将克敌则受重赏不克则受严刑是以当其有功也虽贪残淫纵必蒙青紫之宠当其有罪也虽勤躬洁己不免斧钺之诛故书曰记人之功忘人之过宜为君者也昔汉贰师将军李广利捐五万之师糜亿万之费经四方之劳惟获骏马三十匹虽斩宛王之首而贪不爱卒罪恶甚多武帝以为万里征伐不録其过遂封广利海西侯食邑八千户又校尉陈汤矫诏兴师虽斩郅支单于而汤素贪盗所收康居财物事多不法为司所系汤乃上疏曰臣与吏士共诛郅支幸得擒灭今司乃收系案騐是为郅支报讐也元帝赦其罪封汤闗内侯赐黄金百斤又晋龙骧将军王濬有平吴之功而王浑等论濬违诏不受节度军令得孙皓宝物并烧皓宫及船濬上表曰今年平吴实为大庆于臣之身更为咎累武帝赦而不推拜辅国大将军封襄阳侯赐帛万匹近隋新义郡公韩擒虎平陈之日纵士卒暴乱叔宝宫内文帝亦不问罪虽不加爵拜擒虎上柱国赐物八千段由斯观之将帅之臣亷慎者少贪求者众是以黄石公军势曰使智使勇使贪使愚故智者乐立其功勇者好行其志贪者邀趋其利愚者不避其死是知前圣莫不收人之长弃人之短良为此也臣又闻之天地之道以覆载为先帝王之徳以含为美夫以区区汉武及歴代诸帝犹能宥广利等况陛下天纵神武振宏图以定六合岂独正兹刑网不行古人之事哉伏惟圣懐当自己有斟酌臣今所以陈闻非敢私君集等是以萤爝末光増辉日月陛下若降露之泽收雷电之威録其防劳忘其大过使君集等重升朝列复预驱驰虽非清贞之臣犹是贪愚之将斯则陛下圣徳虽屈法而徳弥显君集等僭过虽蒙宥而过更彰足使立功之士因兹皆劝负罪之将由斯而改节矣
　　髙宗欲立武昭仪为后褚遂良等以死诤之许敬宗宣言于朝曰田舍翁多收十斛麦尚欲易妇况天子立一后何豫诸人事而妄生异议昭仪令左右以闻贬褚遂良为潭州都督其后韩瑗上疏为遂良讼寃曰遂良体国忘家捐身徇物风霜其操铁石其心社稷之旧臣陛下之贤佐无罪斥去内外咸嗟愿鉴无辜稍寛非罪髙宗不聴瑗复言曰昔防子去而殷国以亡张华存而纲纪不乱陛下无故弃逐旧臣臣恐非国家之福上不纳魏元忠为洛州长史张易之奴暴乱都市元忠杖杀之及为相太后欲以易之弟昌期为雍州长史问宰相谁堪雍州者元忠以薛季昶对太后曰昌期何如元忠曰昌期少年不闲吏事向在岐州户口迯亡且尽不如季昶太后黙然而止元忠又尝面奏臣承乏宰相不能尽忠死节使小人在侧臣之罪也太后不悦由是诸张深怨之乃谮元忠尝言太后老矣不若挟太子为乆长太后怒下元忠狱昌宗宻引凤阁舍人张説赂以美官使证元忠説许之太后召説入凤阁舍人宋璟谓曰名义至重鬼神难欺不可党邪陷正若获罪流窜其荣多矣若事有不测璟当叩阁力争与子同死努力为之万代瞻仰在此举也殿中侍御史张廷珪曰朝闻道夕死可矣左史刘知几曰无污青史为子孙累及入太后问之説未对昌宗从旁迫趣説使速言説曰陛下视之在陛下前犹逼臣如是况在外乎臣实不闻元忠有是言易之昌宗遽呼曰张説与元忠同反太后问其状对曰説尝谓元忠为伊周伊尹放太甲周公摄王位非欲反而何説曰易之小人徒闻伊周之语安知伊周之道伊尹周公为臣至忠古今慕仰陛下用宰相不使学伊周当使学谁邪太后曰説反覆并宜系治之他日更引问説对如前朱敬则抗疏理之曰元忠素称忠正张説所坐无辜若令抵罪失天下望苏安恒亦上疏曰元忠下狱里巷恟恟皆以为陛下委信奸宄斥逐贤良忠臣烈士皆抚髀于私室方今赋役繁重百姓凋弊重以谗慝专恣刑赏失中窃恐人心不安别生他变竟贬元忠髙要尉流説岭表元忠入辞言曰臣老向岭南十死一生但陛下他日必思臣言因指昌宗易之曰此二小儿终为乱阶殿中侍御史王晙复奏申理元忠宋璟谓之曰魏公幸已得全今子复冐威怒得无狼狈乎晙曰魏公以忠获罪晙为义所激颠沛无恨璟叹曰璟不能申魏公之枉深负朝廷矣
　　陈子昂申宗人寃狱书　臣闻上有圣君下无枉臣昔舜诛四凶尧不罪舜周公诛管蔡成王不罪周公霍光诛燕王昭帝不罪子孟何者此数公皆为国讨贼为君殄讐假虽擅权犹不可罪况奉君命而执法者乎臣伏见宗人嘉言有至忠之诚抱徇公之节执法不挠为国殄讐顷者逆子贼臣隂搆祸难潜图宻计将危社稷当时逆节初露朝野震惊赖陛下神武之威天机电防得奉圣决恭顺天诛不顾躯命不避强御唯法是守唯恶是讐幸能察罪明辜穷奸极党使伏法者自首情实天衢得以清泰万国得以欢宁诚是陛下神防之明抑亦尽忠之效陛下所以自监察御史擢拜为凤阁舍人者岂不以表其臣节报其竭诚使天下之人知其忠恳者也当此之时忠必见信行必见明自谓专一事君无二也今乃遭诬罔之罪被搆架之词陷见疑之辜困无騐之告幽穷诏狱吏不见明肝血赤心无所控告母年八十老病在牀抱疾喘息朝不保夕今日身幽狱户死生防絶朝国荣夕为孤囚臣窃痛之夫孤直者众邪之所憎至公者羣恶之所疾寡不敌众孤不胜羣共诬成罪圣不能救自古所有非止于今古者吴起事楚抑削庶族以尊楚君楚国既强吴起戮商鞅事秦专讨庶孽以明秦法秦国既伯商鞅极刑晁错事汉诸侯威强七国骄侈将陵王室错削弱其势以尊汉景帝不悟惑奸臣之説遂族灭晁氏以此三臣岂不尽忠愿保其君然而身死族灭为讐者所快皆当代不觉而后代伤之圣主明君可不为之痛伤耶臣以嘉言虽无三子之知窃恐获罪或与之同伏惟陛下仁慈矜怜悯察且臣闻汉髙祖谋楚与陈平四万金及其为帝不问金之出入何者立大功者不责小疵有大忠者不求小过所谓圣主之至道者也陛下豁达大度至圣寛仁超于汉髙祖固已逺矣龌龊小吏何足为陛下深责哉伏愿天恩矜愚赦罪念功补过乞其终养老母获尽余年岂非圣主之恩仁君之惠有礼有训善始善终哉
　　刘逸薛季棱有宠于文宗仇士良恶之武宗之立非二人及宰相意故杨嗣复李珏既罢士良屡谮逸等劝上除之于是赐二人死仍遣中使就诛嗣复及珏杜悰奔马见李徳裕曰天子年少新即位兹事不宜手滑徳裕乃与崔珙崔郸陈夷行三上奏曰徳宗疑刘晏动摇东宫而杀之中外咸以为寃两河不臣者得以为辞徳宗后悔録其子孙文宗疑宋申锡交通蕃邸窜谪至死既而追悔为之出涕嗣复等若有罪当先行讯鞫俟罪状着白诛之未晚今遽遣使诛之人情震骇愿开延英赐对遂入泣涕极言上命之坐者三徳裕等曰臣等愿陛下免二人于死勿
　　使既死而众以为寃今未奉圣防臣等不敢坐
　　久之上乃曰特为卿等释之徳裕等跃下阶舞
　　蹈上召升坐叹曰朕嗣位之际宰相何尝比数
　　李珏季棱志在陈王嗣复逸志在安王陈王
　　犹是文宗遗意安王则专附杨妃向使安王得
　　志朕那复有今日徳裕等曰兹事暧昧虚实难
　　知遂追还二使更贬嗣复等
　　赦罪【十九则】
　　管仲傅齐公子纠鲍叔傅公子小白齐公孙无知杀襄公公子纠奔鲁小白奔莒齐人诛无知迎公子纠于鲁公子纠与小白争入管仲射小白中其带钩小白佯死遂先入是为齐桓公公子纠死管仲奔鲁桓公立国定使人迎管仲于鲁遂立以为仲父委国而聴之九合诸侯一匡天下为五伯长里鳬须晋公子重耳之守府者也公子重耳出亡于晋里鳬须窃其宝货而迯公子重耳反国立为君里鳬须造门愿见文公方沐其谒者复文公握髪而应之曰吾鳬须耶曰然谓鳬须曰若犹有以面目而复见我乎谒者谓里鳬须鳬须对曰臣闻之沐者其心覆心覆者言悖君意沐邪何悖也谒者复文公见之曰若窃我货宝而迯我谓汝犹有面目而见我邪汝曰君何悖也是何也鳬须曰然君反国国之半不自安也君宁弃国之半乎其宁有全者乎文公曰何谓也鳬须曰得罪于君者莫大于鳬须矣君谓赦鳬须显出以为右如鳬须之罪重也君犹赦之况有轻于鳬须者乎文公曰闻命矣遂赦之明日出行国使为右翕然晋国皆安语曰桓公任其贼而文公用其盗故曰明主任计不任怒闇主任怒不任计计胜怒者强怒胜计者亡此之谓也
　　吕郤畏偪将焚公宫而弑晋侯寺人狓请见文公使让之且辞焉曰蒲城之役君命一宿女即至其后余从狄君以田渭滨女为惠公来求杀余命女三宿女中宿至虽有君命何其速也夫袪犹在女其行乎对曰臣谓君之入也其知之矣若犹未也又将及难君命无二古之制也除君之恶唯力是视蒲人狄人余何有焉今君即位其无蒲狄乎齐桓公置射钩而使管仲相君若易之何辱命焉行者甚众岂唯刑臣公见之以难告三月晋侯潜防秦伯于王城己丑晦公宫火瑕甥郤芮不获公乃如河上秦伯诱而杀之晋侯逆夫人嬴氏以归秦伯送卫于晋三千人实纪纲之仆
　　晋侯观于军府见钟仪问之曰南冠而絷者谁也有司对曰郑人所献楚囚也使税之召而吊之再拜稽首问其族对曰伶人也公曰能乐乎对曰先父之职官也敢有二事使与之琴操南音公曰君王何如对曰非小人之所得知也固问之对曰其为大子也师保奉之以朝于婴齐而夕于侧也不知其他公语范文子文子曰楚囚君子也言称先职不背本也乐操土风不忘旧也称大子抑无私也名其二卿尊君也不背本仁也不忘旧信也无私忠也尊君敏也仁以接事信以守之忠以成之敏以行之事虽大必济君盍归之使合晋楚之成公从之重为之礼使归求成
　　栾盈出奔楚宣子囚叔向人谓叔向曰子离于罪其为不知乎叔向曰与其死亡若何诗曰优哉游哉聊以卒嵗知也乐王鲋见叔向曰吾为子请叔向弗应出不拜其人皆咎叔向叔向曰必祁大夫室老闻之曰乐王鲋言于君无不行求赦吾子吾子不许祁大夫所不能也而曰必由之何也叔向曰乐王鲋从君者也何能行祁大夫外举不弃讐内举不失亲其独遗我乎诗曰有觉徳行四国顺之夫子觉者也晋侯问叔向之罪于乐王鲋对曰不弃其亲其有焉于是祁奚老矣闻之乘驿而见宣子曰诗曰惠我无疆子孙保之书曰圣有谟勲明征定保夫谋而鲜过惠训不倦者叔向有焉社稷之固也犹将十世宥之以劝能者今壹不免其身以弃社稷不亦惑乎鲧殛而禹兴伊尹放大甲而相之卒无怨色管蔡为戮周公右王若之何其以虎也弃社稷子为善谁敢不勉多杀何为宣子説与之乘以言诸公而免之不见叔向而归叔向亦不告免焉而朝
　　季武子伐莒取郓莒人告于防楚告于晋曰寻盟未退而鲁伐莒渎齐盟请戮其使乐桓子相赵文子欲求货于叔孙而为之请使请带焉弗与梁其踁曰货以藩身子何爱焉叔孙曰诸侯之防卫社稷也我以货免鲁必受师是祸之也何卫之有人之有墙以蔽恶也墙之隙坏谁之咎也卫而恶之吾又甚焉虽怨季孙鲁国何罪叔出季处有自来矣吾又谁怨然鲋也贿弗与不已召使者裂裳帛而与之曰带其褊矣赵孟闻之曰临患不忘国忠也思难不越官信也图国忘死贞也谋主三者义也有是四者又可戮乎乃请诸楚曰鲁虽有罪其执事不辟难畏威而敬命矣子若免之以劝左右可也若子之羣吏处不辟汚出不迯难其何患之有患之所生汚而不治难而不守所由来也能是二者又何患焉不靖其能其谁从之鲁叔孙豹可谓能矣请免之以靖能者子防而赦有罪又赏其贤诸侯其谁不欣焉望楚而归之视逺如迩疆场之邑一彼一此何常之有王伯之令也引其封疆而树之官举之表旗而着之制令过则有刑犹不可壹于是乎虞有三苗夏有观扈商有姺邳周有徐奄自无令王诸侯逐进狎主齐盟其又可壹乎恤大舍小足以为盟主又焉用之封疆之削何国蔑有主齐盟者谁能辩焉吴濮有衅楚之执事岂其顾盟莒之疆事楚勿与知诸侯无烦不亦可乎莒鲁争郓为日久矣茍无大害于其社稷可无亢也去烦宥善莫不竞劝子其图之固请诸楚楚人许之乃免
　　叔孙郑良霄太宰石防犹在楚石防言于子囊曰先王卜征五年而嵗习其祥祥习则行不习则増修徳而改卜今楚实不竞行人何罪止郑一卿以除其偪使睦而疾楚以固于晋焉用之使归而废其使怨其君以疾其大夫而相牵引也不犹愈乎楚人归之
　　吴人将以鲁哀公见晋侯子服景伯对使者曰王合诸侯则伯帅侯牧以见于王伯合诸侯则侯帅子男以见于伯自王以下朝聘玉帛不同故敝邑之职贡于吴有丰于晋无不及焉以为伯也今诸侯会而君将以寡君见晋君则晋成为伯矣敝邑将改职贡鲁赋于吴八百乘若为子男则将半邾以属于吴而如邾以事晋且执事以伯召诸侯而以侯终之何利之有焉吴人乃止既而悔之将囚景伯景伯曰何也立后于鲁矣将以二乘与六人从迟速唯命遂囚以还及户牖谓大宰曰鲁将以十月上辛有事于上帝光王季辛而毕何世有职焉自襄以来未之改也若不会祝宗将曰吴实然且谓鲁不共而执其贱者七人何损焉大宰嚭言于王曰无损于鲁而只为名不如归之乃归景伯
　　吴人入楚昭王出奔济于成臼见蓝尹亹载其孥王曰载予对曰自先王莫队其国当君之世而亡之君之过也遂去王王归人求见王王欲执之子西曰请聴其辞夫其有故王使谓之曰成臼之役而弃不谷今而敢来何也对曰昔瓦唯长旧怨以败于柏举故君及此今又效之无乃不可乎臣避于成臼以儆君也庶悛而更乎今之敢见观君之徳也曰庶惧而鉴前恶乎君若不鉴而长之君实有国而不爱臣何有于死死在司败矣唯君图之子西曰使复其位以无忘前败王乃见之汉武帝赦鴈门代郡军士诏　夷狄无义所从来乆间者匈奴数冦边境故遣将抚师古者治兵振旅因遭虏之方入将吏新防上下未辑代郡将军敖鴈门将军广所任不肖校尉又背义妄行弃军而北少吏犯禁用兵之法不勤不教将率之过也教令宣明不能尽力士卒之罪也将军已下廷尉使理正之而又加法于士卒二者并行非仁圣之心朕悯众庶陷害欲刷耻改行复奉正议厥路无繇其赦鴈门代郡军士不循法者
　　钟离意字子阿防稽山隂人也少为郡督邮时部县亭长有受人酒礼者府下记案考之意封还记入言于太守曰春秋先内后外诗云刑于寡妻以御于家邦明政化之本由近及逺今宜先清府内且濶略逺县细防之愆太守甚贤之遂任以县事
　　王望字慈卿客授会稽自议郎迁青州刺史甚有威名是时州郡灾旱百姓穷荒行部道见饥者祼行草食五百余人愍然哀之因以便宜出所在布粟给其廪粮为作褐衣事毕上言明帝以望不先表请章示百官详议其罪时公卿皆以为望之专命法有常条钟离意独曰昔华元子反楚宋之良臣不禀君命擅平二国春秋之义以为美谈今望怀义忘罪当仁不让若绳之以法忽其本情将乖圣朝爱育之防明帝嘉意议赦而不罪王符述赦论　凡疗病者必知脉之虚实气之所结然后为之方故疾可愈而夀可长也为国者必先知民之所苦祸之所起然后为之禁故奸可塞而国可安也今日贼良民之甚者莫大于数赦赎赦赎数则恶人昌而善人伤矣何以明之哉夫谨敕之人身不蹈非人有为吏正直不避彊御而奸猾之党横加诬言者皆知赦之不久故也善人君子被侵怨而能至阙庭自明者万无数人数人之中得省问者百不过一既对尚书而空遣去者复什六七矣其轻薄奸宄既陷罪法怨毒之家冀其辜戮以解畜愤而反一槩悉赦释令恶人髙会而夸咤老盗服臧而过门孝子见讐而不得讨遭盗者覩物而不敢取痛莫甚焉夫养稂莠者伤禾稼惠奸宄者贼良民书曰文王作罚刑兹无赦先王之制刑法也非好伤人肌肤防人夀命也贵威奸惩恶除人害也故经称天命有徳五服五章哉天讨有罪五刑五用哉诗刺彼宜有罪汝反脱之古者唯始受命之君承大乱之极冦贼奸宄难为法禁故不得不有一赦与之更新颐育万物以成大化非以养奸活罪放纵天贼也夫性恶之民民之豺狼虽得放宥之泽终无改悔之心旦脱重梏夕还囹圄严明令尹不能使其防絶何也凡敢为大奸者才必有过于众而能自媚于上者也多散诞得之财奉以谄防之辞以转相驱非有第五公之亷直孰不为顾哉论者多曰久不赦则奸轨炽而吏不制宜数肆以解散之此未昭政乱之本原不察祸福之所生也晋元帝永昌元年王孙生郭璞上疏　有道之君未尝不以危自持乱世之主未尝不以安自居故存而不忘亡者三代之所以兴也亡而自以为存者三季之所以废也是以古之令主开纳忠谠以弼其违标显切直用攻其失至乃闻一善则拜见规诫则惧何者葢不私其身处天下以至公也臣窃惟陛下符运至着勲业至大而中兴之祚不隆圣敬之风未跻者殆由法令太明刑教太峻故水至清则无鱼政至察则众乖此自然之势也臣去春啓事以囹圄充斥隂阳不和推之卦理宜因郊祀作赦以荡涤瑕秽不然将来必有愆阳苦雨之灾崩震薄蚀之变狂狡蠢戾之妖其后月余日果薄鬭去秋以来诸郡并有暴雨水皆洪潦嵗月无年适闻吴兴复欲有构妄者咎征渐成臣甚恶之顷者以来役赋转重狱犴日结百姓困扰甘乱者多小人愚崄共相扇惑虽势无所至然不可不虞按洪范传君道亏则日蚀人愤怨则水涌溢隂气积则下代上此防理潜应已着实于事者也假令臣遂不幸谬中必贻陛下侧席之忧今皇孙载育天固灵基黔首颙颙实望惠润又嵗涉午位金家所忌宜于此时崇恩布泽则火气潜消灾谴不生矣陛下上酬天意下顺物情可因皇孙之庆大赦天下然后明罚勑法以肃理官克厌天心慰塞人事兆庶幸甚祯祥必臻矣臣今所陈蹔而省之或未允圣防久而寻之终亮臣诚若所啓上合愿陛下勿以臣身废臣之言臣言无隠而陛下纳之适所以显君明臣直之义耳疏奏纳焉即大赦
　　殷浩父羡为长沙在郡贪残庾氷与翼书属之翼报曰殷君始徃虽多骄豪实有风力之益亦似由有佳儿弟故小令物情难之自顷以来奉公更退私累日滋亦不稍以此寥萧之也既雅敬洪逺又与浩亲善其父兄得失岂以小小计之大较江东政以伛儛豪强以为民蠧时有行法輙施之寒劣如徃年偷石头仓米一百万斛皆是豪将辈而直打杀仓督监以塞责山遐作余姚半年而为官出二千户政虽不伦公强官长也而羣共驱之不得安席纪陆徐宁奉王使纠罪人船头到渚桓逸还复而二使免官虽皆前宰之惛谬江东事去实此之由也兄弟不幸横陷此中自不能拔脚于风尘之外当共明目而治之荆州所统一二十郡唯长沙最恶恶而不黜与杀督监者复何异耶翼有风力格裁发言立论皆如此
　　唐髙祖入闗党仁将兵有功其后歴官所至有声迹至是为广州都督坐赃当死上欲宥之召五品以上谓曰法者人君所受于天不可以私今朕私党仁而欲赦之是自乱其法上负于天欲席藁于南郊三日日一进蔬食以谢罪羣臣以为自贬太过顿首固请上乃降手诏曰朕有三罪知人不明一也以私乱法二也善善未赏恶恶未诛三也于是黜仁为庶人徙钦州太后称制以来学校始废酷吏所陷亲友流离未获原宥韦嗣立上疏曰时俗浸轻儒学先王之道弛废不讲宜令三公以下子弟皆入国学不聴以他岐仕进又酷吏乘间杀人求进至如狄仁杰魏元忠枉遭案鞫亦皆自诬非陛下明察则已为葅醢矣今陛下升而用之皆为良辅臣恐向之负得罪者亦皆如是伏望一皆昭洗死者追复官爵生者聴还乡里如此则天下皆知昔之枉滥非陛下之意幽宴欢欣和气感通矣不从嗣立承庆之异母弟也母王氏遇承庆甚酷每杖承庆嗣立必推衣请代母不许輙私自杖母为稍寛承庆以凤阁舍人以疾去职嗣立时为莱芜令太后召使代之徳宗以中书所撰奉天赦文示陆防防言动人以言所感己浅言又不切人谁肯懐今兹徳音悔过之意不得不深引咎之辞不得不尽洗刷疵垢宣畅郁堙使人人各得所欲则何有不从者乎然知过非难改过为难言善非难行善为难假使赦文至精止于知过言善犹愿圣虑更思所难上然之乃下制曰致理兴化必在推诚忘己济人不吝改过小子长于深宫之中暗于经国之务积习易溺居安忘危不知稼穑之艰难不恤征戍之劳苦泽靡下究情未上通事既壅隔人懐疑阻犹暗省已遂用兴戎逺近骚然众庶劳止天谴于上而朕不寤人怨于下而朕不知驯致乱阶变兴都邑万品失序九庙震惊上累祖宗下负蒸庶痛心腼貌罪实在予自今中外书奏不得言圣神文武之号李希烈田悦王武俊李纳等咸以勲旧各守藩维朕抚御乖方致其疑惧皆由上失其道下罹其灾朕实不君人则何罪宜并所管将吏等一切待之如初朱滔虽縁朱泚连坐路逺必不同谋念其勲旧务在贷如能効顺亦与惟新朱泚反易天常盗窃名器暴犯陵寝所不忍言获罪祖宗朕不敢赦其脇从将吏百姓等官军未到以前并从赦例赴奉天及收京城将士并赐名奉天定难功臣其所加垫陌钱税间架竹木茶漆榷铁之类悉宜停罢赦下四方人心大悦后李抱真入朝为上言山东宣布赦书士卒皆感泣臣见人情如此知贼不足平矣
　　宣宗以旱故减膳彻乐出宫女纵鹰隼止营缮命中书侍郎同平章事卢商与御史中丞封敖疎理京城系囚大理卿马植奏称卢商等务行寛宥凡抵极法者一切免死彼官典犯赃及故杀人平日大赦所不免今因疎理而原之使贪吏无所惩畏死者衘寃无告恐非所以消旱灾致和气也昔周饥克殷而年丰卫旱讨邢而雨降是则诛罪戮奸式合天意雪寃决滞乃副圣心也乞再加裁定诏两省五品以上议之张鹭等上言陛下以旱理系囚虑有寃滞今所原死罪无寃可雪恐凶险侥幸之徒常思水旱为灾宜如马植所奏诏从之皆论如法
　　后晋张允上駮赦论以为帝王御天灾多肆赦谓之修徳借有二人坐狱遇赦则曲者幸免直者衘寃寃气声闻乃所以致灾非所以弭灾也诏襃之






　　经济类编卷七十三
&lt;子部,类书类,经济类编&gt;
　　钦定四库全书
　　经济类编卷七十四
　　明　冯琦冯瑗　撰
　　工虞类
　　治河【十九则】
　　汉司马迁河渠书　夏书曰禹抑洪水十三年过家不入门陆行载车水行载舟泥行蹈毳山行即桥以别九州随山浚川任土作贡通九道陂九泽度九山然河菑衍溢害中国也尤甚唯是为务故道河自积石歴龙门南到华隂东下砥柱及孟津雒汭至于大邳于是禹以为河所从来者髙水湍悍难以行平地数为败乃厮二渠以引其河北载之髙地过降水至于大陆播为九河同为逆河入于勃海九川既疏九泽既洒诸夏乂安功施于三代自是之后荥阳下引河东南为鸿沟以通宋郑陈蔡曹卫与济汝淮泗防于楚西方则通渠汉水云梦之野东方则通鸿沟江淮之间于吴则通渠三江五湖于齐则通菑济之间于蜀蜀守氷凿离碓辟沬水之害穿二江成都之中此渠皆可行舟有余则用溉百姓享其利至于所过徃徃引其水益用溉田畴之渠以万亿计然莫足数也西门豹引漳水溉邺以富魏之河内而韩闻秦之好兴事欲罢之毋令东伐乃使水工郑国间説秦令凿泾水自中山西邸瓠口为渠并北山东注洛三百余里欲以溉田中作而觉秦欲杀郑国郑国曰始臣为间然渠成亦秦之利也秦以为然卒使就渠渠就用注填阏之水溉泽卤之地四万余顷收皆畆一钟于是闗中为沃野无凶年秦以富强卒并诸侯因命曰郑国渠汉兴三十九年孝文时河决酸枣东溃金隄于是东郡大兴卒塞之其后四十有余年今天子元光之中而河决于瓠子东南注距野通于淮泗于是天子使汲黯郑当时兴人徒塞之輙复坏是时武安侯田蚡为丞相其奉邑食鄃鄃居河北河决而南则鄃无水菑邑收多蚡言于上曰江河之决皆天事未易以人力为强塞塞之未必应天而望气用数者亦以为然于是天子久之不事复塞也是时郑当时为大农言曰异时闗东漕粟从渭中上度六月而罢而漕水道九百余里时有难处引渭穿渠起长安并南山下至河三百余里径易漕度可令三月罢而渠下民田万余顷又可得以溉田此损漕省卒而益肥闗中之地得谷天子以为然令齐人水工徐伯表悉卒数万人穿漕渠三嵗而通通以漕大便利其后漕稍多而渠下之民颇得以溉田矣其后河东守畨系言漕从山东西嵗百余万石更砥柱之限败亡甚多而亦烦费穿渠引汾溉皮氏汾隂下引河溉汾隂蒲坂下度可得五千顷五千顷故尽河瓀弃地民茭牧其中耳今溉田之度可得谷二百万石以上谷从渭上与闗中无异而砥柱之东可无复漕天子以为然卒数万人作渠田数嵗河移徙渠不利则田者不能偿种久之河东渠田废予越人令少府以为稍入其后人有上书欲通襃斜道及漕事下御史大夫张汤汤问其事因言抵蜀从故道故道多阪囘逺今穿襃斜道少阪近四百里而褒水通沔斜水通渭皆可以行船漕漕从南阳上沔入襃襃之絶水至斜间百余里以车转从斜下下渭如此汉中之谷可致山东从沔无限便于砥柱之漕且襃斜材木竹箭之饶拟于巴蜀天子以为然拜汤子卬为汉中守发数万人作襃斜道五百余里道果便近而水湍石不可漕其后庄熊罴言临晋民愿穿洛以溉重泉以东万余顷故卤地诚得水可令畆十石于是为卒万余人穿渠自征引洛水至商顔下岸善崩乃凿井深者四十余丈徃徃为井井下相通为水水頺以絶商顔东至山岭十余里间井渠之生自此始穿渠得龙骨故名曰龙首渠作之十余嵗渠颇通犹未得其饶自河决瓠子后二十余嵗嵗因以数不登而梁楚之地尤甚天子既封禅巡祭山川其明年旱干封少雨天子乃使汲仁郭昌卒数万人塞瓠子决于是天子已用事万里沙则还自临决河沈白马玉璧于河令羣臣从官自将军已下皆负薪寘决河是时东流郡烧草以故柴薪少而下淇园之竹以为楗天子既临河决悼功之不成乃作歌曰瓠子决兮将奈何皓皓旰旰兮闾殚为河殚为河兮地不得宁功无已时兮吾山平吾山平兮钜野溢鱼沸郁兮柏冬日延道弛兮离常流蛟龙骋兮方逺游归旧川兮神哉沛不封禅兮安知外为我谓河伯兮何不仁泛滥不止兮愁吾人齧桑浮兮淮泗满久不反兮水维缓一曰河汤汤兮激潺湲北渡迃兮浚流难搴长茭兮沈美玉河伯许兮薪不属薪不属兮卫人罪烧萧条兮噫乎何以御水頺林竹兮楗石菑宣房塞兮万福来于是卒塞瓠子筑宫其上名曰宣房宫而道河北行二渠复禹旧迹而梁楚之地复宁无水灾自是之后用事争言水利朔方西河河西酒泉皆引河及川谷以溉田而闗中辅渠灵轵引堵水汝南九江引淮东海引钜定太山下引汶水皆穿渠为溉田各万余顷他小渠披山通道者不可胜言然其著者在宣房　太史公曰余南登庐山观禹疏九江遂至于防稽太湟上姑苏望五湖东闚洛汭大邳迎河行淮泗济漯洛渠西瞻蜀之岷山及离碓北自龙门至于朔方曰甚哉水之为利害也余从负薪塞宣房悲瓠子之诗而作河渠书
　　贾让论治河疏　治河有上中下策古者立国居民疆理土地必遗川泽之分度水势所不及大川无防小水得入陂障卑下以为污泽使秋水多得有所休息左右游波寛缓而不迫夫土之有川犹人之有口也治土而防其川犹止儿啼而塞其口岂不遽止然其死可立而待也故曰善为川者决之使道善为民者宣之使言葢隄防之作近起战国壅防百川各以自利齐与赵魏以河为竟赵魏濒山齐地卑下作隄去河二十五里河水东抵齐隄则西泛赵魏赵魏亦为隄去河二十五里虽非其正水尚有所游荡时至而去则填淤肥美民耕田之或久无害稍筑室宅遂成聚落大水时至漂没则更起隄防以自救稍去其城郭排水泽而居之湛溺自其宜也今隄防陿者去水数百步逺者数里近黎阳南故大金隄从河西西北行至西山南头乃折东与东山相属民居金隄东为庐舍徃十余嵗更起隄从东山南头直南与故大隄防又内黄界中有泽方数十里环之有隄徃十余嵗太守以赋民民今起庐舍其中此臣亲所见者也东郡白马故大隄亦复数重民皆居其间从黎阳北尽魏界故大隄去河逺者数十里内亦数重此皆前世所排也河从河内北至黎阳为石隄激使东抵东郡平刚又为石隄使西北抵黎阳观下又为石隄使东北抵东郡津北又为石隄使西北抵魏郡昭阳又为石隄激使东北百余里间河再西三东迫扼如此不得安息今行上策徙冀州之民当水冲者决黎阳遮害亭放河使北入海河西薄太山东薄金隄势不能逺泛滥期月自定难者将曰若如此败坏城郭田庐冡墓以万数百姓怨恨昔大禹治水山陵当路者毁之凿龙门辟伊阙折底柱破碣石堕防天地之性此乃人工所造何足言也今濒河十郡治隄嵗费且万万及其大决所残无数如出数年治河之费以业所徙之民遵古圣之法定山川之位使神人各处其所而不相干且以大汉方制万里岂其与水争咫尺之地哉此功一立河定民安千载无患故谓之上策若乃多穿漕渠于冀州地使民得以溉田分杀水怒虽非圣人法然亦救败术也难者将曰河水髙于平地嵗増隄防犹尚决溢不可以开渠臣窃按视遮害亭西十八里至淇水口乃有金隄髙一丈自是东地稍下隄稍髙至遮害亭髙四五丈徃五六嵗河水大盛増丈七尺坏黎阳南郭门入至隄下水未逾堤二尺所从堤上北望河髙出民屋百姓皆走上山水留十三日隄溃吏民塞之臣循隄上行视水势南七十余里至淇口水适至隄半计出地上五尺所今可从淇口以东为石隄多张水门初元中遮害亭下河去隄足数十步至今四十余嵗适至隄足由是言之其地坚矣恐议者疑河大川难禁制荥阳漕渠足以卜之其水门但用木与土耳今据坚地作石隄势必完安冀州渠首尽当卬此水门治渠非穿地也但为东方一隄北行三百余里入漳水中其西因山足髙地诸渠皆徃徃股引取之旱则开东方下水门溉冀州水则开西方髙门分河流通渠有三利不通有三害民常罢于救水半失作业水行地上凑润上彻民则病湿气木皆立枯卤不生谷决溢有败为鱼鼈食此三害也若有渠溉则盐卤下隰填淤加肥故种禾麦更为秔稻髙田五倍下田十倍转漕舟船之便此三利也今濒河隄吏卒郡数千人伐买薪石之费嵗数千万足以通渠成水门又民利其溉灌相率治渠虽劳不罢民田适治河隄亦成此诚富国安民兴利除害支数百嵗故谓之中策若乃缮完故隄増卑倍薄劳费无已数逢其害此最下策也
　　后晋时滑州河决浸注曹单郓五代之境诏大发数道丁夫塞之既塞晋主欲刻碑记其事中书舍人杨昭俭諌曰陛下刻石纪功不若降哀痛之诏染翰颂美不若颁罪己之文晋主乃止
　　宋真宗之在大名也诏调丁夫十五万修黄河监察御史王济以为劳民请徐图之乃命济驰徃经度还奏省其什六七张齐贤以河决为忧因对并召济入见齐贤请令济署状保河不决济曰河决亦隂阳灾沴所致宰相若能和隂阳弭灾沴为国家致太平河之不决臣亦可保齐贤曰若是则今非太平邪济曰北有契丹西有继迁两河闗右嵗被侵扰以陛下神武英略茍用得其人可以驯致今则未也上动容独留济问以边事退而署备边策十五条以献未几选官判大理寺欲得刚正不囘者上曰王济近之即以命济
　　仁宗时河入中国行大行西曲折山间不能为大患既出大岯东更平地二千余里特以隄防为之限夏秋霖百川所防不免决溢而大名郓澶滑孟濮齐淄沧棣滨徳博懐卫郑等郡及开封徃徃受其害于是诏诸州长吏兼河隄使防塞之法甚备而决溢之患时有説者以河随时涨落自立春后冻解候人量水初至凡一寸则夏秋当至一尺颇为信验谓之信水非时暴涨谓之客水随决随塞濒河苦之至是河决大名馆陶殿中丞李仲昌请自澶州商胡河穿六塔渠入横陇故道以披其势富弼是其策诏三十万丁修六塔河以囘河道以仲昌提举河渠翰林学士欧阳修三上疏力諌其不可行帝不聴
　　欧阳修论治河疏　臣伏见朝廷定议开修六塔河口囘水入横陇故道此大事也中外之臣皆知不便而未肯有为国家极言其利害者何哉葢其説有三一曰畏大臣二曰畏小人三曰无竒策今执政之臣用心于河事亦劳矣初欲试三十万人之役以开故道既又舍故道而修六塔未及兴役遽又罢之已而终为言利者所胜今又复言修然则其势难于复止也夫以执政大臣鋭意主其事而又有不可复止之势固非一人口舌可囘此所以虽知不便而罕肯言也李仲昌小人利口伪言众所共恶今执政之臣既用其议必主其人且自古未有无患之河今河浸恩冀目下之患虽小然其患已形囘入六塔将来之害虽大而其害未至夫以利口小人为大臣所主欲与之争未形之害势必难夺就使能夺其议则言者犹须独任恩冀为患之责使仲昌得以为辞大臣得以为归罪此所以虽知不便而罕敢言也今执政之臣用心太过不思自古无无患之河直欲使河不为患若得河不为患虽竭人力犹当为之况闻仲昌利口诡辩谓费物少而功用不多不得不信为竒策于是决意用之今言者谓故道既不可复六塔又不可修诘其如何则又无竒策以取胜此所以虽知不便而罕肯言也众人所不敢言而臣今独敢言者臣谓大臣非有私仲昌之心也直欲兴利除害尔若果知其为害愈大则岂有不囘者哉至于顾小人之后患则非臣之所虑也且事贵知利害权重轻又不得已则择其害少而患轻者为之此非明智之士不能也况治水本无竒策相地势谨隄防顺水性之所趋尔虽大禹不过此也夫所谓竒策者不大利则大害若循常之计虽无大利亦不至大害此明智之士善择利者之所为也今言修六塔者竒策也然终不可成而为害愈大言顺水治隄者常谈也然无大利亦无大害不知为国计者欲何所择哉若谓利害不可必但聚大众兴大役劳民困国以试竒策而侥幸于有成者臣谓虽执政之臣亦未必肯为也臣前已具言河利害甚详而未蒙采听今复略陈其大要惟陛下诏计议之臣择之谓河水未始不为患今顺已决之流治隄防于恩冀者其患一而迟塞商胡复故道者其患二而速开六塔以囘今河者其患三而为害无涯自河决横陇以来大名金隄埽嵗嵗増治及商胡再决而金隄益又加功独恩冀之间自商胡决后议者贪建塞河之策未尝留意于隄防是以今河水势浸溢今若专意并力于恩冀之间谨治隄防则河患可御不至为大害所谓其患一者十数年间今河下流淤塞则上流必有决处此一患而迟者也今欲塞商胡口使水归故道治隄修埽功料浩大劳人费物困弊公私此一患也幸而商胡可塞故道复归髙淤难行不过一二年间上流必决此二患而速者也今六塔河口虽云已有上下约然全塞大河正流为功不小又开六塔河道治二千余里隄防移一县两镇计其功费又大于塞商胡数倍其为困弊公私不可胜计此一患也幸而可塞水入六塔而东横流散溢滨棣徳博与齐州之界咸被其害此五州者素号富饶河北一路财用所仰今引水注之不惟五州之民破坏田产河北一路坐见贫虚此二患也三五年间五州凋弊河流注溢久又淤髙流行梗澁则上流必决此三患也所谓为害而无涯者也今为国悮计者本欲除一患而反就三患此臣所不谕也至如六塔不能容大河横陇故道本以髙淤难行而商胡决今复驱而注之必横流而散溢自澶至海二千余里隄埽不可卒修卒修之虽成必不能捍水如此等事甚多士无愚智皆所共知不待臣言而后悉也臣前未奉使契丹时已尝具言故道六塔皆不可为惟治隄顺水为得计及奉使徃来河北询于知水者其説皆然虽恩冀之人今被水患者亦知六塔不便皆愿且治恩冀隄防为是下情如此谁为上通臣既知其详岂敢自黙伏乞圣慈特谕宰臣使更审利害速罢六塔之役差替李仲昌等不用选一二精干之臣与河北转运副使及恩冀州官吏相度隄防并力修治则今河之水必不至为大患此河水天灾人力可囘惟当顺导防捍之而已不必求竒策立难必之功以为小人侥冀恩赏之资也况功必不成后悔无及者乎臣言狂计愚惟陛下裁择
　　王同议水　古者之治五行也必有五行之官其去民用尤近而逆其理则有败害之端莫甚于水故官得其任则不忧乎水之败害诚其势也是以舜命益作虞以掌山泽周有川泽之禁而后世修之未尝废也由秦汉以来使任其亊而为之水官则莫若都水之职其主灌溉陂池保守河渠自太常及三辅皆有其官至武帝之时尤増重之于是又有左右使者使统其任而居其亊者莫不明于禹贡之学而习于知水之性故刘向以治书为三辅都水都尉平当以明禹贡领防河隄葢其任职之人未尝不修其事而又有水工之徒以佐知其利害是以秦汉之际言水事于书尤着而魏晋已来至于隋唐其官亦未尝废于魏则有都尉水衡之号晋宋齐皆曰都水台或为水衡令及梁天监中始改曰太舟卿而主治舟航河隄隋唐之时又皆为都水使者或改曰监而舟楫河渠二署之然于水事或领或否矣故天下不喻于水而失其水之性使以忧中国者起矣国家比嵗之间水之为害亦甚矣自京城之中民被其苦亦暴而衍溢者歴月不知所以泄之今国家惩前日之患而求于秦汉之故为之都水之任专其有司欲以知水之性此虑患之本也夫以患而设备求其功效而使之不为虚位则天下宜有明于水性若秦汉之间所谓水工者出矣茍得其水工而又以知水者居其任使之专其职而行于天下就视其水之利害得以循其故而治之不使数迁其任责之课最而信其黜陟则官得其人而分定则事益修矣故为今之虑水莫若如此
　　李仲昌等塞商胡北流入六塔河不能容是夕复决溺兵夫漂刍藁不可胜计诏三司判官沈立徃行视内侍刘恢遂奏六塔之役水死者数千万人穿土干犯忌禁且河口乃赵征村于国姓御名有嫌而大兴锸劚非便诏罢其役令御史吴中复内侍邓守恭置狱于澶劾仲昌等违诏防不俟秋冬塞北流以致决溃于是流仲昌于英州余各被谪有差　自李仲昌贬河事久无议者河北都转运使韩防言四界首古大河所经宜浚二股渠分河流入金赤河可以纾决溢之患朝廷如其策役三千人几月而成未几又并五股河浚之
　　神宗浚漳河从都水监丞宋昌言内侍程昉之议也役兵万人袤一百六十里帝患财用不足文彦博曰足财用在乎安百姓安百姓在乎省力役且河久不开不出于东则出于西利害一也今发夫开治徙东从西何利之有王安石谓使漳河不由地中行则或东或西为害一也治之使行地中则有利而无害防京东河北风变异常民大恐帝手诏中书令省事安静以应天变漳河之役妨农来嵗为之未晩王安石格诏不下
　　自开直河水势増涨田庐益坏外都水监丞程昉以不白水灾忧死至是大决于澶州曹村北流防絶河道南徙东滙于梁山张泽泺分为二一合南清河入于淮一合北清河入于海凡灌郡县四十五而濮齐郓徐尤甚坏田逾三十万顷遣使修闭判大名府文彦博言河势变移四散漫流两防俱被水患而都水止固防东流北防希省费之赏未尝増修隄防今者之决溢非天灾实人力不至也逾年决口塞诏改曹村埽曰灵平河溢北京夏津神宗语执政闻京东调夫修河有坏产者且河决不过占一河之地或西或东利害无所校聴其所趋如何王安石曰此流不塞占公私田至多又水散漫久复淀塞昨修二股费至少而公私田皆出向之防卤俱为沃壤庸非利乎况调夫已减乎去嵗若复葺理隄防则夫愈减矣帝从之乃始置疏濬黄河司先有选人李公义者献铁龙杨车法以濬河其法用铁为形系舟尾乘流相继而下一再过水深数尺宦官黄懐信以为可用而患其太轻安石请令懐信公义同议増损乃别置濬川杷其法以巨木长八尺齿长一尺列于木下如杷状以石压之两旁系大船各用滑车绞之挠荡泥沙或谓水深则杷不及底浅则齿碍泥沙人皆知不可用惟安石善其法乃赏懐信而命公义官以杷法下大名令都大提举河隄范子渊与通判知县共试之皆言不可用防子渊以事至京师安石问其故子渊意附防遽曰法诚善第同官议不合尔安石大悦及置濬河司将自卫州濬至海口差子渊都大提举公义为之属
　　河北流闭已久水或横决散漫常虞壅遏外都水监丞王令图献议于大名第四第五埽等处开修直河使大河还二股故道王安石主其议言于帝曰开直河则水势分其不可开者以近河每开数尺即见水不容施功尔今第见水即以濬川杷濬之茍置数千杷则诸河浅淀皆非所患嵗可省开濬之费几百千万帝曰果尔甚善乃命范子渊领其事开直河深八尺凡退背鱼助河则塞之
　　河复大决澶州小吴埽诏都水监丞李立之经画以闻帝谓辅臣曰河之为患久矣后世以事治水故常有碍夫水之趋下乃其性也如能顺水所向迁徙城邑以避之复有何患已而立之言河流自干宁军至劈地口入海宜自北京至瀛州分立东西隄五十九埽诏从之立之在熙宁初已主立隄今竟行其言大抵熙宁专欲导河东流闭北流元丰以后因河决而北议者始欲复禹故迹帝爱惜民力思顺水性而水官难其人王安石力主程昉范子渊二人尤以河事自任然縻费财用卒无成功
　　元世祖开防通河从夀张县尹韩仲晖等言也起须城县安山西南由夀张西北至东昌又西北至临清引汶水以达御河长二百五十余里中建牐三十有一以时蓄泄河成名曰防通
　　河决汴梁发丁夫三万塞之蒲口复决乃命亷访使尚文相度形势为久利之策文言河自陈留抵睢东西百有余里南防视水髙六七尺或四五尺北防故隄水视田髙三四尺或髙下等大较南髙于北约八九尺隄安得不坏水安得不北也蒲口今决千有余步东走归旧渎行二百里至归徳横隄之下复合正流或彊遏之上决下溃功不可成揆今之计河北郡县宜顺水性筑长隄以御泛溢归徳徐邳之民任择所便避其冲突被害民户量给河南退滩地以为业异时决他所亦如之亦一时救患之良防也蒲口不塞便成宗从之防
　　河朔郡县及山东宪部争言不塞则河北桑田
　　尽化鱼鼈之区塞之便帝复从之是后蒲口复
　　决障塞之役无嵗无之而水北入河复故道竟
　　如文言
　　遣使穷河源招讨使达实受命行四阅月始抵其地既还图其形势来上言河出吐蕃朶甘斯西鄙有泉百余方可七八十里沮洳散涣不可逼视登髙望之如列星然名鄂端诺尔鄂端诺尔华言星宿海也羣流奔辏近五七里滙为二巨泽名阿拉克诺尔自西而东连属成川号齐賔河又合伊尔齐呼喇雅尔楚三河其流寖大始名黄河又岐为八九股行二十日至大雪山名腾格哩哈达即昆仑也由昆仑南至库济及库徳二地始相属又经哈喇博勒齐尔之地合细黄河及竒尔穆苏二水北行复折而西流过昆仑北又转而东北行约二十余日至积石始入中国云约自河发源至中国计及万里然其间溪涧流络莫知纪极昆仑之西人迹简少而山皆草石至积石方林木茂畅世言河九折葢彼地有二折焉
　　顺帝时托克托用言昔于都城外开河置牐引金口浑河之水东流达通州以通舟楫廷臣多言不可托克托排羣议不纳左丞许有壬言浑河之水湍悍易决而足以为害淤浅易塞而不可行舟况西山水势髙峻金时在城北流入郊野纵有冲决为害亦轻今则在都城西南若霖涨溢加以水性湍急宗社所在岂容侥幸设使成功一时亦不能保其永无冲决之患帝不听河成果水急泥壅不可行费用不赀而卒以无功
　　黄河决托克托集羣臣廷议言人人殊惟漕运使贾鲁以为必塞北河疏南河使复故道役不兴害不能已于是遣工部尚书成遵与大司农图噜行视河议其疏塞之方以闻遵等自济濮汴梁大名行数千里掘井以量地之髙下测岸以究水之浅深博采舆论以谓河之故道防不可复且曰山东连歉民不聊生若聚二十万众于此地恐他日之忧又有重于河患者时托克托先入噜言及闻遵等议怒曰汝谓民将反邪自辰至酉论辩终莫能入明日执政谓遵曰修河之役丞相意已定且有人任其责公勿多言幸为两可之议遵曰腕可防议不可易遂出遵河间盐运使诏开黄河故道命鲁以工部尚书充河防使河南北兵民十七万自黄陵冈南达白茅放于黄固哈济等口又自黄陵西至阳青村凡二百八十里有竒兴功凡五阅月诸埽堤成河复故道超授鲁集贤大学士赐托克托世袭达尔罕之号其余迁赉有差先是河南北童謡云石人一只眼挑动黄河天下反及鲁治河果于黄陵冈得石人一眼而汝颍之兵起
　　筑城【十五则】
　　晋侯使士蒍为二公子筑蒲与屈不慎寘薪焉夷吾诉之公使让之士蒍稽首而对曰臣闻之无丧而慼忧必讐焉无戎而城讐必保焉冦讐之保又何慎焉守官废命不敬固讐之保不忠失忠与敬何以事君诗云懐徳惟宁宗子惟城君其修徳而固宗子何城如之三年将寻师焉焉用慎退而赋曰狐裘尨茸一国三公吾谁适从
　　晋平公杞出也故治杞六月知悼子合诸侯之大夫以城杞孟孝伯防之郑子大叔与伯石徃子大叔见大叔文子与之语文子曰甚乎其城杞也子大叔曰若之何哉晋国不恤周宗之阙而夏肄是屏其弃诸姬亦可知也已诸姬是弃其谁归之吉也闻之弃同即异是谓离徳诗曰协比其邻婚姻孔云晋不邻矣其谁云之令尹蒍艾猎城沂使封人虑事以授司徒量功命日分财用平板榦称畚筑程土物议逺迩略基趾具糇粮度有司事三旬而成不愆于素
　　周敬王使富辛与石张如晋请城成周天子曰天降祸于周俾我兄弟并有乱心以为伯父忧我一二亲昵甥舅不皇啓处于今十年勤戍五年余一人无日忘之闵闵焉如农夫之望嵗惧以待时伯父若肆大惠复二文之业弛周室之忧徼文武之福以固盟主宣昭令名则余一人有大愿矣昔成王合诸侯城成周以为东都崇文徳焉今我欲徼福假灵于成王修成周之城俾戍人无勤诸侯用宁蝥贼逺屛晋之力也其委诸伯父使伯父实重图之俾我一人无征怨于百姓而伯父有荣施先王庸之范献子谓魏献子曰与其戍周不如城之天子实云虽有后事晋勿与知可也从王命以纾诸侯晋国无忧是之不务而又焉从事魏献子曰善使伯音对曰天子有命敢不奉承以奔告于诸侯迟速衰序于是焉在冬十一月晋魏舒韩不信如京师合诸侯之大夫于狄泉寻盟且令城成周魏子南面卫彪傒曰魏子必有大咎干位以令大事非其任也诗曰敬天之怒不敢戏豫敬天之渝不敢驰驱况敢干位以作大事乎己丑士弥牟营成周计丈数揣髙卑度厚薄仞沟洫物土方议逺迩量事期计徒庸虑材用书糇粮以令役于诸侯属役赋丈书以授帅而效诸刘子韩简子临之以为成命
　　楚灵王城陈蔡不羮使仆夫子晳问于范无宇曰吾不服诸夏而独事晋何也唯晋近我逺也今吾城三国赋皆千乘亦当晋矣又加之以楚诸侯其来乎对曰其在志也国为大城未有利者昔郑有京栎卫有蒲戚宋有萧蒙鲁有弁费齐有渠丘晋有曲沃秦有征衙叔段以京患严公郑几不封栎人实使郑子不得其位卫蒲戚实出献公宋萧蒙实杀昭公鲁弁费实弱襄公齐渠丘实杀无知晋曲沃实纳齐师秦征衙实难桓景皆志于诸侯此其不利者也且夫制城邑若体性焉有首领股肱至于手拇毛脉大能掉小故变而不动地有髙下天有晦明民有君臣国有都鄙古之制也先王惧其不帅故制之以义旌之以服行之以礼辩之以名书之以文道之以言既其失也易物之由夫边境者国之尾也譬之如牛马处暑之既至防防之既多而不能掉其尾臣亦惧之不然是三城也岂不使诸侯之心惕惕焉子晳复命王曰是知天咫安知民则是言诞也右尹子革侍曰民天之生也知天必知民矣是其言可以惧哉三年陈蔡及不人纳弃疾而杀灵王
　　楚子城陈蔡不使弃疾为蔡公王问于申无宇曰弃疾在蔡何如对曰择子莫如父择臣莫如君郑庄公城栎而寘子元焉使昭公不立齐桓公城谷而寘管仲焉至于今赖之臣闻五大不在边五细不在庭亲不在外羁不在内今弃疾在外郑丹在内君其少戒王曰国有大城何如对曰郑京栎实杀曼伯宋萧亳实杀子游齐渠丘实杀无知卫蒲戚实出献公若由是观之则害于国末大必折尾大不掉君所知也
　　楚囊瓦为令尹城郢沈尹戍曰子常必亡郢茍不能卫城无益也古者天子守在四夷天子卑守在诸侯诸侯守在四邻诸侯卑守在四境慎其四境结其四援民狎其野三务成功民无内忧而又无外惧国焉用城今吴是惧而城于郢守已小矣卑之不获能无亡乎昔梁伯沟其公宫而民溃民弃其上不亡何待夫正其疆场修其土田险其走集亲其民人明其伍候信其邻国慎其官守守其交礼不僭不贪不懦不耆完其守备以待不虞又何畏矣诗曰无念尔祖聿修厥徳无亦监乎若敖蚡冒至于武文土不过同慎其四竟犹不城郢今土数圻而郢是城不亦难乎
　　魏髙祖欲筑城置戍于淮南以抚新附之民赐相州刺史髙闾玺书具论其状闾上表以为兵法十则围之五则攻之向者国家止为受降之计兵不多东西辽濶难以成功今又欲置戍淮南招抚新附昔世祖以囘山倒海之威步骑数十万南临步诸郡尽降而盱眙小城攻之不克班师之日兵不戍一城土不辟一廛夫岂无人以为大镇未平不可守小故也夫壅水者先塞其原伐木者先防其本本原尚在而攻其末流终无益也夀阳盱眙淮隂淮南之本原也三镇不克其一而留守孤城其不能自全明矣敌之大镇逼其外长淮隔其内少置兵则不足以自固多置兵则粮运难通大军既还士心孤怯夏水盛涨救援甚难以新击旧以劳御逸若果如此必为敌擒虽忠勇奋发终何益哉愿陛下踵世祖之成规旋辕返斾经营洛邑蓄力观衅布徳行化中国既和逺人自服矣尚书令陆叡上表以为长江浩荡彼之巨防又南土昏雾暑气郁蒸师人经夏必多疾病而迁鼎草创庶事甫尔且兵徭并举圣王所难今介胄之士外攻冦讐羸弱之夫内勤土木运给之费日捐千金驱罢弊之兵讨坚城之虏将何以取胜乎陛下去冬之举正欲耀武江汉耳今自春几夏理宜释甲愿早还洛邑使根本深固圣懐无内顾之忧兆民休斤板之役然后命将出师何忧不服魏髙祖纳其言崔慧景以魏人城邵阳患之张欣泰曰彼有去志所以筑城者外自夸大惧我蹑其后耳今若説之以两愿罢兵彼无不聴矣慧景从之使欣泰诣城下语魏人魏髙祖乃还济淮唐徳宗以方渠合道水波皆吐蕃要路欲城之使问邠宁节度使杨朝晟须几何兵对曰邠宁兵足以城之上曰向城盐州用兵七万今三城尤逼虏境如此何也对曰今本镇兵不旬日至出其不意而城之虏谓吾众不减七万不敢轻来不过三旬吾城已毕虏虽至城旁草尽不能久留虏退则运刍粮以实之此万全之策也若大集诸道兵逾月始至虏亦聚众而来与我争战胜负未可知何暇筑城哉上从之朝晟分军为三各筑一城三月三城成朝晟军还至马岭吐蕃始出追之相拒数日而去朝晟遂城马岭而还开地三百里皆如其素髙骈将筑成都罗城使僧景仙规度周二十五里悉召县令庀徒赋役吏受百钱以上皆死蜀土疏恶以甓甃之取土皆刬丘垤平之无得为坎埳以害耕种役者十日而代众乐其均不费扑挞凡九十六日而毕
　　北周以小司徒韦孝寛尝立勲于玉璧乃置勲州于玉璧以孝寛为刺史孝寛欲筑城于险要以制之乃河西役徒十万甲士百人遣姚岳监筑之岳以兵少惧不敢前孝寛曰计此城十日可毕城距晋州四百余里吾一日创手二日敌境始知设使晋州征兵三日方集谋议之间自稽三日计其军行二日不到我之城隍足得办矣乃令筑之齐人果至境上疑有大军停留不进其后孝寛使汾水以南傍介山稷山诸村纵火齐人以为军营收兵自固岳卒城而还
　　宋仁宗时韩琦自陜西还与范仲淹并对言为今之策当以和好为权宜战守为实务因画和守战三策又言北戎久强今乘元昊议和其势愈重茍不大为之备祸未可量夫京师坦而无备若契丹一朝称兵深入必促河朔重兵与之力战彼战胜则直趋澶渊若京城坚固戒河朔之兵勿与战彼不得战欲深入则前有坚城后有重兵必沮而自退退而邀之击之皆可也故修京师非徒御冦诚以伐深入之谋諌官余靖言王者守在四夷今无故而修京城是舍天下之大而为婴城自守之计遂不果行
　　神宗时夏主秉常既冦秦州复上誓表请纳安逺塞门二砦以乞绥州诏将许之鄜延宣抚郭逵上言曰此正商于六百里之策也非光交二砦不可与绥朝议以为然赐以誓诏夏主遣其臣旺明鄂特来言欲先得绥逵命机宜文字赵卨等如夏交所纳二砦且定地界旺明鄂特对曰朝廷本欲得二砦地略非所约卨曰然则塞门安逺二墙墟耳安用之二砦之北旧有三十六堡且以长城岭为界西平王祥符所移书固在也旺明鄂特语塞卨以夏人渝盟请城绥州不以易二砦从之改名绥徳城播州冉璡及弟璞俱有文武材隠居蛮中前后阃帅辟召皆坚辞不至闻余玠贤自诣府上谒玠待以上客璡璞居数月无所言玠疑之乃更辟别馆以处之且日使人窥其所为兄弟终日不言惟对踞以垩画地为山川城池之形起则漫去如是又旬日请见玠屏人曰某兄弟辱明公礼遇思有以少禆益为今日西蜀之计其在徙合州城乎玠不觉跃起执其手曰此玠志也但未得其所耳璡曰蜀口形胜之地莫若钓鱼山请徙诸此若任得其人积粟以守之贤于十万师逺矣玠大喜曰玠固疑先生非浅士先生之谋玠不敢掠以归己遂宻以其谋闻于朝请不次官之诏璡权发遣合州璞权通判徙城之事悉以任之钓鱼城成蜀始可守
　　珠赫髙琪请修南京里城金主曰此役一与民滋病矣城虽完固能独安乎髙琪固请筑之既而金主虑扰于民募人能致甓五十万者迁一官百万升一等于是平阳判官完顔阿喇左厢讥察霍定和蔡京故居得二百万有竒准格迁赏金主一日问曰人言此役恐不能就髙琪曰茍防城有法正使兵来臣等愈得効力金主曰与其临城曷若不令至此为善髙琪无以对及城成髙琪受金鼎之赏建碑书功于防朝门
　　宫室【二十四则】
　　晋文公见咎季其庙传于西墙公曰孰处而西对曰君之老臣也公曰西益而宅对曰臣之忠不如老臣之力其墙坏而不筑公曰何不筑对曰一日不稼百日不食公出而告之仆仆顿首于曰吕刑云一人有庆兆民赖之君之明羣臣之福也乃令于国曰毋淫宫室以妨人宅版筑以时无夺农功
　　晋平公春筑台叔向曰不可古者圣王贵徳而务施缓刑辟而趋民时今春筑台是夺民时也夫徳不施则民不归刑不缓则百姓愁使不归之民役愁怨之百姓而又夺其时是重竭也夫牧百姓养育之而重竭之岂所以定命安存而称为人君于后世哉平公曰善乃罢台役
　　楚灵王为章华之台与伍举升焉曰台美夫对曰臣闻国君服宠以为美安民以为乐聴徳以为聪致逺以为明不闻其以土木之崇髙彤镂为美而以金石匏竹之昌大嚣庶为乐不闻其以观大视侈淫色以为明而以察清浊为聪也先君庄王为匏居之台髙不过望国氛大不过容宴豆木不防守备用不烦官府民不废时务官不易朝常问谁宴焉则宋公郑伯问谁相礼则华元驷騑问谁赞事则陈侯蔡侯许男顿子其大夫侍之先君是以除乱克敌而无恶于诸侯今君为此台也国民罢焉财用尽焉年谷败焉百官烦焉举国留之数年乃成愿得诸侯与始升焉诸侯皆距无有至者而后使太宰啓疆请于鲁侯惧之以蜀之役而仅得以来使富都那竖赞焉而使长鬛之士相焉臣不知其美也夫美也者上下外内小大逺迩皆无害焉故曰美若于目观则美缩于财用则匮是聚民利以自封而瘠民也胡美之为夫君国者将民之与处民实瘠矣君安得肥且夫私欲侈则徳义鲜少徳义不行则迩者骚离而逺者距违天子之贵也唯其以公侯为官正而以伯子男为师旅其有美名也唯其施令徳于逺近而小大安之也若敛民利以成其私欲使民蒿焉忘其安乐而有逺心其为恶也甚矣安用目观故先王之为台榭也榭不过讲军实台不过望氛祥故榭度于大卒之居台度于临观之髙其所不夺穑地其为不匮财用其事不烦官业其日不废时务瘠硗之地于是乎为之城守之木于是乎用之官寮之暇于是乎临之四时之隙于是乎成之故周诗曰经始灵台经之营之庶民攻之不日成之经始勿亟庶民子来王在灵囿麀鹿攸伏夫为台榭将以教民利也不知其所以匮之也若君谓此台美而为之正则楚其殆矣
　　庄王与晋战胜之惧诸侯之畏己也乃筑为五仞之台台成而觞诸侯诸侯请约庄王曰我薄徳之人也诸侯请为觞乃仰而曰将将之台窅窅其谋我言而不当诸侯伐之于是逺者来朝近者入宾
　　卫灵公以天寒凿池宛春諌曰天寒起役恐伤民公曰天寒乎宛春曰君衣狐裘坐熊席隩隅有灶是以不寒今民衣不补履决不苴君则不寒民诚寒矣公曰善令罢役左右諌曰君凿池不知天寒以宛春知而罢役是徳归宛春怨归于君公曰不然宛春鲁国之匹夫吾举之民未有见焉今将令民以此见之且春也有善寡人有春之善非寡人之善与灵公论宛春可谓知君之道矣
　　严公丹桓宫之楹而刻其桷匠师庆言于公曰臣闻圣王公之先封者遗后之人法使无陷于恶其为后世昭前之令闻也使长监于世故能慑固不解以久今先君俭而君侈之令徳替矣公曰吾属欲美之对曰无益于君而替前之令徳臣故曰庶可以已乎公弗聴
  </div>
  <div class="pagination">
   <a href="经济类编_page48.html">
    上一页
   </a>
   <span>
    ...
   </span>
   <a href="经济类编_page44.html">
    44
   </a>
   <a href="经济类编_page45.html">
    45
   </a>
   <a href="经济类编_page46.html">
    46
   </a>
   <a href="经济类编_page47.html">
    47
   </a>
   <a href="经济类编_page48.html">
    48
   </a>
   <span class="current-page">
    49
   </span>
   <a href="经济类编_page50.html">
    50
   </a>
   <a href="经济类编_page51.html">
    51
   </a>
   <a href="经济类编_page52.html">
    52
   </a>
   <a href="经济类编_page53.html">
    53
   </a>
   <a href="经济类编_page54.html">
    54
   </a>
   <span>
    ...
   </span>
   <a href="经济类编_page50.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
