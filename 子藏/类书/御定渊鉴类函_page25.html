<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 25 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 25 页/共 320 页
  </h1>
  <div class="content">
   爽气多好风天上至凉雨晚来过翠岛浮香雾瑶池澹緑波九重闲视草时复幸鸾坡　又诗曰夏过日初长连朝雨送凉卷帘书帙静开户燕泥香赐果来东阁分冰近御牀小臣叨侍从屡得被恩光　王鏊夏日应制诗曰水晶宫殿昼沈沈别院春归碧深南陆迎长钦驭日东臯旱久望为霖厯中星火修尧令上熏风识舜心防务了时多暇日试开黄卷一披寻
　　原赋后汉繁钦暑赋曰暑景方往时维六月林钟记度祝融司节大火飏光炎风酷烈沈阳腾射滞暑散越区防郁烟物焦人渴煌煌野火燌薄中原翕翕盛热蒸我层轩温风淟涊动静増烦　晋傅述夏赋曰四月维夏运臻正阳和气穆而扇物麦含露而飞芒清徴泛于琴瑟朱鸟感于炎荒鹿解角于中野草木蔚其条长李颙悲四时赋曰悲炎节之赫羲览祝融之御辔游井耀兮南离晞辰凯之长吹防緑栁之扬枝云郁律以泉涌雨淋漓而方簁奋骇霆之奔礚舒惊电之横摛　夏侯湛大暑赋曰惟青春之谢兮接朱明之季月何太阳之赫曦乃郁陶以兴热于是大吕统律祝融纪节蒸泽外熙太隂内闭若乃三伏相仍徂暑肜肜上无纤云下无防风　梁江淹四时赋曰炎云峰起芳未移臯兰生坂朱荷出池忆上国之绮树想金陵之蕙枝　隋卢思道纳凉赋曰祝融司方朱明届宇气乃初伏节维徂暑积歊蒸于帘栊流烦溽于园籞阳气淟其长扇火云赫而四举尔乃警六御按三条击鼍鼓吹凤箫云车错毂麟马齐镳入云宫之嵼登仙观之岹峣引雄风于洞穴承清露于丹霄动飕飗于翠帐散霏防于绮寮増唐许敬宗麦秋应制赋曰臣闻五土异宜四气分序考宿麦于生起严秋于溽暑扇渐秀于梅风润岐苖于糓雨于时扬翘总畅隂吕潜生当隆曦之首节韫秋令之初萌芸黄于緑野叅肃杀于朱明始自天而下降终因地而斯成畴中气爽垄际风清引神飇于绮殿指明月于纨扇砌积玉兮凝冰庭飞花兮似霰矫防阳于修景溽寒露于方甸栋刻桂兮含英井雕莲兮发绚云标峰而势诡气登商而节变若乃叶幄垂秀条帷泛光莺传枝而嬝娜蠭散橤而芬芳对银縚而偶穟并金缕而分芒如炎炎之铄石若懔懔之怀霜资髙明以纳豫顺中和以自芳非甘泉而涤景异寒气而浮凉却冰纨于宝笥屏珍簟于披香命载笔于蓬渚赞天文于栢梁幸千龄兮此遇奉万寿兮称觞
　　立夏一
　　原礼记曰立夏日蝼蝈鸣　又曰太史以先立夏三日谒于天子曰某日立夏盛德在火天子乃斋立夏之日天子亲帅三公九大夫迎夏于南郊还乃行赏封诸侯庆赐遂行无不欣恱　周礼曰以赤璋礼南方【注曰礼南方以立夏为赤精之帝故赤璋以象夏物之明逹】　三礼义宗曰四月立夏为节夏大也至此之时物已长大故以为名　皇览逸礼曰夏则衣赤衣佩赤玉乗赤辂驾赤骝载赤旗以迎夏于南郊其祭先黍与鸡居明堂正庙啓南户　周书时训曰立夏之日蝼蝈不鸣水潦淫漫是为隂慝　易通卦验曰立夏清明风至暑鹊鸣博谷飞电见龙升天【龙心星名】　又曰立夏初阴云出觜如赤珠　左传曰丹鸟氏司闭者也【丹鸟鷩雉也以立夏来立冬去】　孝经纬曰谷雨后十五日斗指辰东南维为立夏　五经通义曰立夏清明风至出币帛礼诸侯　续汉礼仪志曰立夏之日夜漏未尽五刻京师官皆衣赤衣迎夏于南郊　又律厯志曰立夏之日晷长四尺二寸八分　淮南子曰春分加四十六日而立夏大风济【济止也】音夹钟　増又曰中央土其帝黄帝其佐后土执绳而治四方其神为鎭星其兽黄龙其音宫其日戊巳　又曰夏行春令则多风　又曰孟夏招摇指已盛徳在火　又曰景风至则施爵位赏有功　又曰夏治以衡衡者所以平万物也衡之为度也缓而不后平而不怨施而不德匝而不责常平民禄以继不足养长化育万物蓄昌以成五谷以实封疆其政不失天地乃明【明理也】　又曰贫人则夏被褐带索含菽饮水止暑热　原行军月令曰立夏日得金五谷不成夏旱多风得木夏寒草生得火多妖言兵戈起得土逺臣朝国无政令得水上下相和顺天下安宁　増刘安时则训曰立夏之日天子亲率三公九大夫以迎岁于南郊还乃赏赐封诸侯修礼乐飨左右命太尉赞杰俊选贤良举孝悌行爵出禄佐天长养继修増髙无有隳坏毋兴土功毋伐大树令野虞行田园劝农事驱兽畜勿令害糓天子以彘尝麦先荐寝庙聚畜百药靡草死麦秋至决小罪断薄刑孟夏行秋令则苦雨数来五谷不滋四邻入保行冬令则草木早枯后乃大水败坏城郭行春令则螽蝗为败风来格秀草不实
　　立夏二
　　原抱朴子曰或问不热之道荅曰以立夏之日服六壬六癸之符或服冰之丸或服飞霜之散暑不能侵也幼伯子王仲都衣以重裘暴以夏日周以十炉身不流汗盖用此方　増登眞隐诀曰立夏之日日中五帝会诸仙人于紫微宫见四真人论求道之人罪
　　立夏三
　　増槐夏　麦天【古诗麦天晨气润槐夏午阴清】　叠云　长风【韦应物诗长风始飘阁叠云才吐岭】　电见　龙升【俱详立夏一】　正阳　首夏【傅述夏赋云运臻正阳　谢灵运诗云首夏犹清和】　暑鹊鸣　博谷飞【俱详立夏一】栋木华　麦秋至【淮南子曰栋木华而石首至秋风起而鳜鱼肥　礼记云孟夏麦秋至】
　　立夏四
　　増迎南郊　礼南方　晷四尺　漏五刻【俱详立夏一】　惠贤良　救饥渇　举力农　振贫穷　惠孤寡【月令出淮南子】
　　立夏五
　　原诗梁简文帝和湘东王首夏诗曰泠风杂细雨垂云助麦凉竹木俱葱翠花蝶两飞翔燕泥衔复落鶗吟敛更扬卧石藤为缆山桥树作梁欲待华池上明月出清光　隋魏彦琛初夏应诏诗曰虽度芳春节物色尚余华出帘飞小燕映户落残花舞衫飘细縠歌扇掩轻纱兰房本宜夜不畏日光斜　唐太宗初夏诗曰一朝春夏改隔夜鸟花阴阳深浅叶晓夕重轻烟哢莺犹响殿横丝正网天佩髙兰影接绶细草文连碧鳞惊棹侧燕舞檐前何必汾阳处始复有山泉　赋得夏首啓节诗曰北阙三春晚南荣九夏初黄莺朝弄变翠林花落余瀑流还响谷猿啼自应虚早荷向心卷长杨就影舒此时欢不极调轸坐相于　増刘禹锡初夏曲曰铜壶方促夏斗柄暂南囘稍嫌单袷重初怜北户开西园花已尽新月为谁来　又曰时节遇繁华阴阴千万家巢禽命子戏园果坠枝斜寂寞孤飞蝶窥丛觅晚花又曰緑水风初暖青林露未晞麦陇雉朝雊桑野人暮归百舌悲花尽能无来去飞　许浑闲居孟夏即事诗曰緑树荫青苔柴门临水开簟凉初熟麦枕腻乍经梅鱼跃海风起鼍鸣江雨来佳人竟何处日夕上楼台张聿赋得首夏犹清和诗曰早夏宜春景和光起禁城祝融将御节炎帝啓朱明日送残花晚风过御苑清郊原浮麦气池沼发荷英树影临山动禽飞入汉轻幸逢尧禹化全胜谷中情　宋徐玑初夏游谢公岩诗曰欲取纱衣换天晴起细风清阴花落后长日鸟啼中水国乗舟乐岩扉有径通州人多到此犹自忆防公　范成大初夏诗曰清晨出郭更登台不见余春只麽囘桑叶露枝蚕向老菜花成荚蝶犹来　又诗曰一帘芳緑葱葱蝴蝶飞来觅绮丛雪白荼防红宝相尚携春色见熏风　金张檝初夏诗曰小园緑笋间朱樱缀年华似有情露浥葛巾晨气润风随竹簟晚凉生闲窥鼠潜身处静厌飞蚉绕声安得冷泉幽石畔觧衣盘礴阴清　元袁易首夏邨居杂兴诗曰穿径幽篁破嫩苔绕池涨緑泼新醅黧黄捎蝶惊还起翠碧窥鱼去复来　明顾清首夏即事诗曰金兽香残昼漏稀嫩槐庭院午风防蜜房分子蠭初静书阁垂帘燕自飞小碾试茶催瀹鼎轻刀裁葛已成衣故园遥忆三江外梅豆青青笋过扉　髙啓初夏江邨诗曰轻衣软履歩江沙树暗前邨定防家水满乳鳬飜藕叶风疎飞燕拂桐花渡头正见横渔艇林外时闻响纬车最是黄梅时节近雨余归路有鸣蛙　杨基立夏诗曰渐老緑阴天无家怯杜鹃东风有今夜芳草又明年蚕熟新丝后茶香煑酒前都将南浦恨聊寄北窗眠　莫如忠初夏晓起诗曰也知无客到亦复啓晨扉刺水新秧长从人乳燕飞书声隔篁竹荷气透絺衣百亩欣常稔无嗟生事防　文徴明新夏诗曰暖风庭院草生香晴日帘栊燕子忙白发不嫌春事去緑阴自喜夏堂凉闲心对酒从时换老倦抛书觉昼长客有相过同一笑竹炉吹火试旗枪
　　夏至一
　　原尚书曰日永星火以正仲夏【注曰永长也谓夏至之日也火苍龙之中星举中则七星见可知也】　礼记曰夏至日祀皇地祗于方丘岳渎等神从祀焉　周礼曰夏至日影尺有五寸【郑注云土圭之长也尺有五寸夏至立八尺表其影适与土圭等谓之地中今颍川阳城地为然】　又曰丝竹之管空桑之琴瑟咸池之舞夏至日于泽中之方丘奏之又曰宗伯以夏至致地祗物【音魅】以禬国之凶荒民之丧乱　又曰柞氏掌攻草木及林麓夏至令刋阳木而火之　又曰薙氏掌杀草夏至日而夷之　増又曰夏至日在东井北近极故景尺有五寸　原大戴礼曰夏至祭昆崘之神于泽之中配于后土　三礼义宗曰夏至为中者至有三义一以明阳气之至极二以助阴气之始三以明日行之北至故谓之至　増又曰日夏至禁举大火鼓铸销冶皆止　原易通卦验曰夏至景风至蝉始鸣螗蜋生鹿角解木槿荣　又曰夏至小暑虾蟆无声　又曰鹿者兽中阴也贵臣之象应隂觧角夏至太阳始屈阴气始升阴阳相向君臣之象也失节不觧臣不承君贵臣作奸　又曰夏至少隂云出如水波増又曰夏至之日清明风至　易稽览图曰夏至后
　　三十日极温　原周书时训曰夏至温风不至国无缓政【一作寛敎】　増左传曰少昊氏以鸟名官伯赵氏司至者也伯赵伯劳也以夏至则鸣冬至则止　原春秋考异邮曰夏至井水跃　春秋感精符曰夏至成地理　孝经纬曰芒种后十五日斗指午为夏至　又曰夏至景风至辨大将封有功　増又曰日周天有七衡夏至日在内衡　史记曰先至三日垂土炭于衡两端轻重适均夏至日隂气至则土重　原汉书魏相奏曰日冬夏至则八风之序立万物之性成各有常职不得相干又律厯志曰日道敛北去极弥近其景弥短近短乃极夏乃至焉　又礼仪志曰夏至日浚井改水可去温病増汉书曰日行北至东井去北极近夏至至于东井
　　北近极故晷短立八尺之表而晷景长尺五寸八分又曰中尚署夏至献雷车　原续汉书鲁防疏曰夏至之日施命令止四方行者所以助防隂也行者尚止之况于逮召考掠夺其时　又曰仲夏之月万物方盛日夏至隂气萌作恐物不懋其礼以朱索连荤菜弥牟朴虫钟以桃印书文以施门户代以所尚为饰　管子曰夏至而麦熟天子祀太宗其盛以麦谷之始也　淮南子曰夏至则斗南中绳阳气极隂气萌故曰夏至为刑【夏至日一隂生】　又曰夏至则火从之故五月火正而水漏【火正火王也故水渗漏一说水星正中地漏湿也】八尺之表景修尺五寸景修则隂气胜短则阳气胜隂气胜则为水阳气胜则为旱又曰夏至而流黄泽石精气【硫黄土之精也隂气作于下故流泽而出也石精五色之精也】蚉虻不食驹犊鸟不搏黄口【五月防隂在下未成驹犊黄口肌血脆弱未成故蚉虻鸷鸟应隂不食不搏也】　増又曰隂气为水水胜故夏至湿　又曰毛羽者飞行之也故属于阳故曰夏至日鹿角觧　又曰夏至加十五日指丁则小暑音比大吕加十五日指未则大暑音比太簇加十五日指庚背阳之微则夏节尽　原范子曰夏至三光盛　增抱朴子曰见潮来去或有早晚辄言有参差非也水从天边来一月之中再东再西故潮再大再小也夏至天髙故夏潮大也　原白虎通曰夏至隂始起反大热何也阳气推而上故大热　髙诱礼记注曰鵙伯劳也伯劳夏至后应隂而杀蛇乃磔之棘上而始鸣也　风土记曰夏至之日雨名曰黄梅雨　増风土记注曰夏至霖霪至前为黄梅先时为迎梅雨及时为梅雨后时为送梅雨原风俗通曰夏至着五防辟兵题曰游光游光厉
　　也知其名者无温疾　郦道元水经注曰丹水出丹鱼先夏至前十夜伺之鱼浮水赤色上照如火光　荆楚岁时纪曰夏至取菊为灰以止小麦蠹按干宝变化论乃云稻为麦为蛱蝶其验乎　罗浮山疏曰荔枝以春青夏至日始赤六七日便可食　占气曰夏至之日离卦用事日中时南方有赤云如马者离气至也宜黍増又曰离气不至日月无光五糓不成人病目疾冬
　　中无冰应在十一月内　原又曰夏至之日风从离来为顺其年大熟　増又曰夏至前一日夏至后十日十六日为穷日　原月令占候图曰朔日至六日夏至五糓熟二十二二十四日夏至五糓不熟晦日夏至五糓贵　天文録曰大暑在夏至后二气积暑而未歇也増古今厯术曰夏至之日昼六十五刻夜三十五刻杂说曰百舌鸟一名反舌春则啭夏至则止惟食蚯蚓正月以后冻开则来蚯蚓出故也十月以后则藏蚯蚓蛰故也物之相感不知所由　酉阳杂爼曰猫鼻端常冷惟夏至一日暖
　　夏至二
　　増左传曰昭公二十有一年秋七月壬午朔日有食之公问于梓愼曰是何物也祸福何为对曰二至二分日有食之不为灾日月之行也分同道也至相过也其他月则为灾阳不克也故常为水　原宋书曰元嘉元年断夏至五丝缕之属　増隋书曰隋因周制制始每岁夏至日祭皇地祗于北郊以太祖武元配其九州山川皆从祀　原抱朴子曰魏武左元放桎梏之而自觧或曰用夏至日霹雳防也【防音杉】　又曰予祖彬为汲令以夏至日请主簿杜宁饮酒壁悬赤弩照于杯中形如蛇【详蛇】　舆地志曰郭宏常以夏至日射鱼供母将饵闻笳角声鱼跃而去　増一品集曰唐学士夏至日颁冰及酒以酒和冰而饮禁中有冰醪酒坊　玉海曰宋郎中崔遵度着琴之音配节为秋分之音愚谓天地自然之节岂止秋分此夏至之音也
　　夏至三
　　原影长　宵短【尺有五寸之中礼云夏至日在东井　至乃宵短】　不贺　受饷【冬至阳事起君道长故贺夏至隂事起君道衰故不贺　齐春秋曰何敬叔为长城令清亷夏节忽牓门受饷得米二千八百斗代贫人输租税】　増书云物　献雷车【分至啓闭必书云物下详夏至一】　食麦糉　服松脂【一统赋注云夏至俗食麦糉　千金要方云夏至日】
　　【取松脂日食一升无食他物饮水自恣令人不饥长服可以终身】　颁冰酒　进粉囊【上详夏至二　酉阳杂爼云北齐妇人夏至日进扇及粉脂囊各有诗词】　着五防　陈八音【上详夏至四　汉书云天子尝以至日御殿前陈八音】
　　夏至四
　　原日长至【礼记云仲夏之月日长至隂阳争孔疏曰谓此月之时日长之至极太史漏刻夏至昼漏六十五刻夜漏三十五刻是日长至也】物茂盛【春秋繁露云夏至之后万物茂盛】　身欲宁　志欲静【蔡邕独断云夏至隂风始起鹿角觧故寝兵鼓身欲宁志欲静不听事送迎五日】赤气出离【易通卦验云离南方也夏至日中赤气出直离此正气也气出右万物半死气出左】
　　【赤地千里】　隂动于下【五经通义云夏至隂动于下阳动于上故大热】　风雨之会【周礼云日至之景尺有五寸谓之地中天地之所合也四时之所交也风雨之所防也隂阳之所和也然则百物阜安乃建王国焉】隂阳之会【春秋繁露云夏至隂阳之会】　朱索连荤【详夏至一】五防辟兵【风俗通云夏至着五防辟兵五防辟五兵也】　闭关后不省方【易】寝兵不设政事【五经通义云隂始动而未达故寝兵鼔不设政事所以助防气之养也】隂气为水夏至温　离气不至日无光　当阳极隂生之际　是养神保寿之辰【夏至之日一隂生】　当隂阳分争之时　是斋戒养恬之日　石湖恒冰夏至乃觧【神异经云北方荒中有石湖方千里岸深五丈余恒冰惟夏至左右五六日乃觧】　夏至日后焦金烂石【春秋繁露云南方物动于上故夏至后热焦金烂石】　増无影墖【汝南志云天中山有无影塔夏至日亭午无影】无影台【初祖面壁庵在少林寺后天中山无影台夏至日亭午石柱无影】分龙日【闽以夏至为分龙日】　玉律【东汉律厯志云殿中气用玉律十二惟二至日乃】　采映日果【即无花果也藏之治喉疾】
　　夏至五
　　增诗宋范成大夏至六言诗曰李核垂腰祝饐糉丝系臂扶羸节物竞随乡俗老翁闲伴儿嬉






　　御定渊鉴类函卷十四
&lt;子部,类书类,御定渊鉴类函&gt;
　　钦定四库全书
　　御定渊鉴类函卷十五
　　岁时部四【秋　立秋秋分】
　　秋一
　　増释名曰秋者緧也【音秋】緧廹万物使得时成也　又曰七月谓之夷则何夷者伤也则者法也言万物始伤被刑法也　又曰八月谓之南吕何南者任也言阳气盛有任生荠麦也　原尔雅曰秋为白藏一曰成　増又曰秋为旻天　又曰秋猎曰狝【狝杀也顺秋气】　又曰七月为相八月为壮九月为元　易曰说言乎兊兊正秋也万物之所说也　易通统图曰日行西方白道曰西陆焦贑易林曰秋风生哀花落悲心　原尚书曰分命
　　和仲宅西曰昧谷寅饯纳日平秩西成宵中星虚以殷仲秋　尚书考灵曜曰虚星为秋昴为令期隂气相佐德乃不邪子助母母合子符【虚星北方宿也昴星西方宿也隂称母也】増又曰政失于太白出入不当　尚书大传曰万物
　　非秋不　原毛诗曰秋日凄凄百卉具腓　又曰一日不见如三秋兮　増又曰七月流火　毛诗传曰壮士悲秋感阴气也　原诗含神雾曰秦地处仲秋之位男懦弱女髙膫白色秀身音中商其言舌举而仰声清以扬　礼记月令曰孟秋之月凉风至白露降寒蝉鸣鹰乃祭鸟【鹰祭鸟者示有先也】仲秋之月盲风至鸿雁来鸟归羣鸟养羞【盲风疾风也乌燕也归谓去蛰也凡鸟随阳者不以中国为居羞谓所养】季秋之月鸿雁来宾雀入大水为蛤菊有黄华豺乃祭兽戮禽【来宾言其客至未去大水海也戮杀也】　又曰孟秋之月日在翼昏建星中旦毕中【郑康成曰孟秋者日月会于鹑尾而斗建申之辰】其日庚辛【庚之言更也辛之言新也日行秋从白道成熟万物月为之佐万物皆肃然改更秀实新成利也】其帝少昊其神蓐【此白精之君金官之臣少昊金天氏蓐少昊氏之子曰该为金官】律中夷则【髙诱曰太阳力衰太隂气发万物凋伤应法成性】仲秋之月日在角昏牵牛中旦觜觽中【郑康成曰仲秋者日月会于寿星而斗建酉之辰】律中南吕【髙诱曰阳气内藏隂吕于阳任其成功】日夜分【平也】季秋之月日在房昏虚中旦柳中【郑康成曰季秋日月会于大火而斗建戍之辰】律中无射【季秋气生则无射之律应髙诱曰阴气上升阳气下降万物随阳而藏而无射出见者也】霜始降草木黄落　周官曰司裘掌为大裘以供王祀天之服仲秋献良裘【王乃行羽物】季秋献功裘【以待颁赐】　又曰籥章掌仲秋击土鼓龡豳诗以迎寒【迎一作逆】　又曰司弓矢仲秋献矢箙　増三礼义宗曰九月大享帝于明堂之中　又曰周祫以秋者万物新成可以奉荐宗庙故合先祖之神而祭之故祫宜在秋也　又曰秋曰庚辛庚更也辛新也言物皆改更而新也　又曰九月寒露为节者九月之时露气转寒故谓之寒露节霜降为中露变为霜故以霜降为中　春秋繁露曰秋露气故杀　春秋感精符曰霜杀伐之表季秋霜始降鹰隼击王者顺天行诛以成肃杀之威左传曰岁云秋矣我落其实而取其材　国语曰驷见而陨霜火见而清风戒寒　原周书时训曰立秋后五日白露降后五日寒蜩鸣白露不降民多欬病寒蜩不鸣人臣力疾白露之日鸿雁来后五日鸟归后五日羣鸟养羞鸿雁不来逺人背叛鸟不归室家离散羣鸟不养羞臣下骄慢秋分后五日蛰虫坏户后五日水始涸蛰虫不坯户民靡有頼水不始涸介虫为害　夏小正曰八月丹鸟羞【羞进也】白鸟【白鸟蚉蚋】辰则伏【辰房星】鴽为鼠九月内火【火大火心星也】　増又曰孟秋始缩仲秋始内汉书曰太白秋西方金义也言也义亏言失逆秋令伤金气罚见太白　又曰秋【如淳曰音樵】物敛乃成熟也又曰八月赐大臣羊酒以助衰气　又律厯志曰春
　　为阳中万物以生秋为隂中万物以成是以事举其中礼取其和　又礼乐志郊祀歌曰西颢沆砀秋气肃杀含秀垂颖续旧不发注云西方少昊沆砀白气之貎也晋书顾凯之传曰蒲栁之质望秋先零　原梁元帝
　　纂要曰秋曰白藏【气白而藏万物】亦曰成【万物成而敛】亦曰三秋九秋素秋素商髙商天曰旻天【旻愍也愍万物之雕零】风曰商风素风凄风髙风凉风激风悲风景曰朗景澄景清景时曰凄辰霜辰【霜辰可施九月】节曰素节商节草曰衰草木曰疎木衰林霜柯霜条七月首秋孟秋上秋肇秋兰秋八月仲秋亦曰仲商九月季秋亦曰暮秋末秋暮商季商杪秋亦曰授衣【此时妇功毕始授衣】亦曰元月　増唐书曰秋气和则商声调　又曰序移玉律气应金商　原尸子曰秋为礼西方为秋秋肃也万物莫不礼肃敬之至也淮南子曰孟秋之月西宫御女白色衣白采撞白钟其兵戈其畜狗八月官尉其树柘九月官其槐　又曰春女悲秋士哀知物化矣　又曰七月百虫蛰伏青女乃出以降霜雪【髙诱曰青女乃天神青要玉女司霜雪者】　増又曰西方曰皓天其星胃毕西南方曰朱天其星觜觿参东井西方金也其帝少昊其神蓐执矩而治秋其神为太白其兽白虎其音商其日庚辛西方之极自昆崘絶流沙沈羽西至三危之国石城金室饮食不死之野少皥蓐之所司者万二千里其令曰审用法诛必罪备盗贼禁奸邪饬羣牧谨贮聚修城郭补决窦塞蹊径遏沟渎止流水雝谿谷守门闾陈兵甲百官诛不法秋行夏令华行春令荣行冬令耗　又曰春气发而百草生正得秋而万物成实　又曰太隂在秋则欲脩备缮兵又曰秋为矩矩者所以矩万物也义者成成者方故为矩也　又曰九月失政三月春风秋不济【济止也】　原文子曰日月欲明浮云盖之丛兰欲脩秋风败之　増又曰政失于秋太白出于无常　又曰因春而生因秋而杀所生不德所杀不怨即几于道矣　管子曰西方曰辰其时曰秋其气曰阴阴生金与甲其徳忧哀静正严顺居而不敢淫佚其事号令毋使民淫暴顺旅聚量民资以畜聚赏彼羣干聚彼羣材百物乃使民毋怠所恶其察所欲必得我信则克此谓辰徳辰掌为阴秋行春政则荣行夏政则水行冬政则耗故秋三月以庚辛之日发五政一政曰禁博塞圉小辨鬭译誋二政曰毋见五兵之刃三政曰愼旅农趣聚四政曰补缺塞坼五政曰脩墙垣周门闾五政茍时五糓皆入秋行五刑诛大罪所以禁淫邪止盗贼　庄子曰荆之南有灵者以五百岁为春五百岁为秋上古有大椿者以八千岁为春八千岁为秋　幽求子曰秋风晨厉则惨然多凄　抱朴子曰南海之中萧丘之上有自生火火常以秋起而秋灭　邹子曰秋取柞楢之火　鹖冠子曰斗柄指西而天下皆秋　吕氏春秋曰孟秋行春令则亢旱不食行夏令则多火灾痰热疟症行冬令则败介虫来戎兵又云仲秋行春令则雨不降草木荣国有恐行夏令则亢旱虫不蛰五糓复生行冬令则风起雷草木早枯又云季秋行春令则暖风至民懈怠师旅兴行夏令则大水殃民行冬令则多盗边境不宁土地分裂　又曰秋早寒冬必暖　太经曰酉西方也秋也物皆成象而就也有形则复于无形故曰冥也原风土记曰鸣鹤戒露白鹤也此鸟性警至八月白露降即髙鸣相警　増隂阳五行厯曰一时为三月一月为一秋三月为三秋又一月为三秋故三月有九秋之名也　蔡邕月令章句曰仲秋白露节盲风至秦人谓蓼风为盲风郑云盲风疾风也皇氏云秦人谓疾风为盲风梁简文帝秋夜诗云盲风多函谷坠露下芳枝原楚辞九怀曰秋风兮萧萧舒芳兮振条　又曰悲哉秋之为气也萧瑟兮草木摇落而变衰憭栗兮若在远行登山临水兮送将归泬寥兮天髙而气清寂漻兮潦而水清　又曰嫋嫋兮秋风洞庭波兮木叶下　又曰皇天平分四时兮窃独悲此凛秋白露旣下降百草兮淹离披此梧楸　又曰秋旣先戒以白露兮又申之以严霜　増又曰商风肃而害之百草育而不长　提要録曰七月为兰月八月为桂月　陆机纂要曰九月亦名菊月　又曰秋树名成秋雨名愁
　　秋二
　　増庄子曰舜以天下让善卷曰余立宇宙之中冬日衣皮毛夏日衣葛絺春耕种足以劳秋之足以休日出而作日入而息逍遥于天地之间何以天下为哉入深山莫知其处　风俗通曰周秦尝以八月遣輶轩使采异俗方言藏之秘府　汉书曰呉王濞为秋请孟康汉书义云春为朝秋为请　后汉书曰范式字巨卿与汝南张元伯为友二人春到京师以暮秋为期元伯以九月十五日杀鸡以待巨卿母曰相去千里汝何信之也言未卒而巨卿至相随上堂再拜母极欢恱　王子年拾遗记曰汉武帝尝以季秋泛灵鶂之舟于淋池中内桂台之上以香金为钩纫丝为纶丹鲤为铒钓得白蛟付大官为鲊肉紫骨青香美无伦　史记曰孙寳为京兆尹秋日署吏为东部督邮敕曰今鹰隼始击当从王气取奸恶以成严霜之诛　西京杂记曰贾佩兰言宫中八月四日出雕房北户竹林下围碁胜者终年有福负者疾病取丝缕就北辰星求长命乃免　又曰汉宗庙八月饮酎用九十牢　原世说曰张季鹰辟齐王东曹掾在洛见秋风起因思呉蒪菜鲈鱼脍曰人生贵适志耳安能从宦数千里以要名爵遂命驾便归俄而齐王败时人皆谓为见几而作　増梁书曰朱异除中书郎时秋日始拜有飞蝉正集异武冠上时咸谓蝉珥之兆　续齐谐曰郄绍以八月一日入华山见一童子执五防囊盛柏叶上露绍问之荅曰赤松先生取以明眼又梁简文帝云妇人八月旦多以锦翠为眼明囊凌晨取露拭目　隋唐嘉话曰源乾曜张说以八月初五明皇生之日请为千秋节百姓祭皆就此日名为赛白帝羣臣上万岁寿王公戚里进金镜绶带士庶结丝承露囊更相问遗　羯鼓録曰明皇尝制秋风髙曲每至秋空迥彻纤埃不起即奏之必逺风徐来庭叶坠下洞防记曰唐宫人丽娟善歌尝唱廻风曲庭叶飜落
　　如秋　开元遗事曰每至秋时妃妾以金笼闭蟋蟀置枕函畔夜听其声庶民之家皆效之　张说上大衍厯序曰谨以开元十六年八月端午赤光照室之夜献之宋璟请为节表月惟仲秋日在端午　唐史曰徳宗秋日出畋有寒色顾左右曰九月犹衫十月而袍不为顺时朕欲改月谓何左右称善李程独曰明皇着月令十月始裘不可改帝矍然止　风俗通曰八月一日是六神日以露水调朱砂蘸小指宜防炙去百病　岁时记曰楚俗以八月十日以朱墨防小儿额为天灸以压疾病　南康记曰平固县覆笥山上有一湖中有石鴈每至秋天飞鸣如时　后山诗话曰东坡居颍春夜对月王夫人曰春月可喜秋月使人愁耳公谓前未及也遂作词曰不似秋光只与离人照断膓
　　秋三
　　原火流　土王【毛诗曰七月流火九月授衣　京房易占曰立秋坤王周易集林曰坤土也】露下　风髙【易通卦验曰立秋凉风至白露下　下见立秋江逌诗】　蓼风
　　葭露【上详秋一　毛诗曰蒹葭苍苍白露为霜】　凝雾　凉烟【上见袁淑秋晴赋　鲍明逺秋思赋曰秋木兮架浦凉烟兮冒江】　劲风　皦月【上见潘岳秋兴赋下见湛方生秋夜赋】　潦　涤氛【上详秋一　下见袁淑秋晴赋】　凉风　凄日【礼记曰凉风至　毛诗曰秋日凄凄】　长宵　短晷【卢谌诗曰凛凛素秋日促宵长　下见潘岳秋兴赋】金帝　玉女【金帝金天氏也　玉女青要玉女并详秋一注】　凝露　飞霜
　　【曹植秋思赋曰四时更代兮秋气悲髙云静兮露凝衣徐广秋赋曰于时招摇西建天髙气清飞霜凝洒悴叶飘零】　温　涤暑【上见湛方生秋夜辞　李颙悲四时曰秋日兮火流天而涤暑风入林而疎条】　珠露　金风【李颙感兴赋曰风触波而文动兮露霑卉而珠凝　张协诗曰金风扇素节丹霞啓隂期】　白帝　青女【礼记曰立秋之日迎秋于西郊郑注曰祭白帝于西郊以迎秋　下详秋一】　虫吟　鸟击【上见苏彦秋夜长　下详秋一】　木落　草衰【魏文帝燕歌行曰秋风萧瑟天气凉草木零落露为霜　李陵荅苏武书凉秋九月塞外草衰】　露叶　霜条【谢恵连诗曰团团满叶露淅淅振条风　下见何瑾悲秋夜】　落英　陨叶【上见苏彦秋夜长下见潘岳秋兴赋】　九法　五政【周礼曰大司马之职掌建国之九法以佐王平国仲秋敎理兵政　下详秋一】　逆寒　迎气【上详秋一下详立秋】　献裘　授几【上详秋一　礼记曰仲秋之月天子居总章太庙是月也养衰老授几杖】　月帐风帷【汤恵休白苎诗曰秋风嫋嫋入曲房罗帐含月思心伤　下见潘岳秋兴赋】　霜阶风隙【上见夏侯湛秋可哀诗　谢灵运七夕诗曰月光入户秋首风绕隙】　治兵
　　士【尚书考灵曜云秋絶太白是谓大武用时治兵得功　月令孟秋之月天子乃命将帅士厉兵简练杰俊顺彼逺方】　素节　白商【张协七命云白商素节月旣授衣天凝地闭风厉霜飞】日凄凄　风洌洌【上见凄日注　下见左思杂诗】　照帷月　盈幕
　　风【上见夏侯湛秋可哀下见宋孝武秋诗】　振条风　倾枝露【上详秋一下见宋孝武诗】　警露鹤　含风蝉【上详秋一　下见谢恵连秋怀诗】　百草萎万物衰【司马彪诗云秋节良可悲百草咸萎落堂前栁随风疎林萧瑟　傅诗云萧萧秋气】
　　【升凄凄万物衰荣华尽零落槁叶纵横飞】　増降霜　揖月【淮南子曰秋三月青女乃出主降霜雪　天子春朝日秋夕月朝日以朝夕月以夕瓒注云郊泰畤平旦出行宫揖日其夕西南向以揖月】苇风　荷露【僧恵林诗苇风荷露逼人寒午梦天髙眼界寛落落与谁同此意纤纤初月上】
　　【云端】　水天　霜月【宋舒亶诗纤尘不动天如水一色无痕月共霜】　菊散　荷疎【唐太宗诗菊散金风起荷疎玉露漙】　萧晨　阴气【殷仲文诗哲匠感萧晨注云萧晨秋晨也　管子曰西方曰辰其时曰秋其气曰阴】　缯云　玉露【藻林立秋浊隂云出如赤缯李宓诗金风荡佳节玉露团清影】　泛昆明池　登慈恩塔【王莽欲娯乐元后令四时廵四郊秋歴东馆泛昆明池　唐髙宗时凡天子游幸秋登慈恩浮图众僧献菊花酒称寿】　潦水洁　月澹烟沈【唐虞世南赋云旣净而天髙潦将而水洁　唐呉融凉思诗曰松间小槛接波平月澹烟沈暑气清半夜水禽栖不定緑荷风动露珠倾】　陵阳食气　匈奴立威【陵阳子明经秋食沦隂沦隂者日没后赤黄气汉□错传匈奴立威始于折胶注云秋气至胶可折弓弩可用匈奴常以为而出军】　蒲柳先零　梧楸早脱【上详秋一　刘禹锡赋晚枝多露蝉之思夕蔓趣寒螀之愁至若松竹含韵梧楸早脱惊绮疏之晓吹堕碧砌之凉月】七月　原登糓　食瓜【天子尝新先荐寝庙　下详豳诗】　鸣鵙　祭鸟【豳土晚寒伯劳七月始鸣　鹰乃祭鸟】　河汉方秋　天地始肃　増合冰　烧稻【唐书王方翼平西域七月次叶河无舟而冰一夕合时以为祥　真腊风土记云眞腊国七月新稲熟迎于南门外烧新稲以供佛妇女车象往观者众主却不出】　伐竹　作刀【甘泽謡云竹生云梦之南鉴在柯亭之下以今年七月望前生明年七月望前伐过期不伐则其音窒未期而伐则其音浮　焦氏类林曰物理论阮师之作刀七月庚午见金神于冶监之门敎以水火之齐用隂阳之取刚柔之和】　金柔　火老【韩诗金柔气尚低火老愈浊】　八月　原畜菜　尝麻【趣民敛务蓄菜注云始为御冬之备也　以犬尝麻】　命社　为裳【月令云择元日命民社注云近秋分前后戊日　诗载载黄为公子裳】　断壶　剥枣【壶瓠也俱豳诗】　祀夕月　戒清风【祀夕月于西郊秋分日也四民月令曰清风戒寒趣织缣帛】　享寿星　祭马祖【享寿星于南郊祭马祖于大泽】　増鹰风　豆雨【藻林鹰风秋风也古诗鹰风凋晚叶歳时记云八月而谓之豆花雨】　考治　筑城【唐百官志曰节度使掌总军旅颛诛杀以八月考其治否销兵为上考足食为中考边功为下考　敬晖为衞州刺史时河北经突厥所骚仲秋筑城晖曰金汤非粟不守讵乘农畆事城隍哉纵民归敛阖郡利安】净土　太液莲【一统志曰鄠县有鸠摩罗什所覆履土生净土三月花八月结实如小粟壳中皆黄土　天寳遗事云明皇秋八月太液池有千叶白莲数枝盛开帝宴赏久之指贵妃示于左右曰争如觧语花】　客星犯斗　钱王射潮【上详星部　呉越武肃王钱镠始筑捍海塘在潮门之外八月潮水冲激乃命彊弩数百以射潮头遂成堤岸今钱塘江堤仍旧】　九月原肃霜　纳火【诗九月肃霜　夏小正九月内火心星也】　伐薪　尝稻【伐薪为炭以却寒气天子尝稻先荐寝庙】　百工休　七驺驾【霜始降则百工休　命仆夫七驺咸驾载旌旐授车以级整设于屏外司徒搢扑北面而誓之誓众以军法】　蟋蟀在户鸿雁来宾【诗九月在户下见月令】　増鲤鱼风　黄雀雨【九月风也古诗尘散鲤鱼风　九月雨为黄雀雨】　宴耆老　谒神翁【六帖云开元二年九月丁酉宴京师耆老于含元殿赐九十以上几杖八十鸠杖妇人亦如之赐于其家　元符中监城时叟有请于徐神翁告曰尔亟归九月中有道者来宜善待仍布施至期暴客夜集其门时悟出迎设酒殽金帛慰遣乃免凌暴】衣絺绤　插茱萸【北里富熏天髙楼夜鸣笛焉知南邻客九月犹絺绤　容斋随笔曰】
　　【刘梦得云九日诗中用茱萸字者凡三人杜甫醉把茱萸仔细看王维徧插茱萸少一人朱放学他年少插茱萸三君所用杜为优也】
　　秋四
　　原执矩【详秋一】祀门【月令其祀门祭先肺】　四秋【管子云岁有四秋而分有四时故曰农事且作请以什伍农夫赋耜鐡此之谓春之秋大夏且至纩之所作此之谓夏之秋而大秋成五谷之所会此之谓秋之秋大冬营室中女事纺绩缉缕之所作也此之谓冬之秋】大秋【又云大秋甲兵求缮弓弩求】　迎西郊【详立秋】啓西户【皇览逸礼云秋居明堂右啓西户】　击土鼓【周礼籥章仲秋击土鼓以乐田畯】御袷衣【见潘岳秋兴赋】　习五戎【月令季秋之月天子乃敎于田猎以习五戎注曰五戎五兵弓矢殳矛戈防也】严百刑【又云仲秋之月天子乃命有司申严百刑斩杀必当】　脩法制【又云孟秋之月命有司脩法制】申号令【又云季秋之月申严号令命百官贵贱无不务纳以会天地之藏】　愼罪邪【又云禁止奸慎罪邪务搏执】审断决【又云孟秋之月审断决狱讼必端平】　令将帅　缮囹圄【并月令】　筑场圃【诗云九月筑圃注曰埸圃同地自物生之时耕治之以种菜茹至物尽成熟筑坚以为埸】趣敛【月令云仲秋之月趣民敛务蓄菜多积聚】　霆曜【见袁淑秋晴赋】星倾辉【湛方生秋夜诗火星倾其辉皓月流素光】　桂枝落【汉武帝李夫人赋云秋气憯以凄泪兮桂枝落而销亡】胡桃零【马融西第颂云仲秋隂中节胡桃已零落】　菊挺葩　兰飞馨【李颙悲四时诗云秋日悲兮火流天而涤暑风入林而疎条菊挺葩于緑茎兰飞馨于翠翘】　其虫毛【生旃毛出】其音商【秋气和则商声调】　西方者秋【礼记云西方者秋秋之为言揫也揫敛也】西陆为秋【续汉书云日行西陆谓之秋】　杀气浸盛【详秋分】寒气总至【月令季秋寒气总至】　九月授衣【诗注云九月霜始降妇功成可以授冬衣矣】仲秋饬裳【月令云仲秋之月命司服具饬衣裳文绣有恒衣服有量冠带有常】　鸟兽毛毨【尚书】鹰隼始鸷【详立秋孙寳事】　雀入大水【周书云寒露五日雀入大水化为蛤】蛰虫墐户【月令云季秋之月蛰虫咸俯在内皆墐其户】　秋献鱼【周礼鼈人春献鼈蜃秋献鱼注曰鼈之属】秋行牺牲【月令云仲秋命宰祝循行牺牲】　季秋飨帝【礼记季秋之月大飨帝尝牺牲告备于天子】孟秋祀神【月令云孟秋之月命主祠祭禽于四方注曰以所获禽祀四方之神也】　草木黄落【月令云季秋草木黄落乃伐薪为炭】荣华零落【详秋三万物衰注】　天髙气清【楚辞】云髙气静【曹植秋思赋云云髙气静露凝衣野草变色茎叶稀】　天气清和【张协诗云天清气和野有甘】天气髙明【贾林感秋赋】　凉气渐届【卢谌感运赋见立秋】商风初授【见潘岳诗】　清商应秋【见潘岳诗】髙风送秋【张协七命云若乃龙火西頽暄气初飞霜迎节髙风送秋】　风萧气凉【魏文帝燕歌云秋风萧瑟天气凉】风辽气爽【王洵秋懐云天悠云际风辽气爽】　嫋嫋秋风【楚辞】　清商激牖【孙绰诗云迢迢云端月灼烁霞间星清商激西牖澄景自南】商风入帷【曹植感节赋】　凉风薄体【陆机行思赋云凉风凄其薄体】清气入肌【湛方生秋夜赋云气入肌以凄凛风洒林而萧索】　秋菊黄华【周书云立秋后菊有黄华】秋兰紫茎【楚辞秋兰兮青青緑叶兮紫茎】　鸣鹤戒露【风土记】鸣蜩厉音【潘岳诗】蟋蟀宵征【楚辞云独申旦而不寐兮哀蟋蟀之宵征】熠燿宵流【张华迈志诗云商飇】
　　【振落熠燿宵流】　食稻与鱼　器廉以深【并月令】　金方戒序白帝用事　众木摇落【见秋兴赋】一叶飘零【淮南子详立秋】　玉帝规时【秋白帝也】　天子食鱼　庶人荐黍【月今】　汉仪斩牲【详立秋】　露结蒹葭【诗】风生桂树【文秋风生桂】　霜败芝兰黍熟祀太祖【管子曰夏尽秋始而黍熟天子祀于太祖其盛以黍黍者谷之美者也祖者国之重者也】获禽祀四方【详上孟秋祀神注】　举五糓之要【礼记云季秋命宰举五糓之要】藏帝籍之【月令云季秋之月藏帝借之于神仓祗敬必饬】　秋风吐商气【张载诗云秋风吐商气萧瑟扫前林朱光驰北陆浮景忽西沈】秋气转微凉【曹植诗】熠燿灿于阶闼　蟋蟀鸣于轩屏【潘岳秋兴赋】　筑城郭
　　建都邑【月令云仲秋之月可以筑城郭建都邑】脩宫室坏垣墙【月令孟秋之月命百官始敛完隄防谨壅塞以备水潦脩宫室坏垣墙补城郭】　授几杖行糜粥【礼记仲秋之月养衰老授几杖行糜粥饮食】易关市来商旅【月令详春分】　白帝霏以静降【湛方生秋夜赋】微霜惨而夕结【贾林感秋赋云冷露滴而朝凝微霜惨而夕结】专任有功以征不义　诘诛暴慢以明好恶【并月令】　増秋月怀乡【王粲观秋月怀弟妹而伤神】　金秩序【宋人秋日书啓曰金秩序玉宇旉凉与揫同聚也又曰金颢平分碧虚如拭】　武昌登楼【庾太尉在武昌秋夜景清佐史殷浩王胡之之徒登南楼理咏音调始遒庾公率左右十许人歩来诸贤欲起避之公徐云诸君少住老子于此处兴复不浅因便据胡牀与诸公咏谑竟坐甚乐后王逸少下与丞相言及丞相曰元规尔时风范不得不小頽右军荅曰唯丘壑独存】　七月　原具桎梏【断薄刑决小罪】纳材苇【并月令】　食麻与犬【月令】烹葵及菽【诗】　威徴大火　律变商风　禇渊弹琴之夕【南齐书世祖在东宫赐禇渊银鏻琵琶又尝防宴袁粲舍时初秋凉夕风月甚美渊援琴奏别鹤之曲宫商旣调风神谐畅谢庄抚节而叹曰以无累之神合有道之器】孙宝署吏之辰【详立秋】　凄凉乍变商声　肃杀已临兊位晓露长垂珠影　凉风遽振金声　气迎少皥之车影促羲和之辔　増献细鍼【晋书尚署七月献细鍼】　挂地头【宛署记燕都农家是月祈祷年丰各用麫果送纸钱挂田禾之上名佳地头】　祭臯陶【文献通考晋孝武帝宁康三年七月故事祭臯陶以社日新改用孟秋以应秋政】　陈王业诗【诗注七月之诗陈王业也周公遭变故陈后稷先公风化之所由致王业之艰难】　契丹宴乐【辽志七月十三日夜契丹国主离行宫向西三十里卓帐先于彼处造酒食至十四日部落并随至动畨乐宴至暮国主归行宫谓之迎节十五日动汉乐大宴十六日早往西方令随军大喊三声谓之送节此节谓之赛音伊能伊赛音好也伊能伊谓是日也】　吹角射鹿【辽志每岁夏居炭山或上京避暑至七月上旬复入射鹿夜半猎人吹角效鹿鸣诱鹿集射之】　八月　原乃傩【以逹秋气】　习吹　种麦【乃劝种麦】　平权衡【详秋分】案刍豢【瞻肥瘠察物色必比量小大五者备当】八月载绩　八月其获【并豳诗】　上丁释奠【于国学】上戊释奠【于太公庙】　天子居总章【详秋三赐几注】庶人授几杖　采柏露以明眼【齐谐记郄绍见童子执五防囊盛柏叶上露如珠满囊曰赤松先生取以明眼言终失所在详秋二】用朱墨以防头【详秋二】　获赤雀以衔书【尚书曰季秋赤雀衔丹书集周之庭】结宝囊以承露【梁简文帝眼明囊赋序详秋二】　増蟹芒【酉阳杂爼八月腹内有芒芒真稻芒也向东输与海神未输芒不可食芒长寸许】樱珠【八月之果似桑椹而红江南俗名水瞢淮上俗名拍判即覆盆子也】　桂子落【禅林备览天竺山昔有梵僧从天竺鹫岭飞来八月十五夜常有桂子落】　紫金莲【嵩山法王寺石池有紫金莲开中秋一月云神光说法时从地涌出者每移他处即毙】　竹小春【笋谱竹八月谓之小春热欲去寒欲来气至而来故曰小春】半闲堂【齐东野语贾似道当国日治湖山作半闲堂每岁八月八日生辰四方善颂者数千悉俾】
　　【翘馆誊考以第甲乙一时传诵纸贵然皆讇辞呓语耳】　鸿雁同异【博物志鸿与雁大略相似俱以仲秋来宾一同也有三同三异】　雨夜瓜菜【春秋佐助期八月雨夜瓜菜生于洿下地作羮臛甚美】　镂金相遗【问礼俗八月镂金以相遗改旧从新之意】　九月　原荼樗【诗采荼薪樗食我农夫】叔苴【叔拾也】　亲尝【亲尝者尝羣神也天子亲尝帝使有司祭于羣神礼毕告备于天子也】务纳【百官贵贱无不务纳以防天地之藏无有宣出】　班马政【齐其色度其力使同乗也】合秩刍【养牺牲以供皇天上帝名山大川四方之神以祠宗庙社稷之灵为民祈福】　民皆入室【命有司寒气总至民力不堪其皆入室注云霜降清风戒寒所以令入室】帝享明堂【习吹大享帝于明堂注谓祀昊天于明堂五方帝五官从祀】　天子厉饰【执弓挟矢以猎厉饰谓衣戎服尚武也】农事备　授衣之月　饰服之辰　丹鸟进羞之日　白虎应感之辰【帝王世纪曰扶始以季秋下旬梦白帝遗马祖而升丘见白虎其上有感已而生臯陶于曲阜云云】　増宋台杵歌【左传襄公十七年十一月宋皇国父为平公筑台妨农功子罕请俟农毕公弗许筑者讴曰泽门之晳实兴我役邑中之黔实慰我心杜预注周十一月今九月也今版筑役夫歌以应杵本此】　妇功嫁娶【家语霜降而妇功成嫁娶行】　新服具宴【唐书髙宗九月令百官具新服上宴于麟徳殿旧记敕三品以上服紫四品深绯五品浅绯六品深緑七品浅緑八品深青九品浅青庶人服黄一品以上文官并带手巾等刀子砺石武官欲带听之九月百官具新服宴之】　白雁霜信【古今诗话北方白雁秋深乃来来则霜降故谓之霜信】
　　秋五
　　原诗晋左思杂诗曰秋风何烈烈白露为朝霜柔条旦夕劲緑叶日夜黄明月出云崖皎皎流素光披轩临前庭嗸嗸晨雁翔　孙绰诗曰萧瑟仲秋月飇唳风云髙山居感时变逺客兴长谣疎林积凉风虚岫结凝霄湛露洒庭林密叶辞荣条抚菌悲先落攀松羡后凋　宋孝武帝秋夜诗曰局景薄西隅升月照东垂肃肃风盈幙露倾枝侧闻飞壶急坐见河宿移覩辰念节变感物矜乖离　宋谢恵连秋怀诗曰平生无志意少小婴忧患如何乗苦心矧复直秋晏皎皎天月明奕奕河宿烂萧瑟含风蝉寥唳度云雁寒商动清闺孤灯暧幽幔耿介繁虑积展转长宵半夷险难豫谋倚伏昧前算未知古人心且从性所玩宾至可命觞朋来当染翰頽魄不再圆倾羲无两旦金石终销毁丹青暂雕焕各勉华髪欢无遗白首叹　宋南平王刘铄秋歌曰昊天清且髙秋风发初凉白露下微津明月流素光凝烟泛城阙凄风入轩房朱华先零落緑草就芸黄纤罗还笥箧轻纨改衣裳　宋鲍照秋日诗曰枯枝叶易零疲客心易惊今兹亦何早已闻络纬鸣廻风灭且起卷蓬息复征凄凄簟上寒栗栗帐里清物色延暮思霜露逼朝荣白杨方萧瑟长叹从此生　宋汤惠休歌诗曰秋风嫋嫋入曲房罗帐含月思心伤蟋蟀夜鸣断人肠长夜思君心飞扬他人相思君相忘锦衾瑶席为谁芳　又秋思引曰秋寒依依风过河白露萧萧洞庭波思君末光光已灭渺渺悲望如思何　梁简文帝秋夜诗曰盲风度函谷坠露下芳枝緑潭倒云气青山衔月规花心风上转叶影中危外游独千里夕叹谁共知　又秋夜诗曰萤飞夜的的虫思夕喓喓轻露霑悬井浮烟入绮寮檐重月没早宻风声饶池莲飜罢叶霜篠出寒条端坐弥兹漏离忧积此宵　又秋晚诗曰浮云出东岭落日下西江促阴横隐壁长晖斜度窗乱霞圆緑水细叶影飞缸　梁萧华奉和诗曰副君乘暇景临秋坐北宫杏梁照初月莲池引夕风清晖动藻井流香入绮栊鹊声时徙萤光乍灭空凉风散簟席露色变林丛梁范云赠俊公道人诗曰秋蓬飘秋甸寒藻泛寒池风条振风响霜叶断霜枝幸及清江满无使明月亏月亏君不来相期竟悠哉　梁沈约秋夜诗曰月落宵向分紫烟郁氛氲曀曀萤入雾离离雁出云巴童闇理瑟汉女夜缝裙新知乐如是久要讵相闻　梁庾肩吾奉和便省余秋诗曰前对金精坂傍临圆水池照影碍浮叶看山通廻枝鴈行连雾尽雨足带云移　梁呉均秋念诗曰团团珠晖转炤炤汉阴移箕风入桂露璧月满瑶池树青草未落蝉凉叶已危还深长夜想顾忆临卭巵芳杜果芜没缨带欲何为　梁鲍泉秋日诗曰露色已成霜梧楸欲半黄燕去櫩恒静莲寒池不香夕鸟飞向月余蚉聚逐光旅情恒自苦秋夜渐应长　陈张正见和衡阳王秋夜诗曰睢苑凉风举章台云气萤光连烛动月影带河流緑绮朱弦泛黄花素蚁浮髙轩扬丽藻即是赋新秋　北齐阳休之秋诗日照前窗竹露湿后园薇夜虫扶砌响轻蛾绕烛飞　北周庾信晚秋诗凄清临晚景疎索望寒阶湿庭凝坠露搏风卷落槐日气斜还冷云峰晚更霾可怜数行雁防防逺空排　北齐萧慤和司徒铠曹阳辟彊秋晚诗叶疎知树落香尽觉荷衰山薮良多思田园聊复归　又秋日诗曰秋天拟文学秋水擅庄蒙草湿蒹葭露波卷洞庭风便坐飜木叶长坡歇兰丛檐喧犹有燕陂静未来鸿蝉唱闻疑断池清似映空　隋袁朗秋日应诏诗玉凉风举金塘细草萎叶落商飇观鸿归明月池迎寒桂酒熟含露菊花垂一奉章台宴千秋长愿斯　唐太宗秋日诗曰爽气澄兰沼秋风动桂林露凝千片玉菊散一丛金日岫髙低影云空防缀阴蓬瀛不可望泉石且娯心　又曰菊散金风起荷疎玉露圆将秋数行雁离夏防林蝉云凝愁半岭露碎缬髙天还似成都望直见蛾睂前又秋日翠微宫诗曰秋光凝翠岭凉吹肃离宫荷疎一盖缺冷半帷空侧阵移鸿影圆花钉菊丛摅怀俗尘外髙眺白云中　又辽东山夜临秋诗曰烟生遥岸隐月落半崖阴连山惊鸟乱隔岫断猿吟　又山阁晚秋诗曰山亭秋色满岩牖凉风度疎兰尚染烟残菊犹承露古石衣新苔新巢封古歴览情无极咫尺轮光暮増又秋日效庾信体诗曰岭衔宵月桂珠穿晓露丛
　　蝉啼觉冷萤火不温风花生园菊橤荷尽戏鱼通晨浦鸣飞雁夕渚集栖鸿飒飒髙天吹氛澄下炽空　原上官仪和颍川公秋夜诗曰泬寥空色逺叶黄凄序变涸浦落遵鸿长飇送巢燕千秋流夕景万籁含宵唤峻雉聆金柝层台切银箭　又奉和辽东山夜临秋诗曰殿帐清炎气辇道含秋阴凄风移汉筑流水入虞琴云飞送断雁月上净疎林滴沥露珠响空蒙烟壑深　増李白秋思诗曰春阳如昨日碧鸣黄鹂芜然蕙草暮飒尔凉风吹天秋木叶下月冷莎鸡悲坐愁羣芳歇白露凋华滋　又江上秋怀诗曰餐霞卧旧壑散发谢逺游山蝉号枯桑始复知天秋朔雁别海裔越燕辞江楼飒飒风卷沙茫茫雾萦洲黄云结暮色白水扬寒流恻怆心自悲潺湲泪难蘅兰方萧瑟长叹令人愁　杜甫秋兴诗曰玉露凋伤枫林巫山巫峡气萧森江间波浪兼天涌塞上风云接地阴丛菊两开他日泪孤舟一系故园心寒衣处处催刀尺白帝城髙急暮砧　韦应物秋夜诗曰髙阁渐凝露凉叶稍飘闱忆在南宫直夜长钟漏稀　韩愈秋怀诗曰秋气日恻恻秋空日凌凌上无枝上蜩下无盘中蝇岂不感时节耳目去所憎清晓卷书坐南山见高棱其下澄湫水有蛟寒可罾惜哉不得往岂谓吾无能　宋司马光秋意呈邻防冲卿诗曰新凉入闾巷旧暑何人扫筠笼卖红莲莎阶坠丹枣蕉衫日以疎纨扇安能好蝉悲西风燕乱斜阳草此意属渊明篱边防尊倒　朱子秋日诗曰一雨生凉杜若洲月波微漾緑溪流茅檐归去无尘土澹薄闲花绕舍秋　陆游秋怀诗曰园丁傍架摘黄瓜邨女沿篱采碧花城市尚余三伏热秋光先到野人家　又秋光诗曰小圃秋光泼眼来老人凭几兴悠哉翩翩蝴蝶成双过两两蜀葵相对开雨足疎篱引荒蔓人稀幽径长新苔贫家灶冷炊烟晚待得邻翁卖药囘　杨万里秋晓出郊诗曰野菊相依露下丛冷香自送水邉风丰年气象无多子只在鸡鸣犬吠中　范成大秋日田园杂兴诗曰杞菊垂珠滴露红雨蛩相应语莎丛虫丝罥尽黄葵叶寂歴髙花侧晚风　又曰新霜彻晓报秋深染尽青林作缬林惟有橘园风景异碧花丛里万黄金元赵孟頫秋夜曲曰雨声滴夜清漏长朱帘金幕浮新凉闺中美人动裁剪故罗衣生秋香东邻剥枣西邻获旅馆无人念飘泊余不潦尽涵清辉芙蓉压堤怨不归墙根草緑阴蛾飞　又新秋诗曰夜久不能寐坐来秋意浓露凉催蟋蟀月白澹芙蓉渐觉綀衣薄欲将纨扇慵　明王逢秋诗曰香散天街静玉珂露台风殿夜如何星从河汉澹中落秋在梧桐疎处多鸾影不曽离宝鉴珠丝先已缀金梭君王蠒馆询遗事却拟鸾车共载过　蔡羽秋日诗曰枫疏映天逺草蔓护门深砌亦朱华冐帘常緑藓侵园香三夜雨雁过一城砧已畏洞庭晚休添楚客吟
　　原赋魏繁钦秋思赋曰何晏秋之憯凄处闲夜而怀愁风清凉以激志兮动叶而鼓条云朝隮于西泛兮遂愤薄于丹丘潜白日之阴兮翳朗月于重幽零雨蒙其迅疾潢潦汨以横流　晋潘岳秋兴赋序曰晋十有四年余春秋三十有二始见二毛以太尉掾寓直于散之省髙阁连云阳景罕曜珥蝉冕而袭纨绮之士此焉游处仆野人也偃息不过茅屋茂林之下谈话不过农夫田父之客摄官承乏猥厠朝列夙兴晏寝匪遑底宁譬犹池鱼笼鸟而有江湖山薮之思于是染翰操纸慨然而赋于时秋也以秋兴命篇四运忽其代序万物纷以廻薄览华莳之时育察盛衰之所托感冬索以春敷嗟夏茂而秋落虽末事之荣悴兮伊人情之美恶善乎宋玉之言曰悲哉秋之为气萧瑟兮草木摇落而变衰憀栗兮若在逺行登山临水送将归夫送归怀慕徒之恋兮逺行有羇旅之愤临川感流而叹逝兮登山怀逺而悼近彼百感之疚心遭一涂而难忍嗟秋日之可哀谅无愁而不尽野有归燕隰有翔隼游氛朝兴槁叶夕殒于是乃屏轻箑释纤絺借莞蒻御袷衣庭槭以洒落劲风戾而吹帷蝉嘒嘒以寒吟雁飘飘而南飞天晃朗而弥髙日悠扬而寖微何微阳之短晷觉凉夜之方永月朣胧以含光露凄清以凝冷熠燿灿于阶闼蟋蟀鸣于轩屏听离鸿之晨吟望流火之余景宵耿介而不寐独展转于华省悟岁时之遒尽兮慨俛首而自省斑鬓彪以承弁兮素髪飒以垂领且敛袵以归来兮忽投绂以髙厉耕东臯之沃壤兮输黍稷之余税逍遥乎山川之阿放旷乎人间之世优哉游哉聊以卒岁　江逌述归赋曰时运逝其何速素秋奄以告季虚栁中于昏日羲和宿于房位微寒凄其薄人凝霜粲兮朝坠林飘飘以洒叶隰芒芒而摧穟菊发华于髙丘鴈辞北以南莅　湛方生秋夜赋曰悲九秋之为节物雕悴而无荣岭頽鲜而殒緑木倾柯而落英履代谢以惆怅覩摇落而兴情信臯壤而感人乐未毕而哀生秋月清兮何秋夕之转长夜悠悠而难极月皦皦而停光播商气以清温扇髙风以革凉水激波以成涟露凝结而为霜凡有生而必雕情何感而不伤茍灵符之未虚孰兹恋之可何天悬之难释思假畅之方拂尘衿于风散近滞于老庄逍遥之宏维总齐物之大纲同天地于一指等太山于毫芒万虑一时顿渫情累豁焉都忘物我泯然而同体岂复寿夭于彭殇　晋曹毗秋兴赋曰素秋始啓清风激暑叶零玉阶柯委劲楚离禽嘤嘤而晨鸣轻帷翩翩以微举夕露颓润于兰庭秋虫属响乎廊宇　晋夏侯湛秋可哀曰秋可哀兮哀秋日之萧条火廻景以西流天既清而气髙壤含素霜山结元霄月延路以増夜日迁行以晖屏絺绤于笥箧纳纶缟以授衣秋可哀兮哀新物之陈芜绸篠朔以敛稀密叶槭以陨疎鴈擢翼于太清燕蟠形乎榛墟秋可哀兮哀良夜之遥长月翳翳以隐云时笼笼以投光映前轩之疎幌炤后帷之闲房拊轻衾而不寐临虚槛而褰裳感时迈以兴思情怆怆以含伤　又秋夕哀曰秋夕兮遥长哀心兮永伤结帷兮中宇屣履兮闲房听蟠蟀之潜鸣覩游鴈之云翔寻脩芜之飞檐览明月之流光木萧萧以被风阶缟缟以受霜玉机兮环转四运兮骤迁衔恤兮迄今忽将兮渉年日往兮哀深岁暮兮思繁　宋袁淑秋晴赋曰是月也声晷合朝夜分霆耀虹戢文炎都褰埃旻防涤氛曵悲泉之凝雾转絶垠之严云　宋沈勃秋羇赋曰于时朱云弛辰金祗御岁菊图缛于园沼橘倒饰于池砌草改貎而倾蕡林伐状而摇潭敛气而威荷露危光而严蕙　宋谢琨秋夜长曰秋夜长兮虽欣长而悼速送晨晖于西岭迎夕景于东谷夜旣分而气髙风入林而伤緑燕翩翩以辞宇雁雝雝而南属　宋苏彦秋夜长曰晨晖电流以西逝闲宵漫漫其未央牛女隔河以延伫列宿双景以相望轻云飘霏以笼朗素月披曜而舒光时禽鸣于庭栁节虫吟于户堂零叶纷其交萃落英飒以散芳覩迁化之遒迈悲荣枯之靡常贞松隆冬以擢秀金菊吐翘以凌霜　宋何瑾悲秋夜曰欣莫欣矣春日悲莫悲兮秋夜伊秋夜之可悲増沈怀于逺情叹授衣于豳诗感萧瑟于宋生天寥廓兮髙褰气凄肃兮厉清燕泝阴兮归飞雁怀阳兮寒鸣霜凝条兮漼漼露霤叶兮泠泠　宋伏系之秋怀曰于是景宇肃澄风髙木敛凄气夕衰零露晨湛泽润而草枯叶骤坠而庭掩鴈偕来以希阳燕游逝而投险岂微物之足怀伤頽龄之告渐　齐禇渊秋伤赋曰云纷纷而夹转兮菸黄而陨落瞻孤游之流鸿兮观云间之舞鹤景暧暧而向頽兮时冉冉而将薄独悲愁而凄惨兮敛轻以归幕　梁元帝秋兴赋曰秋何兴而不尽兴何秋而不伤伤二情之本背更同来而匪方复有登山望别临水送归洞庭之叶初下塞外之草前衰攸征人与行子必承脸而霑衣纷吾闲居有怡优游多暇乃息书愰之劳以命北园之驾尔乃从玩池曲迁坐林间淹留而防丹岫徘徊而搴木兰为兴未己升彼悬崖临风长想凭髙俯窥察游鱼之息涧怜惊禽之换枝听夜签之响殿闻悬鱼之扣屝将据梧于芳杜欲留连而不归　又临秋赋曰火歇兮秋气生风起兮秋潦清览时兴而自得聊飞辔而娯情遵二条之广路背九仞之髙城尔乃登长坂息余骥笔舒情沈吟属思草色杂而香同影齐而花异遥峰迢遰萦沙断絶云出山而相似水含天而难别　梁江淹四时赋曰及夫秋风一至白露团团明月出波萤光迎寒眷庭中之梧楸念机上之罗纨　唐虞世南秋赋曰观四时之代序对三秋之爽节云既净而天髙潦将而水洁凝珠露之凄冷镜青山之晃澈燕违幕而巢空雁惊羣而行絶于斯时也登绮阁临飞观开雾縠之疎幌褰轻绡之碧幔映金波之皎洁明玉绳之灿烂看夜鹊之绕枝望牵牛之隔汉莲尚香于江浦草犹青于河畔　増李白悲清秋赋曰登九疑兮望清川见三湘之潺湲水流寒以归海云横愁而蔽天余以鸟道计于故乡兮不知去荆呉之几千于时西阳半规映岛欲没澄湖练明遥海上月念佳期之浩荡眇怀燕而望越荷花落兮江色秋风嫋嫋兮夜悠悠临穷溟以有羡思钓鼇于沧洲无脩竿以一举抚洪波而増忧归去来兮人间不可以托些吾将采药于蓬丘　王延龄秋宵读书赋曰夜如何其夜以阑闲琴牢落坐南端流月膧膧兮素华满银釭煜煜兮清光寒于是开中轩矖晴盼天敞朗兮北斗何髙云依微兮南山可见银河既已倾玉窗又以明哀鸿嗸嗸兮空际逺坠叶纷纷兮林外轻已而羣感互兴众念相积怜穉顔兮何暮对流年以自惜　宋欧阳修秋声赋曰欧阳子方夜读书闻有声自西南来者悚然而听之曰异哉初淅沥以萧飒忽奔腾而砰湃如波涛夜惊风雨骤至其触于物也鏦鏦铮铮金鐡皆鸣又如赴敌之兵衔枚疾走不闻号令但闻人马之行声余谓童子此何声也汝出视之童子曰星月皎洁明河在天四无人声声在树间余曰噫嘻悲哉此秋声也胡为乎来哉盖夫秋之为状也其色惨澹烟霏云敛其容清明天髙日晶其气栗冽砭人肌骨其意萧条山川寂寥故其为声也凄凄切切呼号愤发丰草緑缛而争茂佳木葱茏而可恱草拂之而色变木遭之而叶脱其所以摧败零落者乃其一气之余烈夫秋刑官也于时为阴又兵象也于行为金是谓天地之义气常以肃杀而为心天之于物春生秋实故其在乐也商声主西方之音夷则为七月之律商伤也物既老而悲伤夷戮也物过盛而当杀嗟乎草木无情有时飘零人为动物惟物之灵百忧感其心万事劳其形有动乎中必摇其精而况思其力之所不及忧其智之所不能宜其渥然丹者为槁木黝然黑者为星星奈何非金石之质欲与草木而争荣念谁为之戕贼亦何恨乎秋声童子莫对垂头而睡但闻四壁虫声唧唧如助余之叹息　苏轼秋阳赋曰吾心皎然如秋阳之明吾气肃然如秋阳之清吾好善而欲成之如秋阳之坚百糓吾恶恶而欲刑之如秋阳之陨羣冰
　　立秋一
　　原孝经纬曰大暑后十五日斗指西南维为立秋　易说曰坤西南也主立秋　京房易占曰立秋坤王凉风用事坤土也　易通卦验曰立秋日腐草化为萤　又曰立秋晡时黄气出坤正气也　又曰立秋浊阴云出如赤缯　礼记曰先立秋三日太史曰某日立秋盛徳在金天子乃斋　周礼曰以白琥礼西方注曰立秋为白帝之精故白琥以象秋气之严肃　皇览逸礼曰秋则衣白衣佩白玉乘白辂载白旗以迎秋于西郊　三礼义宗曰七月立秋秋之言湫湫缩之意阴意出地始杀万物故以秋为节名　春秋考异邮曰立秋促织鸣女工急促之　春秋元命苞曰瑶光星散为鹰立秋之日鹰鹯击　周书时训曰立秋之日凉风不至国无严政　五经要义曰磬立秋之乐也白虎通曰磬者夷则之气象万物之成也　又曰立秋凉风至报土功礼西郊　増汉书曰立秋之日夜漏未尽五刻京师百官皆衣白絁皁领緑中衣迎气于西郊　原续汉书曰立秋迎气西郊乐奏黄钟之宫歌西颢舞云翘育命所以养时训也　増宋史曰夏尽炎气微火息凉风至　原符瑞图曰立秋西方阊阖风一名飇风　月令占图曰立秋坤卦用事其神摄提荆州分也晡时申西南凉风至黄云如羣羊宜粟糓若晴朗风云不至万物不成望西南坤上有黄云气是正气立秋应节万物皆荣赤气出其右万物半死豆谷半　又曰立秋日午时竪竿影得四尺五寸二分半五谷熟　祠令曰立秋日祀白帝于西郊少昊配蓐从祀　又曰立秋后辰祀灵星于国城东南　増崔寔政论曰秋风厉而赏武臣　刘安时则训曰立秋之日天子亲率三公九卿大夫以迎秋于西郊还乃赏军率武人于朝命将率卒厉兵简练杰俊専任有功以征不义诘诛暴慢顺彼四方命有司脩法制缮囹圄禁奸塞邪审决狱平词讼天地始肃不可以赢是月农始升谷天子尝新先荐寝庙命百官始敛完隄防谨障塞以备水潦脩城郭缮宫室母以封侯立大官行重币出大使行是月令凉风至三旬
　　立秋二
　　原陆机要览曰列子御风常以立春归于八荒立秋游乎风穴是风至草木皆生去则摇落谓之离合风　续汉书曰武帝令天下膢五日蔡邕曰防兽常以立秋日还食母猛虫搏挚王者亦以此日出猎还以祭宗庙风俗通曰楚俗常以十二月祭饮食又曰尝新始杀也食新曰防膢　増后汉书曰申屠建等与御史大夫隗嚻合欲以立秋日防膢时共劫更始音义曰防以立秋日祭兽王者亦以此日猎兽祭宗庙冀州北方八月朔作饮食为膢其俗曰膢臈　梦华録云京师立秋男女皆翦楸叶戴之卖者盈市　登真隐诀曰立秋之日日中五岳诸眞人诸黄老于黄房雪庭山防仙官定天下神图灵图药图
　　立秋三
　　原署督邮　祀白帝【上详秋二　下详立秋一】　増鹰击　防祭【上详立秋一　下详立秋二】　化萤　斩牲【上详立秋一　续汉仪立秋日自郊礼毕始扬威武斩牲于郊东门以荐陵庙其仪乗舆御戎辂白马朱鬛躬执弩射牲牲荐鹿麛太牢令谒者各一人载以获车驱驷送陵庙还宫遣使者赍束帛赐武官武官肄兵习战之仪斩牲之礼名曰防膢兵官皆肄孙呉之兵法六十四阵也】
　　立秋四
　　原凉风至【月令立秋之日凉风至】一叶落　斩牲东门【详立秋三】迎气西郊【详立秋二】　増忌浴【月令广义云立秋日浴令人肤皮粗多白屑】　翦楸胜【详立秋二】熬楸膏【月令广义云立秋日太阳未升采楸叶熬膏如常法捣汁浓煎藏搽疮痬立愈】吞赤豆【月令广义云立秋日以赤小豆七粒或十四粒服井华水面西吞下一秋不犯痢疾】
　　授御史【裵徳容制曰汉家授御史多于立秋日盖以风霜已严鹰隼初击之时云耳】　饮水却疾【月令广义云立秋日鸡鸣时汲井华水长幼皆饮少许却百病】
　　立秋五
　　原诗潘岳诗曰商风初授大火西流朱明送夏少昊迎秋　又诗曰清商应秋至溽暑随节防　晋江逌诗曰祝融觧炎辔蓐起凉驾髙风催节变凝露督物化长林悲素秋茂草思朱夏鸣雁薄云岭蟋蟀吟深榭寒蝉向夕号惊飇激中夜　宋孝武初秋诗曰夏尽炎气微火息凉风生緑草未倾色白露已盈庭逺视秋云发近听寒蝉鸣运移矜物化川上感余情　梁简文帝秋诗曰羽翣晨犹动珠汗昼恒挥秋风忽嫋嫋向夕引凉归浮阴即染浪清气始乗衣卷幌通河色开窗引月辉晚花阑下照疎萤簟上飞直置犹如此何况送将归　周庾信和初秋诗曰落星初伏火秋霜正动钟北阁连【一作更】横汉南宫映凿龙祥鸾栖竹实灵蔡上芙蓉自有南风曲还来吹九重　北齐萧慤和初秋西园应教诗池亭三伏后林馆九秋前清冷闲泉石散漫杂风烟蕖开千叶影榴艳百枝然约岭停飞斾凌波动画船　唐太宗度秋诗曰夏律昨流火秋箭今移晷蛾眉岫初出洞庭波渐起桂白发幽岩菊黄开防涘运流方可叹含毫属微理　又初秋夜坐诗曰斜廊连绮阁初月照宵帷寒冷雁飞疾园秋蝉迟露结林疎叶寒轻菊吐滋愁心逢此节长叹独含悲　杨师道初秋应诏诗曰玉琯凉初应金壶夜渐防沧池流稍洁仙掌露方团雁声风处断影月中寒爽气长空净髙吟觉思寛　周宏让立秋日诗曰兹晨戒流火商飇早已惊云天改夏色木叶动秋声　増许浑早秋诗曰遥夜泛清瑟西风生翠萝残萤委玉露早鴈拂金河髙晓还密逺山晴更多淮南一叶下自觉老烟波　白居易立秋夕即事咏怀诗曰嫋嫋檐动好风西南来红釭纤微灭碧幌飘飖开披襟有余凉拂簟无霏埃但喜烦暑退不惜光阴催河秋稍清浅月午方徘徊或行或坐卧体适心悠哉美人在浚都旌旗绕楼台虽非沧溟限难见如蓬莱蝉迎节又换雁送书未廻君位日宠重我年日摧頽无因风月下一举平生杯　司空曙和王卿立秋即事诗曰秋宜何处看试问白云官暗入蝉鸣微侵蜨绕兰向风凉稍动近日暑犹残九陌浮埃减千峰爽气攒换衣防竹暮沈果讶泉寒宫响传花杵天清出露盘髙琴当侧弁游鲔对凭阑一奏招商曲空令继唱难　又立秋日诗曰律变新秋至萧条自此初花酣莲报谢叶在桞呈疎澹日非云映清风似两余卷帷凉暗度迎扇暑先除草静多飜燕波澄下露鱼今朝散省作赋兴何如宋陆游早秋南堂夜兴诗曰水注横塘藻荇香虫唧唧满空廊风前落叶纷可扫天际疎星森有芒夜漏渐长愁少睡秋衣未制怯新凉明朝知有欣然处写得黄庭又防行　范成大立秋诗曰三伏薰蒸四大愁暑中方信此生浮岁华过半休惆怅且对西风贺立秋　又诗曰折枝楸叶起园瓜赤豆如珠咽井花洗濯烦襟酬节物安排笑口问生涯　明陈昻立秋夜作诗曰是夜秋相见律归夷则中草心蒙白露衣领受凉风舞觉蜻蜓爽声添蟋蟀工吾其先散发作赋荅天公
　　原赋晋卢谌感运赋曰朱明送夏白藏迎秋凉气渐届溽暑日气防防而侵冷霜微微而日华翠叶纷以朝落朱华惨以夕捐
　　秋分一
　　増易说曰兊西方主秋分　又曰秋分阊阖风至雷始声鸷鸟击鸟归　原易通卦验曰秋分日入酉白气出直兊此正气也　易占曰秋分而人君释钟鼓之悬　増京房易曰虹八月出西方粟贵　原尚书曰宵中星虚以殷仲秋【注曰宵中谓秋分之夜虚武中星以秋分日见以正仲秋】増孔安国尚书注曰虚武之中星亦以七星皆以
　　秋分日见以正三秋　原礼记曰仲秋之月蛰虫坏户杀气浸盛阳气始衰【坏益也】　又曰易关市来商旅纳货贿以便民事　又曰秋分日祀夕月于西郊　周礼曰以五云之物辨吉防【详春分】　又曰春秋致月【注曰古之致月不在二至而在二分】　左传曰春秋之半称春秋分【详春分】　又曰分至书云物【详冬至】　又曰分同道也【汪曰日夜等故曰同道】　又曰鸟氏司分【详春分】　増孝经说曰斗指酉为秋分又曰秋分日在两衡　原周书时训曰秋分雷始声雷不声诸侯淫汰　増又曰蛰虫不坏户即边方不宁水不涸即人多痼疾　原五经通义曰秋分阊阖风至觧悬垂琴瑟不张　史记曰秋分享寿星于南郊【老人星也】晋天文志曰老人星曰南极星常以秋分之夕见于丙文子曰老子谓天地之气莫大于和者阴阳调日夜
　　分故万物春分而生秋分而成　増又曰生与成必得和之精积阴不生积阳不化阴阳交接乃能成和　原说文曰龙春分登天秋分潜渊　厯日疏曰秋分八月之中气也　増又曰秋分之时日出于卯入于酉分天之中阴阳气等昼五十刻夜五十刻一昼一夜二气中分故谓秋分也　天文録曰仲秋秋分暮出角氐房东四舍为汉中
　　秋分二
　　増明乐厯志曰洪武三年八月夕月于北郊附祭周天星辰迎神奏凝和之乐奠玉帛初亚献舞并同朝日彻豆奏寿和送神奏豫和望燎奏熙和
　　秋分三
　　原鸷鸟击　鸟归【详秋分一】　増书云　致月【详秋分一】　蔈定　禾熟【淮南子曰秋分蔈定而禾熟】　虫坏户　龙潜渊　鸠化鹰　云如羊【大戴礼曰秋仲鸠化为鹰秋分日有云如羣羊岁有年】
　　秋分四
　　原七星见【详秋分一】　物强【孝经援神契云秋分物强】　雷始水始涸【详秋分一】　同度量　平权衡【礼云仲秋之月日夜分则同度量平权衡正钓石角斗甬】　増祭夜明【太常记秋分祭夜明于夕】　戒杀生【月坛秋分日戒】
  </div>
  <div class="pagination">
   <a href="御定渊鉴类函_page24.html">
    上一页
   </a>
   <span>
    ...
   </span>
   <a href="御定渊鉴类函_page20.html">
    20
   </a>
   <a href="御定渊鉴类函_page21.html">
    21
   </a>
   <a href="御定渊鉴类函_page22.html">
    22
   </a>
   <a href="御定渊鉴类函_page23.html">
    23
   </a>
   <a href="御定渊鉴类函_page24.html">
    24
   </a>
   <span class="current-page">
    25
   </span>
   <a href="御定渊鉴类函_page26.html">
    26
   </a>
   <a href="御定渊鉴类函_page27.html">
    27
   </a>
   <a href="御定渊鉴类函_page28.html">
    28
   </a>
   <a href="御定渊鉴类函_page29.html">
    29
   </a>
   <a href="御定渊鉴类函_page30.html">
    30
   </a>
   <span>
    ...
   </span>
   <a href="御定渊鉴类函_page26.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
