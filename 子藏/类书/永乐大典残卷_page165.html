<!DOCTYPE html>
<html>
 <head>
  <meta charset="utf-8"/>
  <title>
   永乐大典残卷 - 第 165 页/共 331 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   永乐大典残卷 - 第 165 页/共 331 页
  </h1>
  <div class="content">
   【玉海】
　　《亢仓子》《史记?庄子传》：畏类虚亢桑子之属，皆空语，无事实。《唐志》王士元《亢仓子》二卷：天宝元年二月丙申号庄子“南华”，庚子号列子“冲虚”，文子“通玄”，亢桑子“洞灵真经”，然亢桑子求之不获，王士元谓庄子作《庚桑》，太史公列子作《亢仓子》，其实一也。取诸子文义类者为二卷，补其亡。今本五卷九篇，自全道至兵道。何粲注。柳宗元曰：首篇出庄子，而益以庸言。刘向班固录书无之，今之为术者始为传注。《书目》三卷，首篇与庄子《庚桑楚篇》略同。
　　【亢仓子序】
　　晋太学博士何粲《序》曰：道原于无，藏其体用，人不得由而入，恍乎无有中，扩充其神，至于天下万物织悉之理，莫不系其用。吾谓道之适变也。古之人体合于心，心合于气，气合于神，神合于无，积是四者于内，发而为言，言而成书，以为世用者，见于《亢仓子》之谓乎？《亢仓子》，《庄》《列》之等夷，载于《南华杂篇》，本末具悉，谓遍得老聃之道，洒然真理，与夫寓言凿说，大相辽邈，可以极夫性命，至于天下国家，用为治则无有不治者。其篇有九：一曰全道，其要上为天子而不骄，下为匹夫而不闷，无以穷达自摇，使读是书者常分足以自安也。二曰用道，使人不露其用，虽福滋万物，必曰：归功于无有。读是书者，使大美不足以自擅也。三曰政道，其要主勤民则刑赏一，刑赏一则吏奉法，吏奉法则政下宣，读是书者，忍刑赏不一，而吏不奉法欤？四曰君道，君用天下爱恶者则天下安，用独爱恶则天下危，读是书者，人主安可放其私爱恶乎？五曰臣道，其要朝廷百吏，下阜百姓，上滋主德，读是书者，劝忠贤之臣有所至也。六曰贤道，其要贤止可待不可求，材慎在求不慎无。读是书者，有劝于天子之明乎？七曰训道，谓孝者人道之至德，载舜与文王、闵子骞之事，使读是书者，虽圣贤敢有以慢于父母乎？八曰农道，其要为人上者，虽天子必得躬耕，虽后妃必得亲蚕，读是书者，使人立天下之本，而舍天下之末也。九曰兵道，其说兵者人之威也，人有威性受于天。读是书者，使喜怒不私诸己，公以诸天也。散而分诸篇第，总而名之曰《洞灵真经》。刘公天从者，博鉴古书，家藏之久，一旦公然刊而传诸世，丐予为之序，前所谓此书可以极性命之理，至于天下国家用而为治则无有不治者，予无愧焉。谨序。
　　【青箱杂记】
　　亢仓《大唐新语》云：道家有庚桑子者，世无其书。开元末，襄阳处士王源，撰《亢仓子》两卷以补之。源为之序，序云：庄子谓之庚桑，《史记》作亢桑子，《列子》作亢仓子，其实一也。源乃取庄子《庚桑楚》一篇为本，更取诸子文义相类者而成之，亦行于世。又柳子厚《辩亢仓子》云：太史公为《庄周列传》，称其为书畏累亢桑子，皆空言无事实，今世有《亢桑子》书，其首篇出庄子而益以庸言，盖周所云者尚不能有事实。又况取其语而益之者，其为空言尤也。刘向班固录书无《亢仓子》，而今之为术者，乃始为之传注以教于世，不亦惑乎？唐《艺文志》以为王士元。
　　【高续古子略】
　　《亢桑子》：孔子曰：上有好者，下有甚焉。《亢桑子》之谓欤？开元天宝间，天子方向道家者流之说，尊老氏，表庄列，皇皇乎清虚冲澹之风矣。又以《亢桑子》号，《洞灵真经》，上既不知其人之仙否，又不识其书之可经，一旦表而出之，固未始有此书也。襄阳处士王褒，来献其书，书，褒所作也。按《汉略》《隋志》皆无此书。褒之作也，亦思所以趋世好，迎上意耶？今读此编，往往采诸《列子》《文子》，又采诸《吕氏春秋》《新序》《说苑》，又时采诸《戴氏礼》。源流不一，往往论殊而辞异，可谓杂而不纯，滥而不实者矣。太史公作《庄周列傅》，固尝言其语空而无实，而柳宗元又以为空言之尤，皆足知其人，决其书。然柳氏所见，必是王褒所作者。
　　【柳宗元集】
　　《辩亢仓子》：唐号《洞灵真经》，潘云：亢音庚，庄子作《庚桑楚》，楚名，庚桑姓也。《史记》作《亢桑子》。《大唐新语》云：道家有庚桑子者，世无其书，开元末处士王源撰《亢仓子》两卷以补之。序云，庚桑，亢桑，亢仓，一也。唐《艺文志》以为襄阳王士元。太史公为《庄周列传》称其为书畏累童云：上乌罪切，或作山畏；下力罪切，或作垒。《庄子音注》云山畏垒，山名也。或云在鲁，又云在梁州。亢桑子，皆空言，无事实。今世有《亢桑子》书，其首篇出《庄子》而益以庸言，盖周所云者尚不能有事实，又况取其语而益之者，其为空言尤也。刘向班固录书无亢仓子，而今之为术者，乃始为之传注以教于世，不亦惑乎？
　　【文献通考】
　　《亢仓子》二卷：按唐天宝元年，诏号《亢桑子》为《洞灵真经》，然求不获。襄阳处士王士元，谓庄子作《庚桑子》，太史公、列子作《亢仓子》，其实一也。取诸子文义类者，补其亡。宗元不知其故，而遽诋之，可见其锐于讥议也。其书多作古文奇字，其内不足者必假外饰欤？何璨注。《周氏涉笔》曰：《庚桑楚》，固寓言，然所居以忘言化俗，以醇和感天，今所著切切用诛罚政术，盖全未识庚桑子者，其称危代以文章取士，剪巧绮滥益至，正指唐事。又补贼广引俟赦，率是狱案文书。又一乡一县一州，被青紫章服，皆近制。既为唐人短浅者之书，不烦子厚掊击也。惟《农道》一书可读，自合孤行。
　　陈氏曰：首篇所载，一庄子《庚桑楚》同。亢仓者，庚桑声之变也。《崇文总目》凡九篇。
　　【黄氏日抄】
　　《亢仓子》：亢仓子，名楚，说本《老子》，文类《庄子》，亦有近理者，如曰：“所谓国郁者，主德不下宣，人欲不上达也。”如曰：“士有天下人爱之者，有其主独爱之者；用天下人爱者则天下安，用主独爱者则天下危。”如曰：“理人者先务，人则扑。音农。此其近理者也。亦有背理者，如曰：“大乱之本，祖乎尧舜。”如曰：“蜕地之谓水，蜕水之谓气，蜕气之谓虚，蜕虚之谓道。如曰：“安知天下之正污洁。”此其背理者也。至其妄自标榜以欺世，则谓灵王使祭公致篚帛，有禳水旱之问，谓熊圉拜为亚尹，尝微服而逃，则有不能自掩其欺者矣。盖其书称自乡而县，县而州，此后世之区画也；称被以青紫章服，此后世之品式也；称吾无谁私兮，羌忽不知其读，此仿后世之楚词；而字多用古文，又欲以自盖共今文而益彰者也，曾谓周灵楚国之世而有此哉！其书有云噫气谷神，以谷为似，与老子所称谷神不同。柳文《辩亢仓子》，谓《亢桑子》取庄周语而益之，其为空言尤也。录书无《亢仓子》。
　　【胡氏致知编】
　　亢仓子居羽山，书五卷，相传周庚桑楚所撰，何粲为之注，名《洞灵真经》。
　　【宋吕南公灌园先生集】
　　《读亢仓子》：治平四年，余见此书于今集贤邓校理家，怪其诣致不伦，不及文、庄、列、老远甚，其辞又最鄙陋，令人懒读，常疑有好事者诡冒为之。然儒之长老不助余疑，每用不怿。后二年，在淮南，始见《唐史新书》，乃知开元时王士源者造此。又四年，于汴京见李肇《国史补》，其说与《新书》同，盖《新书》据肇所记而言之耳。因自惬快，以所疑之不妄致也。益知心之可以师。嗟夫！在我者之有以照彼，发在乎占文按迹，然后进哉？世固有喜以浅托高人，其功用短长，虽不能使智者兼惑，亦其谬意期成，于世耳。闻羌儿与越人斗者，越人乘象，羌儿患其难攀，即刻木为狻猊首而绘之，又效其皮而蒙以前驱，象猝遭而惊也。为之奔败，盖畏狻猊者象也，非越人；而象之所为奔败者，惊于伪而非惊于实者也。彼羌儿何所出威？今夫以浅托高人，何以异此。往时王肃出《孔子家语》，近世丘解《论语》而题以韩退之，两人之见，皆济缪以劳，而通为羌儿之罪人。呜呼！岂以为有益而为之欤！尼士源、肃、，异世而同欲者，予又焉知学士之又无是此者欤？柳先生尝论亢渠不宜传解，而不虑为唐人诈造，其辩盖犹未尽，余方自怜不惑之早，故为之忠，以佐柳于尽焉。
　　【国朝宋濂文粹】
　　《亢仓子》五卷：凡九篇，相传周庚桑楚撰，予初苦求之不得，及得之，终夜疾读，读毕叹曰：是伪书也。剿老庄、文、列，及诸家言而成之也。其言曰：危代以文章取士，则剪巧绮纟监益至，而正雅絮实益藏。夫文章取士，近代之制，战国之时无有也。其中又以人易民，以代易世，世民太宗讳也，伪之者其唐士乎？予犹存疑而未决也。后读他书，果谓天宝初唐号《亢桑子》为《洞灵真经》，求之不获，襄阳处士王士元采诸子文义类者撰而献之，其说颇与予所见合。复取读之，益见其言词不类，因弃去不复省。《农道》一篇虽可读，古农家书具有之，或者谓可孤行，吾亦不知其为何说也。
　　【元吴莱渊颖集】
　　《亢仓子》：不仁为人害，仁反愁我身，母为小尧舜，有愧猖狂民。
　　文子
　　【仙传】
　　姓辛，名钅开，一名计然，葵丘濮上人，乃晋公子也。师事老子，尝请问于老君曰：何谓道德仁义礼？老君曰：无为无形，内以修身，外以治人，功成事立，与天为邻，道也；畜之养之，遂之长之，兼利无择，与天地合，德也；于大不矜，于小不偷，兼爱无私，久而不衰，仁也；为上即辅弱，为下即守节，达不肆意，穷不易操，一度顺理，不私枉挠，义也；为上恭严，为下卑逊，退谦守柔，为天下雌。立于不敢，设于不能，礼也。故修道则下归服，修德则下从令，修仁则下不争，修义则下平正，修礼则下尊敬。五者皆修，则家国安定，此圣人之所以御万物也。无道则下叛，无德则下怨，无仁则下争，无义则下暴，无礼则下乱。五者不立，而不危亡者，未之有也。文子复问曰：治国之本何如？老君曰：未尝闻身治而国乱者也。夫静以修身，俭以养生，则下不扰而人不怨。是以天覆以道，地载以德，四时不失序，风雨不为虐，日月清明，五星合度矣。故为治之本在于安人，安人之本在于足用，足用之本在于勿夺，勿夺之本在于节用，节用之本在于省事，省事之本在于无为。夫无为者，非谓引之不来，推之不去，迫之不应，感之不动，坚滞而不流，卷握而不散也。谓其私志不入公道，嗜欲不枉正术，循理而举事，因时而立功，任下责成，举无过事，名各自命，类各自用，事由自然，莫出于已，故事成而身不伐，功立而名不有。犹水行用舟，山行用撬，因高为田，因下为池，非吾所谓有为也。古之立帝王者，非以奉养其欲也，圣人之践位者，非逸乐其身也。为天下之人，强掩弱，众暴寡，智欺愚，勇侵怯，怀才不以相教，积财不以相分，故立天子以齐一之，为一人之明不足以遍照海内，故立三公九卿以辅翼之。为绝域殊俗不得被其泽，故立诸侯以镇抚之。是以天无不任，时无不应，官不隐材，国无遗利矣。是以先生之法不杀胎，不卵，不涸泽而渔，不焚林而畋，豺未祭兽，罘不得通于野；獭未祭鱼，网罟不得入于水；鹰隼未击，罗罘不得张于谷；草木未落，斧斤不得入于林；昆虫未蛰，不得以火田。孕育不杀，壳卵不探，鱼不尺不得取，大豕不期年不得食，是故万物之发若蒸气，此先王之所以得时修备富国利人之道也。夫水浊则鱼口佥，政苛则人乱，上多欲则下怀诈，上多永则下交争，智诈萌生，盗贼滋彰，不理其本而求之於末，无异凿渠而止水，抱薪而救火也。圣人事省而治，求寡而赡，不施而仁，不言而信，不求而得，不为而怀，保真抱道，而天下从之如影应响。故曰无为也。文子曰：无为之治既闻命矣，敢问不言之教可得闻乎？老君曰：天致其高，地致其厚，日月照，星辰朗，非有言也，正其道而物自然。阴阳四时；非生万物也；雨露时降，非养草木也。神明接，阴阳和，而物自生矣。夫道者，藏精於内，栖神於心，静漠恬淡，悦穆胸中，廓然无形，寂然无声，官府若无事，朝廷若无人，无隐士，无逸民，无劳役，无冤刑，天下莫不仰上之德，象主之指，绝国殊俗，莫不重译而至。非家至而人喻之，推其诚心施之天下而已。故赏善罚恶者，政令也；其所以能行者，精诚也。政令虽明，不能独行，必待精诚。精诚形乎内，而外喻於人心，此不言之道也。圣人在上，怀道不言，而泽及万方，故不言之教芒乎大哉！是以人主之恩，神不驰於胸中，知不出於四域，怀其诚行之心，则甘雨以时，五谷蕃殖，养人以公，威厉不试，法省不扰，囹圄空虚，天下一俗，莫怀奸心。故精诚动於天，景星现，黄龙下，翔凤至，醴泉出，嘉禾生，河不溢流，海不涌波矣。若逆天暴物，则日月薄蚀，五星失行，四时相乖，昼冥宵光，山崩川涸，冬雷夏霜，天文变异，国将危亡。天之与人，有以相通。夫神明之事，不可以智巧为也，不可以强力致也。惟圣人与天地合德，与日月合明，与鬼神合灵，与四时合信，怀天心，抱天气，执冲舍和，不下堂而行四海，变易习俗，人皆迁善，若生诸已，谓之神化者，盖行不言之教也。文子复再拜而问曰：治国之本，敬闻命矣。治身之本柰何？老君曰：来，吾语汝，太上养神，其次养形，神清意平，不节皆宁，食生之本也。肥肌胃，充腹肠，闭嗜欲，养生之未也。人能养其本，节寝处，适饮食，和喜怒，便动静，在内者已得，邪无由入。夫人受天地变化而生，一月而膏，二月而血，三月而胚，四月而胎，五月而筋，六月而骨，七月而成形，八月而动，九月而躁，十月而生。形骸已成，五脏乃官，肝主目，肾主耳，脾主舌，肺主鼻，胆主口，头圆法天，足方象地，天有四时五行九解三百六十日，人有四肢五脏九窍三百六十骨节，天有风雨寒暑，人有取与喜怒，人与天地相类而为之主。耳目者，日月也。血气者，风雨也。日月失行，薄蚀无光；风雨非时，毁拆生灵；五星失行，国受其殃。天地之道，至阔以大，尚由节其章光，爱其神明；人之耳目何能久熏而不息？精诚何能驰骋而不乏？是故圣人守内而不守外。夫血气者，人之华也，五脏者，人之精也。血气专乎内而不外越，则胸腹充而嗜欲寡，耳目清而听视聪达，五脏能属於心而无离，则意气胜而行不僻，精神盛而气不散，以聪无不闻，以视无不见，以为无不成。是以饰其外者伤其内，快其情者疲其神，见其文者弊其真，须臾不忘自贤者必困其性，百步之中不忘其容者必累其形。故羽翼美者伤其骸骨，枝叶茂者害其根亥艹，是以静漠恬淡所以食生，和愉虚无所以据德。外不乱内即性得其宜，静不干动即德安其位。养生经世，抱德以修年，可谓体道矣。夫道者陶冶万物，修治无形，寂然不动，大通混冥，深阔广大，不可为外；折毫刮芒，不可为内。始於柔弱，终於刚强，治於短寡，成於众长。故十围之木始於把，百仞之台始於下。是以真人体之，故虚无平易清静柔弱，纯粹素朴，不与物杂，得天地之道，故谓之真人。夫虚无者，道之舍也；平易者，道之素也；清静者，道之鉴也；柔弱者，道之用也；纯粹者，道之干也。嗜欲不载，虚之至也；无所憎爱，平之至也；一而不变，静之至也；随时为宜，柔之至也；不为物散，纯之至也。是以圣人轻天下即神不累，细万物即神不惑，齐死生则意不慑，同变化则明不眩，静与阴同德，动与阳同波，亦无所疏，亦无所亲，与道为际，与德为邻，倚不机之柱，行不阙之途，禀不竭之府，学不死之师，故无往不遂，无之而不通也。文子再拜受教。周平王问於文子曰：闻子得道於老聃，今贤人虽有道，而遭淫乱之世，以一人之权，而欲化久乱之民，其庸能乎？文子对曰：夫道德匡邪以为正，振乱以为治，化淫败以为朴淳，使德复生，天下安宁，要在一人。故积德成王，积怨成亡。尧舜以是昌，桀纣以是亡。平王用其言而天下治。文子复从老君，授神丹之方，遂正品仙阶。后南游吴越，范蠡师之，越欲伐吴，蠡谏曰：臣闻之师曰，兵，凶器，战，逆德，争者，事之末也。险谋逆德，好用凶器，试身於所末，不可。勾践不听，败於夫椒。后位以上大夫，弗就，隐吴兴馀英禺山，相传以为登云而升。按《寰宇记》《吴兴志》俱载馀英东南三十里有计筹山，越大夫计然尝登此山，筹度地形，因名焉。今山阳白石顶通玄观，乃故隐处也。其紫云关升元观，即古常清观，宋乾道间改赐今额，山之半有曰“登云石”者在，其著曰《文子》，天宝中封为通玄真人，书曰《通玄真经》。其著书一十二篇，一曰道原，详原字。二曰精诚，详诚字。三曰九守，详守字。四曰符言，详言字。五曰道德，详德字。六曰上德，详德字。七曰微明，详明字。八曰自然，详然字。九曰下德，详德字。十曰止仁，详仁字。十一曰上义，详义字。十二曰上礼。详礼字。
　　【汉志】
　　《文子》九篇：老子弟子与孔子并时而称。周平王问似依托者也。
　　【隋志】
　　《文子》十二卷：周平王时人，师老子。
　　【唐志】
　　《文子》十二卷：徐灵府注。
　　【通志】
　　《文子》十二卷老子弟子。《李暹训法》十二卷，朱弁《注》十二卷，除灵府《注音》一卷，《统略》一卷，《家语要言》一卷。
　　【玉海】
　　《文子》《汉志》：道家，九篇，老子弟子，与孔子并时，而称“周平王问”，似依托者也。《隋志》十二卷。《唐志》同。梁《七录》六卷。柳宗元曰：十二篇，盖驳书也。凡管孟数家，皆见剽窃。默希子注，《道原》至《上礼》。《文选注》范子曰：文子姓辛，葵丘濮上人称曰计南。南游于越，范蠡师事之。本受业于老子，《文子》录其遗言为十二篇。默希子谓姓辛，名研，文子其字也，师老子。今本十二卷，元魏李暹注。唐徐灵府注，即默希子朱玄注。
　　【事物纪原】
　　《文子》《唐会要》曰：天宝元年三月十九日，李林甫奏文子号“通玄真人”。详见号字
　　【广记】
　　《文学》：默希子注姓辛，名研，字文子，周平王时，癸丘濮上人，其先，晋公子也。尝南游，范蠡得而事之。老子弟子也，著《通玄真经》。
　　【文子】
　　徐灵府作《通玄真经序》曰：大道不振，其来已久。微波尚存，出自诸子。莫不祖述道德，弥缝百代。文子者，周平王时人也。平王问文子曰：闻子得道于老子，今贤人虽有道，贤人，文子也。而遭淫乱之世，以一人之权，而欲化文乱之民，其能庸乎？文子对曰：道德匡邪以为政，振乱以为理，使圣德复生，天下安宁，要在一人，故积德成王，积怨成亡。而尧舜以是昌，桀纣以是亡。平王信其言而用之。时天下治。然安危成败，匪降自天，在乎君王任贤而已。故圣人怵怵，为天下孩其人，同于赤子，欲以兴利去害而安之，非欲有私于已也。其书上述皇王帝霸兴亡之兆，次序道德礼义衰杀之由，莫不上亟玄机，旁通庶品。其旨博而奥，其词文而真。故有国者，虽淫败之俗，可返正朴于太素；有身者，而患累之质，可复至命于自然。大矣哉！君子不可不刳心焉。洎我唐十有一叶，皇帝垂衣布化，均和育物，柔怀庶邦，殊俗一轨，故在显位咸尽其志忠，慕幽居者亦安其业。灵府以元和四载，投迹衡峰之表，考室华盖之前，迨经八稔，夙孰朴素之风，窃味希微之旨。今未能拱默，强为注释。是量天汉之高邈，料沧溟之浅深者，亦以自为，难矣。
　　【牟山献陵阳集】
　　《文子序》：禹受计于会稽，会稽者，会计也。武康计筹山，因计然赏度。地于此而得名。然其义固有所本，范蠡师计然，见于《史记》，颜师古以为与孔子同时，是也。其书曰《文子》者，有与平王问答语，徐灵府遂以为周平王时人，则误甚，刘向著录文子书九篇耳，李暹所注乃十二篇，疑不能无附托其间。或谓乃楚之平王，楚越相强，平王时，楚事日非。子胥既奔吴而计然亦去楚。间道适越耶？不可考矣。南谷杜君辩博而笃实，恬静而疏通，其能可以用世，而其志果于遁世。虽尝领闲台珍馆，亦复舍去，筑披云之庵于计筹山上，燕处从容，取《文子》书及其事之散见他书者，会粹而刻之。三代古书遗迹，一旦震发于湮没之馀，真山林一大奇事。予观自昔财计之臣，鲜有能自全者。计然之策，范蠡略用之于越，十年生聚，既以报吴，乃飘然远引，竟免于鸟喙之毒手。而图谋相传。计然乃神仙得道之人，又不但全其身而已。盖计然尝受于老子者也。夫善计不用筹策，此岂区区废居操纵从事于鞭算之未乎？不贵难得之货，不舍检且啬，不以不足奉其馀，生财而不有，成功而不居，若是者、盖几乎道，固已超然于利害祸福之外。而世之壅利专利者，往往违天时，竭地力，自谓以心计析秋毫，不知正犯道家之所深忌。只以自贻殃祸，覆辙相寻，曾莫之悟，可叹也。南谷尝注《老子》，得其宗旨，又粹比书，俾与师说并行，其警世切矣。学者合而观之可也。虽然，书徒糟粕，旷洞遐想，寥虚阔，胸中系累，云扫雾除，岂不快然者哉！又安得从南谷君，登筹峰，望玄墟，求鸱夷子所以泛湖之处。
　　【文子缵义】
　　文子于章首多称老子曰者，尊师也，此盖当时记习老子之言，故不敢自有其名。书十有二篇，凡一百八十八章，道坚不揆浅陋，随义析之，增八十一章，别有其旨。题曰缵义，以便观览云。
　　【马总意林】
　　《文子十二卷》：周平王时人，师老君。
　　先唱者穷之路，后动者达之源。齿坚于舌，而齿先弊。刚强者死之徒，柔弱者生之干。立井而饮，耕田而食，不布施以求德，不高下以相倾。此古人之德也。河不满溢，海不涌波。景云见，黄龙下，祥风至，醴泉出。此圣人顺天道也。昼冥夜光，山崩川涸。冬雷夏霜，此国之将亡也。水浊则鱼口佥，政苛则民乱，上多欲，下多诈。冬曰之阴，万物归之而莫使，皋陶喑而大理。天下无虐形，何贵言乎？
　　君子犹射，差此毫末，于彼寻丈。神者智之渊，神清则智明；智则心之府，智公则心之平。精神难清而易浊，犹盆水也。清之终日，乃能见眉睫，不过一挠，即不能见方圆也。量腹而食，度形而衣，节乎己者，贪心不生。山生金，反自刻；木生萤，还自蚀；人生事，还自贼。使信士分财，不如探筹；使廉士守财，不如闭户全封。有心于平，不如无心之不平。善游者必溺，善骑者必堕。上学以神听之，学在骨髓矣；中学以心听之，学在肌肉矣；下学以耳听之，学在皮肤矣。铎以声自毁，膏以明自煎，一渊无两蛟，有必争。得鸟者罗之一目，一目之罗不可得鸟。欲致鱼者先通于谷，欲来鸟者先树于木，水积而鱼聚，木茂而鸟集。目见百步之外，不能自见其目此。水之势胜火，一杓不能救一车之薪；金之势胜木，一刃不能残一林。土之势胜水，一块不能塞一河。饥马在厩，寂然无声。投刍其旁，争心乃生。农夫劳而君子食之，愚者言而智者择之。日月欲明，浮云翳之。河水欲清，沙土秽之。丛兰欲茂，秋风败之。人性欲平，嗜欲害之。济溺者以金石，不如尽索。花早者，不须霜而自落。入水憎湍，怀臭求芳，不可得也。乳犬噬虎，伏鸡搏狸。冶不能销木，匠不能冰。金石有声，不叩不鸣；箫管有音，不吹不声。事者难成而易败，名者难立而易废。往古来今谓之宙，四方上下谓之宇。孔子无黔突，墨子无暖席，非其贪禄慕位，欲为天下除害耳。兽穷则触，乌穷则啄，人穷则诈。人主之有民，犹城之有基，木之有根，根深则本固，基厚则上安。屈寸而申尺，小枉而大直。圣人为之。今人贵不许其大功，而求其小善，失贤也。贵则观其所举，富则观其所欲，贫则观其所爱。霸王之道，扶义而动，尊其秀士，显其贤良，百姓开户而待之，渍米而储之。不义之兵，至于伏尸流血而不伏也。冬日之扇，夏日之裘，无用于己，则生尘垢。
　　【柳宗元集】
　　《辩文子》：或曰：姓辛，名妍，字文子。号曰：计然。葵丘濮上人，范蠡之师。《文子》书十二篇。其传曰：老子弟子。唐有徐灵府注，又有李暹训注，或谓其书录老子贵遗言。其辞时有若可取，其指意皆本老子。然考其书。盖驳书也。其浑而类者少，窃取他书以合之者多，凡《孟子》辈数家，皆见剽窃。然而出其类。童云：音尧，山高貌，或作尧。其意绪文辞，又互相抵而不合。不知人之增益之欤？或者众为聚敛以成其书欤？然观其往往有可采者，又颇惜之。悯其为之也劳，今刊去谬恶乱杂者，取其似是者，又颇为发其意，藏于家。为，去声。
　　【考古质疑】
　　《论文子非周平王时人》：大庆近观文子一书，凡一十二篇，谓之《通玄真经》。犹庄子所谓《南华真经》，列子所谓《冲虚真经》也。其书大率多载老子之言，或谓之老子弟子是也。而其序乃以为周平王时人，按《史记货殖》注，裴马因曰：计然，葵丘濮上人。姓辛，字文子，其先晋国亡公子也。尝南游于越，范蠡师事之。《文选》曹子建《求通亲亲表》引《文子》曰：不为福始，不为祸先，此所引乃《文子》第三卷《守虚篇》。而李善注云：范子曰，文子者姓辛，葵丘濮上人，称曰计然。范蠡师事之。又《北史》萧大圜云：留侯追踪于松子。陶朱成术于辛文。然则所谓文子，乃春秋末人也。但其书第五卷有平王问于文子曰：吾闻子得道于老聃云云，注家谓平王为周平王，故其序遂以为周平王时人。夫春秋起于鲁隐，正周平王之时，是为春秋之始。范蠡事越子句践以灭吴，是乃春秋之末，前后相去二百余年。乃谓文子为平王时人可乎？况其书第一卷，又载孔子问道于老子，老子曰：一汝视，天和将至。是则老子与孔子同时，皆去平王时甚远也。又其书《上仁篇》云：伯乐相之。王良御之。王良与赵简子同时，亦春秋末年也。然则谓为平王时人，岂不误欤？曰孔子与老子答问，其为同时，固也。如上文之所援引，安得平王时有所谓老聃？而曰：吾闻子学道于老聃，似真误矣。但前史所述孔子皆可考其所生之岁月，如老聃则莫推其始，止云姓李名耳，字伯阳，周守藏室之史也。尝观迁史《周纪》，幽王时三川皆震，伯阳甫曰：周将亡矣。注云：伯阳父，周柱下史老子也。及幽王立褒后，太史伯阳读史记曰：周亡矣云云。由此而观，则太史伯阳即老子也。固已见于幽王之前，则平王谓吾闻子学道于老聃，又似非误。况孔子窃比于老彭，说者谓老聃彭祖，夫彭祖尧臣，绵唐虞，历夏商，则老聃之年，迁史谓其修道以养寿，或者生于幽王之前，而绵历春秋之季，亦未可知也。更俟智者质之。
　　【席上腐谈】
　　《文子》：有默希子注，愚观《文子》首章云：非有道不可言，不可言即道。与老子道非常道之意，若合符节。
　　【文献通考】
　　李暹注《文子》十二卷。晁氏曰：右李暹注，其传曰：姓辛，葵丘濮上人，号曰计然，范蠡师事之，本受业于老子，录其遗言为十二篇云。按刘向录《文子》九篇而已，《唐志》录暹注与今篇次同，岂暹析之欤？颜籀以其与孔子并时，而称周平王问，疑依托者，然三代之书，经秦火，幸而存者，其错乱参差类如此。《尔雅》，周公作也。而有张仲孝友，《列子》郑穆公时人，而有子阳馈粟，是也。李暹师事僧般若流支，盖元魏人也。《周氏涉笔》曰：《文子》一书，诚如柳子厚所云，驳书也。然不独其文聚敛而成，亦黄老名法儒墨诸家各以其说入之，气脉皆不相应，其称平王者，往往是楚平王，序者以为周平王时人，非也。陈氏曰：按《志》有《文子》九篇，老子弟子，与孔子同时。而称周平王问，似依托者也。又按《史记货殖传》徐广注；计然，范蠡师，名研。裴马因曰：计然，葵丘濮上人，姓辛，字文子。默希子引以为据。然自班固时已疑其依托，况未必当时本书乎？至以文子为计然之字，尤不可考信。墨希子注《文子》十二卷：晁氏曰：墨希子者，唐徐灵府自号也。灵府谓文子周平王时人。朱玄注《文子》十二卷：晁曰：唐朱玄注，缺《府言》一篇，或取默注补焉。
　　【高续古子略】
　　《文子》：柳子厚以《文子》徐录府注十二卷，李暹《训注》十二卷，天宝中以文子为《通玄真经》，文子为老子弟子，其辞指皆本之老子，其传曰老子弟子。虽其辞指，柳子厚以为时有若可取，盖驳书也。凡孟子数家皆入剽窃，文词叉牙相抵而不合，人其损益之欤？或聚敛以成其书欤？乃为刊去谬乱，颇发其意。子厚所刊之书，世不可见矣。今观其言曰：神者智之渊，神清则智明。智者心之府，智公则心平。又曰：上学，以神听之；中学，以心听之，下学，以耳听之。又曰：贵则观其所举，富则观其所欲，贫则观其所爱。又曰：人性欲平，嗜欲害之。此亦文子之一脔也。
　　【黄氏日抄】
　　《文子》：文子者，云周平王时辛妍之字，即范蠡之师计然，尝师老子，而作此书。其为之注与序者，唐人默希子。而号其书曰《通玄真经》，然伪书尔。孔子后于周平王几二百年，及见老子，安有生于平王之时者先能师老子耶？范蠡，战国人又安得尚师平王时之父子耶？此伪一也；老子所谈者清虚，而计然之所事者财利，此伪二也；其书述皇王帝霸，而伯乃伯字，后世转声为霸耳，平王时未有霸之名，此伪三也；相坐之法、减爵之令，皆秦之事而书以老子之言，此伪四也。伪为之者，殆即所谓默希子，而乃自匿其姓名欤？其序盛称唐明皇垂衣之化，则其崇尚虚无，上行下效，皆失其本心为可知。明皇之不克终，于是乎兆矣。岂独深宫女子能召渔阳革卑鼓之变哉！书之每章必托老子为之辞，然用老子之说者，文衍意重，淡于嚼蜡，否者又散漫无统，自相反覆。谓默希子果有得于老子，吾亦未之信。今略类分其说：如称为惠者生奸，此法家之说；政胜其民，下附其上，此术家之说；国之所以强者必死也，此兵家之说。而《上德》一篇，又全引诸子譬喻语，凡其散杂类此。既曰：道灭而德兴。又曰：道之中有德，既非仁义矣。又曰：治之本仁义也，既非礼义矣。又曰：不知礼义，法不能正。凡其反覆类此。而其言之偶合理者有二：曰不法其已成之法，而法其所以为法者，与世推移；曰自天子至于庶人，四体不勤，于事求赡者，未之闻。其言之最害理者亦有二：曰任臣者，危亡之道也，尚贤者，痴惑之原也；曰去恩意，舍圣智，外贤能，废仁义，禁奸伪，则齐于道矣。
　　【国朝宋濂文粹】
　　《文粹》：十二卷，老子弟子所撰，不知氏名。徐广曰：名研；李暹曰：姓辛，葵丘濮上人，号曰计然，范蠡师事之；裴马因曰计然，姓辛，字文子。其先晋国公子也；孟康曰：姓计名然，越臣也；蔡谟曰：计然者，范蠡所著书篇名，非人也。谓之计然者，所计而然也；颜师古曰：蔡说谬矣，《古今人表》，计然列在第四等。计然一名计研。《吴越春秋》及《越绝书》并作计倪，倪与研、然，三音皆相近，故讹尔。由是观之，诸说固辨矣。然是书非计然之所著也。予尝考其言一祖老聃，大概《德经道》之义疏尔。所谓体道者不怒不喜，其坐生无虑，寝而不梦，见物而名，事至而应，即载营魄抱一，专气致柔，涤除玄览也；所谓上士先避患而后就利，先远辱而后求名。故圣人常从事于无形之外，而不留心于已成之内，是以祸患无由至，非誉不能尘垢，即知白守黑，知雄守雌，知荣守辱之义也；所谓静则同，虚则通，至德无为，万物皆容，即道常无为而无不为，侯王若能守，万物将自化也；所谓道可以弱，可以强，可以柔，可以刚，可以阴，可以阳，可以幽，可以明，可以苞裹天地，可以应待无方，即道冲而用之或不盈，渊乎似万物之宗也。其他可以类推。盖老子之言宏而博，故是书杂以黄老名法儒墨之言以明之，毋怪其驳且杂也。计然与范蠡言，皆权谋术数，具载于书，绝与此异，予固知非著是书者也。黄氏屡发其伪，以为唐徐灵府作，亦不然也。其殆文姓之人，祖老聃而托之者欤，抑因裴氏姓牟，字文子说，误指为范子计然十五卷者欤？
　　【元吴莱渊颖集】
　　《文子》：大道终自然，王家始多难。益人不在贤。卜鼎年已半。
　　邹子
　　【汉志】
　　《邹子》：四十九篇。名衍齐人，为燕昭主师。居稷下，号谈天衍。
　　【隋志】
　　《邹子》：一卷其书多论汉人，恐是闰甫。
　　【玉海】
　　《汉志》：阴阳家。《邹子》四十九篇，名衍，齐人，为燕昭王师，居稷下，号谈天衍，邹子终始五十六篇。师古曰：亦邹衍所说。《史记》：邹衍，深观阴阳消息，而作怪迂之变，终始大圣之篇，十余万言，其语宏大不经，作《主运》。刘向《别录》：邹子书有《主运》篇。《封禅书》：邹衍以阴阳主运，显于诸侯。
　　【马总意林】
　　《邹子》：一卷欲知其人视其朋友。蒺藜在田，良苗无所措其根。妄邪在朝，忠直无所容其身。寡门不入宿临甑不取尘，避嫌也。
　　【唐陈拾遗藁】
　　《邹子》：大运沦三代，天人罕有窥，邹子何辽廓曼一作谩说九瀛垂。兴亡已千载，今也则无为。一作推。
永乐大典
卷之一万二百八十七
卷之一万二百八十七
　　二纸子
　　道家子书六
　　冠子
　　【仙传】
　　楚人，当春秋战国时，隐居，衣弊履穿，以为冠，莫测其名氏。著书言道家事，盖其学出于黄老，然其经营驰骋天下之志，未始一日忘，以足窥其万一。其书篇目曰《博选》，详迭字。曰《著希》，详希字。曰《夜行》，详行字。曰《天则》，详天字。曰《环流》，详流字。曰《道端》，详道字。曰《近迭》，详迭字。曰《度万》，详万字。曰《王钅夫》，详钅夫字。曰《泰鸿》，详鸿字。曰《泰录》，详录字。曰《世兵》，详兵字。曰《备知》，详知字。曰《兵政》，详政字。曰《学问》详问字。
　　【汉志】
　　《冠子》：一篇，楚人，居深山，以为冠。师古曰：以鸟羽为冠。
　　【隋志】
　　《冠子》：三卷楚之隐人。
　　【玉海】
　　《冠子》《汉志》：道家一篇，楚人，居深山。以为冠。
　　《隋志》三卷书目同。楚之隐人。韩愈谓其词杂黄老刑名。
　　柳宗元以为好事者伪为其书。
　　晁氏志著书十五篇，论三才变通，古今治乱之道，三卷。
　　今本博选至《学问》分为四卷。
　　【宋陆佃陶山集】
　　《冠子序》：陆子曰：冠子楚人也，居于深山，以为冠，号曰冠子。其道驳，著书初本黄老，而末流迪于刑名。《传》曰：申韩厉名实切事情，其极惨石敫少恩，而原于道德之意，盖学之弊有如此者也。故曰：孔墨之后，儒分为八，墨离为三，呜呼，可不慎哉！此书虽杂黄老刑名，而要其宿，时若散乱而无家者。然其奇言奥旨，亦每每而有也。自《博选篇》至《武灵王问》，凡十有九篇，而退之读此，云有六篇者非全书也。今其书虽具在，然文字脱谬，不可考者多矣。语曰：书三写，鱼成鲁，帝成虎，岂虚言哉！余窃闵之，故为释其可知者，而其不可考者辄疑焉，以氵矣博洽君子。
　　【文献通考】
　　《冠子》八卷
　　晁氏曰：班固载，冠子，楚人，居深山，以羽为冠，著书一篇，因以名之。至唐韩愈称爱其《博选》《学问篇》，而柳宗元以其多取贾谊《服鸟赋》非斥之。按《四库书目》《冠子》三十六篇，与愈合。已非《汉志》之旧。今书乃八卷，前三卷十三篇，与今所传《墨子》书同。中三卷十九篇，愈所称两卷皆在，宗元非之者，篇名《世兵》亦在，后两卷有十九论，多称引汉以后事，皆后人杂乱附益之。今削去前后五卷，止存十九篇，庶得其真。其词杂黄老刑名，意皆浅鄙，宗元之评盖不诬。《周氏涉笔》曰：韩文《读冠子》仅表出首篇四稽五至。末章一壶千金，盖此外文势阙，自不足录。柳子厚则断然以为非矣。按《王钅夫篇》所载全用楚制，又似非贾谊后所为，先王比闾起教，乡遂达才，道广法宽，尊上师下，君师之义然也。今自五长，里有司，扁长，乡师、县啬夫，郡大夫，递相传告，以及柱国令尹，然动辄有诛，柱国灭门，今尹斩首，举国上下，相持如束湿，而三事六官，亦皆非所取，通与编氓用三尺法，此何典也？处士山林谈道可也，乃妄论王政，何哉？陈氏曰：陆佃解今书十九篇，韩吏部称十有六篇，故陆谓其非全。韩公颇道其书，而柳以尽鄙浅言，自今考之，柳说为长。《崇文总目》今书十五篇，述三才变通古今治乱之道，唐世尝辩此书后出，非古所谓《冠子》者。
  </div>
  <div class="pagination">
   <a href="永乐大典残卷_page164.html">
    上一页
   </a>
   <span>
    ...
   </span>
   <a href="永乐大典残卷_page160.html">
    160
   </a>
   <a href="永乐大典残卷_page161.html">
    161
   </a>
   <a href="永乐大典残卷_page162.html">
    162
   </a>
   <a href="永乐大典残卷_page163.html">
    163
   </a>
   <a href="永乐大典残卷_page164.html">
    164
   </a>
   <span class="current-page">
    165
   </span>
   <a href="永乐大典残卷_page166.html">
    166
   </a>
   <a href="永乐大典残卷_page167.html">
    167
   </a>
   <a href="永乐大典残卷_page168.html">
    168
   </a>
   <a href="永乐大典残卷_page169.html">
    169
   </a>
   <a href="永乐大典残卷_page170.html">
    170
   </a>
   <span>
    ...
   </span>
   <a href="永乐大典残卷_page166.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
