<!DOCTYPE html>
<html>
<head>
    <meta charset="UTF-8">
    <title>清稗类钞 - 第 43 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 43 页/共 432 页</h1>
    <div class="content">　　胡文忠怯百年漕弊益阳胡文忠公林翼抚湖北，当漕政刓弊时，爬梳厘剔，岁为人民省一百四十万，为帑项增四十余万，提存三十余万于库。文宗谓其袪百积弊，甚属可嘉。

　　漕变皖北州县差役，每遇词讼，纳钱请票，而数倍取偿于民，历任官吏皆以为肥，由是差役横行甲于他省。皖人周某官于楚，以楚无是利，谋加漕价，石至十千外。崇阳诸生锺人杰，富而好善，民感戴之，遂奉人杰为首，抗粮不完，聚众至二万人，兵械、火器甚盛。大吏得报，罢周某官，解散党羽，调兵纵谍，擒首随机数人。事甫定，而有耒阳之变。耒阳人杨大鹏者，小有才，亦以漕价太重，集众数千人作乱，知府高人鉴乘其部署未定，袭斩数十人，平之。大鹏亦诸生，家小康。同时江、浙均有抗粮案，幸未起事而平。

　　海运全漕之岁，粮艘渡黄者九十余帮，凡四千五六百船，期以夏初报竣。乾隆间因挽运渐迟，京仓支放渐绌，英相国和乃通筹漕河全局，请暂雇海船，以分滞运，酌折漕额，以备治河。胡御史长庚请预筹积贮，招商买米，接济通仓.事下督抚会议，大吏以采买多弊，窒碍难行，乃先将苏、松等郡冬漕由海道运送天津。事属创行，剔奸、防弊与夫水师巡哨备御洋盗之策，立法甚周。海船畏浅不畏深，畏礁不畏风，惟元代新道最善，后估舶所行者是也。就沿海州县测验大洋，合计四千余里，约分六段：自上海至崇明为一段；第二段曰畲山，为东出大洋之标准；第三段北向偏东，至海州鹰游门，是为苏省洋面，中经黑水洋，深碧无底，黄河入海，自成一线，虽风涛冲击，与海水不相杂也；第四、五段，北至庙岛，属山东；六段西北止天津。畲山一名南槎，与文登北槎相对，海行至此，始见岛屿.山东百有五岛，居民稠密，鸡犬相闻，以荣城之石岛为最。生其间者，耕种桑麻，男女婚嫁，与他地渺不相通，令人有世外仙源之想。倘所谓十洲三岛者，即此类耶。大洋中以针盘定向，以更香计时，而深浅尤恃水托；范铅为锤，系以长绳，横如两臂，为一托，自十托至五十托不等。时关仲因参戎奉檄护送，是为试行海运之始。

　　浙江向例，全省各州县供漕粮七十万石，后皆由州县自派人运至上海，交海运局，由沙船运至天津。又全省供白粮共二十八万石，内有白粳、白糯二种.白粳供二品官以上禄俸，白糯则供朝廷祭祀之用，向皆由各州县自砻.同治改元以后，因自备砻坊，为费不赀，乃统向上海之元益、汇兴二米店购办.然二店即粮道署中人所设，获利极厚，如海斛每石不过元二角，而该店用漕斛反需七元五角。每年并须报効粮道数千金。粮道某某并自有股分在内，如不由二店承办，则收米时必肆行挑剔。然各州县曾奉粮道谕，谓坊中所砻，恐不洁净，必须自砻为便。后经各州县声明，谓由坊砻较便，而每年粮道仍必下文书责令自砻，并谓不得任令奸商市侩把持。又各州县运米至申，向皆用袋，至海运局换袋运津。后各州县改为散装船中，其由申运津之袋，由粮道办，而派各州县每袋银二分。后改用洋线袋，则征银一钱二分。然此费业经粮道报销，故下各州县，不用公事而用公函也。

　　海运道里海运道里：自淮安府至安东县九十里，安东至马洛关五十里，马洛至芦浦四十里，芦浦至杨寨四十里，杨寨至白沙关二十里，白沙至云梯关二十里，云梯至淮河套六十里，淮河套至大海东洲山百二十里，东洲山至高公岛三十里，高公岛至鹰游山三十里，鹰游山至芦沟所十五里，芦沟所至青口六十里，青口至兴庄五十里，兴庄至东流所一百里，东流所至涛洛场三十里，涛洛场至信阳场百二十里，信阳至（缺字若干）

　　海运视河运为省安化陶文毅公澍抚江苏，适河运大梗，诏江南大吏议海运，北仓、南漕交口挠之。陶毅然不顾，首致六十石，由海达天津，视河运费省一倍。

　　仓米仓场侍郎署在通州，其管仓之吏谓之「仓耗」。某为仓场侍郎，欲除其弊，尝亲往检视一廒，谓明日放某仓米。既去，仓吏夜雇人将某仓米移入他仓，而易以他仓朽米。次日放米，则皆红朽不可食，仍由仓吏收回，每石仅值银三、五钱，即易取仓中佳米以售之，获利无算。


　　清稗类钞  徐珂 编  外藩类

　　清稗类钞外藩类蒙古十六国部落太祖削平诸部，始于哈达、辉发、吴喇、叶赫，所谓扈伦四国，即明人所称南关北关者也。乃以次臣服诸蒙古。至太宗时，凡十六国四十九贝勒毕归，然后收服朝鲜，而塞外莫不享王矣。此开国用兵之次第也。其蒙古十六国部落，分为四十九贝勒者，曰科尔沁，曰札赖特，曰杜尔伯特，曰郭尔罗斯，曰敖汉，曰奈曼，曰巴林，曰土嘿特，曰札鲁特，曰阿鲁，曰翁牛特，曰车里克，曰喀喇沁，曰吴喇忒特，曰察哈尔，凡十五国。而其时以察哈尔故太子为诸贝勒冠，亦为一国， 「 天聪十年蒙古四十九贝勒劝进，亦以察哈太子为之长.」 分察哈为二，故号十六国也。

　　乌兰察布盟旗之编制蒙古各旗，以佐领为编制之基础，佐领例治箭丁百五十人。土色勒格气二人，正二品，汉名帮办台吉，其职司为札萨克年班入京，代掌旗务。札克尔气一人，从二品，汉名管旗章京，其职司同前。梅楞章京二人，正三品，汉名帮办旗务章京，其职司同前。札兰章京四人，从三品，汉名参领，其职司为佐治全旗事务，治佐领五人。苏木章京二十人，五品，汉名佐领，其职司为直接治理民事，治箭丁百五十人。昆都二人，七品，汉名骁骑校，其职司为帮办佐领专司文牍事宜。

　　土色勒格气至梅楞章京各职，均受命于朝，札兰章京以次，王公札萨克有自行升降黜陟之权，他旗官员略有增损，昆都以次，又有笔切齐、 「 即笔帖式。」 领催，皆无定额.梅楞、札兰例有管印管兵之分，各旗有设专员者，后则无兵可管，多半兼差矣。

　　蒙官荐举，多以情面。笔切齐为入仕之阶，以次推升，无越级者，如非台吉，至札克尔气而止。

　　行政官外，又有白吞大一，包衣大三，通称长史，专司王公家事，阶级在梅楞章京之次。长史出入王府，权甚重，或有升充梅楞者。

　　各旗职官，年分四期，轮流在衙门办事，如有特别事件，则由王公函传，分派首座五人。首座以次转饬，由苏木章京取缔，人民摊派差徭，均依此例，富者摊财，贫者应差。如有某苏木应摊之款，凑缴不齐，则由该苏木申报，转向辖境多富民之苏木加征焉。

　　乌盟苏木所辖箭丁，多不足额.四子王旗二十苏木，除喇嘛、台吉、塔布囊外，计不及二千丁，合乌之全盟计之，为数仅万余人。蒙古人民以喇嘛为最多，次台吉及塔布囊。台吉为王公札萨克之近支，秩最贵，头等二品，二等三品，三等四品，襁褓之孩，亦皆为四品秩。塔布囊亦为贵族之裔，秩亚于台吉，次箭丁，蒙民在王公台吉官长等处充当私奴，以邀荣幸，私奴日多，箭丁日少，后迄无一箭足百五十丁者。

　　蒙民在王公札萨克府应差者，出差时，则由府中领取锡制腰牌，回则呈缴，凡有腰牌者，在该盟可任换乘骑，如有重要事件，则别有印文。

　　人民满十八岁，即有当兵应差义务，至六十岁而止。旧例，全旗之丁皆为兵。苏木、昆都皆治箭丁，皇帝秋猎，蒙古箭丁皆须随围。

　　外蒙服叛本末外蒙喀尔喀诸部，本元裔达延车臣汗之后。达延车臣汗南徙近边驻牧，明人称曰小王子。其季子格埒森扎赉尔珲台吉留居漠北，析其部众为七，授子七人领之。分左右翼，有三汗，曰土谢图汗，曰车臣汗，曰扎萨克图汗。崇德戊寅，三汗始入贡，然各王其国自若，不请吏，不置戍，且时叛服不常。顺治中，以苏尼特腾吉思之叛，曾与边吏交兵，至康熙，土谢图汗乃杀扎萨克图汗，值准部噶尔丹汗强盛，乘乱侵之，土谢图汗弗能御.戊辰，全部南奔，圣祖受其降，安置牧所于多伦诺尔近地。丁丑，噶尔丹平，土、车、扎三汗始还原牧，然尚未置将军大臣以统之也。其后，准部策旺那卜坦父子复阻兵侵喀尔喀，始于察罕瘦尔、推河、拜达克里河诸处，置军戍以防准保喀。雍正中，西北路出师屡不利，喀尔喀亲王策凌搜部众御准，大捷，遂以为定边左副将军，镇乌里雅苏台，总蒙部兵。朝褒其功，析土谢图汗等所属为一盟，曰三音诺颜，使长之，准始请款。策凌卒，其子成衮扎布、车布登扎布等相继为将军者数十年。乾隆中，平定伊犂，灭准部，西陲息警，而俄罗斯于库伦屡有事。戊辰，始设库伦办事大臣，同蒙古王等办事。满大臣诺木浑、辅德等，与蒙王积不相能，先后劾罢，于是又命蒙古亲王贝子桑斋多尔济、贝子瑚图灵阿等，相继任库伦大臣，奏事皆首衔，满大臣柏琨、勒保等，与参佐无异。后乌里雅苏台将军虽用满人，而犹择蒙古王公一人为参赞，四部之兵，皆统于每盟副将军。又降旨，将军大臣不得干预四部游牧事，旧设防兵尽撤，仅于乌里雅苏台、科布多各留宣大换防兵一百二十名，三年一易。此外各城卡专用蒙兵，其词讼专为蒙人者，用蒙律，蒙地租赋皆归蒙收，汉人不得垦蒙地开矿.蒙人生杀官缺予夺升转，皆为各扎萨克特权，边帅不得问。哲布尊丹巴地位在达赖、班掸之次，为外蒙佛教主，尤贵重。定制，库伦大臣必致敬礼，松筠述库伦大臣职事，为诗曰：「附四喀尔喀，奉一哲布尊。」其证也。当喀部被准侵迫内附时，本欲附俄，哲布尊丹巴力主归中朝，谓奉黄教为同教，故历朝皆加优礼，建寺立碑，推挹之者无所不至。同治中，回陷乌城，设防库伦，有宣化练军之驻，亦旋撤。而自咸丰后为将军大臣者，皆非上选，每藉查卡伦禁地以需索蒙旗，奎昌、湍多布、桂斌、德麟、瑞洵、朴寿等皆以贪劾去，各王公又苦年班之费，其贷华商者，必索重息，以牲畜地土作抵。俄人着游蒙古书，叙述策贝子等旗，积憾于朝廷者，历历如绘.而朝廷不之察，转促办新政，开矿，设审判，勘田地，以日攘哲布尊丹巴及各王公之权利，库伦大臣三多奉行弗善，活佛以下视之如仇。迨兵备处设，愈触俄忌，遂迫政府撤之。哲布尊丹巴及杭达王等内厌边帅，外受俄饵，于宣统辛亥十一月初九日，用四部八十六札萨克名通牒中外，历数政府种种苛虐，蒙人不堪，谓非独立不可，因推哲布尊巴为皇帝，建号改元，与朝廷断绝关系.三多去职，乌里雅苏台将军奎芳见通牒，亦弃乌城而去。库伦私设内阁各部，自称库京，与俄立约，盖外蒙之附，本不如四十九旗之久，《一统志》原称曰新藩。乾隆丙子，以准部阿逆之叛，喀尔喀郡王青衮杂卜即有撤台阻兵之变，故用放任主义，听其自治。咸、同以来，诸王公亦潜向俄人借债通款，而其季年，乃欲束缚而驰骤之，祸发辛亥，实匪一朝一夕之故矣。

　　青海蒙古定制，青海蒙古每盟设正副盟长各一，简军实，阅边防，理讼狱，审丁册，又增置蒙古巡防官军。其始，每三载会盟，由青海办事大臣奏选盟长，遇事，遣员赍敕以往，不论崇卑，王公以下跪迎。嗣后改定岁岁会盟，盟长无任事年限，非有事故，则终其任。

　　世宗驾驭蒙古雍正时定制，蒙古人不得识汉字，凡射，以向天射下至地者为合格。

　　高宗善待蒙古蒙古生性强悍，世为中原劲敌，如北魏、元代，雄起北方，然柔然、海都之叛未尝绝.国朝威德布扬，毡裘同竁之士，始执殳效顺，无异世臣。高宗恢廓大度，尤善抚绥，其名王部长，皆令在御前行走，结以姻谊，托诸心腹。西域之役，如喀尔沁贝子扎尔丰阿，科尔沁额驸索诺木巴尔珠尔，喀尔喀亲王定北将军成衮扎布，其弟郡王霍斯察尔，阿拉善郡王罗卜藏多尔济，无不率领王师，披坚执锐，其子孙亦屡登膴仕，统领禁军。上宴蒙古王公诗注「其令入宴者，率皆儿孙行辈」云云。及高宗崩，杜尔伯特汗某，几欲以身殉焉。

　　三音诺颜部三音诺颜初属土谢图汗，自额驸策凌以从征准噶尔功封王爵，其近族多附之，乃别成一部落，号三音诺颜部。策凌死，其后累有功于帝室，故为喀尔喀四大部之冠，筑乌里雅苏台城，驻定边左副将军及参赞大臣，节制部众。旧制，参赞大臣三，其一选自蒙古王公台吉中，后废.哈萨克人借地新疆哈萨克人之借地游牧，曾经奏明有案。光绪壬寅、癸卯间，科布多参赞大臣瑞洵奏请归还借地，有云「塔城驻防委员延年，任令蒙、哈广占乌梁海」等语.奉谕：「事关北路大局，着潘效苏详查妥议具奏。」寻奏：「该大臣等所陈各节，无非以借地案悬日久，恐滋轇轕，现经奏准归还，自可相安无事。」次年，瑞洵又奏哈巴阿一带借给蒙、哈之后，乌梁海膏腴尽失，游牧无资，该处官兵深虑该地不能收回，羣情惶惑，请旨饬还。奉谕：「此项借地，轇轕多年，若如所奏情形，自应查明还地。前谕潘效苏确切查复，该抚久任边疆，于该处情形必所素悉，着即秉公详勘，会商瑞洵妥筹，不得以借地为已成之案，惮于更正，总以足安人心有裨大局为要。」此外志锐亦有奏案，载在《光绪实录》，然皆以空言搪塞，迄未实行归还借地也。

　　土尔扈特来降准噶尔，本元太尉也速后，以元纲不整，遁居伊犂。分四部落，曰卫拉特，曰都尔伯特，曰和硕特，曰土尔扈特，各立可汗为辅车计。后土尔扈特以噶尔丹不道，故率本部落迁入俄罗斯。彼国以其愚戆，时加欺凌。大兵既定伊犂，威布遐迩，土尔扈特部长闻之曰：「吾侪本蒙古裔，今俄罗斯种类不同，嗜好殊异，又复苦调丁赋，席不暇暖。今闻大皇帝普兴黄教，奚不弃此就彼。」遂率其全部涉河绕道行万余里，始达哈萨克，失道，行入戈壁，复毙数万人，抵边者仅十之三。高宗命舒文襄赫德摄伊犂将军篆，往为安置。或疑其中有叛人舍楞，请上勿纳.上曰：「远人来降，岂可拒绝.况俄罗斯亦大国，彼既弃彼而南，又挑衅于北，进退无据，黠者必不为也。」舒既抵边，察其实，乃受降，厚加抚绥。

　　都尔伯特投诚之待遇都尔伯特汗策凌、亲王策凌乌巴什，乾隆癸酉秋，首先投诚，上锡王爵，优恤奴仆，定游牧地方，以资生息。策等感上抚字恩，卒时，谆谆告其长吏曰：「天可汗之恩，万世不可负也。」策凌乌巴什投诚年最少，至乾隆庚戌，始卒，西域大定数十年。

　　哲孟雄印、藏之间，有小国哲孟雄，地仅七十余华里耳。初为藏番部落，每附西藏贡使，呈进贡物。英欲通商西藏，必开埠达吉岭以便转输，而必假道哲孟雄，遂力争于总理衙门，谓哲本印属小国。总署贻书驻英公使，使争之。公使询之从官，邹代钧考之，知非印属，告公使，公使复质之方培容，方曰：「彼据《海国图志》、《瀛寰志略》等书，妄腾臆说耳。我国古书，万不足恃。英欲得哲，不如与之，我国何在此七十里小部落哉！」公使不能决.方又曰：「盍商之马参赞。」马参赞者，英人马格里也。马虽英人，然忠于所事。公使询马，马乃语邹，令据我国古书，考察哲孟雄之所属。邹曰：「已告公使。」马即询之公使，公使曰：「方子涵谓我国古书不可恃。」马曰：「是何言？中国书论中国事，犹不可恃，岂外国书论中国事转可恃耶！」即取邹稿，以译英文，而覆英外部，英外部乃照租借例定议.清稗类钞    徐珂 编  目录
　　清稗类钞  徐珂 编  外交类

　　清稗类钞外交类外人讥吾外交外人恒讥吾国之外交，为儿戏之外交。英使威妥马尝曰：「总理衙门大臣，皆喃喃学语之小儿耳，击之则号哭，抚之又骄惯.左手打之，右手摩之，乃对中国外交家之善法也。」某为驻日公使时，各国公使玩弄之，弹某之面曰：「贵公使福人福相，尊面之滑润，尚如婴儿。」又牵其朝珠曰：「贵公使有此奇宝，宜终日玩不释手，如小儿之得食物也。」驻华俄使与总署王大臣往还，每投赠金钱为礼物，语人则曰：「今日又投若干钱，与小儿买馍馍 「 馒头也。」 矣。」

　　各国与上海之关系上海为吾国通商巨埠。然在乾隆时，已有东印度公司代理人英人名比谷者，至上海察看形势。道光壬寅，复有林德赛、葛劳甫二人，以广东禁止开舱， 「 此别一事，非道光戊戌因鸦片而禁止开舱者。」 乃北航至上海，亦极称之为通商善地。此为鸦片开战前英人垂涎上海之始。及白门订约，五口开埠，时为道光壬寅八月也，其关系则中英两国间也。至道光甲辰，法人、美人继英而起，要求按照英约，缔结《中法黄埔约》、《中美望厦约》，此为法、美人后至上海之证.误以赔款为抚恤国际赔款，始于道光壬寅《中英江宁条约》。该约第四款以洋银六百万元偿补鸦片原价，第六款偿补兵费洋银一千二百万元，此为国际赔款之始。厥后咸丰戊午中英法之役，光绪甲申中法、甲午中日之两役，至辛丑十二国和约之赔款四万五千万为极矣。无战不败，败必偿款，此为国耻，宁不彰彰。然吾国公私文书，则每每讳赔偿为抚恤。中日甲午开战，吴大澄奉命督师，书生言兵，檄文中历叙天朝深仁厚泽，柔远有经，而于道光壬寅、光绪甲申两次战事之赔款，谓系中国战胜外夷，抚恤远人，恩威并用之至意。此文传至沪，《申报》首先登载，继由各西报译登。英、法领事即致书诘问，谓赔款约章俱在，何得肆为侮讦。卒由苏松太道复书道歉而事始寝。

　　张文襄与各国领事立约光绪庚子拳匪初起，甫自涞水扰定兴.南皮张文襄公之洞方督鄂，五月初四日，电总署请电禁剿捕。嗣后于五日内迭次电奏，斥为邪教乱民，请保护使馆，力剿各匪，勿召回出使大臣。单衔径电各国外部及在华水师提督，与约保护东南，勿扰京城，勿惊乘舆，并联合各省督抚十余人电各国外部。与刘忠诚会同驻沪各国领事立约，不得犯长江。圣驾西幸，与各国坚明约束，勿扰襄樊，以通东南贡赋之道。庚子西狩以后，和局将定，朝廷斟酌回銮之举，外人来言：诸祸首虽已治罪，然大阿哥溥餔儶事未办，名位如故，两宫到京后，各国必力要之，得请乃已。文襄因密电枢廷，劝其面奏，乘两宫未到京之先，出自慈断，以全国体.此议遂定。时乘舆尚在汴也。及回銮时，外人以为言，乃撤去大阿哥名号，命即日出宫.癸卯冬，文襄以述职在京，时日俄将开衅，政府令往劝日本驻使勿与俄战，拒之，并述西国公使之言曰：「日俄开战，此于中国有益之事，何为见阻？」因请政府据以上闻，以后遂不复有劝阻日俄用兵之说.或曰：东南保守之约，荣禄实阴主之，且阻董福祥之攻各国使馆.然荣之阴持匪类，使不得逞，乃用其门人樊增祥之言。

　　王某某畏葸误国光绪庚子之变，至召外侮。孝钦后曾命军机大臣王某某往东交民巷使馆解释其事，而王畏葸不敢前。是日适大雨，次晨入见，乃以雨阻对，孝钦默然。

　　赛金花保全都人苏妓赛金花，即傅新宝，亦即曹梦兰，尝嫁洪钧，有状元夫人之称.洪奉命使德，从之往，遂能操德语.洪卒，傅行，乃重入女闾，辗转至京师。庚子拳匪之祸，时八国联军统领德帅瓦德西入城，数数招傅往，备极绸缪，惟傅言是听。乃请保护大内，并约束诸将，勿使任意劫掠，瓦从其言，都人因之多所保全。

　　庚子和议光绪庚子和议，以奕劻、李鸿章为全权大臣，与八国开议条款。又命外省督抚于条款利弊论列奏闻。李文忠公主张疏节阔目，于事之可许者，慨然许之，不稍留难；不可许者，断然绝之，毋于字句之间，龂龂驳辨。而张文襄公颇持其后，往往于字句间争论得失。李叹曰：「不谓香涛作官数十年，仍是书生之见。」

　　八国开议条款时，先请惩办祸首，乃酌办载澜、董福祥、启秀等数人。仍要索未已，李文忠奏闻。政府覆电有云：「此次肇事诸臣，俱已惩办，各国素敦睦谊，谅不至强人所难.」

　　八国联军入京时，各划界而治，日本最平靖，英、美次之，而德、法最骚扰.日人之用心深哉。

　　展拓使馆界址各国公使馆本在京都东交民巷一带。光绪庚子，拳匪肇衅，八国联军入都，两宫西狩。辛丑，和议成，各国强迫展拓使馆界址，划兵、工两部衙门于界内，且许其永驻重兵，以为防守。

　　京师使馆界内之防疫宣统庚、辛之交，东三省鼠疫发生，蔓延津沽，几及京师。官厅从事于扑灭防备之术，成绩优美，然实出于旅华外人之强迫也。某日，领袖公使奥使以事至外部，谈毕，偶及防疫。奥使谓：「设北京果有传染，使馆界内，儗与外间隔断交通，届时请就近设立电报分局，以期消息灵便。」奥使所云，仅系儗议将来之词，并未加以敦促也。外部诺之，即移知邮部，请迅设分局，并有「限三日竣工，事关交涉，切勿迟误，致干未便」等语.邮部转饬电局照办，局员即至使馆界内，勘择地点.但交民巷仅方隅之限，苦无余屋可租。后得数楹，又因隔断之期，久暂无定，炊具食品，必备必丰，而室小不能容，事迄无成。辗转间，限期仅一日矣。外部、邮部时有电话督责，局员乃径袖公文谒奥使，语以故。奥使哑然曰：「吾第与外部偶尔谈及，乃虚拟之语，交通隔断一事，各使尚未议决，实行无期，何急遽乃尔。吾即致函贵外部，后如实行有期，当径与贵局接洽也。」

　　文祥与外使议觐见礼节同治朝，有各国公使六人请觐见，总理衙门大臣文祥与议礼节极严，至有掷碎茶杯之事。初，公使欲佩刀，并欲多带从人，文皆不可。届时，诸使入觐竟带多人，文命每门截留数人，至紫光阁，仅余翻译而已。

　　去酒果光绪丁酉，李文忠公鸿章以两广总督入总理各国事务衙门.总署故事，外使至，辄款以酒果，不问其是否一日数至也。文忠命去之，曰：「外宾始至，乃有此礼，再至则无之。」诸使皆不欢，然无与争者。

　　海宴堂宴外宾光绪戊戌以后，驻华各使眷属每以岁时入觐，厚加燕赉.辛丑回銮，以旧时瀛秀门内仪鸾殿址改建海宴堂，专为接见外宾之地。

　　宫廷燕享外宾席为满式，与汉式异。汉俗，置菜于桌，随意食之，满式略同欧洲，客各一份，每座各置桃式银碟，中储杏仁、瓜子、蜜饯、果子，每客计有二十四品，箸之外尚有刀叉。某日，孝钦后饭毕，太监请宫眷陪外宾密司卡尔用饍，桌旁设椅，为从来未有之举，宫人皆大惊.既而探知孝钦之意，恐外人不知中国宫廷礼节，将笑我为野蛮，故令宫眷坐食也。

　　重阳宴各国公使夫人光绪某年九月初九日，孝钦后颁赐各国公使参赞夫人菊花，以应重阳佳节。客为法国慕文琦之夫人，法国苏馨之夫人，法国安刺伯之夫人，英国梅尔思之夫人，英国景某之夫人，英国焘纳理之夫人，俄国璞科第之夫人，俄国特太太，日本新国之夫人，日本小池张造之夫人，日本牧田之夫人，美国某太太。或四盆，或二盆，大约黄菊最多，以上等瓷盆栽植。闻孝钦预操西语，令梁诚侧听，问得其似否。梁奏曰：「太后音甚正，并不影响模糊。」已而公使夫人齐集，乃特离宝坐，握手为欢.然有一二临期不到者。筵终，赐桂花及糕果，亦有设词逊谢者。 

　　各使恭送孝钦德宗梓宫宣统己酉九月二十七日，孝钦后梓宫奉移。前三日， 「 二十四日。」 由外务部派弁导引，各国公使乘马车至东华门外下车，换乘椅轿，参随等皆步从。进东华门，至御箭亭后棚前下椅轿，入棚少坐。九时四十五分，外务部大臣带领，按排定次序，分班进锡庆门、皇极门、宁寿门.至皇极殿前一鞠躬，至孝钦后几筵前一鞠躬，侧向监国摄政王一鞠躬。监国摄政王答礼致谢，各使退后一鞠躬。礼毕，仍至御箭亭后布棚内少坐。乘椅轿出东华门，换乘马车，至景山东门外账房内少坐候。届十一时，外务部大臣带领，按排定次序，分班进景山东门.至观德殿前一鞠躬，至德宗几筵前一鞠躬，侧向监国摄政王一鞠躬。监国摄政王答礼致谢，各使退后一鞠躬。礼毕，出景山东门回馆.二十七日晨五时，各使至皇极殿恭送梓宫，至东直门而返。

　　陈其元折服英美商人同治丁卯九月，海宁陈其元令南汇.有英商某，以船载煤赴沪，舟胶于沙而沈，煤浮海面，海滨居民捞而藏诸家，固不知有洋船也。未几，一英人偕译人来，悬言船为南汇民所焚，煤悉被掠，索偿五万金。陈拒之。继思若不查还其煤，必且肇衅，闻诸总署，所伤尤多，是不赔而赔矣；且庸知总署不饬令赔偿者。方自赴乡查勘，而英领事已照会江海关道，委员暨翻译官偕英商来矣。海面又时有兵舰，往来鸣炮，南汇民大震。陈力与争辩曰：「吾民果掠尔船，自应治罪。今船自搁浅沉没，民仅捞取水面之煤，何罪之有？藉曰煤不应取，而乞我为代查，我体两国交谊，自当竭力查办.尔所失者煤，安得赔银？今言银，是讹诈也。讹诈安有交情。我官可去，银不可得。」委员亦以大义责之。英商气沮。陈因与约，煤船既搁沈，必不能复得全数，将来查得若干，即以若干还之。英商亦首肯。陈翌日赴乡，召集村民，告以此案颠末，又以拚一官保卫百姓之意，反复申喻数千言。民皆感泣，均愿以所捞者送还之。数日间，缴煤十八万斤，事乃已。又美商运货赴沪，遭风，滞于沙，不能行，乃雇沪上渔船为转运，议定每人日给银二元，往返十余日，始竣事。向索工资，则尽缚其十六人送江海关道，谓系海贼抢劫者。道发上海县研讯，俱不承。十六人者，中有南汇人七，乃发南汇.陈询悉始末，知其冤，乃具禀昭雪。美领事执不肯，复提往沪讯，仍不承。则再移解南汇，而七人中已死其一矣。陈直陈其本末于苏抚丁日昌，丁得禀而震怒，亟札知江海关道，命立释此十五人。道悚息受命，而美领事亦不复过问矣。

　　高宗敕英王谕乾隆癸丑八月，高宗有敕谕英吉利国王文一道。文曰：「尔国王远慕声教，向化维殷，遣使恭赍表贡，航海祝厘，朕见尔国王恭顺之诚，令大臣带领使臣瞻觐，锡之筵宴，赉予骈蕃，业已据给敕谕，赐尔国王文绮珍玩，用示怀柔。昨据尔使臣以尔国贸易之事，咨请大臣等转奏，皆系更张定制，不便准行。向来西洋各国及尔国夷商赴天朝贸易，悉于澳门互市，历久相沿，已非一日。天朝物产丰盈，无所不有，原不藉外夷货物以通有无.特因天朝所产茶叶、瓷器、丝斤为西洋各国及尔国必需之物，是以加恩体恤，在澳门开设洋行，俾得日用有资，并沾雨润。今尔国使臣于定例之外多有陈乞，大乖仰体天朝加惠远人、抚育四夷之道。且天朝统驭万国，一视同仁，即在广东贸易者，亦不仅尔英吉利一国，若俱纷纷效尤，以难行之事妄行干渎，岂能曲徇所请。念尔国僻居荒远，间隔重瀛，于天朝体制原未谙悉，是以命大臣等向使臣等详加开导，遣令回国。恐尔使臣等回国后，禀达未能明晰，复将所请各条，缮敕逐一晓谕，想能领悉。」

　　鲍鹏与英领事义律议款鲍鹏，原名聪，香山人，英商颠地嬖童也。时道光戊戌，林文忠公来粤，事事严密，且有水陆侦探四十人，分布省城内外，及黄埔、澳门裙带路，逐日有报，奸宄无从窥探消息也。由是英领事义律密令鹏携十万金入都。时琦善官直隶总督，适有南海举人招子庸官直隶某县令，琦讯及粤人有能通洋语来京者，招以鹏对。洋人为易其姓名曰白如鹏. 「 三字急读即鲍鹏二字音。」 鹏固黠，自入琦幕，寡言语，少出入，布衣淡食，月得薪水五十两，而应酬幕府官亲、巡捕、门印，投赠百数十金，物品亦不惜，言及洋人，即愤懑不平，现于辞色，琦深信之。随来粤，琦力主和议，尽反文忠所为，使鹏与义律议款。

　　琦善受欺于英道光庚子，琦善以大学士任直隶总督。英人义律猝至大沽口，以书献琦善，谓焚毁鸦片之衅，起自林则徐、邓廷桢二人，向索偿不与，反遭诟逐，故入浙江，递书与总兵，不受，再递书与浙抚，又不受，故越浙而至此。琦遽信其说，据以奏闻，与英人议和之说，遂肇端于是。时天津道陆建瀛谓英兵尚踞定海，而来此托词请抚，是据邑以要我也，宜与战，俟夺其舰，俘其人，俾之还我定海，然后议和，方为善策。琦执不可。旋宴其舰中军士十余人，且以温语慰藉之，谓已乞恩朝廷，将特遣重臣驰赴广东，平反焚毁鸦片事，义大喜。未几，朝命下，即以琦为钦差，令赴广东查办.寻又命为两广总督。时苏抚裕谦方任江督，闻之，抚髀流涕，叹琦之误国。琦抵粤，先撤虎门之防。义遂索赔款，要求割香港全岛.琦不遽答，义乃遣人挑战，琦欲止之，义曰：「战而后商，未为晚也。」而广州之战衅开.于是攻虎门，先陷口外大角、沙角两炮台及靖远炮舰。水师提督关天培告急于琦，请增兵以固省城门户，琦仍执和议.天培固请，仅予兵二百，令暗渡助之，天培卒战死。

　　唐景星折英使威妥马香山唐景星，名廷枢，有干才，洞悉欧洲情势。同治初，奉旨在总理衙门行走。时诸大臣未谙欧洲交涉之术，每欧使盛气相凌，诸大臣辄辄噤缩相顾，不敢发一语，于是外人玩侮益甚。一日，驻华英使威妥马争一事未得，辄拍案厉声。唐忽奋拳起曰：「威妥马，汝何得如此！」威怒曰：「汝何故无礼，敢直呼我名！」唐曰：「此何地，而汝敢拍案，吾何得复有礼于汝！」威出不意，闻是言，遂稍戢其威。后有人询唐以何敢开罪于大使，唐曰：「吾在欧久，熟知彼中事，在公堂拍案，彼已有过，故彼无以罪我也。」然诸大臣终以唐在衙门，恐启衅端，遂出之。

　　英使翻辰州教案光绪壬寅秋，驻华德使宴庆王于东交民巷之馆，饮次，德使突谓庆曰：「上海将议退兵，君意何如？」庆曰：「固所愿也。」德使曰：「吾甚虑贵国不能保守长江利权，必将设法使他人不得干与扬子江利权方可。」庆曰：「甚善。」谈饮至洽。次日，德使函致庆曰：「昨夕之言，贵邸若以为然者，请覆函有以教之。」庆不觉，乃函覆，谓：「昨聆贵大臣议论，甚为钦佩。」已而语为英外部所闻，电其驻使，使速诇探。英使廉得其实，乃函问庆有无此事，而庆答以无.于时辰州教案将结，英使怒庆，以为待华人非取严厉手段不可，深悔辰州教案办理太轻，因翻前议，论斩者数人。

　　与英重订藏约罗卜藏丹津以崇德壬午，表贡方物，上曼殊师利大皇帝徽号，输诚内属，垂之百年，与青海蒙古各部汗王世为臣仆，屏翰皇室。中更第巴、桑结之乱，朱尔墨特之变，胥藉大兵竭力敉定。以驻藏大臣镇抚其地，设吏置戍，藏官自戴琫、噶布伦以至达赖，除授必请朝旨。职贡隶理藩院，赐租税疆宇自治，弗给，发内帑济之。光绪朝，藏人启边衅，唐绍仪与英使萨道义重订藏约于京师。丙午四月，张荫棠奉命自印度入藏，循约辟埠，议善厥后，发善后二十四条，谕商上三大寺议之。

　　云南勘界光绪间，广西周德润至云南勘界，携会典为凭，会勘者亦以此为凭.既而有水，观其源流高低之势，合归我国，而官书不载，外人遂欲拦去。据形势再三争之，逾月始允。洋使曰：「我固知此水合归贵国，然会典为贵国钦定之书，固将昭示中外，何独不载此水？」

</div>
    <div class="pagination">
<a href="清稗类钞_page42.html">上一页</a><span>...</span><a href="清稗类钞_page38.html">38</a><a href="清稗类钞_page39.html">39</a><a href="清稗类钞_page40.html">40</a><a href="清稗类钞_page41.html">41</a><a href="清稗类钞_page42.html">42</a><span class="current-page">43</span><a href="清稗类钞_page44.html">44</a><a href="清稗类钞_page45.html">45</a><a href="清稗类钞_page46.html">46</a><a href="清稗类钞_page47.html">47</a><a href="清稗类钞_page48.html">48</a><span>...</span><a href="清稗类钞_page44.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
