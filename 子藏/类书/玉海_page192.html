<!DOCTYPE html>
<html>
<head>
    <meta charset="UTF-8">
    <title>玉海 - 第 192 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 192 页/共 284 页</h1>
    <div class="content">　　艺文志军礼司马法百五十五篇出兵家入礼家　司马法注司马之职所专者武事也治军用兵皆用法也据县师之职曰若将有军旅会同田役之戒则受法于司马以作其众庶说者谓司马主将军故先于司马处受出军多少及法式得法乃作起众庶此后人之所以称司马法也汉武帝引司马法曰登车不式刘向引曰赏不逾月周礼注引曰十人之长执钲百人之师执铎千人之师执鼙万人之主执大鼔杜佑引曰上谋下鬭围其三靣开其一面之类皆谓古司马法也然其文不见今五篇中汉志有百五十篇今存五篇而已　李靖问对太宗曰人言司马法穰苴所述是否靖曰齐景公时穰苴善用兵败燕晋之师公尊为司马之官由是子孙号司马氏至齐威王追论古司马法又法穰苴所学遂有司马穰苴数十篇今世所兵家流又分权谋形势隂阳技巧四种皆出司马法也
　　汉定着二十五家兵法　兵录　兵书四种
　　艺文志兵家者盖出古司马之职王官之武备也　汉兴张良韩信序次兵法凡百八十二家删取要用定着三十五家诸吕用事而盗取之武帝时军正杨仆捃摭遗逸纪奏兵录犹未能备至于孝成命任宏论次兵书为四种权谋形势隂阳技巧　高纪命韩信申军法【兵权谋有韩信三篇】李靖问对张良所学六韬三畧是也韩信所学穰苴孙武是也然大体不出三门四种而已　秦观曰此四术者以道用之则为四胜不以道用之则为四败事同而功异不可不察也昔孙膑伏万弩马陵之下魏军至而伏发厐涓死焉王恢伏车骑材官三十万于马邑之旁匈奴觉之而去恢以自杀此则用权谋之异也马服君救阏与既遣秦间卷甲而趋之二日一夜遂破秦军曹公追刘先主一日一夜行三百里败于乌林此则用形势之异也西伯将猎卜之曰获霸王之辅果得太公望而克商汉武卜诸将贰师最吉因以为将卒降匈奴此则用隂阳之异也申公巫臣教呉以车战呉以是通上国房琯用车以抗禄山贼投刍而火之王师奔溃此则用巧之异也岂非以道用之则胜不以道则败乎虽然所谓道者治心养气而已矣
　　汉五十三家兵书
　　艺文志兵权谋十三家兵形埶十一家隂阳十六家兵技巧十三家凡兵书五十三家七百九十篇图四十三卷
　　史记魏伐赵赵急请救于齐齐以田忌为将而孙子为师田忌欲引兵之赵孙子曰夫解杂乱纷纠者不控卷【解事之杂乱纷纠者当善以手解之不可控卷而击之卷即拳也】救鬬者不搏撠【音搏防谓救鬬者当善防解之无以手助相搏撠则其怒益炽矣搏撠谓以手持防刺人也】批亢虚【批白结反亢苦浪反批者相排批也言敌人相亢拒也者击也动也虚者空也谓前人相亢必须批之彼兵空虚则冲击之欲令击梁之虚也】形格埶禁则自为解耳【若批其相亢击彼虚则是事形相格而其埶自禁止则彼自为解兵也】今梁赵相攻轻车锐卒必竭于外老弱罢于内不若引兵疾走大梁据其街路冲其方虚彼必释赵而自救是我一举解赵之围而收弊于魏也田忌从之云云魏赵攻韩齐救之孙子谓田忌曰彼三晋之兵素悍勇而轻齐齐号为怯善战者因其埶而利导之兵法百里而趣者蹶上将五十里而趣利者军半至使齐军入魏地为十万灶明日为五万灶又明日为二万灶云云
　　汉兵家图
　　艺文志权谋呉孙子图九卷齐孙子图四卷形势图十八卷楚兵法四卷孙轸二卷王孙五卷魏公子十卷隂阳图十卷黄帝三卷风后二卷鵊冶子一卷容区一卷别成子望军气三卷技巧鲍子兵法图一卷伍子胥一卷苖子图一卷凡兵书五十三家图四十三卷　郑氏曰图经也书纬也一经一纬相错而成文图植物也书动物也一动一植相须而成变化萧何入咸阳先取秦图书刘氏七畧收书不收图惟任宏校兵书四种有书五十三家有图四十三卷
　　汉兵体三章
　　晁错言兵事曰臣闻用兵临战合刃之急者三一曰得地形二曰卒服习三曰器用利兵法曰丈五之沟渐车之水山林积石经川丘阜草木所在此步兵之地也车骑二不当一土山丘陵曼衍相属平原广野此车骑之地也步兵十不当一平陵相逺川谷居间仰高临下此弓弩之地也短兵百不当一两陈相近平地浅草可前可后此长防之地劒楯三不当一萑苇竹萧草木蒙茏支叶茂接此矛鋋之地也长防二不当一曲道相伏险阨相薄此劒楯之地也弓弩三不当一【以上得地形】士不选练卒不服习起居不精动静不集趋利弗及避难不毕前击后解与金鼓之音相失此不习勤卒之过也百不当十【以上卒服习】兵不完利与空手同甲不坚密与袒裼同弩不可以及逺与短兵同射不能中与亡矢同中不能入与亡镞同此将不省兵之过也五不当一【以上言器用利】故兵法曰器械不利以其卒予敌也卒不可用以其将予敌也将不知兵以其主予敌也君不择将以其国予敌也四者兵之至要也臣又闻小大异形强弱异势险易异备夫卑身以事强小国之形也合小以攻大敌国之形也以蛮夷攻蛮夷中国之形也今匈奴地形技艺与中国异上下山岅出入溪涧中国之马弗与也险道倾仄且驰且射中国之骑弗与也风雨罢劳饥渇不困中国之人弗与也此匈奴之长技也若夫平原易地轻车突骑则匈奴之众易挠也劲弩长防射疏及逺则匈奴之弓弗能格也坚甲利刃长短相杂游弩往来什伍俱前则匈奴之兵弗能当也材官驺发矢道同的则匈奴之革笥木荐弗能支也下马地鬬劒防相接去就相薄则匈奴之足弗能给也此中国之长技也以此观之匈奴之长技三中国之长技五陛下又兴数十万之众以诛数万之匈奴众寡之计以十击一之术也虽然兵凶器战危事也以大为小以强为弱在俛仰之间耳夫以人之死争胜跌而不振则悔之无及也帝王之道出于万全今降胡义渠蛮夷之属来归谊者其众数千饮食长技与匈奴同可赐之坚甲絮衣劲弓利矢【此所谓以蛮夷攻蛮夷】益以边郡之良骑令明将能知其习俗和睦其心者以陛下之明约将之即有险阻以此当之平地通道则以轻车材官制之两军相为表里各用其长技衡加之以众此万全之术也文帝嘉之赐玺书宠荅曰上书言兵体三章闻之
　　汉金城方畧图
　　赵充国元康二年先零与诸羌种豪解仇交质充国曰宜遣使者行边兵两府白遣义渠安国安国至召先零诸豪三十余人斩之诸降羌恐怒刼畧小种背畔犯塞是嵗神爵元年春也上问谁可将者充国曰无逾老臣兵难隃度愿驰至金城图上方畧充国至金城以逺斥候为务行必为战备止必坚营壁持重爱士卒先计从战上赐书以十二月击先零充国度先零必坏欲罢骑兵屯田以待其敝作奏未上防得进兵玺书遂上屯田奏云又上状条不出兵留田便宜十二事丞相魏相曰臣愚不习兵事利害后将军数画军册其言常是臣任其计可用也上报充国曰将军计善其上留屯田及当罢者人马数
　　汉匈奴占
　　汉兵防
　　【阙】
　　汉诸葛亮将苑　兵要
　　蜀志诸葛氏集目录三十四篇兵要一篇军令上中下中兴书目将苑一卷凡五十篇论为将之道　隋志
　　诸葛亮兵法五卷　崇文目兵机法五卷　通典诸葛亮兵法曰山陵之战不仰其高水上之战不逆其流草上之战不涉其深平地之战不逆其虚此兵之利也故战鬬之利唯气与形也　苏氏曰诸葛亮与魏角战曰知有所甚爱知有所不足爱可以用兵矣故夫善将者以其所不足爱者养其所甚爱者士之不能皆锐马之不能皆良器械之不能皆利固也处之而已矣兵之有上中下也是兵之有三权也孙膑有言曰以君下驷与彼上驷取君上驷与彼中驷取君中驷与彼下驷此兵说也非马说也下之不足以与其上也吾既知之矣吾既弃之矣中之不足以与吾上下之不足以与吾中吾不既再胜矣乎得之多于弃也吾斯从之矣彼其上之有三权也三权也者以一而致三者也管仲曰攻坚则瑕者坚攻瑕则坚者瑕呜呼不从其瑕而攻之天下皆强敌也汉高帝之忧在项籍耳云云子西论亮为后主写申韩管子六韬曰学者责孔明不以经术辅导少主乃用六韬管子申韩之书吾谓不然人君不问拨乱守文要以智畧为先后主寛厚仁义衿量有余而权畧智谋是其所短当时识者咸以为忧六韬述兵权竒计管子贵轻重慎权衡申子覈名实韩子引绳墨切事情施之后主正中其病矣药无善恶要以对病为妙万金良药与疾不相值亦复何补哉






　　玉海卷一百四十
<子部,类书类,玉海>
　　钦定四库全书
　　玉海卷一百四十一
　　宋　王应麟　撰
　　兵制
　　兵法
　　魏武帝新书
　　魏志太祖自綂御海内芟夷羣丑其行军用师大较依孙呉之法而因事设竒谲敌制胜变化如神自作兵书十余万言诸将征伐皆以新书从事从令者克捷违教者负败抄集诸家兵法名曰接要【又注孙子十三篇】隋志兵书接要十卷【唐志七卷】兵法接要三卷魏武帝兵法一卷　李靖问对引曹公新书
　　魏兵书要畧
　　唐志魏文帝兵书要畧十卷【太平御览引之】隋志兵书畧要九卷魏武帝撰【梁有兵要二卷】兵书要畧五卷后周宇文宪撰梁武帝兵书要钞一卷　唐志宋高祖兵法要畧一卷梁武帝兵法一卷
　　魏兵书
　　魏志王昶着兵书十余篇言竒正之用青龙中奏之
　　晋兵林
　　隋志兵林一卷东晋孔衍撰
　　齐汉武北伐图【阙】
　　梁玉韬
　　隋志梁元帝玉韬十卷　刘祐隋开皇中奉诏撰兵书十卷名曰金韬【唐志同】
　　唐二十三家兵家
　　艺文志丙部子录十二曰兵书类二十三家六十部三百十九卷始于黄帝问女法终于李淳风县镜失姓名十四家不著录二十五家一百六十三卷李筌注孙子以下终于张道古兵论　隋志一百三十三部司马法至象经
　　唐兵法三等
　　见阵法类
　　唐兵家正史
　　志呉兢兵家正史九卷
　　唐四十六诀
　　裴行俭为营阵步伍胜负等为四十六诀
　　唐六军镜
　　书目六军镜三卷李靖撰各五章以天子六军故取为名起政理终尅敌
　　唐诸葛亮竒正法【详见阵法】
　　李靖问对靖曰臣前进黄帝太公二阵图并司马法诸葛亮竒正之法此已精悉
　　唐玉帐经　李卫公问对
　　志兵书五行类李靖玉帐经一卷李筌六壬玉帐歌十卷【抱朴子外篇军在太乙玉帐之中不可攻也】崇文目彭门玉帐一卷书目李靖兵钤新书一卷载靖与秦王论兵如问对书　晁氏志李靖对太宗问兵事史臣谓李靖兵法世无完书畧见于通典今对问出于阮逸家或云逸因附益之
　　唐阃外春秋
　　书目阃外春秋十卷李筌撰起周武王至唐武徳凡八代录明君良将用兵得失以事系年拟左丘明而为之褒贬
　　唐太白隂经
　　志李筌太白阴经十卷　书目记出师用兵之事凡一百篇太白主兵故以为名
　　唐临戎孝经
　　志兵书员半千临戎孝经二卷小説郭良辅武孝经一卷兵书论语三卷
　　唐天宝军防录
　　郑防长于地理山川险易方隅物产兵戍众寡无不详当为天宝军防录　志兵书类卷亡【崇文目一卷】
　　唐定逺安边防
　　志郭元振定逺安边防三卷　书目安边防三卷郭元振撰凡三篇　晁氏志元振以总兵进攻聚众退守不可无权谋乃着此书故旧题曰定逺安边防
　　唐綂军灵辖秘防　武纪
　　志李光弼綂军灵辖秘防一卷【一作武记】　书目一名武纪述用兵为将之畧凡一百二条【读书志曰其书凡五十章】
　　唐御戎新录
　　志兵书类李渤御戎新录二十卷　防要元和九年四月右拾遗李渤撰　旧书元和初召为左拾遗家东都朝廷政有得失附章疏陈论又撰御戎新录二十卷表献之
　　唐西南备边录【见录类】
　　志李徳裕西南备边录十三卷　在文宗朝吐蕃间衅河陇失险缔从南诏协以谋我并络坤维我棘守臣韦臯凿青溪道要结蛮好掎鹿效顺纂集事状为卷十七质币结辙闿户诲盗爰命徳改纪其政乃建筹边之楼凡险要与蛮相入者图之左与戎密迩者图之右而部落馈运靡不察乃立雄边之军其精兵曰南燕及连弩骑士曰飞星及突骑而农战器械靡不饰仗义城以制大度清溪闗之阻作御侮城以控荣经犄角势作柔逺城以扼西山吐蕃复卭崃闗从巂州治台登以夺蛮险犹虑敌去而备弛也兵将粮械之数城镇种落之名嵗计经用之目讲求利病辑为一书诸郡固实外夷情状胪分缕析粲如指掌剏立陴垒咸以朱书总绘小图标之首卷而第四卷叙维州本末尤详书成于太和六禩迨防昌中秉国之均始奏上之唐艺文志列在兵书今馆阁书目存者一卷
　　唐兵要
　　【阙】
　　唐兵书　兵书要诀
　　志王公亮兵书十八卷长庆元年上　杜希全新集兵书要诀三卷张道古兵论一卷
　　唐裴子新令
　　志新令二卷【裴绪撰】　书目采拾诸家部署习练等法及五行诸阵形势凡三十一章
　　建隆军律
　　张方平言太祖训齐军法甚严军人不得衣皂但许衣褐制不得过膝葱韭不得入军门又制更戍之法逺妻孥外戍之日多人人少家累衣食易足每月请粮营在城西者即于城东支不许顾车乗须令自负以劳役之故士卒足衣食无外慕安辛苦而易使　范祖禹言祖宗兵法本于枢密有发兵之权而无握兵之重京师之兵总于三司有握兵之重而无发兵之权彼此相维不専制此所以百三十年无兵变
　　太平兴国军诫
　　太平兴国八年六月己亥以宣徽南院使枢密副使王显为枢密使上召谓显曰卿世非儒家少罹兵患必寡学问今在朕左右典掌万机因年暇博览羣书左右取军诫三篇赐显曰读此亦可以免面墙矣
　　富弼政要释曰大臣不知学术则闇于大体王显一武人虽以才力任用至枢密使太宗虑其不学不能晓通变之事故以军戒授之使知贤者行事也　唐艺文志裴守一军诫三卷　端拱二年春户部郎中张洎奏议曰军志曰凡临敌法令不明赏罚不信闻皷
　　不进闻金不止虽有百万之师何益于用又曰将从中御兵无选锋者必败臣顷闻涿州之战元戎
　　不知将校之能否将校不知三军之勇怯各不
　　相管辖以谦谨自任未闻赏一功臣戳一叛命也军志曰弩不及逺与短兵同射不能中与无矢同中不能入与无镞同臣闻涿州之战敌人未至万弩齐张虏骑既还箭如山积乃知戈防刀劒其用皆然是驱天兵奋空弩而对勍敌也军志曰三军耳目在吾旗皷臣顷闻涿州之战阵场既布或取索兵仗或迁移部队万口呌嚣声沸腾乃至辙乱尘惊莫知攸往昔汤武戡定天下桓文攘却四夷项羽之灭彊秦阖闾之摧劲楚隋杨素削平祸乱悉以铦锋而定戎业臣顷闻涿州之战王师雾集声怛强敌然而矢石未交竒正先乱呜呼军政如此孰救败亡尚赖天威逺临全师以济陛下惩覆车于既徃收大功于将来若不揭重赏以图其劳示严刑以齐其后置三军于死地然后为用则不能集大勲而摧劲敌矣军志曰凡出师临阵一夫不用命则斩一夫一校不用命则斩一校一队不用命则斩一队故穰苴斩爱姬成荡冦之勲魏绛戮干显临戎之烈诸葛亮斩马谡定庸蜀之士李光弼斩崔众摧燕蓟之师【阙】严刑方成大略臣请陛下申命元帅自禆【阙】以
　　降有违犯命令者并以军法从事其【阙】　　　　得鞍马财货等悉以与之仍优加锡赉严刑以制【阙】　重赏以诱其心示金皷进退之宜谨三令五申【阙】

　　端拱三年春刑部尚书宋琪上疏曰中原所长秋夏霖天时也山川河津地利也枪突劒弩兵胜也财丰士众力彊也乗时互用较然可知王师破虏之计每秋冬时河朔军州缘边栅寨但専守境勿辄侵渔令彼寻戈其词无措或戎马既肥长驱入寇戎主亲行胡羣萃至寒云翳日朔雪迷空鞍马相持氊褐之利所宜守陴坐甲以逸待劳其骑士并屯于天雄军贝磁相州以来若分于边城缓急难于防合近边州府只用步兵多屯弩手大者万卒小者千人坚壁固守勿令出战彼以全国戎羯此以一郡貔貅虽勇懦之有殊虑众寡之不敌也国家别命大将总统前军以遏侵轶只在天雄军邢洺贝州以来设掎戎之备俟其阳春啓戎虏计穷新草未生陈荄已朽蕃马无力疲寇思归逼而逐之必自奔北前军行阵之法马步精卒不过十万自招讨已下更命三五人藩侯充都监副戎排阵先锋等临事分布所贵有权追戎之阵须列前后其前阵万五千骑阵身万人是四十指挥左右厢各十指挥是二十将每指挥作一队自军主都虞指挥使押当每队用马突或刃子枪一百条余并弓劒骨防其阵身解镫排之与戎人相搏之时无问薄厚十分作气枪突交冲驰逐徃来后阵更进虏若乘我深入阵身之后更以马步人五千分为十头以撞竿镫弩俱进为囘骑之舍也阵厢不可轻动葢防横骑奔冲此阵以都监领之进退赏罚便可裁决后阵以马步军八万招讨董之与前阵不得过三五里展厢实心布常山之势左右排阵分押之或前阵击破虏寇后阵亦禁其驰骤轻进葢师正之律也牧誓云四伐五伐乃止齐焉慎重之诫也
　　雍熙赐御书六韬
　　雍熙四年五月以北虏未服召北面诸将田重进潘羙崔翰及殿前刘延翰对于便殿上访以御戎备边之防延翰曰臣等皆鹰犬之才奉指踪之命犹惧不给破虏之防惟圣心裁处上因手书六韬兵法将有五才十过之説以赐之又内出平戎阵图指画卷舒进退号令出没以赐
　　至道边防形埶图
　　至道三年九月丙子【真宗】上因言西川叛卒事辅臣或曰地无城池所以失其制御上曰在徳不在险初上命左藏库使杨允恭等驰徃西边图上山川形胜丙寅上御滋福殿召辅臣以图示之歴指州县堡壁谓曰朕已令屯兵内地且简其闲冗转饷当减省矣
　　景徳御寇图录
　　庆厯五年九月癸巳诏近臣考先朝正史实录为景徳御寇图录　宝训中丞拱辰言乞诏近臣详定景徳御寇图上命采阅先朝史录而考详之
　　景徳虎钤经
　　【阙】
　　祥符兵要
　　祥符七年十一月癸未朔张质纂军旅更易之制三篇名曰兵要以进上称善
　　祥符军仪
</div>
    <div class="pagination">
<a href="玉海_page191.html">上一页</a><span>...</span><a href="玉海_page187.html">187</a><a href="玉海_page188.html">188</a><a href="玉海_page189.html">189</a><a href="玉海_page190.html">190</a><a href="玉海_page191.html">191</a><span class="current-page">192</span><a href="玉海_page193.html">193</a><a href="玉海_page194.html">194</a><a href="玉海_page195.html">195</a><a href="玉海_page196.html">196</a><a href="玉海_page197.html">197</a><span>...</span><a href="玉海_page193.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
