<!DOCTYPE html>
<html>
<head>
    <meta charset="UTF-8">
    <title>喻林 - 第 19 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 19 页/共 195 页</h1>
    <div class="content">　　湖池非一广狭同也树竿测之深浅可度【王充论衡须颂篇】三年盲子卒见父母不察察相识安肯悦喜【王充论衡自纪篇】文王四乳然则世亦有四乳者此则驽马一毛似骥耳【曹子建相论】
　　彼有外名者未必有内行有阳誉者不能解隂罪若以荠菱之生死而疑隂阳之大气亦不足以致逺也【抱朴子内篇微防】
　　贵逺贱近有自来矣故新剑以诈刻加价弊方以伪题见宝也是以古书虽质朴而俗儒谓之堕于天也今文虽金玉而常人同之于瓦砾也【抱朴子外篇钧世】
　　肤表或不可以论中望貌或不可以核能仲尼似丧家之狗公旦类朴斵之材咎繇面如蒙箕伊尹形如稿骸及龙阳宋朝犹土偶之冠夜光籍孺董邓犹锦纨之里尘埃也【抱朴子外篇博喻】
　　落落之玉或乱乎石碌碌之石时似乎玉【文心雕龙总术】咸池不齐度于防咬而众听者或疑能不惑者其唯子野乎【文选东京赋】
　　世之所遗未为非宝主之所珍不必适治【文选陆机演连珠】屠者割肉则知牛长少弓人筋则知牛长少雕人裁骨则知牛长少各有辨焉【意林尸子】
　　遂使甘霜受电之心有同于饰请皎日大河之志匪殊于貌谒【艺文类聚封爵部逊譲封表】
　　夫萍与菱之浮相似也菱植根萍随波是以尧舜叹巧言乱徳仲尼恶紫之夺朱【艺文类聚草部萍论】
　　卷葹【一作施】不死谁必有心甘蕉自长故知无节是以螺蚌得路恐异骊渊雀鼠同归应非丹宂【文苑英华庾信连珠】顔囘问孔子曰小人之言有同乎君子者不可不察也子曰君子以行言小人以舌言【太平御览人事部言语】
　　舄九写而爲乌虎三写而为帝言书之转易如此【埤雅品物门鹊】
　　赤欲如白裹朱不欲如赫青欲如苍璧之泽不欲如蓝【埤雅卉物门蓝】
　　管子曰无仪法程式蜚摇而无所定谓之蜚蓬之问蜚蓬之问明主不听也【埤雅卉物门蓬】
　　笃论曰日给之华似奈奈实而日给虚虚僞之与真实相似也【埤雅卉物门木槿】
　　里语曰斫檀不谛得荚蒾荚蒾尚可得駮马【尔雅翼六駮】容色见上下左右各在其要其色见浅者汤液主治十日已其见深者必齐主治二十一日已其见大深者醪酒主治百日已色夭靣脱不治百日尽已【黄帝素问内经玉版论要篇】
　　夫年长则求之于府年少则求之于经年壮则求之于藏【黄帝素问内经示从容论】
　　黄帝问曰病有标本刺有逆从奈何岐伯对曰凡刺之方必别隂阳前后相应逆从得施标本相移故曰有其在标而求之于标有其在本而求之于本有其在本而求之于标有其在标而求之于本故治有取标而得者有取本而得者有逆取而得者有从取而得者故知逆与从正行无问知标本者万举万当不知标本者是谓妄行【黄帝素问内经标本病传论】
　　夫平心脉来累累如连珠如循琅玕曰心平夏以胃气为本病心脉来喘喘连属其中微曲曰心病死心脉来前曲后居如操带钩曰心死平肺脉来厌厌聂聂如落榆荚曰肺平秋以胃气为本病肺脉来不止不下如循鸡羽曰肺病死肺脉来如物之浮如风吹毛曰肺死平肝脉来耎弱招招如揭长竿末稍曰肝平春以胃气为本病肝脉来盈实而滑如循长竿曰肝病死肝脉来急益劲如新张弓曰肝死平脾脉来和柔相离如鸡践地曰脾平长夏以胃气为本病脾脉来实而盈数如鸡举足曰脾病死脾脉来鋭坚如鸟之啄如鸟之矩如屋之漏如水之流曰脾死平肾脉来喘喘累累如钩按之而坚曰肾平冬以胃气为本病肾脉来如引葛按之益坚曰肾病死肾脉来发如夺索辟辟如弹石曰肾死【黄帝素问内经平人气象论】
　　合而察之切而騐之见而得之若清水明镜之不失其形也【黄帝素问灵枢经外揣】
　　行水者必待天温氷释冻解而水可行地可穿也人脉犹是也治厥者必先熨调和其经掌与腋肘与脚项与脊以调之火气以通血脉乃行然后视其病脉淖泽者刺而平之坚者破而散之气下乃止此所谓以解结者也【黄帝素问灵枢经刺节真邪】
　　夫日月之出入也同明人之生死也同形春秋之分也同利圣之与野人也同容通者之与闭塞也同事道士之与赤子也同功凡此数者中异而外同非有圣人莫之能明【道徳经指归卷十一】
　　又如狂人虽説空花论其微妙终不可信【大乘妙林经】如巧幻师在四衢道化作女人忽现怀孕寻见生子其子俄尒便复命终彼女于子生时有喜死有忧耶【波罗蜜多经五百八十一】
　　譬如甘蔗其味虽一岀白石蜜为福德人出黒石蜜为薄徳人【大方等大果经十八】
　　设有重货若复空行欲得责税故宜难诘【阿差末菩萨经卷一】譬如故瓶盛净不净而盖其口不见其里发口则现也【修行道地经慈品】
　　如水乳合犹尚可别【修行道地经行空品】
　　譬如月十四日众人生疑若满若不满【大智度论卷六】
　　譬如牛乳驴乳其色虽同牛乳抨则成酥驴乳抨则成粪【大智度论卷十八】
　　譬如良医观其病相审定知其可活则治之不可活者则舍之【大智度论卷八十八】
　　夫闻清商而谓之角非弹之过听者之不聪矣见和璧而名之石非璧之贱也视者之不明矣【明集牟子理惑论】犹灵鳯以容徳希覩鼢鼠以丑惧潜形虽隐质事同妍异矣【辨正论卷六】
　　欲使珉玉异价泾渭分流【高僧传八释宝亮】
　　良由雪山之药真伪颇辨庵罗之果生熟难分【法苑珠林卷五十八】






　　喻林卷十
　　钦定四库全书
　　喻林卷十一　　　　　　明　徐元太　撰人事门【九】
　　审宜
　　无妄之药不可试也【易无妄】
　　有妄致疾其药可用若身既无妄自然致疾其药不可试也若其试之恐更益疾也言非妄有灾不可治也若必欲治之则劳烦于下害更甚也【周易正义无妄】
　　润湿不谷树之竹莞蒲砾石不可谷树之葛木以为絺绤以爲材用【汲冡周书文传解】
　　匏有苦叶济有深涉深则厉浅则掲【与器同　诗国风匏有苦叶】遭时制宜如遇水深则厉浅则揭矣男女之际安可以无礼义将无以自济也【毛诗匏有苦叶注】
　　凢治兎之宜鲜者毛炮之柔者炙之干者燔之【郑氏笺诗匏叶】将稼者必先相地之宜而择其种【郑氏笺诗大田】
　　丈夫阳也阳动故多谋虑则成国妇人隂也隂静故多谋虑乃乱国【郑氏笺诗瞻卬】
　　人采苓采苓于何处采之于首阳之巅采之以兴献公问细小之行于何处求之于小人之身求之【毛诗正义采苓】彼终南大山之上何所有乎乃有条有梅之木以兴彼盛徳人君之身何所有乎乃宜有荣显之服然山以髙大之故宜有茂木人君以盛徳之故宜有显服若无盛徳则不宜矣【毛诗正义终南】
　　治兵则幼贱在前振旅则尊老在前释文云出为治兵尚威武也入为振旅反尊卑也孙炎曰出则幼贱在前贵勇力也入则尊老在前复常法也【毛诗正义采芑】
　　且夫茅茨采椽至质之物建日月乘玉辂以处其中象箸玉杯而食于土簋非其类也【毛诗正义灵台】
　　地有山川髙下物生各有所宜人君当效之亦顺合所宜而任之山者不使居川渚者不使居中原【毛诗正义周颂谱】居山以鱼鼈为礼居泽以鹿豕为礼君子谓之不知礼【礼记礼器】
　　治虽用礼不本其所宜如农夫徒耕而不下种子也【礼记正义礼运】
　　山有木工则度之宾有礼主则择之【左传隐公十一年】
　　凢邦国之使节山国用虎节土国用人节泽国用龙节【周礼地官掌节】
　　以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方【周礼春官大宗伯】
　　行泽者欲短毂行山者欲长毂短毂则利长毂则安行泽者反輮行山者仄輮反輮则易仄輮则完【周礼考工记】方圆角直曲斜凹凸必有形逺近髙下长短疾缓必有制寒暑燥湿风雨逆顺必有时金木水火土石羽毛必有济布帛桑麻筋角齿革必有用【三坟形坟】
　　张仪欲以汉中与楚请秦王曰有汉中槖种树不处者人必害之家有不宜之财则伤今汉中南邉爲楚利此国累也【战国防秦武王】
　　鸿鹄巢于髙林之上暮而得所栖鼋鼍穴于深渊之下夕而得所宿夫趣舎行止亦人之巢穴也且各得其栖宿而已天下非所保也【后汉书逸民列传】
　　如以舟无推陆之分瑟非常调之音不限局以疑逺不拘以妨素则化枢各管其极【后汉书王仲列传】
　　古善渔者宿沙渠子使渔山侧虽十宿沙子不得渔焉宿沙非暗于渔道也彼山者非鱼之所生也【后汉书马融传注】鱼潜于渊出水喣沫何则物有本性不可横处非分也【呉志王蕃传注】
　　夫珍木嘉树其品非一莫不植根深岨致之未易借地广之资因人多之力则役苦费深为敝滋重是以上古圣王采椽不断断之则惧刻桷雕楹莫知其限也哲人县鉴微逺杜渐防萌知采椽不惬后代之心不断不爲将来之用故加朱施漆以传厥后散木凢材皆可入用【宋书礼五志】
　　若谓氊裘之民可以决胜于荆越必不可矣而曰楼船之夫可以争锋于燕冀岂或可乎【宋书索虏传】
　　虽舟车均于致逺而有川陆之节佛道齐乎达化而有夷夏之别若谓其致既均其法可换者而车可涉川舟可行陆乎【南齐书顾欢传】
　　圆行方止器之异也金刚水柔性之别也善御性者不违金石之质善爲器者不易方圆之用【梁书张充传】
　　太和五铢虽利于京邑之肆而不入徐扬之市土货既殊贸鬻亦异便于荆郢之邦者则碍于兖豫之域【魏书食货志】
　　夫冬日之不滥非爱水也夏日之不焬非爱火也为不适于身便于体也【管子禁藏】
　　岁有春秋冬夏月有上下中旬日有朝暮夜有昏晨半星辰序各有其司故曰天不一时山陵岑岩渊泉闳流泉逾瀷而不尽薄承瀷而不满髙下肥墝物有所宜故曰地不一利乡有俗国有法食饮不同味衣服异采世用器械规矩绳准称量数度品有所成故曰人不一事【管子宙合】夫虑事定物辨明礼义人之所长而蝚蝯之所短也缘髙出险蝚蝯之所长而人之所短也蝚蝯之所长责人故其令废而责不塞故曰坠岸三仞人之所大难也而蝚蝯饮焉【管子形势解】
　　今夫挽车者前呼邪轷【火乎切】后亦应之此挽车劝力之歌也虽郑衞胡楚之音不若此之义也【文子微明】
　　猎罴虎者不于外圂钩鲸鲵者不居清池何则圂非罴虎之窟也池非鲸鲵之泉也【邓析子无厚】
　　乌获轻千钧而重其身非其身重于千钧也势不便也离朱易百步而难眉睫非百步近而眉睫逺也道不可也故明主不穷乌获以其不能自举不困离朱以其不能自见【韩非子观行】
　　今举大木者前呼舆謣后亦应之此其于举大木者善矣岂无郑衞之音哉然不若此其宜也夫国亦木之大者也【吕氏春秋淫辞】
　　白圭新与惠子相见也惠子説之以彊白圭无以应惠子出白圭告人曰人有新取妇者妇至宜安矜烟视行竖子操蕉火而钜新妇曰蕉火大钜入于门门中有敛防新妇曰塞之将伤人之足此非不便之家氏也然而有大甚者今惠之遇我尚新其説我有大甚者【吕氏春秋不屈】
　　若夫舜汤则苞裹覆容缘不得已而动因时而为以爱利为本以万民为义譬之若钓者鱼有大小饵有宜适羽有动静【吕氏春秋离俗】
　　尧之治天下也舜爲司徒契爲司马禹爲司空后稷爲大田师奚仲爲工其导万民也水处者渔山处者木谷处者牧陆处者农地宜其事事宜其械械宜其用用宜其人泽皋织网陵阪耕田得以所有易所无以所工易所拙是故离叛者寡而听从者众譬若播棊丸于地员者走泽方者处髙各从其所安夫有何上下焉若风之遇萧忽然感之各以清浊应矣【淮南子齐俗训】
　　今之裘与蓑孰急见雨则裘不用升堂则蓑不御此代为常者也譬若舟车楯肆穷庐故有所宜也故老子曰不上贤者言不致鱼于木沉鸟于渊【淮南子齐俗训】
　　圣人财制物也犹工匠之斵削凿枘也宰庖之切割分别也曲得其宜而不折伤拙工则不然大则塞而不入小则窕而不周动于心枝于手而愈丑【淮南子齐俗训】
　　为鱼徳者非挈而入渊为蝯赐者非负而縁木纵之其所而已【淮南子説山训】
　　亡者不敢夜揭炬保者不敢畜噬狗【淮南子説山训】
　　染者先青而后黒则可先黒而后青则不可工人下漆而上丹则可下丹而上漆则不可万事犹此所先后上下不可不审【淮南子説山训】
　　防在颊则好在颡则丑绣以为裳则宜以为冠则讥【淮南子説林训】
　　明月之光可以逺望而不可以细书甚雾之朝可以细书而不可以逺望寻常之外【淮南子説林训】
　　尝被甲而免射者被而入水尝抱壶而度水者抱而蒙火可谓不知类矣【淮南子説林训】
　　夜行者掩目而前其手涉水者解其马载之舟事有所宜而有所不施【淮南子説林训】
　　渔者走渊木者走山所急者存也朝之市则走夕过市则步所求者亡也【淮南子説林训】
　　事有所至而巧不若拙故圣人量凿而正枘【淮南子人间训】水火金木土谷异物而皆任规矩权衡凖绳异形而皆施丹青胶漆不同而皆用各有所适物各有宜轮圆舆方辕从衡横势施便也骖欲驰服欲步带不厌新钩不厌故处地宜也【淮南子秦族训】
　　方轴圆轮车行不前组囊以锥失其事便【焦氏易林无妄之损】汚泥为陆不田宜稷【焦氏易林防之师】
　　灵塲之威宜夜矣乎【扬子问明】
　　次六凖绳规矩不同其施测曰凖绳规矩乖其道也【太经第一戾】
　　次六入水载车出水载杭宜于王之更测曰车杭出入其道更也【太经第三更】
　　人之有骨法也犹万物之有种类材木之有常宜巧匠因象各有所授曲者宜为舆檀宜作辐榆宜作毂此其正法通率也若有其质而工不材可如何【潜夫论正列】当冶工之消铁也以土为形燥则铁下不则跃溢而射【王充论衡雷虚篇】
　　候气变者于天不于地天文明也衣裳在身文着于衣不在于裳衣法天也【王充论衡佚文篇】
　　夫不得心意所欲虽尽尧舜之言犹饮牛以酒啖马以脯也【王充论衡自纪篇】
　　且礼有所不防事有所不须防决知辠不必皋陶调和葵韭不俟狄牙闾巷之乐不用韶武里母之祀不待大牢既有不须而又不宜牛刀割鸡舒防采葵鈇钺裁着盆盎酌巵大小失宜善之者希【王充论衡自纪篇】
　　俗晓露之言勉以深鸿之文犹和神仙之药以治齀欬制貂狐之裘以取薪菜也【王充论衡自纪篇】
　　霜风惨烈周弃不蓺禾炎气赫防曹明不制裘知时不可也货章甫者不造闽越衒赤舄者不入跣防知俗不宜也【刘子随时】
　　盛暑炎蒸必借凉风寒交氷结必处温室夏不御氊非憎恶之炎有余也冬不卧簟非怨讐之凉自足也【刘子文武】无妄页【音颉】颠颠趾延延子钦于父雷奋于天传曰页颠颠【首同】之髙也趾延延足之行也子钦于父得其顺也雷奋于天合其道也【元包孟隂】
　　灵坛所以为威可宜夜而不可经白日【扬子法言注问明篇】圣贤之道动合物宜随俗汚隆用行其正取其济物而已由求鸟必髙其缴须鱼必沈其网也【李善注文选陆士衡演连珠】器大者不可以小道治势动者不可以争竞扰【文选干宝晋纪总论】
　　适物之技俯仰异用应事之器通塞异任是以鸟栖云而缴飞鱼藏渊而网沈贲鼓宻而含响朗笛防而吐音【文选陆机演连珠】
　　车轻道近鞭策不用鞭策所用道逺任重【意林尸子】
　　济溺者以金石不如尺索【意林文子】
　　土不可作铁而可以作瓦【意林物理论】
</div>
    <div class="pagination">
<a href="喻林_page18.html">上一页</a><span>...</span><a href="喻林_page14.html">14</a><a href="喻林_page15.html">15</a><a href="喻林_page16.html">16</a><a href="喻林_page17.html">17</a><a href="喻林_page18.html">18</a><span class="current-page">19</span><a href="喻林_page20.html">20</a><a href="喻林_page21.html">21</a><a href="喻林_page22.html">22</a><a href="喻林_page23.html">23</a><a href="喻林_page24.html">24</a><span>...</span><a href="喻林_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
