<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 24 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 24 页/共 485 页</h1>
    <div class="content">　　设火山
　　唐贞观初天下乂安时属除夜太宗盛饬宫掖明设灯烛盛奏乐歌乃延萧后观之后曰隋主淫侈每除夜殿前诸院设火山数十尽沈香木根每一山皆焚沈香数车火光暗则以甲煎沃之焰起数丈香闻数十里一夜之间用沈香二百余乗甲煎过二百石欧公诗隋宫守夜沈香火楚俗驱神爆竹闻【纪闻】
　　闰月
　　羣书要语闰者嵗之余【汉张纯传注】三年一闰天气小备五年再闰天气大备【张纯奏】闰月附月之余日也积分而成于月者也【左传】
　　古今事实
　　置闰月
　　黄帝考正星厯起消息以正闰余【史天官书】尧以闰月定四时成歳【尧典】
　　诏王居门
　　周太史闰月诏王居门终月又王在门谓之闰【春官】古今文集
　　古诗
　　闰月乐辞　　　　　　　李贺
　　帝重光年重时七十二回环推天官玉琯灰剰飞今歳何长来歳迟王母移桃献天子羲氏和氏迃龙辔律诗
　　闰春　　　　　　　　　方干
　　幕幕复苍苍微和傍早阳惜寒春已尽待闰月犹长桞变非因雨花遅岂为霜自兹延圣厯谁不驻年光
　　隂阳避忌
　　羣书要语占候时日通名日者【史记】
　　古今事实
　　占家不同
　　禇先生曰臣为郎时与太卜待诏为郎者同署言曰武帝时聚会占家问之某日可娶妇乎五行家曰可堪舆家曰不可建除家曰不吉丛辰家曰大凶厯家曰小凶天人家曰小吉太一家曰大吉辨讼不决以状闻制曰避诸死忌以五行为主人取于五行者也
　　不避甲穷
　　王正以六甲穷忌日不出兵邓禹因得埋兵勒众以获刘均
　　不避反支
　　汉明帝时公车以反支日不受章奏帝闻而恠曰民废农业逺来诣阙复拘以禁忌岂为政之意乎遂蠲其制
　　不必避忌
　　后汉郭镇传河南吴雄少家贫防母营人所不封土择其中防事趣辨不问时日医巫皆言当族防雄后致位司徒子孙三世廷尉　桓帝时汝南陈伯敬行必矩步坐必端膝呵叱狗马终不言死目有所见不食其肉行路闻凶便解驾留止还触归忌则寄宿乡亭年老不过举孝廉后坐女壻亡吏太守怒而杀之　肃宗时司校尉赵兴每入官舎輙更缮修馆宇移穿改筑故犯妖禁子孙三世为司
　　太歳方位
　　晋孙邈传旧疑歳辰在卯此宅之左则彼宅之右何得俱忌于东邈以为太嵗之属自是游神譬如日出之时向东皆逆非为藏体地中也【本传】
　　不避歳星
　　晋苻坚引羣臣曰吾将薄伐南裔如何左卫率石越曰今岁镇星守斗牛福德在吴不可犯也坚曰武王伐纣逆歳犯星天道幽逺未可知也以吾之众旅投鞭于江足断其流【载记】
　　礼无忌月
　　晋穆帝纳后欲用九月是忌月范汪问王彪之答云礼无忌月不敢以所不见便谓无之博士曹耽荀讷等并谓无忌月之文不应有妨工治曰若有忌月当复有忌歳【晋礼仪志】
　　不避往亡
　　晋武帝攻慕容超诸将曰往亡之日兵家所忌帝曰我往彼亡吉孰大焉遂平广固　唐李愬攻蔡吴房吏曰往亡日法当避愬曰彼谓吾不来此可击也
　　不避凶兆
　　刘裕击卢循循大败走还浔阳栅断左里裕军至不得进裕麾兵将战所执麾竿折幡沈于水众并惧裕笑曰往年覆舟之战幡竿亦折今日复然贼必破矣即攻栅而进循弃舸走所杀及投水死者万人
　　不避甲子
　　后魏武帝讨贺驎太史令姚崇曰纣以甲子亡兵家忌之帝曰纣以甲子亡周武不以甲子胜乎崇无以对进军大破之
　　不避四废
　　宋武帝平司马休之加领南蛮校尉将拜遇四废日佐吏白迁日不许
　　初不择日
　　郑鲜之上啓宋武帝云伏丞明旦见南蛮是四废日来月朔好不审可从否答曰劳足下勤至吾初不择日【商芸小説】
　　哭不避辰
　　张公谨卒太宗将出次哭之有司奏曰在辰不可帝曰君臣犹父子也情感于内安有所避遂哭之
　　自令择日
　　唐刘瑑自河东召还宣宗视案上厯曰为朕择一令日瑑跪曰某日良帝笑曰卿可遂相
　　避亦不免
　　唐韦执谊为郎掌诸职方观圗至岭南辄瞑目命左右令撤去及为相所坐堂有圗不就省既易旬试观之崖州圗也果贬死
　　不避太嵗
　　嘉祐中将修东华门太史言太嵗在东不可犯仁宗皇帝批其奏曰东家之西乃西家之东西家之东乃东家之西太嵗果何在其兴工勿忌
　　行不择日
　　康节先生出行不择日或告之以不利则不行盖曰人未言则不知既言则有知而必行故鬼神敌也
　　避正五九月
　　宋之上官者多忌正五九月或谓宋朝火德火生于寅旺于午墓于戌此三个月谓之灾月官员例减禄料无羊故谓无羊之月众皆避之隂阳家云武德诏此三月不行死刑禁屠杀
　　古今文集
　　杂著
　　时日无吉凶辩　　　　　沈顔
　　古者国家将有事乎戎祀必先择时日以定其期是用备物于有司习仪于礼寺俾臻其虑而戒其诚非所以定吉凶决胜负也后之惑者不详其故推考时日妄生穿凿斯风不革拘忌益深至使凡庶之家将欲越一沟隍折一葭苇必待择日而后为之构一衡宇薙一榛芜必审方位而后为之且吉凶由人焉系时日夫四达之衢轮蹄未尝息也五都之市货贿未尝絶也万家之邑斤斧未尝防也五都之市战伐未尝已也其凶也必由于人其吉也必由于人故吉人凶其吉而凶人吉其凶一于人之所为而已矣然则惑者不知其在人也有一不吉则罪于时日且以不谋之将不练之士有能以时日胜者乎不耕之土不实之谷有能以时日种者乎以铁为金以石为玉有能以时日济者乎是皆不能也则时日于人何有哉夫王者之兵以徳胜霸者之兵以义胜其次以智其次以勇故古之名将未尝不以此而战胜也未尝不以此而立功者也
　　论辰不哭　　　　　　　颜之推
　　隂阳家说云辰为水墓又为土墓故不得哭王充论衡云辰日不哭哭则重防今无教者辰日有丧不问轻重举家清谧不敢发声以辞吊客道书又曰晦歌朔哭皆当有罪天夺之筭防家朔望衰感弥深宁当惜夀又不哭也【颜氏家训】
　　缮修犯土　　　　　　　洪景卢
　　今世俗营建宅舎或小遭疾厄皆云犯土故道家有谢土司章醮之文按后汉书安帝时皇太子惊病不安避幸乳母野王圣舎太子厨监邴吉以为圣舎新缮修犯土禁不可乆御然则古有其说矣【容斋随笔】





　　古今事文类聚前集卷十二
<子部,类书类,古今事文类聚>
　　钦定四库全书
　　古今事文类聚前集卷十三
　　宋　祝穆　撰
　　地理部
　　地
　　羣书要语地者易也言养物懐任交易变化含吐应节故其立字土力于乙者为地【春秋元命苞】地者浊隂也【素问】至哉坤元万物资生含光大品物咸亨【坤卦】坤至顺【同上】地得一以宁【老子】今夫地一撮土之多及其广厚载华岳而不重振河海而不泄万物载焉【中庸】天左旋地右动【元命苞】地常动而不止譬如人在舟中闭牖而坐舟行而人不知【河图】地若浮舟方如棊局【杨炯浑天赋】圆天为盖方地为舆【宋玉大言赋】奈何以弹丸地而困太平之民哉【髙适疏】弹丸黒志之地【赵普传】地之别名九地一为沙泥二泽凂三征崔四下田五中田六上田七下山八中山九上山【扬子太注】四极东至于泰逺西至于邠国南至于濮铅北至于祝栗【尔雅】淮南子曰天有八部九纪地有九州八柱按河圗括地象云昆仑山为柱气上通天昆仑者地之中也地下有八柱柱广十万里有三千六百轴互相牵制名山大川孔穴相通　九州之外有八埏按淮南子东方曰沙海东南方曰沅泽南方曰丹泽西南方曰水泽西方曰泉泽西北方曰海泽北方曰塞泽东北方曰通泽此八埏也　八埏之外有八纮按淮南子东北方之纮曰荒土东方之纮曰桑野东南方之纮曰众安南方之纮曰反戸西南方之纮曰炎土西方之纮曰沃野西北方之纮曰沙所北方之纮曰委羽　八纮之外有八极按淮南子东北方曰方土之山曰苍门东方曰东极之山曰开明门东南方曰波海之山曰阳门南方曰南极之山曰署门西南方曰编驹之山曰白门西方曰西极之山曰阊阖之门西北方曰不周之山曰幽都门北方曰北极之山曰寒门　嵩泰衡华恒谓之五岳江河淮济谓之四渎上中下谓之三壤山林川泽丘陵坟衍谓之五土【纂要】
　　地神之名地者其卦曰坤其神曰只亦曰媪大而名之曰皇地只小而名之曰神州亦名后土【物理论】
　　古今事实
　　凿浑沌氏
　　鯈与忽时相遇于浑沌之地浑沌待之甚善鯈与忽谋报浑沌氏之德曰人皆有七窍此独无有尝试凿之凿七日而浑沌死【应帝王篇】防叟遗意曰上帝既剖浑沌氏以支节为山岳以肠胃为江河一旦虑其掀然而兴则下无生类矣于是孕铜于山泽滓鱼盐于江河俾后人攻取将有以苦浑沌之灵而致其不起也呜呼浑沌氏则不起而人力殚焉【罗隠】
　　断鳌立极
　　女娲氏断鳌足以立四极【列子】
　　柱折维絶
　　共工氏与颛顼争为帝怒而触不周之山天柱折地维絶故天倾西北日月星辰就焉地不满东南故百川水潦归焉【列子】康囘慿怒地何故以东南倾【楚词康囘共工名非尧时共工】
　　章亥步极
　　禹使大章步自东极至于西极二亿三万三千五百里七十五步使竪亥步自北极至于南极二亿三万三千五百里七十五步【淮南子】又云四海之内东西二万八千里南北二万六千里注子午为经卯酉为纬言经短纬长也
　　八骏周游
　　周穆王立时年五十立五十四年少好神仙常欲使车辙马迹徧于天下以仿黄帝焉乃乗八骏之马奔戎为右造父为御又觞西王母于瑶池之上王母謡曰白云在天道里悠逺山川间之将子无死尚能复来祭父自郑国来谒谏王以徐偃乱王乃反国宗社复安【太平广记】
　　北地寒
　　邹衍在燕燕有谷地美而寒不生五谷邹子居之吹律而温气至今名黍谷【刘向别录】
　　南地暖
　　岭南无雪忽大雪逾岭被南中数州犬皆苍皇狂走累日至无雪乃已【桞子厚书】
　　缩地脉
　　费长房遇壶公有神术能缩地脉千里聚在目前放之复如旧【神仙传】
　　金瓯无缺
　　梁武初议纳侯景而未决夜出视事至武徳间犹言我国家犹若金瓯无一伤缺今使受地讵是所宜
　　地震草摇
　　元和七年八月京师地震草树皆摇【唐五行志】
　　古今文集
　　杂著
　　地志图序　　　　　　　吕温
　　广陵李该愽达之士也学无不通好地理患其书多门歴世寖广文词浩荡学者疲老由是以独见之创法先圣之制黜诸子之传记述仲尼之职方防源流考同异务该畅从体要绰然勒成一家之说犹惧其奥未足以昭启后生乃裂素为方仪据书而画随方面以区别拟形容而训解命之曰地志图观其粉散百川黛凝羣山元气剖判成乎笔端任土之毛有生之类大钧变化不出其意然后列以城郭罗于陬落内自五侯九伯外曁要荒蛮貊禹迹之所穷汉驿之所通五色相宣万邦错峙毫厘之差而下正乎封畧方寸之界而上当乎分野乾象坤势炳然可观与夫聚米拟其端倪画地陈乎梗槩固不可同年而语其详畧也毎虚室燕居薄帷晴褰普天之下尽在屋壁户纳四海窓笼八极名山大川随顾奔走殊方絶域举意而到高视华裔坐横古今观帝王之疆理见宇宙之寥廓出遐入幽曽不崇朝与夫役形神于歳月穷辙迹于区外又不可并轨而论劳逸也且夫删百代之弊综羣言之首繁而不乱踈而不漏才识以润之丹青以炳之使嗜学之徒未披文而见义不由户而覩奥斯训导之明也穷地而述举世而载事极鸿纎理通皦昩混一家之文轨张大国之襟带覈人物之虚实縂山川之要防表皇威之有截明王道之无外斯乃功用之大也见苍梧涂山则思舜禹卹民之艰覩穷荒大漠则悟秦汉劳师之弊览齐墟晋壤则想桓文勤王之霸观洞庭荆门则知苗蜀恃险之败王者于是明乎得失诸侯于是明乎兴替斯人惩劝之逺也然则本之所以广巨流申之足以赞鸿业垂之可以示后世岂徒由近观逺以智自乐为室中之一物哉乃时无知音道不虚行举地成图闻天无路此志士儒林所以为之叹息也某乆从君游辱命序述庶明作者之意俾好事君子知其所以然
</div>
    <div class="pagination">
<a href="古今事文类聚_page23.html">上一页</a><span>...</span><a href="古今事文类聚_page19.html">19</a><a href="古今事文类聚_page20.html">20</a><a href="古今事文类聚_page21.html">21</a><a href="古今事文类聚_page22.html">22</a><a href="古今事文类聚_page23.html">23</a><span class="current-page">24</span><a href="古今事文类聚_page25.html">25</a><a href="古今事文类聚_page26.html">26</a><a href="古今事文类聚_page27.html">27</a><a href="古今事文类聚_page28.html">28</a><a href="古今事文类聚_page29.html">29</a><span>...</span><a href="古今事文类聚_page25.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
