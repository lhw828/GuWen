<!DOCTYPE html>
<html>
<head>
    <meta charset="UTF-8">
    <title>太平御览 - 第 554 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 554 页/共 737 页</h1>
    <div class="content">又《聘义》曰：子贡问於孔子曰：“敢问君子贵玉而贱珉，何也？为玉之寡，珉之多与？”孔子曰：“非为珉之多，故贱之也，玉之寡，故贵之也。夫昔者，君子比德於玉焉：温润而泽，仁也；缜密而栗，知也；（缜，致也。栗，坚貌。）廉而不刿，义也；（刿犹伤也。义者，不苟伤人也。）垂之如坠，礼也；（礼尚廉卑。）叩之，其声清越以长，其终诎然，乐也；（乐作则有声，止则无也。越犹扬也。诎，绝止貌。）瑕不掩瑜，瑜不掩瑕，忠也；（瑕，玉之病也。瑜，其中间美者。）孚尹旁达，信也；气如白虹，天也；精神见于山川，地也；（精神，亦精气也。虹，天气也。）圭璋特达，德也；（特达，谓以朝聘。）天下莫不贵者，道也。（道者，人无不由。）《诗》云：‘言念君子，温其如玉。’故君子贵之也。”
《礼含文嘉》曰：玉石得宜，则太白常明。
《礼稽命征》曰：王者得礼制，则泽谷之中有白玉焉。
《礼斗威仪》曰：君乘金而王，则紫玉见於深山。
《左传□桓公》曰：初，虞叔有玉，虞公求旃，不献。既而侮之，曰：“周谚有之：‘匹夫无罪，怀璧其罪。’吾焉用此以其贾害？”乃献之。
又《庄公》曰：虢公、晋侯朝王，享醴，命之宥，（命之以币物。宥，助也。）皆玉五珏，非礼也。
又《僖上》曰：天王使邵武公、内史过赐晋侯命，受玉惰。过归，告王曰：“晋侯其无後乎！”（事具锡命门。）
又《僖下》曰：楚子玉自为琼弁、玉缨，未之服也。先战，梦河神谓己曰：“畀余，赐汝孟诸之麋。”弗致也。大心与子西使荣黄谏，弗听。荣季曰：“死而利国，犹或为之，况琼玉乎？是粪土也，而可以济师，将何爱焉？”弗听。
又《僖下》曰：晋侯执卫侯，归之于京师，使医衍鸩卫侯。宁俞货医，使薄其鸩，不死。公为之纳玉於王与晋侯，皆十珏。王许之，乃释卫侯。
又《文公下》曰：秦伯使西乞术来聘，且言将伐晋。襄仲辞玉。（事具奉使门。）
又曰：莒太子仆，以其宝玉来奔。
又《成上》曰：晋及齐战于鞍，齐师败。齐侯使宾媚人赂以纪、玉磬与地，不可，则听客之所为。
又《襄十五年》曰：宋人或得玉，献诸子罕。子罕弗受。献玉者曰：“以示玉人，（玉人，能治玉者。）玉人以为宝也，故敢献之。”子罕曰：“我以不贪为宝，尔以玉为宝。若以与我，皆丧宝也。不若人有其宝。”稽首而告曰：“小人怀璧，不可以越乡。（言必为盗所害。）纳此，以请死也（请免死。）”子罕置诸其里，使玉人为之攻之。（攻，治也。）富而後，使复其所。（卖玉得富。）
又：《襄公十八年》曰：晋侯伐齐，将济河，献子以朱丝系玉二珏而祷曰：（双玉曰珏。）“齐环怙恃其险，负其众庶，（环，齐灵公名。负，依也。）弃好背盟，陵虐神主。（神主，民也。谓数伐鲁民人。）曾臣彪将率诸侯以讨焉，（彪，晋平公名。称臣者，明上有天子，以谦告臣。曾臣，犹未臣。）其官臣偃实先後之。（守官之臣。偃，献子名。）苟捷有功，无作神羞，（羞，耻也。）官臣偃无敢复济。（偃信巫言，故以死自誓。）惟尔有神裁之！”沈玉而济。
又《昭七年》曰：燕暨齐平。燕人归燕姬，（嫁女於齐侯。）赂以瑶瓮、玉椟、耳。不克而还。（瑶，玉也。椟，匮也。耳，玉爵。）
又曰：公赐公衍羔裘，使献龙辅於齐侯。（龙辅，玉名。）遂入羔裘，齐侯喜，与之阳谷。（阳谷，齐邑。）
又曰：公疾，遍赐大夫，（从公者。）大夫不受。赐子家子双琥、（琥，玉器。）一环、一璧、轻服，（细好之服，）受之。大夫皆受其赐。己未，公薨，子家反赐於府人，曰：“吾不敢逆君命也。”大夫皆反其赐。
又《昭十六年》曰：晋韩起聘于郑。宣子有环，其一在郑商。（玉环，同工共朴，自共为双。）宣子谒诸郑伯，（谒，请也。）子产弗与，曰：“非官府之守器也，寡君不知。”子太叔、子羽谓子产曰：“韩子亦无几求，（言所求少。）晋国亦未可以贰。晋国、韩子不可偷也。（偷，薄也。）若属有谗人交斗其间，鬼神而助之，以兴其凶怒，悔之何及？吾子何爱於一环，其以取憎於大国也？盍求而与之？”子产曰：“吾非偷晋而有二心，将终事之，是以弗与，忠信故也。侨闻：君子非无贿之难，立而无令名之患。侨闻：为国非不能事大字小之难，无礼以定其位之患。夫大国之人令於小国，而皆获其求，将何以给之？一共一否，为罪滋大。大国之求，无礼以斥之，何厌之有？吾且为鄙邑，则失位矣。（不复成国。）若韩子奉命以使，而求玉焉，贪淫甚矣，独非罪乎？出一玉以起二罪，吾又失位，韩子成贪，将焉用之？且吾以玉贾罪，不亦锐乎？”（锐，细小也。）韩宣子私觐於子产，以玉与马，曰：“子命起舍夫玉，是赐我玉而免吾死也。敢不藉手以拜！”（以玉为藉手。拜谢子产。）
又《昭十七年》曰：郑裨灶言於子产曰：“宋、卫、陈、郑将同日火，若我用玉瓒，郑必不火。”子产弗与。（以为天灾流行，非礼所息故也。为明年宋、卫、陈灾传。）
又《定上》曰：蔡昭侯为两佩与两裘，（佩，佩王也。）以如楚，献一佩，一裘於昭王。昭王服之，以享蔡侯。
又曰：蔡侯归，及汉，执玉而沈，曰：“余所有济汉而南者，有若大川！”（自誓，言若复渡汉，当受祸，明如大川。）
又曰：季平子行东野还，未至，丙申卒于房。阳虎将以敛，（与，美玉，君所赐。）仲梁怀弗与，曰：“改步改玉。”（昭公之出，季孙行君事，佩祭宗庙。今定公立，复臣位，改君步，亦当去。）阳虎欲逐之，告公山不狃，曰：“彼为君也，子何怨焉？”
又《定下》曰：邾隐公来朝，子贡观焉。邾子执玉高，其容仰，公受玉卑，其容俯。（玉，朝者之赞。）子贡曰：“以礼观之，二君者，皆有死亡焉。”
又曰：阳虎脱甲如宫，取宝玉、大弓以出。
又《哀上》曰：卫太子祷曰：“大命不敢请，佩玉不敢爱。”
又曰：吴申叔仪乞粮於公孙有山氏，曰：“佩玉蕊兮，余无所系之。”
《谷梁传□隐公》曰：玉曰含。
《春秋孔演图》曰：孔子论经，有鸟化为书。孔子奉以告天，赤爵集书上，化为玉，刻曰“孔氏命作应法”。
《春秋说题辞》曰：孔子以受黄玉，葬鲁城北。
《毛诗□国风》曰：将翱将翔，佩玉锵锵。（锵锵，鸣玉而後行。）
又《竹竿》曰：巧笑之差，佩玉之那。（差，巧笑貌。那，行有节度。）
又《小雅》曰：它山之石，可以攻玉。（攻，错也。）
又《大雅》曰：维玉及瑶，な奉容刀。
《诗含神雾》曰：孔子曰：“诗者，天地之心，刻之玉板，藏之金俯。”
《韩诗外传》曰：良玉度尺，虽有千仞之土，不能掩其光。
《周易□鼎卦》曰：上九，鼎玉铉，大吉，无不利。（郑玄注曰：鼎，盖象玉，似刚而柔，廉而不刿。《易》曰：乾为金为玉。）
《孝经援神契》曰：神灵滋液百宝用，则玉有瑛华。（宋均曰：尊卑不失其服，玉有英华也。）
《论语□子罕》曰：子贡曰：“有美玉於斯，韫椟而藏诸？求善价而沽诸？”子曰：“沽之哉！沽之哉！我，待价者也。”（宁有自讼卖之道乎？我居而待价者。）又《季氏》曰：孔子曰：“求，虎兕出於柙，龟玉毁於椟中，是谁之过与？”
《逸论语》曰：，鲁之宝玉也。孔子曰：“美哉，！远而望之，焕若也；近而视之，瑟若也。一则理胜，一则孚胜。”
又曰：玉十谓之区，治玉谓之琢，亦谓之雕。（双玉为珏，五珏为区。雕，治卜也。珏音角。）差，玉色鲜白也。莹，玉色也。瑛。玉光也。琼，赤玉也。璇、瑾、瑜，美玉也。无，音舞。三采玉也。玲、、、贞、皇，音。玉声也。敫玉，佩玉也。，充耳也。ロ，玉饰以水藻也。
《史记》曰：范蠡事越王勾践二十馀年，竟灭吴。范蠡曰：“君行令，臣行意。”乃载其轻宝珠玉，乘舟浮海行，终不反。
《汉书》曰：陈平求见汉王，拜平为都尉。绛、灌等或谗平，曰：“虽美丈夫，如冠玉耳！”
又曰：文帝始幸雍，新垣平以望气见。平使人持玉杯阙下献之。平言上曰：“阙下有宝玉气。”果有献玉杯者。
又《郊祀志》曰：宣帝祀河东之明年，凤凰集投礻羽，於所集处得宝玉，乃起万寿宫。
又曰：王莽就国，孔休守新都相。休谒见莽，莽进其玉具宝剑，休不肯受。莽因曰：“诚见君面有瘢，美玉可以灭，献其彘耳。”即解其彘，休复辞。莽遂椎碎之，自里以进休也。
《後汉书》曰：孝明帝时，汴渠成。故行幸荥阳，巡行河渠。荐嘉玉洁牲，以礼河神。
《续汉书》曰：桓帝时，光禄吏舍下，夜有青气。视之，得玉钩，各一。钩长七寸三分，五寸四分，身中皆雕镂。
又曰：三老五更杖玉杖。民年七十，授之以玉杖。
华峤《后汉书》曰：嘉平中，袁逢为三老，赐玉杖。
范晔《後汉书》曰：梁冀，金玉珠玑，异方珍怪积藏室。
《魏志》曰：汉时，夫馀王葬用玉钾，常豫以付玄菟郡，王死则迎取以葬。公孙渊伏诛，玄菟库犹有玉钾一具。今夫馀库有玉璧、圭、瓒数代之物，传世以为宝。耆老言：先代之所赐也。
《魏略》曰：大秦国出采玉、五色玉，夫馀国出赤玉。
《晋书》曰：中兴东迁，旧章多阙，而冕旒饰以翡翠、珊瑚及杂珠等。顾和奏：“旧冕十有二旒，皆用玉、珠。今用杂珠等，非礼。若不能玉，可用白璇。”成帝於是始下太常改之。
沈约《宋书》曰：紫玉，王者不藏金玉，则光见深山。
崔鸿《十六国春秋□南燕录》曰：镇南长史悦寿，谓南海王法曰：“向见北海王子，天资弘雅，神爽高迈，始知天族多奇，玉林皆宝。”
又《前凉录》曰：辛攀，字怀远，陇西狄道人。兄鉴旷，弟宝迅，皆以才识知名。秦雍为之语曰：“三龙一门，金友玉昆。”
又曰：初，吕光之称王也，遣市六玺於于阗。六月，玉至也。
《燕书》曰：文帝熙平二年，左部民得玉玺、玉鼎。
《赵书》曰：刘聪徙治平阳，於汾水中得白玉，四寸，高二分，龙钮，文曰“有新保之”。
《後魏书》曰：崔挺为光州刺史。掖县有人年逾九十，板舆造州。自称：“少曾充使林邑，得一美玉，方尺四寸，甚有光彩，藏之海岛，垂六十岁，忻逢明政，今愿奉之。”挺曰：“吾虽德谢古人，未能以玉为宝。”遣船随取，光润果然。迄不肯受，乃表送都。
又曰：李预，字元凯，历征西大将军长史，带冯翊太守。府解罢郡，遂居长安。羡古人餐玉法，乃采访蓝田，躬往政得若环璧、杂器形者大小百馀，颇有粗黑者，亦挟盛以还。至而观之，皆光润可玩。预乃椎七十枚为屑，食之，馀多惠人。後预及闻者更求玉於前处，皆无所见。翊公源怀弟得其玉，琢为器、佩，皆鲜明可宝。预服经年，云有效验。而世事寝食，皆不禁节，又加好酒损志。及疾笃，谓妻子曰：“吾酒色不绝，自致於死，非药过也。然吾尸体必当异，勿速殡，令後人知餐服之妙。”时七月中旬，长安毒热，预尸四宿而体色不变。其妻常氏以玉、珠二枚含之，口闭。常谓曰：“君自云餐玉有神验，何不受含？”言讫，齿启纳珠。因虚其口，都无秽气。举敛棺，坚直不倾委。死时，有遗玉屑数升，囊盛，纳诸棺中。
又曰：高为中书侍郎时，有人於零丘得玉印一以献，诏以示。曰：“印上有籀书二字，文曰：‘守寿’。寿者，命也。我获其命，亦是归我之征。”
又曰：穆弼有风格，善自位置。高祖初定代族，欲以弼为国子助教。弼辞曰：“先臣以来，蒙恩累世。比校徒流，实用惭屈！”高祖曰：“朕欲厉胄子，故屈卿先。白玉投泥，岂能相污？”弼曰：“既遇明时，耻沉於泥滓。”
又曰：孝昌中，於广平王第掘得古玉印。敕召祖莹与李琰之令辩何世之物，莹云：“此是于阗国王晋泰康中所献。”乃以墨涂字，观之果如莹言。时人称为博物。
《後周书》曰：武帝保定中，晋公护获玉斗以献。
《北史》曰：于谨平江陵，获大玉，径四尺，围七尺，及诸舆辇法物以献。
又曰：隋文时，王邵上表云：“稽览图史。”又云：“‘政道则阴物变为阳物。’郑玄注云：‘葱变为韭，亦是。’谨案，自六年已来，远近山石多变为玉，石为阴，玉为阳。”
卷八百五　珍宝部四
玉下
《唐书》曰：太宗尝谓魏徵曰：“玉虽有美质，在於石间，不值良工琢磨，与瓦砾不别；若遇良工，即为万代之宝。朕虽无美质，为公所切磋，劳公约朕以仁义，弘朕以道德，使朕功业至此。公亦足为良匠耳！”
又曰：高宗朝，封禅太岳，造玉册三枚，皆以金编。每牒长一尺二寸，广一寸二分，厚三分，刻玉填金为字。又为玉匮一，以藏正坐玉册；金匮二，以藏配坐玉册。各一尺三寸，并玉检方五寸。当绳缠处，刻为五道。当玺处，刻深二分，方一寸二分。为黄金绳，以缠金、玉匮各五周。为金泥以泥之。为玉玺一枚，方一寸二分，文同受命玺，以封玉匮。
又天宝中诏曰：礼神以玉者，盖取其精洁，表以温润合德。为器有象，正辞乃信，以达馨香，其在璧。顷来礼神六器，及宗庙奠玉，自冯绍正奏後，有司并皆用珉。礼所谓“君子贵玉而贱珉”，是珉不可用也。朕精郊坛，严敬宗庙，奉惟新之祚，庇太平之人，则人力普存，备物以享，安可以珉代玉，惜费事神？况国家之富有，万方之助祭，阙典必修，无文咸秩，岂於天地宗庙奠王有亏？自今已後，礼神六器，宗庙奠玉，并用真玉，诸祀用珉。如以玉难得大者，宁小其制度，以取其真。
又曰：宪宗时，隰州刺史吴晕献玉杯一，颇珍奇，云先使吐蕃所得。
又曰：宪宗时，庄宅使许远振得玉类，以进。上悦，命赐绢三百匹。
又曰：贞元六年，卢群入拜侍御史。有人诬告故尚父子仪嬖人张氏宅中有宝玉者，张氏兄弟又与尚父子孙相告讦。诏促其狱，群上奏言：“张氏以子仪在时分财，子弟不合争夺。然张氏宅与亲仁宅，皆子仪家事，子仪有大勋，伏望陛下赦而勿问，使私自引退。”上从之。时人赏其识大体也。
又曰：大和中，文王命中使以白玉带就幽州赐李载义，亦殊恩也。
又曰：开成中，王起议：“今国家郊天报地，祀神之玉常用，守经据古，礼神之玉则无。臣等请诏下有司，精求美玉，创造苍璧等九器，祭讫，具而藏之。其馀燎玉，请依常制。”
《管子》曰：夫玉之所以贵者，九德出焉：温润以泽，仁也；邻以理者，智也；坚而不蹙，义也；廉而不刿，行也；鲜而不垢，洁也；折而不挠，勇也；瑕瑜皆见，情也；茂华光泽，并通而不相陵，容也；叩之，其音清专彻远，纯而不杀，辞也。是以人主贵之，藏以为宝，剖以为符瑞。
《文子》曰：郑人谓玉未理者璞，周人谓鼠未腊者璞。周人怀璞，问郑贾曰：“欲之乎？”出其璞，视之，乃鼠璞。
《范子计然》曰：玉英出蓝田。
《列子》曰：穆王征西戎，西戎献昆吾之剑、赤刀，切玉如切泥。
又曰：宋人有为其君以玉为楮叶者，三年而成。锋锻茎叶，毫芒繁泽，乱之楮叶中，不可别也。此人遂以巧食宋国。
《尹文子》曰：魏田父有於野得玉，径尺。弗知其玉也。以告邻人。邻人诈之曰：“此怪石也，畜之弗利！”田父虽疑，犹录置於庑下。其夜，玉明照一室，其家大怖，遽而弃之於野。邻人盗之，以献魏玉。魏王召玉工相之。玉工望玉再拜却立，曰：“敢贺大王，得天下之宝，臣所未常见。”王问价，玉工曰：“此无价以当之，五城之都，仅可一观。”王立赐献者千金，长食上大夫禄也。
《鬼谷子》曰：郑人之取玉也，载酥讼之车，为其不惑也。
《尸子》曰：水方折者有玉，圆折者有珠。
又曰：玉者，色不如雪，泽不知雨，润不如膏，光不如烛。
《邹子》曰：夫珠生於南海，玉出於须弥，无足而至者，人好之也。士有足而不至者，以人不好也。
《韩子》曰：楚人卞和，得玉璞於楚山，献厉王，使玉人相之，曰：“石也。”王以和为慢，刖右足。及武王即位，又献之，复相曰：“石也。”次刖左足。及文王即位，和乃抱其璞而哭於楚山，三日三夜，泣尽，继之以血。王使玉人治之，得宝玉焉，名曰和氏之璧。
又曰：周有玉版，纣令胶鬲索之，文王不予。费仲来求，因予之。是胶鬲贤而费仲无道也，周恶贤者之得志也，故予费仲。文王举太公於渭滨者，贵之也；而资仲玉版者，爱之也。故曰：不贵其师，不爱其资，虽知大迷。
又曰：堂溪空见昭侯，曰：“今有白玉之危而无当，有瓦危而有当，君渴，将何以饮？”君曰：“以瓦卮。”堂溪空曰：“白玉之卮美，而君不以饮者，以其无当耶？”君曰：“然。”堂溪空曰：“为人主而漏泄其群臣之语，譬犹玉卮之无当也！”堂溪空每见而出，昭侯必独卧，惟恐梦言泄於妻妾。
《淮南子》曰：琬琰之玉，存污泥之中，虽廉者不释也。
又曰：昆仑山，曾城九重，有珠树、玉树。
又曰：锺山之玉，炊以炉炭，三日三夜而色泽不变，得天地之精。
又曰：玉璞不厌厚。
又曰：白玉不雕，美珠不文，质有馀也。
又曰：两坚不能相和，两强不能相伏。故梧桐断角，马截玉。（言柔胜刚。）
又曰：玉待滥诸而成器。（滥诸，珍玉之名也。言物有待贱而贵。）
《随巢子》曰：幽、厉之时，奚禄山坏，天赐玉於羿。遂以残其身，以此为福而祸。
《抱朴子》曰：吴时，发广陵大冢。兵人共举死人以倚壁，有一玉长一尺，形似冬瓜，从人怀中颓出堕地。玉可以为珠酒及地榆酒，化之为水。亦可烧以为粉，服一年以上，入水不沾，入火不灼。
又曰：玉脂生玉之山，膏流出万年以上，则凝而成之，鲜明如水精。以无心草木和之，须臾成水。服之一升，得千岁。玉服玄真者，其命不极。玄真，玉别名也。服玉，当得于阗白玉。赤松子以玄虫而渍玉为水，服之，故得乘烟霞上下也。
</div>
    <div class="pagination">
<a href="太平御览_page553.html">上一页</a><span>...</span><a href="太平御览_page549.html">549</a><a href="太平御览_page550.html">550</a><a href="太平御览_page551.html">551</a><a href="太平御览_page552.html">552</a><a href="太平御览_page553.html">553</a><span class="current-page">554</span><a href="太平御览_page555.html">555</a><a href="太平御览_page556.html">556</a><a href="太平御览_page557.html">557</a><a href="太平御览_page558.html">558</a><a href="太平御览_page559.html">559</a><span>...</span><a href="太平御览_page555.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
