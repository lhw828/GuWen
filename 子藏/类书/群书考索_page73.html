<!DOCTYPE html>
<html>
<head>
    <meta charset="UTF-8">
    <title>群书考索 - 第 73 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 73 页/共 127 页</h1>
    <div class="content">　　况请料边兵益歩而减骑但五分得一足矣以一骑之费可赡步兵二人而又寛括马之扰
　　吾用中国所长而已而何以马为嗟夫二公所言权宜之说也茍以我所长合夷狄所长不亦万全之策乎抑犹有说焉有市马之政有养马之政养之不至虽市之多无益也严监牧之责逐水草之利牝马二万岁获万驹马安得而不繁夫苟离其牝牡饲以枯槁是马之生性灭矣何以能育此正李公觉所谓贵市于外夷而贱弃于中国也
　　端拱元年李觉言市易之马至于中国絷之维之饲以枯槁析牝牡制其生性因而减耗是贵市于外夷而贱弃于中国也宜减市马之半直赐蓄牧之将卒大率牝马二万而驹收其半可岁获万匹十数年间马必倍矣
　　周官一书于马政为详葢以是观之【林駉文】








　　羣书考索后集卷四十四
　　钦定四库全书
　　羣书考索后集卷四十五
　　宋　章如愚　编
　　兵门
　　车战
　　书曰武王戎车三百两
　　周礼车仆有戎路广车阙车苹车轻车○大司马教兵之法易野车为主○车战之法每车用甲士三人步卒七十二人行则以车为衞居则以车为营一车之间又有猝车【详见后】
　　周礼车仆曰凡师共革车各以其卒是也
　　武王问太公曰战车奈何太公曰车贵知地形凡车之死地有十胜地有八【详见后】
　　春秋初郑伯之车偾于济【隠三年】自后郑以徒兵从事而于车或缺【隠四年】曲沃武公伐翼逐翼侯于汾湿骖絓而止【桓四年】邲之战楚君之戎分为二广晋申公巫臣于吴教吴乗车由是吴通于上国【成七年】○齐侯伐衞有先驱有申驱有贰广有啓左翼曰啓有朕有大殿晋中行穆子御狄于太原将战魏舒曰彼徒我车所遇又阨乃毁车以为行大败翟人而车战渐废战国以来乃用骑兵而车犹有间见者晁错以轻车突骑为中国之长技衞青与匈奴战以武刚车自环为营李陵对单于亦以大车为营此车之用于西都者也
　　后汉光武造战车可驾数牛上作数橹置于塞上以拒匈奴
　　灵帝之时阳璇为零陵守制车数十乗以御贼此车用于东都者也
　　曹操新书攻车七十五人守车一队共二十五人田豫与虏战亦用车而战
　　晋马隆征羗八阵圗用扁厢车地广则鹿角车营路狭则为木屋施于车上此车之用于魏晋者也
　　刘裕伐南燕亦以车四千乘为左右翼朱超石战河上以车百乗抱河为却月营魏大武北伐蠕蠕用车十五万两隋诸将与突厥战皆戎车步骑相防与鹿角为方陈此车之用于南北者也
　　李靖与太宗论兵法曰号荡骑兵也战锋队步骑相半也驻队兼车乗而去也臣讨突厥越险数千里此而未甞敢易则唐固甞用车矣
　　宗时哥舒翰节度陇右造战车以狻猊则唐又甞用车矣至于房琯之败遂以为用车不若用人与骑之愈抑不知古者以马而琯以牛车二千乗马步夹之非其素习则败之固宜此非车之不利而用之者非其道也
　　宋至和中韩琦言郭固造战车约以古制其车前锐后方上置七鎗以为前后二拒行载兵甲止为营陈春秋如韩原之战辂秦伯将止之鞌之战韩厥中御而从齐侯鄢陵之战郤至遇楚子韩厥从郑伯邲之战楚子乗广以逐赵旃用车以战而使敌人便得与吾元帅相接则是环衞之车不设也葢古者车战之法前后整齐必有防衞前后行列元帅未易动揺也至春秋中列国用之往往军伍不整而元帅每以车逐利混然左右率无定法故敌人得以及之终春秋之世致败者未有不由车战之无法而轻动揺也惟繻葛之战二拒用事若原繁髙渠弥以中军奏功未甞轻动揺深得古法车战再攷
　　车战之法自夏啓誓御马以正而胜有扈文王以戎车既驾而服玁狁武王戎车三百两虎贲三千人【书牧誓】宣王以其车三千威蛮荆诗春秋鲁僖公攻伐淮夷戎车孔博衞文公元年革车三十乘季年乃三百乗宋华元甲车四百六十乘鲁威公之防诸侯有兵车有乗车楚子为乗广三十乘分为左右广鸡鸣而驾日中而说左则受之日入而说是皆用车而制胜也
　　汉夏侯婴破李田军雍丘以兵车趣战疾破之【本传】灌婴以御史大夫将车骑别追项籍至东城破之【本传】武帝以轻车将车公孙贺出云中【本纪】衞青令武刚车自环为营而纵五千骑往当匈奴【霍去病传】唐裴行俭突厥阿史徳温传反行俭诈为粮车三百乗伏壮士五軰虏果掠车中士突出杀获几尽【本纪】○李光弼在太原乃彻民屋为櫑车二百人挽之石所及輙数十人死贼伤十二【本传】○马燧为战车行以载兵止则为阵讨田恱燧乃推大车焚恱将杨朝光栅破之【本传】
　　车战之法
　　武王问于太公曰以车与骑歩战所当几何公曰车者军之羽翼也所以防坚阵要强敌遮北走也易战之法一车当步卒八十人八十人当一车一车当六骑六骑当一车十乘败千人百乘败万人此其大数也置车之吏数五车而一长十车而一吏五十车而一率百乘而一将易战之法五车为列前后相去四十歩左右十步险战之法车必循道十车为聚二十车为屯前后相去二十步左右六步队间三十六步五车一长纵横相去一里各返故道选车士之法取年四十以下长七尺五寸以上走能逐马及驰而乘之前后左右上下周旋能防乗旌旗力谷八石弩射前后皆便习者武车之士不可不厚也【太公六韬】
　　车战之地
　　凡车之死地有十其胜地有八往而无还者车之死地也越絶险阻乘敌逺行者车之竭地也前易后险者车之困地也防之险阻而难出者车之絶地也圯下渐泽黒土黏埴者车之劳地也左险右易上陵抑阪者车之逆地也殷草横畆犯歴深泽者车之拂地也车少地易与歩不敌者车之败地也后有沟渎左有新水右有峻坂者车之环地也日夜霖雨旬日不止道路溃防前不能进后不能解者车之防地也此十者车之死地也敌之前后行阵未定即防之旌旗扰乱人马数动即防之士卒前后相顾前往而疑后恐而怯即防之三军卒惊皆薄而起即防之战于易地暮不能解即防之逺行而暮舎三军恐惧则防之此八者车之胜地也【太公六韬】
　　毁车而胜
　　晋荀吴败无终及羣狄于太原将战魏舒曰彼徒我车所遇又阨以什共车必克困诸阨又克请用卒自我始乃毁车以为行伍乘为三五为五阵以相离两于前伍于后専为右角偏为前拒以诱之狄人笑之未阵而薄之大败之【左传昭元年】
　　用车而败
　　言车战之利者莫如孙武故曰驰车千乘所谓驰车者以其车轻而可驰者也所谓革车者以其巩于外而可以御火攻者也至于唐房琯知驰车之为利而不知革车之为固此咸阳之战所以卒败于火攻也欤
　　总论车战
　　言车战于今日当以国初论不当以中兴论是正与舟师相反也大抵平地用车战水泽用舟载国于东南者之不习于车犹国于西北者之不习于舟也太宗甞曰戈櫂之战南方所利【见上】髙宗甞曰江湖沮洳之地虽有车骑亦何用
　　绍兴三年上曰近有献车战者朕谓在人不在车江湖沮洳之地虽有车骑亦何用
　　高宗之论车战其犹太宗之论舟师乎虽然中兴之初但为守计也虽不习车可也今日之治不但为守计也不习车不可也是故当以国初论不当以中兴论也今之为车战者必当曰符彦卿之拒马寨如之何而收其效【见下】米守信之寨脚车如之何而极其利
　　米守信知澧州遣李锡持新様流星弩拒马牌寨脚车山字甲八种来进
　　至则敛兵退则出兵自比于衞青必如田况之言而后可也
　　咸平四年吴淑请复古车战之法衞青李陵田豫马隆皆以车而胜近符彦卿破敌阳城亦拒马为行寨夫匈奴所长者骑兵也茍非连车以制之则何以御其奔突哉故用车战为便其制取常用车接其衡轭驾以牛车上置枪以为外向列士卒于车外贼至射之乃出骑兵击之此制虏要术也战之用车一阵之甲铠也故可以行止为营阵敌至则敛兵附军以拒之贼退则乘胜出兵以击之出则借此为所归之地入则以此为所居之宅故人心有依不惧胡骑之陵突也
　　行载兵甲止为营阵比于马燧必如郭固之式而后可也
　　至和二年韩琦言郭固就民车约古制为之临阵御敌缓急易集其车前锐后方上置七枪为前后二拒此马燧战车行载兵甲止为营阵也又以民车之厢増为重厢髙四尺四寸用革挽之吴起所谓革车掩户挽轮笼毂是也琦以为可用于平川之地临阵以折奔冲下营以为寨脚今令固自赍车式进呈试之以固为衞尉寺丞
　　有大车有小车山径之蹊不可以用大车其无如范公仲淹之策
　　范仲淹上仁宗议攻云延安之西庆州之东有贼界百余里侵入汉地唐马燧造战车行载甲兵止为营阵此路山坡大车难进当用小车二十两银绢钱二十万赏有功将吏
　　有兵车有民车干戈之际不可用民车其无如沈公括之言乎
　　北兵将入境遣中贵人取两河民车为备民大惊扰一日沈括立御座侧神宗曰卿知籍车之事乎括曰车战之利见于歴世臣但未知一事古人所谓轻车者兵车也今之民车重大以牛挽之日不能行三十里少雨雪跬歩不进故俗谓之太平车恐兵间不可用尔神宗喜曰无人如此语朕遂罢取民车
　　噫出车彭彭旂旐央央玁狁之襄易事也我车既攻我马既同夷狄之不攘无有也如徒曰此唐人房次律之覆辙不可用得无因噎而废食乎【林駉文】
　　舟师
　　黄帝尧舜刳木为舟剡木为楫
　　定四年吴王阖庐帅唐蔡之师以伐楚舍舟于淮汭自豫章与楚夹汉左司马戍欲毁其舟武城黒谓子常曰吴用木也我用革也不如速战乃自小别至于大别夫槩王击之三战皆胜楚子昭王涉睢济江入于云梦之泽中国之用水战自阖庐始哀九年吴城防沟通江淮十年吴舟师自海入齐○张仪说楚王曰秦西有巴蜀治船积粟浮江而下不十日距防闗○襄公二十四年楚子为舟师以伐吴○昭十七年长江之战楚获吴乗舟余皇○二十四年楚子为舟师以畧吴疆
　　汉髙帝遣韩信已定齐项羽使龙且将二十万救齐王田广与信夹淮水阵韩信乃夜令人为万余囊盛沙壅水上流引军半渡水信使人决壅囊水大至龙且军大半不得渡即急击杀龙且水东流遂败走后信进兵击魏魏盛兵蒲坂塞临晋信乃益为疑兵陈船欲渡临晋而伏兵从夏阳以木罂缶渡军袭安邑魏王豹惊引兵迎信信遂虏豹定河东
　　服防曰以木柙防罂缶以渡也
　　武帝时有楼船有戈船有下濑有横海江淮青齐皆有楼船军有击两越救东瓯则用江淮会稽楼船防朝鲜则用齐楼船又开昆明池以习水战
　　武帝时东越数反覆朱买臣上言东越王居保泉山一人守险千人不得上今闻越王更徙南行去泉山五百里居大泽中发兵浮海直指泉山陈舟列兵席卷南行可破防也上拜买臣会稽太守诏买臣到郡治楼船备粮食水战具岁余买臣受诏与韩说俱击破东越【买臣传】○元鼎五年南越反遣伏波将军路徳出桂阳下湟水楼船将军杨仆出豫章下浈水归义越侯岩为戈船将军出零陵下离水甲为下濑将军下苍梧咸会畨禺后汉光武伐蜀岑彭装战楼船数十艘吴汉以棹卒多费粮谷奏罢之帝报曰大司马习歩骑不时水战荆门之事一由征南公为重岑彭装直进楼船与冐突露桡数十艘
　　直进取其有进而无退冐突取其冐突而敢前谓之露桡则楫露在外而兵藏于舟中也
　　发桂阳零陵长沙三郡委输棹卒凡六万余人会于荆门后汉末闗羽领兵围樊吕以大军泝江袭其空虚伏甲于舟更衣为商人以理征棹卒袭夺荆州曹操既平刘表得所治水军而吴孙权与操遏于赤壁周瑜亦用冲闘舰数千艘以火攻之操军败走
　　三国刘备为曹公所破欲引兵南渡江与鲁肃遇于当阳遂合兵因进往夏口遣诸葛亮诣权权瑜及程普等与备并力逆曹公于赤壁曹公军引次江北瑜等在南岸瑜部将黄葢曰今寇众我寡难与持乆然观操军方连船舰首尾相接可烧而走也遂同时发火操军大败【周瑜传】
　　晋武欲伐吴令王濬作舟舰于益州其大舰方百二十步受二千余人以木为城起楼橹开四出门其上皆得驰马往来后濬顺流以舟直指建业遂平吴
　　太康元年杜预向江陵王濬唐彬击破丹阳监盛纪吴人于江碛要害之处并以鉄鎻横截之又作鉄锥长丈余暗置江中以逆拒舟舰濬乃作大筏数十方百余歩防草为人被甲持仗令善水者以筏先行筏行遇铁锥锥輙着筏而去又作火炬长十余丈大数十围在船前遇鎻燃炬烧之湏防融液断絶于是船无所碍濬克西陵杜预遣周防等帅竒兵八百泛舟夜渡江吴孙歆曰北来诸军乃飞渡江也【通鉴】○桓求为广州受命而而不行豫州刺史庾楷以道子割其四郡遣其子说王恭恭以吿殷仲堪亘元推恭为盟主刻期同趣京师仲堪悉以军事委杨佺期使佺期率舟师五千为前锋亘元次之仲堪帅兵相继而下佺期元奄至湓口王愉惶遽奔临川元遣偏军追获之
　　东晋温伐秦引舟自清水入河舳舻数百里至枋头以水运路不通又战数不利焚舟弃辎重铠仗陆道奔还
　　安帝时刘裕伐南燕舟师自淮入泗裕大治水军遣孙处沈田孑自海道入畨禺卢循兵守广州者不以海道为虞孙处乗海船至即日拔其城刘裕遣朱龄石伐蜀令龄石从外来取成都卒平蜀又裕伐秦使沈林子将水军出石门自汴入河又使王仲徳开钜野入河裕将水军自淮泗入清河泝河西上王镇恶请率水军自河入渭以趋长安乗冲水舰行船者皆在舰内秦人惊以为神至渭桥舎船登岸大破姚丕于渭桥遂入长安元嘉北伐之师再举皆自泗入河
　　魏元英攻徐州韦睿救之装大舰为水军以小船载草用火攻之魏军大溃
　　梁湘东王命王僧辩等东击侯景侯子鉴屯姑熟以拒西师景遣兵助之僧辩至子鉴帅步骑万余人度洲于岸挑战又以艅艎千艘载战士僧辩麾细船皆令退缩留大舰夹泊两岸子鉴之众谓水军欲退争出趍之大舰断其归路鼔噪大呼合战中江子鉴大败【通鉴】齐江陵不守霸先奉晋安王即位齐遣兵五千渡江防姑熟帝乃遣侯安都领水军夜袭胡野烧齐船周鉄虎率舟师断齐运输齐兵大溃霸先将精甲自西明门出击之往采石迎齐援督兵疾战烧栅齐人大溃尽收其船舰齐兵还据石头帝遣侯安都领水军袭破之陈武帝时徐嗣徽引齐人渡江防湖帝诏文育还都嗣徽等乃列舰于青墩至于七矶以断文育归路及夕文育鼓噪而发嗣徽等不能制而文育反攻之嗣徽骁将鲍砰独以小舰殿文育乗单舴艋跳入砰舰斩砰仍牵其人而还贼众大骇因留船湖自丹阳步上时武帝拒嗣徽于白城适与文育会将战风急武帝曰矢不逆风文育曰事急矣当决之何用古法抽槊上马而进众军随之风亦寻转杀伤数百人嗣徽等移营幕府山文育徙顿对之频战屡败
　　后梁王琳引合淝巢湖之众舳舻相次而下陈侯瑱率军进战槛洲明日合战琳军少却及夕东北风吹其舟舰并壊夜中有流星坠于贼营及旦风静琳入浦以鹿角绕岸不敢复出时西魏将史宁蹑其上流瑱闻之知琳不能持乆收军却据湖浦以待其毙及史宁至围郢州琳恐众溃乃率船东下去羌湖十里而泊明日齐人遣兵助琳瑱令军中晨炊蓐食顿羌湖尾以待之将战有微风至自东南众军施拍纵火定州刺史章昭逺乘平虏大舰中江而进琳军大败脱走以免者十二三○闽中守陈寳应举兵反据建安晋江二郡界水陆为栅陈将章昭逹讨之据其上流命军士伐木带枝叶为筏拍于其上缀以大索相次连营夹两岸寳应数挑战昭逹乃按甲不动俄而暴雨江水大涨昭逹放筏冲突水栅尽破又出兵攻其歩卒寳应大溃遂尅定闽中　欧阳纥据岭南反陈将章昭逹督众军讨之纥乃出顿涯口多聚沙石盛以竹笼置于水栅之外用遏船舰昭逹居其上流装舰造拍以临贼栅又令其军人衘刀潜行水中斫竹笼笼篾皆解因纵六舰随流突之贼众大败因而擒纥留异据东阳叛陈将侯安都奉诏讨之异本谓台军自钱塘江上安都乃歩由会稽之诸暨出永康异大恐奔桃枝岭处岩谷间立栅以拒守安都躬自接战为流矢所中血流至踝安都乗兴麾军容止不变因其山陇为堰属夏潦水涨安都引船入堰楼舰与异城等放拍碎其楼异与其子脱身奔晋安
　　隋之平陈杨素造大舰名五牙容战士八百人次名黄龙容五百人自余平乗舴艋等各各有差则隋之舟师其可见者如此
　　杨素引舟师下三峡军至流头滩将军戚昕以青龙百余艘兵数千人守狼尾滩地势险峭隋人患之素曰若昼日下船彼见我虚实滩流迅激制不由人不如以夜袭之素亲帅黄龙数千艘衘枚而下素帅水军东下舟舻被江旌甲耀日陈人望之惧曰清河公即江神也【通鉴】
　　唐之讨萧铣孝恭以战舰二千余艘自防发而东下则唐之舟师其可见者如此
　　唐诏发巴蜀兵以王孝恭李靖统十二总管自防州顺流东下以击萧铣孝恭帅战人二千余艘东下萧铣以江水方涨殊不为备孝恭等拔其荆门宜都二镇进至夷陵铣将文士将精兵数万屯清江孝恭击走之获战舰二百余艘铣出兵拒战恭将击之李靖止之孝恭不从自帅锐师出战果败走铣众委舟收掠军资靖见其众乱大破之大获舟舰李靖使孝恭尽散之江中铣援兵见舟舰疑不进【通鉴】
　　梁王彦章攻晋晋人以鉄鎻断徳胜口彦章隂遣人具舟命甲士六百人皆持巨斧又令舟载鞴炭烧断之因以巨斧斩浮桥遂破南城
　　周世宗还自夀春以南方水军敏锐于京城侧开池造船舰数百艘招诱南卒教习北人水战数月之后纵横出没无不可用者则五代舟师其可见者如此
　　晋以铁鎻断徳胜口筑河南北两城号夹寨又取郓州梁人大恐帝召王彦章为招讨使叚凝为副至滑州置酒大会隂遣人具舟于杨村命甲士六百人皆持巨斧载冶者具鞴炭乘流而下彦章酒半佯起更衣引精兵数千防河以趍徳胜舟兵举鎻烧断之以巨斧斩浮桥而彦章引兵急击南城遂破梁正明五年吴越王钱镠大举讨淮南以传瓘为诸军都指挥使帅战舰五百艘自东洲击吴吴遣彭彦章陈汾拒之传瓘命每舡皆载灰豆及沙战于狼山江顺风扬灰吴人不能开目因纵火焚吴舡吴兵大败俘吴禆将七十人斩首千余级焚战船四百艘梁贺懐攻徳胜南城以竹管聮艨艟十余艘横于河流以断晋之救兵使不得渡晋王军于北岸不能通守将石延赏吿矢石将尽晋王积金帛于军募能破艨艟者军校王建及进曰贺懐悉众而来冀此一举若我军不渡则彼为得计今日之事请死决之遂以巨索聮舟十艘选勇卒三百人持斧鼓枻而行将至艨艟流矢雨集建及使持斧者入贼艨艟间斧其竹笮破其垂楯以矟刺之又以木甖载薪沃油燃火于上流纵之随以巨舰实甲士鼓噪攻之艨艟既断随流下梁兵焚溺者殆半○显徳三年周太祖发大梁李谷攻夀州乆不克唐刘彦贞引兵救之又以战舰数百艘趣正阳为攻浮梁之势李重进渡淮逆战破之帝至夀州营于淝水之阳徙正阳浮梁于下蔡镇唐兵维舟于淮营于涂山之下帝命击之战舰五千余艘○张永徳屯下蔡唐将林仁肇等以水陆军援夀春永徳与之战肇以船实薪刍因风纵火欲焚下蔡浮桥俄而风回败退永徳为鉄绠千余尺横絶淮流系以巨木唐兵不能近是时唐复以水军攻之永徳夜令善游者没其船下縻以鉄鎻纵兵击之溺死甚众永徳解金带以赏善游者○景徳四年先是周与髙战水军锐敏周人无以敌之帝每以为恨返自夀春于大梁城西汴水侧造战舰数百艘命唐降卒教北人水战数月之后纵横出没殆胜唐兵命王环将水军自闵河防颍入淮命赵晁将水军防淮而下帝军于赵歩诸将击唐紫金山寨大破之余众东走帝自将骑循北岸追之诸将循南岸追之水军自中流而下唐兵战溺死及降者殆四万人获船艘粮仗十数万后遂克寿州　帝自攻濠州王审琦抜其水寨唐人屯战船数百于城北植巨木于淮水以限周兵命水军攻之抜其木焚战舰七十余艘斩首二千余级又闻唐有战船数百艘在涣水东欲救濠州将兵夜发水陆击之大破唐兵于洞口十二月克泗州又闻唐战船数百艘泊洞口上自将亲军自淮北进命太祖皇帝自淮南进诸将以水军自中流进共迫唐兵乗胜争进皆忘其劳且战且行金鼓声闻数十里直追至楚州西北大破之擒其节度陈承昭以归所获战船烧沉之余得三百余艘士卒杀溺之余得七千余人唐之战船在淮上者于是尽矣○显徳五年上欲引战舰自淮入江阻北神堰不得度欲凿楚州西北鹤水以通其道遣使视言不便上自独授以规画发楚州民夫浚之旬日而成巨舰数百艘皆逹于江唐人大惊以为神
　　宋太祖建隆二年正月壬寅幸造船务观习水战己未幸造船务二月丙寅幸造船务○三年冬十月丙戌幸造船务观习水战甲戌幸城南观修水柜○干徳元年正月丙子诏荆南发水兵三千人赴潭州夏四月庚寅出内府钱募诸军子弟数千人凿池于朱明门外引蔡水注之造楼船百艘选卒号水虎捷习战池中命右神武统军陈承昭董其役十月甲辰幸新池赐役夫钱丁卯幸新池观习水战干徳二年二月戊申幸教船池三月辛巳幸教船池赐水军将士衣有差七月辛巳幸新池观习水战八月乙卯幸造船务干徳三年秋七月己巳上泛舟于后苑新池赐从官饮丁酉幸教船池干徳四年七月己巳幸造船务干徳五年二月己丑幸教船池○开寳三年四月甲午幸教船池七月戊辰幸教船池○四年三月乙巳幸教船池五月辛巳幸教船池○六年正月壬申以教船池为讲武池○七年五月丙寅幸讲武池观习水战丙子又幸讲武池观习水战七月壬子幸讲武池观习水战初江南人樊若水举进士不第上书言事不报遂谋北归先钓鱼采石江上以小舫载丝绳其中维南岸而疾棹抵北岸以度江之广狭凡数十往返而得其丈尺之数遂诣阙自言有防可取江南　戊辰召若水为赞善大夫且遣使诣荆湖如若水之策造大舰及黄龙船数千艘将浮江以济师也八月己丑幸讲武池观习水战赐军人钱甲辰幸讲武池观习水战冬十月甲申上幸迎春苑登汴堤发战舰东下丙戌幸迎春苑观诸军习战遂幸东水门发战棹东下闰十月己酉曹彬等入池州先是上遣八作使郝守濬率丁匠自荆南以大舰载巨竹絙并下朗州所造黄龙船于采石矶跨江为浮梁或谓江濶水深古未有浮梁而济者乃先试于石牌口既成命前汝州防御使灵丘陆万友往守之丁巳彬等及江南兵战于铜陵败之获战舰三百余艘生擒八百余人十一月癸未籍泰宁节度使李从善麾下及江南水军凡千三百余人为禁旅号曰归圣己丑知汉阳军李恕败江南鄂州水军三千余人获战舰四十余艘甲午曹彬等败江南兵数千人于新林寨获战舰三十艘十二月丁未汉阳军兵马监押甯光祚败鄂州水军三千余人于北岸丙寅曹彬等破江南兵于新林港口斩首二千级焚战舰六十余艘○八年春正月丙子权知池州樊若水败江南兵四千人于州界初曹彬等师未出上命韶州刺史王明为黄州刺史面授方畧明既视事亟修葺城垒训练士卒众莫谕其意及彬等出师则以明为池州至岳州江路廵检战棹都部署辛巳明遣兵马都监武守谦等领兵渡江败江南兵万余人于武昌杀七百人拔樊山寨是日行营左厢战棹都监田钦祚领兵败江南兵万余人于漂水斩其都统使李雄甲申王明言败鄂州兵三百余人于江南岸庚申曹彬等进攻金陵行营马军都指挥使李汉琼率所部渡秦淮南取巨舰实以葭苇顺风纵火攻其水寨拔之斩首数千级初次秦淮江南兵水陆十余万背城而阵时舟楫未具潘美下令曰美提骁果数万人战必胜攻必取岂限此一衣带水而怯渡乎遂率所部先济王师逐之江南兵大败江南复出兵将泝流夺采石浮梁美旋击破之擒其神衞都军头郑賔七人二月癸丑曹彬等败江南兵万余众于白鹭洲斩首五千余级擒百余人获战舰五十艘三月乙酉幸造船场庚申曹彬等败江南兵二千余众于江中擒五百人夏四月戊辰幸讲武池观习水战癸丑幸都亭驿临河亭阅新战船壬戌幸都亭驿临汴观飞江兵乗刀鱼船习战五月丁酉王明言破江南万余众于武昌夺战舰五百艘六月癸卯曹彬言败江南兵二万余众于其城下夺战舰数千艘冬十月戊午江南伪将朱令斌自湖口以众入援号十五万防木为筏长百余丈战舰大者容千人顺流而下将焚采石浮梁王明率所部兵屯独树口遣其子驰骑入奏具请増造战船三百以袭令斌上曰此非应急之策也令斌朝夕至金陵之围解矣乃宻遣使令明于洲浦间多立长木若帆樯之状令斌望见疑有伏即稍逗遛时江水浅涸不利行舟令斌独乗大航高十余重上建大将旗旛至皖口行营歩军都指挥使刘遇聚兵急攻之令斌势蹙因纵火距闘会北风甚火反及之其众悉溃己未生擒令斌及战棹都虞侯王晖等获兵仗数万金陵独恃此援由是孤城愈危蹙矣十一月庚辰王明言败江南兵万余人于湖口获战舰五百艘兵仗称是太宗太平兴国元年十二月戊午幸造船务赐工徒人千钱布一疋己未幸讲武池○二年正月辛卯幸讲武池○七年冬十月戊辰幸金明池观习水战○八年三月癸酉幸金明池观习水战○雍熈元年夏四月乙酉幸金明池观习水战谓宰相曰水战南方之事也今其地已定不复施用时习之不忘武功可【已上长编】
　　真宗祥符六年诏江淮习水战于金明池按试立为水虎翼军以太祖神衞水军乆废故也
　　髙宗建炎元年六月己卯诏别置凌波等水军○二年六月戊午言者谓东南武备利于水宜于江上广造战舰列于南岸仍防奸人有乗风盗之患设不此图则寡不足以敌众步不足以敌骑误事必矣己卯诏防江措置限一月毕○绍兴元年五月己酉淮南剧贼张琪众五万渡江冦诸县进至饶境郡人大恐统制官阎皇者顿造之爱将也琪恃其众直犯中军皐力战而揣邦弼两军夹击遂大破之追奔五十里横尸满路贼又别遣精锐为水军分道而进頥浩自将水军御之贼败走溺死者不可胜计○二年十二月己巳时鼎冦杨么黄诚聚众至数万么主诛杀诚主谋画据江湖以为巢穴其下又有周伦杨钦夏诚刘衡分布逺近共有车船及海鳅船各数百只李龟年杨么本末曰车船者置人于前后踏车进退皆可其名大徳小徳山望三州浑江龙之类皆两重载千余人又设拍竿其制如大桅长十余丈上置巨石下作辘轳贯其颠遇官军船近即倒拍竿击碎之浑江龙即为龙首每水闘杨么多自乗此海鳅者鳅头舡也
　　葢车船如陆战之阵兵海鳅船如陆战之轻兵而官军船不能近每战輙败大率伦钦虽各有寨而専恃舡以为强诚衡虽各有船而専恃寨以为固诚寨南据芷江东北阻湖惟西有陆路又设重城重濠及防马坑衡寨北据芷江东西南皆阻湖诚衡每自诧曰地险如此除是飞来是月诏鼎澧镇抚使程昌寓与荆南镇抚使解潜分遣兵讨之既而昌防奏杀贼五千余人○绍兴三年四月鼎冦杨么犯鄂荆公安石首两县甲午诏神武军都统制王为荆南潭鼎澧岳制置使率所部全军并带统制官崔増水军其巢穴仍仰淮东宣抚使刘光世各以舟五十只与之○四年十一月时承秦三州各有水寨民兵合力击贼庚戌上谓宰执曰淮民未能安业今又遭贼骑乃力奋忠义不忘国家实我祖宗防养之力宜与放十年租税仍拨钱米助之赵鼎曰陛下徳泽如此人心益固国祚益长矣○五年十月是月馆职髙阅言太祖欲平僣伪甞置神衞水军至真宗祥符中以兵备不可废乃选水卒于金明池习战棹仍置营池侧号虎翼军当无事之日尚尔今沿海沿江虽有舟师而系于岸下乞时令按习以精其能庶几缓急可用不至误事也○七年闰十月上数令江东宣抚使张俊尽以舟师分布控扼然后引兵渡江左仆射赵鼎曰淮西寂然无警似不必尔外间便谓朝廷弃淮西矣当一向勿顾不发一兵彼未必敢动上以为然○二十六年九月壬午领殿前都指挥使杨存中言本司见造战船乞置虎翼水军一千人从之○金亮犯顺至杨林瞰江持军以为江可渡也李显忠措画依山列马步军五分戈船以其二泊于东岸其一泊中流藏其二于芦州港中顷之敌麾战舰渡江呼声震天地彼舟及岸敌渐登陆遣时俊王琪盛新载臯张振张荣逆击之又疾遣戈船并进以神臂克敌弓射之敌欲退随向者江中所匿戈舡出断其后夺敌船三十余艘继以轻舸纵火焚其战舰火光蔽江烟熖彻天亮败【言行録】○三十一年十月丙子金亮登坛建黄綉旗二十张黄葢亮执小红旂麾众渡江时王权所留水军车船咸在而诸将未有统属莫肯用命尽伏山崦惟提举张振王琪稍任其责允文自建康因使人督之贼舟渐近于是振琪与统制官时俊盛新等徐出山崦列于江岸敌初未之觉一见大惊欲退不可我军用海鳅船迎击士皆死闘敌舟沉溺者数万其回北岸者亮皆杀之遂不能济允文以其捷闻丁丑敌复来望见车船遽却我军复以海鳅船先往北岸截横林渡口用却敌弓射之敌弃船上岸者悉防泥中而毙上以李横刘泛等不利急差御营宿衞使杨存中措置守江中书舎人虞允文亦自建康驰至镇江时江岸有车舡二十四艘敌已瞰江恐临期不堪驾用存中允文同淮东总领朱夏卿镇江守臣赵公称相与临江按试命战士踏车船径趍洲将边岸复回敌兵皆持满以待其船中流上下回转如飞敌众相顾骇愕时金亮已闻李寳由海道入胶西焚其战舰而荆鄂成问诸军方顺流而下亮愈忿乃回扬州召诸酋约三日毕济过期尽杀之诸酋谋曰南军有备如此进有渰杀之祸退有敌杀之忧奈何其中一酋曰等死求生可乎众皆曰愿闻教其总管万戴者曰杀郎主却与南宋通和归乡则生矣众口一词曰诺亮有紫茸等细军不遣临敌専以自衞诸酋虽欲弑亮而细军衞之严宻众因谓细军曰淮东子女金帛皆逃在秦州我軰急渡江汝軰何不白郎主往取之细军欣然共请亮从之于是细军去者过半【云云】○乙未诸酋集万余人控直入亮寝帐左右亲兵散走诸酋射帐中矢下如雨亮即死并杀其太傅三妃与谋事者十余人【长编】○乌珠入冦世忠以舟师赴难乌珠闻世忠在京口遽勒二十万骑北还世忠遂提兵截大江以邀之乌珠遣使通问世忠亦遣使报之约日会战战数十百合敌终不得渡敌乃益兵仪真势接建康乌珠军其南辣踈军于北世忠提海舰中流南北接战相持四十八日敌自知力惫世忠舟师中流鼓枻若神生路垂絶乃一夕潜凿小河而逃【又言行録载此】
　　总论舟师
　　言舟师于今日当以中兴论不当以宋初论夫舟师东南之长技也国于西北者而用舟师非其所长也亦非其所恃也昔我太宗甞曰戈櫂之战南方所利今万邦平定无所施用但习之不忘武功尔
　　太宗兴国九年事见前
　　呜呼信哉斯言是故入夔峡之鎻江用战櫂可也今也舍舟而用歩骑卒以胜蜀
　　太祖征西川命刘光义出夔州路伐蜀上出夔峡地图示光义曰夔州有鎻江至此我军泝流而上谨勿以舟争胜当先以步骑陆行出其不意击之俟其稍却以战櫂夹攻之光义等至夔悉如上所指
　　守采石之浮梁用战舰可也今也舍舟而立樯木卒以擒全斌
　　开寳七年事见在前
　　非不用舟师也非其所长则非所敢恃也平河之军非倔强于海道者乎不出于海道未可以平河名也江浙发运使杨允恭捕海冦四十九人送阙下上悉贷之顾左右曰此等越逸川泽习性已乆可团为一军以备舟楫之役以平河为名
　　水虎翼之军非习于江淮者乎不出于江淮未可以虎翼名也
　　祥符六年事见前
　　用东南之所长而不自用其所长此君子不敢以宋初为法而必求之中兴以后也葢自六飞南渡驻跸吴会守江以为门戸守淮以为藩篱士卒服习唯意所用是故舟师之効如此君子其可不以中兴为法哉江汉汤汤武夫洸洸经营四方吿成于王愚请俟告成之日而赋是诗【林駉文】






</div>
    <div class="pagination">
<a href="群书考索_page72.html">上一页</a><span>...</span><a href="群书考索_page68.html">68</a><a href="群书考索_page69.html">69</a><a href="群书考索_page70.html">70</a><a href="群书考索_page71.html">71</a><a href="群书考索_page72.html">72</a><span class="current-page">73</span><a href="群书考索_page74.html">74</a><a href="群书考索_page75.html">75</a><a href="群书考索_page76.html">76</a><a href="群书考索_page77.html">77</a><a href="群书考索_page78.html">78</a><span>...</span><a href="群书考索_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
