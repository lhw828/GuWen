<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 24 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 24 页/共 67 页
  </h1>
  <div class="content">
   辨齐桓公　桓公妻姑姊妹七人此因如夫人者六人而误耳又谓其负妇人以朝诸侯或妇人立扵后耳桓公千岁一世之主也葵丘稍骄畔者九国况扵禽兽之行无礼而可留诸侯哉
　　辨天雨谷　谷生草野成熟委地疾风起与之俱飞风衰谷集谓之雨谷天施地生凡有叶实可食者皆地所生非天所为也
　　辨梁山崩壅河　伯宗以辇者之言令景公缟哭乃流实则山初崩土积水未盛三日之后水盛土散竟流东去耳
　　辨黄帝葬衣冠　衣不离形如仙去衣冠不宜遗黄帝实仙不死而升天臣子乃葬不死者之衣冠与实死者无异非臣子实事之心别生于死之意也
　　辨称孔子干七十国　增之也至不能十国
　　辨太公杀隐士　狂谲华士云尧不诛许由唐民不皆樔处武王不诛伯夷周民不皆隐饿愚谓太公安有杀隐士之理太公始亦隐士耳谓其杀隐士必欲人皆致命于国者韩非等妄言以售私説耳此不待辨
　　论六韬【兵家】
　　韬略世谓出太公虽李卫公亦云以愚观之伪书尔春秋荀呉始甞舍车而歩汉以后始有骑将今其书以车骑歩分三太公时有之乎春秋后始覇三代虽有伯不以覇称也今其书歴叙皇帝王覇太公时有之乎春秋覇主始有结连与国深入人境者今其书称必得大国之与邻国之助又云行数百里人马倦休太公时有之乎又谓取天下者若逐野兽天下皆有分肉之心此袭用秦失其鹿天下共逐之语而赘婿者秦始有之其书亦称赘婿且自谓三略为衰世作则不能自掩其为后世之伪明矣况其为书类多掇拾三略大率以柔弱不贪为主此老子之説也六韬言犹豫狐疑之戒乃吴子之所已言也言山兵者即吴子之谷战言泽兵者即吴子之水战十四变即吴子之十三击十一卒即吴子之五练鋭教战即其士先教戒之説分险即其过敌谿谷之説雨不张盖等语出尉缭子书火战等説亦备孙子书而防防不絶等语又徧集古书者也要其前后本无主説三略既不见上中下可分之的六韬亦不见文武龙虎豹犬之义大抵书之不切于兵者居半切于兵者多死法敌而木偶人也则可耳其最无理者文伐十二节皆隂刻防人之语岂文伐之义乎股肱羽翼七十二人轻重失次泛其无纪岂股肱羽翼之义乎文王圣人也太公闻风兴起动盍归乎来之思武王以圣继圣顺天应人而太公兴鹰之师今顾以孩提视文武谓其求教太公虽帝尧之圣亦文王所未闻待倾聴而始知焉此皆根于卜猎得师一语故附会至此耳然按六韬谓太公坐茅而渔尉缭子又谓太公屠牛朝歌卖食盟津余七年主不聴而遇文王是则卜猎之説尚未定也况韬略可信其为太公之书乎其书之播咏人口者曰香饵之下必有悬鱼重赏之下必有死夫曰千里馈粮士有饥色樵苏后防师不宿饱而先之以军防曰则是引古语也曰务广地者荒务广德者强能有其有者安贪人之有者残然先之以故曰则亦用古语也曰以义诛不义若决江河而溉熖火临不测而挤欲坠其克必矣所以优游恬淡而不进者重伤人物也此语是以发明仁人用兵之本心曰天下非一人之天下乃天下之天下亦至今爲名言【黄氏】
　　周氏渉笔曰谓太公为兵家之祖自汉人已然本无所稽仅以隂符有托而云尔太公遇文王事尚未足信况谈兵哉周诗鹰外无他语周公曰惟文王尚克脩和我有夏亦惟有若虢叔有若闳夭有若泰颠有若南宫括武王惟兹四人尚迪有禄后暨武王诞将天威咸刘厥敌惟兹四人昭武王惟冒丕单称德向使太公主柄伐商身为大将周公其遗之乎六韬不知出何时其屑屑共议以家取国以国取天下殆似丹徒布衣太原宫监所经营者史记载君臣各把钺防首悬旗似后人臆记非实也归赂【阙】囚好事为之而此书因着文伐十二节隂赂左右辅其滛乐养其乱臣与韩非所云纳费仲奉玉版并为一论盖文武周召之一厄也管子书载汤结女华以为隂事曲逆以为阳战国诸子窥测古圣妄诞率类此太公举贤尚功周公知其有簒弑之臣亦是后人妄以见事附合而诸子因记杀华仕谓周公驰徃救之防缪可笑此书有上贤篇则六贼七害指抗志高节轻爵位贱有司语无为言无欲虚论高议穷居静处条居太半全无暴乱同科按武王既定天下其诗曰日靖四方其书曰无有作恶当丕单称德之世而纷然悬赏罚募功名不知将何出也此书并縁吴起渔猎其词而缀缉以近代军政之浮谈浅驳无可施用盖呉起武侯真答问也故问者当其形对者应其实至于料六国形势所当出百代之下犹可想像而此书问答徒效之也故务广不务精语脉皆不相应读者宜熟察也
　　孙子　　　　　　　　　　【叶　适高似孙】
　　水心叶氏曰按司马迁称孙子十三篇两言之而班固志艺文乃言孙吴子兵法八十二篇又吴起四十八篇而今呉起六篇而已又今中庸一篇而志称四十九篇岂昔所谓篇者特章次之比非今粹书也然迁时已称十三篇而刘歆班固在其后反着八十二篇以火攻用间考之疑孙子亦有未尽之书然此为文字多少其不存者自不足论迁载孙武齐人而用于吴在阖庐时破楚入郢为大将按左氏无孙武他书所有左氏不必尽有然颍考叔曺刿烛之武鱄设诸之流微贱暴用事左氏未甞遗而武功名章灼如此乃更阙又同时伍员宰嚭一一铨次乃独不及武耶详味孙子与管子六韬起语相出入春秋末战国初山林处士所为其言得用于呉者其徒夸大之説也自周之盛至春秋凡将兵者必与闻国政未有特将于外者六国时此制始改吴虽蛮夷而孙武为大将乃不为命卿而左氏无传焉可乎故凡谓穰苴孙武者皆辨士妄相剽指非事实其言阖闾试以妇人尤为竒险不足信
　　高氏子略曰周衰制隳法荡政不克纲强弱侵凌一趋于武侈兵图覇干戈相寻甚可畏也其间谋帅行师命意立制犹知笃礼信尚训齐庶几三代仁义之万一焉耳殊未至于毒也兵流于毒始于孙武乎武称雄于言兵徃徃舍正而凿竒背义而依诈凡其言反覆其变无常智术相高气驱力夺故诗书所述韬匮所传至此皆索然无遗泽矣先儒曰无以学术杀天下后世是犹言学者也吴越交兵胜负未决武居其间岂无所以为强吴胜越者二十年间阖闾战死夫差旋防其国方是时武之言兵亦知为吴计而已成败兴亡易如反掌固无待于天下后世兵其可以智用欤
　　呉子　　　　　　　　　　高似孙【后同】
　　高氏子略曰读吴子其説盖与孙武截然其不相侔也起之书几乎正武之书一乎竒吴之书尚礼义明教训或有得于司马法者武则一切战国驰骋战争夺谋逞诈之术耳武侯浮西河下中流喟然叹曰美哉山河之固魏之宝也起言之曰在德不在险德之不脩舟中之人尽敌国也斯言之善质于经求之古奚惭焉反覆此编则所教在礼所贵在礼夫以汤武仁义律之起诚有间求之齐鲁晋卫秦楚之论兵者起庶几乎
　　尉缭子
　　周氏渉笔曰尉缭子言兵理法兼尽然于诸令督责部伍刻矣所以为善者能分本末别賔主所谓高之以廊庙之论重之以受命之论鋭之以逾垠之论廊庙本也受命所以授也凡诸令所云将事也逾垠之论尔视孙子专篇论火攻吴起武侯纎碎讲切盖从容有余矣人主崇俭务本均田节敛明法稽验为之主本无蔓狱无留刑故曰兵凶噐争逆德事必有本以武为植以文为种武为表文为里文视利害辨安危武犯强敌力攻守不攻无过之城不杀无罪之人夫杀人之父兄利人之财货臣妾人之子女此皆盗也其説虽未纯王政亦可谓窥本统矣古者什伍为兵有战无败有死无逃自春秋战国来长募既行动輙驱数十万人以赴一决然后有逃亡不可禁故尉缭子兵令于诛逃尤详世传张魏公建坛拜曲端为大将端首问曰魏公见兵几何魏公曰八十万人端曰湏是斩了四十万人方得四十万人用端所言果如是固覆军失地杀身之道也夫分数岂专在杀哉此念薰烝决不能兴起辑睦吸引安祥而尉缭子亦云善用兵者能杀卒之半其次杀其十三其下杀其十一能杀其半者威加海内杀十三者力加诸侯杀十一者令行士卒笔之于书以杀垂教孙吴却未有是论也
　　握竒经
　　高氏子略曰风后握竒经三百八十四字其妙本乎竒正相生变化不测盖潜乎伏羲氏之画所谓天地风云龙鸟蛇虎则其为八卦之象明矣盖注竒读如竒耦之竒则尤可与易凖诸儒多称诸葛武侯八阵唐李卫公六花皆出乎此唐裴绪之论又以为六十四卦之变其出也无穷若此则所谓八阵者八卦之统尔焦氏易学卦变至于四千九十有六竒正相错变化无穷是可以名数该之乎然观太公武韬且言牧野之师有天阵有地阵此固出于握竒而又有人阵焉此又出于天地之外者非八阵六花所能尽也独孤及作风后八阵图记有曰黄帝顺煞气以作兵法文昌以命将风后握机制胜作为阵图故八其阵所以定位衡抗于外轴布于内风云负其四维所以备物也虎张翼以进蛇向敌而蟠飞龙翔鸟上下其势所以致用也至若疑兵以固其余地游军以按其后列门具将发然后合战弛张则二广迭举犄角则四竒皆出图成罇爼帝用经略北逐獯鬻南平蚩尤遗风冥冥神机未昩项籍得之覇西楚黥布得之奄九江孝武得之攘匃奴唐天宝中客有得其遗制于黄帝书之外篇裂素而图之按鱼复之图全本于握机赜其妙穷其神者武侯而已独孤乃以为项黥武帝得之未之思欤

　　稗编卷四十四
　　钦定四库全书
　　稗编卷四十五　　　　　明　唐顺之　撰诸家三【农】
　　农桑辑要序　　　　　　　王　磐
　　圣天子临御天下使斯民生业富乐而求无饥寒之忧诏立大司农司不治他事而专以劝课农桑为务行之五六年功效大着民间垦辟种艺之业增前数倍农司诸公又虑夫田里之人虽能勤身从事而播殖之宜蚕缫之节或未得其术则力劳而功寡获约而不丰矣于是徧求古今所有农家之书披阅防考删其繁重摭其要切纂成一书曰农桑辑要凡七卷镂为板本以进呈毕将颁布天下属余题其卷首余尝论豳诗知周家所以成八百年兴王之业者皆由稼穑艰难积累以致之读孟子书见论说王道丁宁反覆皆不出乎夫畊妇蚕五鸡二彘无失其时老者衣帛食肉黎民不饥不寒数十字而已大哉农桑真斯民衣食之源有国者富强之本王者所以兴教化厚风俗敦孝弟崇礼教致太平跻斯民于仁夀未有不权舆于此者矣然则是书之出其利益天下岂可一二言之哉施于家则陶朱倚顿之寳术也用于国则周成康汉文景之令轨也又何待夫序引赞而后知其可重哉
　　地员　　　　　　　　　　管　子
　　夫管仲之匡天下也其施七尺【施者丈尺之名】渎田悉徙五种无不宜其立后而手实其木宜蚖菕与杜松其草宜楚棘见是土也命之曰五施五七三十五尺而至于泉呼音中角　赤垆歴强肥五种无不宜其麻白其布黄其草宜白茅与雚其木宜赤棠见是土也命之曰四施四七二十八尺而至于泉呼音中商其水白而甘其民夀黄堂无宜也唯宜黍秫也宜县泽行廧【墙同】落地润数
　　毁难以立邑置廧其草宜黍秫与茅其木宜櫄扰桑见是土也命之曰三施三七二十一尺而至于泉呼音中宫其泉黄而糗流徙　斥埴宜大菽与麦其草宜萯雚其木宜杞见是土也命之曰再施二七十四尺而至于泉呼音中羽其泉咸水流徙　黒埴宜稻麦其草宜苹蓨其木宜白棠见是土也命之曰一施七尺而至于泉呼音中徴其水黒而苦凡聴徴如负猪豕觉而骇凡聴羽如鸣马在野凡聴宫如牛鸣窌中凡聴商如离羣羊凡聴角如雉登木以鸣音疾以清凡将起五音凡首先主一而三之四开以合九九以是生黄钟小素之首以成宫三分而益之以一为百有八为徴不无有三分而去其乗适足以是生商有分而复于其所以是成羽有三分而去其乗适足以是生角　坟延者六施六七四十二尺而至于泉陜之芳七施七七四十九尺而至于泉祀陜八施八七五十六尺而至于泉杜陵九施七九六十三尺而至于泉延陵十施七十尺而至于泉环陵十一施七十七尺而至于泉蔓山十二施八十四尺而至于泉付山十三施九十一尺而至于泉付山白徒十四施九十八尺而至于泉中陵十五施百五尺而至于泉青山十六施百一十二尺而至于泉青龙之所居庚泥不可得泉赤壤山十七施百一十九尺而至于泉其下青商不可得泉山白壤十八施百二十六尺而至于泉其下骈石不可得泉徒山十九施百三十三尺而至于泉其下有灰壤不可得泉髙陵土山二十施百四十尺而至于泉　山之上命之曰县泉其地不干其草如茅与走其木乃樠凿之二尺乃至于泉山之上命曰复吕其草鱼肠与莸其木乃栁凿之三尺而至于泉山之上命曰泉英其草蕲白昌其木乃杨凿之五尺而至于泉山之材其草兢与蔷其木乃格凿之二七十四尺而至于泉山之侧其草葍与蒌其木乃品榆凿之三七二十一尺而至于泉　凡草土之道各有谷造或髙或下各有草木叶下于下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑萑下于茅凡彼草物有十二衰各有所归　九州之土为九十物每州有常而物有次　羣土之长是为五粟五粟之物或赤或青或白或黑或黄五粟五章五粟之状淖而不肕刚而不觳不泞车轮不污手足其种大重细重白茎白秀无不宜也五粟之土若在陵在山在隫在衍其隂其阳尽宜桐柞莫不秀长其榆其栁其檿其桑其柘其栎其槐其杨羣木蕃滋数大条直以长其泽则多鱼牧则宜牛羊其地其樊俱宜竹箭藻黾楢檀五臭生之薜荔白芷蘪芜椒连五臭所校寡疾难老士女皆好其民工巧其泉黄白其人夷姤五粟之土干而不格湛而不泽无髙下葆泽以处是谓粟土粟土之次曰五沃五沃之物或赤或青或黄或白或黒五沃五物各有异则五沃之状剽怸槖土虫易全处怸剽不白下乃以泽其种大苗细苗赨茎黑秀箭长五沃之土若在丘在山在陵在冈若在陬陵之阳其左其右宜彼羣木桐柞扶櫄及彼白梓其梅其杏其桃其李其秀生茎起其棘其棠其槐其杨其榆其桑其杞其枋羣木数大条直以长其隂则生乂之楂梨其阳则安树之五麻若髙若下不择畴所其麻大者如箭如苇大长以美其细者如雚如蒸欲有与名大者不类小者则治揣而藏之若众练丝五臭畴生莲与蘪芜藁本白芷其泽则多鱼牧则宜牛羊其泉白青其人坚劲寡有疥骚终无痟酲五沃之土干而不斥湛而不泽无髙下葆泽以处是谓沃土沃土之次曰五位五位之物五色杂色各有异章五位之扶不塥不灰青怸以菭及其种大苇无细苇无赨茎白秀五位之土若在冈在陵在隫在衍在丘在山皆宜竹箭求黾楢檀其山之浅有笼与斥羣木安逐条长数大其桑其松其杞其茸种木胥容榆桃栁栋羣药安生姜与桔梗小辛大其山之枭多桔符榆其山之末有箭与苑其山之傍有彼黄防及彼白昌山藜苇芒羣药安聚以围民殃其林其漉其槐其楝其柞其谷羣木安逐鸟兽安施既有麋麃又且多鹿其泉青黑其人轻直省事少食无髙下葆泽以处是谓位土位土之次曰五隠五隠之状黑土黑菭青怵以肥芬然若灰其种櫑葛赨茎黄秀恚目其叶若苑以蓄殖果木不若三土以十分之二是谓土土之次曰五壤五壤之状芬然若泽若屯土其种大水肠细水肠赨茎黄秀以慈忍水旱无不宜也蓄殖果木不若三土以十分之二是谓壤土壤土之次曰五浮五浮之状捍然如米以葆泽不离不坼其种忍蘟忍叶如雚叶以长狐茸黄茎黑茎黑秀其粟大无不宜也蓄殖果木不如三土以十分之二凡上土三十物种十二物　中土曰五怸五怸之状廪焉如润湿以处其种大稷细稷赨茎黄秀以慈忍水旱细粟如麻蓄殖果木不若三土以十分之三怸土之次曰五纑五纑之状强力刚坚其种大邯郸细邯郸茎叶如扶其粟大蓄殖果木不若三土以十分之三纑土之次曰五五之状芬焉若糠以肥其种大荔细荔青茎黄秀蓄殖果木不若三土以十分之三土之次曰五剽五剽之状华然如芬以脤其种大秬细秬黑茎青秀蓄殖果木不若三土以十分之四剽土之次曰五沙五沙之状粟焉如屑尘厉其种大萯细萯白茎青秀以蔓蓄殖果木不若三土以十分之四沙土之次曰五塥五塥之状累然如仆累不忍水旱其种大樛杞细樛杞黑茎黑秀蓄殖果木不若三土以十分之四凡中土三十物种十二物　下土曰五犹五犹之状如粪其种大华细华白茎黑秀蓄殖果木不如三土以十分之五犹土之次曰五五之状如鼠肝其种青梁黑茎黑秀蓄殖果木不如三土以十分之五土之次曰五殖五殖之状甚泽以疏离坼以臞塉其种鴈膳黑实朱跗黄实蓄殖果木不如三土以十分之六五殖之次曰五觳五觳之状娄娄然不忍水旱其种大菽细菽多白实蓄殖果木不如三土以十分之六觳土之次曰五鳬五鳬之状坚而不骼其种陵稻黑鹅马夫蓄殖果木不如三土以十分之七鳬土之次曰五桀五桀之状甚咸以苦其物为下其种白稻长狭蓄殖果木不如三土以十分之七凡下土三十物其种十二物凡土物九十其种三十六
　　农道篇　　　　　　　　　亢仓子
　　人舍本而事末则不一令不一令则不可以守不可以战人舍本而事末则其产约其产约则轻流徙轻流徙则国家时有灾患皆生逺志无复居心人忘本而事末则好智好智则多诈多诈则巧法令巧法令则以是为非以非为是古先圣王之所以理人者先务农业农业非徒为地利也贵行其志也人农则朴朴则易用易用则边境安边境安则主位尊人农则童童则少私义少私义则公法立力博深农则其产复其产复则重流散重流散则死其处无二虑是天下为一心矣天下一心轩辕几蘧之理不是过也古先圣王之所以茂耕织者以为本教也是故天子躬率诸侯耕籍田大夫士第有功级劝人尊地产也后妃率嫔御蚕于郊桑公田劝人力妇教也男子不织而衣妇人不耕而食男女贸功资相为业此圣王之制也故敬时爱日埓实课功非老不休非疾不息一人勤之十人食之当时之务不兴土功不料师旅男不出御女不外嫁以妨农也黄帝曰四时之不可正正五谷而已耳夫稼为之者人也生之者天也养之者地也是以稼之容足耨之容耰耘之容手是谓耕道农攻食工攻器贾攻货时事不龚敓之以土功是谓大防凡稼蚤者先时暮者不及时寒暑不节稼乃生灾冬至已后五旬有七日而昌生于是乎始耕事农之道见生而艺生见死而获死天发时地产财不与人期有年祀土无年祀土无失人时迨时而作遇时而止老弱之力可使尽起不知时者未至而逆之既往而慕之当其时而薄之此从事之下也夫耨必以旱使地肥而土缓稼欲产于尘土而殖于地坚者慎其种勿使数亦无使踈于其施土无使不足亦无使有余畎欲深以端畆欲沃以平下得隂上得阳然后咸生立苗有行故速长强弱不相害故速大正其行通其中踈为泠风则有收而多功率稼望之有余就之则防是地之窃也不除则芜除之则虚是事伤之也苗其弱也欲孤其长也欲相与居其熟也欲相与扶三以为族稼乃多谷凡苗之患不俱生而俱死是以先生者美米后生者为粃是故其耨也长其兄而去其弟树肥无使扶踈树墝不欲专生而独居肥而扶防则多粃墝而专居则多死不知耨者去其兄而养其弟不收其粟而收其粃上下不安则稼多死得时之禾长稠而大穗圜粟而薄糠米饴而香舂之易而食之强失时之禾深芒而小茎穗锐多粃而青蘦得时之黍穗不芒以长团米而寡糠失时之黍大本华茎叶膏短穗得时之稻茎葆长稠穗如马尾失时之稻纎茎而不滋厚糠而菑死得时之麻防节而色阳坚枲而小本失时之麻蕃柯短茎岸节而叶虫得时之菽长茎而短足其荚二七以为族多枝数节竞叶繁实称之重食之息失时之菽必长以蔓浮叶虚本踈节而小荚得时之麦长稠而颈族二七以为行薄翼而防色食之使人肥且有力失时之麦胕肿多病弱苗而翜穗是故得时之稼丰失时之稼约庶谷尽宜从而食之使人四卫变强耳目聪明防气不入身无苛殃善乎孔子之言冬饱则身温夏饱则身凉夫温凉时适则人无病疢人无病疢是疫疠不行疫疠不行咸得遂其天年故曰谷者人之天是以兴王务农王不务农是弃人也王而弃人将何国哉
　　论农道　　　　　　　　　戴　埴
　　戴埴鼠璞曰樊迟学稼学圃子曰不如老农老圃且谓小人哉樊须也有大人之事有小人之事夫子固以须无志于大而鄙之然夫子所谓不如老农圃则是真实之辞古者人各有一业一事一物皆有传授问乐必须防问刑必须臯农事非后稷不可禾麻菽麦秬秠穈芑各有土地之宜方苞种褎发秀颖栗各有前后之序本末源流特槩见于生民七月周礼攽职事曰稼穑树艺及任农以耕事任圃以树事是各有职老农老圃盖习闻其故家遗俗穷耕植之理者也此许行所以学农家今以所传齐民要术亦可想农圃之梗槩管子地员一篇载土地所宜比禹贡尤详悉亢仓子説农道大有意义稼容足耨容耰耘容手谓之耕道人耨以旱使地肥而土缓稼欲产于尘而殖于坚其种勿使数亦无使疎土无使不足亦无使有余畎欲深而端亩欲沃以平下得隂上得阳然后盛生吾苗有行故速长强弱不相害故速大苗其弱也欲孤其长也欲相与居其熟也欲相扶其耨也长其兄而去其弟树肥无扶踈树墝不欲专生而独居肥而扶踈则多粃墝而专居则多死其説禾黍稻麻菽麦得时失时尤详且悉与吕氏春秋大槩略同昔李斯请史官非秦纪皆烧所不去者医药卜筮种树之书艺文志神农二十篇野老十七篇宰氏十七篇董安国十六篇尹都尉十四篇赵氏五篇泛胜之十八篇王氏六篇葵葵一篇九家百十四篇要之各有传授不可例以夫子鄙须遂谓无此学也
　　种植　　　　　　　　　　王　磐【后同】
　　凡垦辟荒地春曰燎荒【如平原草莱深者至春烧荒趂地气通畅草芽欲发根荄柔脆易为开垦】夏曰防【一感切】青【夏日草茂时开谓之防青可当草粪但根须壮密须借强牛乃可盖莫若春为上】秋曰芟夷【其次秋暮草木丛密时先用防刀徧地芟倒暴干放火至春而开垦乃省力】崔寔四民月令曰正月地气上腾土长冒撅説者云陈根可拔急菑强土黑墟之田二月隂冻毕释可菑美田缓土及河渚小处三月杏花盛可菑沙白轻土之田五月六月可菑麦田也如泊下芦苇地内必用郦刀引之犁镵随耕起拨特易牛乃省力沾山或老荒地内科木多者必须用镢斸去余有不尽根科【俗谓之埋头根也】当使熟铁煅成镵尖【套于退旧生铁镵上】纵遇根株不至擘缺妨误工力或地段广阔不可徧斸则就斫枝茎覆于本根上干焚之其根即死而易朽又有经暑雨后用牛曵磟碡或辊子之所斫根查上和泥碾之干则挣死一二岁后皆可耕种其林木大者则杀之【谓剥断树皮其树立死】叶死不扇便任种莳三岁后根株茎朽以火烧之则通为熟田矣周礼薙氏掌杀草春始生而萌之夏日至而夷之秋绳而芟之冬日至而耜之又柞氏掌攻草木及林麓夏日至令刋阳木而火之冬日至剥隂木而水之注云刋剥谓斫去次地之皮即此谓除木也诗曰载芟载柞其耕泽泽盖谓芟除木而后可耕也大凡开荒必趂雨后又要调停犂道浅深麄细浅则务尽草根深则不至塞墢粗则贪生费力细则贪熟少功唯得中则可耕荒毕以铁齿过漫种黍稷或脂麻緑荳耙劳再徧明年乃中为谷田今汉沔淮颍上率多创开荒地当年多种脂麻等种有痛收至盈溢仓箱速富者如旧稻塍内开耕毕便撒稻种直至成熟不须薅拔縁新开地内草根既死无荒可生若诸色种子年年拣净别无稗莠数年之间可无荒薉所收常倍于熟田盖旷闲既久地力有余苗稼鬯茂子粒蕃息也谚云坐贾行商不如开荒言其获利多也上古圣人制耒耜以教耕耨三代以上皆耦耕谓两人合二耜而耕之诗曰亦服尔耕十千维耦者此也春秋之时后稷之裔孙叔均始作牛耕至汉赵过增其制度三犁一牛则力省而功倍今之耕者大率祖此今易耒耜而为犁不问地之坚强轻弱莫不任使欲浅欲深求之犁箭箭一而已欲廉欲猛取之犁稍稍一而已然则犁之为器岂不简易而利用哉耕地之法未耕曰生已耕曰熟初耕曰塌【音塔】再耕曰转生者欲深而猛熟者欲浅而廉此其略也天地有隂阳寒燠之异地势有髙下燥湿之别顺天之时因地之宜存乎其人齐民要术云凡耕髙下田不问春秋必须燥湿得所为佳若水旱不调宁燥无湿【燥耕虽块一经得雨地则粉解湿耕坚数年不佳谚曰湿耕泽锄不如归去言无益而有损湿耕者白背速之亦无伤否则大恶也】秋耕欲深夏耕欲浅秋耕防青为上【比至冬月青草复生其美与豆同】初耕欲深转耕欲浅【耕不深则土不熟转不浅则动生土】菅茅之地宜纵牛羊践之七月耕之则死泛胜之曰凡耕之本在于趋时春冻解地气始通土一和解夏至天气始暑隂气始盛土复解夏至后九十日昼夜分天地气和以此时耕一而当五名曰膏泽皆得时功韩氏直说云凡地除种麦外并宜秋耕秋耕之地荒草自少极省锄工如牛力不及不能尽秋耕者除种粟地外其余黍豆等地春耕亦可大抵秋耕宜早春耕宜迟【秋耕宜早者乗天气未寒时将阳和之气掩在地中其苗易荣过秋天气寒冷有霜时必待日髙方可耕地恐掩寒气在内令地薄不收子粒春耕宜迟者亦待春气和暖日髙时耕】此所谓顺天之时也齐民要术云春地气通可耕坚硬强地黑垆土辄平磨其块以生草草生复耜天有小雨复耕和之勿令有块以待时所谓强土而弱之也杏始华荣辄轻土弱土望杏花落复耕耕辄蔺之草生有雨泽耕重蔺之土甚轻者以牛羊践之如此则土强所谓弱土而强之也此所以因地而利之也农书云早田获刈才毕随即耕治晒暴加粪壅培而种荳麦蔬茹因而熟土壤而肥沃之以省来岁功役其所收又足以助岁计晩田宜待春乃耕为其藁秸坚韧必待其朽腐易为牛力也北方农俗所传春宜早晩耕夏宜兼夜耕秋宜日髙耕中原地皆平旷旱田陆地一犂必用两牛三牛或四牛以一人执之量牛强弱耕地多少其耕皆有定法南方水田泥耕其田髙下阔狭不等以一犂用一牛挽之作正回旋惟人所便此南北地势之异宜也凡人家营田皆当量力宁可少好不可多恶诗曰无田甫田维莠骄骄言力不及而贪多务得未免茍简之弊故庄子曰昔予为禾耕而卤莽之其实亦卤莽而报予芸而灭裂之其实亦灭裂而报予此言茍简之害也农书云古者分田之制一夫一妇受田百亩以其地有肥墝故有不易一易再易之别不易之地家百亩谓可以岁耕之也一易之地家二百亩谓岁耕其半也再易之地家三百亩谓岁耕百亩三岁而一周也先王之制如此非独以为土敝则草木不长气衰则生物不遂也抑欲其财力有余深耕易耨而岁可常稔今农夫既不如古徃徃租人之田而耕之茍能量其财力之相称而无卤莽灭裂之患则丰穰可以力致而仰事俯育之乐可必矣今备述经传所载农事之法兼髙原下田地势之宜自北自南习俗不通曰垦曰耕作事亦异通变谓道无泥一方则田功修而稼穑之务可以次第而举矣
　　凡治田之法犂耕既毕则有耙劳耙有渠疏之义劳有盖磨之功今人呼耙曰渠防劳曰盖磨皆因其用以名之所以散拨去芟平土壤也桓寛盐铁论曰茂木之下无丰草大块之间无美苗耙劳之功不至而望禾稼之秀茂实栗难矣韩氏直説云古农法犂一六合人只知犂深为功不知熟为全功功不到土麄不实下种后虽见苗生根在麄土根土不相着不耐旱有悬死虫咬干死诸病功到则土细而立根在细实土中又碾过根土相着自然耐旱不生诸病又云凡地除种麦外并宜秋耕先以铁齿纵横然后插犂细耕随耕随劳至地大白背时更两徧至来者地气透时待日髙复四五徧其地爽润上有油土四指许春虽然无雨至便可下种齐民要术云耕荒毕以铁齿再徧耙之盖铁齿已为之先再用耙而后劳之也今人但耕地毕破其块墢而后用劳平磨乃为得也齐民要术云耕地深细不得趂多看干湿随时盖磨待一段总转了横盖一徧每耕一徧盖两徧最后盖三徧还纵横盖之种麦地以五月耕三徧种麻地耕五六徧倍盖之但依此法除虫灾外小小旱干不至全损縁盖磨数多故也又云春耕随手劳秋耕待白背劳【盖春多风不即劳则致地虚燥秋田湿湿速劳恐致地硬】又曰耕欲廉劳欲再凡已耕耙欲受种之地非劳不可谚曰耕而不劳不如作暴切见世人耕了仰着土块并待孟春盖若冬之氷雪连夏亢阳徒道秋耕不堪下种也然耙劳之功非但施于纳种之前亦有用于种苗之后者齐民要术曰谷田既出垅每一遇雨白背时盖以铁齿纵横耙而劳之耙法令人坐上数以手断其草草塞齿则伤苗如此令地熟软易锄省力此用于种苗之后也南方水田转毕则耙耙毕即抄故不用劳其耕种陆地者犂而耙之欲其土细再犂再耙后用劳乃无遗功也北方又有所谓挞者与劳相类齐民要术云春种欲深宜曵重挞【春气冷生迟不曵挞则根虚虽生辄死】虽生夏气热而速曵挞遇雨必致坚垎春泽多者或亦不须挞必欲挞者须待白背湿挞令地坚硬也又用曵打场圃极为平实今人凡下种耧种后惟用砘车碾之然执耧种者亦须腰系轻挞曵之使垅土覆种稍深也或耕过田亩土性虚浮者亦宜挞之打令土实也今当耕种用之故附于耙劳之末然南人未尝识此盖南北习俗不同故不知用挞之功至于北方逺近之间亦有不同有用耙而不知用劳有用劳而不知用耙亦有不知用挞者今并载之使南北通知随宜而用无使沦废然后治田法可得论其全功也
　　周礼司稼掌巡邦野之稼而辨其穜稑之种周知其名与其所宜地以为法而县于邑闾按农书九谷之种黍稷秫稻麻大麦小麦大豆小豆凡种浥郁则不生生亦寻死种杂者禾生早晩不均舂复减而难熟特宜存意拣选常岁别收好穗纯色者劁刈悬之又有粒而或箪或窖者将种前二十许日取出晒之令燥种之泛胜之曰牵马令就谷堆食数口以马践过为种无虸蚄等虫也种或伤湿浥郁则生虫也或取马骨剉一石以水三石煑之三沸漉去滓以汁渍附子五枚三四日去附子以汁和蚕矢羊矢各等分扰令洞洞如稠粥先种二十日以溲种如麦饭状当天旱燥时溲之立干薄布数搅令干明日复溲隂雨则勿溲六七溲曝干谨藏勿令复湿至可种时以余汁溲而种之则禾稼不生虫也无马骨亦可用雪汁雪汁者五谷之精使种之耐旱也麦种宜与剉碎苍耳或艾暑日曝干热收藏以瓦器顺时种之无不生茂凡欲知岁所宜谷以布囊乗粟等诸物种平量之以冬至日埋于隂地冬至后五十日发取量之息最多者岁所宜也又师旷占术曰五木者五谷之先也欲知五谷但视五木择其木盛者来年多种之万不失一故杂隂阳书曰禾生于枣或杨大麦生于杏小麦生于桃稻生于柳或杨黍生于榆大豆生于槐小豆生于李麻生于杨或荆农书云种莳之事各有攸叙能知时宜不违先后之序则相继以生成相资以利用种无虚日收无虚月何匮乏之足患冻馁之足忧哉正月种麻枲二月种粟脂麻有早晩二种三月种早麻四月种荳五月中旬种晩麻七夕以后种莱菔菘芥八月社前即可种麦经雨社即倍收而坚好如此则种之有次第所谓顺天之时也凡五谷上旬种者全收中旬中收下旬下收又地势有良薄山泽有异宜故良田宜种晩薄田宜种早良田非独宜晩早亦无害薄田种晚必不成实山田宜种强苗以避风霜泽田种弱苗以求华实孝经援神契曰黄白土宜禾黑坟宜麦与赤土宜菽污泉宜稻所谓因地之宜也南方水稻其名不一大槩为类有三早熟而紧细者曰籼晩熟而香润者曰粳早晚适中米白而黏者曰三者布种同时每岁收种取其熟好坚栗无秕不杂谷子晒干蔀藏置髙爽处至清明节取出以盆盎别贮浸之三日漉出纳草篅中晴则暴暖浥以水日三数遇隂寒则浥以温汤芽白齐透然后下种须先择美田耕治令熟泥沃而水清以既芽之谷漫撒稀稠得所秧生既长小满芒种之间分而莳之旬日髙下皆遍北土髙原本无陂泽遂一曲而田者纳种如前法既生七八寸拔而栽之凡下种之法有漫种耧种瓠种区种之别漫种者用斗谷盛种挟左腋间右手料取而撒之随撒随行三歩许即再料取务要布种均匀则苗生稀稠得所秦晋之间皆用此法南方惟种大麦则防种其余粟豆麻小麦之类亦用漫种北方多用耧种其法甚备齐民要术云凡种欲牛迟缓行种人令促歩以足蹑陇底欲土实种易生也今人制造砘车随耧种子后循陇碾过使根土相着功力甚速而当瓠种者窍瓠贮种随行随种务使均匀犂随掩过覆土既深虽暴雨不至挞暑夏最为耐旱且便于撮锄今燕赵间多用之区种之法凡山陵近邑髙危倾阪及丘城上皆可为区田粪种水浇备旱灾也
　　说文云锄言助也以助苗也故字从金从助凡谷须锄乃可滋茂谚云锄头自有三寸泽也按齐民要术云苗生如马耳则镞锄【滋田欲得谷马耳镞】稀豁之处锄而补之凡五谷惟小锄之为良【小锄者非直省功谷亦大胜大锄者华根繁茂用功多而收功益少】苗出垅则深锄不厌数周而复始勿以无草为暂停【锄者非止除草乃地熟而谷多糠薄米息锄得十遍便得八米也】春锄起地夏为锄草故春锄不用触湿六月已后虽湿亦无嫌【春苗既浅隂土覆地湿锄则地坚夏苗隂厚地不见日故虽湿亦无害矣管子曰为国者使民寒耕而热芸除草也】又曰黍粟苗未与垅齐即锄一徧经五七日更报锄第二徧未蚕老毕报锄第三徧无力则止如有余力秀后更锄第四徧脂麻大豆并锄两徧止亦不厌早锄谷第一徧便科定每科只留两三茎更不得留多每科相去一尺两垅头空务欲深细第一徧锄未可全深第二徧惟深是求第三徧较浅于第二徧第四徧又浅于第三徧盖谷科大则根浮故也第一次撮苗曰镞第二次平垅曰布第三次培根曰拥第四次添功曰复一次不至则稂莠之害秕稗之杂入之矣谚云谷锄八遍饿杀狗为无糠也其谷亩得十石斗得八米此锄多之效也凡耘苗之法亦有可锄不可锄者旱耕块墢苗薉同孔出不可锄治此耕者之大难责锄也曾氏农书芸稻篇谓记礼有曰仲夏之月利以杀草可以粪田畴可以羙土疆盖耘除之草和泥渥漉深埋禾苗根下沤罨既久则草腐烂而泥土肥美嘉谷蕃茂矣大抵耘治水田之法必先审度形势先于最上处潴水勿致走失然后自下旋放旋芸之不问草之有无必徧以手排漉务令稻根之傍液液然而后已荆厥土涂泥农家皆用此法又有足耘为木杖如拐子两手倚之以用力以趾塌拨泥上草薉拥之苗根之下则泥沃而苗兴亦各从其便也今创有一器曰耘荡以代手足工过数倍慕文曰养苗之道锄不如耨耨今小锄也【吕氏春秋曰先生者为米后生者为秕是故其耨也长其兄而去其弟不知稼者其耨也去其兄而养其弟不收其粟而收其秕此失耨之道也】锄后复有耨拔之法以继成其锄之功也夫稂莠荑稗杂其稼出盖锄后茎叶渐长使可分别非不可其北方村落之间多结为锄社以十家为率先锄一家之田本家供其饮食其余次之旬日之间各家田皆锄治自相率领乐事趋功无有偷惰间有病患之家共力助之故田无荒秽岁皆丰熟秋成之后豚蹄盂酒逓相犒劳名为锄社甚可效也
　　田有良薄土有肥硗耕农之事粪壤为急粪壤者所以变薄田为良田化硗土为肥土也古者分田之制上地家百亩岁一耕之中地家二百亩间岁耕其半下地家三百亩岁耕百亩三岁一周盖以中下之地瘠薄硗确茍不息其地力则禾稼不蕃后世井田之法变强弱多寡不均所有之田岁岁种之土敝气衰生物不遂为农者必储粪朽以粪之则地力常新壮而収获不减孟子所谓百亩之粪上农夫食九人也踏粪之法凡人家于秋收场上所有穰等并须收贮一处每日布牛之脚下三寸厚经宿牛以蹂践便溺成粪平旦收聚除置院内堆积之每日亦如前法至春可得粪三十余车至夏月之间即载粪粪地地亩用五车计三十车可粪六亩匀摊耕盖即地肥沃兼可堆粪【阙】行又有苗粪草粪火粪泥粪之类苗粪者按齐民要术云美田之法緑荳为上小荳胡麻次之悉皆五六月防种七八月犂掩杀之为春谷田则亩收十石其美与蚕矢熟粪同此江淮迤北用为常法草粪者于草木茂盛时芟倒就地内掩罨腐烂也记礼者曰仲夏之月利以杀草可以粪田畴可以美土疆今农夫不知此乃以其耘除之草弃置他处殊不知和泥渥漉深埋禾苗根下沤罨既久则草腐而土肥美也江南三月草长则刈以踏稻田岁岁如此地力常盛农书云种谷必先治田积腐藁败叶刬薙枯朽根荄遍铺而烧之即土暖而爽及初春再三耕耙而以窖罨之肥壤雍之麻籸谷殻皆可与火粪窖罨谷殻朽腐最宜秧田必先渥漉精熟然后踏粪入泥荡平田靣乃可撮种其火粪积土同草木堆叠烧之土熟冷定用碌轴碾细用之江南水地多冷故用火粪种麦种蔬尤佳又凡退下一切禽兽毛羽亲肌之物最为肥泽积之为粪胜于草木下田水冷亦有用石灰为粪治则土暖而苗易发然粪田之法得其中则可若骤用生粪及布粪过多粪力峻热即烧杀物反为害矣火粪力壮南方治田之家常于田头置塼槛窖熟而后用之其田甚美北方农家亦宜效此利可十倍又有泥粪于沟港内乗船以竹夹取青泥锨拨岸上凝定裁成块子担去同火粪和用比常粪得力甚多或用小便亦可浇灌但生者立见损壊不可不知农书粪壤篇云土壤气脉其类不一肥沃硗确美恶不同治之各有宜也夫黑壤之地信美矣然肥沃之过不有生土以解之则苗茂而实不坚硗确之土信恶矣然粪壤滋培则苗蕃秀而实坚栗土壤虽异治得其宜皆可种植今田家谓之粪药言用粪犹用药也凡农居之侧必置粪屋低为檐楹以避风雨飘浸屋中必凿深池甃以砖甓凡埽除之土烧燃之灰簸之糠秕断藁落叶积而焚之沃以肥液积久乃多凡欲播种筛去瓦石取其细者和匀种子防杞撮之待其苗长又撒以壅之何物不收为圃之家于厨栈下深濶凿一池细甃使不渗泄每舂米则聚砻簸谷殻及腐草败叶沤渍其中以收涤器肥水与渗漉泔淀沤久自腐烂一岁三四次出以粪苎因以肥桑愈久愈茂而无荒废枯摧之患矣又有一法凡农圃之家欲要计置粪壤须用一人一牛或驴驾双轮小车一辆诸处搬运积粪月日既久积少成多施之种艺稼穑倍收桑果愈茂岁有增羡此肥稼之计也夫扫除之隈腐朽之物人视之而轻忽田得之为膏润唯务本者知之所谓惜粪如惜金也故能变恶为美种少收多谚云粪田胜如买田信斯言也凡区宇之间善于稼者相其各各地里所宜而用之庶得乎土化渐渍之法沃壤滋生之效俾业擅上农矣
　　南方熟于水利官陂官塘处处有之民间所自为溪竭【音曷】水荡难以数计大可灌田数百顷小可溉田数十亩若沟渠陂竭上置水闸以备啓闭若塘堰之水必置【音蹇】窦以便通泄此水在上者若田髙而水下则设机械用之如翻车筒轮戽斗桔橰之类挈而上之如地势曲折而水逺则为槽架连筒隂沟浚渠陂栅之类引而达之此用水之巧者若下灌及平浇之田为最或用车起水者次之或再车三车之田又为次也其髙田早稻自种至収不过五六月其间或旱不过浇灌四五次此可力致其常稔也傅子曰陆田者命悬于天人力虽修水旱不时则一年功弃水田制之由人人力茍修则地利可尽天时不如地利地利不如人事此水田灌溉之利也
　　凡农家所种宿麦早熟最宜早收故韩氏直説云五六月麦熟带青收一半合熟收一半若齐熟恐被暴风急雨所摧必致抛费每日至晩即便载麦上场堆积用苫密覆以防雨作如搬载不及即于地内苫积天晴乗夜载上场即摊一二车簿则易干碾过一遍翻过又碾一遍起楷下子收起虽未净直待所收麦都碾尽然后将未净楷稗再碾如此可一日一场比至麦收尽已碾讫三之一矣大抵农家忙并无似蚕麦古语云收麦如救火若少迟慢一值隂雨即为灾伤迁延过时秋苗亦误锄治今北方收多用肝钐用麦绰钐麦覆于腰后笼内笼满则载而积于场一日可收十余亩较之南方以鎌刈者其速十倍凡北方种粟秋熟当速刈之齐民要术云收谷而熟速刈干速积【刈早则鎌伤刈晩则穗折遇风则收减湿积则藁烂积晩则耗损连雨则生耳】田家刈毕稇而束之以十束积而为然后车载上场为大积积之视农功稍隙解束以旋旋镵穗挞之南方水地多种稻秫早禾则宜早收六月七月则收早禾其余则至八月九月齐民要术曰稻至霜降获之此皆言晩禾大稻也故稻有早晩大小之别然江南地下多雨上霖下潦劖刈之际则必须假之乔扦多则置之笼架待晴干曝之可无耗损之失齐民要术云收禾之法熟过半断之刈穄欲早刈黍欲晩皆即湿践穄践讫即蒸而浥之黍宜晒之令燥凡麻有黄则刈刈毕则沤之刈菽欲晩叶落尽然后刈脂麻欲小束以五六束为一丛斜倚之假口开乘车诣田抖擞还丛之三日一打四五遍乃尽耳梁秫收刈欲晩早刈损实大抵北方禾黍其收颇晩而稻熟亦或宜早南方稻秫其收多迟而陆禾亦或宜早通变之道宜审行之今按古今书传所载南北习俗所宜具述而备论之庶不失早晚先后之节也
　　桑
　　桑种甚多不可徧举世所名者荆与鲁也荆桑多椹鲁桑少椹叶薄而尖其边有瓣者荆桑也凡枝干条叶坚劲者皆荆之类也叶圆厚而多津者鲁桑也凡枝干条叶丰腴者皆鲁之类也荆之类根固而心实能久逺宜为树鲁之类根不固心不实不能乆逺宜为地桑然荆之条叶不如鲁叶之盛茂当以鲁桑条接之则能久逺而又盛茂也鲁为地桑而有厌条之法传转无穷是亦可以久逺也荆桑所饲蚕其丝坚韧中【去声】纱罗用禹贡称厥篚檿丝注曰【檿山桑此荆之美而尤者也】鲁桑之类宜饲大蚕荆桑宜饲小蚕齐民要术曰收椹之黑者剪去两头惟取中间一截盖两头者其子差细种则成鸡桑花桑中间一截其子坚栗则枝条坚强而叶肥厚将种之时先以柴灰淹次日水淘去轻秕不实者晒令水脉才干种乃易生
　　凡桑果以接博为妙一年后便可获利昔人以之譬螟子者取其速肖之义也凡接枝条必择其美【宜用宿条向阳者庶气壮而茂嫩条隂弱而难成】根株各从其类【然荆桑亦可接鲁桑梅可接杏桃可接李】接工必有用具细齿截锯一连厚脊利刃小刀一枚要当心手疑穏又必趂时【以春分前后十日为宜或取其条衬青为期然必待时暄可接盖欲借阳和之气也】一经接博二气交通以恶为美以彼易此其利有不可胜言者夫接博其法有六一曰身接【先用细锯截去元树枝茎作盘砧髙可及肩以利刃小刀际其盘之两旁微啓小罅深可寸半先用竹懴之测其深浅却以所接条约五寸长一头削作小篦子先禽口中假津液以助其气却内之罅中皮肉相对插之讫用树皮封系寛得所用牛粪和泥斟酌封裹之勿令透风外仍上留二眼以泄其气】二曰根接【锯截断元树身去地五寸许以所接条削篦插之一如身接法就以土培封之以棘之围防之】三曰皮接【用小利刃刀孑于元树身八字斜剉之以小竹懴测其深浅以所接之枝条皮肉相向插之封防如前法接枝发茂以渐去其元树枝茎使之茎茂耳】四曰枝接【如皮接之法而差近之耳】五曰靥【于协切】接【小树为宜先于元树横枝上截了留一尺许于所取接条树上眼外方半寸刀尖刻断皮肉至骨并带疑揭皮肉一方片须带芽心揭下口禽少时取出印湿痕于横枝上以刀尖依痕刻断元树靥处大小如之以接按之上下两头以桑皮封系慢得所仍用牛粪涂护之随树大小酌量多少接之】六曰搭接【将已种出芽条去地三寸许上削作马耳将所接条并削马耳相接之封系粪壅如前法】今夫种植之功其利既博又加之以接博犹变稂莠而为嘉禾易碔而为美玉世之欲业其生者其可不务之哉又去蠧法【桑叶不无虫蠧宜务去之其法用纎线作钓取之一法用硫黄及雄黄作烟薰之即死或用桐油燃塞亦验】夫既已种植复接博之既接博矣复剔其虫蠧柳子所谓吾闻养树得养人术此长民为国者所当视效也夫民为国本本斯立矣既兴其利而复除其害为治之道无以外是茍审行之不惟得劝课之法抑亦知教政之本欤
　　牧牛
　　古人有卧牛衣而待旦则知牛之寒盖有衣矣饭牛而牛肥则知牛之馁盖啖以菽粟矣衣以褐荐饭以菽粟古人岂重畜如此哉以此为衣食之本故耳此所谓时其饥饱以识性情者也每遇耕作之月除巳牧放夜复饱饲至五更初乗日未出天气凉而用之则力倍于常半日可胜一日之功日髙热喘便令休息勿竭其力以致困乏此南方昼耕之法也若夫北方陆地平逺牛皆夜耕以避昼热夜半仍饲以刍豆以助其力至明耕毕则放去此所谓节其作息以养其血气也今藁秸不足以充其饥水浆不足以济其渇冻之曝之困之瘠之役之劳之又从而鞭笞之则牛之毙者过半矣饥欲得食渇欲得饮物之情也至于役使困乏气喘汗流耕者急于就食或放之山或逐之水牛困得水动輙移时毛窍空踈因而乏食以致疾病生焉放之髙山筋力疲乏颠蹶而僵仆者往往相借也利其力而伤其生乌识其为爱养之道哉牛之为病不一其用药与人相似但大为剂以饮之无不愈者便溺有血伤于热也以致便血之药治之冷结则鼻干而不喘以发散药投之热结即鼻汗而喘以解利药投之其或天行疫疠率多薰烝相染其气然也爱之则当离避地所祓除沴【音戾】气而救药或可偷生传曰养备动时则天不能使之病畜牛之家诚能节适养护如前所云则自无病然有病而治犹愈于不治若夫医治之宜则亦有説周礼兽医掌疗兽病凡疗兽病灌而行之以发其恶然后药之其来尚矣今诸处自有兽工相病用药不必预陈方药恐多差误也
　　蚕缫
　　淮南王蚕经云黄帝元妃西陵氏始蚕盖黄帝制作衣裳因此始也夫育蚕之法始于择种收种茧种取簇之中向阳明浄厚实者蛾出第一日者名苗蛾末后出者名末蛾皆不可用次日以后出者取之铺连于捶箔雄雌相配至暮抛去雄蛾将母蛾于连上匀布所生子环堆者皆不用生子数足更就连上令覆养三五日挂时须蚕子向外恐有风磨损其子冬节及腊八日浴时无令水极冻浸二日取出复挂年节后瓮内竪连须使玲珑每十数日日髙时一出每隂雨上节便晒曝蚕子变色要在迟速由己勿致损伤自变桑叶已生自辰巳间将瓮内取出舒卷提掇亦无度数但要第一日变三分第二日变七分却用纸密糊封了还瓮内收藏至第三日午时又出连舒卷须要变至十分蚕生宜髙广牕户虚明易辨眠起仍上于行撁各置照牕每临早暮以助髙明下就附地列置风窦令可啓闭以除湿欝若新泥湿壁用热火薰干牕上用浄白纸新糊门窻各挂苇帘草荐下蚁之时勿用鸡翎等物扫拂惟在详欵稀匀不至惊伤稠叠生齐取叶着懐中令暖用利刀切极细薛于器内蓐纸上匀薄将连合于叶上蚁闻叶香自下或过时不下速及縁上连背者并弃养蚕蚁时先辟东间一间四角挫垒空龛状如三暑以均火谓屋小则易收火气也停眠前后则彻去择日安槌每槌上下闲铺三箔上承尘埃下隔湿润铺砌碎秆草于上中箔以备分擡用细切捣软秆草匀铺为蓐又揉净纸粘成一片铺蓐上安蚕初生色黑渐渐加食三日后渐变白则向食宜少加厚变青则正食宜益加厚复变白则慢食宜少减变黄则短食宜愈减纯黄则停食谓之正眠眠起自黄而白自白而青自青复白自白而黄又一眠也每眠例如此之以加减食凡叶不可带雨露及风日所干或浥臭者食之令生诸病常收三日叶以备霖雨则蚕常不食湿叶且不失饥采叶归必踈爽于室中待热气退乃与食蚕时昼夜之间大槩亦分四时朝暮类春秋正昼如夏夜深如冬寒暄不一虽有热火合各斟量多少不宜一例自初生至两眠正要温暖蚕毋须着单衣以为体测自觉身寒则蚕必寒便添热火自身觉热蚕亦必热酌量去火一眠之后但天气晴明巳午之间时暂掲起窻间帘荐以通风日南风则卷北窻北风则卷南窻放入倒溜风气则不伤蚕大眠起后饲罢三顿剪开窻纸透风日必不顿惊生病大眠之后卷帘荐去窻纸天气炎热门口置瓮旋添新水以生凉气如遇风雨夜凉却当将帘荐放下其间自小至老蚕滋长则分之沙燠厚则擡之失分则稠叠失擡则蒸湿蚕柔輭【而充切】之物不禁揉触小而分擡人知爱护大而分擡或卷而不知顾惜允堆乱积逺掷髙抛损伤生疾多由于此蚕自大眠后十五六顿即老得丝多少全在此数北蚕多是三眠南蚕俱是四眠日见有老者量分数减饲十蚕九老方可入簇值雨则壊茧南方例皆屋簇北方例皆外簇然南簇在屋以其蚕少易辨多则不任北方蚕多露簇率多损压壅阏【音遏】南北簇法俱未得中今有善蚕者一说南北之间蚕少踈开牕户屋簇之则可蚕多选于院内搆长春草厦内制蚕簇周以木架平铺蒿稍布蚕于上用蓆箔围护自无簇病实良防也又有夏蚕秋蚕夏蚕自蚁至老俱宜凉惟忌蝇虫秋蚕初宜凉渐渐宜暖亦因天时渐凉故也簇与缲丝法同春蚕南方夏蚕不中缲丝惟堪丝纩而已周礼忌原蚕岁再登非不利也然王者法禁之谓其残桑也然则夏蚕最不宜多育务本新书云凡茧宜并手忙择凉处薄摊蛾自迟出免使抽缲相逼恐有不及则有甃浥笼烝之法士农必用云缲丝之诀惟在细圆匀使无褊慢节核麄恶不匀也缲丝有热釜冷盆之异然皆必有缲车丝軠然后可用热釜要大至于釡上接一杯甑添水至甑中八分满甑中用一板拦断可容二人对缲也水须当热旋旋下茧多下则缲不及鬻损此可缲麄丝单缴者双缴者亦可但不如冷盆所缲洁净光莹也冷盆要大先泥其外用时添水八九分水宜温暖长匀无令乍寒乍热可缲金缴细丝中等茧可缲双缴比热釜者有精神而又坚韧也南北蚕缫之事摘其精妙笔之于书以为必效之法业蚕者取其要诀岁岁必得庶上以广府库之贷资下以备生民之纩帛开利之源莫此为大















　　稗编卷四十五
&lt;子部,类书类,稗编&gt;
　　钦定四库全书
　　稗编卷四十六　　　　　明　唐顺之　撰诸家四【农　圃贾　工】
　　种谷　　　　　　　　　　贾思勰【齐民要术】
　　凡谷成熟有早晩苗秆有髙下收实有多少质性有强弱米味有羙恶粒实有息耗地势有良薄山泽有异宜顺天时量地利则用力少而成功多任情反道劳而无获凡谷田菉荳小荳底为上麻黍胡麻次之芜菁大荳为下良地一亩用子五升薄地三升谷田必须岁易二月三月种者为植禾四月五月种者为穉禾二月上旬及麻菩杨生种者为上时三月上旬及清明节桃始花为中时四月上旬及叶生桑花落为下时岁道宜晩者五月六月初亦得凡春种欲深宜曵重挞夏种欲浅直置自生凡种谷雨后为佳遇小雨宜接湿种遇大雨待薉生春若遇旱秋耕之地得仰垄待雨夏若仰垄匪直荡汰不生兼与草薉俱出凡田欲早晩相杂有闰之岁节气近后宜晩田然大率欲早早田倍多于晩苗生如马耳则镞锄稀豁之处锄而补之凡五谷惟小锄为良良田率一尺留一科薄地寻垅蹑之苗出垅则深锄锄不厌数周而复始勿以无草而暂停春锄起地夏为除草故春锄不用触湿六月以后虽湿亦无嫌苗既出垅每一经雨白背时輙以铁齿楱纵横杷而劳之苗髙一尺锋之构者非不壅本苗深谷草益实然令地坚硬乏泽难耕锄得五徧已上不须构凡种欲牛迟缓行种人令促歩以足蹑垅底熟速刈干速积凡五谷大判上旬种者全收中旬中收下旬下收杂隂阳书曰禾生于或杨九十日秀秀后六十日成禾生于寅壮于丁午长于丙老于戊死于申恶于壬癸忌于乙丑凡种五谷以生长壮日种者多实老恶死日种者收薄以忌日种者败伤又用成收满平定日为佳泛胜之书曰小荳忌卯稻麻忌辰禾忌丙黍忌丑秫忌寅未小麦忌戌大麦忌子大荳忌申卯凡九谷有忌日种之不避其忌则多伤败此非虚语也其自然者烧禾黍则害瓠礼记月令曰孟秋之月修宫室坏垣墙仲秋之月可以筑城郭穿窦窖修囷仓乃命有司趣民收敛务蓄菜多积聚季秋之月农事备收孟冬之月谨盖藏循行积聚无有不敛仲冬之月农有不收藏积聚者取之不诘尚书考灵曜曰春鸟星昏中以种稷秋虚星昏中以收敛庄子长梧封人曰昔予为禾耕而卤莽之则其实亦卤莽而报予芸而灭裂之其实亦灭裂而报予予来年变齐深其耕而熟耰之其禾繁以滋予终年厌飱孟子曰不违农时谷不可胜食谚曰虽有智慧不如乘势虽有镃基不如待时又曰五谷种之美者也茍为不熟不如稊稗夫仁亦在乎熟之而已矣淮南子曰夫地势水东流人必事焉然后水潦得谷行禾稼春生人必加功焉故五谷遂长聴其自流待其自生大禹之功不立而后稷之智不用禹决江防河以为天下兴利不能使水西流后稷辟土垦草以为百姓力农然而不能使禾冬生岂其人事不至哉其势不可也食者民之本民者国之本国者君之本是故人君上因天时下尽地利中用人力是以羣生遂长五谷蕃殖教民养育六畜以时种树务修田畴滋植桑麻肥硗髙下各因其宜丘陵阪险不生五谷者以树竹木春伐枯槁夏取果蓏秋蓄蔬食冬伐薪蒸以为民资是故生无乏用死无转尸故先王之政四海之云至而修封疆虾蟇鸣燕降而通路除道矣隂降百泉则修桥梁昬张中则务种谷大火中则种黍菽虚中则种粟麦昴星中则收敛蓄积伐薪木所以应时修备富国利民霜降而树谷氷泮而求获欲得食则难矣又曰为治之本务在安民安民之本在于足用足用之本在于勿夺时勿夺时之本在于省事省事之本在于节欲节欲之本在于反性未有能摇其本而静其末浊其源而清其流者也夫日囘而月周时不与人游故圣人不贵尺璧而重寸隂难得而易失也故禹之趋时也履遗而不纳冠挂而不顾非其争先也而争其得时也吕氏春秋曰苗其弱也欲孤其长也欲相与俱其熟也欲相扶是故三以为族乃多粟吾苗有行故速长弱不相害故速大横行必得从行必衍正其行通其风盐铁论曰惜草芳者耗禾稼惠盗贼者伤良人泛胜之书曰种无期因地为时三月榆荚时雨膏地强可种禾薄田不能粪者以原蚕矢杂禾种种之则禾不虫又取马骨剉一石以水三石煑之三沸漉去渣以汁渍附子五枚三四日去附子以汁和蚕矢羊矢各等分挠令洞洞如稠粥先种二十日以溲种如麦饭状当天旱燥时溲之立干薄布数挠令易干明日复溲天隂雨则勿溲六七溲而止輙曝谨藏勿令复湿至可种时以余汁溲而种之则禾稼不蝗虫无马骨亦可用雪汁雪汁者五谷之精也使稼耐旱常以冬藏雪汁器盛埋于地中治种如此则收常倍汜胜之书区种法曰汤有旱灾伊尹作为区田教民粪种负水浇稼区田以粪气为美非必须良田也诸山陵近邑髙危倾阪及丘城上皆可为区田区田不耕旁地庶尽地力凡区种不先治地便荒地为之以亩为率令一亩之地长十八丈广四丈八尺当横分十八丈作十五町町间分为十四道以通人行道广一尺五寸町皆广一尺五寸长四丈八尺尺直横凿町作沟沟一尺深亦一尺积穰于沟间相去亦一尺尝悉以一尺地积穰不相授令横作二尺地以积穰种禾黍于沟间夹沟为两行去沟两边各二寸半中央相去五寸旁行相去亦五寸一沟容四十四株一亩合万五千七百五十株种禾黍令上有一寸土不可令过一寸亦不可令减一寸凡区种麦令相去二寸一行一沟容五十二株一亩凡四万五千五百五十株麦上土令厚二寸凡区种大荳令相去一尺二寸一沟容九株一亩凡六千四百八十株区种荏令相去三尺胡麻相去一尺区种天旱常溉之一亩常收百斛上农夫区方深各六寸间相去九寸一亩三千七百区一日作千区区种粟二十粒美粪一升合土和之亩用种二升秋收区别三升粟亩收百斛丁男长女治十亩十亩收千石岁食三十六石支二十六年中农夫区方九寸深六寸相去二尺一亩千二十七区用种一升收粟五十一石一日作三百区下农夫区方九寸深六寸相去二尺一亩五百六十七区用种六升收二十八石一日作二百区区中草生茇之区间草以刬刬之若以锄锄苗长不能耘之者以防此地刈其草矣泛胜之书曰騐美田至十九石中田十三石薄田一十石尹泽取减法神农复加之骨汁粪汁种种剉马骨牛羊猪麋鹿骨一斗以雪汁三斗煑之三沸取汁以渍附子率汁一斗附子五枚渍之五日去附子麋鹿羊矢分等置汁中熟挠和之晏温又溲曝状如后稷法皆溲汁干乃止若无骨煑缲汁和溲如此则以区种之大旱浇之其收至亩百石以上十倍于后稷此言马蚕皆虫之先也及附子令稼耐旱终岁不失于获获不可不速当以急疾为务芒张黄防获之无疑获禾之法熟过半断之孝经援神契曰黄白土宜禾说文曰禾嘉谷也以二月始生八月而熟得之中和故谓之禾禾木也木王而生金王而死崔寔曰二月三月可种植禾美田欲稠薄田欲稀泛胜之书曰植禾夏至后八十九十日常夜半之天有霜若白露下以平明时令两人持长索相对各持一端以槩禾中去霜露日出乃止如此禾稼五谷不伤矣汜胜之书曰稗既堪水旱种无不熟之时又特滋茂盛易生芜秽良田亩得二三十斛宜种之备凶年稗中有米熟取米炊食之不减粟米又可酿作酒虫食桃者粟贵杨泉物理论曰种作曰稼稼犹种也收敛曰穑穑犹收也古今之言云耳稼农之本穑农之末本轻而末重前缓而后急稼欲熟收欲速此良农之务也汉书食货志曰种谷必杂五种以备灾害田中不得有树恐妨五谷力耕数耘收获如冦盗之至环庐树桑菜茹有畦瓠果蓏殖于疆场鸡豚狗彘毋失其时女修蚕织则五十可以衣帛七十可以食肉入者必持薪樵轻重相分班白不提携冬民既入妇人同巷相从夜续女工一月得四十五日必相从者所以省费燎火同巧拙而合习俗董仲舒曰春秋他谷不书至于麦禾不成则书之以此见圣人于五谷最重麦禾也赵过为捜粟都尉过能为代田一畮三甽岁代处故曰代田古法也后稷始甽田以二耜为耦广尺深尺曰甽长终畮一畮三甽一夫三百甽而播种于甽中苗生叶以上稍耨陇草因隤其土以附苗根故其诗曰或芸或耔黍稷儗儗芸除草也耔附根也言苗稍壮每耨輙附根比盛暑陇尽而根深能风与旱故儗儗而盛也其耕耘下种田器皆有便巧率十二夫为田一井一屋故畮五顷用耦犂二牛三人一岁之收常过缦田畮一斛以上善者倍之过使教田太常三辅大农置功巧奴与从事为作田器二千石遣令长三老力田及里父老善田者受田器学耕稼养苗状民或若少牛亡以趋泽故平都令光教过以人挽犂过奏光以为丞教民相与农挽犂率多人者田日三十亩少者十三畮以故田多垦辟过试以离宫卒田其宫壖地课得谷皆多其劳田畮一斛以上令命家田三辅公田又教边郡及居延城是后边城河东农三辅太常民皆便代田用力少而得谷多
　　汉隂丈人为圃　　　　　　庄　周
　　子贡南逰于楚反于晋过汉隂见一丈人方将为圃畦凿隧而入井抱瓮而出灌搰搰然用力甚多而见功寡子贡曰有械于此一日浸百畦用力甚寡而见功多夫子不欲乎为圃者卭而视之曰奈何曰凿木为机后重前轻挈水若抽数如泆汤其名为桔橰为圃者忿然作色而笑曰吾闻之吾师有机械者必有机事有机事者必有机心机心存于胸中则纯白不备则神生不定神生不定者道之所不载也吾非不知羞而不为也子贡瞒然慙俯而不对有间为圃者曰子奚为者耶曰孔丘之徒也为圃者曰子非夫博学以拟圣于于以盖众独哀歌以卖名于天下者乎汝方将忘汝神气堕汝形骸而庶几乎而身之不能治而何暇治天下乎子往矣无乏吾事子贡卑陬失色顼顼然不自得行三十里而后愈其弟子曰向之人何为者耶夫子何故见之变容失色终日不自反耶曰始吾以为天下一人耳不知复有夫人也吾夫子事求可功求成用力少见功多者圣人之道今徒不然执道者徳全徳全者形全形全者神全神全者圣人之道也托生与民并行而不知其所之茫乎淳备哉功利机巧必忘夫人之心若夫人者非其志不之非其心不为虽以天下誉之得其所谓謷然不顾以天下非之失其所谓傥然不受天下之非誉无益损焉是谓全徳之人哉我之谓风波之民反于鲁以告孔子孔子曰彼假修浑沌氏之术者也识其一不知其二治其内而不治其外夫明白入素无为复朴体性抱神以游世俗之间者汝将固惊耶且浑沌氏之术予与汝何足以识之哉
　　种树郭橐駞传　　　　　　柳宗元
　　郭橐駞不知始何名病偻隆然伏行有类橐駞者故乡人号曰駞駞闻之曰甚善名我固当因舍其名亦自谓橐駞云其乡曰丰乐乡在长安西駞业种树凡长安豪家富人为观防及卖果者皆争迎取养视駞所种树或移徙无不活且硕茂蚤实以蕃他植者虽窥伺效慕莫能如也有问之对曰橐駞非能使木夀且孳也以能顺木之天以致其性焉尔凡植木之性其本欲舒其培欲平其土欲故其筑欲密既然已勿动勿虑去不复顾其莳也若子其置也若弃则其天者全而其性得矣故吾不害其长而已非有能硕而茂之也不抑耗其实而已非有能蚤而蕃之也他植者则不然根拳而土易其培之也若不过焉则不及茍有能反是者则又爱之太恩忧之太勤旦视而暮抚已去而复顾甚者爪其肤以验其生枯摇其本以观其踈密而木之性日以离矣虽曰爱之其实害之虽曰忧之其实雠之故不我若也吾又何能为哉问者曰以子之道移之官理可乎駞曰我知种树而已理非吾业也然吾居乡见长人者好烦其令若甚怜焉而卒以祸旦暮吏来而呼曰官命从尔耕朂尔植督尔获蚤缲而绪蚤织而缕字而幼孩遂而鸡豚鸣鼓而聚之击木而召之吾小人辍飱饔以劳吏者且不得暇又何以蓄吾生安吾性耶故病且怠若是则与吾业者其亦有类乎问者喜曰不亦善夫吾问养树得养人术传其事以为官戒也
　　相牛经　　　　　　　　　　戚
　　牛岐胡夀【岐牵两腋下分为三】眼去角近行驶眼欲得大眼中有白脤贯瞳子行最快颈骨长且大壁堂欲得阔【脚股间也】踦欲得如纵马【马骤而去也】膺庭欲得广【胸前】天闗欲得成【背接骨】隽骨欲得垂【脊中央欲得下】兰株欲得大【尾株】丰岳欲得大【膝骨】种头欲得髙百体欲得垂星欲得有怒肉【蹄上巴肉覆蹄间名怒肉】力性欲得大而成【当车骨也】悬蹄欲得如八字隂虹属颈【隂虹者有双筋自尾骨属颈】阳盐欲得广【阳盐者夹尾林前两膁上】常有声似鸣者有黄也洞胡无夀珠渊无夀【毛当目下也】上池有乱毛妨主凶【角中央也】身欲得促形欲得如卷大膁踈肋难饴龙头突目好跳豪筋欲得成就【脚后横筋出】毛欲得短密若长防不耐寒气尾不用至地尾毛少骨多者有力膝上肉欲得竪角欲得细鼻如镜则难牵口方易饴漦府方易饴水牛肚大尾青最有力
　　养鱼经　　　　　　　　　　范　蠡
　　朱公居陶齐威王聘朱公问之曰闻公在湖为渔父在齐为鸱夷子皮在西戎为赤精子在越为范蠡有诸曰有之曰公足住千万家累亿金何术乎朱公曰夫治生之法有五水畜第一水畜鱼也以六亩地为池池中有九州求懐子鲤鱼长三尺者二十头牡鲤鱼长三尺者四头以二月上庚日内池中令水无声鱼必生至四月内一神守六月内二神守八月内三神守神守者鳖也内鳖则鱼不复飞去在池中周绕九州无穷自谓江湖也至来年二月得鱼长一尺者一万五千枚三尺者五千枚二尺者万枚直五千得钱一百二十五万至明年一尺者十万枚二尺者五万枚三尺者五万枚长四尺者四万枚留长二尺者二千枚作种所余皆货得钱五百一十万至明年不可胜计也王乃于后苑治池一年得钱三十余万池中九州八谷谷上立水二尺谷中立水六尺所以养鲤不相食易长不费也
　　货殖传　　　　　　　　　司马迁【史记】
　　老子曰至治之极邻国相望鸡犬之声相闻民各甘其食美其服安其俗乐其业至老死不相往来必用此为务挽近世涂民耳目则几无行矣
　　太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安逸乐而心夸矜势能之荣世俗之渐民久矣虽户説以眇论终不能化故善者因之其次利道之其次教诲之其次整齐之最下者与之争夫山西饶材竹谷纑旄玉石山东多鱼盐漆丝声色江南出柟梓姜桂金锡连丹砂犀瑇瑁珠玑齿革龙门碣石北多马牛羊旃裘筋角铜铁则千里徃徃山出棊置此其大较也皆中国人民所喜好謡俗被服饮食奉生送死之具也故待农而食之虞而出之工而成之商而通之此宁有政教发徴期会哉人各任其能竭其力以得所欲故物贱之徴贵贵之徴贱各劝其业乐其事若水之趋下日夜无休时不召而自来不求而民出之岂非道之所符而自然之验邪周书曰农不出则乏其食工不出则乏其事商不出则三寳絶虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足故太公望封于营丘地泻卤人民寡于是太公劝其女功极技巧通鱼盐则人物归之繦至而辐辏故齐冠带衣履天下海岱之间敛袂而往朝焉其后齐中衰管子修之设轻重九府则桓公以霸九合诸侯一匡天下而管氏亦有三归位在陪臣富于列国之君是以齐富强至于威宣也故曰仓廪实而知礼节衣食足而知荣辱礼生于有而废于无故君子富好行其徳小人富以适其力渊深而鱼生之山深而兽徃之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熈熈皆为利来天下攘攘皆为利往夫千乗之王万家之侯百室之君尚犹患贫而况匹夫编户之民乎
　　昔者越王勾践困于会稽之上乃用范蠡计然计然曰知鬭则修备时用则知物二者形则万货之情可得而观已故岁在金穰水毁木饥火旱旱则资舟水则资车物之理也六岁穰六岁旱十二岁一大饥夫粜二十病农九十病末末病则财不出农病则草不辟矣上不过八十下不过三十则农末俱利平粜齐物开市不乏治国之道也积着之理务完物无息币以物相贸易腐败而食之货勿留无敢居贵论其有余不足则知贵贱贵上极则反贱贱下极则反贵贵出如粪土贱取如珠玉财币欲其行如流水修之十年国富厚赂战士士赴矢石如渴得饮遂报强吴观兵中国称号五霸范蠡既雪会稽之耻乃喟然而叹曰计然之防七越用其五而得意既已施于国吾欲用之家乃乘扁舟浮于江湖变名易姓适齐为鸱夷子皮之陶为朱公朱公以为陶天下之中诸侯四通货物所交易也乃治产积居与时逐而不责于人故善治生者能择人而任时十九年之中三致千金再分散与贫交防昆弟此所谓富好行其徳者也后年衰老而聴子孙子孙修业而息之遂至巨万故言富者皆称陶朱公
　　子贡既学于仲尼退而仕于卫废着鬻财于曹鲁之间七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼夫使孔子名布于天下者子贡先后之也此所谓得势而益彰者乎
　　白圭周人也当魏文侯时李克务尽地力而白圭乐观时变故人弃我取人取我与夫岁孰取谷予之丝漆蠒出取帛絮与之食太隂在卯穰明岁衰恶至午旱明岁美至酉穰明岁衰恶至子大旱明岁美有水至卯积着率岁倍欲长钱取下谷长石斗取上种能薄饮食忍嗜欲节衣服与用事僮仆同苦乐趣时若猛兽挚鸟之发故曰吾治生产犹伊尹吕尚之谋孙吴用兵商鞅行法是也是故其智不足与权变勇不足以决断仁不能以取予强不能有所守虽欲学吾术终不告之矣盖天下言治生祖白圭白圭其有所试矣能试有所长非茍而已也
　　倚顿用盬盐起而邯郸郭纵以铁冶成业与王者埓富乌氏倮畜牧及众斥卖求竒缯物间献遗戎王戎王什倍其偿与之畜畜至用谷量马牛秦始皇帝令倮比封君以时与列臣朝请而巴蜀寡妇清其先得丹穴而擅其利数世家亦不訾清寡妇也能守其业用财自卫不见侵犯秦始皇帝以为贞妇而客之为筑女懐清台夫倮鄙人牧长清穷乡寡妇礼抗万乘名显天下岂非以富耶
　　汉兴海内为一开闗梁弛山泽之禁是以富商大贾周流天下交易之物莫不通得其所欲而徙豪杰诸侯强族于京师闗中自汧雍以东至河华膏穰沃野千里自虞夏之贡以为上田而公刘适邠太王王季在岐文王作丰武王治镐故其民犹有先王之遗风好稼穑殖五谷地重重为邪及秦文孝缪居雍隙陇蜀之货物而多贾献孝公徙栎邑栎邑北郤戎翟东通三晋亦多大贾武昭治咸阳因以汉都长安诸陵四方辐辏并至而会地小人众故其民益玩巧而事末也南则巴蜀巴蜀亦沃野地饶巵姜丹沙石铜铁竹木之器南御滇僰僰僮西近卭笮笮马旄牛然四塞栈道千里无所不通唯裦斜绾毂其口以所多易所鲜天水陇西北地上郡与闗中同俗然西有中之利北有戎翟之畜畜牧为天下饶然地亦穷险唯京师要其道故闗中之地于天下三分之一而人众不过什三然量其富什居其六昔唐人都河东殷人都河内周人都河南夫三河在天下之中若鼎足王者所更居也建国各数百千岁土地小狭民人众都国诸侯所聚会故其俗纎俭习事杨平阳陈西贾秦翟北贾种代种代石北也地边胡数被冦人民矜懻忮好气任侠为奸不事农商然迫近北夷师旅亟往中国委输时有竒羡其民羯羠不均自全晋之时固已患其慓悍而武灵王益厉之其谣俗犹有赵之风也故杨平阳陈掾其间得所欲温轵西贾上党北贾赵中山中山地薄人众犹有沙丘纣淫地余民民俗懁急仰机利而食丈夫相聚游戏悲歌慷慨起则相随椎剽休则掘冢作巧奸冶多羙物为倡优女子则鼓鸣瑟跕屣游媚贵富入后宫徧诸侯然邯郸亦漳河之间一都会也北通燕涿南有郑卫郑卫俗与赵相类然近梁鲁微重而矜节濮上之邑徙野王野王好气任侠卫之风也夫燕亦勃碣之间一都会也南通齐赵东北边胡上谷至辽东地踔逺人民希数被冦大与赵代俗相类而民刁悍少虑有鱼盐栗之饶北邻乌桓夫余东绾秽貉朝鲜真番之利洛阳东贾齐鲁南贾梁楚故泰山之阳则鲁其隂则齐齐带山海膏壤千里宜桑麻人民多文防布帛鱼盐临淄亦海岱之间一都会也其俗寛缓阔达而足智好议论地重难动摇怯于众鬭勇于持刺故多劫人者大国之风也其中具五民而邹鲁滨洙泗犹有周公遗风俗好儒备于礼故其民龊龊颇有桑麻之业无林泽之饶地小人众俭啬畏罪逺邪及其衰好贾趋利甚于周人夫自鸿沟以东芒砀以北属巨野此梁宋也陶睢阳亦一都会也昔尧作游成阳舜渔于雷泽汤止于亳其俗犹有先王遗风重厚多君子好稼穑虽无山川之饶能恶衣食致其蓄藏越楚则有三俗夫自淮北沛陈汝南南郡此西楚也其俗剽轻易发怒地薄寡于积聚江陵故郢都西通巫巴东有云梦之饶陈在楚夏之交通鱼盐之货其民多贾徐僮取虑则清刻矜已诺彭城以东东海吴广陵此东楚也其俗类徐僮朐缯以北俗则齐浙江南则越夫吴自阖庐春申王濞三人招致天下之喜游子弟东有海盐之饶章山之铜三江五湖之利亦江东一都会也衡山九江江南豫章长沙是南楚也其俗大类西楚郢之后徙夀春亦一都会也而合肥受南北潮皮革鲍木输会也与闽中于越杂俗故南楚好辞巧说少信江南卑湿丈夫早夭多竹木豫章出黄金长沙出连锡然堇堇物之所有取之不足以更费九疑苍梧以南至儋耳者与江南大同俗而杨越多焉番禺亦其一都防也珠玑犀瑇瑁果布之凑颍川南阳夏人之居也夏人政尚忠朴犹有先王之遗风颍川敦厚秦末世迁不轨之民于南阳南阳西通武闗郧闗东南受汉江淮宛亦一都会也俗杂好事业多贾其任侠交通颍川故至今谓之夏人夫天下物所鲜所多人民谣俗山东食海盐山西食盐卤岭南沙北固往往出盐大体如此矣总之楚越之地地广人稀饭稻羮鱼或火耕而水耨果隋蠃蛤不待贾而足地势饶食无饥馑之患以故呰窳偷生无积聚而多贫是故江淮以南无冻饿之人亦无千金之家沂泗水以北宜五谷桑麻六畜地小人众数被水旱之害民好蓄藏故秦夏梁鲁好农而重民三河宛陈亦然加以商贾齐赵设智巧仰机利燕代田畜而事蚕由此观之贤人深谋于庙廊论议朝廷守信死节隠居岩穴之士设为名髙者安归乎归于富厚也是以亷吏久久更富亷贾归富富者人之情性所不学而俱欲者也故壮士在军攻城先登陷陈却敌斩将搴旗前矢石不避汤火之难者为重赏使也其在闾巷少年攻剽椎埋劫人作奸掘冢铸币任侠并兼借交报仇簒逐幽隠不避法禁走死地如骛者其实皆为财用耳今夫赵女郑姬设形容揳鸣琴揄长袂蹑利屣目挑心招出不逺千里不择老少者奔富厚也游闲公子饰冠劒连车骑亦为富贵容也弋射渔猎犯晨夜冒霜雪驰阬谷不避猛兽之害为得味也博戏驰逐鬭鸡走狗作色相矜必争胜者重失负也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽能索耳终不余力而让财矣谚曰百里不贩樵千里不贩籴居之一岁种之以谷十岁树之以木百岁来之以徳徳者人物之谓也今有无秩禄之奉爵邑之入而乐与之比者命曰素封封者食租税岁率户二百千户之君则二十万朝觐聘享出其中庶民农工商贾率亦岁万息二千户百万之家则二十万而更徭租赋出其中衣食之欲恣所好美矣故曰陆地牧马二百蹄牛蹄角千千足羊泽中千足彘水居千石鱼陂山居千章之材安邑千树燕秦千树栗蜀汉江陵千树橘淮北常山已南河济之间千树萩陈夏千亩漆齐鲁千亩桑麻渭川千亩竹及名国万家之城带郭千亩亩钟之田若千亩巵茜千畦姜韭此其人皆与千户侯等然是富给之资也不窥市井不行异邑坐而待收身有处士之义而取给焉若至家贫亲老妻子软弱岁时无以祭祀进醵饮食被服不足以自通如此不慙耻则无所比矣是以无财作力少有鬭智既饶争时此其大经也今治生不待危身取给则贤人勉焉是故本富为上末富次之奸富最下无岩处竒士之行而长贫贱好语仁义亦足羞也
　　凡编户之民富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一岁千酿醯酱千浆千甔屠牛羊彘千皮贩谷粜千钟薪藁千车船长千丈木千章竹竿万个其轺车百乘牛车千两木器髤者千枚铜器千钧素木铁器若巵茜千石马蹄躈千牛千足羊彘千双僮手指千筋角丹沙千斤其帛絮细布千钧文采千匹搨布皮革千石漆千斗蘖麯盐豉千瓵鲐鮆千斤鲰千石鲍千钧枣栗千石者三之狐鼦裘千皮羔羊裘千石旃席千具佗果菜千钟子贷金钱千贯节驵会贪贾三之亷贾五之此亦比千乘之家其大率也佗杂业不中什二则非吾财也请畧道当世千里之中贤人所以富者令后世得以观择焉蜀卓氏之先赵人也用铁冶富秦破赵迁卓氏卓氏见虏略独夫妻推辇行诣迁处诸迁虏少有余财争与吏求近处处葭萌唯卓氏曰此地狭薄吾闻汶山之下沃野下有蹲鸱至死不饥民工于市易贾乃求逺迁致之临卭大喜即铁山鼓铸运筹防倾滇蜀之民富至僮千人田池射猎之乐拟于人君
　　程郑山东迁虏也亦冶铸贾椎髻之民富埒卓氏俱居临卭
　　宛孔氏之先梁人也用铁冶为业秦伐魏迁孔氏南阳大鼓铸规陂池连车骑游诸侯因通商贾之利有游闲公子之赐与名然其赢得过当愈于纎啬家致富数千金故南阳行贾尽法孔氏之雍容鲁人俗俭啬而曹邴氏尤甚以铁冶起富至巨万然家自父兄子孙约俛有拾仰有取贳贷行贾徧郡国邹鲁以其故多去文学而趋利者以曹邴氏也
　　齐俗贱奴虏而力间独爱贵之桀黠奴人之所患也唯刁间收取使之逐鱼盐商贾之利或连车骑交守相然愈益任之终得其力起富数千万故曰宁爵毋刁言其能使豪奴自饶而尽其力周人既纎而师史尤甚转毂以百数贾郡国无所不至洛阳街居在齐秦楚赵之中贫人学事富家相矜以久贾数过邑不入门设任此等故师史能致七千万
　　宣曲任氏之先为督道仓吏秦之败也豪杰皆争取金玉而任氏独窖仓粟楚汉相距荥阳也民不得耕种米石至万而豪杰金玉尽归任氏任氏以此起富富人争奢侈而任氏折节为俭力田畜田畜人争取贱贾任氏独取贵善富者数世然任公家约非田畜所出弗衣食公事不毕则身不得饮酒食肉以此为闾里率故富而主上重之塞之斥也唯桥姚已致马千匹牛倍之羊万头粟以万钟计吴楚七国兵起时长安中列侯封君行从军旅赍贷子钱子钱家以为侯邑国在闗东闗东成败未决莫肯与唯无盐氏出捐千金贷其息什之三月吴楚平一岁之中则无盐氏之息什倍用此富埓闗中闗中富商大贾大抵尽诸田田啬田兰韦家栗氏安陵杜杜氏亦巨万此其章章尤异者也皆非有爵邑奉禄防法犯奸而富尽椎埋去就与时俯仰获其赢利以末致财用本守之以武一切用文持之变化有概故足术也若至力农畜工虞商贾为权利以成富大者倾郡中者倾县下者倾乡里者不可胜数夫纎啬筋力治生之正道也而富者必用竒胜田农拙业而秦阳以盖一州掘冢奸事也而曲叔以起博戱恶业也而桓发用之富行贾丈夫贱行也而雍乐成以饶贩脂辱处也而雍伯千金卖浆小业也而张氏千万洒削薄技也而郅氏鼎食胃脯简微耳浊氏连骑马医浅方张里击钟此皆诚一之所致由是观之富无经业则货无常主能者辐辏不肖者瓦解千金之家比一都之君巨万者乃与王者同乐岂所谓素封者耶非也
　　轮扁斵轮　　　　　　　　庄　周【后同】
　　世之所贵道者书也书不过语语有贵也语之所贵者意也意有所随意之所随者不可以言传也而世因贵言传书世虽贵之哉犹不足贵也为其贵非其贵也故视而可见者形与色也聪而可闻者名与声也悲夫世人以形色名声乌足以得彼之情夫形色名声果不足以得彼之情则知者不言言者不知而世岂识之哉桓公读书于堂上轮扁斵轮于堂下释椎凿而上问桓公曰敢问公之所读为何言耶公曰圣人之言也曰圣人在乎公曰已死矣曰然则君之所读者古人之糟魄已夫桓公曰寡人读书轮人安得议乎有说则可无说则死轮扁曰臣也以臣之事观之斵轮徐则甘而不固疾则苦而不入不徐不疾得之于手而应于心口不能言有数存于其间臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟魄已夫
　　梓庆削鐻
　　梓庆削木为鐻【鐻乐器以夹钟】鐻成见者惊犹鬼神鲁侯见而问焉曰子何术以为焉对曰臣工人何术之有虽然有一焉臣将为鐻未尝敢以耗气也必齐以静心齐三日而不敢懐庆赏爵禄齐五日不敢懐非誉巧拙齐七日辄然忘吾有四肢形体也当是时也无公朝其巧专而外骨消然后入山林观天性形躯至矣然后成见鐻然后加手焉不然则已则以天合天器之所以疑神者其是与
　　梓人传　　　　　　　　　柳宗元
　　裴封叔之第在光徳里有梓人欵其门愿佣隟宇而处焉所职寻引规矩绳墨家不居砻斵之器问其能曰吾善度材视栋宇之制髙深圆方短长之宜吾指使而羣工役焉舍我众莫能就一宇故食于官府吾受禄三倍作于私家吾收其直太半焉他日入其室其牀阙足而不能理曰将求他工余甚笑之谓其无能而贪禄嗜货者其后京兆尹将饰官署余往过焉委羣材会众工或执斧斤或执刀锯皆环立向之梓人左持引右执杖而中处焉量栋宇之任视木之能举挥其杖曰斧彼执斧者奔而右顾而指曰锯彼执锯者趋而左俄而斤者斵刀者削皆视其色俟其言莫敢自斵者其不胜任者怒而退之亦莫敢愠焉画宫于堵盈尺而曲尽其制计其毫厘而构大厦无进退焉既成书于上栋曰某年某月日某建则某姓字也凡执用之工不在列余圜视大骇然后知其术之工大矣继而叹曰彼将舍其手艺专其心智而能知体要者欤吾闻劳心者役人劳力者役于人彼其劳心者欤能者用而智者谋彼其智者欤是足为佐天子相天下法矣物莫近乎此也彼为天下者本于人其执役者为徒为乡师里胥其上为下士又其上为中士为上士又其上为大夫为卿为公离而为六职判而为百役外薄四海有方伯连帅郡有守邑有宰皆有佐政其下有胥吏又其下皆有啬夫版尹以就役焉犹众工之各有执伎以食力也彼佐天子相天下者举而加焉指而使焉条其纪纲而盈缩焉齐其法制而整顿焉犹梓人之有规矩绳墨以定制也择天下之士使称其职居天下之人使安其业视都知野视野知国视国知天下其逺迩细大可手据其图而究焉犹梓人画宫于堵而绩于成也能者进而用之使无所徳不能者退而休之亦莫敢愠不衒能不矜名不亲小劳不侵众官日与天下之英才讨论其大经犹梓人之善运众工而不伐艺也夫然后相道得而万国理矣相道既得万国既理天下举首而望曰吾相之功也后之人循其迹而慕曰彼相之才也士或谈殷周之理者曰伊傅周召其百执事之勤劳而不得纪焉犹梓人自名其功而执用者不列也大哉相乎通是道者所谓相而已矣其不知体要者反此以恪谨为公簿书为尊衒能矜名亲小劳侵众官窃取六职百役之事听听于府庭而遗其大者逺者焉所谓不通是道者也犹梓人而不知绳墨之曲直规矩之方员寻引之短长姑夺众工之斧斤刀锯以佐其艺又不能备其工以至败绩用而无所成也不亦缪欤或曰彼主为室者倘或发其私智牵制梓人之虑夺其世守而道谋是用虽不能成功岂其罪耶亦在任之而已余曰不然夫绳墨诚陈规矩诚设髙者不可抑而下也狭者不可张而广也由我则固不由我则圮彼将乐去固而就圮也则卷其术黙其智悠尔而去不屈吾道是诚良梓人耳其或嗜其货利忍而不能舍也丧其制量屈而不能守也栋挠屋壊则曰非我罪也可乎哉可乎哉余谓梓人之道类于相故书而藏之梓人盖古之审曲靣势者今谓之都料匠云
　　营造法式　　　　　　　　李　诫
　　方圆平直周官考工记圜者中规方者中矩立者中垂衡者中水郑司农注云治材居材如此乃善也　墨子子墨子言曰天下从事者不可以无法仪虽至百工从事者亦皆有法百工为方以矩为圜以规直以绳衡以水正以垂无巧工不巧工皆以此五者为法巧者能中之不巧者虽不能中依放以从事犹愈于已　周髀算经昔者周公问于商髙曰数安从出商髙曰数之法出于圜方圜出于方方出于矩矩出于九九八十一万物周事而圜方用焉大匠造制而规矩设焉或毁方而为圜或破圜而为方方中为圜者谓之圜方圜中为方者谓之方圜也　韩子曰无规矩之法绳墨之端虽班亦不能成方圜　看详诸作制度皆以圜方直平为凖至如八棱之类及欹斜羡【礼图云羡为不圜之貌璧羡以为量物之度也郑司农云羡犹延也以善切其袤一尺而广狭焉】陊【史记索隠云陊谓狭长而方去其角也陊下果切俗作隋非】亦用规矩取法今谨按周官考工记等修立下条　诸取圜者以规方者以矩直者抨绳取则立者垂绳取正横者定水取平
　　取径围九章筭经李淳风注云旧术求圜皆以周三径一为率若用之求圜周之数则周少而径多径一周三理非精密盖术从简要略举大纲而言之今依密率以七乘周二十二而一即径以二十二乘径七而一即周看详今来诸工作已造之物及制度以周径为则者
　　如防量大小须于周内求径或于径内求周若用旧例以围三径一方五斜七为据则踈略颇多今谨按九章筭经及约斜长等密率修立下条诸径围斜长依下项圜径七其围二十有二　方一百其斜一百四十有
　　一　八棱径六十每面二十有五其斜六十有五六棱径八十有七每靣五十其斜一百圜径内取方一百中得七十有一方内取圜径一得一【八棱六棱取圜凖此】
　　取正诗定之方中又揆之以日注云定营室也方中昏正四方也揆度也度日出日入以知东西南视定北凖极以正南北周礼天官惟王建国辨方正位　考工记置以垂视以景为规识日出之景与日入之景夜考之极星以正朝夕郑司农注云自日出而画其景端以至日入既则为规测景两端之内规之规之交乃审也度两交之间中屈之以指则南北正日中之景最短者也极星谓北辰　管子夫绳扶掇以为正　字林□【时钏切】垂臬望也　刋谬证俗音字今山东匠人犹言垂绳视正为□　看详今来凡有兴造既以水平定地平靣然后立表测景望星以正四方正与经传相合　取正之制先于基址中央日内置圜版径一尺三寸六分当心立表髙四寸径一分画表景之端记日中最短之景次施望筒于其上望日星以正四方　望筒长一尺八寸方三寸【用版合造】两罨头开圜眼径五分筒身当中两壁用轴安于两立颊之内其立颊自轴至地髙三尺广三寸厚二寸昼望以筒指南令日景透北夜望以筒指北于筒南望令前后两窍内正见北辰极星然后各垂绳坠下记望筒两窍心于地以为南则四方正　若地势偏袤既以景表望筒取正四方或有可疑处则更以水池景表较之其立表髙八尺广八寸厚四寸上齐【后斜向下三寸】安于池阪之上其池阪长一丈三尺中广一尺于一尺之内随表之广刻线两道一尺之外开水道环四周广深各八分用水定平令日景两边不出则线以池版所指及立表心为南则四方正【安置令立表在南池版在北其景夏至顺线长三尺冬至长一丈三尺其立表内向池阪处用曲尺较令方正】
  </div>
  <div class="pagination">
   <a href="稗编_page23.html">
    上一页
   </a>
   <span>
    ...
   </span>
   <a href="稗编_page19.html">
    19
   </a>
   <a href="稗编_page20.html">
    20
   </a>
   <a href="稗编_page21.html">
    21
   </a>
   <a href="稗编_page22.html">
    22
   </a>
   <a href="稗编_page23.html">
    23
   </a>
   <span class="current-page">
    24
   </span>
   <a href="稗编_page25.html">
    25
   </a>
   <a href="稗编_page26.html">
    26
   </a>
   <a href="稗编_page27.html">
    27
   </a>
   <a href="稗编_page28.html">
    28
   </a>
   <a href="稗编_page29.html">
    29
   </a>
   <span>
    ...
   </span>
   <a href="稗编_page25.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
