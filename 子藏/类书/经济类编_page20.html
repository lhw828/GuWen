<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 20 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 20 页/共 74 页
  </h1>
  <div class="content">
   唐宪宗甫过公除即事游畋声色赐与无节欲以重阳大宴拾遗李珏帅其同寮上疏曰元朔未改山陵尚新虽陛下就易月之期俯从人欲而礼经着三年之制犹服心防合宴内庭事将未可上不听羣臣入閤退諌议大夫郑覃崔郾等五人进言陛下宴乐多过游畋无度今胡冦压境忽有急奏不知乘舆所在又晨夕与近习倡优狎防赐与过厚夫金帛皆百姓膏血非有功不可与虽内藏有余愿陛下爱之万一四方有事不复使有司重敛百姓时乆无閤中论事者上始甚讶之谓宰相曰此辈何人对曰諌官上乃使人慰劳之曰当依卿言宰相皆贺然实不能用也上尝谓给事中丁公着曰闻外间人多宴乐此乃时和人安足用为慰公着对曰此非佳事恐渐劳圣虑上曰何故对曰自天寳以来公卿大夫竞为游宴沉酣昼夜优杂子女不愧左右如此不已则百职皆废陛下能无独忧劳乎愿少加禁止乃天下之福也
　　后唐太常丞史在徳性狂狷上书歴诋内外文武之士请徧加考试黜陟能否执政大怒卢文纪及补阙刘涛皆请加罪唐主谓学士马孙曰朕新临天下宜开言路若朝士以言获罪谁敢言者卿为朕作诏书宣朕意乃下诏略曰昔魏徴请赏皇甫徳参今涛等请黜史在徳事同言异何其远哉在徳情在倾输安可责也宋太宗第五子益王元杰尝作假山召寮属置酒众皆褒美姚坦独俛首王强使视之坦曰但见血山安得假山王惊问故坦曰坦在田舎时见州县督税上下相急父子兄弟鞭笞苦楚血流满身此假山皆民租所出非血山而何时帝亦为假山未成闻之亟毁焉王每有过失坦輙尽言防正左右教王称疾帝忧甚召乳母问状乳母曰王本无疾徒以姚坦检束不得自便耳帝怒曰吾选端士辅王为善今乃欲使我遂正人王年少岂解此也必尔辈教之杖乳母于后园召坦慰谕之
　　仁宗时王介苏轼苏辙皆在举中辙对切直胡宿力请黜之帝不许曰以直言召人柰何以直弃之乃取入第四等王安石意辙右宰相专攻人主比之谷永不肯撰辞韩琦曰此人谓宰相不足用欲得娄师徳郝处俊而用之尚以谷永疑之乎改命沈遘为之词时有诏舎人院无得申请改除文字安石争之曰审如是则舎人不得复行其职而一听大臣所为今大臣之弱者不敢为陛下守法而强者则挟上防以造令谏官御史无敢逆其意者臣实惧焉语皆侵执政执政者不悦防以母防遂去职
　　罪谏官【九则附】
　　宋文帝时彭城王义康至豫章辞刺史以义康都督江交广三州诸军事前龙骧叅军巴东扶令育诣阙上表称昔袁盎谏汉文帝曰淮南王若道路遇霜露死陛下有杀弟之名文帝不用追悔无及彭城王义康先朝之爱子陛下之次弟若有迷谬之愆正可数之以善恶导之以义方奈何信疑似之嫌一旦黜削逺送南垂草莱黔首皆为陛下痛之庐陵往事足为鉴恐义康年穷命尽奄忽于南臣虽微贱窃为陛下羞之陛下徒知恶枝之宜伐岂知伐枝之伤树伏愿亟召义康返于京甸兄弟协和君臣辑睦则四海之望塞多言之路絶矣何必司徒公扬州牧然后可以置彭城王哉若臣所言于国为非请伏重诛以谢陛下表奏即收付建康狱赐死裴子野论曰夫在上为善若云行雨施万物受其赐及其恶也若天裂地震万物所惊骇其谁弗知其谁弗见岂戮一人之身钳一夫之口所能攘迯所能弭灭哉是皆不胜其忿怒而有增于疾疹也以太祖之含尚掩耳于彭城之戮自斯以后谁易由言有宋累叶罕闻直谅岂骨鲠之气俗愧前古抑时王刑政使之然乎张约陨于权臣扶育毙于哲后宋之鼎镬吁可畏哉
　　侍中沈怀文数以直谏忤防孝武帝尝出射雉风雨至怀文与王彧江智渊约相与谏防召入雉塲怀文曰风雨如此非圣躬所宜冒彧曰怀文所啓宜从智渊未及言孝武帝注弩作色曰卿欲效顔竣邪何以恒知人事每孝武帝燕集在坐者皆令沈醉嘲谑无度怀文素不饮酒又不好戏调武帝谓故欲异已谢庄尝戒怀文曰卿每与人异亦何可久怀文曰吾少来如此岂可一朝而变非欲异物性所得耳孝武帝乃出怀文为晋安王子勲征虏长史领广陵太守怀文犹未发为有司所纠免官禁锢十年怀文卖宅欲还东孝武帝闻之大怒收付廷尉赐怀文死
　　隋帝问侍臣盗贼左翊衞大将军宇文述曰渐少焬帝曰比从来少几何对曰不能什一纳言苏威引身隐柱帝呼前问之对曰臣非所司不委多少但患渐近帝曰何谓也威曰他日贼据长白山今近在汜水且往日租赋丁役今皆何在岂非其人皆化为盗乎比见奏贼皆不以实遂使失于支计不时翦除又昔在鴈门许罢征辽今复徴发贼何由息帝不悦而罢寻属五月五日百僚多馈珍玩威独献尚书或譛之曰尚书有五子之歌威意甚不逊焬帝益怒顷之帝问威以伐高丽事威欲焬帝知天下多盗对曰今兹之役愿不发兵但赦羣盗自可得数十万遣之东征彼喜于免罪争务立功高丽可灭焬帝不怿威出御史大夫裴蕴奏曰此大不逊天下何处有多许贼帝曰老革多奸以贼胁我欲批其口且复隐忍蕴知帝意遣河南白衣张行本奏威昔在高阳典选滥授人官畏怯突厥请还京师焬帝令案验狱成下诏数威罪状除名为民后月余复有奏威与突厥隂图不轨者事下裴蕴推之蕴处威死威无以自明但摧谢而已焬帝悯而释之曰未忍即杀遂并其子孙三世皆除名
　　唐陆防在翰林为徳宗所亲信居艰难中虽有宰相大小之事徳宗必与防谋之故当时谓之内相徳宗行止必与之俱梁洋道险尝与防相失经夕不至徳宗惊忧涕泣募得防者赏千金久之乃至徳宗喜甚太子以下皆贺然防数直諌迕上意卢杞虽贬官徳宗心庇之防极言杞奸邪致乱徳宗虽貌从心颇不悦故刘从一姜公辅皆自下陈登用防恩遇虽隆未得为相
　　僖宗日夕专与宦官同处议天下事待外臣殊薄左拾遗孟昭图上疏曰治安之代遐迩犹应同心多难之时中外尤当一体去冬车驾西幸不告南司遂使宰相以下悉为贼所屠前夕黄头军乱陛下亦不召宰相朝臣至今未知圣躬安否夫天下者高祖太宗之天下非北司之天下天子者四海九州之天子非北司之天子北司未必尽可信南司未必尽无用若天子与宰相了无关涉朝臣皆若路人臣恐收复之期尚劳宸虑疏入田令孜屏不奏矫诏贬昭图嘉州司户遣人沈于蟇赜津闻者气塞
　　宋仁宗时范仲淹以吕夷简执政进用多出其门上百官图指其次第曰如此为迁序如此为不次如此则公如此则私况进退近臣凡超格者不宜全委之宰相夷简不悦他日论建都之事仲淹进曰洛阳险固而汴为四战之地太平宜居汴即有事必居洛阳当渐广储蓄缮宫室帝以问夷简夷简对曰仲淹迂濶务名无实仲淹闻之乃为四论以献大抵讥切时弊且曰汉成帝信张禹不疑舅家故有新莽之祸臣恐今日亦有张禹坏陛下家法夷简诉仲淹越职言事离间君臣引用朋党仲淹对益切由是落职知饶州集贤校理余靖上言仲淹以讥刺大臣重加谴谪傥其言未合圣虑在陛下听与不听耳安可以为罪乎汲黯在廷以平津为多诈张昭论将以鲁肃为麄疎汉皇呉主熟闻訾毁两用无猜岂损令徳陛下自亲政以来屡逐言事者恐钳天下口请改前命疏入坐落职监筠州酒税舘阁校勘尹洙上疏曰仲淹忠亮有素臣与之义兼师友则是仲淹之党也臣不可茍免夷简怒斥监郢州酒税舘阁校勘欧阳修贻书责司谏高若讷曰仲淹以非辜逐君不能辨犹以面目见士大夫出入朝中是不复知人间有羞耻事若讷怒上其书修坐贬夷陵令时朝士畏宰相无敢送仲淹者独龙图阁直学士李纮集贤校理王质出郊饮饯之或以诮质质曰希文贤者得为朋党幸矣舘阁校勘蔡襄作四贤一不肖诗以誉仲淹靖洙修而议若讷都人相传写粥书者市之得厚利契丹使适至买以归张于幽州舘御史韩缜希夷简防请以仲淹朋党榜朝堂戒百官越职言事者从之
　　范鎭上疏致仕　臣言青苗不见听一宜去荐苏轼孔文仲不见用二宜去李定避持服遂不认母坏人伦逆天理而欲以为御史反为之罢舎人逐台谏王韶上书肆意欺罔以兴造边事事败则置而不问反为之罪帅臣及不用苏轼则掎摭其过不悦孔文仲则遣之归任以此二人况彼二人是非得失能迯圣鉴乎因复极言青苗之害且曰陛下有纳谏之资大臣进拒谏之计陛下有爱民之性大臣用残民之术疏入王安石大怒持其疏至手颤乃自草制极诋之遂以户部侍郎致仕凡所宜得恩典悉不与鎭谢表略曰愿陛下集羣议为耳目以除壅蔽之奸任老成为心腹以养中和之福天下闻而壮之苏轼往贺曰公虽退而名益重矣鎭愀然曰君子言听计从消患于未萌使天下隂受其赐无智名无勇功吾独不得为此使天下受其害而吾享其名吾何心哉
　　徽宗时童贯权益张与黄经臣胥用事中丞卢航表里为奸缙绅侧目陈禾曰此国家安危之本也遂上书劾贯经臣怙宠弄权之罪愿亟窜之远方论奏未终帝拂衣起禾引帝衣请毕其説衣裾落帝曰正言碎朕衣矣禾言陛下不惜碎衣臣岂惜碎首以报陛下此曹今日受富贵之利陛下他日受危亡之祸言愈切帝变色曰卿能如此朕复何忧内侍请帝易衣帝郤之曰留以旌直臣翌日贯等相率前诉谓国家极治安得如此不祥语航遂奏禾狂妄谪监信州酒
　　徽宗自政和以来多微行始民间犹未知及蔡京谢表轻车小辇七赐临幸自是邸报传之四方而臣寮阿顺莫敢言曹辅上疏諌曰陛下厌居法宫时乘小辇出入陌郊坰极游乐而后返臣不意陛下当宗社付托之重玩安忽危一至于此夫君之与民本以人合合则为腹心离则为楚越畔服之际在于斯须甚可畏也万一当乗舆不戒之初一夫不逞包藏祸心虽神灵垂防然亦损威伤重矣又况有臣子不忍言者可不戒哉帝得疏出示宰臣令赴都堂审问余深曰辅小官何敢论大事辅曰大官不言故小官言之王黼阳顾张邦昌王安中曰有是事乎皆应以不知辅曰兹事虽里巷小民无不知相公当国独不知邪曾此不知焉用彼相黼怒令吏从辅受词辅操笔曰区区之心一无所求爱君而已退待罪于家黼奏不重责辅无以息浮言遂编管郴州初辅将有言知必获罪召子绅来付以家事乃闭户草疏及贬怡然就道











　　经济类编卷二十八
　　钦定四库全书
　　经济类编卷二十九
　　明　冯琦冯瑗　撰
　　铨衡类一
　　用人【六十二则】
　　尧之时舜为司徒契为司马禹为司空后稷为田畴防为乐正倕为工师伯夷为秩宗臯陶为大理葢掌敺禽尧体力便巧不能为一焉尧为君而九子为臣其何故也尧知九职之事使九子者各受其事皆胜其任以成九功尧遂成厥功以王天下是故知人者主道也知事者臣道也主道知人臣道知事毋乱旧法而天下治矣汤问伊尹曰三公九卿二十七大夫八十一元士知之有道乎伊尹对曰昔者尧见人而知舜任人然后知禹以成功举之夫三君之举贤皆异道而成功然尚有失者况无法度而任已直意用人必大失矣故君使臣自贡其能则万一之不失矣王者何以选贤夫王者得贤材以自辅然后治也虽有尧舜之明而股肱不备则主恩不流化泽不行故明君在上慎于择士务于求贤设四佐以自辅有英俊以治官尊其爵重其禄贤者进以显荣愚者退而劳力是以主无遗忧下无邪慝百官能治臣下乐职恩流羣生润泽草木昔者虞舜左禹右臯陶不下堂而天下治此使能之效也
　　鲁哀公问于孔子曰当今之君孰为最贤孔子对曰抑有卫灵公乎公曰何也曰公子渠牟其智足以治千乘其信足以守之灵公爱而任之又有士林国者见贤必进之而退与分其禄是以无游放之士灵公贤而尊之又有士曰庆足者国有大事则起而治之无事则退而容贤灵公悦而敬之又有大夫史防以道去卫而灵公郊舍三日必待史防之入而后敢入臣以此取之不亦可乎
　　子贡问于孔子曰今之人臣孰为贤子曰吾未识也往者齐有鲍叔郑有子皮则贤者矣子贡曰然则齐无管仲郑无子产乎子曰赐汝闻用力为贤乎进贤为贤乎子贡曰进贤贤哉子曰然吾闻鲍叔逹管仲子皮逹子产未闻二子之逹贤已之才者也
　　哀公问于孔子曰人何若而可取也孔子对曰毋取拑者毋取健者毋取口鋭者哀公曰何谓也孔子曰拑者大给利不可尽用健者必欲兼人不可以为法也口鋭者多诞而寡信后恐不验也夫弓矢和调而后求其中焉马慤愿顺然后求其良材焉人必忠信重厚然后求其知能焉今人有不忠信重厚而多知能如此人者譬犹豺狼与不可以身近也是故先其仁信之诚者然后亲之于是有知能者然后任之故曰亲仁而使能夫取人之术也观其言而察其行夫言者所以抒其匈而发其情者也能行之士必能言之是以先观其言而揆其行夫以言揆其行虽有奸轨之人无以逃其情矣哀公曰善
　　介子推行年十五而相荆仲尼闻之使人往视还曰廊下有二十五俊士堂上有二十五老人仲尼曰合二十五人之智智于汤武并二十五人之力力于彭祖以治天下其固免矣乎
　　管仲立政篇　君之所审者三一曰徳不当其位二曰功不当其禄三曰能不当其官此三本者治乱之原也故国有徳义未明于朝者则不可加于尊位功力未见于国者则不可授以重禄临事不信于民者则不可使任大官故徳厚而位卑者谓之过徳薄而位尊者谓之失宁过于君子而毋失于小人过于君子其为怨浅失于小人其为祸深是故国有徳义未明于朝而处尊位者则良臣不进有功力未见于国而有重禄者则劳臣不劝有临事不信于民而任大官者则材臣不用三本者审则下不敢求三本者不审则邪臣上通而便辟制威如此则明塞于上而治壅于下正道捐弃而邪事日长三本者审则便辟无威于国道涂无行禽疏逺无蔽狱孤寡无隠治故曰刑省治寡朝不合众
　　管仲言齐桓公曰夫垦田剏邑辟土殖谷尽地之利则臣不若甯戚请置以为田官登降揖让进退闲习臣不如隰朋请置以为大行蚤入晏出犯君顔色进諌必忠不重富贵不避死亡则臣不若东郭牙请置以为諌臣决狱折中不诬无罪不杀无辜则臣不若宁请置以为大理平原广囿车不结轨士不旋踵鼓之而三军之士视死若归则臣不若王子成甫请置以为大司马君如欲治国强兵则此五子者足矣如欲霸王则夷吾在此夫管仲能知人桓公能任贤所以九合诸侯一匡天下不用兵车管仲之功也诗曰济济多士文王以宁桓公其似之矣
　　甯戚欲干齐桓公穷困无以自进于是为商旅赁车以适齐暮宿于郭门之外桓公郊迎客夜开门辟赁车者执火甚盛从者甚众甯戚饭牛于车下望桓公而悲击牛角疾商歌桓公闻之执其仆之手曰异哉此歌者非常人也命后车载之桓公反至从者以请桓公曰赐之衣冠将见之甯戚见説桓公以合境内明日复见説桓公以为天下桓公大説将任之羣臣争之曰客卫人去齐五百里不逺不若使人问之固贤人也任之未晩也桓公曰不然问之恐其有小恶以其小恶忘人之大美此人主所以失天下之士也且人固难全权用其长者遂举大用之而授之以为卿当此举也桓公得之矣所以霸也
　　景公问于晏子曰寡人欲从夫子而善齐国之政对曰婴闻之国具官而后政可善景公作色曰齐国虽小则何为不具官乎对曰此非臣之所复也昔先君桓公身体堕懈辞令不给则隰朋侍左右多过刑罚不中则章侍居处肆纵左右慑畏则东郭牙侍田野不修人民不安则甯戚侍军吏怠戎士偷则王子成父侍徳义不中信行衰微则筦子侍先君能以人之长续其短以人之厚补其薄是以辞令穷逺而不逆兵加于有罪而不顿是故诸侯朝其徳而天子致其胙今君之失多矣未有一士以闻者也故曰未具景公曰善吾闻髙缭与大夫游寡人请见之晏子曰臣闻为地战者不能成王为禄仕者不能成政若髙缭与婴为兄弟乆矣未尝干婴之过补婴之阙特仕进之臣也何足以补君
　　景公出猎上山见虎下泽见虵归召晏子而问之曰今日寡人出猎上山则见虎下泽则见虵殆所谓之不祥也晏子曰国有三不祥是不与焉夫有贤而不知一不祥知而不用二不祥用而不任三不祥也所谓不祥乃若此者也今上山见虎虎之室也下泽见虵虵之穴也如虎之室如虵之穴而见之曷为不祥也
　　子皮欲使尹何为邑子产曰少未知可否子皮曰愿吾爱之不吾叛也使夫往而学焉夫亦愈知治矣子产曰不可人之爱人求利之也今吾子爱人则以政犹未能操刀而使割也其伤实多子之爱人伤之而已其谁敢求爱于子子于郑国栋也栋折榱崩侨将厌焉敢不尽言子有美锦不使人学制焉大官大邑身之所庇也而使学者制焉其为美锦不亦多乎侨闻学而后入政未闻以政学者也若果行此必有所害譬如田猎射御贯则能获禽若未尝登车射御则败绩厌覆是惧何暇思获子皮曰善哉虎不敏吾闻君子务知大者逺者小人务知小者近者我小人也衣服附在吾身我知而慎之大官大邑所以庇身也我逺而慢之微子之言吾不知也他日我曰子为郑国我为吾家以庇焉其可也今而后知不足自今请虽吾家听子而行子产曰人心之不同如其面焉吾岂敢谓子面如吾面乎抑心所谓危亦以告也子皮以为忠故委政焉子产是以能为郑国子思言茍变于卫侯曰其材可将五百乘公曰吾知其可将然变也尝为吏赋于民而食人二鸡子故弗用也子思曰夫圣人之官人犹匠之用木也取其所长弃其所短故梓连抱而有数尺之朽良工不弃今君处战国之世选爪牙之士而以二卵弃干城之将此不可使闻于邻国也公再拜曰谨受教矣
　　晋平公问于叔向曰昔者齐桓公九合诸侯一匡天下不识其君之力乎其臣之力乎叔向对曰管仲善制割隰朋善削缝宾胥无善纯縁桓公知衣而已亦其臣之力也师旷侍曰臣请譬之以五味管仲善断割之隰朋善煎熬之宾胥无善齐和之羮以熟矣奉而进之而君不食谁能强之亦君之力也
　　杨因见赵简主曰臣居乡三逐事君五去闻君好士故走来见简主闻之絶食而叹跽而行左右进谏曰居乡三逐是不容众也事君五去是不忠上也今君有士见过八矣简主曰子不知也夫美女者丑妇之仇也盛徳之士乱世所防也正直之行邪枉所憎也遂出见之因授以为相而国大治由是观之逺近之人不可以不察也
　　段干越人谓新城君曰王良之弟子驾云取千里马遇造父之弟子造父之弟子曰马不千里王良弟子曰马千里之马也服千里之服也而不能取千里何也曰子纆牵长故纆牵于事万分之一也而难千里之行今臣虽不肖于秦亦万分之一也而相国见臣不释塞者是纆牵长也
　　孟尝君有舍人而弗説欲逐之鲁连谓孟尝君曰猿狝猴错木据水则不若鱼鼈处歴险乘危则骐骥不如狐狸曹沫奋三尺之剑一军不能当使曹沫释其三尺之剑而操铫鎒与农人居垅亩之中则不若农夫故物舍其所长之其所短尧亦有所不及矣今使人而不能则谓之不肖教人而不能则谓之拙拙则罢之不肖则弃之使人有弃逐不相与处而来害相报者岂非世之立教首也哉孟尝君曰善乃弗逐
　　唐睢见春申君曰齐人饰身修行得为益然臣羞而不学也不避絶江河行千余里来窃慕大君之义而善君之业臣闻之贲诸懐锥刃而天下为勇西施衣褐而天下称美今君相万乘之楚御中国之难所欲者不成所求者不得臣等少也夫枭棊之所以为能者以散棊佐之也夫一枭之不胜不如五散亦明矣今君何不为天下枭而令臣等为散乎
　　韩非用人篇　闻古之善用人者必循天顺人而明赏罚循天则用力寡而功立顺人则刑罚省而令行明赏罚则伯夷盗跖不乱如此则白黑分矣治国之臣効功于国以履位见能于官以受职尽力于权衡以任事人臣皆宜其能胜其官轻其任而莫懐余力于心莫负兼官之责于君故内无伏怨之乱外无马服之患明君使事不相干故莫讼使士不兼官故技长使人不同功故莫争讼争讼止技长立则强弱不觳力冰炭不合形天下莫得相伤治之至也
　　吕览用众篇　善学者若齐王之食鸡也必食其跖数千而后足虽不足犹若有跖物固莫不有长莫不有短人亦然故善学者假人之长以补其短故假人者遂有天下无丑不能无恶不知丑不能恶不知病矣不丑不能不恶不知尚矣虽桀纣犹有可畏可取者而况于贤者乎故学士曰辩议不可不为辩议而茍可为是教也教大议也辩议而不可为是被褐而出衣锦而入戎人生乎戎长乎戎而戎言不知其所受之楚人生乎楚长乎楚而楚言不知其所受之今使楚人长乎戎戎人长乎楚则楚人戎言戎人楚言矣天下无粹白之狐而有粹白之裘取之众白也夫取于众此三皇五帝之所以大立功名也故以众勇无畏乎孟贲矣以众力无畏乎乌获矣以众视无畏乎离娄矣以众知无畏乎尧舜矣夫以众者此君人之大宝也
　　期贤篇　今夫爚蝉者务在乎明其火振其树而已火不明虽振其树何益明火不独在于火在于闇当今之时世闇甚矣人主有能明其徳者天下之士其归之也若蝉之走明火也凡国不徒安名不徒显必得贤士赵简子昼居喟然太息曰异哉吾欲伐卫十年矣而卫不伐侍者曰以赵之大而伐卫之细君若不欲则可也君若欲之请令伐之简子曰不如而言也卫有士十人于吾所吾乃且伐之十人者其言不义也而我伐之是我为不义也故简子之时卫以十人者按赵之兵殁简子之身卫可谓知用人矣游十士而国家得安简子可谓好从谏矣听十士而无侵小夺弱之名魏文侯过段干木之闾而轼之其仆曰君胡为轼曰此非段干木之闾欤段干木葢贤者也吾安敢不轼且吾闻段干木未尝肯以已易寡人也吾安敢骄之段干木光乎徳寡人光乎地段干木富乎义寡人富乎财其仆曰然则君何不相之于是君请相之段干木不肯受则君乃致禄百万而时往馆之于是国人皆喜相与诵之曰吾君好正段干木之敬吾君好忠段干木之隆居无几何秦兴兵欲攻魏司马唐諌秦君曰段干木贤者也而魏礼之天下莫不闻无乃不可加兵乎秦君以为然乃按兵辍不敢攻之魏文侯可谓善用兵矣尝闻君子之用兵莫见其形其功已成其此之谓也野人之用兵也鼓声则似雷号呼则动地尘气充天流矢如雨扶伤舆死履膓涉血无罪之民其死者量于泽矣而国之存亡主之死生犹不可知也其离仁义亦逺矣　宓子贱治单父弹鸣琴身不下堂而单父治巫马期以星出以星入日夜不居以身亲之而单父亦治巫马期问其故于宓子宓子曰我之谓任人子之谓任力任力者故劳任人者故逸陈平因魏无知求见汉王汉王召入是时万石君奋为汉王中涓受平谒入见平平等七人俱进赐食王曰罢就舍矣平曰臣为事来所言不可以过今日于是汉王与语而説之问曰子之居楚何官曰为都尉是日乃拜平为都尉使为防乘典防军诸将尽讙曰大王一日得楚之亡卒未知其髙下而即与同载反使监防军长者汉王闻之愈益幸平遂与东伐项王至彭城为楚所败引而还收散兵至荥阳以平为亚将属于韩王信军广武綘侯灌婴等咸谗陈平曰平虽美丈夫如冠玉耳其中未必有也臣闻平居家时盗其嫂事魏不容亡归楚归楚不中又亡归汉今日大王尊官之令防军臣闻平受诸将金金多者得善处金少者得恶处平反覆乱臣也愿王察之汉王疑之召让魏无知无知曰臣所言者能也陛下所问者行也今有尾生孝已之行而无益于胜负之数陛下何暇用之乎楚汉相距臣进竒谋之士顾其计诚足以利国家不耳且盗嫂受金又何足疑乎汉王召让平曰先生事魏不中遂事楚而去今又从吾游信者固多心乎平曰臣事魏王魏王不能用臣説故去事项王项王不能信人其所任爱非诸项即妻之昆弟虽有竒士不能用平乃去楚闻汉王之能用人故归大王臣躶身来不受金无以为资诚臣计画有可采者顾大王用之使无可用者金具在请封输官得请骸骨汉王乃谢厚赐拜为防军中尉尽防诸将诸将乃不敢复言
　　刘安主术篇　天下之物莫凶于鸡毒然而良医橐而藏之有所用也是故林莽之材犹无可弃者而况人乎今夫朝廷之所不举乡曲之所不誉非其人不肖也其所以官之者非其职也鹿之上山獐不能跂也及其下牧竪能追之才有所修短也是故有大畧者不可责以防巧有小智者不可任以大功人有其才物有其形有任一而大重或任百而尚轻是故审毫厘之计者必遗天下之大数不失小物之选者惑于大数之举譬犹狸之不可使搏牛虎之不可使搏防也
　　贾谊官人篇　王者官人有六等一曰师二曰友三曰大臣四曰左右五曰侍御六曰厮役知足以为源泉行足以为表仪问焉则应求焉则得入人之家足以重人之家入人之国足以重人之国者谓之师知足以为礲砺行足以为辅助仁足以访议明于进贤敢于退不肖内相匡正外相扬美谓之友知足以谋国事行足以为民率仁足以合上下之驩国有法则退而守之君有难则进而死之职之所守君不得以阿私托者大臣也修身正行不防于乡曲道语谈説不防于朝廷智能不困于事业服一介之使能合两君之讙执防居前能举君之失过不难以死持之者左右也不贪于财不淫于色事君不敢有二心居君旁不敢泄君之谋君有失过虽不能正谏以其死持之憔悴有忧色不劝听从者侍御也柔色伛偻唯谀之行唯言之听以睚眦之间事君者厮役也故与师为国者帝与友为国者王与大臣为国者伯与左右为国者彊与侍御为国者若存若亡与厮役为国者亡可立待也取师之礼黜位而朝之取友之礼以身先焉取大臣之礼皮币先焉取左右之礼使使者先焉取侍御之礼以令至焉取厮役之礼以令召矣师至则清朝而侍小事不进友至则清殿而侍声乐技艺之人不并见大臣奏事则俳优侏儒逃隐声乐技艺之人不并奏左右在侧声乐不见侍御者在侧子女不杂处故君乐雅乐则友大臣可以侍君乐燕乐则左右侍御者可以侍君开北房从薫服之乐则厮役从清晨听治罢朝而论议从容泽燕夕时开北房从薫服之乐是以听治论议从容泽燕矜庄皆殊序然后帝王之业可得而行也
　　李淑上更始书　方今贼冦始诛王化未行百官有司宜慎其任夫三公上应台宿九卿下括河海故天工人其代之陛下定业虽因下江平林之势斯葢临时济用不可施之既安宜厘改制度更延英俊因才授爵以匡王国今公卿大位莫非戎陈尚书显官皆出庸伍资亭长贼捕之用而当辅佐纲维之任唯名与器圣人所重今以所重加非其人望其毗益万分兴化致理譬犹縁木求鱼升山采珠海内望此有以闚度汉祚臣非有憎疾以求进也但为陞下惜此举措败财伤锦所宜至虑唯割既往谬妄之失思隆周文济济之美
　　胡广駮左雄察举议　臣闻君以兼览博照为徳臣以献可替否为忠书载稽疑谋及卿士诗美先民询于刍荛是以虑无失策举无过事窃见尚书令左雄议郡举孝亷皆限年四十以上诸生试章句文吏试笺奏明诏既许复令臣等得与相参窃惟王命之重载在篇典当令县于日月固于金石遗则百王施之万世诗云天难谌斯不易惟王可不慎与葢选举英才无拘定制六竒之防不出经学郑阿之政非必章奏甘竒显用年垂强仕终贾扬声亦在弱冠汉承周秦兼览殷夏祖徳师经参杂霸轨圣主贤臣世以致理贡举之制莫或回革今以一臣之言刬戾旧章便利未明众心不厌矫枉变常政之所重而不访台司不谋卿士若事下之后议者剥异异之则朝失其便同之则王言已行臣愚以为可宣下百官参其同异然后览择胜否详采厥衷敢以瞽言冒干天禁
　　韦彪上章帝疏　臣闻政化之本必顺阴阳伏见立夏以来当暑而寒殆以刑罚刻急郡国不奉时令之所致也农人急于务而苛吏夺其时赋发充常调而贪吏割其财此其巨患也夫欲急人所务当先除其所患天下枢要在于尚书尚书之选岂可不重而间者多从郎官超升此位虽晓习文法长于应对然察察小慧类无大能宜简尝歴州宰素有名者虽进退舒迟时有不逮然端心向公奉职周宻宜鉴啬夫防急之对深思绛侯木讷之功也往时楚狱大起故置令史以助郎职而类多小人好为奸利今者务简可皆停省又谏议之职应用公直之士通才謇正有补益于朝者今或从征试辈为大夫又御史外迁动据州郡并宜清选其任责以言绩其二千石视事虽乆而为吏民所便安者宜増秩重赏勿妄迁徙惟留圣心
　　后汉书左雄周黄传论　古者诸侯嵗贡士进贤受上赏非贤贬爵土升之司马辩论其才论定然后官之任官然后禄之故王者得其人进仕劝其行经邦务所由乆矣汉初诏举贤良方正州郡察孝廉秀才斯亦贡士之方也中兴以后复増敦朴有道贤能直言独行髙节质直清白敦厚之属荣路既广觖望难裁自是窃名伪服浸以流竞权门贵仕请谒繁兴自左雄任事限年试才颇有不宻固亦因识时宜而黄琼胡广张衡崔瑗之徒泥滞旧方互相诡駮循名者屈其短算实者挺其効故雄在尚书天下不敢妄选十余年间称为得人斯亦効实之征乎顺帝始以童弱反政而号令自出知能任使故士得用情天下喁喁仰其风采遂乃备纁玉帛以聘南阳樊英天子降寝殿设坛席尚书奉引延问失得急登贤之举虚降已之礼于是处士鄙生忘其拘儒拂巾衽褐以企旌车之招矣至乃英能承风俊乂咸事若李固周举之渊谟深左雄黄琼之政事贞固桓焉杨厚以儒学进崔瑗马融以文章显呉祐苏章种暠栾巴牧民之良干厐参虞诩将帅之宏规王龚张皓虚心以推士张纲杜乔直道以纠违郎顗阴阳详宻张衡机术特妙东京之士于兹盛焉向使庙堂纳其髙谋疆场宣其智力帷幄容其謇辞举厝禀其成式则武宣之轨岂其逺而诗云靡不有初鲜克有终可为恨哉及孝桓之时硕徳继兴陈蕃杨秉处称贤宰皇甫张段出号名将王畅李膺弥缝衮阙朱穆刘陶献替匡时郭有道奬鉴人伦陈仲弓道下邑其余宏儒逺智髙心洁行激扬风流者不可胜言而斯道莫振文武陵坠在朝者以正议婴戮谢事者以党锢致灾往车虽折而来轸方遒所以倾而未颠决而未溃岂非仁人君子心力之为乎呜呼
　　王符实贡论　国以贤兴以谄衰君以忠安以佞危此古今之常论而时所共知也然衰国危君继踵不絶者岂时无忠信正直之士哉诚苦其道不得行耳夫十步之间必有茂草十室之邑必有忠信是故乱殷有三仁小卫多君子今以大汉之广土士民之繁庶朝廷之清明上下之修正而官无善吏位无良臣此岂时之无良谅由取之乖实夫志道者少与逐俗者多畴是以朋党用私背实趋华其贡士者不复依其质干准其才行但虚造声誉妄生羽毛略计所举嵗且二百览察其状则徳侔顔冉详覈厥能则鲜及中人皆总务升官自相推达夫士者贵其用也不必求备故四友虽美能不相兼三人齐致事不一节髙祖佐命出自亡秦光武得士亦资暴莽况太平之时而云无士乎夫明君之诏也若声忠臣之和也如响长短大小清浊疾徐必相应也且攻玉以石洗金以盐濯锦以鱼浣布以灰夫物固有以贱理贵以丑化好者矣智者弃短取士以致其功今使贡士必覈以实其有小疵勿彊衣饰出处黙语各因其方则萧曹周韩之伦何足不致呉邓良窦之属企踵可待孔子曰未之思也夫何逺之有
　　夏侯时事议　太傅司马宣王问以时事议以为夫官才用人国之柄也故铨衡专于台阁上之分也孝行存乎闾巷优劣任之乡人下之叙也夫欲清教审选在明其分叙不使相涉而已何者上过其分则恐所由之不本而干势驰骛之路开下逾其叙则恐天爵之外通而机权之门多矣夫天爵下通是庶人议柄也机权多门是纷乱之原也自州郡中正品度官才之来有年载矣缅缅纷纷未闻整齐岂非分叙参错各失其要之所由哉若令中正但考行伦辈伦辈当行均斯可官矣何者夫孝行着于家门岂不忠恪于在官乎仁恕称于九族岂不达于为政乎义断行于乡党岂不堪于事任乎三者之类取于中正虽不处其官名斯任官可知矣行有大小比有髙下则所任之流亦焕然明别矣奚必使中正干铨衡之机于下而执机柄者有所委伏于上上下交侵以生纷错哉且台阁临下考功校否众职之属各有官长旦夕相方莫究于此闾阎之议以意裁处而使臣宰失位众人惊骇欲风俗清静其可得乎天台县逺众所絶意所得至者更在侧近孰不修饰以要所求所求有路则修己家门者己不如自达于乡党矣自达乡党者己不如自求之于州邦矣茍开之有路而患其饰真离本虽复严责中正督以刑罚犹无益也岂若使各帅其分官长则各以其属能否献之台阁台阁则据官长能否之第参以乡闾徳行之次拟其伦比勿使偏颇中正则唯考其行迹别其髙下审定辈类勿使升降台阁总之如其所简或有参错则其责负自在有司官长所第中正辈拟比随次率而用之如其不称责负在外然则内外相参得失有所互相形检孰能相饰斯则人心定而事理得庶可以静风俗而审官才矣又以为古之建官所以济育羣生统理民物也故为之君长以司牧之司牧之主欲一而专一则官任定而上下安专则职业修而事不烦夫事简业修上下相安而不治者未之有也先王建万国虽其详未可得而究然分疆画界各守土境则非重累羁绊之体也下考殷周五等之叙徒有小大贵贱之差亦无君官臣民而有二统互相牵制者也夫官统不一则职业不修职业不修则事何得而简事之不简则民何得而静民之不静则邪恶并兴而奸伪滋长矣先王达其如此故专其职司而一其统业始自秦世不师圣道私以御职奸以待下惧宰官之不修立监牧以董之畏督监之容曲设司察以纠之宰牧相累监察相司人懐异心上下殊务汉承其绪莫能匡改魏室之隆日不暇及五等之典虽难卒复可粗立仪准以一治制今之长史皆君吏民横重以郡守累以刺史若郡所摄唯在大较则与州同无为再重宜省郡守但任刺史刺史职存则监察不废郡吏万数还亲农业以省烦费丰财殖谷一也大县之才皆堪郡守是非之讼每生意异顺从则安直已则争夫和羮之美在于合异上下之益在能相济顺从乃安此琴瑟一声也荡而除之则官省事简二也又干郡之吏职监诸县营防党亲乡邑旧故如有不副而因公掣顿民之困弊咎生于此若皆并合则乱原自塞三也今承衰弊民人雕落贤才鲜少任事者寡郡县良吏往往非一郡受县成其剧在下而吏之上选郡当先足此为亲民之吏专得底下吏者轻民命而常顽鄙今如并之吏多选清良者造职大化宣流民物获宁四也制使万户之县名之郡守五千以上名之都尉千户以下令长如故自长以上考课迁用转以能升所牧亦増此进才効功之叙也若经制一定则官才有次治功齐明五也若省郡守县皆径达事不壅隔官无留滞三代之风虽未可必简一之化庶几可致便民省费在于此矣又以为文质之更用犹四时之迭兴也王者体天理物必因弊而济通之时弥质则文之以礼时泰侈则救之以质今承百王之末秦汉余流世俗弥文宜大改之以易民望今科制自公列侯以下位从大将军以上皆得服绫锦罗绮纨素金银饰镂之物自是以下杂采之服通于贱人虽上下等级各示有差然朝臣之制已得侔至尊矣黄之采已得通于下矣欲使市不鬻华丽之色商不通难得之货工不作雕刻之物不可得也是故宜大理其本准度古法文质之宜取其中则以为礼度车舆服章皆从质朴禁除末俗华丽之事使干朝之家有位之室不复有锦绮之饰无兼采之服纎巧之物自上以下至于朴素之差示有等级而已勿使过一二之觉若夫功徳之赐上恩所特加皆表之有司然后服用之夫上之化下犹风之靡草朴素之教兴于本朝则弥侈之心自消于下矣
　　曹操以崔琰毛玠并典选举其所举用皆清正之士虽于时有盛名而行不由本者终莫得进拔敦实斥华伪进冲逊抑阿党由是天下之士莫不以亷节自励虽贵宠之臣舆服不敢过度至乃长吏还者垢面羸衣独乘柴车军吏入府朝服徒行吏洁于上俗移于下操闻之叹曰用人如此使天下人自治吾复何为哉
　　丞相掾和洽言于曹操曰天下之人材徳各殊不可以一节取也俭素过中自以处身则可以此格物所失或多今朝廷之议吏有着新衣乘好车者谓之不清形容不饰衣裘敝壊者谓之廉洁至今士大夫故污辱其衣藏其舆服朝府大吏或自挈壶餐以入官寺夫立教观俗贵处中庸为可继也今崇一概难堪之行以检殊涂勉而为之必有疲瘁古之大教务在通人情而已凡激诡之行则容隐伪矣操善之下令曰孟公绰为赵魏老则优不可以为滕薛大夫若必廉士而后可用则齐桓其何以霸世二三子其佐我明扬仄陋唯才是举吾得而用之
　　晋衞瓘以魏立九品是权时之制非经通之道宜复古乡举里选与太尉王亮等上疏　昔圣王崇贤举善而教用使朝廷徳让野无邪行诚以闾伍之政足以相检询事考言必得其善人知名不可虚求故还修其身是以崇贤而俗益穆黜恶而行弥笃斯则乡举里选者先王之令典也自兹以降此法陵迟魏氏承颠覆之运起丧乱之后人士流移考详无地故立九品之制粗具一时选用之本耳其始造也乡邑清议不拘爵位褒贬所加足为劝励犹有乡论余风中间渐染遂计资定品使天下观望唯以居位为贵人弃徳而忽道业争多少于锥刀之末伤损风俗其弊不细今九域同规大化方始臣等以为宜皆荡除末法一拟古制以土断定自公卿以下皆以所居为正无复悬客逺属异土者如此则同乡邻伍皆为邑里郡县之宰即以居长尽除中正九品之制使举善进才各由乡论然则下敬其上人安其教俗与政俱清化与法并济人知善否之教不在交游即华竞自息各求于己矣今除九品则宜准古制使朝臣共相举任于出才之路既博且可以厉进贤之公心覈在位之明闇诚令典也武帝善之而卒不能改
　　石苞迁景帝中防军司马宣帝闻苞好色薄行以让景帝景帝答曰苞虽细行不足而有经国才畧夫贞廉之士未必能经济世务是以齐桓忘管仲之奢僣而録其匡合之大谋汉髙舍陈平之汚行而取其六竒之妙算苞虽未可以上俦二子亦今日之选也意乃释
　　却诜对防　建不刋之统移风易俗使天下洽和何修而向兹臣以为莫大于择人而官之也今之典刑匪无一统宰牧之才优劣异绩或以之兴或以之替此葢人能政非政人也舍人务政虽勤何益臣窃观乎古今而考其美恶古人相与求贤今人相与求爵古之官人君责之于上臣举之于下得其人有赏失其人有罚安得不求贤乎今之官者父兄营之亲戚助之有人事则通无人事则塞安得不求爵乎贤茍求达达在修道穷在失义故静以待之也爵茍可求得在进取失在后时故动以要之也动则争竞争竞则朋党朋党则诬誷诬誷则臧否失实真伪相冒主听用惑奸之所会也静则贞固贞固则正直正直则信让信让则推贤推贤不伐相下无餍主听用察徳之所趣也故能使之静虽曰髙枕而人自正不能禁动虽复夙夜俗不一也且人无愚智咸慕名官莫不饰正于外藏邪于内故邪正之人难得而知也任得其正则众正益至若得其邪则众邪亦集物繁其类谁能止之故国亡失世者未尝不为众邪所积也方其初作必始于微微而不絶其终乃着天地不能顿为寒暑人主亦不能顿为隆替故寒暑渐于春秋隆替起于得失当今之世宦者无关梁邪门启矣朝廷不责贤正路塞矣得失之源何以甚此所谓责贤使之相举也所谓关梁使之相保也贤不举则有咎保不信则有罚故古者诸侯必贡士不贡者削贡而不适亦削夫士者难知也不适者薄过也不得不责彊其所不知也罚其所不适深其薄过非恕也且天子于诸侯有不纯臣之义斯责之矣施刑之道宁纵不滥之矣今皆反是何也夫贤者天地之纪品物之宗其急之矣故宁滥以得之无纵以失之也今则不然世之悠悠者各自取辩耳故其材行并不可必于公则政事纷乱于私则污秽狼藉自顷长吏特多此累有亡命而被购悬者矣有缚束而绞戮者矣贪鄙窃位不知谁升之者兽兕出槛不知谁可咎者网漏吞舟何以过此人之于利如蹈水火焉前人虽败后人复起如彼此无已谁止之者风流日竞谁忧之者虽今圣思劳于夙夜所使为政恒得此属欲圣世化美俗平亦俟河之清耳若欲善之宜创举贤之典峻关梁之防其制既立则人慎其举而不茍则贤者可知知贤而试则官得其人矣官得其人则事得其序事得其序则物得其宜物得其宜则生生丰植人用资给和乐兴焉是故寡过而逺刑知耻以近礼此所以建不刋之统移风易俗刑措而不用也
　　刘毅中正疏　臣闻立政者以官才为本官才有三难而兴替之所由也人物难知一也爱憎难防二也情伪难明三也今立中正定九品髙下任意荣辱在手操人主之威福夺天朝之权势爱憎决于心情伪由于己公无考校之负私无告讦之忌用心百态求者万端廉让之风灭茍且之俗成天下讻讻但争品位不闻推让窃为圣朝耻之夫名状以当才为清品辈以得实为平安危之要不可不明清平者政化之美也枉滥者乱败之恶也不可不察然人才异能备体者寡器有大小达有早晩前鄙后修宜受日新之报抱正违时宜有质直之称度逺阙小宜得殊俗之状任直不饰宜得清实之誉行寡才优宜获器任之用是以三仁殊涂而同归四子异行而均义陈平韩信笑侮于邑里而收功于帝王屈原伍胥不容于人主而显名于竹帛是笃论之所明也今之中正不精才实务依党利不均称尺务随爱憎所欲与者获虚以成誉所欲下者吹毛以求疵髙下逐强弱是非由爱憎随世兴衰不顾才实衰则削下兴则扶上一人之身旬日异状或以货赂自通或以计协登进附托者必达守道者困悴无报于身必见割夺有私于己必得其欲是以上品无寒门下品无势族暨时有之皆曲有故慢主罔时实为乱源损政之道一也置州都者取州里清议咸所归服将以镇异同一言议不谓一人之身了一州之才一人不审便坐之若然自仲尼以上至于庖牺莫不有失则皆不堪何独责于中人者哉若殊不修自可更选令重其任而轻其人所立品格还访刁攸攸非州里之所归非职分之所置今访之归正于所不服决事于所不职以长谗搆之源以生乖争之兆似非立都之本防理俗之深防也主者既善刁攸攸之所下而复选以二千石已有数人刘良上攸之所下石公罪攸之所行駮违之论横于州里嫌讐之隙结于大臣夫桑妾之讼祸及呉楚鬬鸡之变难兴鲁邦况乃人伦交争而部党兴刑狱滋生而祸根结损政之道二也本立格之体将谓人伦有序若贯鱼成次也为九品者取下者为格谓才徳有优劣伦辈有首尾今之中正务自逺者则抑割一国使无上人秽劣下比则拔举非次并容其身公以为格坐成其私君子无小人之怨官政无绳奸之防使得上欺明主下乱人伦乃使优劣易地首尾倒错推贵异之器使在凡品之下负载不肖越在成人之首损政之道三也陛下践阼开天地之徳不讳之诏纳忠直之言以览天下之情太平之基不世之法也然赏罚自王公以至于庶人无不加法置中正委以一国之重无赏罚之防人心多故清平者寡故怨讼者众听之则告讦无已禁絶则侵枉无极与其理讼之烦犹愈侵枉之害今禁讼诉则杜一国之口培一人之势使得纵横无所顾惮诸受枉者抱怨积直独不天地无私之徳而长壅蔽于邪人之铨使上明不下照下情不上闻损政之道四也昔在前圣之世欲敦风俗镇静百姓隆乡党之义崇六亲之行礼教庠序以相率贤不肖于是见矣然乡老书其善以献天子司马论其能以官于职有司考绩以明黜陟故天下之人退而修本州党有徳义朝廷有公正浮华邪佞无所容厝今一国之士多者千数或流徙异邦或取给殊方面犹不识况尽其才力而中正知与不知其当品状采誉于台府纳毁于流言任已则有不识之蔽听受则有彼此之偏所知者以爱憎夺其平所不知者以人事乱其度既无乡老纪行之誉又非朝廷考绩之课遂使进官之人弃近求逺背本逐末位以求成不由行立品不校功党誉虚妄损政五也凡所以立品设状者求人才以理物也非虚饰名誉相为好丑虽孝悌之行不施朝廷故门外之事以义断恩既以在官职有大小事有剧易各有功报此人才之实効功分之所得也今则反之于限当报虽职之髙还附卑品无绩于官而获髙叙是为抑功实而隆虚名也上夺天朝考绩之分下长浮华朋党之士损政六也凡官不同事人不同能得其能则成失其能则败今品不状才能之所宜而以九等为例以品取人或非才能之所长以状取人则为本品之所限若状得其实犹品状相妨系絷选举使不得精于才宜况今九品所疎则削其长所亲则饰其短徒结白论以为虚誉则品不料能百揆何以得理万机何以得修损政七也前九品诏书善恶必书以为褒贬当时天下少有所忌今之九品所下不彰其罪所上不列其善废褒贬之义任爱憎之断清浊同流以植其私故反违前品大其形势以驱动众人使必归已进者无功以表劝退者无恶以成惩惩劝不明则风俗污浊天下人焉得不解徳行而鋭人事损政八也由此论之选中正而非其人授权势而无赏罚或缺中正而无禁检故邪党得肆枉滥从横虽职名中正实为奸府事名九品而有八损或恨结于亲亲猜生于骨肉当身困于敌讐子孙离其殃咎斯乃歴世之患非徒当今之害也是以时主观时立法防奸消乱靡有常制故周因于殷有所损益至于中正九品上圣古贤皆所不为岂蔽于此事而有不周哉将以政化之宜无取于此也自魏立以来未见其得人之功而生讐薄之累毁风败俗无益于化古今之失莫大于此愚臣以为宜罢中正除九品弃魏氏之弊法立一代之美制
　　王濬字士治农湖人也家世二千石濬博涉坟典美姿貎不修名行不为乡曲所称晩乃变节疏通亮逹恢廓有大志尝起宅开门前路广数十步人或谓之何太过濬曰吾欲使容长防旛旗众咸笑之濬曰陈胜有言燕雀安知鸿鹄之志州郡辟河东从事守令有不廉洁者皆望风自引而去刺史燕国徐邈有女才淑择夫未嫁邈乃大会佐吏令女于内观之女指濬告母邈遂妻之后防征南军事羊祜深知待之祜兄子暨白祜濬为人志大奢侈不节不可专任宜有以裁之祜曰濬有大才将欲济其所欲必可用也转车骑从事中郎识者谓祜可谓能举善焉
　　北魏官员既少应选者多吏部尚书李韶铨注不行大致怨嗟更以崔亮为吏部尚书亮奏为格制不问士之贤愚专以停解月日为断沈滞者皆称其能亮甥司空谘议刘景安与亮书曰殷周以乡塾贡士两汉由州郡荐才魏晋因循又置中正虽未尽美应什收六七而朝廷贡才止求其文不取其理察孝廉唯论章句不及治道立中正不考才行空辩氏姓取士之途不博沙汰之理未精舅属当铨衡宜湏改张易调如何反为停年格以限之天下士子谁复修厉名行哉又薛琡上书言黎元之命系于长吏若以选曹唯取年劳不简贤否义均行鴈次若贯鱼执簿呼名一吏足矣数人而用何谓铨衡书奏不报后因请见复奏乞令王公贵臣荐贤以补郡县诏公卿议之事亦寝其后甄琛等继亮为吏部尚书利其便已踵而行之魏之选举失人自亮始也韩显宗上书陈事　州郡贡察徒有秀孝之名而无秀孝之实朝廷但检其门望不复弹坐如此则可令别贡门望以叙士人何假冒秀孝之名也夫门望者乃其父祖之遗烈亦何益于皇家益于时者贤才而已茍有其才虽屠钓奴虏圣王不耻以为臣茍非其才虽三后之坠于皂矣议者或云今世等无竒才不若取士于门此亦失矣岂可以世无周召遂废宰相邪但当校其才长铢重者先叙之则贤才无遗矣
　　北齐辛术迁吏部尚书自魏迁邺以来大选之职知名者数人互有得失袁叔徳沈密谨厚所伤者细杨愔风流辩给取士失于浮华唯术性尚贞明取士必以才器循名责实新旧防举管库必擢门阀不遗考之前后最为折
　　隋牛选举先徳行而后文才务在审慎虽致停缓而所进用多称职侍郎髙孝基鉴赏机悟清慎絶伦然爽俊有余迹似轻薄时宰多以此疑之独推心委任得人为多
　　唐髙宗时吏部侍郎刘祥道知吏部选事祥道以为今选目取士伤滥每年入流之数过一千四百杂色入流曽不铨简即日内外文武官一品至九品凡万三千四百六十五员约准三十年则万三千余人略尽矣若年别入流者五百人足充所须之数望有厘革既而杜正伦亦言入流人太多髙宗命正伦与祥道详议而大臣惮于改作事遂寝
　　承平既乆选人益多司列少常伯裴行俭始与员外郎张仁祎设长名姓歴榜引铨注之法又定州县升降官资髙下其后遂为永制无能革之者大略唐之选法取人以身言书判计资量劳而拟官始集而试观其书判已试而铨察其身言已铨而注询其便利已注而唱集众告之然后类以为甲先简仆射乃上门下给事中读侍郎省侍中审之不当者駮下既审然后上闻主者受防奉行各给以符谓之告身兵部武选亦然课试之法以骑射及翘关负米人有格限未至而能试文三篇谓之宏词试判三条谓之拔萃入等者得不限而受其黔中岭南闽中州县官不由吏部委都督选择士人补授凡居官以年为考六品以下四考为满有刘晓者上疏论之曰今选曹以检勘为公道书判为得人殊不知考其徳行才能况书判借人者众矣又礼部取士专用文章为甲乙故天下之士皆舍徳行而趋文艺有朝登甲科而夕陷刑辟者虽日诵万言何关理体文成七步未足化人取士以徳行为先文艺为末多士雷奔四方风动矣敕桂广文黔等都督府比来注拟土人简择未精自今每四年遣五品已上清正官充使仍令御史同往注拟时人为之南选
　　崔融吏部兵部选人议　唐虞稽古建官惟百举八才命四子上有以明其化下有以晏其风康哉之歌于是乎出郁乎之徳于此自兴夏商倍之亦克用又济济多士文王以宁自周道无章秦原竞逐张官设府班员积于简书选众举才受垂一于典宪降及汉魏下逮周隋岂其然欤无闻焉尔皇家再造区夏重张宸极四神骤雨而来游五圣奔星而下降礼明乐备天平地成八百余国之君长袭賔廷之冠带七十二代之帝王仰仙闾之轨躅量其土宇固可顿竖亥而迷大章筭其臣人固已詟容成而惊首室多忠信家尽孝慈老夫不知帝力童子羞论霸道文也武也左之右之实蕃有徒不可胜既出门无咎适显于明时比屋可封何惊于圣俗诚望博谋俊徳敷求哲人两曹妙选三官备设然后收其梓搴其萧稂其有状犯赃私罪当惩贬案覆已定景迹具存者此等既未合得官逺来徒为劳费伏望许同选例限以嵗年诸色入流每年防选资品未着伎艺未工此等自知未合得官情愿更加修习伏望许同选例録以选劳阙外诸州道理迢逓河洛之邑天地所中伏望诏东西贰曹两都分简留放既毕同赴京师选人每年长名常至正月半后伏望速加铨简促以程期夫然有署者不来无徳者不至来者就而简之至者速而遣之因其物情亦何疲于来往顺其人欲亦何费于资粮入官考绩先慿善最比来乃有不论徳行惟据功夫奬劝之道未为折衷者愚臣敢不明目以论之书不云乎三考黜陟唐帝虞帝之遗烈灿焉礼有之矣百官会计文王武王之彛典存焉京房进课式之言汉王之所未暇卢毓苦真伪之杂魏后竟以施行尽善之文明诏攸在至如不论徳行惟据功夫者此由外州郡牧未尽得贤监司长官时有其滥褒贬不遵令式髙下随其爱憎至公外爽曲私内结伏望播告天下申明旧章其有徳有行府寮共推者虽有公坐小失重加褒进之无才无识朝廷罕称者虽有公事微効量加抑退之徳行虽不能茂因之以劳勤者亦量加褒进之然后命绣衣骢马糺举内外随状推科以情案察刑兹无赦令在必行夫然徳行为上功夫次之折衷之方庶几此道微臣等才谢知今学惭半古海内无事君子盈朝天下有道庶人何议
　　武后尝与宰相议及刺史县令李峤唐休璟等奏窃见朝廷物议逺近人情莫不重内官轻外职除授牧伯多所贬累之人风俗不澄实由于此望于台阁寺监妙简贤良分典大州共康庶绩臣等请辍近侍率先具僚后命书名探之得鳯阁侍郎韦嗣立御史大夫杨再思等二十人各以本官检校刺史其后政迹可称者唯常州薛谦光徐州司马锽而已
　　桓彦范袁恕已共荐阳峤为御史杨再思曰峤不乐搏击之任如何彦范曰为官择人岂必待其所欲所不欲者尤须与之所以长难进之风抑躁求之路乃擢为右台侍御史
　　韦嗣立论职官多滥疏　臣闻设官分职量才置吏此本于理人而务安之也故书曰在知人在安人知人则哲能官人安人则惠黎甿懐之能哲而惠何忧乎驩兠何畏乎有苖者是也则明官得其人而天下自理矣古者取人必先采乡曲之誉然后辟于州郡州郡有声然后辟于五府才着五府然后升之于天朝此则用一人所择者甚悉擢一士所歴者甚深孔子曰譬有美锦不可使人学制此明用人不可不审择也用得其才则理非其才则乱理乱所系焉可不深择之哉今之取人有异此道多未甚试效即顿至迁擢夫竞趋者人之常情侥幸者人之所趣今之务进不避侥幸者接踵比肩布于文武之列有文者用理内外则有囬邪赃汚上下败乱之忧有武者用将军戎则有庸懦怯弱师旅丧亡之患补授无限员阙不供遂至员外置官数倍正阙曹署典吏困于只承府库仓储竭于资俸国家大事岂甚于此古者悬爵待士唯有才者得之若任以无才则有才之路塞贤人君子所以遁迹销声常懐叹恨者也且贤人君子守于正直之道逺于侥幸之门若侥幸开则贤者不可复出矣贤者遂退若欲求人安化洽复不可得也若乃不安国将危矣陛下安可不深虑之
　　萧至忠谏卖官鬻爵宰相子弟居要职疏　臣闻王者列职分司为人求理求理之道必在用贤得其人则公务克修非其才则厥官加旷旷官则事废事废则人残渐至陵迟率由于此顷者选曹授职政事官人或异才升多非徳进皆因依贵要互为粉饰茍得即是曽无逺图上下相谁肯言及臣闻官爵者公器也恩幸者私惠也只可金帛富之粱肉食之以存私泽也若以公器为私用则公议不行而劳人解体以小私而妨至公则私谒门开而正言路塞险人逓进君子道消日消日朘卒见凋弊者为官非其人也昔汉馆陶公主为子求郎明帝谓曰郎官上应列宿出宰百里茍非其人则人受其殃赐钱十万而已此即至公之道不亏恩思之情无替良史直笔将为美谈于今称之不辍其口者也当今列位已广冗员倍多祈求未厌日月増数陛下降不訾之泽近戚有无涯之请卖官利己鬻法狥私台寺之内朱紫盈满官职益轻恩赏咸贵贪利之辈冒进而不识亷隅方雅之流知难而敛分邱垅则才者莫用用者不才二事相形十有其五故人不効力而官匪为人欲求其理实乃难遂臣窃见宰相及近侍要官子孙多居美爵此并势要亲戚罕有才艺递相嘱托虚践宫荣诗云东人之子职劳不来西人之子粲粲衣服私人之子百寮是试或以其酒不以其浆鞙鞙佩璲不以其长此言王政不平众官废职私家之子列试于荣班茍非其人徒长其饰佩臣愚伏愿陛下想居安思危之义行改易张之道重惜爵赏审量材职官无虚授人必为官进大雅于枢近退小人于闲僻政令惟一威恩以信私不害公情不挠法则天下甚幸臣伏见贞观故事宰相子弟多居外职者非直抑强宗分大族亦以退不肖择贤才伏愿陛下逺稽旧典近遵先圣特降神敕令宰相以下及诸司长官子弟并改授外官庶望分职四方其宁百姓表里相统遐迩乂安
　　薛登请选举择贤才疏　臣闻国以得贤为宝臣以举士为忠是以子皮之让国侨鲍叔之推管仲燕昭委兵于乐毅符坚托政于王猛及子产受国人之谤夷吾贪共贾之材昭王锡路马以止谗永固戮樊世以除譛处猜嫌而益信行谤毁而无疑此由识之至而察之深也至若宰我见遇于宣尼逢萌被知于文叔韩信无闻于项氏毛遂不齿于平原此失士之故也是以人主受不肖之士则政乖得贤良之佐则时泰故尧资八元而庶绩其理周任十乱而天下和平由是言之则知士不可不察而官不可妄授也何者比来举荐多不以才假誉驰声互相推奬希润身之小计忘臣子之大猷非所以报国求贤副陛下翘翘之望者也臣窃窥古之取士实异于今先观名行之源考其乡邑之誉崇礼让以励已明节义以标信以敦朴为先最以雕虫为后科故人崇劝让之风士去轻浮之行希仕者必修贞确不拔之操行难进易退之规众议以定其髙下郡将难诬于曲直故计贡之贤愚即州县之荣辱秽行之彰露亦乡人之厚顔是以李陵降而陇西慙干木隐而西河美故名胜于利则小人之道消利胜于名则贪暴之风扇是知化俗之本须摈轻浮昔冀缺以礼让升朝则晋人知礼文翁以儒林奬俗则蜀士多儒燕昭好马则骏马来庭叶公好龙则真龙入室由是言之未有上之所好而下不从其化者也自亡国之季虽杂纵横而汉代求材犹征百行是以礼节之士敏徳自修闾里推髙然后为府寺所辟魏氏取人尤爱放达晋宋之后祗重门资为奬人求官之风乖授职惟贤之义有梁荐士雅爱属辞陈氏简贤特珍赋咏故其俗以诗酒为重不以修身为务逮至隋室余风尚存开皇中李谔论之于文帝曰魏之三祖更好文辞忽君人之大道好雕虫之小艺连篇累牍不出月露之形积案盈箱唯是风云之状代俗以此相髙朝廷以兹择士故文笔日烦其政日乱帝纳李谔之防由是下制禁断文笔浮辞其年泗州刺史司马防之以表不典实得罪于是风俗改励政化大行帝嗣兴又变前法置进士等科于是后主之徒复相放效因陋就寡赴速邀时缉缀小文名之防学不以指实为本而以浮虚为贵有唐纂厯虽渐革于前非陛下君临思察才于共理树本崇化唯在旌贤今之举人有乖事实乡议决小人之笔行修无长者之论防第喧竞于州府祈恩不胜于拜伏或明制才出试遣搜驱驰府寺之门出入王公之第上启陈诗唯希咳唾之泽摩顶至足冀荷提携之恩故俗号举人皆称覔举覔为自求之称未是人知之辞察其行而度其材则人品于兹见矣狥已之心切则至公之理乖贪仕之性彰则廉洁之风薄是知府命虽髙异叔度勤勤之让黄门已贵无秦嘉耿耿之辞纵不能抱已推贤亦不肯待于三命岂与夫白驹皎皎不杂风尘束帛戋戋荣髙物表校量其广狭也是以耿介之士羞自拔而致其辞循常之人舍其疎而取其附故选司补署諠然于礼闱州贡賔王纷诤于阶闼谤议杂合浸以成风夫竞荣者必有竞利之心谦逊者亦无贪贿之累自非上智焉能不移既在中人理由习俗若重谨厚之士则懐禄者必崇徳以洁己若开趋竞之门则邀仕者皆戚施而附会附会则百姓罹其弊洁己则兆庶其福故风化之渐靡不由兹今访乡闾之谈唯祗归于里正纵使名亏礼则罪挂刑章或冒籍以偷资或邀勲而窃级假其不义之赂则是无犯乡闾岂得比郭有道之铨量茅容望重裴逸人之赏拔夏少名髙语其优劣也只如才应经邦之流唯令试防武能制敌之例只验弯弧若其文擅清竒便充甲第藻思微减旋即告归以此收人恐乖事实何者乐广假笔于潘岳灵运授辞于穆之平津文劣于长卿子建笔丽于荀彧若以射防为最则潘谢曹马必居孙乐之右若使协赞机猷则安仁灵运亦无禆附之益由此言之不可一槩而取也至如武艺则赵云虽勇资诸葛之指防周勃虽雄乏陈平之计略使樊哙居萧何之任必无指踪之机使萧何入戏下之军亦无免主之效鬬将长于摧锋谋将审于料事是以文渊聚米知隗嚣之可图陈汤屈指识乌孙之自解八难之谋设髙祖追慙于郦生九拒之计穷公输息心于伐宋谋将不长于弓马良相宁资于射防岂与夫元长自表妄饰辞锋曹植题章虚飞丽藻校量其可否也伏愿陛下降明制颁峻科千里一贤尚不为少侥幸冒进须立隄防断浮虚之饰辞收实用之良防不取无稽之説必求忠谠之言文则试以效官武则令其守御始既察言观行终亦循名责实自然侥幸滥吹之伍无所藏其妄庸故晏婴云举之以语考之以事寡其言而多其行拙于文而工于事此取人得贤之道也其有武艺超絶文锋挺秀有効技之偏用无经国之大才为军锋之爪牙作辞赋之标准自可试凌云之防练穿札之功承上命而赋甘泉禀中军而令赴敌既有随才之任必无负乘之忧臣谨按呉起临战左右进剑呉子曰夫提鼓挥桴临难决疑此将事也一剑之任非将事也谨按诸葛亮临戎不亲戎服顿蜀兵于渭南宣王持劲卒不敢当此岂弓矢之用也谨按杨徳意诵长卿之文武帝曰恨不得与此人同时及相如至终于文园令不以公卿之位处之者盖非其所任故也谨案汉法所举士之主终身保任杨雄之坐田议责其冒荐成子之居魏相酬于得贤赏罚之令行则请谒之心絶退让之义着则贪竞之路销自然朝廷无争禄之人选司有防谦之士仍请寛立年限容其采访简汰堪用者令其试守以观能否防验行事以别是非不实免王丹之官得人加翟璜之赏自然见贤不隐食禄不专则荀彧进钟繇郭嘉刘陶荐李膺朱穆势不去逺有称职者受荐贤之赏滥举者抵欺罔之罪自然举得贤行则君子之道长矣
　　魏同为吏部侍郎上言铨选之弊以为人君之体当委任而责成功所委者当则所用者自精矣故周穆王命伯冏为太仆正曰慎简乃僚是使羣司各自求其小者而天子命其大者也乃至汉氏得人皆自州县补署五府辟召然后升于天朝自魏晋以来始专委选部夫以天下之大士人之众而委之数人之手用刀笔以量才案簿书而察行借使平如权衡明如水镜犹力有所极照有所穷况所委非人而有愚闇阿私之弊乎愿畧依周汉之规以救魏晋之失疏奏不纳
　　魏同请吏部各择寮属疏　臣闻制器者必择匠以简材为国者必求贤以莅官匠之不良无以成其工官之非贤无以致其理君者所以牧人也臣者所以佐君也君不养人失君道矣臣不辅君失臣任矣任人者诚国家之基本百姓之安危也方今人不加富盗贼不衰讼狱未清礼义犹阙者何也下吏不称职庶官非其才也官之不得其材者取人之道有所未尽也臣又闻説曰明王奉若天道建邦设都树后王君公承以大夫师长不惟逸豫惟以理人昔之都国今之州县土有常君人有定主自求臣佐各选英贤其大臣乃命于王朝自秦并天下罢侯置守汉氏因之有沿有革诸侯得自置吏四百石以下其传相大官则汉为置之州郡掾吏督邮从事悉任之于牧守爰自魏晋始归吏部近相祖袭以迄于今用刀笔以量才案簿书而察行命官之弊其来自乆盖君子重因循而惮改作其有不得已者亦当运独见之明定卓然之议如今选司所存者非上皇之令典乃近代之权道所宜迁革实为至要何以言之夫尺寸之量所及者盖短豆区钟庾之器所积者宁多非其所及焉能度之非其所受何以容之况天下之大士人之众而可委之数人之手乎假使平如权衡明如水镜力有所极照有所穷铨综既多紊失斯广又以比居此任时有非人岂直媿彼清通昩于甄察亦将竭其庸妄糅彼棼丝情故既行何所不至赃私一启以及万端至乃为人择官为身择吏顾亲疎而下笔防势要以措情悠悠风尘屯焉奔竞扰扰宦游同乎市井加以厚貎深衷险如谿壑择言观行犹惧不周今使百行九能折之于一面其寮属庶品专断于一司不亦难矣且魏人应运所据者乃三分晋氏播迁所临者非一统逮乎齐宋以及周隋战争之日多安泰之时少分瓦裂各在一方隋氏平陈十余年耳接以兵祸继以饥馑既徳业之不逮或时事以未遑非谓是今而非古也武徳贞观与今亦异皇运之初庶事草创岂惟日不暇给亦乃人物尚稀天祚大圣享国永年比屋可封异人间出咸以为有道耻贱得时无怠诸色流辈嵗以千计羣司列位无复新官加有常员人无定限选集之始雾积云屯擢叙于终十不收一淄渑混杂玉石难分用舍去留得失相半抚即事之为弊知及后之滋甚夫夏殷以前制度多阙周监二代焕乎可观盖诸侯之臣不皆命于天子王朝庶官亦不专于一职故周穆王以伯冏为太仆正命之曰慎简乃僚无以巧言令色便辟侧媚其惟吉士则令其自择下吏之文也太仆正中大夫耳尚以僚属委之则三公九卿亦必然矣周礼太宰内史并掌爵禄废置司徒司马别掌兴贤诏事当时分任于羣司而綂之以数职各自求其小者而王命其大者焉夫委命责成君之体也所委者众所用者精故能得济济之多士盛芃芃之棫朴裴子野有言曰官人之难先正言之尚矣居家观其孝友乡党服其诚信出入观其志义忧难取其智谋烦之以事以观其能临之以利以察其亷周礼始于学校论之州里告诸六事而后贡之王庭其在汉家尚犹然矣州郡积其功能然后为五府所辟五府举其掾属而升于朝三公防得除署尚书奏之天子一人之身所试者众一士之进所课也详故能官得其人鲜有败事魏晋反是所失多子野所论盖区区之宋朝耳犹谓不胜其弊而况于当今乎又夫从政涖官不可以无学故书曰学古入官议事以制传曰我闻学以从政不闻以政入学今贵游子弟例早取官或龆龀之年已腰银艾或童丱之嵗已袭朱紫言文崇贤之流羽林期门之类课试既浅艺能亦薄而门阀有素资望自髙夫象贤继父古之道也所谓胄子必裁诸学修六礼以节其性明七教以兴其徳齐八政以防其淫举上贤以崇其徳简不肖以黜其恶少则受业长则出仕并由徳进必以才升然后可以利用賔王移家事国少仕则废学轻试则无才于此一流良足惜也又勲官三衞流外之徒不待州县之举直取之于书判恐非先徳而后言才之义也臣又以为国之用人有似人之用财贫者厌糟糠思短褐富者余肉粱衣轻裘然则当衰弊乏贤之时则可磨防朽钝而乘驭之在太平多士之日亦宜妙选髦俊而任使之诗云翘翘错薪言刈其楚楚荆也在薪之翘翘者方之用财礼亦当尔选人幸多尤宜简练臣窃见制书每令三品五品荐士下至九品亦令举人此圣朝侧席旁求之意也但以褒贬不甚明得失无大隔故人上不忧黜责下不尽捜扬茍以应命莫慎所举且惟贤知贤圣人笃论伊尹既举不仁咸逺复患阶秩虽同人才异等身且滥进鉴岂知人今欲务得实才兼宜择其举主流清以源洁影端由表正不详举主行能而责贡人之庸滥不可得已汉书云张耳陈余之賔客厮役皆天下俊杰彼之蕞尔犹能若斯况以神皇之圣明国家之徳业而不建长乆之防为无穷之基尽得贤取士之术而但须望魏晋之遗风留意周隋之末事臣窃惑之伏愿持者得逥圣虑时采刍言畧依周汉之规以分吏部之选即望所用精详鲜有差失
　　旧制三品以上官册授五品以上制授六品以下敕授皆委尚书省奏拟文属吏部武属兵部尚书曰中铨侍郎曰东西铨中宗之末嬖幸用事选举混淆无复纲纪至睿宗以宋璟为吏部尚书李乂卢从愿为侍郎皆不畏彊御请谒路絶集者万余人留者三铨不过二千人服其公以姚元之为兵部尚书陆象先卢懐慎为侍郎武选亦治
　　宗时进士刘廼遗知选事宋昱书曰禹稷臯陶同居舜朝犹曰载采有九徳考绩亦九载近代主司察言于一幅之判观行于一揖之间何古今迟速不侔之甚哉借使周公孔子今处铨廷考其辞华则不及徐庾观其利口则不若啬夫何暇论圣贤之事业乎或言于明皇曰今嵗选叙大滥县令非才及入谢明皇悉召县令于宣政殿庭试以理人防惟鄄城令济词理第一擢为醴泉令余二百余人不入第且令之官四十五人放归学问吏部侍郎卢从愿李朝隐皆左迁刺史从愿典选六年与朝隐皆名称职初髙宗之世马载裴行俭在吏部最有名时人称吏部前有马裴后有卢李
　　明皇疑吏部选试不公时选期已迫御史中丞宇文融密奏请分吏部为十铨以礼部尚书苏颋等十人掌吏部选试判将毕遽召入禁中决定吏部尚书侍郎皆不得预呉竞上表以为万乘之君岂得下行铨选之事凡选人书判并请委之有司停此十铨明皇虽不即从明年复故
　　张九龄上封事　陛下自克清内难光宅天下常欲跻人于富寿致国于太平圣虑每勤徳音屡发然犹黎人未息水旱为忧臣窃伏思之有由然矣臣闻乖政之气发为水旱天道虽逺其应甚速昔者东海枉杀孝妇旱者乆之一吏不明匹妇非命则天为之旱以昭其寃况今六合之间元元之众莫不悬命于县令宅生于刺史陛下所与共理此尤亲于人者也多非其任徒有其名致旱之由岂惟孝妇一事而巳是以亲人之任宜得其贤用才之道宜重其选而今刺史县令除京辅近处雄望之州刺史犹择其人县令或备员而巳其余江淮陇蜀三河诸处除大府之外稍稍非才但于京官之中出为州县者或是縁身有累在职无声用于牧宰之间以为斥逐之地或因势附会遂忝髙班比其势衰且无他责又谓之不称京职亦乃出为刺史至于武夫流外积资而得官成于经乆不计于有才诸若此流尽为刺史其余县令以下固不可胜言盖甿庶所系国家之本务本务之职反为好进者所轻承弊之人每遭非才者所扰陛下圣化从此不宣皆由不重亲人之选以成其弊而欲天下和洽固不可得也古者刺史入为三公郎官出宰百里莫不迓有所重劝其所行臣窃怪近俗偏轻此任今朝廷卿士入而不出于其私情遂自得计何则京华之地衣冠所聚子弟之间身名所出从容附会不劳而成一出外藩有异于此人情进取岂忘于私但立法制之不敢违耳原其本意固私是欲今大利在于京职而不在于外郡如此则智能之士欲利之心日夜营营宁肯复出为刺史县令而陛下国家之利方赖智能之士此辈既自固而不行在外者又技痒而求入如此则知能之辈常无亲人者陛下又未格之以法无乃甚不可乎故臣愚以为欲理之本莫若重刺史县令此官诚重知能者可行正宜悬以科条定其资歴凡不歴都督刺史有髙第者不得入为侍郎列卿不歴县令有善政者亦不得入为台郎给舍虽即逺处都督刺史至于县令以次差降以为出入亦不得十年频在京职又不得十年尽任外官如此设科以救其失则内外通理万姓获安如积习为常遂其私计陛下独宵衣旰食天下亦未之理也又古之选用贤良取其称职或遥闻而辟召或一见而任之是以士修素行不图侥幸羣小不逮亦用息心以故奸伪自止流品不杂今天下未必理于上古而事务日倍于前诚为不正其本而设巧于末所谓末者吏部条章动盈千百刀笔之吏辨析毫厘节制抢攘溺于文墨胥徒之猾又縁隙而起臣以为始造簿书以备用人之遗忘耳今反求精于案牍不急于人才亦何异遗剑中流而刻舟以记去之弥逺可为伤心凡有称吏部之能者则曰从县尉与主簿从主簿与县丞斯选曹执文而善知官次者也惟据其合与不合不论其贤与不肖大畧如此岂不谬哉陛下若不以吏部尚书侍郎为贤必不授以职事尚书侍郎既以贤而受委岂复不能知人人之难知虽自古所慎而拔十得五其道可行今则执以格条贵于谨守幸其心能自觉者每选于所拔亦有三人五人若又专固者则亦一人不拔据资配职自以为能为官择人初无此意故使时人有平配之议官曹无得贤之实朱紫同色清浊不分是于圣朝有何禆益故臣以为选部之法弊于不变变法之易在陛下焕然行之假且今之铨衡欲自为意亦限行之已乆动必见疑遂用因循益为浮薄今若刺史县令精覈其人即每年当管之内应有合选之色先委考其才行堪入品流然后送台台又推择据所用之多少为州县之殿最一则州县慎于所举必取入官之才二则吏部因其有成无多庸人之数纵有不在送者妄起怨端且犹分谤于外台不至喧哗于南省今则每嵗选者动以万计京师米物为之空虚岂多士若斯盖渝滥至此而欲仍旧致理难于改制只益文法烦碎贤愚混杂就中以一诗一判定其是非适使贤人君子从此遗逸斯亦明代之阙政有识者之所叹息也又天下虽广朝廷虽众而士之名贤诚可知也若使毁誉相乱听受不明事将已矣无复可説如知其贤能各有品第每一官缺而不以次用之则是知而不为焉用彼相借如诸司清要之职当用第一之人及要官阙时或以下等叨进以故时议无髙无下唯论得与不得自然清议不立名节不修上善则守志而俟时中人则躁求而易操其故何哉朝廷若以令名进人士子亦以修名获利而利之所出众则趋焉已而名利不出于清修所得多归于人事其小者茍求辄得一变而至阿私其大者许以分义再变而成朋党斯并教化渐渍使之必然故于用人之际不可不第其髙下有次不可妄干天下士流必刻意修饰思齐日众刑政自清此兴衰之大端安可不察易曰履霜坚冰至言圣人之见终始之微矣今所言上刺史县令等事一皆指实纵臣所欲变法不合时宜伏望更发睿图及询于执事作为长筭振此頽风使官修其方人受其福天下幸甚伏惟陛下聪明神武动以圣断正当可为之运未行反本之法微臣企竦窃有所望伏愿少留宸稍览愚诚必无可施行弃之非晩臣不胜尘露禆补之诚
　　协律郎沈既济上选举议以为选用之法三科而已曰徳也才也劳也今选曹皆不及焉考校之法皆在书判簿歴言词俯仰而已夫安行徐言非徳也丽藻芳翰非才也累资积考非劳也执此以求天下之士固未尽矣今人未土著不可本于乡闾鉴不独明不可专于吏部臣谨详酌古今谓五品以上及羣司长官宜令宰臣进叙吏部兵部得防议焉其六品以下或僚佐之属许州府辟用其牧守将帅或选用非公则吏部兵部得察而举之罪其私冒不慎举者小加谴黜大正刑典责成授任谁敢不勉今选法皆择才于吏部试职于州郡若才职不称紊乱无任责于刺史则曰命官出于吏曹不敢废也责于侍郎则曰量书判资考而授之不保其往也责于令史则曰按由歴出入而行之不知其它也黎庶徒弊谁任其咎今诸道节度都团练观察租庸等使自判官副将以下皆使自择纵其间或有情故大举其例十犹七全则辟吏之法已试于今但未及于州县耳利害之理较然可观向令诸使僚佐尽受于选曹则安能镇方隅之重理财赋之殷乎
　　裴光庭兼吏部尚书先是选司注官惟视其人之能否或不次超迁或老于下位有出身二十余年不得禄者又州县亦无等级或自大入小或初近后逺皆无定制光庭始奏用循资格各以罢官若干选而集官髙者选少卑者选多无问能否选满则注限年蹑级毋得逾越非负谴者皆有升无降其庸愚沈滞者皆喜谓之圣书而才俊之士无不怨叹宋璟争之不能得光庭又令流外行署亦过门下省审
　　陆贽以郊赦已近半年而窜谪者尚未沾恩乃为状三拟进上以所拟超越不从贽曰王者待人以诚有责怒而无猜嫌有惩沮而无怨忌斥逺以警其不恪甄恕以勉其自新行法而暂使左迁念材而渐加进叙人知复用谁不増修何忧乎乱常何患乎蓄憾如其贬黜便谓奸凶恒处防闲长从摈弃则悔过者无由自补蕴才者终不见伸凡人之情穷则思变含凄念乱或起于兹矣徳宗猜忌不委任臣下官无大小必自选用一经谴
　　责终身不收好以辩给取人不得敦实之士贽又谏曰登进以懋庸黜退以惩过二者迭用理如循环故能使黜退者克励以求复登进者儆饰以恪居上无滞疑下无蓄怨故明王不以辞尽人不以意选士如或好善而不择所用悦言而不验所行进退随爱憎之情离合系异同之趣是由舍绳墨而意裁曲直弃权衡而手揣重轻虽甚精微不能无谬夫中人以上迭有所长茍区别得宜付授当器及乎合以成功亦与全才无异但在明鉴大度御之有道而已以一言称惬为能而不核虚实以一事违忤为咎而不考忠邪称惬则付任逾涯不思其所不及违忤则罪责过当不恕其所不能则职司之内无成功君臣之际无定分矣上不听
　　宪宗尝谓宰相曰卿辈当为朕惜官勿用之私亲故李吉甫权徳舆皆谢不敢李綘曰崔祐甫有言非亲非故不谙其才谙者尚不与官不谙者何敢复与但问其才器与官相称否耳若避亲故之嫌使圣朝亏多士之美此乃偷安之臣非至公之道也茍所用非其人则朝廷自有典刑谁敢逃之上以为然又尝问綘人言外间朋党太盛何也李綘对曰自古人君所甚恶者莫若朋党故小人譛君子者必曰朋党盖言之则可恶寻之则无迹以此目之则天下之贤人君子无能免者此东汉之所以亡也愿陛下深察之夫君子固与君子合岂可必使之与小人合然后谓之非党邪綘屡以疾辞位至是遂罢
　　李吉甫谓中书舍人裴垍曰吉甫流落江淮逾十五年一旦恩至此思所以报徳惟在进贤而朝廷后进罕所接识君有精鉴愿悉为我言之垍取笔疏三十余人数月之间选用畧尽当时翕然称吉甫为得人
　　元稹举县宰议　右吏部以停年课资之格取宰邑字人之官公干强白者拘于考浅疾废耄瞆者得在选中倒置是非无甚于此朝廷将欲渐去其弊所以特设举荐之科明诏既行起请寻下有司再议厘革何以取信于人据吏部云増加新户开耕荒田以是课考旧条狱絶系囚寃人申雪亦是政途常事举寮吏不法恐生告讦之风有利益公家又未指陈其目选授者例无异绩尚得四考守常举荐者从未殊尤岂可二年并罢今请但行连坐举主之文不必更依吏部分析条件又云见任官及处士散试官等并请停集且处家散试固有才能见任之官何妨抚事若能限其资歴即与常选何殊今请除见任县令外其余并令赴集又云检勘榜様剥放程式及试书判并请准平选人例处分若此则案牍之吏得肆奸欺书判虽工何关政术有同减选赴集岂是特举与官今请应举荐人量约文状便令注拟亦不在剥放及试书判之限又云并请注破碎之县责其効实本举良能既优奬皆居破碎之处恐同贬降之条以前数件并恐不可施行伏请但依起请节文处分仍请据今年县令员阙先尽举荐人数留阙有余然后许注拟平选人等冀将允当
　　蒋伸从容言于宣宗曰近日官颇易得人思徼幸上惊曰如此则乱矣对曰乱则未乱但徼幸者多乱亦非难上称叹再三曰异日不复得独对卿矣伸不谕寻拜相蒋防吏部议　吏部择才用之地职在辨九流之清浊择四科之邪正推忠良而进英杰举亷直而黜不职夫天生万民树之以元后元后不能以独任故委之以羣吏羣吏不能以自达故系之以选部选部者风化之本源人伦之砥砺也书曰知人则哲能官人安民则惠哲与惠其选部之志欤所谓羣吏者君之耳目君以众耳听天下之哀乐则无逺不闻矣君以众目视天下之得失则无逺不见矣若以耳不为君之聪目不为君之明非羣吏之过抑亦选部之过其故何也背轮辕之用杂贤愚之迹以至于此也大圣人求贤良而授之政事非徒贵贤良之徳义盖重元元之性命也今之有司罕通其意每嵗调天下之士但考其书判据其资为之品第授之禄秩先访私家利便次论俸钱之厚薄多士盈庭而自售若众贾之徒市焉岂铨综人物品藻英髦之所在也是以天下百姓未臻于和乐者职此之由矣夫以一镜之明而照天下之形者固难尽其妍以一衡之平而称天下之轻重者固难定其毫厘矣今每嵗选人请委州府长史先研其迹行次考其渝滥曾理务者以恪勤亷慎为一科处丘园者以孝悌贞良为一科着此二科然后申送主司按其词而阅其材材与行必良则试之以理要可观则従而禄之其郡府长吏当校其殊考若材行相反朋党相资则从而黜之其郡府长吏亦书以下考材如此则天下之共公于选吏而选部亦不敢私于天下矣俾夫人顾行行顾材材致用禄无虚授人无茍得亷耻之化行贪竞之风息矣尝闻十目所视十手所指犹是非可辨贤愚可验况用天下之目乎况用天下之手乎率是道而寮宷不得其人风俗不致和平者未之有也
  </div>
  <div class="pagination">
   <a href="经济类编_page19.html">
    上一页
   </a>
   <span>
    ...
   </span>
   <a href="经济类编_page15.html">
    15
   </a>
   <a href="经济类编_page16.html">
    16
   </a>
   <a href="经济类编_page17.html">
    17
   </a>
   <a href="经济类编_page18.html">
    18
   </a>
   <a href="经济类编_page19.html">
    19
   </a>
   <span class="current-page">
    20
   </span>
   <a href="经济类编_page21.html">
    21
   </a>
   <a href="经济类编_page22.html">
    22
   </a>
   <a href="经济类编_page23.html">
    23
   </a>
   <a href="经济类编_page24.html">
    24
   </a>
   <a href="经济类编_page25.html">
    25
   </a>
   <span>
    ...
   </span>
   <a href="经济类编_page21.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
