<!DOCTYPE html>
<html>
<head>
    <meta charset="UTF-8">
    <title>太平御览 - 第 187 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 187 页/共 737 页</h1>
    <div class="content">《唐书□官品志》曰：光禄卿位视太子中庶子，掌官尉门户，统守黄门、华林园、暴室等令。
《汉书》曰：郎中令，秦官。武帝太初元年更名光禄勋，掌中殿门户，秩中二千石。
又曰：石建为郎中令，奏事下建省读，惊曰：“书马者与尾而五，今乃不足一，获谴死矣。”其谨慎如此。
又曰：周仁，景帝时为郎中令，为人阴重不泄。服虔曰：“质重不泄人之阴谋也。”师古曰：“阴，密也。言为性密重，不泄人言也。”以是得幸，出入卧内，於宫秘戏，仁常在傍，终无所言。
又曰：张安世字孺子，为光禄勋。郎有醉小便殿上，主事白行法，安世曰：“何以知其不覆水耶？”郎有淫官婢，婢兄自言，安世怒，以奴淫污衣冠告署挞奴。其隐人过，皆此类也。
《东观汉记》曰：孙堪字子雅，为光禄勋，以清廉称，与周泽相类。泽字雅都，京师号之为“二雅”。
又曰：刘昆字桓公，为光禄勋，授皇太子及诸王小侯五十人经。昆老退位，以二千石禄终其身。
又曰：邵训字伯春，乡里号之曰：“德行恂恂邵伯春。”章和中为光禄勋。
《後汉书》曰：杜林字伯山，扶风人也。林少沉审，博学多闻，世称通儒。为光禄勋，内奉宿卫，外总三署。郎有好学者，辄见引进，朝夕满堂。
又曰：马防字公平，林风人也。防贵宠最盛，与九卿绝席，拜光禄卿。
又曰：张湛字子孝，拜光禄勋。光武临朝，或有惰容，辄陈谏。常乘白马，上後见湛，辄曰：“白马生，且复谏矣。”
又曰：袁彭，顺帝初为光禄勋，行至清，为吏粗礻包粝食。
《续汉书》曰：荀爽字慈明，为光禄勋。视事三月，策拜司空。
谢承《後汉书》曰：杨赐字伯钦，拜为光禄勋。嘉德殿前有青赤气，诏特进，遣中使问赐祥异祸福，吉凶所在。以赐博学硕儒，故密咨问。其极陈其意，尝上疏陈，请案《春秋讠》“天投霓，海内乱。”今妄嬖阉尹，共专国朝之所致也。
《魏志》曰：郑袤为光禄勋，毋丘俭作乱，帝自征之，百官祖送。时袤疾不任会，上谓王肃：“惟不见郑光禄为恨。”袤闻，白舆追上，上笑曰：“知生必来。”遂与同载，问以计谋，帝甚重之。
又曰：王肃字子雍，为光禄勋，时有二鱼长尺，集武库之屋，有司以为吉祥。肃辨之曰：“鱼生於泉而见於屋，鳞介之物失其所也。边将其殆有弃甲之变乎？”其後果有东关之败。
又曰：袁涣字曜卿，为中郎令。时言刘备死，群臣皆贺；涣以尝为其吏，独不贺。卒官，太祖为之流涕。
《吴志》曰：石伟字公操，南郡人。少好学，修节不殆，介然独立，有不可夺之志。举茂才、贤良方正，皆不就。孙休即位，特征伟，累迁至光禄勋。及皓即位，朝政昏乱，伟乃辞老耄固疾乞身。
又曰：薛莹字道言。以时法政多谬，举措烦苛，莹每上，便宜陈缓刑简役，以济育百姓，颇或施行。迁光禄勋。
《晋中兴书》曰：郑默字思元，转光禄勋，宽冲博受，不以声色矜人，虽卒，徒厮养皆遇之以恩。
《宋书》曰：王惠。宋国初建，当置郎中令，高祖难其人，谓傅亮曰：“今用郎中令，不可令减袁曜卿也。”既而曰：“吾得其人矣。”乃以惠居之。
《孟宗别传》曰：宗为光禄勋，大会，宗先少酒，偶有强者，饮一杯便吐。传诏司察宗吐麦饭，察者以闻，上乃叹息曰：“至德清纯如此。”
光禄少卿
《後魏职令》曰：光禄少卿，第四品上，第二清用肃勤明敏，兼职古典者。
《唐书》曰：柳亨拜光禄少卿，太宗每诫之曰：“与卿旧亲，情素兼宿。卿为人交游过多，今授此职，宜存简静。”亨性好射猎，有饕湎之名。此後颇自勖励，杜绝宾客，约身节俭，勤於职事。太宗亦以此称之也。
太官令
《六典》曰：太官令，供膳食之事；丞为之贰。凡祭之日，则白卿诸厨省牲、取明水於阴鉴，取明火於阳燧，帅宰人以銮刀割牲，取其毛、血，实之於豆，遂烹牲焉。又帅进馔者实、簋，设於馔幕之内。
《汉书□百官表》曰：少府属官有太官令一人，丞一人。
应劭《汉官仪》曰：太官令，两梁冠，秩千石，丞四人。郡孝廉，年五十清修聪明者，光禄上名乃召拜，皆秩四百石。三岁为令，以供养劳苦，迁左丞。有汤官丞，掌诸甘肥；有果丞，掌果瓜菜茹薪炭。
《汉旧仪》曰：太官，（主饭、肉、汤、官酒。）皆令丞治，太官、汤官、奴婢三千，大置酒，皆缇衤，（音沟。）蔽膝、缘帻。
又曰：太官上食黄钅口（音口，金饰器。）器，中官私官上食用白银钅口器，如祠庙器云。
谢承《後汉书》曰：鲁国陈政，字叔方，为太官令。黄门郎与政有隙，因进御食以贯炙，光武见，敕斩政，政曰：“臣有当死者三：黑山出炭，增治吐炎，ㄡ肤烂肉而不消，臣罪一也；陕出佩刀，砥砺五石，亏肌截骨，曾不能断，臣罪二也；臣朗月书章奏，侧光读经书，旦临食与丞及庖人六目齐视，不及黄门一人，臣罪三也。”诏赦之。
《魏略》曰：时苗为寿春令，迁为太官令。
《後魏书》曰：毛循之能为南人饮食，手自煎调，多所适意。世祖亲待之，进太官尚书，赐爵南郡公，加冠军将军，常在太官，主进御膳。
扬雄《太官令箴》曰：时惟膳夫，实司王饔；祁祁庶羞，口实是供。群物百品，八珍清觞，以御宾客，以膳於王。
《王朗集》曰：“朗为大理时上：“主簿赵郡张登，昔为本县主簿，值黑山贼围郡，登与县长王携帅吏兵七十二人俱往赴救，与贼交战。吏兵散走，携殆见害，登手格二贼，以全携命。又守长夏逸为督邮所枉，登身授拷掠，理逸之罪。义济二君，宜加显异。”黄初，诏曰：“登忠义彰著，在职功勤，名位虽卑，直亮宜显。饔膳近任，当得此吏。今以登为太官令。”
卷二百三十　职官部二十八
卫尉卿
《六典》曰：卫卿之职，掌邦国器械、文物之事，总武库、武器、守宫三署之官属；少卿为之贰。凡大祭祀、大朝会，则供具羽仪、节钺、金戟、帷、茵{艹席}之属。
《汉书□百官表》曰：卫尉，秦官也，掌宫门卫屯兵。汉因之。景帝初，更名中大夫，後元年改为卫尉。
《东观汉记》曰：光武二十三年，太尉鲍昱兼卫尉。永元三年，司徒丁鸿兼卫尉。
《後汉书》曰：铫，（音遥。）期字次况，颍川人也。拜卫尉卿，期重於信义，忧国忧主，其有不得於心，必犯颜谏诤。
《续汉书》曰：阴兴为卫尉，每诸将出征伐，身行劳问，无所爱惜。
又曰：马光字叔山，为卫尉卿。上以光谨敕小心，周密畏慎，特亲异之。
又曰：窦固字孟孙，为卫尉卿。两宫宿卫见重当时，仁厚谦恭，甚有名称。
又曰：赵喜字伯阳，为卫尉，尽心事上，夙夜匪懈。母没，上疏乞守服，不许，遣使释服。
又《百官志》曰：卫尉卿，秩中二千石，掌官服、卫士、公车令、百官卫士、左右都虞候、宫掖门司马皆属焉。
《魏志》曰：辛毗为卫尉，清平。与徐邈、胡质，皆以忧国忘私，不营产业，赐二千斛、钱三十万，布告天下。
又曰：田预为并州刺史。征为卫尉。屡乞逊位，司马宣王以预克壮，书谕未听。预书答曰：“年过七十而以居位，譬犹钟鸣漏尽而夜行不休，是罪人也。”遂因称疾。
又曰：辛毗字佐治，为卫尉卿。帝方修殿舍，毗谏曰：“诗云：民亦劳止，汔可小康。”
《吴志》曰：严为孙权立吴及称尊号。尝为卫尉，禄赐皆散之亲戚知故，家常不充。
《晋书》曰：石崇拜卫尉，与潘岳谄事贾谧。谧与之亲善，号“二十四友。”广成君每出，崇降车路左，望尘而拜，其佞如此。
《宋书》曰：南郡王义宣子恢为侍中，领卫尉。晋氏过江不置卫尉，世祖欲重城禁，故复置卫尉，自恢为始也。
《唐书□官品志》曰：卫尉卿位视侍中，掌宫门屯兵，卿每月、丞每旬行宫徼，纠察不法，统武库令、公车司马令。
《汉官解诂》曰：卫尉主宫阙之内，卫士於垣下为庐，各有员部。凡居宫中者，皆置籍於门，按其姓名，有医巫僦人当入者，本官长吏为封启，传审其印信，然後内之。人有籍者，皆复有符，用木长二寸，以所长官两字为铁印分符。当出入者，按籍毕，复齿符乃引内之也。其有官位得出入者，令执御者各传呼，前後以相通，从昏至晨分部行夜。夜有行者辄前曰：“谁！谁！”若此不懈，终岁更始，所以重慎宿卫也。
《汉书旧仪》曰：卫尉寺在京内，胡广云：“宫阙之内，卫士於周垣下为庐者，若今之伏宿屋矣。”
武库令
《六典》曰：武库令掌藏邦国之兵仗器械，辨其名数，以备国用；丞为之贰。
《汉书□百官表》曰：执金吾属官，有武库令。
又曰：杜钦为大将军，武库令职闲无事，钦所好也。
又曰：武库令一人。昔武王伐纣，散牛放马，倒载干戈，韬以虎皮而藏诸武库。武库之职，由来尚矣。
《续汉书》曰：武库令一人，秩六百石，主兵器。
《晋书》曰：乐广欲会荆杨士人，武库令黄庆进陶侃於广。人或非之，庆曰：“此子终当远到，复何疑也。”
守宫令
《六典》曰：守宫令掌邦国供帐之属，辨其名物，会其出入。凡大祭祀、大朝会及巡幸，则设王公、百官位於正殿南门外。
《续汉书》曰：少府属官有守宫令、丞，主御纸笔墨及财物诸用，并封书泥之事。
《魏志》曰：荀字文若，年少时，南阳何异之，曰：“王佐才也。”举孝廉，拜守宫令。
董巴《汉中官传》曰：守宫，禁内署令，秩千石，在省内用中人，省外士人。
《齐职仪》曰：守宫，周掌舍之职，王行为帷宫，即其任也。
公车令
《汉书》曰：张释之为公车令。
《续汉书》曰：公车司马令，掌宫南门。凡吏民上书、四方贡献及征诣公车者，皆掌之。
又曰：周垂字子居，拜侍御史、公车司马令，不畏强御，以是见怨於幸臣。
应劭《汉官仪》曰：公车司马令，周官也，秩六百石，冠一梁，掌殿司马门。徼夜宫中，天下上事及阙下凡所征召，皆总领之。李邵以公车司马入为侍。
宗正卿
《六典》曰：宗正卿之职，掌九族、六亲之属籍，以别昭穆之序，并领崇玄署；少卿为之贰。
《汉书》曰：宗正，秦官也。（应劭曰：周成王时，形伯入为正。）掌亲属。
又曰：刘德字路叔，修黄老术，有智略，少时数言时事，召见甘泉宫。武帝谓之“千里驹”。昭帝初为宗正丞，後为宗正卿。德妻死，大将军欲以女妻之，德不敢，畏盛满也。
又曰：刘向字子政，元帝时萧望之、周堪荐向宗室，忠直明经有行，为宗正。
《东观汉记》曰：刘般字伯兴，迁宗正。在朝廷竭忠尽节，勤身忧国，夙夜不怠，数纳嘉谋，州郡便宜，清净畏慎，受职修治，振施宗族。
又曰：刘平字公子，以仁孝著闻。永平三年，为宗正卿。
《後汉书》曰：刘轸字君文，梁孝王胤为宗正，卒官，遂代掌宗正焉。
《续汉书》曰：宗正卿一人，秩二千石，掌序录王国嫡庶之次，及诸宗室亲属远近，郡国岁计，上宗室名籍。
《晋起居注》曰：咸宁元年，以太中大夫王览为宗正卿。
又曰：太始二年，以侍中中书监朱整为宗正卿。
《後魏书》曰：杜铨。初，密太后父豹丧在濮阳，世祖欲命迎葬於邺，谓司徒崔浩曰：“天下诸杜，何处望高？”浩对京兆为美。世祖曰：“朕今方改葬外祖，意欲取京兆杜中长老一人，以为宗正，命营护凶事。”浩曰：“中书博士杜铨，其家今在赵郡，是杜预之後，於今为诸杜最。”即命诏之。及见，铨器貌瑰雅，世祖感悦，谓浩曰：“此真吾所欲也。”以为宗正。
《唐书□官品志》曰：宗正卿，位视列曹尚书，主皇室外戚之籍，以宗室为之。
《石氏星经》曰：宗正二星，在帝座东南。
《山公启事》曰：羊祜忠笃宽厚，然不长理剧，宗正卿缺，不审可转作否？
宗正少卿
《后魏职令》曰：宗正卿第四品上，第二清用懿清和识参教典者，先尽皇宗，无则用庶姓。
宗正丞
《六典》曰：宗正丞，掌判寺事。
太仆卿
《六典》曰：太仆卿掌邦国厩牧、车舆之政令，总乘黄、典厩、典牧、章府四署及诸监、牧之官属；少卿为之贰。凡国有大礼及大驾行幸，则供其五辂属车之属。
《尚书□□命》曰：穆王命伯□为周太仆正，（伯□戍名为太仆，作大御中大夫也。）作《□命》曰：“昔在文武，聪明齐圣，小大之臣，咸怀忠良。今予命汝作太仆正，正於群仆侍御之臣。”
《周礼》曰：太仆正，掌正王之服位，出入王之大命，掌诸侯之复逆。王视朝，前正位而退，入亦如之。建路鼓於大寝之门外而掌其政，以待达穷者与遽令；闻鼓声则速逆御仆与御庶子。祭祀、宾客、丧纪，正王之服位，诏法仪，赞王牲事。王出入，则自在左驭而前驱。
《汉书》曰：夏侯婴自上初起沛，常为太仆，竟高祖世以太仆事惠帝，惠帝崩，以太仆事高后。高后崩，代王之来，婴与东牟侯入清宫，以天子驾迎代王，共立文帝，复为太仆。
又曰：《百官表》曰：“太仆掌舆马。属官有大厩、未央厩、象马三令。又车府、路令、（音灵。）骑马、骏马四令丞；又龙马、闲驹、橐泉余、承华五监长丞；又边郡六牧苑令，各三丞；又牧橐、昆蹄令、丞皆属焉。
《东观汉记》曰：祭（侧界切。）彤膂力过人，常贯三百斤弓，马为太仆；从帝过孔子讲堂，帝指子路室曰：“太仆，吾之御侮也。”
</div>
    <div class="pagination">
<a href="太平御览_page186.html">上一页</a><span>...</span><a href="太平御览_page182.html">182</a><a href="太平御览_page183.html">183</a><a href="太平御览_page184.html">184</a><a href="太平御览_page185.html">185</a><a href="太平御览_page186.html">186</a><span class="current-page">187</span><a href="太平御览_page188.html">188</a><a href="太平御览_page189.html">189</a><a href="太平御览_page190.html">190</a><a href="太平御览_page191.html">191</a><a href="太平御览_page192.html">192</a><span>...</span><a href="太平御览_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
