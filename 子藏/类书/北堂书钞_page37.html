<!DOCTYPE html>
<html>
<head>
    <meta charset="UTF-8">
    <title>北堂书钞 - 第 37 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 37 页/共 42 页</h1>
    <div class="content">
　　单舸 【江表传云刘备乘单舸往见周瑜曰今距曹氏深为得计矣○今案陈本氏作公距作拒类聚七十一引江表传亦作拒】 大舸 【吴志曰董袭从孙权讨黄祖祖横两蒙冲夹守口以栟榈大绁系石为可上有千人以弩交射飞矢如雨军不能前袭与敢死土百人乘大舸舡突入蒙冲里身以刀断其两绁及大绁蒙冲乃横流大兵遂进破之○王石华校夹守改守夹非也今案吴志董袭传无及大恋三字夹作挟守下有沔字余同】 舡舸 【风土记云舡舸单乘载数百斛○今案陈本同】 弘舸 【左思吴都赋云弘舸连轴巨舰接舻兮○今案详文选及本钞舟总篇】 晨凫之舸 【庾阐扬都赋云其内则有龙艘华屋云云青雀飞舻余皇鼓柂○今案本钞舟总篇引同类聚六十一引此赋内作中改避详上陈本脱】 舫舸为舸 【巳见舫门顾荣解舫注】 

　　○艇九 

　　吴艇 【淮南子曰越■〈舟合〉吴艇不能无水而行○今案淮南子俶真训行作浮】 蜀艇 【傅元正都赋云蒙冲水城蜀艇吴航○今案本钞航篇引同本钞舟总篇蒙作艨傅节子辑本已详舟总篇】 越艇 【应玚灵河赋云龙艘白鲤越艇蜀舲沂游覆水帆柁如林○今案本钞柂篇引下二句同亦见舟总篇】 轻艇 【陆机思归赋擢河洲之轻艇○今案陈本擢作掉御览七百七十一引此赋亦作掉洲作渊】 

　　○刀十 

　　曾不容刀 【诗曰谁谓河广云云郑元注小舟曰刀不容亦喻狭也○今案卫风河广笺舟作船又喻狭句在上陈本刀作舠】 安不倾危 【释名曰三百斛曰刀刀者貂也短也江南所名短而阔安不倾危者也○今案明吴管本毕校本释船篇及陈本阔作广本钞作阔者虞永兴避隋炀帝讳也】 

　　○筏十一 

　　梅筏 【地理志云梅湖者昔有梅筏沈于此湖有时浮出至春则开花流满湖矣○今案陈俞本志作志余同】 柏桴 【越绝书曰木客大家者句践父允□冢也初徙之□邪使楼船卒二千八百人伐松柏以为之桴故谓之木客也柏桴亦此义○今案陈俞本及明吴管本越绝书皆无此义句余同御览七百七十一引父允常误作之兄弟】 斩竹为■〈椑〉 【东观记曰张堪为蜀郡公孙述遣击之堪有同心之士三千人相谓曰张君养我昔为今日也乃选习水军三百人遂云云渡水余人击蜀遂免难○今案陈俞本郡下有太守二字免下无大字人下无遂字余同聚珍本姚辑本东观汉记为蜀作守蜀习作择无余人四字】 伐芦为簰 【吴录曰孙策欲渡江舟少欲往东求策姑王氏令伐云云以佐舡渡人○今案陈俞本欲往更作乃往令伐作分夜伐簰作■〈椑〉又俞本舟误舫御览七百七十一引吴录舟作船更作便合作分命簰作梁】 乘桴入胡 【淮南子曰方车跖越乘桴入胡欲无穷而不得○今妹见淮南子说山训得作可陈俞本胡作潮得上有可字】 吴汉平成都乘筏从江下 【东观记曰吴汉云云巴郡盗贼解散○今案聚珍本姚辑本东观记及陈俞本乘上有乃字筏作桴从作沿余同】 任尚击羗胡为■〈渒〉以渡河 【又曰任尚编草为舡置子■〈渒〉上以渡河掩击羌胡○今案聚珍本姚辑本及陈俞本同】 

　　○篙十二 

　　篙工选自闽隅 【左思吴都赋云篙工楫师选自云云○今案陈俞本隅作禺文选亦作禺又篙作槁楫作檝】 当陵军之轻足 【越绝书曰阖闾问子胥曰舡军之备何如子胥答曰篙舡者当陵军之轻足骠骑也○今案王谟本古今逸史本越绝书脱陈俞本篙舡作篙工舡师陵军误作君字孝御览七百七十引篙误桥舡军误船运余与旧钞合】 商旅布裹篙足 【盛弘之荆州记曰鱼复县瞿唐滩上有神庙极灵验经过者皆不得鸣鼓角商旅恐触石有声乃以布裹篙足○今案陈俞本及御览七百七十一引盛荆州记足皆作头又御览商误篙】 伏波篙迹犹存 【庾益期与韩豫章笺云马伏波昔开道篙迹凿石今犹存也○今案陈俞本及御览七百七十一引此笺无今也二字又御览庾作俞】 

　　○棹十三 

　　兰棹 【曹植拟楚辞云运兰棹以速往□回波之容与○今案严辑全魏文据旧钞引同陈俞本脱下句】 轻棹 【王升之舟赞曰陆则聘车水则用舟弱楫轻棹利涉济求又明帝清调歌诗云楫人荷轻棹腾飞过彼廷○今案陈俞本过作造又俞本脱济求以上陈本升之作叔元严辑王升之集济作求本钞舟总篇引仍作济】 发棹歌 【汉武秋风辞云泛楼舡兮济汾河箫鼓鸣兮发棹歌○今案本钞舟总篇引同】 纵棹歌 【张衡西京赋云齐槐女纵棹歌感河冯怀湘娥惊虫?罔蜽惮蛟鼍○今案本钞舟总篇引鼍作虵】 击棹若飞回柂若环 【王粲为荀彧与孙权檄书曰故使周曜管容李恕之徒将帅战士就渤海七八百里阴习舟楫四年之内无日休解今皆击棹若飞回柂若环○今案百三家本王粲集及本钞舟总篇引无书字回作回又百三家无故使十字】 

　　○檝十四 

　　舟楫之利以济不通 【易曰刳木为舟剡木为楫云云○今案见系辞下】 若济大川汝作舟楫 【尚书云○今案说命上篇大作巨】 七尺之檝 【淮南子曰七尺之檝而制大舟者因水为资也君发一言之号而令行于民者因众为势也○今案陈俞本同近本淮南子主术训檝作挠大舟作船之左右君发二句作天子发号令行禁止余同又御览七百七十一引制作动势作资】 拨水捷疾 【释名曰楫者捷也拨水使舟捷疾也○今案见毕校本释船篇】 桧楫 【诗曰桧楫松舟苌传云桧柏叶松身楫所以棹舟○今案见卫风竹竿】 瑶楫 【抱朴子曰琼艘瑶楫无涉川之用金弧玉弦无激矢之能○今案见外篇博喻】 兰枻 【楚辞云桂棹兮兰枻斲冰兮积雪○今案见九歌湘君肩】 荃桡 【又云荃桡兮兰旌○今案陈俞本同及本钞一百二十旌篇引同近本楚辞九歌湘君篇荃作荪】 弱楫 【袁宏东征赋云若鱼舟之小狭冲奔湍以梼杌棹弱楫之弗施投洪流以藏骨又见棹门轻棹注○今案御览七百七十引袁宏东征赋藏作纤余同又本钞棹门引弱楫轻棹句是王升之舟赞原钞又见句是欲证弱楫二字又见他书耳】 越人拥檝歌山木之曲 【新序曰楚鄂君乘青汉之舟越人拥楫而清歌以桃君曰山有木兮木有枝心悦君兮君不知鄂君乃捧绣被以覆之矣○今案陈本汉作翰近本新序脱考说苑善说篇有此文汉亦作翰余同】 女娟持楫奏河激之歌 【列女传云赵简子将发河津吏少一人女娟持楫曰妾居河济之闲习舟楫之事愿备员操楫与渡河奏河激之歌简子乃聘之为夫人○今案详本钞舟总篇】 仲御橹楫登舟 【晋书高士传云仲御至洛阳值公卿褉饮贾充谓曰卿居海滨能戏舡否答曰能之乃橹云云鼓枻容止可观也○今案御览五百二引王隐晋书无公卿句及橹楫二字容止五字余同陈本注见本钞舟总篇疑是王隐晋书】 祖逖击楫而誓 【王晋书曰祖逖渡江击楫而誓曰逖不能平中原而复济者有如大江○今案陈俞本改注晋阳秋考类聚三十三引晋中兴书及今晋书祖逖传平作清余同】 渔父鼓枻 【楚辞曰屈原放逐形容枯槁颜色憔悴被发行歌值渔父鼓枻而歌曰沧浪之水浊兮可以濯我足○今案近本楚辞渔父篇放逐作既放形容句在憔悴下无被发句余同】 蒸徒檝之 【毛诗曰渒彼泾舟云云苌传云舟人楫棹而行○今案大雅棫朴篇檝作楫舟人句不见毛传据影钞舟总篇则此句乃虞永兴案语可以互订是云下应有脱字】 渡江不用楫我自楫迎汝 【王献之歌云桃复桃叶渡江不用楫但渡无所苦我自楫迎汝○今案陈本脱复桃叶三字】 

　　○柂十五 

　　帆柂如林 【应玚灵河赋云泝游覆水云云○今案本钞艇篇引同】 回柂如环 【具见棹门注○今案见本钞棹篇及舟总篇】 弱水雾柂 【张华游仙诗云游仙迫西极弱水隔流沙云榜鼓雾他飘忽凌飞波○今案详本钞榜篇】 甘水流柂 【庐山记曰庐山之西岭有甘水钿一柂从山顶流下后人号柂下溪○今案陈俞本曾有作曾见余同亦见御览七百七十一引寻阳记】 涉海失柂 【赵壹赋云奚异涉海之失柂坐积薪而待然○今案陈俞本壹作懿又赋上有嫉邪二字考范书赵壹传无坐字御览七百七十一引此赋亦同】 在后正舡 【孙放别传云庾公建学校君年最幼入为学生班在诸生后公问君何独居后答曰不见舩柂乎在后所以正舡也○今案陈俞本及御览七百七十一引放别传三后字皆作后】 

　　○缆十六 

　　绋缡维之 【诗曰泛泛杨舟云云毛传云绋繂也纚緌也案繂大索也维系也所以维持舟也○今案小雅采菽篇缡作纚本钞舟总篇引亦作纚】 缯锦维舟 【吴书曰甘宁住止常以缯锦维舟去则彻割弃之以示奢侈○今案吴志甘宁传注引吴书则彻作或字侈作也余同宋吴淑事类注引维作缆无则字之字侈字余亦同】 

　　○笮十七 

　　桂树舡青丝笮 【汉鼓吹曲云桂树为君舡青丝为君笮木兰为君棹黄金错其闲矣○今案御览七百七十一引鼓吹曲无矣字余同】 负笮引舡 【魏文帝诗曰负笮引舡行饥渴常不食○今案陈俞本笮作筰】 起舟使动行 【释名曰引舟者曰笮笮作也起舟使动行也○今案明吴管本释船篇作也下有作起也三字余同毕校本标目句与吴本同惟夹注易起舟为作舟以为不必用起训又考御览引与旧钞同】 

　　○樯十八 

　　建樯成林 【王粲浮惟赋云建众樯以成林譬巫山之树艺○今案百三家本此赋巫误无】 万里连樯 【郭璞江赋云舳舻相接云云泝洄沿流或渔或商○今案本钞舟总篇引同文选接作属】 

　　○帆十九 

　　随风帐幔 【释名曰随风张幔曰帆使舟泛疾○今案毕本释舟篇及陈俞本泛疾作疾泛泛然也五字】 布帆 【世说曰顾长康至破冢遭风大败作笺与殷荆州云地名破冢真破冢而出行人安稳布帆无恙○今案见惜阴轩本世说排调篇陈俞本脱真破冢三字】 从风之幔 【风土记云帆所以总取从风之幔也施于舫前各随宜大小为制大者布一百二十幅高九尺也○今案高士奇补编珠卷三引风土记有从风之幔句陈俞本脱所以总取四字尺作丈】 四帆 【南州异物志云外徼人随舟大小作四帆或三帆前后沓载之张帆取风气而无高危之虑故行不避迅风激波安而能疾也○今案御览七百七十一引南州异物志无或三帆句安而作所以陈俞本徼作域载之四字作施以二字余同】 石帆 【永嘉记曰郡有石帆又有破石传云古有神人以破石半为帆故曰石帆○今案御览七百七十一引永嘉记同陈本多窜改】 七帆 【吴时外国传云从加■〈舟阝〉调州乘大舡张七帆时风一月余日乃入大秦国○今案陈本俞本舡作舶时作顺余下删日字御览七百七十一引外国传舡上有舶字余与旧钞合】 三帆沓载 【同四帆注○今案详上文】 双帆同悬 【孙绰望海赋云商客齐畅潮流往还各资顺势双帆同悬偃如骕骦偕驰擎如交准轩骞○今案陈俞本准误集又轩骞俞本作轻轩陈本作轾轩严辑孙绰集据旧钞引擎作拏余同】 高帆云张 【孙炜七引云龙华之舟来往纷繁云云翳日沸星○今案陈俞本纷繁作门?分纭本钞所引孙多作孔】 云帆齐张 【傅玄正都赋云万艘咸兴云云凌波泝流星列雁行○今案严辑本傅玄集同本钞舟总篇引雁作应】 迅流帆 【郭璞江赋曰鼓帆迅流超涨截洞凌波纵柂电往杳冥○今案文选及陈本流作越超作走?白冥作溟】 凌迅流 【马融颂云张云帆施蜺帱靡飔风凌迅流○今案陈本及本钞帱篇引同明本宋吴淑事类赋引此颂亦同百三家本作陵】 ■〈雨上对下〉如晨赮孤征 【郭璞赋云凌波纵柂电往杳冥云云眇若云翼绝领○今案文选赮作霞领作岭俞本亦作岭】 偃如骕骦偕驰 【同双帆悬注○今案详本篇上文引孙绰望海赋】 停舟兮焉待举帆兮安追 【曹植九咏云云○今案百三家本脱陈俞本及严辑本曹植文同】 

　　○伍两二十 

　　俔之见风 【淮南子曰若俔之见风也注云俔者候风之羽也楚人谓之伍两○王石华校以本钞俔误??儿乃从陈本改綄今案淮南子齐俗训作俔今据订注云以下当是许慎注佚文也】 候风之羽 【同上○今案记纂渊海卷二引北堂书钞云侯风之羽楚人曰五两此宋人所见真本书钞即上条淮南子注文】 观雰祲于清旭觇伍两之动静 【郭璞江赋云○王石华校据陈本气改雰今案御览七百七十一引江赋亦误氛考宋本明大字无注本文选观雰作?上禾又目?雰伍作五余同】 

　　○牂牁二十一 

　　庄王牂牁 【华阳国志曰楚顷襄王遣将军庄蹻泝沅水伐夜郎军至且兰而步战既灭夜郎而秦夺楚地无路得归遂留之号为庄王以且兰有椓舟牂牁处乃改郡为牂牁矣○今案近本华阳国志南中志篇顷襄王作威王惟御览七百七十一引及陈本作顷襄王与旧钞合】 越王牂牁 【南州异物志云有山在海内小而高以系舡筏也俗谓之越王牂牁远望之甚小而高不似山近望之以为一株枯树在水内也交州记曰侯石孤绝高数十丈名为云云在海平悬往者二石双矗其一今析○今案陈俞本枯作柏数下脱十字在海十四字但作在海中三字考御览七百七十一引异物志脱近字枯字余同】 聂支牂牁为树 【豫章记曰新淦县北二十五里曰封溪今有聂支所用樟木为牂牁者遂生为树其木合抱今犹存始倒植之枝条皆下垂○今案陈俞本里上脱五字支作友又陈本淦误涂御览七百七十一引豫章记亦作友枝误柱惟本钞舟总篇引仍作聂支】 陶公牂牁成松 【寻阳记曰郡西北有一松树枝条郁茂乃陶公牂牁成此树也○今案御览九百五十三引寻阳记陶下衍柏字】 

　　○榜二十二 

　　习水者 【明堂月令云榜人习水者○王石华校榜下增船字非也今案御览七百七十一引明堂月令习上有舫人二字余同】 榜人歌 【相如上林赋云榜人歌声流喝○今案见文选子虚赋此作上林非是】 吴榜 【傅玄正都赋云然后戒水军遵川流越舡泛吴榜浮○今案百三家本脱傅节子辑本及本钞舟总篇引舡皆作舼余同】 云榜 【张华游仙诗云游仙迫西极弱水隔流沙云榜鼓雾柂飘忽凌飞波○今案本钞柂篇引同百三家本脱】 

　　北堂书钞卷第一百三十八 

　　●北堂书钞卷第一百三十九　　车部上 

　　隋秘书郎虞世南撰 
　　南海孔广陶校注 
　　惣载篇一 

　　○惣载篇一 

　　周易曰大有卦九二大车以载有攸往旡咎 【○今案陈本祗引大车以载句余删又案原钞此卷二百三十余条全类大写陈本脱至百五十余条之多其存者俱择本条内一句作标目余改夹注并擅引他书增入迥非原钞面目矣】 又暌上六曰见豕负涂载鬼一车先张之弧后说之弧 【○王石华校易改见】 焦章?页易林履之豫曰逐狐索乌破我弓车日莫不反失利后时 【○严氏校因破上衍索字删去今案津逮秘书本易林豫作井狐作兔反作及莫改暮考周易莫迄肴戎是莫古暮字】 焦又蛊之讼曰长舌乱家大斧破车姬姜不嘉 【○严氏校以本钞舌误虫旁勒之今案见津逮本易林据订又家作国不嘉作衰忧】 焦又临之大畜赍金买车失道后时 【○严氏校以本钞赍误斋旁勒之今案见津逮本易林据订】 又观之晋曰胶车秣马不利远买出门为患安止不舍 【○严氏校以原钞秣误水止下脱不字旁勒之今案见津逮本易林据订又舍作危】 又贲之怕曰舍车而徒亡其驳牛虽老白头酒以消忧 【○王石华校从改徒六改亡朱改牛今案津逮本易林又老作丧消作疗】 又睽之兑曰黄马渌车驾之天都赞善达能使我无忧 【○严氏校于赞善句旁着数圈示古本之异今案津逮本易林渌作绿天作大善达作达才】 尚书曰武王戎车三百两与受战于牧野 【○今案见牧誓序御览七百七十一引戎作革陈本雨作乘乘下多引虎贲三千人句又本钞一百一十八攻战篇引仍作戎惟两作辆考后汉吴佑传注车有雨轮故称雨是雨辆通用字耳】 尚书中候曰秦缪公出狩天震大雷下有火流为白雀衔丹书集公交车 【○今案本钞一百五十二雷篇引脱火字火下有流字已据补考艺文类聚九十九引中候作有火流下陈本并脱下流二字】 周书曰晋师旷使于周周太子晋赐之乘车四两 【○今案读骚楼本周书太子晋解两作马】 韩诗外传曰齐庄公出猎有螳蜋举足将搏其轮问其御曰此何虫也御曰此螳蜋也其为虫知进而不知退不量力而轻就敌庄公曰此以为人必为天子勇士矣于是回车避之而勇士归焉诗云汤降不迟 【○严氏校从焉字勒断以下作另为一条误矣今案汉魏丛书本外传卷八不迟下尚有圣教日跻句是连文也陈本庄公曰下脱此字天子作天下归焉作归之又之下竟注一补字据为己有本钞如此类者不可胜举】 诗曰狐裘蒙戎匪车不东 【○今案见邶风旄邱篇】 惠而好我携手同车 【○今案见诗邶风北风篇】 又曰有女同车颜如薆华 【○今案近本诗郑风有女同车篇作舜考韵会薆即木槿陆佃云取一瞬之义亦作舜亦足与古本作薆之一证】 蟋蟀在堂役车其休庶人乘役车役车休农功毕 【○严氏校以乘役二字误乘之候旁勒之今案庶人以下见诗唐风蟋蟀篇郑笺陈本俞本脱此条】 子有衣裳弗曳弗娄子有车马弗驰弗驱 【○今案见诗唐风山柜篇】 又出车劳还帅也我出我车于彼郊矣设此旐矣建彼旄矣 【○今案见小雅出车篇序帅作率本钞几率多作帅】 又曰哀我征夫朝夕不暇有栈之车行彼周道 【○今案见诗小雅何草不黄篇】 牧野洋洋檀车煌煌 【○今案见诗大雅大明篇】 周官大司马职曰中冬教大阅司马振铎羣吏作旗车徒皆作鼓行鸣镯车徒皆行及表乃止三鼓摝铎羣吏弊旗车徒皆坐又三鼓振铎作旗军徒皆作鼓进鸣镯车骤徒趍及表乃止坐作如初乃鼓车驰徒走及表乃止鼓戒三阕车三发徒三刺 【○今案见周礼夏官陈本改引中夏教茇舍一则作补殊非本钞之旧】 周官司烜氏曰凡誓执鞭以趍于前且命之誓仆右曰煞誓驭曰车轘誓大夫曰敢不关鞭五百誓师曰三百誓邦之太史曰煞誓小史曰墨 【○今案周礼秋官条狼氏有此段条狼氏实司烜氏之后一职也则本钞司烜氏三字或当日偶笔误耳】 周官曰野庐氏掌达国道路至于四畿凡道路之舟车轚牙者叙而行之 【○今案周礼杰官作轚互者考互古作互见说文或为传钞者所误】 周官曰铄金以为刃凝土以为器作车以行陆作舟以行水此皆圣人之所作也 【○今案见周礼考工记总序】 仪礼曰主人爵弁纁裳乘墨车从车二乘执烛前马妇车亦如之有裧 【○今案见仪礼昏礼】 仪礼曰昏礼云??耳御妇车授绥姆辞不受妇乘以几姆加景乃駈御者代 【○今案通行本??耳作壻駈作驱考方言东齐间??耳谓之倩与壻同又玉篇駈同驱比古本也】 大戴礼曰孔子云吾终日思之不如须臾之所学假车马者非利足而至千里假舟楫者非能水也而绝江海 【○今案见劝学篇吾下有尝字足下有也字至作致楫作檝孔巽轩补注云足下宋本亦脱也字考楫檝通用易剡木为楫书用汝作舟楫是古本皆作楫也又荀子引大戴海作河】 又曰御者同是车马或以取千里或数百里者所进退缓急异也治者同是灋或以治或以乱亦所进退缓急异也 【○今案见大戴礼盛德篇】 礼记云兵车不式武车绥旌德车结旌 【○今案见礼记曲礼上篇陈本分作三条并引孔疏作补】 又曰献车马者执策绥 【○今案见礼记曲礼篇】 又曰大夫七十适四方乘安车 【○今案见礼记曲礼上篇陈本多引为人子者二句考曲礼原是两节经文何以合而为一谬矣】 夫为人子者三赐不及车马 【○今案见礼记曲礼上篇】 又曰歬有水则载青旌歬有尘埃则载鸣鸢歬有车骑则载飞鸿 【○严氏校以歬字误分为两字已改正今案见礼记曲礼上篇考古文台止舟两字而为前字又本钞一百二十武功部引载飞鸿句载作戴南昌本亦作载释文云本亦作戴然集韵载与戴通】 又曰问士之富以车数对问庶人之富数畜以对 【○严氏校以数畜上衍则字删之今案见礼记曲礼篇】 又曰君车将驾则仆执策立于马前已驾仆展軨效驾奋衣由右上取贰绥跪乘执筴分辔駈之五步而立君出就车则仆并辔授绥左右攘辟车駈而驺至于犬门君抚仆之手而顾命车右就车门闾沟渠必步 【○严氏校本钞舛误三十二字皆旁勒已照订改今案见礼记曲礼篇通行本筴作策駈作驱是古通用字】 又曰祥车旷左乘君之乘车不敢旷左左必式 【○严氏校以原钞衍九字皆旁勒照删之今案见礼记曲礼篇】 仆国君不乘奇车 【○今案见礼记曲礼篇仆字下有御妇人则进左手六句然后接国君六字或传钞时脱去】 又曰鲁庄公及宋人战于乘丘县贲父御卜国为右马惊败绩公坠佐车授绥 【○今案见礼记檀弓篇陈本贲作奔】 又曰军有忧则素服哭于库门之外赴车不载橐粮 【○今案礼记檀弓下篇根作韔】 又曰五十无车者不越疆而吊人 【○今案见礼记檀弓下篇】 又曰晏子可谓知礼也已恭敬之有焉有若晏子一狐裘三十年遣车一乘及墓而反国君七介遣车七乘大夫五介遣车五乘晏子焉知礼 【○今案近本礼记檀弓下篇两介字均作?经义述闻引此以校通典幸古本之未忘也俞本有脱句已误?矣】 又曰道路男子由右妇人由左车从中央 【○今案见礼记王制篇】 又曰天降膏雨地出醴泉山出器车河出马图先王能循礼以达义体信以达顺故此顺之实也 【○今案见礼记礼运篇陈本雨作露循作修】 又曰天子以德为车目乐为御诸侯以礼相与大夫以法相序士以信相考百姓以睦相守此天子之肥也 【○严氏校因?误臣旁勒之已订改今案见礼记礼运篇以作?古文也】 又曰年不顺成则天子素服乘素车 【○今案见礼记玉藻肩】 又曰凡君召以三节二节以走一节以趋在官不俟屦在外不俟车 【○今案见礼记玉藻篇】 又曰君赐车马乘以拜赐衣服服以拜 【○今案见礼记玉藻篇】 又曰成王封周公于曲阜地方七百里革车千乘 【○今案见礼记明堂位篇】 又曰执君之乘车则介坐 【○今案见礼记少仪篇近本无介字】 又曰武车不式介者不拜 【○今案见礼记少仪篇】 又曰朝廷之美济济翔翔车马之美匪匪翼翼 【○今案见礼记少仪篇近本济济作齐齐】 又曰乘兵车出先刃入后刃 【○今案见礼记少仪篇】 又曰孔子曰车不雕几器不刻镂食不二味以与民同利昔之君子行礼也如此 【○今案见礼记哀公问篇】 又曰席则有上下车则有左右席而无上下则乱于席车而无左右则乱于车 【○今案见礼记仲尼燕居篇近本于席下有上也二字】 又曰君不与同姓同车与异姓同车不同服示民不嫌也以此坊民犹得同姓以弒其君 【○严氏校因原钞脱而字同字姓字皆紏勒今案见礼记坊记据订俞本□示民三句君字误作太子殊谬】 又曰于父之执可以乘其车不可以衣其衣君子以广孝也 【○严氏校以脱衣其二字斜勒之今案见礼记坊记据订】 又曰父母在馈献不及车马示民不敢专也 【○今案见礼记坊记】 又孔子曰有国家者贵人而贱禄则民兴逊尚技而贱车则民兴艺 【○今案见礼记坊记篇经文兴议作兴逊宋影钞改避濮安懿王讳也】 任预礼论条牒曰问外亲服总而从母子功何也以为二女同情同车同母席故母之情而亲之类母所以加也 【○严氏校将军上名字旁勒衍文也】 蔡邕月令章句曰择元辰天子亲载耒耜置之车右亲在者与??卡同车也 【○严氏校旁勒??卡字考无此字疑传钞之误今案马竹吾辑本脱此条】 礼秘仪曰次路其贰车行在后先路行在前 【○今案陈俞本并脱】 乐缚曰信者为四方车伍在中央 【○严氏校旁勒缚字今案乐縳疑作乐纬】 左传曰齐郑盟于石门寻卢之盟也郑伯之车偾于济 【○今案见左氏隐公三年传俞本所引同济下夹注多□风飘入济水也七字】 又曰公孙阏与颖考叔争车考叔挟辀以走子都拔棘以逐之及大逵弗及子都怒秋郑伯伐许考叔取郑伯之旗蝥弧以先登子都自下射之颠 【○严氏校因及误乃蝥弧误搔狐皆旁勒今案见左氏隐十一年传据订陈俞本公孙上多引二句弗及下删去四句】 又曰奚仲为夏车正 【○严氏校因车正误冬字旁勒之今案见左氏定元年传据订】 又曰桓公十五年天王使家父来求车非礼也诸侯不贡车服天子不私求财 【○今案见近本左传与俞本均脱来字】 又曰桓公曰秋大阅简车马也 【○今案见左氏桓六年传陈本同】 又曰齐襄公遂田于贝丘见大豕从者曰公子彭生也公怒曰彭生敢见射之豕人立而嗁公惧坠于车 【○今案见左氏庄公八年传嗁古文也近本作啼】 又曰陈公子完犇齐齐侯使为卿辞曰羁旅之臣幸若获宥及于宽政赦其不闲于教训而免其辠戾施于负担君之惠也所获多矣敢辱高位以速官谤请以死告 【○今案见左氏庄二十二年传其辠作于罪施作弛】 又曰宋南宫万弒闵公曹师伐之万奔陈以乘车辇其母一日而至 【○今案见左氏庄十二年传】 又曰秦伯伐晋卜徒父筮之吉涉河侯车败诘之对曰乃大吉 【○今案见左氏僖十五年传】 又曰晋楚战于邲楚孙叔敖曰进之军志曰先人有夺人之心薄之可也遂疾进师车驰卒奔乘晋军 【○今案近本左氏宣十二年传脱敖字脱可字考上文原有敖字经义述闻春秋中据未改本书钞引亦有可字与　通典十五同自唐石经始脱可字故陈本从而删去陋矣】 又曰楚庄与晋战于邲王乘左广以逐赵旃赵旃弃车走林屈荡抟之得其甲裳 【○今案见左氏宣十二年传】 又曰楚庄王使申舟聘于齐曰无假道于宋申舟曰我则必死王曰汝杀我伐之及宋宋人杀之楚子闻之投袂而起履及于窒皇剑及于寝门之外车及于蒲胥之市 【○今案见左氏宣十三年传陈本汝杀作杀女蒲胥作蒲胥并增引考胥胥之古文也】 又曰庄王伐宋宋人告急于晋晋使解阳如宋使无降楚曰晋师悉起将至矣郑人囚而献诸楚楚子厚赂之使反其言不许三而许之登于楼车使呼宋人而告之遂致其命 【○今案见左氏宣十五年传阳作杨于楼作诸楼致其下有君字陈本亦然】 又曰齐晋战于鞌晋解张御郄克郑丘缓为右郄克伤于矢流血及屦曰余病矣缓曰自始合苟有险余必下推车子岂识之然子病矣 【○今案见左氏成二年传此是永兴节录者陈本与近本郄皆作郄郄本与郄同】 又曰齐晋战于鞌齐高固入晋师桀石以投人擒之而乘其车系桒本焉以狥齐垒曰欲勇者贾余余勇 【○今案见左氏成二年传陈本鞌作莘与通行本同本钞因上下条皆有鞌字致误】 又曰齐晋战于鞌齐师败绩齐使宾媚人赂之晋人不可而使齐之封内尽东其亩宾媚人对曰诗云我疆我理南东其亩今吾子而曰尽东其亩唯吾子戎车是利无乃非先王之命乎 【○严氏校因媚人误媚大旁勒之今案见左氏成二年传据订又原钞误连下条已移正】 又曰韩厥梦子与谓己曰且避左右故中御而从齐侯邴夏曰射其御者君子也射其左越于车下射其右毙于车中 【○严氏校因旦误且中御误众衔曰误日皆旁勒今案见左氏成二年传据订考石经宋本亦作旦】 史记曰尧黄收纯衣彤车乘白马 【○今案见五帝本纪】 又禹平水土陆行乘车水行乘舟 【○今案见史记夏本纪舟作船】 又曰秦武王谓甘茂曰寡人欲客车通三川窥周室死不恨矣 【○严氏校因茂误成川误州皆旁勒今案见史记秦本纪据订又客车作容车】 又曰秦始皇幸梁山宫从山上见丞相车骑众弗善也中人或告丞相后损车骑 【○今案见史记秦始皇本纪原钞幸误韦己订正】 又曰始皇崩于沙丘平台丞相李斯乃秘之不发丧棺载韫车故幸宦者参乘所至上仓百官奏事如故宦者辄从辒车中可其奏事会暑上韫车臭乃诏从官令车后载一乘鲍鱼以乱其臭行从直道至咸阳发丧 【○今案见史记始皇本纪近本韫下添辌字陈俞本亦然惟所引字句与本钞大同小异】 又曰项王西从萧晨击汉军而东至彭城日中大破汉军汉王乃得与数十骑遁去欲过沛收家室而西楚亦使人追之取汉王家皆亡不与汉王相见汉王道逢得孝惠鲁元乃载行楚骑追汉王王急推堕孝惠鲁元车下滕公常下收载之如是者三曰虽急不可駈奈何弃之于是乎遂得脱 【○今妹见史记项羽本纪汉军下有于是大风从西北而起句得脱上无乎字】 又曰项王数侵夺汉甬道范增急围荥阳汉将纪信说汉王事已急矣请为王诳楚为王王可以间出于是汉王夜出女子荥阳东门被甲二千人楚兵四面击之纪信乘王屋车傅左县曰城中食尽汉王降楚三军皆呼万岁汉王乃与数十骑从城西门出走成皋 【○今案见史记项羽本纪无三字】 史记曰项王阆汉王复军成皋乃复引军西拔荥阳诛周苛枞公而虏韩王信遂破成皋汉王跳 【音兆】 独与滕公共车出成皋门北渡河 【○今案近本项羽本纪跳作逃下注索隐曰汉书作跳脱共车二字门北作北门此隋以前史记古本司马贞未及见者足贵也】 又曰武帝时齐人少翁者以鬼神方见上于是乃拜少翁为文成将军文成曰上即与神通宫室被服不象神神物不至乃作画云象车以胜日驾车避恶鬼 【○严氏校以物上脱神字紏勒之今案见史记武帝纪及封禅书皆作画云气车神字照补】 又曰齐桓公欲封禅管仲曰古者封太山禅梁父者皆受命然后得封禅桓公曰寡人西伐东马县车上卑耳之山兵车之会三而乘车之会六纠合诸侯一匡天下诸侯莫违我昔三代受命亦何以异乎 【○今案见史记封禅书纠作九原钞乘车上两字误向已订正】 又曰秦祠畤用木禺龙栾车一驷 【禺寄也寄生龙形于木也】 木禺车马一驷 【○今案见史记封禅书马下原钞脱一字照补】 又曰赵肃侯游大陵出于鹿门大戊午扣马曰耕事方急一日不作百日不食肃侯下车谢之 【○今案见史记赵世家】 又曰秦昭王谓左右曰今时韩魏与始孰强对曰不如王曰其无奈寡人何明矣中旗冯琴对曰王之料天下过矣昔知氏围赵襄子于晋阳之城下者三板知伯行水魏桓子御韩康子参乘智伯曰吾始不知水之可以亡人国今知之汾水可以灌安邑绛水可以灌平阳魏桓子肘韩康子韩康子履魏桓子肘足接于车上而知氏地分身死国亡今秦虽强不能过知氏韩魏虽弱尚贤其在晋城之下此方其用肘足之时也愿王之勿轻易也 【○严氏校因秦误始其误某知误之子御误公卿参误三肘误时并脱韩康子三字氏字足字皆勒出今案见近本史记魏世家据订又下者作不湛者晋城作晋阳易上无轻字】 又曰孔子家大一顷故所居后世因为之庙藏孔子之衣冠琴车书至于汉二百余年不绝 【○今案见史记孔子世家近本家作冢居下有堂弟子内四字】 又曰褚先生云王太后在民间时所生子女者父为金王孙王孙已死武帝立韩王孙白帝曰太后有女在长陵帝驰至长陵使武骑围其宅家人惊恐女亡匿于床下扶持出门令拜谒武帝下车泣曰嚄大姊何藏之深也诏副车载之回车驰遂见太后太后泣下女亦伏地而泣 【○严氏校因扶持误将军姊误娣载之误之载皆旁勒已照改今案见史记外戚世家附褚先生云又驰下有还字】 又曰人有上书告韩信反高帝乃发使告诸侯会陈吾将南游云梦上行未知楚王信郊迎道中高帝顾其武士见信即缚之载后车信呼曰天下已定我固当烹乃赦信为淮阴侯 【○今案见史记淮阴侯传近本游上无南字上行未知作信弗知郊迎句作谒高祖于陈高祖顾其作上令二字与古本稍别】 又曰陈平本时家贫好读书负郭穷巷以弊席为门外有长者车轨 【○今案见史记陈丞相世家为门之下作然门外多有长者车辙陈本改引汉书无贫好读书四字】 又曰梁王阴使人刺煞袁盎上怨望于梁王梁王因上书请朝既至关芽兰说王使乘布车 【○洪氏校因既下衍为太子四岁废为七字删之今案见史记梁孝王世家原钞所衍七字系从下条窜入者】 又曰临江闵王以孝景前四年为太子四岁废为临江王四年仕侵庙坝垣为宫上征荣荣行祖江陵北门上车轴折车废江陵父老流涕窃言曰吾王不反矣荣至诣中尉府郅都责讽王王恐篡煞 【○严氏校因脱四年字又脱年字车字王字坝误土?端窃误寤诣误诸煞误然皆旁勒之今案见史记五宗世家据订又岁废下有用故太子四字】 又曰孙武者齐人也齐田忌进之威王威王问兵法以为师其后魏伐赵赵急请救于齐威王欲将孙膑膑辞谢曰刑余之人不可于是乃以田忌为将孙子为师居辎车中为其计谋 【○今案见史记孙吴列传人也下有后百余岁有孙膑句其为作坐为】 又曰穰侯之富于王家出关辎车千乘 【○今案见史记穰侯列传之下有属字家作室余同】 又曰范睢微行见须贾贾问秦相张君公知之乎孺子岂有客习于相君者哉睢曰主人翁习之睢亦得谒贾曰吾马病车轴折非大车驷马吾不出睢曰愿为君借大车驷马于主人睢归取大车为贾御入相府谓贾曰待我为君先入通相君良久贾问门下曰范睢不出何也门下曰向者乃吾相君也贾肉袒膝行谢罪 【○严氏校因原钞贾问作问贾张下脱君字通相作相通谢罪作谢之皆旁勒之今案见史记范睢列传据订又翁习下尚有知字】 又曰廉颇曰我为赵将有攻城野戢之功而蔺相如徒以口舌为劳而位反居吾上相如闻不肯与会每朝时常称病不欲与争列已而相如出见廉颇相如引车避之 【○严氏校战野改野战见出改出见今案史记廉蔺列传脱反字陈本亦然并脱每朝至争列十一字】 又曰孝文帝出赵同骖乘哀盎伏车前曰臣闻天子所与共乘舆者皆天下豪侠今汉虽乏人独奈何与刀锯之人载于是上笑下同同泣而下车 【○严氏校凡与近本不同之字皆勒出今案见史记袁盎传据订又乘舆作六尺舆豪侠作豪英之人作余人载陈本则赵同作赵谈豪侠作英豪余与近本史记固本钞不同之字窃谓古本如是未可擅改也】 又曰孙叔敖为楚相俗好卑车王以卑车不便马欲下令使高之相曰令数下民不知所从不可王必欲高车臣请教闾里高其捆乘车者皆君子王许之居半岁民悉自高其车 【○严氏校者车改车者又卑下脱车字脱高之五字皆旁勒今案见史记循吏传据订卑车作庳车陈本便下添舆字捆上有车字君子下多引君子不能数下车句】 又曰湻于髠者齐之赘??耳也滑稽多辨数使于诸侯未尝屈辱齐威王八年楚大发兵加齐齐王使髠之赵请救兵赍金百斤马十驷髠仰天大笑王曰先生少之乎髠曰今者臣从东方来见道旁有一穰田者操一豚蹄酒一盂而祝曰瓯寠满舟污邪满车五谷蕃熟穰穰满家臣见所持者狭而所欲者奢故笑之于是齐王乃益金千镒白璧十双车马百驷髠辞而行至赵赵王与之精兵十万革车千乘楚闻之夜引兵而去矣 【○严氏校以多误外脱蹄字与字皆旁勒今案见史记滑稽列传据订又近本??耳作壻马十之上有车字穰田作禳田满舟作满篝考??耳即壻也详上】 皇甫谧帝王世纪曰秦车马曰乘舆出曰车驾 【○今案陈俞本脱】 汉书曰建元元年孝武帝遣使者安车蒲轮束帛加璧征鲁申公 【○今案见武帝纪而陈本改引儒林申公传何耶】 又曰虎贲校尉掌轻车 【○今案见汉书十九百官表上】 又曰霍去病出击胡大获浑邪王率兵数万众来降于是汉发车三万两迎之既至受赏赐及有功之士其岁之费凡百余巨万 【○今案近本汉书霍去病传云去病将兵往迎之浑邪王先诣行在所其众降者数万人至长安天子赏赐数十巨万又汲黯传匈奴浑邪王率众来降汉发车三万乘费以巨万百数又云虚府库赏赐又史记平准书正率下无兵字两作乘皆与本钞少异此古卒之不同处原钞车误军照史汉改正】 又曰万石君石奋孝景季年归老于以岁时为朝臣过宫阙门必下车趋见路马必轼焉 【○严氏校因老误先路马误马车皆旁勒今案见汉书万石君传据订又阙门作门阙陈本将首二句倒置归上添引以上大夫据五字焉下又多引二句】 又曰万石君徙居陵里其子内史庆醉归入外门不下车万石君闻之不食庆恐肉袒谢罪不许举宗及兄建肉袒万石君逊曰内史贵人入闾里里中长者皆走匿而内史坐车中自如固当乃谢罪 【○严氏校因徙误从恐误忌旁勒之今案见汉书万石君传据订又长者作长老乃谢罪作乃谢罢庆本肉袒下多请字原钞让改逊详本篇上】 又曰袁盎道逢丞相申徒嘉下车拜谒丞相 【○今案见汉书袁盎传丞相下脱从车上谢袁盎六字史记列传亦同】 又曰卫青军出塞千余里见单于兵陈而徒于是青令武■〈罡刂〉车自环为营张晏曰兵车 【○今案见汉书卫青传下有张晏注原钞误何晏已改正又史记列传■〈罡刂〉作刚但其乐书而民刚毅句又作■〈罡刂〉是二字可通用陈本删于是以上作卫青见匈奴以武刚车又删张晏五字】 又曰刘屈牦为丞相是时治巫蛊狱急内者令郭穰告牦与贰师共祷祠欲令昌邑王为帝有司按验至大逆不道诏载屈牦厨车以狥要斩东市 【○严氏校因脱载字厨字东市误于是怕旁勒今案见汉书刘屈牦传据订】 又曰田千秋为相上优之朝见得乘小车入宫殿中故号之曰车丞相 【○今案见汉书本传车千秋本姓田陈本相字下照添年老二字】 汉书曰霍光字子孟武帝时为奉车都尉光禄大夫出则奉车入则侍左右出入禁闼二十余年 【○严氏校因都上衍骑将军三字出则句奉误乘皆旁勒今案见霍光传据订陈本竟改霍光为严光谬甚】 又曰霍光奏可遣刘德至曾孙尚冠里舍洗沐赐御府衣太仆以軨猎车奉曾孙就齐文颖曰如小车前有曲舆不衣也 【○严氏校于奏字孙字舍字府字旁勒误矣今案近本汉书卷八宣帝纪遣刘德作遣宗正德赐上脱洗沐二字奉下有迎字齐下有宗正府三字小车上作軨猎二字又本钞将奉曾孙就齐五字紊入下条及曲误典己订正】 世说曰軨猎车 【○今案軨猎车三字已见上条且上下皆引汉书此作世说脱去正文恐误姑存之】 汉书曰卫尉敞病甚成帝拜子涉为侍中使绿车送卫尉舍 【○严氏校因本钞脱涉字斜勒之今案见汉书金日殚附子微传据订】 又曰薛广德为御史大夫有疾乞骸骨赐安车驷马黄金六十斤罢广德为御史大夫凡十月免东归沛太守迎之界上沛以为荣悬其车以传子孙 【○严氏校旁勒罢夫免归四字非是今案见汉书薛广德传近本又脱有疾二字陈本改引列传上半且污车轮一则大改旧钞面目谬甚】 又曰邴吉为丞相驭吏嗜酒数逋荡尝从吉出醉欧丞相车上西曹主吏白欲斥之吉曰以醉饱之失去士使此人将复何所容西曹弟忍之此不过污丞相车茵耳遂不去也 【○严氏校弟字旁勒河即今案见汉书丙吉传弟忍作地忍李奇注云地由第也师古曰地亦但也考第弟亦古通陈本亦改欧为□□□汉书严助传欧泄□□四字已用之】 又曰夏侯胜字长公征为博士光禄大夫会昭帝崩昌邑王嗣立数出胜当乘舆前谏曰天久阴而不雨臣下有谋上者陛下欲何之王怒缚以属吏 【○严氏校因字误自胜误腾旁勒之而陛误阶未勒何也今案见汉书夏侯胜传据订】 又曰韩延寿字长公为东郡太守尝出临上车骑吏一人后至勑功曹议罚白还至府门门卒当车而言曰孝经云资于事父以事君而敬同故母取其爱而君取其敬兼之者父也今旦骑吏父来至府门不敢入骑吏闻之趋走出谒会明府登车?钦父而见罚得毋亏大化乎延寿曰微子太守不自知过 【○严氏校旁勒守字出字恐误今案汉书韩延寿传而言曰三字作愿有所言延寿止车问之卒曰十二字原钞还误远旦误且父误大明误盟?敬作臣钦亏大化误戏父代皆已据汉书订正惟敬改钦宋影钞避翼祖讳也】 又曰哀帝时南郡江中多盗贼拜萧育为南郡太守上以育耆旧名臣乃以三公使车 【使车者乃三公奉使之车也如安车】 载育入殿中受策曰南郡盗贼为害朕甚忧之以太守威信素着其于为民除害安黎元而已亡拘于小文加赐黄金二十斤育至南郡盗贼乃静 【○今案见汉书萧望之附育传黎元作元元使车者三句是孟康注也原钞萧误肖脱耆字亡字乃以下衍安车二字已据订正】 又曰杨子云甘泉赋云敦万骑于中营兮方玉车之千乘声駍隐以陆离兮轻先疾雷而馺遗风 【○严氏校以雷误当馺误骏皆旁勒今案见汉书杨谯传据订宋本文选亦同】 汉书曰陈遵为河南太守而弟级为荆州牧当之官俱过长安富人故淮阳王外家左氏饮食作乐后司直陈崇闻之効奏遵乘蕃车入闾巷 【○严氏校因河上脱为字之上脱闻字又级误乃当误尝崇误从劾误劫皆旁勒之今案见汉书游侠陈遵传据订又蕃作藩考诗四国于藩相通字也】 又曰初楚主侍者冯嫽尝持汉节为主使诸国钦信之号曰冯夫人为乌孙右大将妻右大将与乌就屠相爱以汉兵方出见灭不如降愿得小号宣帝征夫人自问状遣谒者竺次期门甘延寿为副送冯夫人夫人锦车持节诏乌就屠诣长罗侯赤谷城立元贵靡为大昆弥 【○严氏校因原钞脱楚字右字相爱字遣字次字诏乌字又诣误诸弥误纶皆旁勒淮问字误勒耳今案见汉书西域传据订又敬改钦详本篇上】 又曰孝武卫后字子夫为平阳主讴者帝祓霸上还过平阳主赐金千斤主奏子夫送入宫子夫上车主拊其背曰行矣强饭勉之即贵愿无相忘 【○严氏校因原钞贼跋误被拊误持饭误饮又脱赐字皆旁勒今案见汉书外戚子夫传据订史记亦同已改正】 又曰孝昭上官皇后祖父桀陇西上邽人也少时为羽林期门郎从武帝上甘泉天大风车不得行解盖授桀桀奉盖虽风常属车雨下盖辄御上奇其壮力迁未央厩令 【○严氏校以原钞陇西句误陇上邽西邦人也又脱门字盖误善雨误雨皆旁勒之今案见汉书外戚孝召上官皇后传据订】 又曰王莽大赦天下五威将乘干文车 【画天文之象于车】 驾坤六马 【坤为牝马六地数】 背负鷩鸟之毛服饰甚伟每一将各置左右前后中帅凡五帅车服驾马各如其方面色数将持节称太乙之使帅持橦称立帝之使策命曰普天之下迄于四表靡所不至 【○严氏校将本钞橦字着两圈以其仍百本也饮案近本汉书王莽传撞作幢考玉篇撞竿也或作幢西京赋都卢缘橦是相通之字又本钞注郑注也原误大写今改夹注亦照本钞例耳】 东观汉记光武纪曰上发荆南至呼沱河津吏还言水深无渡左右皆惶惧上令王霸前瞻水霸欲如实还报恐惊官属即直言可渡即遂前比至河?合可屦未毕数车而?还陷 【○严氏校因还误迁比误北脱数车而三字皆旁勒已订改今案聚珍本王霸传上发八字作上南至下曲阳滹沱河又津吏作导吏惧作畏屦作渡姚辑本屦作履余亦小异本钞以入光武纪古本如此】 又曰上发至饶阳称邯郸使者入传舍厨吏方进食官属从者饥遮夺之吏卒惊起聚语乃椎鼓数十通诈言邯郸将军至官属皆惧失色上临升车还坐曰请邯郸将军入久乃升后有传呼寺门开之是雒阳吏耳 【○今案见聚珍本东观记卷一光武纪发作驰厨作传遮作争吏卒惊作吏疑其伪进食下无官属二字无惧字临字乃升作乃去无后有以下姚辑本无发字余与聚珍同又本钞开字疑误】 又曰初王莽之遣王邑欲盛威武?震山东兵甲冲棚战攻之具甚盛 【○今案御览三百三十六引东观汉记棚下有干戈旌旗四字聚珍本亦然原钞脱威兵棚攻具五字已照补】 又曰上东西赴难以车上为家传荣合战跨马操兵身在行伍 【○今案聚珍本姚辑本东观记脱此条传荣句疑有误】 又曰下江王风王延兵侵疆与荆州牧战钩牧车屏??屏泥刺欵欵陪乘度足以得收然不敢害尚愿望赦 【○严氏校风延??屏收四字皆旁勒今案四余堂校刊书钞本风作凤延作匡收作牧又删??屏字考范书创立传注引续汉书作钩牧车屏泥刺杀其骖乘劳笙士读书杂识卷二驳严校本云上欵疑杀字下欵字衍窃以为欵欵当作杀其二字劳说亦未尽善也】 又曰建武十七年上避仕正殿读图谶多御庑下浅露中风疾苦眴甚左右有白大司马史病不能摇动自强出乘车行数里病差于是车驾宿偃师 【○严氏校眴字旁着两圈今案聚珍本及姚本东观记光武纪眴皆作眩范书亦然考楚辞九章眴兮窈窕史记项梁眴籍皆作眴古本如此本钞又衍安字皆误若史误吏巳照订正】 又曰建武二十五年南单于遣左贤王击北军于北单于震怖却地千余里十三年中工官作橹车成可驾数牛尝送塞上议者见车巧相谓曰谶言汉九世当却夷千里寍谓此邪圣人之文与天券契及胡隤怀数月而卑 【○今案聚珍本东观记脱此考范后汉书卷一下光武纪有建武至余里三句无震怖句无十三年以下又卷百十九南匈奴传无余字无十三年中工官六字橹车作楼橹送作置议者见车巧作时人见者却夷作却北狄地无圣人以下又本钞怀字卑字亦疑有误】 又曰建武十六年是时名都王国有献名马宝剑直百金马以驾鼓车剑以赠骑士 【○严氏校以金下脱马字斜勒之今案见聚珍本东观汉记卷一光武纪据补】 又曰元和三年勑道桥所过历林木防盖管今方春月毋得斫伐辂车可引避也 【○今案见御览十九引东观汉记元和三年作章帝行幸历林六字作历树木斫伐作有所伐聚珍本章帝纪三年作元年桥作路无今字月作日余与御览同】 又曰耿弇讨张步与济南王费邑合战大破之斩邑首传诣行在所断贼头入示巨里归其亲属外以执为思内臣怖之 【○今案聚珍本姚辑本东观记耿弇传脱此范后汉书四十九弇传四十二张步传多有不同又本钞以执句疑有误】 又曰寇恂为颍州守杀执金吾贾复部将复耻之欲手剑击恂恂遣谷崇以闻上征恂恂至入见时复在前欲起上曰天下未定两虎安得私鬬今日朕分之于是受赐极欢宴遂同载车出相与结厚 【○今案聚珍本东观汉记卷九寇恂传无击字恂遣句作恂以状闻入作乃在前作先在座无今日以下又考范书本传受赐作并坐无宴字末作遂共车同出结友而去陈本前采东观后采范书并增改一二字殊谬本钞征字缺末笔宋影钞避仁宗讳也】 又曰寇恂为河内守上即位高邑军食急恂?骊马送縠前后不绝 【○今案聚珍本姚辑本东观汉记寇恂传只有首句余脱考光武纪亦不符惟范后汉四十六本传云光武即位军食急乏恂以辇车骊驾转轮前后不绝尚大同小异耳】 又曰光武尝与朱福共车而出过候司隶陈崇崇南阳人也与上通家福持车在外以为上当自达道今崇请之上不说辞出就车崇大笑曰独我当相见念卿不复故不道也常戏狎之如是福愈恭慎自附 【○严氏校云案朱佑当作朱福慎字误作庙己改又案此二条当先后易置亦己照移今案聚珍本姚辑本东观记只有常与一句以下皆脱惟于光武下多引在长安时四字】 又曰朱福字仲光南阳宛人也上为舂陵侯讼逋租于大司马严尤时福亦为复阳侯讼逋租于尤尤止车独与上语不视福等上归巇福曰严公宁视卿耶 【○严氏校云案范书朱佑传注引东观汉记曰佑作福避安帝讳又云案辑本以此入光武纪据此当入朱福传又云此条当先后改置己照移今案聚珍本姚辑本东观记朱佑传光作先无南阳以下卷一光武纪有上为舂陵以下复阳侯作一舅字无等字原钞朱误李又脱误十余字已照聚珍订改】 又曰铫期为太中大夫从到雒阳拜为卫尉是时陇蜀未降麻赋往□□屯上轻与期门近出期当车前叩头曰臣闻古今之戒变生不意诚不愿陛下微行数出有诏车骑罢还 【○今　案姚辑本聚珍本东观记脱考范书铫期传无是时十字当车句作颈首车前有诏句作帝为之回舆而还】 又曰臧宫字君翁为建威将军将兵击诸郡中至中卢屯骆越是时公孙述将田戎任满与汉军相距于荆门诸将战数不利越人谋欲畔汉附蜀宫兵少不足以制也会属县送委输牛车三百余两至宫即设变夜断城门限令委输车回转出入隆隆至明越人候伺者闻车声不绝而门限断以官兵大来乃奉牛酒劳军由是遂安 【○严氏校因原钞脱击字至字衍武字月字又骆误石至宫误利害皆旁勒之今案见聚珍本东观记臧宫传据订又建作辅畔作叛宫即九字作宫夜使锯断城门限宫兵作汉兵御览四百九十四引更畧考书畔官离次是畔字古本如是】 又曰傅俊以建武二年从至河内时渔阳未下遣俊持节使征宛王刘赐迎光烈皇后于淯阳邓奉家时为皇后佑落车发至宛迎宁平公主 【○今案聚珍本姚辑本东观记皆脱考范汉书卷十上阴皇后纪云后随家属徙淯阳止于奉舍光武即位令傅俊迎后与胡阳宁平主诸宫人俱到洛阳可借证也又原钞佑落二字疑误】 又曰伯升作攻城鬬车上曰地车不可用谁当独居此上者伯升曰此兵法也上曰兵法但有所图画者　实不可用伯升遂作之 【○今案见聚珍本东观记卷七齐武王演传本钞居误车照改御览三百三十六亦引东观稍畧姚本脱】 又曰盆子见众拜恐惧啼泣从刘侠卿居为盆子制朱绛单衣半头赤帻直綦履盆子朝夕朝侠卿礼之数祠城阳景王使盆子乘军中鲜车大火马至祠所盆子时欲出从牧儿侠卿怒止之军入左冯翊至长安舍盆子乘白葢小车有尚书一人亦小车绛袍衣裳相随军中皆笑诸牧儿共呼车曰盆子在中时欲駈出前车不肯避也 【○严氏校以白莽误曰益旁勒之今案聚珍本东观汉记刘盆子传原钞拜上脱二字拜下脱四字卿下脱一字朱上脱一字据补景王以下但云使盆子乘车入长安八字而已白葢二字考见本篇下晋起居注今已订改】 又曰更始死后赤眉转从南山下号称百万众盆子乘王者车驾三马从数百骑罢歌吹之者廪食弃其数车道中侍从者稍落 【○今案聚珍本姚辑本东观记脱考范后汉书四十一盆子传无罢歌以下无转从句惟百骑下有乃自南山转掠城邑八字原钞之者二字疑误】 又彭宠□元始中迁河南太守至渑池夜逢小贼叩马宠下车曰将军哀之车中有监御史马况奏举宠乃坐免 【○今案聚珍本姚辑本东观汉记脱此条范书亦无原钞监字疑误】 又曰侯霸字君房河内密人也为临淮太守郡以致治更始元年遣谒者侯盛荆州刺史费遂赉玺书征霸百姓老弱相号哭遮使者车或当道卧皆曰愿乞赐留 【○今案聚珍本东观汉记侯霸传无河内三句作王莽败霸保守临淮百姓大作号呼哭泣无车字愿乞句作愿复留霸期年原钞脱为字盛荆误武阳征误复遮误远卧误弘已据订】 又曰马援从容谓官属曰吾从弟少游尝哀吾慵慨多大志曰士生一世但取衣食裁足乘下泽车御欵叚马为郡掾吏守坟墓乡里称为善人斯可矣致求盈余但自苦耳 【○今案见艺文类聚九十三引东观汉记无裁字掾守致求作求益聚珍本姚辑本脱从容二字慷慨二字】 又曰马援振旅还京师赐衣服酒?什器粟五百斛侯车一乘朝见位次随九卿之口 【○今案见聚珍本东观汉记马援传无赐衣下十二字无朝见下九字考范后汉五十一本传亦无衣服至侯十二字无随字之字】 又曰上尝自见诸郡计吏问其风土及前后守令能否蜀计掾樊显进曰渔阳太守张堪昔在蜀其仨以惠下威能讨奸前公孙述破时珍宝山积卷握之物足富十世而堪去职之日乘折辕车布被囊而已 【○今案见本钞三十六廉洁篇引布上有白字又三十九施惠篇引仁以作仁足自见作召见类聚七十引东观汉记自亦作召布上无白字陈本改引后汉上作光武自亦作召余同聚珍本妹本皆脱】 又曰茨充举孝廉之京师道杀一马不能烦不服假赁充到前亭辄舍车持马还相迎乡里号之曰一马两车茨子河 【○今案见范后汉书循吏卫飒传注茨充字子河又引东观汉记道杀十一字作同侣马死余同聚珍本姚辑本东观记茨充传亦然本钞烦字疑误又亭上脱前字已照补】 又曰郭丹从师长安买符入函谷关乃慨然叹曰丹不乘使者车终不出关既至京师尝为都讲诸儒咸钦重之更始二年三公举丹贤能征为谏议大夫持节使归南阳安集受降丹自去家十有二年果乘高车出关如其志 【○严氏校旁勒尝字恐误今案见聚珍本东观汉记郭丹传终不句作不出此阙脱诸儒六字姚辑本又脱安集句余与聚珍同初学记十二引作尝为作十三年余亦与聚珍河东钞函误幽贤下脱能字归下衍同字已订正】 又曰魏伯字乔卿济阴人也建初中为郎伯孤兄弟子来候伯以所乘车马遣送　之归至成皋郎官有乘皂盖车者见兄子乘车疑而格杀之伯闻悲泪昼夜泣涕生病 【○严氏校因葢车下衍初见二字乘下脱车字皆旁勒今案见聚珍本东观汉记魏霸传据订又无归字生作至考泊亦同霸原钞子来侯上疑脱兄字】 又曰章和二年帝崩廉范犇赴钦陵还入城见道中有诸生乘小车马预死泥中诸生立旁时范问为谁所从来生曰庐江太守掾严麟为太守奉章来吊范见而愍然令从骑下马与之 【○今案御览四百二十引东观记章和六字作肃宗崩钦作教还入以下至来吊作时庐江郡严麟奉章吊国俱会子路麟小车涂深马死不能自进六句又令作命考聚珍本廉范传钦亦作敬预作顿曰作白见而愍三字作恻余悉同敬改钦详本卷上】 又曰王阜字世公蜀郡人少好经学年十一辞母欲出精庐尚以少不见听后阜窃书诵尽日辞欲之犍为定生学经取钱二千布二端去母追求到武阳北男谒舍家得阜将还后岁余白父升曰令我出学仕宦傥至到今毋乘跛燛车升怜其言听之定所受韩诗年七十为贪侍谋童子传授业声闻乡里 【○严氏校因原钞经学误经举十一误士犍误捷定生误生定北误比父误宁?误邻皆已旁勒今案聚珍本东观汉记王阜传据订又无尚字取作携升作升余同其夹注云此段文义难明疑有脱误陈本改引谢承汉书文较简惟七十作十七合】 又明德后曰吾万乘主身服大缣左右无熏香之饰前过濯龙门上见外家问起居车如流水马如游龙仓头衣绿■〈糹冓〉领袖正白顾视御者不及之遂不谴怒但绝其岁用冀以默止讙耳 【○严氏校以原钞熏误董饰误余遏误逋绿误缘顾误头御者误傍卿谴误及讙误谨皆旁勒之今案见聚珍本东观汉记卷六马皇后传已据订又无外字无仓头至及之十六字遂作亦余同又范书马后纪有之惟不及之作不及远矣】 谢承后汉书董昆字文通初为司农帑丞得迁巨鹿太守载三车钱谷所出给见在券薛臣自随论者咸为主内实贪秽外求虚名连车重载此必不空诏书后覆大司农帑藏钱谷前主者有出入征见昆讨板悉载三车蒯诸宫无它物章帝嘉之擢为楚郡太守 【○严氏校云案范书无此人今案姚辑本汪辑本谢书亦脱惟本钞七十九孝廉篇引会稽先贤赞有董昆字文通五字亦未尝无其人也但原钞文理舛误甚多无从校改】 又曰峻字伯师下邳余之也峻承丰疾世履贫俭少丧二亲为邑功曹吏无车马因相出飨勑诸曹掾吏各自具车不得共载从行功曹书佐时召陈常曰相除录进峻口直笈到立传学颜氏春秋鲁诗 【○严氏校云按范书无此人并余之二字曰字皆旁勒今案汪辑本姚辑本谢书及陈俞本皆脱考四录棠校刊书钞本余之作徐人劳笙士读书杂识卷二据后汉书顺帝纪赵峻注云峻字伯师下□徐人也与此正合峻上当缺赵字】 又曰范巨卿者与张元伯为友元伯亡时葬引柩不入圹妻曰亡者有遗恨必待范先生耳须臾巨卿乘素车白马号哭而至矣 【○严氏校云案范书元伯临尽叹曰恨不见吾死友此当脱恨字已补今案姚辑本汪辑本谢书及御览四百七十引妻曰以下皆作其母语辞亦畧异】 又曰朱震字伯厚陈留人也初为州从事奏济阴太守单??干赃罪并连??干兄中常侍车骑将军超桓帝收??干下廷尉?遣超谢三府谚曰车如鸡栖马如狗疾恶如风朱伯厚 【○今案类聚九十三引无陈留句从上无州字无桓帝至谢狱十二字余同姚辑汪辑谢书及御览八百九十四引亦然考本钞中在篇引则州作部亦有车如二句又三匡字阙末笔宋影钞避艺祖讳】 又曰杨璇字机平为零陵太守时仓梧桂阳猾贼啸聚璇乃特制马车数十乘以绯囊盛石灰于车上系布囊于马尾又为兵车谷拏克期会战乃令马车居前顺风鼓灰贼不得视以火烧布布燃马惊奔突贼阵羣寇波骇 【○严氏校云亦见范书二十八令案御览四百四十八引谢书杨璇五字作杨璇啸聚作攻绯作绯布囊作布索无又为八字顺作从羣寇句作六陂之余同汪辑本谢书机作玑啸作相脱乘字余与御览同又考本钞一百三十六囊篇引范书亦作杨璇作绯囊作市囊】 司马彪续汉书五行志曰桓帝之末京都童谣曰白葢小车何延延河间来合谐案解犊亭属饶阳河间县 【刘昭补注云臣昭案郡国志饶阳本属涿后属安平灵帝既是河间王曾孙谣言自是有征无俟河间之县为验】 居无几何桓帝崩使者与解犊侯皆白葢从河间来延延众多?也 【○今案鳱钞属饶阳六字误作夹注又续误续己订正俞本脱此条陈本以车延延三字作标目夹注引至合谐止姚辑本续汉书以童谣附末】 又五行志曰桓帝之初京都童谣曰城上乌尾毕逋公为吏子为徒一徒死百乘车车班班入河间案此谓为政贪也城上乌尾毕逋者处高利独食不与下共谓人主多聚敛也公为吏子为徒者蛮夷叛逆父既为军吏子为徒卒往击之一徒死百乘车者言前一人往讨胡既死矣后又遣百乘车往也车班班入河间者言上将晏驾乘车班班入河间迎灵帝也 【○严氏校于晏驾二字旁着圈示古本不同也今案续汉书五行志一徒卒作卒徒晏骂作将崩俞本脱陈本以车班班三字作标目夹注引童谣全文】 又曰侯览兄参为益州剌史民有富者辄诬以大逆皆诛灭之没其财物以万亿计太尉杨秉奏参槛车征□于道自杀京兆尹袁逢于旅舍阅参辎重三万余两皆金银珍玩不可胜数 【○今案御览四百九十二引民有二字作丰没其作没入无以万句秉误衷两作斤余同汪辑本续汉书征下不空格余与御览同】 又曰锺离意迁鲁相治孔子堂及车皆更漆修饰之 【○今案姚辑汪辑本续汉书锺离意传及俞本脱此条考范书七十一意传无治孔以下迁作出为陈本以夫子车三字作标目夹注引意别传数行】 又曰永平九年诏书为四姓小侯开学置五经师张酺以经选授于南宫除广平王郎每朝会辄讲上前音动右左论茌应对常合上意久之赐车马衣被擢为郎中 【○今案姚辑汪辑本续汉书脱考范书张酺传经选作尚书教广平王作为无每期会三字上作御无音动八字被作裳郎中作中郎将又汪辑本张璠汉记张酺传有每朝三句】 又曰袁绍五世公族尝除濮阳长以母丧去官服乘甚盛入累叹曰吾车服岂可使许子将见之古乃谢遣宾客以单车骑 【○今案姚辑汪辑本续汉书脱考范书一百零四上袁绍传只有尝除至去官十字余无】 又曰贾琮为冀州剌史旧传车骖驾迎于州界及综之郡升车乃言曰刺史当远视广听紏察美恶何反垂帷以自掩乃命御者褰之百城闻之自然震悚 【○今案姚辑汪辑本续汉书均脱据范书六十一贾琮传旧下有典字驾下有垂赤帷裳句之郡作之部余同考类聚五十引谢承书旧下有典字闻之作闻风余同又汪辑本张璠汉记亦有此文冀州作荆州】 华峤后汉书曰袁忠字正甫初平间为沛相乘荜车到官以清亮称 【○今案姚辑汪辑本华峤后汉书脱袁忠传】 又曰建武二十八年桓荣为太子少傅赐以辎车乘马荣大会诸生陈其车马印绶曰今日所蒙稽古之力也可不勉乎 【○今案姚辑汪辑本华书及俞本皆脱本钞年上脱八字据范书六十七桓荣传补余同陈本与本钞悉同而亦作为补注谬甚】 薛莹后汉纪曰光武征伐尝乘革车羸马公孙述破益州送乐器旅车乘舆什物然后备 【○今案姚辑汪辑本薛莹后汉纪及陈本俞本皆脱此条考范书卷一下光武纪什作法余同御览九十引东观记革车作革舆无什字余亦有微异】 袁崧后汉书曰蔡顺母生时畏雷母死之后有雷顺走至墓侧曰顺在此太守韩崇怕差车每雷顺乃乘至冢所 【○今案姚辑汪辑本袁崧后汉书脱蔡顺传陈俞本亦脱】 范晔后汉安帝纪曰殇帝崩太后与兄车骑将军邓骘定策禁中其夜使骘持节以玉青盖车迎帝齐千殿中 【○严氏校因原钞脱策字葢误益皆旁勒今案见范书卷五据补范书】 又曰和熹太后临朝宫人并归园太后赐周冯贵人玉青盖车彩饰客骖马各一驷 【○严氏校因原钞熹误嘉宫误官周误因皆旁勒今案见范后汉卷十上和熹邓皇后纪据补】 又曰神图为凉州刺史甚得百姓欢心被征迁汉阳太守戎男送至汉阳 【○今案此条有脱误】 又曰种暠与相识谢千里不得乘车 【○严氏校因种误吴旁勒之今案陈本俞本脱此条考范后汉八十六种暠传识作揖余同】 袁宏后汉纪曰王畅为南阳太守以郡俗奢富欲矫之日衣大布坐羊皮车厩马羸弊而不改 【○今案明本袁宏纪卷二十三日作乃余同陈俞本皆脱此条考范书八十六王畅传富作靡车厩作褥车日作常】 刘艾汉灵帝纪曰熹平元年皇太后窦氏崩于云台殿衣车载到城南丙舍中常侍曹节王甫疾恶窦氏欲以贵人行之车止不役乃发丧公卿以下如会礼 【○严氏校以原钞车误章旁勒之王石华覆校改正】 又曰灵帝中平元年汝南黄巾妖贼彭脱等数万人攻烧属县为害弥广广汉太守赵谦将吏兵攻讨连战克胜斩首折馘生获僭乘黄帐车者上并有黄象人 【○严氏校以原钞害误官脱一广字僭误潜皆旁勒今已订正】 汉献帝起居注曰初天子出到宣平门当渡桥郭泛兵数百人遮桥问曰此天子车耶非不得前刘艾大呼曰是天子也使侍中杨琦高举车帷帝言诸兵汝却可敢迫近至尊也泛兵乃却退 【○严氏校云案魏志芊卓传末引此条今案魏志卷六车传注引献帝起居注门曰作问曰已照订又车耶非作邪车汝却作汝不却又考范书七十二卓传注引桥下无门字车耶非作非车尊也作尊耶陈本非作车前下多引李傕兵数百人皆持大戟在乘舆车左右侍中十八字以下仍加不字】 魏志曰裴潜为代郡太守乌丸王及其大人凡三人各自称单于专制郡事前太守莫能治正太祖欲授潜精兵以镇守之潜辞遂单车之郡单于惊喜脱帽稽颡 【○今案魏志二十三裴潜傅守之作讨之余同惊字上半缺笔详本卷上】 自称益州牧以讨恃维分爪牙 【○严氏校云自称益州牧云云不知何书今案四录堂校刊书钞本云此十二字影宋本连属上条魏志盖误劳笙士读书杂识卷二引华阳国志七云锺会姜维出同车坐同席将至成都自称益州牧以叛恃维为爪牙书钞疑即引此但上有脱误耳讨疑叛分疑为三国志姜维传与华阳国志畧同无恃维为爪牙五字】 常璩华阳国志曰郝伯都阆中人为郡吏太守每见之垂泣伯都请白其故太守曰亡男为人所杀汝身似之故悲感伯都问其雠所在太守曰台阁下可得也伯都乃交游与甘春卿为友共伺雠为吏所得伯都乃还首二人争死会赦得免 【○严氏校云北华阳国志佚文】 吴志曰初兴平中童谣曰黄金车班兰耳闿昌门出天子昌门吴西郭门夫差所作其后孙氏兴 【○今案见吴志卷二孙权传童上有吴中二字昌门至所作十字是裴松之注其后句是虞永兴引证语陈本初下脱兴字岂未知为献帝年号耶亦引至出天子句止其下删去谬甚】 又曰魏黄初二年遣使者邢贞拜孙权为吴王贞入门不下车张昭谓贞曰夫礼无不钦而君自尊大岂以江南寡弱无方寸之刃乎贞遽下车拜昭为绥远将军封由拳侯 【○严氏校以原钞拜误祥大误夫又脱夫车二字旁勒之今案见吴志卷七张昭传据订惟敬改钦详本卷上】 及葬给节僮麾曲葢追锋车鼓吹分士大车皆如魏司空陈秦故事 【○严氏校以此条误连上段因勒断之今案陈俞本脱四录堂校刊书钞本僮作幢分作介又云此二十六字影宋本连国上条误脱书名人名劳笙士读书杂识卷二云此条文义当在下叶王隐晋书司徒石苞薨赐秘器朝服下盖误倒半叶耳今晋书石苞传载苞葬事正与此同】 虞预晋书卢钦为江北都督诸军事平南将军假节给追锋车卧车各一乘 【○严氏校将江字据今本晋书欲改沔考见卷四十四卢歆传锋车亦作锋轺余同】 柒凤晋书曰咸宁中诏赐齐王攸之朝车设旗 【○今案亦见今晋书三十八齐王攸传无设旗二字余同类聚四十五引王隐晋书设旗作乘舆陈本朱误宋余亦同俞本脱】 谢灵运晋书曰建兴四年刘曜权帅羣狄逼于京都内外断绝军不通初长安城中户不盈百万篙棘成林季年亡一旅公私有四乘遂乃君臣窘迫幽辱凶丑 【○今案篙疑作藁】 萧子云晋书曰琅邪武王佃梦假黄钺前后部羽葆鼓吹武纲轻车一乘白葢小车吉凶 【○今案吉凶二字疑有脱误然无可考证】 吴志曰张昭长子承已自封侯少子休袭爵昭弟子奋年未三十造作攻城大攻车为步骘所荐昭不愿曰汝年尚少何为自委于军旅乎对曰昔童汪死难子奇治阿奋实不才耳于年不为少也遂领兵为将军连有功效 【○今案见吴志卷七张昭传三十作二十余说误字已据订】 又曰诸葛恪围新城不克引军出往东兴有白虹见其舡还拜蒋陵白虹复绕其车 【吴录曰恪曰□为河北来哉果为孙峻所杀也○今案见吴志卷七张昭传不克作不拔注脱吴录曰十八字陈本围新城不克作将征淮南引军出作自新城出余同】 环济吴纪曰大皇帝作射虎车为方圆间不置盖一人御之自于中射虎或有猛兽辄犯车上每手击之以此为乐 【○今案陈俞本并脱考吴志张昭传圆作目御之作为御猛兽作逸羣之兽余同】 又曰天纪三年丞相张悌攻车于戏场 【○今案吴志归命侯传注引干宝晋纪襄阳记吴录诸书载张悌事甚详仍无此文陈俞本均脱】 王隐晋书曰梁孝王彤都督梁雍诸军事彤疏食补车幰以为清 【○今案御览六百九十一引王晋书说都督以下十字余同本钞一百四十一幰篇引亦脱疏食二字】 又曰何曾为太宰诏令乘车入殿门 【○今案类聚四十五引王晋书作何曾进位太宰朝会乖与剑履上殿与此微异陈本以乘车入殿四字作标目改引汉书谬矣】 又曰司徒石苞薨赐秘器朝服 【○今案亦见今晋书三十三石苞传同】 何法盛晋中兴书曰司徒郭翻字长翔少有志操不交世事惟以渔钓射猎为娱以车猎去家百余里道中逢一病人以车送之徒步而归【○严氏校以原钞步误涉车误妇皆用旁勒今更正今案亦见今晋书九十四郭翻传无司徒字逢下无一字余同御览五百三引中兴书无志操句及钓射二字去家五字余同陈本脱字长翔三字余亦同】 晋起居注曰太始元年诏曰乘黄厩离车共奉田猎嬉游之事司奏廷尉三官及诸部掾职在邻辇者给白葢小车又给卿尊从官属平兴车六乘重车一乘 【○今案陈俞本均脱】 又曰建武元年有司奏车府令戒严上作高车用杂惣求处给请出上库钱六十七万六千六百今日但治故乃近三十万邪忽使过饰整顿也 【○今案严辑全晋文即据书钞引晋起居注此条删今日以下十八字句法迨有脱误】 又曰咸康元年兼殿中□卫直启作皇后画轮一乘用物诏曰所奏车何乃奢费尔更筹量尚书左仆射王彬奏作皇后重翟车所用物诏曰从约 【○严氏校中字下斜勒疑有脱字也又诏误语画误书彬误作照所订改作下重字旁勒衍文也删之】 又曰晋泰元八年辅国将军谢琰送符坚为臣??车各一乘 【○今案原钞泰误秦已订正为字亦疑误】 又曰泰元十三年皇太妃家季志表陈乘车驾还还动疾年老不堪乘求安车诏听之 【○今案陈俞本脱】 又曰寍康三年守尚书?约列启即曰皇后庙见陵卤簿前即不进解严于不解即建载衣书车稽迟不及行队请坐车及令使 【○洪氏校将不解解字坐车车字旁勒然窜误已不成句亦无可引校】 羊坚等三十国春秋曰晋泰始五年夏四月地震大疫上命医以驷马小车驰救疗 【○今案陈本同俞本脱据隋书经籍志三十国春秋为梁湘东世子萧万撰然亦有题崔晃崔鸿□原钞□□笔三字却必同撰是书人也】 又曰晋元康元年太宰汝南王亮太保卫瓘忌楚王玮人果贑也因议遣诸王之国长史公孙容射舍人岐盛劝王自屈贾后乃言于帝诏留王领太子少传丁卯夜楚王玮公孙容岐盛及积弩将军李肇等围大宰汝南王亮于府府兵皆散遂为岐等所执是时天大热兵人坐亮于车下车人怜之交为之扇玮乃令曰能杀亮者赏布十疋遂为乱兵所害 【○今案陈俞本并脱亦见晋书五十九楚王玮传贑作锐容作宏舍上无射字又无府兵以下】 又曰石勒进攻河东太守邓悠奔于李鸿坞陷勒以悠为参军而悠车所止与胡人邻毂胡人失火烧车勒吏问胡以诬悠悠不与之诤诬听之胡厚德之寻乃遗悠疆马送之逸以报德焉 【○今案疆与强通】 又曰苏峻之将兴兵也祈于钟山庙许尽朱给之车及宏郄鉴又祷于钟山见神谓鉴曰苏峻为逆人神所忿当与蒋子文等锄之社稷不安及也今以愿疏相示于是像移而愿疏□郄鉴知辨峻之必亡焉 【○今案许尽以下八字不安及三字疑有脱误】 又曰后赵沙门吴进言于石虎曰巿运将衰晋当复兴宜苦役晋人以厌其□虎纳之于是使尚书张郡发近邓男女六十万人车十一万乘筑城及长墙于邺北广长五里 【○今案张郡郡字疑误】 又曰王徽之为桓冲参军从冲行值暴雨下马入冲车谓曰公岂得独擅一车不为国士乎 【○今案陈本改引今晋书雨下有徽之因三字入上有排字冲车作车中无不为句】 魏收后魏书曰高祖飨百寮于太极殿诏曰夫骏奔入觐臣下之例程锡马赠车君人之恒惠今诸边君蕃胤皆云集象魏趍锵紫庭贡飨既毕言旋无远各可依秩赐车旗衣马务令优厚 【○严氏校云此太和十七年事又于云字旁着国乞案见魏书卷七下高祖孝文帝纪因近本云已改作虔是古本独异处至觐误勒恒误桓秩误秋已照魏书订正】 又曰延昌元年世宗大赦改年诏立理诉殿申讼车以尽冤穷之理 【○今案见魏书卷八世宗纪原钞讼误颂理误切已照订】 又曰延昌二年世宗御申讼车亲理冤讼 【○今案此见上条】 又曰高肇前缀文乃文昭旺后之兄也初肇西征行至函谷车轴中折皆以为不能获吉还也后为高阳王与领军于忠备壮士杀之 【○今案见魏书八十三下高肇传但今本后为十五字在初肇句上原钞首误昔衍人字后误复与误兴备误为已照订正】 又曰高闾字阎士为太常卿世宗践祚闾累表逊位诏曰光禄大夫辞引见于东堂赐安车几杖事从豊厚百寮饯之犹昔羣公之祖二疏也 【○今案见魏书五十四高闾传原钞阎误阙诏曰误昭受堂误党事误车羣误郡疏误苏均照改正】 又曰高光年老高祖悦之诏光乘车入殿朝贺不拜 【○严氏校云高光据今魏书未见而晋书别有高光非即此也今案劳笙七□书惟识卷二云书钞此光字乃允字之误魏书有高允传】 又曰杨椿迁司徒特进太保加侍中尚书频请归老庄帝允其雅志赐床帐几杖不朝乘安车驾驷马 【○今案近本魏书五十八杨椿传特进作进位无加字尚作上请作乞余同】 又曰杨昱字符晷转太尉掾兼中书舍人灵太后尝从容谓昱曰朕亲姻在外不称人心卿有所闻慎勿讳隐昱于是奏杨州刺史李崇五车载货饷领军元叉太后登召叉夫妻责之 【○严氏校于登字旁着圈因今本已脱示古本之足贵也今案见魏书五十八杨昱传原钞朕误昭史误吏叉误又责误贵已照订正】 又曰勿告国无干有车则少推 【○严氏校云案此在外国传陈俞本均脱】 

　　北堂书钞卷第一百三十九 

　　嘉庆二十年十一月初六日校此卷起至十七日校讫每日黎明即起至二鼓或三鼓就睡穷十二日之力始得清本一卷呜呼难矣乌程严可均记 

　　铁桥先生校书钞 
　　始末见文集中盛 
　　业未竟憯哉仪记 

　　●北堂书钞卷第一百四十　　　车部中 

　　隋秘书郎虞世南撰 
　　南海孔广陶校注 
　　辂二　　　　　　　　　舆三 
　　辇四　　　　　　　　　指南车五 
　　司马车六　　　　　　　轺车七 
　　云母车八　　　　　　　画轮九 
　　犊车十　　　　　　　　鹿车十一 

　　○辂二 

　　天子所乘曰辂 【释名曰天子所乘曰辂辂车也谓之辂者言行路也玉辂以玉饰车象辂各随所饰名也○今案毕校本释车篇辂作路余同陈本玉辂六字作金辂以金玉饰车】 仰则观天文 【大戴礼云古之为辂车也盖圆以象天二十八轑以象列宿故仰则观天文此巾车教之道也○今案陈本及孔巽轩补注本保傅篇轑作橑宿作星本钞盖篇辐篇均引作星惟橑仍作轑】 傅则察地理 【大戴礼云古之为辂车也轸方以象地三十辐以象月故俯则察地理此巾车教之道○朼今案孔巽轩补注云新书巾车作舆字】 法度可以示训 【挚虞会朝堂五辂制度议云诸车之合于法度可以示训者则辂为名亦犹殿堂之正者则曰路寝也○今案张辑百三家本脱严辑挚虞集据旧钞引同陈本路寝误辂寝】 玉辂 【周官云王之五辂一曰玉辂钖樊缨十有再就郑注云玉饰诸末也钖马面当卢刻金为之所谓镂钖也樊读如鞶今马大带也缨今马鞅也玉辂之樊及缨皆以五采罽节之十二就就成也○王石华校以本钞鞶误系又改作繁俱非也今案周礼春官巾车职辂作路然二字通用以后不悉校】 金辂 【周官云王之五辂金辂钩樊缨九就郑注金辂以金饰诸末也钩娄颔之钩也金辂无钖有钩亦以金为之其樊及缨之五采罽饰之而成○今案周礼巾车注同陈俞本钖误锡】 象辂 【周官云王之五辂象辂朱樊缨七就郑注象辂以象饰诸末也象辂无钩以朱饰勒而已其樊及缨以五色罽饰之而七成○今案亦巾车职文】 革辂 【又云王之五辂革辂龙勒条缨五就郑注鞔之以革而漆之无他饰也龙駹也以白黑饰韦杂色为勒条读为绦其樊及缨以绦丝饰之而五成○严校谓旧钞以下廿六条误窜入一百四十二酒食緫上篇今移正今案周礼巾车职同】 木辂 【又云王之五辂木辂前樊鹄缨郑注曰木辂不□以革漆之而已前读为翦浅色也木辂无龙勒以浅黑饰韦为樊鹄色饰韦为缨不言就数饰与革辂同○王石华校郑上补缨字染改漆靳改勒今案周礼巾车职郑注同】 戎辂 【又云车仆掌戎辂之倅郑注猝犹副也此五者皆兵车所谓五戎也戎辂王在军所乘者也○今案周礼车仆职及陈本倅作萃】 云辂 【玄骇六貌子驾云辂○严校云云辂一条疑即下文东京赋错人于此论次第亦不当有此今案此注且有误字陈本删此条】 重翟 【周官云王后五辂重翟钖面緫有容盖郑注重翟维之羽也谨案重翟累推之羽以为车两边之蔽○今案陈本脱此条周礼春官巾车注有羽也以上谨案以下则虞永兴引申语也】 鸾车有虞氏之辂也 【礼记云鸾车有虞氏之辂也郑玄注云鸾车有鸾和者也○今案陈本辂作路并改引孔疏今明堂估亦作路】 軥车夏后氏之辂也 【礼记云軥车夏后氏之辂也注轲车有典舆者也司马注曰戎车夏曰軥车殷曰寅周曰元戎○今案礼记明堂位及陈俞本軥作钩辂作路司马法一条原钞元戎误作见也据二酉堂丛书辑本天子之义第二订正陈俞本皆脱】 大辂殷辂也 【礼记云大辂殷辂也注云大辂木辂○今案见明堂位篇】 乘辂周辂 【礼记云乘辂周辂郑注乘辂玉辂○今案见明堂位】 孟春乘鸾辂驾仓龙 【礼记曰孟春之月天子居青阳左介乘鸾辂驾仓龙戴青旗衣青衣服仓玉郑注鸾辂有虞氏之车有鸾和之节而饰之以青马八尺以上为龙天子春驾所乘者也○今案近本礼记月令介作?考本钞一百五十四春篇数引亦皆作介古本如此陈本介误厅下条亦然】 孟夏乘朱辂驾赤駠 【礼记云孟夏之月天子居明堂左介乘朱辂驾赤駠戴赤旗衣赤衣服赤玉○王石华校改服赤为食赤非也今案介字详上】 季夏乘大辂驾黄骝 【礼记云季夏久月天子居太庙太室乘大辂驾黄骝戴黄旗衣黄衣服黄玉郑注大辂殷辂也而饰之以黄○今案礼记月令及陈本骝作駠】 孟秋乘戎辂驾白骆 【礼记曰孟秋之月天子居緫章左介乘戎辂驾白骆戴白旗衣白衣服白玉○今案介字详上文陈本亦襄作左厅】 孟冬乘玄辂驾铁骊 【礼记曰孟冬之月天子居玄堂右介乘玄辂驾铁骊戴玄旗衣玄衣服玄玉○今案介字详上文】 金辂同姓以封 【周官巾车云金辂建大旗同姓以封郑玄注云以宾以会宾客也同姓以封郑玄注云以宾以会宾客也同姓以封谓王子母弟率以功德出封虽为侯伯其车服犹如上公若鲁卫之属也○今案春官巾车职注车服作画服陈俞本亦改作画惟诗无衣正义引周礼注正作车服见阮氏校勘记载孙志祖说】 木辂异姓以封 【周官云木辂建大麾以田异姓以封郑注曰以田以田猎也○今案陈俞本木作象近本周礼巾车赃则木辂是封蕃国象路乃封异姓也】 大辂繁缨一就 【礼记礼器注云大辂繁缨一就殷祭之车也谨按五采一市为一就也○今案一布句见礼记正义陈俞本改入郑注又?作匝均非是】 次辂繁缨七就 【礼记云次辂繁缨七就郑玄注曰象辂七就也○今案礼器注及陈俞本同】 重翟钖面朱总 【周官云王后之五辂重翟钖面朱总郑注炀马面钖也总者以缯为之着马勒直两耳与两□未其色也○洪氏校宋改朱今案周礼春官巾车职同陈俞本钖作锡】 厌翟勒面缋总 【又云王后之□辂厌翟勒而缋总□注勒而谓如王龙勒之韦为当面饰缋画文也总者以缯为之着马勒直两耳与两镳者也○今案亦见周礼巾车职】 大辂昭其俭 【左氏云清庙茅屋大辂越席太羹不致粢食不凿昭其俭也○今案见左传桓二年】 文所以搜 【左氏云密须之皷与其大辂文之所以大搜也○今案左传昭十五年】 乘殷之辂 【论语曰颜渊问为邦子曰行夏之时乘殷之辂服周之冕○今案陈本脱】 先辂乃发 【张衡东京赋云奉引既毕先辂乃发鸾旗皮轩通帛蒨斾○今案陈俞本斾作帛文选东京赋蒨作綪】 结飞云之袷辂 【张又云结飞云之祫辂树翠羽之高盖○今案文选东京赋同】 饰玉辂之繁缨 【曹植七启云驾云龙之飞驷饰玉辂之繁缨乘宛虹之长緌抗招摇之华旍○今案文选七启辂作路余同旧钞以上廿六条误窜入一百四十二酒食緫上篇今移正】 

　　○舆三 

　　方地为舆 【宋玉大言赋方地为舆圆天为盖○今案陈俞本同七十二家宋玉集舆作车本钞天篇仍引作舆】 追风之舆 【曹植七启云驾超野之驷乘追风之舆经迥漠出幽虚○今案文选七启虚作□陈俞本脱经迥二句】 气电之舆 【刘公干清虚赋云乃生气电之班舆○今案陈俞本同考百三家集及严辑刘公干集皆有清虑赋与旧钞作虚者异亦无气电句】 九龙之舆 【真人王君内传云清虚真人人阳谷山忽见天尊贵神乘羽葆云车驾九龙之舆○今案初学记廿五引王君内传及陈俞本乘羽句作乘三云之辇余同】 雕玉之舆 【刘公干清虚赋云乃生气电之班舆○今案此条见司马长卿子虚赋小注沿上误入陈俞本说】 飞軨之舆 【枚乘七发云将为太子跨骐骥之马驾飞軨之舆○今案文选七发及陈俞本跨作驯】 玉舆 【庄子云越国无君求王子搜而不得从之丹穴王子搜不肯出越人熏之以艾乘之以玉舆子搜授绥登车仰天而呼曰独不可以舍乎宋玉高堂赋曰王乃乘玉舆驷含螭○今案庄子让王篇及陈俞本授作援舍作舍余同俞本脱宋玉以下陈本会作□余同七十二家宋玉集堂作唐】 鸾舆 【吴录云孙皓出游谓尚书令张尚曰天钦两孤出而晴□对曰鸾舆未驾阴重结赫录振向白日曜者也○今案陈俞本脱此条对曰以下疑有讹脱】 高舆 【世说云孟昹未达见王恭乘高舆于时微雪景于篱间窥之叹曰此镇神仙之人也○今案世说企羡篇■〈日上永下〉作昶之人作中人余同陈俞本孟■〈日上永下〉作子旭微作大亦作中人旧钞原脱见王八字据本钞一百五十二雪篇引补又雪篇之人作闻人其两引皆避中字者因隋讳忠兼避中故也】 轻舆 【吴都赋云轻舆安辔以经隧楼舩举帆以过肆○今案陈俞本及文选吴都赋安作按】 革舆 【孟子云武王之伐殷也革舆三百两虎贲三千人○今案孟子尽心下篇舆作车旧钞既入舆篇或古本如此】 素舆 【语林云武侯与宣王在渭宾将战宣王戎服莅事使人视武侯素舆葛巾持白羽扇指麾三军皆随其进止宣王闻而叹曰可谓名士○今案御览七百七十四引语林素作乘持作将余同陈俞本素上有乘字】 简舆 【陈留耆旧传云洛阳令董宣死诏使视之有简舆一乘白马一匹帝曰董宣之清死乃知之○今案陈俞本同说郛本陈留耆旧传简舆作阑轝白作车余同】 篮舆 【陶渊明卢山剌史王弘就之宴将还问所乘答云有脚疾向乘陋马舆亦足自返既问万民是篮舆一门生两儿共举之者也○今案本钞此条失载书名陈俞本改注今晋书语多歧异】 天子乘舆车 【傅玄云天子出多乘舆车○今案陈俞本脱严辑傅子一卷据书钞引同】 帝御云母车 【四王起事云卢志奏云御云母车舆也○今案陈俞本脱】 太宰舆车升殿 【晋起居注云太始四年正月临轩诏太宰安平王载舆车升殿○今案陈俞本及御览七百七十四引晋起居注脱诏字车字王下有孚字】 太傅载舆上殿 【魏志云太傅锺繇有膝疾时华歆亦以高年疾病朝见皆使载舆车虎贲舁上殿就坐是后三公有疾遂以为故事○今案魏志卷十三同陈俞本注详车揔篇】 傅枢居疾板舆上殿 【晋诸公赞云司徒傅枢以足疾逊位不许板舆上殿○今案陈俞本及御览七百七十四引晋诸公赞同】 张辽进爵给母舆车 【魏志云张缭还屯合肥进辽爵都乡侯给辽母舆车○今案陈俞本及魏志十七张辽传同】 常同舆载 【吴志云太子孙登字子高善待僚属畧用布衣礼与诸葛恪顾谭等或同舆而载○今案吴志十四孙登传善待作侍换余同陈俞本多增注】 谢安夜梦乘桓温舆 【幽明录云谢安夜梦乘桓温舆行十六里见一白鸡而止后累代为宰挂厯十六年方悟见白鸡住者太岁在酉而卒也○今案御览七百七十四引幽明录脱累字为宰作居宰舆上无温字余同陈俞本改注今晋书】 舆人成舆欲人富贵 【韩子云舆人成舆欲人富贵非舆人仁也人不贵则与不售也○今案韩子备内篇仁下有而匠人贼四字余同陈俞本不贵上脱人字下售上脱舆字】 

　　○辇四 

　　余车 【司马注夏氏谓辇曰余车殷曰奴车周曰辎车注曰人所挽曰辇三辎车有别名也○今案陈俞本脱二酉堂丛书辑司马法逸文辎车作辎辇脱注曰以下余同考御览七百七十三引余作子奴作胡余亦同疑即此文耳】 人车 【东观汉记云阴就要井丹就起左右进辇矣曰吾闻桀纣驾人车岂此耶就令去辇○今案聚珍本姚辑本东观记及陈俞本脱考范书一百十三井丹传无纣字】 雕辇 【张衡东京赋云是时已下雕辇于东厢○今案文选东京赋同陈俞本多增注】 玉辇 【潘岳藉田赋云天子乃御玉辇荫华盖金根照耀以烱晃龙骥腾本而沛艾○今案文选驣作腾陈俞本无金根一句】 大辇 【晋中兴书云桓玄欲造大辇使容三十人坐以二百人举之○今案亦见今晋书九十九桓玄传举作舁陈俞本已改从今晋书】 小辇 【魏畧云孟达降文帝乘小辇执手附其背戏之曰得无为刘备剌客○今案御览三百七十一引魏畧同】 步辇 【王隐晋书云山涛为太子少傅讲武于宣武阳有诏涛乘步辇○今案陈俞本武阳作城场诏涛作疾诏并改注今晋书案今晋书四十三山涛传作宣武场然本钞太子少傅篇引王隐晋书正作阳】 轻辇 【曹植五言诗云神飙接丹毂轻辇随风移○今案御览七百七十六引曹植诗及陈本同】 板辇 【赵书云皇帝服衮冕御板辇出者也○今案陈俞本脱】 猎辇 【石虎邺中记云石虎好游猎体转壮大不复乘马作猎辇使二十人担之如今之步辇上安徘徊曲盖当作处施转关?苦射鸟兽宜有所向关随身而转○王石华校改徘徊为排字系沿陈本之误辇下删上字亦非也今案御览七百七十四引脱当字施字余同本钞下文有施转关一条引猎车以下字字符合淮关随误开随耳陈本儋作舁徘徊但作排字又脱当字?字关随身作开身多不足据】 翠凤辇 【王子年拾遗云西王母乘翠凤辇也○今案陈俞本改引拾遗记周穆王碧玉辇事非也考王谟本拾遗记卷二有西王母乘翠凤辇事】 紫云辇 【汉武内传云西王母乘紫云之辇○今案陈俞本及守山阁本汉武内传同】 云母辇 【晋公卿礼秩云太宰安平王孚给云母辇一乘○今案御览七百七十四引晋公卿礼秩脱悉字余同】 金根辇 【石虎邺中记云虎南郊有金根辇皆驾马载四人也○今案陈俞本无驾马七字又合下文数条并入注中考御览七百七十四及补编珠卷四引邺中记皆脱驾马七字又御览引根误银】 金华辇 【赵书云皇后出蚕乘羽车金华辇○今案陈俞本羽车作羽盖】 嵩路辇 【石虎邺中记云石虎皇后出乘嵩路辇武玉路辇○王石华校改武为戎作也今案御览引邺中记武上有文字余同陈俞本及高士奇补编珠卷四引邺中记嵩作高又删武玉四字】 朱漆辇 【又云石虎皇后出乘嵩路辇或朱漆卧辇以纯云母代纱○今案御览七百七十四引邺中记同陈俞本嵩作高纱误纯】 香衣辇 【石虎邺中记云石虎南郊有徘徊武刚辇数百乘皆驾马上载四人也○今案陈俞本删此条下注改引晋太康起居注补编珠卷四引邺中记徘徊二字及驾马八字余同考御览七百七十四引邺中记无香衣辇三字陈俞本则附注此三字于金根车条下】 武刚辇 【又云石虎大驾有金根辇武刚辇数百乘○今案详本篇上文】 绣絪冯黄金涂 【汉书云霍禹治第室作乘舆辇加画绣絪冯黄金涂注曰絪亦茵马谓所冯者也以黄金涂饰之○今案汉书六十八及本钞褥篇茵篇同陈俞本加作如】 坐虎施转关 【石虎邺中记云虎作猎辇使二十人儋之如今之步辇上安徘徊曲盖当坐处施转关?若射鸟兽宜有所句关随身而转○王石华校徘徊亦改排字与上条同误今案详本篇上文】 四望皆通彻 【又云虎皇后出乘嵩路辇或朱漆卧辇以纯云母代纱内外四望皆通彻○今案御览七百七十四引同万花谷续集卷八引路作辂脱内外二字余同陈俞本纱误纯嵩作高】 玉女驾鹿车 【灵宝五符序云北方有夜光玉女服灵林之翠罗驾鹿辇于天河获二仪而不轻保羣命以永退者也○今案陈俞本获作护仪作像轻作忒退作和余同】 和上乘板辇 【赵书云前石有佛图澄号曰大和上有事语乃命大和上乘板辇也○今案陈俞本上作尚有事以下十二字作尝乘板辇于大水上盖误矣陈本讹作辇尝乘板尤非】 御辇以升山 【应劭汉宫仪云封禅国家卿辇人挽以升山至内观休止○今案续汉志补注引汉官仪家御下有首字挽作挽内作中无止字余同陈俞本国家以下但作尝乘玉辇以升山七字而已永兴中改内详本篇上文】 步行不用辇 【东观汉记明帝幸南阳所在见吏劳赐步行观部署不用辇○今案御览九十一引及俞本同陈本脱聚珍本东观记在亦作幸姚辑本与原钞同】 辇过问冯唐 【汉书云冯唐祖父赵人也父徙代汉兴徙安陵唐以孝着为中郎署长事文帝帝辇过问唐曰父老何自为郎家安在具以实言○今案陈俞本中郎作郎中又陈本祖父作祖父俞本更作字祖公谬矣史记冯唐传祖父作大父实言作实对余同汉书冯唐传中郎亦作郎中余同】 常辇至郎署 【汉武故事云上帝辇至郎署见一老郎须鬓皓白衣服不整上问公何时为郎对曰臣姓颜名驷江都人也○今案陈俞本鬓作发御览七百七十四引汉武故事须鬓作鬓眉整作同】 举上同辇 【又云上起明光宫发燕赵美女二千人充之常从行之徒与上同辇者十六人员数怕使满○今案陈俞本同古今说海本汉武故事常从五字作选二百人常从幸郡国九字余同】 行则同辇 【汉书云傅昭仪有宠于上生定陶恭王多材艺上甚爱之坐则同席行则同辇○王石华校议改仪势改艺今案汉书九十八同陈俞本材作才】 欲同辇 【汉书云孝成帝游于后庭常欲与班婕妤同辇载辞曰观古圣贤之君皆有名臣在侧三代末主乃有女嬖今敬同辇得无近似之乎上善其言而止○今案汉书九十七下外戚传作倢侈古下有图画二字女嬖作嬖女】 回辇省病 【王隐晋书云武帝时左思妹以采择入为修仪亦有叔父上敬焉多病常在薄室上游华林回辇省病虽无宠赠赐甚厚○今案陈俞本皆改注今晋书】 出车入辇务以自佚 【吕氏春秋云出车入辇务以自佚曰招蹙之机也○王石华校改佚为供非也今案吕氏春秋孟春纪及陈俞本佚下皆有命之二字余同又惠半农校本附注云招蹙当作佁蹷见李善注及集韵】 长君至雍扶辇下除 【汉书云李陵谓苏武曰前长君从至雍咸阳宫扶辇下除注曰扶辇下除道也○严氏校壅改雍又本钞咸上衍从字因移在至字上是也今案汉书五十四及陈俞本咸皆作棫】 
</div>
    <div class="pagination">
<a href="北堂书钞_page36.html">上一页</a><span>...</span><a href="北堂书钞_page32.html">32</a><a href="北堂书钞_page33.html">33</a><a href="北堂书钞_page34.html">34</a><a href="北堂书钞_page35.html">35</a><a href="北堂书钞_page36.html">36</a><span class="current-page">37</span><a href="北堂书钞_page38.html">38</a><a href="北堂书钞_page39.html">39</a><a href="北堂书钞_page40.html">40</a><a href="北堂书钞_page41.html">41</a><a href="北堂书钞_page42.html">42</a><a href="北堂书钞_page38.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
