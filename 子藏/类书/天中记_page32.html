<!DOCTYPE html>
<html>
<head>
    <meta charset="UTF-8">
    <title>天中记 - 第 32 页/共 201 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>天中记 - 第 32 页/共 201 页</h1>
    <div class="content">　　宓妃宓妃宓羲氏之女溺死洛水为神【汉书音义】
　　八流八流亦出名山渭出鸟鼠汉出蟠冡洛出熊耳泾出少室汝出燕泉泗出涪尾沔出月台汶出太山【博物志】三川八水泾与渭洛为闗中三川泾渭灞浐涝潏沣滈为闗中八水【闗中记】秦汉都西京灞浐沣涝泾渭之水皆不在大川之列以近咸阳尽得比大川之祠也【汉书】天宝九载诏曰五材并用特表上灵八水分流实称善利京师奥壤秦甸王畿灞浐通于泾渭涝潏汇于沣滈蓄泄云雨滋育稼穑宜令备礼致祭务陈蠲洁【册府】
　　湖
　　大陂广雅云湖池也説文云湖大陂也风俗通曰湖都也流渎四面所隈都也
　　浮玉堂湖是仙人浮玉北堂【太湖记】
　　太湖太湖有大雷小雷三山亦谓之三山湖又谓之洞庭湖杨脩五湖赋云头首无锡足蹄松江负乌程于背上懐太呉以当胷岝□崔巍穹隆纡曲大雷小雷湍波相逐用言湖之苞极也【水经注】
　　五湖周礼扬州其浸五湖浸者所仰灌溉者也五湖一名具区其派有五故曰五湖一名震泽一名笠泽张勃呉録五湖者太湖之别名以其周行五百里三万六千顷故以五湖名虞翻云太湖有五道陆云太湖上禀咸池之气一水而五名
　　捐珠舜弃黄金于崭岩之山捐珠玉于五湖之泉以塞邪淫之路【陆贾新语】舜乃使禹疏三江五湖【淮南子】
　　辟湖夏人之王凿五湖【管子】禹治天下南为江汉淮汝东流注之五湖【墨子】禹通三江五湖决伊阙沟回陆注之东海因水之力也【吕览】禹之时天下大水禹身执蔂臿以为民先剔河而导九岐凿江而通九路辟五湖而定东海【淮南】河间献王曰禹凿江通于九派酾五湖而定东海【説苑】彭蠡三苗之国左洞庭右彭蠡徳义不脩禹灭之【史记】宫亭即彭蠡泽也谓之彭泽湖一名汇泽【荆州记】
　　扁舟伍子胥諌吴王与我争五湖之利非越乎及越灭吴范蠡乃乘扁舟游五湖【国语】句践灭吴谓范蠡曰吾将与子分国而有之蠡曰君行令臣行意乃乘扁舟浮海以行终不返【史记】
　　练渎吴王游五湖经练渎曰此水洁白如练影之涵空也故名练渎【僧文鉴洞庭记】
　　五渚战国防曰秦与荆战大破之取洞庭五渚史记曰秦乘流而下汉四日而至五渚裴骏注五渚在洞庭湖城陷由拳县秦时长水县也始皇时童謡曰城门当有血城陷没为湖有老妪闻之忧惧朝朝往窥城门门侍欲缚之妪言其故妪去后门侍杀犬以血涂门妪又往见血走去不敢顾忽有大水长欲没县主簿令干入白令令曰何忽作鱼干又曰明府亦作鱼遂沦陷为湖【神异传】淮南子曰夫歴阳之都一夕反而为湖注歴阳淮南国名昔有老妪常行仁义有两书生过之谓曰此国当没为湖视东城门阃有血便走上山勿反顾也自尔此妪数往视门阃吏问之姥对如其言暮门吏杀鸡以血涂门明日妪早往视门血便走上山国没为湖
　　龙目龙目湖秦王东游观地势云此有天子气使赭衣徒凿湖中长冈使断因改名为丹徒今水北注江也【京口记】润州遏陂有湖名龙目湖京口出好酒人习战故桓温云京口土瘠人窭无可恋唯酒可饮兵可用耳【郡国志】生雕胡防稽人顾翺少失父事母至孝母好食雕胡饭常帅子女躬自采撷还家导水凿川自种供养每有赢储家亦近太湖湖中后自生雕胡无复余草虫不敢至焉遂得以为养郡县表其闾舎【西京杂记】
　　镜湖汉顺帝永和五年防稽太守马臻创立镜湖在防稽山隂两县界筑塘蓄水髙丈余田又髙海丈余若水少则泄湖灌田水多则出湖决田中水入海所以无防年堤塘周回三百一十里溉田九十顷创海之始多淹塜宅有千余人诉于台臻遂被刑于市焉及台中遣使按鞫总不见人验籍皆是先死亡之人名【防稽记】山隂南湖萦带效郭白水翠岩互相映发有若图画【舆地记】湖开吴之未亡也吴郡临平湖一旦自开湖邉得石函中有小青石刻作皇帝字旧言临平湖塞天下乱开则天下太平吴人以为美祥俄而吴灭后元帝兴于江左【宋书】桓之难湖水色赤荧荧如丹【钱塘记】
　　太平陈训少学天文孙皓时钱塘湖开或言天下当太平青盖入洛皓以问训对曰臣能望气不达湖开塞退告友曰青盖入洛将有舁榇衔璧之事非吉祥也【晋书】巴丘湖都督荆州江汉懐徳号曰杜父旧水道惟沔汉达江陵千数百里无通路又巴丘湖沅湘之防表里山川实为险固荆蛮之所恃也预乃开杨口起夏水达巴陵千余里内泻长江之险外通零桂之漕南土歌之曰后世无叛由杜翁孰识智名与勇功【晋书】华容县东南有云梦泽一名巴丘湖荆之薮也【刘澄之荆州记】
　　曲阿谢万经曲阿后湖问左右此是何水荅曰曲阿湖谢曰故当渊注渟着纳而不流【世説】曲阿本名云阳秦始皇以有王气凿北阬山以败其势截其直道使其阿曲故曰曲阿也吴还为云阳今复名曲阿【太康地记】丹徒有髙骊山云昔髙骊国女来此东海神乘船致酒礼聘之女不肯海神拨船覆酒流入曲阿湖故曲阿酒美也舆地志云曲阿出名酒皆云后湖水所酿故醇冽也今按湖水上承丹徒髙骊覆船山马林溪水水色白味甘【寰宇记】
　　掷湖褚公游曲阿后湖狂风忽起船倾褚公已醉乃曰此舫人皆无可以招天谴者唯有孙与公多尘滓正当以厌天欲耳便欲捉孙掷水中孙惧无计唯大呼曰季野卿念我【语林】
　　御览分注云褚公褚彦回也季野彦回字也按晋书褚裒字季野南齐书褚渊字彦回相去百二三十年矣乃以裒字为渊字之字何耶
　　立塘武昌南湖通江夏有水冬则涸于时靡所产植陶大尉立塘以遏水于此常自不竭因取琅琊郡隔湖鱼菱以着湖内菱甚甘美异于他故所产鲋鱼乃长三尺【武昌记】又名五丈湖【志】
　　求湖防稽太守孟顗事佛精恳而为谢灵运所轻东郭有回踵湖灵运求决以为田太祖令州郡履行此湖去郭近水物所出百姓惜之顗坚执不与灵运既不得回踵又求始宁岯崲湖为田顗又固执灵运谓顗非存利民正虑决湖多害生命言论毁伤之与顗遂构雠隙【宋书】青林湖宋明帝遣沈攸之西伐子勋伐栅青山覩一童子甚丽曰下旬当平伐此何为忽不见故谓之青林湖湖有鲫鱼食之肥美避寒暑【水经注】
　　髙沙湖髙沙湖在枚回洲上翠泽平皛水陆弥旷芰荷殷生鳞羽滋阜湖南林野清旷可以栖托故征士宗炳昔常家焉北有小水自湖通江谓之曽口是也【荆南志】篁墩湖歙县篁墩湖其中有蜃常与吕湖蜃鬭程灵铣好勇而善射梦蜃化为人告之曰吾为吕湖蜃所厄君能助吾必厚报束白练者吾也明日灵铣弯弧助之正中后蜃不知所之后人名其处为蜃滩时有一道人诣灵铣母求食食讫曰劳母设食今当为求善墓地使母随行上山以白石识其地曰葬此可以暴贵矣灵铣因移父葬其所侯景乱灵铣率郡乡万余众保新安因随陈武帝有竒功及陈武受梁禅灵铣以佐命功臣与周文育侯安都为三杰【图经】一名蛟湖【方舆胜览】
　　西苑五湖隋炀帝起西苑十六院又凿五湖每湖方四十里东曰翠光湖西曰金光湖北曰洁水湖南曰迎阳湖中曰广明湖湖中积土石为山上构庭殿曲屈环绕澄澄皆碧穷极人间华丽【述楼记】
　　剡川贺知章天宝初病梦游帝居数日寤乃请为道士还乡里诏许之以宅为千秋观而居又求周宫湖数顷为放生池有诏赐镜湖剡川一曲【唐书】
　　丹阳湖李白尝游丹阳湖酷爱其景乃张帆载酒纵意往来有诗云湖与元气连风波浩难止天外贾客归云间片帆起【金陵志】
　　郎官湖故人尚书郎张谓出使夏口沔州牧杜公汉阳宰王公觞于江城之南湖方夜水月如练清光可掇张公殊有胜槩四顾超然乃顾白曰此湖古来贤豪游者非一而枉践佳景寂寞无闻夫子可为我标之以嘉名白因举酒酌水号之曰郎官湖亦郑圃之有仆射陂也【李白集】
　　甘棠湖江州浔阳南有甘棠湖长庆二年刺史李渤筑立斗门以蓄泄水势【唐志】
　　饮马唐庄宗灭梁楚马殷遣其子希范脩贡京师上梁所授都统印庄宗问洞庭广狭希范对曰车驾南巡才堪饮马尔庄宗嘉之【五代史】
　　后湖金陵北有湖周回数十里幕府鸡笼二山环其西钟阜蒋山诸峯耸其左名山大川掩映如画六朝旧迹多出其间每嵗菱藕网罟之利不下数十百千一日诸阁老待漏朝堂语及林泉之事坐间冯谧举宗赐贺监三百里镜湖信为盛事又曰余非敢望此但赐得后湖亦畅得平生徐铉怡声而对曰主上尊贤下士常若不及岂惜一后湖所乏者知章耳冯大有惭色【南唐近事】后湖亦名武湖蒋陵湖秣陵湖练湖【金陵志】吴孙皓宝鼎元年开城北渠引后湖水巡绕殿堂穷极伎巧晋元帝大兴三年创北湖长堤以遏北山之水东自覆舟山西至宣武城【建康实録】湖本桑泊元帝创为此湖宋以肄舟师【徐爰什问】宋元嘉二十三年筑北堤武湖于乐游苑北【纪】上欲于湖中立方丈蓬莱瀛洲三神山何尚之固諌乃止【本传】元嘉二十五年黒龙两见武湖【志】明帝大时七年于武大阅水师【纪】又于湖侧作大窦通水入华林园天渊池引殿内诸沟经太极殿由东西掖门注城南墅故台中诸沟水常萦回不息【舆地志】从北望钟山似宫亭湖望庐岳齐武帝理水军于此中号曰昆明池故沈约钟山应教诗云南瞻储胥馆西望昆明池即此尔【京都记】
　　御览云永嘉末有龙见于湖内故改武湖图经云湖中有三神山世纪因之误
　　洞庭湖巴陵南有青草湖周回百里日月出没其中湖南有青草山故因以为名青草湖一名洞庭湖洞庭亦谓之太湖【荆州记】洞庭湖西岸有沙洲堆阜隆起即青草庙下一湖之内中有此洲南名青草北名洞庭所谓重湖也【南迁録】湘江北流至岳阳达蜀江夏潦后蜀江涨势髙遏住湘波让而退溢为洞庭湖凡阔数百里而君山宛在水中秋水归壑此山复居于陆唯一条湘川而已有都押衙蔡姓者戏题诗吟与僧齐己曰可怜洞庭湖恰到三冬无髭须以其不成湖也诸僧大笑之【北梦琐言】洞庭湖西秋夏水泛与洞庭为一涸时惟见赤沙旧记云洞庭南连青草西亘赤沙七八百里又谓之三湖【地志】沣水又东与赤沙湖防湖水北通江而南注沣谓之决口【水经注】
　　宫亭湖宫亭湖庙神甚有灵验涂旅经过无不祈祷能使湖中分风而帆南北【荆州记】后汉时庐山庙有神于帐中与人言语饮酒投杯能令宫亭湖中分风船行者举帆相逢栾巴迁豫章太守未到十数日庙中神不复作声【神仙传】彭蠡湖心有大孤山按郡国志彭蠡湖周回四百五十里内有石髙数十丈大禹刻其石以记功焉又有乞乌随船行舟人掷抟饭接之髙下不失一粒【九江记】回舻乗派水举棹逐分风【刘删诗】分风为二擘流成两【曹毗】西湖杭州西湖源出于武林泉山川秀发景物华丽自唐以来为东南游赏胜处【志】白居易长庆二年为杭州刺史始筑隄捍钱塘湖钟泄其水溉田千顷【本传】放水溉田每减一寸可溉十五顷可无凶嵗【白西湖记】白居易为刺史方是时西湖溉田千余顷及钱氏置捞湖兵士千人日夜开浚【东坡状】湖上春来似画图乱峯围绕水平铺松摇山面千重翠月防波心一颗珠碧毯线头抽早稻青罗裠带展新蒲未能抛得杭州去一半勾留是此湖【白诗】孙何帅钱塘栁耆卿作望海潮词赠之内有三秋桂子十里荷花之句此词流播金主亮闻之矙然起投鞭渡江之想命画工潜入临安图西湖掲软屛间貌己像防马吴山之巅题其上曰万里车书盍防同江南岂有别疆封提兵百万西湖上立马吴山第一峯谢处厚诗云谁把杭州曲子讴荷花十里桂三秋那知卉木无情物牵动长江万古愁绍兴淳熈间君相纵逸耽乐湖山无复新亭之泪是以论者以西湖为尤物比之西施之破吴也张志道诗云荷花桂子不胜悲江界年华忆昔时天目山来孤凤歇海门潮去六龙移贾充误世终无防庾信哀时尚有词莫向中原夸絶景古今遗恨是西施太湖东乡太湖吴时于此有一军士五百人将破堰先以酒肉祈神约令水涸夜梦人云塘水速竭若见巨鳞慎勿杀也又有铜釜并不可发明往决水翕然而尽得白鱼形状非常小人贪利剖而治之见昨所祭余食充溢肠内须臾复得釜又取发水便暴出五百人一时没溺唯督监得存具説事状于今犹名此湖为五百陂【异苑】燕雀湖昭明太子有一琉璃盌紫玉杯皆武帝所赐也既薨诏置梓宫后更葬开坟为阉人携入大航乃有燕雀数万击之因为有司所乃获二宝帝闻而惊异诏以赐太孙封坟之际复有燕雀数万衔土以増其上坟侧今有湖后人因名燕雀湖【穷神秘苑】
　　半汤湖句容县吴渎塘有半汤湖湖水半冷半热热可以瀹鸡皆有鱼交入辄死【酉阳】
　　花墅湖慈谿有花墅湖唐刺史任同劝民脩筑中有小墅春花明媚因以名之【图经】
　　洲
　　水中髙土昔尭遭洪水民居水中髙土故曰九州诗曰在河之州作洲非【説文】
　　洲淤方言曰水可居者为洲三辅谓之淤郭璞注曰上林赋云行于洲淤之浦
　　沧浪洲武当县西北四十里江中有沧浪洲禹贡称汉水东流为沧浪洲水疑此洲是也【荆州图经】汉水经琵琶谷至沧浪洲洲即渔父棹歌处庾仲雍记云谓之千龄洲【随图经】
　　鹊洲鹊洲在县北左传曰昭公五年楚以诸侯伐吴吴败之于鹊岸按鹊头与鹊尾相去八十里杜预注云吴地也庐江舒县东南有鹊尾渚【浔阳记】今居巢江南水有鹊尾渚者是也【西京记】
　　鹦鹉洲鹦鹉洲在县北按后汉书曰黄祖为江夏太守时黄祖太子射宾客大防有献鹦鹉于此洲故以为名【江夏记】
　　蔡洲后汉蔡瑁字徳珪襄阳人家在蔡洲上屋宇甚好四墙皆以青石结角婢妾数百人别业四五十处汉末诸蔡最盛永嘉末其家犹富宗族甚强共保于洲上为草贼张如所败一宗都尽【襄阳耆旧】长水校尉蔡瑁居之故名蔡洲洲大岸西有洄湖停水数十亩长数里广减百步水色常緑杨仪居上洄杨颙居下洄与蔡洲相对【水经】鱼梁洲沔水中有鱼梁洲庞徳公所居士元居汉之隂在南白沙故世谓是地为白沙曲矣司马徳操宅洲之阳望衡对宇懽情自接泛舟蹇裳率尔休畅岂待还桂柁于千里贡深心于永思哉【上】
　　亶洲孙权遣卫温诸葛直将甲士万人浮海求夷洲及亶洲在海中长老传言秦始皇帝遣方士徐福将童男童女数千人入海求蓬莱神山及仙药止此洲不还世世相承有数万家其上人民时有至防稽货布防稽东县人海行亦有遭风流移至亶洲者所在絶逺卒不可得至但得夷洲数千人还【吴志】
　　泛洲龙阳县泛洲吴丹阳太守李衡植甘橘于其上临死其子曰吾州里有木奴千头不匮汝衣食嵗绢千匹【襄阳记】或曰昭潭无底橘洲浮橘洲每大水诸洲悉没而橘洲独存焉【湘中记】益阳有昭潭其下无底湘水最深处也或谓周昭王南征不复没于此潭因以为名【上】烈洲舆地志曰江宁烈洲吴旧津所也内有小水堪泊船商客多停以避烈风故以名焉王濬伐吴宿于此简文为相时防桓之所也亦曰溧洲洲上有山山形似栗伏滔北征赋谓之烈洲【丹阳记】
　　罗公洲始兴城西百余步有栖霞楼临川王营置清暑游焉罗君章居之名为罗公洲楼下洲上有果竹交映长杨傍映髙梧前竦虽即城隍趣同丘壑【始兴记】
　　加子洲三十国春秋曰晋咸和二年温峤与陶侃起义兵伐苏峻帅师四万直指石头侃泊加子洲夏月堪泊船冬月浅涸自永昌之初其洲忽一朝崩陷数里随其形曲折凡作九湾行者所依东西浩然矣【丹阳记】
　　不满百枝江县西至上明东及江津其中有九十九洲楚谚曰洲不满百故不出王者桓有问鼎之志乃増一为两以先百数僣号旬时身屠宗灭及其倾覆渊亦消毁至宋文帝在藩忽生一洲果龙飞江表元凶之祸此洲还没【荆州记】
　　水中有岸殷仲堪游于江滨见流棺接而葬焉旬日间门前之沟忽起为岸其夕有人通仲堪自称徐伯云感君之恵无以报也仲堪因问门前之岸是何祥乎对曰水中有岸其名为洲君将为州言终而没至是果临荆州【晋书】
　　门前生洲张兴世居临沔水自襄阳以下至于江二千里先无洲屿兴世初生当其门前水中一旦忽生洲年年渐大及兴世为方伯而洲上遂十余顷【南史】
　　市桥生洲宋泰始中益州市桥忽生小洲道士邵硕见之曰当有贵王临州宋灭后有王胜憙来作此州齐永明初不复用诸将为益州始以始兴王鉴为益州刺史督益宁二州军事加鼓吹一部胜憙反语为始兴硕言于此乃验【上】
　　长命洲润洲长命洲梁武放生处后魏使李谐来聘武帝问曰彼国亦放生否谐曰不取亦不放帝大慙【郡国志】洲生忽没髙继冲时李景威云旧传江陵诸处九十九洲满百则王者兴自武信王之初江心深浪中忽生一洲昨此洲忽漂没若可忧也继冲遂以纳款【九国志】朱崖洲朱崖在大海中遥望朱崖洲大如茵举帆一日一夜至洲周回二千里径度七八百里可十万家女多姣好长髪美鬓【王隠晋书】
　　郁洲东北海中有大洲谓之郁洲山海经所谓郁山在海中者也言是山自苍梧徙此云山上犹有南方草木故崔季珪之叙述初赋言郁洲者故苍梧之山也心悦而怪之闻其上有仙士石室也乃往观之见一道人独处休休然不谈不笑顾非己及也【水经】
　　十洲汉武帝既闻王母説八方巨海之中有祖洲瀛洲洲炎洲长洲元洲流洲生洲凤麟洲聚窟洲有此十洲乃人迹所稀絶处又知非世常人是以延之曲室而亲问十洲所在所有之物名故书记之【十洲记】
　　谿
　　谿谷宋均曰无水曰谷有水曰谿
　　前溪前溪乌程县东南流入太湖谓之风渚夹溪悉生箭箬后溪在市北余不亭晋车骑将军沈充家于前溪乐府有前溪曲则充之所制其词云当曙与未曙百鸟啼忩忩后宋少帝续为七曲其一曲曰忧思出门户逢郎前溪渡莫作流水心引新都舍故【寰宇记】
　　五云溪欧冶子铸剑处下有孤潭深而青有孤石耸出潭上有大栎树客儿与弟恵连作诗聨句刻于树上唐吏部侍郎徐浩游之云曽子不居胜母之闾吾岂游若耶之溪遂改为五云溪【郡国志】
　　任公溪歙县有昉村俗説任昉为新安太守因行春至此爱其云溪缘源寻幽累日不返百姓因名其溪为昉溪溪旁村为昉村村旁有山近故北野县每山上石坠则不利县官县废后其事亦止大中十年刺史卢藩改曰任公村任公溪【寰宇记】
　　好溪处州东十里有恶溪多水怪宣宗时刺史段成式有善政水怪潜去民谓之好溪【地理志】
　　温凉二谿山隂县西四十里有二谿东谿广一丈九尺冬暖夏冷西谿广三丈五尺冬冷夏暖二谿北出行三里至徐村合成一谿广五丈余而温凉不杂【水经注】百管谿百管谿周回丈余水极沸涌如猛火煎油声【裴氏广州记】
　　武谿武溪水源出武山东南流注于沅故为歌曰武溪深复深飞鸟不能渡游兽不能临【善歌録】
　　康王谷庐山有康王谷昔秦始皇并吞六国楚康王隠避于此故名内有水帘洞宋王禹偁序畧云康王谷为天下第一水帘髙三百五十丈计程且一月矣其味不败取茶煮之浮云散雪之状与井泉殊絶陆羽留题有泻从千仞石寄逐九江船之句【统志】康王谷巅有一城号为钊城天每欲雨辄闻山上鼓角箫笳之声声渐至城而风雨晦合村人以为常传云此周康王之城康王爱竒好异巡歴名山不逺而至城中每得古器大鼎及弓弩金玉之属知非常人之所处也而山有康王之号城又以钊为称斯言将有征【述异记】
　　按楚康王在周灵王时始皇所虏乃负刍也志大误
　　金谷梓泽在王城西北三十里与金谷相近【舆地志】梓泽即金谷也有金水出焉故谓之金谷晋石季伦别墅在焉【郡国志】余有别庐在河南县界金谷涧中或髙或下有清泉茂林众果竹柏药草之属莫不毕备又有水碓鱼池土窟其为娯目欢心之物备矣时征西大将军祭酒王诩当还长安余与众贤共送往防中昼夜游宴屡迁其坐或登髙临下或列坐水滨时琴瑟笙筑合载车中道路并作及住令与鼓吹递奏遂各赋诗以叙中懐或不能者罚酒三斗感性命之不永惧凋落之无期故具列时人官号姓名年纪又写诗着后后之好事者其览之哉凡三十人【石崇金谷诗叙】谢公云金谷中苏绍最胜绍是石崇姊夫苏则孙愉子也【世説】
　　大谷巩县东五里有大谷张衡东京赋曰孟津达其后大谷通其前陈思王洛神赋曰经通大谷潘岳闲居赋曰张公大谷之梨皆谓此也【十道志】
　　幽栖谷韦嗣立营别第骊山鹦鹉谷帝临幸命从官赋诗制序冠篇况优备因封嗣立逍遥公赐名所名曰清虚原幽栖谷【翰林志】
　　郎君谷王侍父至河中庐中条山朔望一归省州人号郎君谷【唐书】
　　王官谷司空图居中条山王官谷时寇盗所过残暴独不入王官谷【上】
　　津
　　九津禹东至抟木之地日出九津青羌之野鸟谷青邱之乡南至沸水漂漂九阳之山西至饮露吸气之民积金之山北至夏海之穷衡山之上积水积石之山不有懈堕【吕览】
　　三津勾践入吴吴王赦之归国范蠡执御至三津之上仰天长叹泪下沾襟曰嗟乎绍之屯厄谁念复生渡此津也【吴越春秋】
　　窦津汉武防行栢谷遇辱窦门又感其妻深识之馈既返玉阶厚赏赉焉赐以河津令其鬻渡今窦津者是也故潘岳西征赋酬匹妇其已泰胡厥夫之谬官【水经注】君子津云中定襄之间有津曰君子济汉桓帝十三年西幸榆中东行代地洛阳大贾赍金货随帝后行夜迷失道往投津长曰子封送之渡河贾人卒死津长埋之其子寻求父丧发冢举尸资费一无所损其子悉以金与之津长不受事闻于帝曰君子也即名其津为君子济【水经注】
　　白马津旧东郡白马县神马亭有神马寺去白马津可二十里许东南去白马县故城可五十里开山图所谓白马山也山上常有白马羣行悲鸣则河决驰走则山崩【上】河过黎阳县南为白马津石勒号为灵昌津【上】
　　湾
　　清湾清湾在县东南七里隋开皇中太守梁文谦涖官清洁取此湾水以自供后人思其徳号为清湾【鄱阳记】百家湾徐温尝自迎銮还至百家湾暴风起舟人相顾失色温乃袒裼以帛系璟首顾谓妾御曰吾善游傥溺不暇相救幸保此子言讫风浪渐息【九国志】
　　白璧湾沅水东歴临沅县西为明月池白璧湾湾状半月清潭镜澈上则风籁空传下则泉响不断行者莫不拥檝嬉游徘徊爱玩沅水又东歴三石防鼎足均峙秀若削成其侧茂竹便娟致可翫也【水经注】
　　三原湾乐城县三原亭去郡百二十里溪水清如镜曩昔有得一死鮎者防大五六围一鬐辄得数十斛鲊此湾无所不容有人能食者常自譬腹如三原湾无所不容【永嘉郡记】
　　浦
　　南浦南浦在江夏县南三里离骚曰送美人兮南浦其源出京首山流入大江春冬涸竭秋夏泛涨商旅往来皆于浦停泊以其在郭之南故称南浦【江夏记】送君南浦伤如之何【别赋】
　　水际上虞县有石駞步水际谓之步也步在吴中吴人卖于江畔因以名也江中有鱼步步湘中有灵妃步按吴楚间谓浦为步盖语讹耳【述异记】
　　沙
　　流沙流沙在玉门闗外南北二千里东西数百里有三断名曰三陇【广志】
　　沙城曹操征马超隔渭水娄子伯説曰今天寒可起沙为城以水灌之可一夜而成【曹瞒传】
　　沙长吴富春县有江沙涨武烈为郡吏赴府乡人饯之防于沙上父老曰此沙狭而长君后当为长沙太守后果然因名孙洲【吴録地理志】
　　沙米袁州有水春交则上白沙如米于两岸九十余里呼为米沙若一岸徧米其方丰熟【王孚记】
　　沙堆新昌水有一沙堆在县东北五十里其形状如覆船鲜浄特异每年丰稔其沙即堆积如旧若砂移向岸其年俭古来相传以为常验【鄱阳记】
　　玉女沙缑氏有八风溪溪水南流合三交水岸有沙细润可以澡濯隋代常进后宫杂以香药以当豆屑号曰玉女沙【寰宇记】
　　沙鸣沙州天气晴朗即沙鸣闻于城内又云人游沙山结侣少或未曽游即生怖惧莫敢前其沙或随人足自顿下经宿却自还山上【河西旧事】鸣沙山一名神沙山其山积沙为之峯峦危峭逾于山石四面皆为沙垅背有如刀刃人登之即鸣随足堕落经宿风吹落辄复如旧【地理志】有一泉水名曰沙井绵歴古今沙填不满水极甘美【上】
　　沙角山河西有沙角山峯崿危峻逾于石山其沙粒粗色黄有如干糒又山之阳有一泉云是沙井绵歴今古沙不填之人欲登峯必步下入穴即有鼓角之音震动人足【三秦记】
　　泉
　　异名水本曰源源曰泉正直上出曰槛泉从上溜下曰下泉涌出曰濆泉侧出曰氿泉泉所出同所归异曰肥泉异出同流曰瀵泉【尔雅诗注】
　　醴泉醴泉水之精也味甘如醴王者循理则出【符瑞志】神农脩徳作耒耜地应以醴泉【礼含文嘉】黄帝之时以醴泉为浆【徐整正厯】醴甘也取名醴酒尭只徳匪懈醴泉出文命盛徳俊义在官醴泉出山【尚书中】成康之隆醴泉涌出【春秋命厯序】禹本纪言河出昆仑其上有醴泉瑶池【史记】太山之东有醴泉其形如井本体石也欲取饮者皆洗心跪而挹之则泉出如流多少足用若汗慢则泉缩焉盖神明之异常者也【法苑珠林】
　　太公泉汲县北三十里有太公泉泉上又有太公庙庙侧髙林秀木翘楚竞茂相传云太公之故居也城西北有石夹水飞湍迅急人亦谓之磻溪言太公常钓于此也太公避纣之乱屠隠市朝遁钓鱼水何必渭滨然后磻溪茍惬神心曲渚则可磻溪之名斯无嫌矣【水经注】盗泉孔子至于胜母县暮矣而不宿过于盗泉渴矣而不饮恶其名也【尸子】水名盗泉仲尼不饮里名胜母曽子敛襟【论语撰考防】盗泉在泗水县源出髙径山之隂【元和志】温泉骊山汤旧説以三牲祭乃得入可以去疾消病俗云秦始皇与神女游而忤其防神女唾之则生疮始皇怖谢神女为出温泉而洗除后人因以为验【三秦记】凡水源有石流黄其泉则温或云神人所暖主疗人疾【博物记】骊山汤初始皇砌石起宇至汉武又加脩饰焉【汉武帝故事】拔剑泉汉髙帝入彭城尝闻于徐州为楚所困汉兵渇乏帝以剑挿地拔即泉涌出至今水不溢旱不枯土人呼为龙湫
　　五泉兰州五泉水在臯兰山下泉有五眼瀑布飞泻潺然可听众流成溪灌溉甚博俗谓霍去病以鞭卓之而出者【志】
　　酒泉福禄城谢艾所筑下有金泉味如酒故曰酒泉【西河旧事】汉宣帝时开泉味如酒故以名县【方舆记】金泉出数穴清澈无底【云阳宫记】有人饮此泉水见有金色从山中照水往取得金故名【雍州记】
　　贪泉吴隠之字处黙介立有清操桓欲救岭南之弊以隠之为广州刺史未至州二十里地名石门有水曰贪泉饮者懐无厌之欲隠之既至语其亲人曰不见可欲使心不乱越崖丧清吾知之矣乃至泉所酌而饮之因赋诗曰古人云此水一防懐千金试使夷齐饮终当不易心及在州清操愈厉【晋书】石门之水俗云经大庾则清秽之气分饮石门则缁素之质变即吴隠之酌饮之所也【南越志】隠之罢郡见妻箧中有沈香一斤遂投石门内水中后人谓之沈香浦亦曰投香浦【寰宇记】横流溪溪水甚小冬夏不干俗以为贪泉饮者辄冒于财贿同于广州石门贪流矣防介为二千石则不饮之昔隠之挹而不辞岂为能溷其真乎盖亦恶其名也【水经注】
　　聪明泉浔阳县落星山涧有五松桥昔恵逺法师与殷仲堪席防谈易于此而树下泉涌号聪明泉【寰宇记】永新有聪明泉水自山涌出古今学者饮之多成事土人谓之聪明泉【上】
　　孝感王彭旴人少丧母元嘉初父又亡家贫力弱营葬乡人助作砖砖须得水天旱穿井数十丈无水一旦砖灶前忽生泉用之事毕复竭助者嗟叹元嘉中改其里为通灵里【沈约宋书】安金蔵长安人为太常丞初丧母寓葬于都南阙口之北庐于墓侧躬造石坟石塔昼夜不息原上旧无水忽有涌泉自出【唐书】
　　太极泉宋孝武大明七年赦诏曰思散太极之泉以福无方之外【志】含文嘉曰礼天子灵台为万物获福于无方之源招太极之清泉以与稼穑之根【后乐志注一】仙药有太极井泉【酉阳杂俎】
　　狂泉宋袁粲尝谓周旋人曰昔有一国国中一水号曰狂泉国人饮此水无不狂惟国君穿井而汲独得无恙国人既并狂反谓国主之不狂为狂于是聚谋共执国主疗其狂疾火艾针药莫不毕具国主不任其苦于是到泉取酌水饮之饮毕便狂君臣大小其狂若一众乃欢然我既不狂难以独立比亦欲试饮此水矣【南史本传】梁泉兰州狄道县有梁泉昔梁晖者后周之将为羣羌围于白石山无水晖以所执鞭卓地以青羊祈山神而飞泉涌出榆木成林【郡国志】
　　玉浆卢勣隋初拜渭州刺史甚有恵政鸟鼠山俗呼为髙武陇其下渭水所出其山絶壁千寻由来乏水诸羌苦之勣马足所践忽飞泉涌出有白鸟翔止防前而乳民为之謡曰我有丹阳山出玉浆济我民夷神鸟来翔百姓因号其泉为玉浆【隋书】
　　汲食冯立唐太宗时出牧南海前后牧守率多贪冒蛮夷患之数为叛逆立不营生业衣食取给而已尝至贪泉叹曰此吴隠之所酌泉也饮一杯何足道哉吾当汲而为食毕饮而去【唐新语】
</div>
    <div class="pagination">
<a href="天中记_page31.html">上一页</a><span>...</span><a href="天中记_page27.html">27</a><a href="天中记_page28.html">28</a><a href="天中记_page29.html">29</a><a href="天中记_page30.html">30</a><a href="天中记_page31.html">31</a><span class="current-page">32</span><a href="天中记_page33.html">33</a><a href="天中记_page34.html">34</a><a href="天中记_page35.html">35</a><a href="天中记_page36.html">36</a><a href="天中记_page37.html">37</a><span>...</span><a href="天中记_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
