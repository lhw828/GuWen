<!DOCTYPE html>
<html>
<head>
    <meta charset="UTF-8">
    <title>太平御览 - 第 585 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 585 页/共 737 页</h1>
    <div class="content">又曰：卫青，平阳人也。其父为平阳侯家给使，与妾通，生青，为侯家人。少时归其父，父使牧羊，嫡母之子皆奴畜之，不以为兄弟。
又曰：范增说项梁曰：“以君代为楚将，必能立楚之後。”梁乃求怀王孙，在人间为人牧羊，立以为楚怀王後，从人望也。
又曰：公孙弘，淄川人，家贫，牧豕海上。年四十馀，乃学《春秋杂记》。
《汉书》曰：苏武使匈奴，欲降之，乃徙武北海上无人处，使牧羝羊，曰：“羊乳乃得归。”武仗汉节牧羊，卧起操持，节旄尽落。
又曰：路温舒，字长君，巨鹿人。父为里监门，使温舒牧羊。
又曰：王尊，宇子贡，涿郡高阳人。少孤，归诸父，使牧羊泽中。
《後汉书》曰：马援转游陇汉间，常谓宾客曰：“丈夫为志，穷当益坚，老当益壮。”因处田牧，至有牛马羊数千头，谷数万斛。既而叹曰：“凡殖货财产，贵其能施赈也，否则守钱虏耳！”仍尽散，以班昆弟故旧，身衣羊裘皮裤。
又曰：承宫年八岁，为人牧猪。乡里徐子威明《春秋》，授诸生数百人。宫过其庐下，见诸生诵，好之，因亡其猪。猪主欲笞，诸生禁，乃止之。
谢承《後汉书》曰：孙期，字仲式，事母至孝。牧豕於大泽中，卖之以奉供养。远人从其学者，皆执经追於泽畔。
范晔《後汉书》曰：梁鸿字伯鸾，扶风平陵人也。家贫，牧豕上林苑中。曾误遗失火，延烧及他舍。鸿乃寻访烧者，问所失去，悉以豕偿之，其主者犹以为少。邻家耆老见鸿非常人，乃共责让。主人於是始敬异焉，悉还豕，鸿不受。
《魏志》曰：杨俊，字季才，避地并州。同郡王象，孩少孤特，为人仆隶，年十七八，见使牧羊，而私读书，用获楚。俊嘉美其才质，即赎象着家，聘娶立屋，然後与别也。
《晋书》曰：张华，字茂先，少家贫，常以牧羊为事。
《三十国春秋》曰：沮渠蒙逊，其先世为匈奴左沮渠，因以官为氏。少牧羊，卧息田畔，忽见沙门，以手摩其头曰：“尔後当王此土，不久苦焉。”言终而灭。
崔鸿《前赵录》曰：李景，字延。少贫，见养叔父，常使牧羊。景见其叔子讲诵，羡之。後从博士乞得百馀字，牧羊之暇，折草木书之。叔乃悟曰：“吾家千里驹也！而令骐ら久踬盐坂。”乃为娶妻教学。
又曰：宇字，天水冀北人也。少孤贫，为河北陈不识家牧羊。年十五，身长七尺九寸，聪惠，美风仪。不识奇之，妻之以女。
《後魏书》曰：游明根，字志远。幼年遭乱，为栎阳王氏奴，主使牧羊。明根以浆倩人书字路边，书地学之。长安镇将窦瑾见之，呼问，知其姓名，乃告游雅，使人赎之。
《列子》曰：杨朱见梁惠王，言治天下犹运诸掌。王曰：“先生有一妻一妾而不有治，言天下何也？”对曰：“君见夫牧羊者乎？百羊为群，使五尺童子荷而随之，欲乐而东，欲西而西。使尧牵一羊，舜荷而随之，则不能矣。”
《符子》曰：汉王闻宋胜子方牧羊于巨泽，鼓而歌《南风》之诗，使者进，谓宋胜子曰：“汉王闻先生之贤，使使者致命于先生，而委国政焉。”宋胜子矍然，而顾谓使者曰：“是何言欤？今汉王待四海之士，与十群之羊，其於职司也，奚以异乎？而大王废牧羊之任，委以四海之政，是错乱天位，倒置人伦。胜不愿为也。”乃逃于阴山之阳。
《公孙尼子》曰：舜牧羊於潢阳，还，尧举为天子。
《说文》曰：羌，西戎牧羊人也，字从“羊”“人”。
《列仙传》曰：商丘子瑕，吹笙牧豕，七十不娶妻而死。
《吴越春秋》曰：娄门外鸡墟者，吴王牧鸡处。
《陈武别传》曰：武休屠，胡人也，常骑驴牧羊。诸家牧竖十数人，或有和歌者，武遂学《太山梁父吟》及《行路难》之属也。
渔
《说文》曰：渔，捕鱼也。
《周礼□天官上》曰：渔人，掌以时渔为梁，（《月令》：季冬，命渔师为梁。郑司农云：梁，水偃也，偃水为阔空，以笱承其空。《诗》曰：敝笱在梁。）春献王鲔，（王鲔，鲔之大者。）辨鱼物，为鲜槁，以供王膳羞。（鲜，生也；槁，也。）凡祭祀、宾客、丧纪，共其鱼之鲜槁。凡数者，掌其政令。凡渔征，入于王府。（郑司农云：渔征，鱼者之租税，渔人主收之，入於王府。）
《礼记□月令□季冬》曰：命有司始渔，天子亲往。尝鱼，先荐寝庙。（天子亲往，亲鱼非常事，此时鱼洁美。）
又《坊记》曰：故君子仕则不稼，田则不渔。
《左传□隐公》曰：公将如棠观渔，臧僖伯谏，公曰：“吾将略地焉。”遂往，陈渔而观之。
又《襄公二十五年》曰：崔杼弑其君。申蒯，侍渔者，（侍渔，盐取鱼之官。）退谓其宰曰：“免，是反子之义也。”与之皆死。（反死君之义。）
《周易□下系》曰：庖牺氏之王天下也，结绳而为网罟，以田以渔，盖取诸《离》。
《尚书大传》曰：舜渔雷泽之中。
《後汉书》曰：明帝时，下令禁人二业，而吏下检结多失其实，百姓患之。刘般上言：“郡国以官禁二业，至有田者不得渔捕。今滨江湖郡率少蚕桑，人资渔采以助口实；且以冬春闲月不妨农事。夫渔猎之利，为田除害，有助谷食，无关二业也。”
《北史》曰：後周裴侠除河北郡守。此郡旧制有渔、猎夫三十人以供郡守。侠曰：“以口腹役人，吾不为也。”乃悉罢之。
《管子》曰：渔人入海，海深百仞，就波逆流，乘危百里，宿夜不出者，利水也。故利之所在，虽千仞之山，无不上焉，深源之下，无不入焉。
《鲁连子》曰：古善渔者宿沙瞿子。使渔于山，则虽十宿沙子，不得一渔焉。宿沙非暗於渔道也，彼山者，非鱼之所生。
《尸子》曰：燧人之世，天下多水，故教人之渔。
《文子》曰：尧使水处者渔，山处者木，事宜其械，械宜其人。
《吕氏春秋》曰：雍季对晋文公曰：“竭泽而渔，岂不获得？而明年无鱼矣！”
《家语》曰：宓子贱治单父三年，孔子使巫马期往观政焉。期阴免衣弊裘，入界，见鱼攵者得鱼辄舍之。期问焉曰：“凡渔者为得也，何以得鱼却舍之？”曰：“鱼之大者名为专寿，吾大夫爱之：其小者名为黾，（专，宜为，《新序》作尝。黾者。鱼之怀仁也。）吾大夫欲长之。是以得二者辄舍之。”期返，告孔子曰：“宓子之德至矣！使民暗行，若严刑之於一方也。敢问：宓子何行而得於此？”子曰：“吾尝与之言曰：诚於此者刑於彼。宓子志行此术於单父也。”
又曰：孔子之楚，有渔者献鱼焉。孔子不受，渔者曰：“天暑市远，无处鬻焉。思欲弃之粪壤，不若献之君子，故取以进之。”於是夫子再拜受之，使弟子扫地，将以祭享焉。门人曰：“彼将弃之矣，而夫子祭之，何也！”子曰：“吾闻惜其腐馀，以务施者，仁人之偶也。恶有受仁人之馈而无祭者乎？”
刘向《新序》曰：楚人有献馀鱼於王者，曰：“今日获鱼，食之不尽，卖之不售，弃之可惜，故来献王也。”楚王曰：“渔者，仁人也。境内多贫，寡人闻之未能行。渔者知之，以此喻寡人也！”乃出仓粟；去後宫以妻寡夫。
郭璞《江赋》曰：芦人渔子，傧落江山，衣则羽褐，食惟疏鲜。忽忘夕而宵归，咏采菱以扣舷，傲自足於一区，寻风波以穷年。
卷八百三十四　资产部十四
钓
《毛诗□何彼矣》曰：其钓维何？维丝伊缗。（伊，维。缗，纶也。《笺》云：钓者以此有求於何，彼以为之乎？以丝为之纶，则是善钓也。）
又《国风□竹竿》曰：{翟}々竹竿，以钓于淇。
又《小雅□采绿》曰：之子于钓，言纶之绳。（纶，约缴也。）其钓维何？维鲂及与。维鲂及与，薄言观者。
《论语□述而》曰：子钓而不纲。（钢，谓为大索横流属钓。）
《尚书大传》曰：周文王至溪，见吕望钓。文王拜之，尚父云：“望钓得玉璜，刻曰：‘周受命，吕佐检，德合于今，昌来提。’”
《战国策》曰：魏王与龙阳君共船而钓，龙阳君得十馀鱼而涕下，王曰：“何谓也？”对曰：“臣之始得鱼也，臣甚喜。後得益大，今欲弃臣前之所得矣。今臣与王拂枕席，爵至人君，走人於庭，避人於涂。四海之内，其美人多矣！闻臣之得幸王也，必裂裳而趋王，臣亦犹曩之所得鱼也，亦将弃矣。臣安能无涕乎！”魏王曰：“有是心也，何不相告？”於是布令於四境之内，曰：“有敢言美人者，族！”
谢承《後汉书》曰：郑敬隐於蚁陂，钓鱼大泽，折芰为坐，以荷荐肉，瓠瓢盈酒，琴书自娱。
《後汉书》曰：郭玉者，广汉人。初，有老父，不知何所出，常渔钓於涪水，自号涪翁。乞养民间，见有病者，时下针石，有效。玉从受术焉。
又曰：严光，字子陵，会稽余姚人。少有高名，与光武同游。及光武即位，乃变姓名隐身不见。帝思其贤，令以物色访之。後齐国上言：有一男子，披羊裘，钓泽中。帝疑其光也，备安车玄聘之。三反而後至，拜为谏议大夫。不屈，乃耕於富春山。後人名其钓处为严陵濑。
《晋书》曰：翟庄，汤之子也。少以弋钓为事，及长，不复猎。或问：“鱼猎同是害生之事，而先生止去其一，何哉？”庄曰：“猎自我，钓自物，未能顿去，故先节其甚者。夫贪饵吞钩，岂我哉？”时人以为知言。
《宋书》曰：王弘之性好钓。上虞江有一处名石头，弘之常垂纶於此。经过者不识之，或问：“渔师得鱼卖不？”弘之曰：“亦不得，得亦不卖。”日夕，载鱼入上虞郭，经亲故门，各以一两头置门内而去。
又曰：文帝尝与群臣临天泉池，帝垂纶，良久不获。王景文越席曰：“臣以为垂纶者清，故不获贪饵。”众皆称善。
又曰：渔父者，不知姓名，亦不知何许人也。太康孙缅为寻阳太守，落日，逍遥渚际，见一轻舟，凌波隐显。俄而渔父至，神韵萧洒，垂纶长啸。缅甚异之，乃问：“有鱼卖乎？”渔父笑而答曰：“其钓非钓，宁卖鱼者耶？”缅益怪焉，遂褰裳涉水，谓曰：“窃观先生有道者也，终朝鼓，良足劳止。吾闻：黄金白璧，重利也；驷马高盖，荣势也。方今王道文明，守在海外，隐沦之士，靡然向风。子胡不赞缉熙之美，何晦用其若是也？”渔父曰：“仆，山海狂人，不达世务，未辩贱贫，无论荣贵！”乃歌曰：“竹竿{翟}々，河水悠悠。相忘为乐，贪饵吞钩。非夷非惠，聊以忘忧！”於是悠然鼓棹而去。
《孔丛子》曰：子思居卫，卫人钓於河，得鱼焉，（一作鳏鱼。）其大盈车。子思问之曰：“鱼，鱼之难得者也。子如何得之？”对曰：“吾下钓，垂一鲂之饵，过而弗视也；更以豚之半体，则吞之。”子思喟然曰：“虽难得，贪以死饵；士虽怀道，贪以死禄。”
《文子》曰：鱼不可以无饵钓，兽不可以空器召。
《列子》曰：詹何以独茧丝为纶，芒针为钩，荆条为竿，剖粒为饵，引盈车之鱼於百仞之川洎流之中，纶不绝，钩不申，竿不挠，因水势而施舍也。
又曰：渤海之东，有大壑焉，实惟无底之谷。其中有五山，常随潮波上下往还，不得暂峙。使巨鳌十五举首而载之，五山始峙而不动。而龙伯国有大民，暨五山之所，一钓而连六鳌，合负而趋，归其国，灼其骨以数焉。
《荀乡子》曰：自上莅下，犹夫钓者焉，隐於手而应於钓，则可以得鱼。
《鬼谷子》曰：古之善摩者，如操钓而临深渊，而投之必得鱼矣。
《阙子》曰：鲁人有好钓者，以桂为饵，黄金之钩，错以银碧，垂翡翠之纶，其持竿处位即是，然其得鱼不几矣。故曰：“钓之务，不在芳饰；事之急，不在辩言。”
《庄子》曰：庄子钓於濮水之上，楚王使大夫二人往见焉，曰：“愿以境内累夫子，”庄子持竿不顾。
又曰：任公子好钓巨鱼，为大纶巨钩，以牛为饵，蹲会稽，投东海，期年不得鱼。已而大鱼食之，牵巨钩，惊扬波而奋，白波若山，海水振荡。任公子得若鱼，离而腊之。浙河以东，苍梧以北，莫不厌若鱼者。
《淮南子》曰：詹公之钓，千岁之鲤不能避。
又曰：圣人以道德为竿纶，以仁义为钩饵，投之天地间，万物孰非其有哉？
又曰：无饵之钓，不可以得鱼；遇士无礼，不可以得贤。
又曰：钓者静之，え者舟之，罩者抑之，罾者举之，为之异，得鱼一也。
《孙绰子》曰：海人与山客辩其方物，海人曰：“横海有渔，额若华山之顶，一吸万顷之波。”山客曰：“邓林有木，围三万寻，直上千里，傍荫数国。”有人曰：“东极有大人，斩木为策，短不可支；钓鱼为鲜，不足充饥。”
《抱朴子》曰：金钩玉饵虽珍，而不能制九渊之沉鳞；显宠丰禄虽贵，而不能致无欲之幽人。
《符子□方外》曰：太公钓隐溪五十有六年矣，而未尝得一鱼。鲁连闻之，往而观其钓。太公跪石隐崖，且不饵而钓，仰咏俯吟，及暮而释竿。
《傅子》曰：刘晔责杨暨曰：“夫钓者，中大鱼则纵而随之，须可制而後牵之，则无不得也。人主之威，岂徒大鱼而已？子诚直臣，然计不足，不可不精思也。”
《穆天子传》曰：天子北征，舍於珠泽，（此泽出珠，因名之云。今越携平泽出青珠。）以钓於流水。
又曰：辛未，天子北还，钓于渐泽，食鱼于桑野。
又曰：天子乃钓于河，以观姑繇之木。（姑繇，大木也。《山海经》曰：寻木长千里，生河边。谓此木之类。）
《六韬》曰：吕尚坐茅以渔，文王劳而问焉。吕尚曰：“鱼求於饵，乃牵其缗；人食於禄，乃服於君。故以饵取鱼，鱼可杀；以禄取人，人可竭。小钓钓川，而擒其鱼；中钓钓国，而擒其万国诸侯。”
《吕氏春秋》曰：善钓者，出鱼乎千仞之下，饵香也。
又曰：太公钓於兹泉，遭纣之世，文王得之而王。文王，千乘也；纣，天子也。天子失之而千乘得之，知与不知也。
又曰：若钓者，鱼有大小，饵有宜适，羽有动静。（羽，钓浮也。）
《说苑》曰：宓子贱为单父宰，过於阳书，曰：“子亦有以送仆乎？”阳书曰：“吾少也贱，不知治民之术。有钓道二焉，请以送子。”子贱曰：“钓道奈何？”阳书曰：“夫投纶饵，迎而吸之者，阳桥也，其为鱼也，薄而不美；若存若亡，若食不食者，鲂也其为鱼也，薄而味厚。”宓子贱曰：“善。”於是未至单父，冠盖迎之者交接於道，子贱曰：“驱驱之！夫阳书之所谓阳桥者至矣。”
焦赣《易林》曰：曳纶江海，钩挂鲂鲤，王孙利得，以飨仲友。
《列仙传》曰：吕尚，冀州人，避纣乱，钓于卞溪，三年不获鱼。比妪闻曰：“自可止矣！”公曰：“非尔所知矣。”果获大鲤，得兵钤於鱼腹中。後葬无尸，惟玉钤六荐在棺中。
又曰：涓子者，齐人，钓於泽，得符鲤中。
又曰：陵阳子明，钅至乡人。钓施溪，得白龙子，解网拜谢放之。後数十年，得白鱼，腹中有书，教子明服食。遂上黄山采五石脂、石肺，服之三年，白宠来迎之。
《神仙传》曰：左慈，字元放，卢江人。少有神通，尝在曹公坐，公从容曰：“今日高会，珍羞略备，所少吴松江鲈鱼耳。”元放下坐应曰：“此可得也。”因求铜盘贮水，以竹竿饵钓於盘。须臾引大鲈鱼出。公大笑，会者咸惊。
《中论》曰：独思则滞而不通，独为则困而不就。善钓不易坻而得鱼，君子不降席而追道。
又曰：文王遇姜公於渭滨，皤然皓首，秉竿而钓。文王得之，灼若祛云而见日，霍若开雾而观山。
桓范《世论》曰：水则有波，钓则有磨，我欲更之，无如之何。言物动而衅已彰，形行而迹已著。
又曰：钓巨鱼不使婴儿轻预，非不亲，力不堪也。
《王子年拾遗记》曰：汉帝元凤中，季秋之月，泛冲澜灵之舟，穷晷继夜，钓于台下。以香金为钩，霜丝为纶，丹鲤为饵。得白蛟，长三丈，大若蛇，无鳞甲。
又曰：吴主与潘夫人游，钓得大鱼。吴主喜，夫人曰：“昔闻泣鱼，今乃为喜。有喜必忧，以为深诫。”至末年，渐相谮毁，稍见离退。时人谓夫人知几，钓台今犹存焉。
《世说》曰：刘道真少时常渔钓草泽，善歌啸，闻者莫不留连。有一老妪识异常人，甚乐歌啸，乃杀豚进之。道真食豚尽，了不谢。妪见不饱，又进一豚，食半还之。後为吏部郎，妪儿为小令史，道真超用之。儿不知由，复白母，母告之，於是赍牛酒诣道真，道真曰：“去！去！无可复相报。”
《楚辞》曰：以直针为钓，又何鱼之能得？
宋玉《钓赋》曰：宋玉与登徒子偕受钓於玄渊，退而见於楚襄王。登徒子曰：“夫玄渊之钓也，以三寻之竿、八丝之纶，饵以蛆，钩以细针，以出三尺之鱼於数仞之水中。”
卢植《与张然明书》曰：临江而钓，终日不获一鱼，鱼之不食其饵也。是以君子慎其举。
谢玄《与兄书》曰：居家大都无所为，正以垂纶为事，足以永日。此固下大有鲈鱼，一出手，钓得四十七枚。
又与书曰：昨日疏成後钓，出手所获鱼，以为二坩，今奉送。
</div>
    <div class="pagination">
<a href="太平御览_page584.html">上一页</a><span>...</span><a href="太平御览_page580.html">580</a><a href="太平御览_page581.html">581</a><a href="太平御览_page582.html">582</a><a href="太平御览_page583.html">583</a><a href="太平御览_page584.html">584</a><span class="current-page">585</span><a href="太平御览_page586.html">586</a><a href="太平御览_page587.html">587</a><a href="太平御览_page588.html">588</a><a href="太平御览_page589.html">589</a><a href="太平御览_page590.html">590</a><span>...</span><a href="太平御览_page586.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
