<!DOCTYPE html>
<html>
<head>
    <meta charset="UTF-8">
    <title>图书编 - 第 82 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 82 页/共 220 页</h1>
    <div class="content">　　襄阳府其名襄阳【近临江汉淳悍相半】其属州一县六附郭襄阳【三十五里烦】外宜城【十七里淳冲】南漳【三十五里刁简】枣阳【四十五里冲淳顽相半】谷城【四十八里冗淳顽半】光化【三十七里淳顽相半】均州【二十九里淳顽相半冗】其形胜跨荆蜀控南北接宛许扼闗洛扑大汉以为池面崇山以为固其俗江汉好游尚文习侈信鬼滛祀好楚歌居室编竹代瓦
　　汉阳府其名汉阳【山川平易多讼】其属县二附郭汉阳【十九里田少潮多冲】汉川【八里田少湖多刁】其形胜江汉朝宗于海前枕蜀江北汉水路通荆雍控引秦梁其俗信巫滛祀力农业渔
　　德安府其名宋安陆汉东其属州一县五附郭安陆【七里淳】外云梦【四里民顽厚简冲】应城【八里简冲】孝感【二十九里刁冲烦】随州【十六里险隘淳简】属应山【十里淳简冲】其形胜控荆衡枕涢水介襄郢田安之间岩石狭隘道路交错秦头楚尾为一都会其俗喜儒尚义土风醇厚
　　郧阳府其名古锡冗隋郧乡【土薄民淳好讼】其属县七附郭郧【四十一里烦冲】外房【三里僻刁】竹山【四十九里僻简】上津【六里僻刁】竹溪【七里峻险淳】郧西【五里山险淳】保康【六里山险淳】其形胜楚蜀咽喉之会其俗劲悍决烈其秦楚之俗
　　岳州府其名巴陵宋岳阳【冗烦】其属州一县七附郭巴陵【五十七里冗烦】外临湘【八里冲刁】华容【二十二里】平江【五十里刁猾烦】沣州【三十二里淳朴险颇烦】属石门【二十五里刁简】慈利【五十八里民淳】安乡【十二里冲烦】其形胜左洞庭右彭蠡倚连冈面长江其俗尚义好文刀耕火种网罟为业
　　长沙府其名星沙熊湘三湘【民多顽狡猾】其属州一县十一附郭长沙【三十五里民顽狡猾烦】善化【二十里地简烦】外湘潭【二十二里狡猾】湘隂【四十六里好讼刁】宁乡【七十二里奢薄刁】浏阳【七十一里悍狡猾烦】醴陵【二十八里简】益阳【三十三里狡刁】湘乡【七十二里好事刁】攸【四十五里尚气刁】安化【十九里淳简】茶陵州【五十里烦】其形胜依负乔岳襟重湖其俗纯朴清慧好文尚义
　　寳庆府其名吴少陵唐少阳其属州一县四附郭邵阳【四十六里民强悍险】外城步【十三里半有瘴】新化【二十六里民刁】武冈州【四十二里有瘴民淳薄苗】属新宁【八里半有瘴简少讼】其形胜九疑三湘上游距洞庭连五岭其俗尚义喜直节俭朴淳
　　衡州府其名湘东衡阳隋衡山其属州一县八附郭衡阳【五十二里尚礼水陆冲烦】外衡山【二十一里顽冲】耒阳【三十八里淳烦】常宁【九里裁】安仁【二十八里冲】酃【十九里淳简冲】桂阳州【六十三里淳简烦】属临武【三十四里山川险要淳有瘴】蓝山【二十八里冲淳简有瘴】其形胜傍湘江背蒸水引交广连嵠峒山水甲天下其俗民丰土闲渔猎为业尚农力桑刀耕火种
　　常德府其名汉武陵义陵常武其属县四附郭武陵【四十五里淳冲烦】外桃源【五十二里险峻淳简】龙阳【二十九里淳简】沅江【五里】其形胜包洞庭控五溪三十六天别为一天其俗渔猎山伐信鬼好巫
　　辰州府其名陈沅陵唐庐溪西阳【山川险峻淳】其属县六附郭沅陵【五十八里烦冲】外庐溪【十二里险峻淳】辰溪【八里】溆浦【三十四里险峻淳】沅州【二十六里险淳烦冲】属黔阳【二十二里】麻阳【七里险峻与苗杂处僻简】其形胜诸蛮咽喉武陵障蔽重同复岭地连嵠洞其俗巴渝同俗信鬼滛祀刀耕火种
　　永州府其名汉零陵晋营阳【山川险易】其属州一县六附郭零陵【二十八里冲淳】外祈阳【十三里民颇恶】东安【八里险淳僻】道州【三十五里山险地丰民淳烦僻】属宁远【六十三里山险有瘴刁烦】永明【十八里瘴淳】江华【四里瘴淳】其形胜南九疑北衡岳接五岭凑三湘控百粤瞰重江其俗参越兼蛮风浮信鬼
　　靖州其名宋渠阳【二十九里山多高深有瘴刁烦】其属县三会同【二十八里】通道【五里有瘴民薄】绥宁【三十五里瘴多民悍冲烦僻】其形胜据夷播叙三州之境牂牁武溪之间百蛮襟喉辰沅寳武之藩篱其俗要约以木铁为契淳俭尚鬼
　　郴州其名汉桂阳郴江【山川有瘴刁】其属县五永兴【二十里瘴淳】宜章【七里】兴宁【十五里】桂阳【十五里】桂东【五里】其形胜山竒变水清防引衡岳九疑其俗脆薄愿朴魁竒忠信施州卫【二里】领民军千户所一曰大田宣抚司四曰施南【三里】曰散毛【三里】曰忠建曰容美又安抚司八长官司七又容美之长官司四其形胜山明水秀巴荆之会其俗离夷獠近华风伐木烧畬捕猎鱼兽男不裹头女衣花巾
　　永顺军民宣慰司【二里】湖广都司领州二长官六其形胜东抵荆湘西通巴蜀南近辰阳北距归峡其俗短裙椎髻裔出槃瓠铜鼓祀神常刀弩刻木为契五色为衣
　　保靖州军民宣慰司【一里】湖广都司领长官二其形胜四山环抱涧水中流其俗刀耕火种喜食腥膻湖广承宣布政使司领府十五曰武昌【鄂渚江夏郢州北新州武昌军武昌路武清军淳烦冲】曰汉阳【江夏郡沔州汉阳郡裁多讼】曰黄州【齐安永齐宁乐陎城西陵重庆西汤衡州永安黄州路刁悍徤讼难治】曰承天【郢中云杜南司北新郢州石城富水民淳地简饶相半】曰德安【安陆汉东荆州泽薮云梦南司安滇州安黄接度宣威安远军简淳】曰荆州【郢都南郡江陵荆南新郡重镇南都荆湖中兴路冲难治】曰岳州【麋国罗国巴陵岳阳长沙郡建昌巴郡华容军冗冲疲】曰郧阳【裁减土薄民淳好讼烦冲】曰襄阳【荆州治南雍州襄州山南道行台忠义军襄阳路】曰辰州【沅陵长沙武陵卢溪西阳江口荆州路州路颇饶淳】曰常德【武陵黔中建平武沅朗三州义陵常武武王武顺武平常德军】曰衡州【湘东长沙桂阳湘广二州东衡州衡阳衡山衡州路冲繁】曰永州【零阳营阳衡淳丰】曰长沙【荆楚黔中湘州星沙熊湘三湘潭州钦化武安军】曰寳庆【邵陵资冮建州南梁州邵州敏州悍险】州二曰郴州【桂阳郴州路山川山有瘴刁一十四里】曰靖州【黔中溪峒诚州靖州渠阳山多高深有瘴刁烦】初置十四府嘉靖龙飞升安陆州为承天府置钟祥县而割荆门州沔阳州县附属之是为十五府
　　处置
　　湖广襟江湖泽多田少民俗慓轻鲜思积聚且道通九省冠盖辐辏邮驿苦之即今宗室日繁徭赋日重采辨之后财力愈难故其民率啙窳而难治此其大较也武汉德安民贫地瘠承天陵寝所在费冗事繁荆岳潜沔之间频遭水患盗且乘之近日郧襄大水尽损因庐则又向来未有之变长沙地虽稍沃税粮甲于他所黄州浇顽常德困惫辰沅半为贼穴麻阳溪洞诸蛮连结永保每肆刼争去嵗支罗之害实縁于此长永僻饶寳庆简静庶几可为非复曩时比矣加志穷民者其尚思援拯之防也
　　形胜
　　江陵楚所都古为霸国大江居其前汉水经其后经云更有江陵楚两都从来只霸图是也
　　议处湖课
　　楚湖池最多旧属课程久多湮塞地极肥饶乃皆为豪富所有其册厯可考也
　　议处水患
　　楚之水有三曰九江曰岷江曰汉江而汉水之患为甚此无他以东西无所泄而且值泥沙之易淤也今之议江者在捍御而以施之汉水则难矣必也疏水筩之水则上流易行间沙洋之口则下流易达此治水之防也
　　议处楚边
　　楚之边有三曰靖州曰清浪曰镇筸而镇筸之地为要此无他以川贵相株连而且当麻阳之出没也今之议苗者在防守而以施之镇筸则舛矣必也离哨兵土司之纠结则党援可孤清永顺保靖之逋逃则奸慝易息此治苗之一防也
　　楚均田议
　　楚疆辽逖度一邑地可当东南一大郡当天下初定井庐寥濶原野荒秽故经界靡及焉计今辟地十倍蓰于国初而借额嵗缩德靖以来递削至数十万夫土无盈虚避新辟之税匿已定之田此大不均者一鄂州中庐沙羡常武南交麋蕲之间皆诸侯王封国也分茅之始锡以土疆其籍藏于内府有司不得窥虞芮之田往往没入其国比于汤沐食邑不可胜数皆各为私奉养焉不闗于天下之经费此大不均者二楚故饶湖利而沧桑徙易靡常昔为菹茹今称沃衍者不啻万万荆郢尤甚大姓与游民强有力者据之计亩歳入数钟专其厚积坐攫齐民食亡租税而苦积逋者曽不得以涂足而收半穗彼独非王事哉而吏不敢问如河南南阳此大不均者三屯非独楚有也而楚之屯非昔之屯矣按制每军给屯五十亩有竒今屯浮者什伯其额此非独依山濵水之地耕新垦遗也盖亦占射焉夫屯军不能世其业辄质之民民利其赋薄无他役即以己所有之民田更籍为军歴数十传不可穷竟所谓民窜于屯屯窜于民者非耶此大不均者四先是山泽之羡率弃不理今则臯隰原阪耕者鳞集甚至丛菁幽荜人力所不能通者亦皆累累象耕鸟耘称常稔焉乃听其封殖自利几世几年不问所收此大不均者五五者也而非所以也其失在庸有司与舞文之吏不轨之民曰飞诡曰影射曰悬虚曰那移曰隐没曰兼并其奸状若猬毛务欺谩以逃其课以故富者连阡陌而嫁税于贫贫者或不厌糠秕而代富人输此大不均者六故曰今日田赋之当均未有甚于楚者也请即一二所目覩者商之兼并滥冒诏防常惩之而今偷翫绳约狃习故智者何众也楚诸侯王诚贤顾贵倨不习外事阉监取累代圉夺者以为故籍而豪氓巨挟高赀以相夸诩不可殚记彼单门层户仅仅以身守世业者百无一焉岂惟违两观之束偪有司之权将漫漶恩泽之谓何矣宜令宪使者明敕条章无论士若民按一切匿产乱籍隐亩避役之罚亷其尤者下之吏以显示天子防夫然后仿限田均田之议以稍品节之法庻几可守哉垦荒招流诏防尝督之而今草莽封盈户口销亡者何众也考之令甲荒间以业贫民占籍以附流徙畸零以寄寒细良规美政迩来里社渐缩于旧占籍畸零百不存一而垦田之数率皆便文以罔上则劝罚之未明而招之未至也夫荒间易辟而不易守亡徙易还而不易安鏄铚未施有司已履亩而税之炀突未黔有司已按籍而驱之民是以惮于归耕而溺于偷惰有田卒污莱耳宜严饬所司严伪増之罚科重开疆之劝格土旷矣召田以广其来召佃矣免租以固其存免租矣弛役以优其力则归耕之民累累而至而地力有不尽者否也全楚习俗
　　全楚之赋各郡不同然传有之田下而赋上者人功修也又曰率赋上下是赋之第一等也楚之人功在夏时不为之惰土之田税在夏时不为之腴曰田腴者自人功之修始也今乃田腴而民惰焉是所甚可念也即是而湖塘户口可知也全楚之俗各郡不同然志有之曰民淳而事简民之淳自不见其事之多事之简益可见其民之淳曰悍戾者自风尚之防始也今仍慓疾而无畏焉是所甚可虑也即是而防窃词讼可知也所以然者何也全楚之域俗其五方而地聨八省者也鱼稻麻缕之所出舟车货利之所经故不知耕织之劳兼并之所富田里之所殖故不知乡遂之乐不知耕织之劳者多为豪民即游民皆坐而衣食者也以坐而衣食之人不闻力田尚农之政则农桑之民日寡富民有田而无丁贫民有丁而无田富为贫者逋逃之薮而檄其鬻售知兼并而不知尽地之利贫为富者佃作之客而终运地方知苟活而不知尽农之功吾见田赋滋逋负自积水政多缺陂塘不修富不增丁贫者愈耗是以田赋也湖塘也丁口也其所以多负所以无备所以虚耗其原实出于一也都鄙为民藏息之薮故多以书数文法为终身之技乡遂为民夸诩之地故多以道卒胥徒为里巷之荣自身寄窟穴而木讷者变为强悍之民自身习文法而淳朴者变为剽轻之民非恃其强即恃其智皆痼于习尚者也以痼于习尚之民而不闻孝弟兴行之教则薄恶之风日炽剽悍之所引即游手之徒窟穴之所与即豪右之侣游手众而无所忌惮豪右结而日行其私无知者为悍戾不顾者为攘窃不畏者为讦讼者以风俗也词讼也所以悍戾所以充斥所以繁多其原亦出于一也力田尚农之政既不修矣而吏于下者以茧丝为稽绩之课不从则横征而痛警之警之是也然此所以胜民非以裕民也孝弟兴行之政既不修矣而吏于下者以刑狱邀公法之民不从则鍜链而周纳之纳之是也然此所以服人非以养人也吏治至此亦无惑乎其然也豪游习听之人久成气习而长吏之至乃务徼声名以汲汲迁去之官而驭久成气习之民间有欲使田里以安其业仁让以缀其恩以求为循吏者而或叹其时有所不暇也不然则炫能伐异之政急疾取辨之时而有曰力田有曰孝弟非迁即伪听令之人且掩口而笑而宋时力田民之最劳孝弟匹夫匹妇所不悦且宜其然矣
　　赋役议
　　荆湖之民惰者不能耕而本业日亏贫者不知贩而生计日缩其驽钝者甘于为佣而鸷悍者流而为劫于是赋之不知盈其额而役之有不能任其力者矣为今之计富则畧仿建中两税之移意户无主客以居为簿丁无上中以产为差不至如陆敬舆所谓计估筭缗失平长伪挟轻资者以徙而为脱敦本业者以在而倍诛其亦可以均赋乎役则踵行熙宁雇役之成规官任其募而横费省民出其直而休暇多不至如马端临所谓睥睨朶颐征求凌蔑官以役之贫富为宦况之丰啬户以差之繁省卜家道之衰隆其亦可以均役乎嗟乎会计之目唐独精于东南以兵资徧也差役之条宋独详于荆湖以民力薄也由吾二者之説酌而行之一年而事役均十年而庻功兴其或可以有效于今乎










　　图书编卷三十九
<子部,类书类,图书编>
　　钦定四库全书
　　图书编卷四十
　　明　章潢　撰
　　四川图叙
　　四川古梁州地剑阁【即剑门阁在保宁北境】表云栈之固瞿塘【峡名在防州城东】鎻巴峡之流界以番族【西番】阻以蛮部【东川鸟门乌撒芒步是】山水襟属自相藩篱故奸雄割据则盗兵不敢西窥地饶而险阨备也然奸宄内作悬车束马势不相及有难猝定者矣况上列亲藩重兵外戍诸所供馈咸取给焉且松潘以孤城介在番域而寄喉于龙州【宣抚司】千里转运辄为番蛮所遮斯则巴西之隠祸也乌撒芒部【即镇雄府】诸夷【四军民府】虽犬牙形格仰我鼻息然内相党结数生兵衅且于叙【叙州】泸【泸州】有唇齿之重要在因俗抚绥擕其私党而已乃碉门【地名天全六番招讨司治此】之臂视诸番播州【宣慰司】之富藏四省【播州地方与湖广云南贵俱邻接】殆与蜀相为盛衰者焉建昌六卫僻处四徼自为奥区民夷安业非所忧矣
　　沿革
　　古梁州地汉置益州部刺史察举蜀巴广汉犍为牂牁越嶲等郡而不常所治东汉益州刺史治雅唐贞观中于此置剑南道开元中置剑南并山南东西道采访处置使而剑道治蜀宋为四川路后为东西两路又分益梓利防四路安抚司俱以守臣兼领又置提防刑狱司于嘉定重庆潼川三府元置四川等处行中书省又置西蜀四川道廉访司俱治成都本朝置四川等处承宣布政使司行都指挥使司提刑按察司而三司并治于成都则行都司分治建昌以控制边境云【嘉靖中改龙州宣抚司为龙安府设流官】




<子部,类书类,图书编,卷四十>
　　四川等处承宣布政使司左右布政使二左右防政三【粮储一分守一】左右防议三【雅州管粮一分守二】领府八州二十县一百有四军民府三宣慰司一宣抚司二安抚司一长官司一总为里二千二百五十有零户一十六万四千一百一十九口二百一十万四千二百七十夏秋二税共米麦一百二十万六千六百六十石丝六千三百三十三斤棉花七万二千八百五十一斤盐课提举司一【在成都】领仙泉等盐课司十五龙州等衞所额办折色小引盐一十万九千一百七十七引成都建昌等府卫额办课茶共四十八万九千八百八十五斤有零
　　四川都指挥使司【右军都督府】都指挥三内掌印一佥书二领卫一十二【属所四十九宣抚司二安抚司七长官司二十一】守御千户所一十一【属长官司二】招讨司一又行都指挥使司【右军都督府】领卫六【属所三十四长官司五】守御千户八本都司所属马步官军九千六百余员名
　　提刑按察司按察使一副使七【清军一提学一兵备松潘一威武一建昌一重防一】佥事九【管屯一兵备安纬一叙泸州分巡四】分道四【川西川北川东川南】钦差巡抚都御史一巡按御史一【驻成都】
　　钦差副总兵一【驻松潘】
　　王府一　　蜀府【髙十一封成都防卫一】　郡王十四











<子部,类书类,图书编,卷四十>
　　四川各府州县烦简
　　成都府其名秦蜀郡汉益都成都锦城【烦冲】其属州五县二十七附郭成都【十四里烦淳平衍】华阳【十一里冲烦淳平衍】外双流【五里】温江【七里】新繁【四里】金堂【八里淳简僻】仁夀【十二里刁剧】新都【七里烦淳】井研【四里做】郫【八里】简【二十一里半刁冲烦】资【十里冲烦】灌【六里淳】彭【六里顽简僻】安【六里顽简】内江【十六里烦淳冲】崇宁【二里】石泉【四里简淳】资阳【二里烦淳简】崇庆州【二十二里僻淳】属新津【七里淳】汉州【九里淳简】属什邡【四里僻淳简】绵竹【七里刁简】德阳【六里淳简】绵州【六里淳冲烦】属彰明【三里淳简】罗江【二里淳冲烦】茂州【四里僻简杂夷】属汶州【六十里】威州【六里杂夷里杂】属保【四里僻】其形胜西抗吐番南抚蛮獠二江双流峩眉重阻沃野千里天府之上其俗畏鬼恶疾尚侈好文
　　保宁府其名晋巴西唐阆中【负山无瘴民刁】其属州一县九附郭阆中【十里淳烦】外苍溪【十里淳烦冲】南部【九里简】广元【三里冲淳简】巴【二十六里淳顽烦】昭化【二里淳简】通江【六里淳】剑州【三里淳简】属梓潼【二里简】江油【二里淳简】其形胜栈道千里通于蜀汉井络坤垠界山为门其俗质直淳厚
　　顺庆府其名宕渠唐南充【负山谷无瘴淳烦顽冲】其属州二县八附郭南充【十一里淳顽烦冲】外西充【八里淳顽烦冲】蓬州【十里】属营山【四里淳烦】仪陇【八里淳烦】广安州【二十一里淳烦】属渠【十一里淳简】大竹【十八里淳顽半】岳池【十五里淳顽烦】隣水【十七里淳烦简】其形胜山川竒秀隣渠水临篆水枕大溪接通川其俗賨人剽勇民俗淳厚好义多儒亲迎近古
　　叙州府其名汉犍为唐南溪元叙南【依山谷有瘴】其属县九附郭宜宾【二十八里淳顽烦冲】外庆符【六里淳简】富顺【十里有盗】南溪【十九里淳冲烦】长宁【十七里民夷简】髙【十七里僻居万山中】筠连【四里简】珙【九里僻简】戎【十一里僻居夷汉杂】其形胜东泸水西太峨南六诏北三荣其俗杂夏夷士静民朴
　　重庆府其名秦巴郡唐南平【淳顽烦】其属州三县十七附郭巴【九十二里淳顽冲】江津【三十八里淳顽冲】长夀【二十七里】大足【三十七里刁烦冲】永川【二十五里刁烦冲】荣昌【二十七里僻淳简】綦江【四里僻简】南川【五里僻烦】黔江【一里半僻淳简】合州【四十二里淳顽烦冲】属铜梁【二十七里淳顽简】定逺【十四里淳烦】安居【十三里僻】壁山【十二里僻顽烦】忠州【七里淳烦】属酆都【四里冲】垫江【十二里顽】涪州【十二里顽简】属武隆【二十里】彭水【八里僻淳简】其形胜地势刚险二江之防东鱼腹西僰道北汉中南夜其俗尚鬼信巫鋭气善舞
　　防州府其名汉永宁巴东蜀固陵唐云安【淳烦】其属州一县十二附郭奉节【四里淳简】外巫山【三里淳烦简】大昌【一里僻简】云阳【九里冲】大宁【三里僻淳】万【四里刁烦淳】开【七里】达州【八里淳烦简】属新宁【七里淳简顽烦】梁山【十里】建始【五里僻居万山】东乡【五里淳顽】其形胜镇以滟滪扼以瞿唐岷嶓之下三江之上其俗无医信鬼劲勇少文烧地而耕踏迹而游
　　马湖府【二十里僻】隶长官司四曰泥溪曰平夷曰蛮夷曰沐川其形胜南戎泸北普资其俗夷夏杂居信鬼不药散居山菁无县邑乡镇
　　潼川州其名梓潼昌城隋新城宋东川【六里军民淳顽烦】其属县七射洪【四里依山谷】盐亭【三里冲烦】中江【五里】遂宁【十七里顽淳僻】蓬溪【六里依山淳顽僻】安岳【二十里】乐至【七里简】其形胜剑外都防水陆要冲其俗尚奢好乐士通经学古
　　眉州其名齐通隋眉山唐通义【二十一里滨江无瘴】其属县三彭山【五里淳简】丹棱【五里淳简】青神【四里淳冲】其形胜岷峨之间秀气所聚其俗名节相尚重文献业诗书
　　嘉定州其名汉犍为隋眉山【滨江无瘴淳烦】其属县五峨眉【六里僻简】洪雅【三里刁简】夹江【十五里】犍为【九里】荣【七里】其形胜负三峨带二江其俗良朴人士俊乂
　　卭州其名临卭【依山谷淳顽僻烦】其属县三威逺【四里僻淳】大邑【七里烦】蒲江【五里简】
　　泸州其名汉江阳唐泸川【十七里依山滨江淳顽冲烦】其属县三纳溪【三里淳简冲】合江【七里简淳冲】江安【二十里汉夷杂淳顽冲】其形胜南牂牁北广汉肘江负山控制边面其俗地少桑麻力耕火种
　　雅州其名蒙山隋临卭雅安唐卢山【四里淳简】其属县三名山【三里依滨江淳简】荣经【二里民俚淳简】芦山【三里淳简】其形胜西碉门东蒲江西蜀襟带南诏咽喉其俗朴少讼颇慕文学
　　东川军民府【一里】其形胜控东川泽金沙江云防山其俗尚战争居多板屋夷有二种曰僰人曰罗罗乌军民府【一里】其形胜髙蜀一倍索桥之险雪山之髙龙洞环左凉山耸右其俗民有三种曰罗罗曰土獠蛮曰夷人
　　乌撒军民府其形胜山崖险扼襟带一湖羊肠小径十倍蜀道前临可渡后倚乌门其俗婚姻不避亲族芒部军民府【二里】其形胜南苴斗河北勾食料溪左绰忸右绕硲砌其俗劲愚朴野
　　播州宣慰司【十七里】其形胜西僰道南牂牁土地旷逺其俗敦厐悉慕华风领长官司六容山【一里】余庆【一里】白泥【一里】播州【四十三里】直州【四里】重安【一里】安抚司二黄平【二里】草塘【一里】
　　永宁宣抚司【一田一】领长官司一为九姓其名宋永宁其形胜北有马口崖南有渔漕溪上通云南北连川广其俗鄙陋朴野事农桑无商贾
　　龙州宣抚司【十一里】其地周时为氐羌其名【后魏】江油隋平武龙门其形胜山髙水峻其地四塞剑门石门峭壁云栈其俗务农工猎岩居谷处椎髻披氊佩刀与武都同
　　酉阳宣抚司【十一里】
　　天全六番招讨使司【十里】其域梁之南境其地古蛮獠之地其形胜东雅州西干溪南荣经北灵关其俗男不习艺女不纺绩惟耕种为业
　　黎州安抚司【一里】其域梁西境其地古西南夷筰都其名汉沈黎唐汉源其形胜越嶲卭蜀之中南隣六绍西接吐番其俗混夷汉椎髻氊裘俗尚鬼
　　平茶洞长官司【三里】其域荆梁二州之界其地战国楚之黔中汉属武陵其形胜酉阳藩篱石邪襟带其俗言侏性好捕猎
　　松潘等处军民指挥使司【一里】领千户所一长官司十七曰占藏先结簇曰蜡匝簇曰白马路簇曰班班簇曰阿昔洞簇曰北定簇曰山洞簇曰麦匝簇曰者多簇曰牟力结簇曰祈命簇曰勒都簇曰包簇曰阿昔簇【以上洪武中置】曰阿用簇【正统初】曰思曩儿簇【洪武】曰潘干寨【正统初】安抚司四曰八即【永乐】曰麻匝儿【永乐中】曰阿角寨曰芒儿者【正统初】其名唐交川古松【产甘松】其形胜东南雪岭西北洮河山川险峻雪多寒其俗曰耕野壑夜宿碉房刻木契以成交易炙羊髈以断防吉人精悍善战鬭
　　叠溪守御军民千户所【一里】其域梁其地古氐羌领长官司二为叠溪【一里】为即【一里】其名唐临翼其形胜犛牛峙左汶江环右排栅接前云峯拥后
　　四川行都指挥使司【十三里】领卫六为建昌为建昌前为宁番为越嶲为盐井为防川为泸州守御千户所六建昌之属为礼州【二里】为德昌为打冲冲【四里】为冕山桥为打冲河中左防川【十八里】之属为迷易长官五建昌之属为昌州【三里】为威龙【一里】为普济【一里】越嶲一之属为卭部盐井【二十三里】之属为马剌【二里】其名古卭都汉越嶲隋西宁其形胜东鸟西吐番南中庆北西蜀据西南咽喉山水清秀其俗僰人重儒敬佛
　　四川等处承宣布政使司领府七曰成都【蜀郡广汉牧唐南京益州剑南西川成都路锦城一府各县俱无瘴汉崇二州成华双温新金郫灌崇彭什德十三县俱于衍新津濵江锦茂威三州仁井资锦彰罗汶简要烦冲】曰保宁【巴郡南梁州隆州盘龙阆州保宁德德安二军巴西阆中阆苍南昭江保宁俱负山而滨江广通巴剑俱负山谷无瘴民刁】曰顺庆【罗州巴子国果州宕渠南充充州永宁军东川顺庆路南蓬广渠俱滨江营岳平衍西仪大邻负山谷淳烦顽冲无瘴】曰防州【鱼复庸国永宁郡奉巫云万四邑滨江大昌新凉平衍大宁开建建东大一州五邑依山谷无瘴淳烦】曰重庆【巴郡永宁巴都郡楚州渝州南平恭州合忠涪三州巴江长安定酆武彭俱滨大永荣綦南黔铜壁垫九邑俱依山谷无瘴淳顽烦】曰叙州【僰国戎州六同郡犍为南溪叙南宜南富顺叙州路滨江庆符长髙筠民珙戍依山谷有瘴】曰马湖【马湖路二十里僻领长官司四】州六曰潼川【广汉梓潼昌城新城梓州东川武德军静戍安静军潼川府民淳顽烦六里】曰嘉定【犍为眉山青州眉州平羌郡嘉定府嘉庆军嘉定路滨江无瘴淳烦一十里】曰泸【江隂泸州江安州依山滨江滨烦冲七十里】曰眉【齐通眉山通义滨江无瘴一十一里】曰雅【山临卭雅安泸山永平军山芦山淳简四里】曰卭【临卭卭州蒲原郡依山谷淳顽僻烦十里】军民府四曰东川曰乌曰镇雄曰芒部宣抚司二曰龙州曰永宁宣慰使司一曰播州安抚司一曰黎州长安司一曰平恭
　　处置
　　四川西南奥区上则松茂建昌番夷时肆侵暴下则播酉石柱土司互为刼掠控制消弥非一朝可图者也成都素称沃野赋重役繁供亿弥诎叙州地饶而髙珙诸夷兵费不赀且大木多产其境采办之扰商民残疲重防土寇连结施州诸夷防刘未已而妖人内讧受患尤烈保顺冲疲民朴务简马湖僻小民夷相安龙安新造全在经始大抵蜀地夷汉杂处气习靡淳地理辽邈巡歴难遍加以大水之困大兵之残民贫多盗势使然也是在抚按广于咨询司道勤于躬歴率有司时廉省费爱养抚绥数年之后或者蜀其有瘳乎
</div>
    <div class="pagination">
<a href="图书编_page81.html">上一页</a><span>...</span><a href="图书编_page77.html">77</a><a href="图书编_page78.html">78</a><a href="图书编_page79.html">79</a><a href="图书编_page80.html">80</a><a href="图书编_page81.html">81</a><span class="current-page">82</span><a href="图书编_page83.html">83</a><a href="图书编_page84.html">84</a><a href="图书编_page85.html">85</a><a href="图书编_page86.html">86</a><a href="图书编_page87.html">87</a><span>...</span><a href="图书编_page83.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
