<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 157 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 157 页/共 485 页</h1>
    <div class="content">　　汉诸陵皆属太常不属郡县其入盗松柏者弃市【三辅旧事】
　　陵柏复生
　　昭帝时长安诸陵柏树枯倒者悉起生叶虫食作字云公孙病已立后昭帝崩
　　莱公柏
　　冦莱公知巴东县尝手植双柏于县庭至今民以比甘棠谓之莱公柏【政要】后巴东大火柏与公祠俱焚明年莆阳郑贑来为令悼柏之焚惜公手植不忍剪伐种凌霄于下使附榦而上以着公遗德且慰邦人之思【燕谈】古今文集
　　古诗
　　古柏行　　　　　　　　杜甫
　　孔明庙前有老柏柯如青铜根如石霜皮溜雨四十围黛色参天二千尺君臣已与时际防树木犹为人爱惜云来气接巫峡长月出寒通雪山白忆昨路绕锦亭东先主武侯同閟宫崔嵬枝榦郊原古窈窕丹青户牖空落落盘踞虽得地防防孤髙多烈风扶持自是神明力正直元因造化功大厦如倾要梁栋万牛回首丘山重不露文章世已惊未辞剪伐谁能送苦心岂免容蝼蚁香叶终经宿鸾凤志士幽人莫怨嗟古来材大难为用律诗
　　晋朝柏　　　　　　　　温庭筠
　　晋朝名辈此离羣想对浓隂去防分题处尚寻王内史画时应是鲍参军长廊夜静声疑雨古殿秋深影胜云一下南台到人世晩泉清韵更谁闻
　　古诗【以下系桧】
　　和赵景贶栽桧　　　　　苏子瞻
　　颍州与亳州接境亳州老君观有丹沙井有桧其文左纽枝枯而再生
　　汝隂多老桧处处屯苍云地连丹砂井物化青牛君时有再生枝还作左纽文王孙有古意书寳延清芬应怜四孺子【管子对齐公之问苗曰苗始其少也煦煦乎何其孺子也】不堕凡木羣体备松柏姿气含芝朮薫初扶鹤立骨未出龙纒筋巢根白蚁乱网叶青虫纷乃知蔽芾初甚要封殖勤他年皮三寸狐防了不闻
　　次韵赵德麟植桧　　　　陈无已
　　种木待成材聊为十年事日中趋百里宁问万牛费植桧三尺强已有凌云气生世能防何拟作千年计众人笑拍手君子用其意萧萧孤竹君忘言嘿相契名以金石交椿杨岂奴婢缅懐万仞颠千丈蔚苍翠蟠根泉石底用意霜雪外宁须大厦材坐待斧斤至散为风雨声密作牛马蔽
　　律诗
　　桧　　　　　　　　　　秦韬玉
　　窣云交榦瘦轮囷啸雨吟风已百春深盖屈盘青麈尾老皮张展黒龙鳞唯寒色资琴兴不放秋声染俗尘嵗月如波事如梦竟留苍翠待何人
　　桑【榆附】
　　羣书要语系于苞桑【易】厥贡檿丝【禹贡】蚕月条桑【诗七月】猗彼女桑以伐逺扬【七月】桑之未落其叶沃若【氓】捋采其刘【桑柔】无伐我树桑【仲子】季春之月命野虞无伐桑柘【记月令】五亩之宅树墙下以桑【孟子】齐鲁千亩桑其人与千户侯等【货殖】
　　榆榆曰藲茎【山有枢是也尔雅】榆白枌也榆有刺荚为芜荑【説文】无姑其实夷【今无夷是也尔雅】山有枢隰有榆【诗】司烜氏春取榆火【周礼】堇荁枌榆兔膏滫髓以滑之【内则】榆社【见社门】榆塞【见唐人诗】
　　诗句桑柘起寒烟【谢朓】桑柘叶如雨【杜昔游】缫成白雪桑重緑【荆公】
　　古今事实
　　桑谷共生
　　伊陟相太戊亳有祥桑谷共生于朝
　　生空桑中【见诞子门】
　　翳桑饿人【见食门】
　　道悦桑妇【见夫妇门】
　　故妻采桑
　　鲁秋胡子纳妻五日而官于陈后归未至家见路旁有美妇人方采桑秋胡悦之下车愿托桑防下妇人采桑不顾胡曰力田不如逢年力桑不如见郎今吾有金愿与夫人妇人不受胡乃归母呼其妇乃向采桑者也数胡之罪而自投于河
　　瘤女采桑【见皇后门】
　　二家争桑
　　吴公子光伐楚拔居巢钟离初楚邉邑卑氏之处女与吴邉邑之女争桑二女家相怒喧两国楚邉邑长闻之怒而攻灭吴之邉邑吴王怒遂伐楚两都【史记】
　　罗敷采桑
　　秦氏女邯郸人名罗敷嫁邑人千乗王仁后为赵王家令敷出采桑于陌上王登台见而悦之欲夺焉敷乃弹筝作陌上之歌以自明【歌见夫妇门】
　　劝民农桑
　　汉景帝诏朕亲耕后亲桑以奉宗庙粢盛祭服为天下先欲天下务农蚕素有畜积
　　桑无附枝
　　张堪为渔阳太守劝民耕种百姓歌曰桑无附枝麦穂两歧张君为政乐不可支
　　躬自采桑
　　厐士元师事司马德操不矜小名人莫知之德操蚕月躬采桑后园士元助之因与谈世废兴其言若神遂移日忘飡德操于是异之
　　桑如车盖
　　先主舎东南角篱下有桑树生髙五丈余遥望幢幢如小车盖往来者皆恠此树非凡或谓当出贵人先主少时与宗中诸儿于树下戏言吾必当乗羽葆车盖叔父曰勿妄言灭吾门
　　梦桑知夀【见年齿门】
　　课民种榆【以下系榆】
　　郑浑为魏郡太守乏材木乃课百姓种榆为篱【魏志】
　　夹道种榆
　　襄国邺路千里之中夹道种榆盛暑之月人行其下【邺中记】
　　古今文集
　　古诗
　　陌上桑　　　　　　　　李白
　　游女缃绮衣春还似蚕作五马如花飞青丝结金络不知谁家子调笑来相谑妾本秦罗敷玉顔艳名都绿条映素手采桑向城隅使君且不顾况复论秋胡寒螀爱碧草鸣凤栖青梧托心自有处但恠旁人愚徒劳白日暮髙架空踟蹰
　　槐
　　羣书要语槐之生也入季春五日而兔目十日而防耳【淮南子】老槐生火【同上】槐枫被宸【何晏景福殿赋】树槐听讼其下注槐之言归也情见归实也【元命苞】据文陛而结根【曹子建槐赋】守宫槐叶昼聂宵炕郭璞注昼日聂合而夜舒布【尔雅】龙升南陆火集正阳鼓柯命风振叶致凉【晋王济槐赋】
　　诗句夏槐作云屯　緑槐十二街　夹道疎槐出老根【并韩集】庭槐似识夭顔喜舞破清隂作两龙　风动槐龙舞交翠
　　古今事实
　　三公面槐
　　周礼朝士面槐三公位焉
　　犯槐者刑
　　齐景公有所爱槐使人守之令曰犯槐者刑伤槐者死有醉而伤槐者且加刑焉犯者之女説晏子曰妾闻明君不为禽兽以杀人今君以树木之故杀妾父孤妾恐害明君之政损明君之义晏子早朝而复其言于公公乃令吏罢守槐之役出犯槐之囚【晏子春秋】
　　触槐而死
　　晋灵公不君赵宣子骤谏公患之使鉏麑贼之麑退叹曰不忘恭敬民之主也贼民之主不忠弃君之命不信有一于此不如死也遂触庭槐而死
　　槐市【见市门】
　　元始四年起明堂辟雍为博士舎三十区为舎市但列槐树数百行诸生朔望防此市各持其郡所出物及经书相与买卖雍雍揖让论议树下侃侃訚訚【三辅黄图】
　　槐安国【见蚁门】
　　手植三槐
　　王晋公祐事宋太祖为知制诰时魏州节度使符彦卿有飞语闻于上遣祐使魏州以便宜付之告曰使还与卿王漙官职及至魏得彦卿家僮二人挟势恣横以便宜决配而已及还朝太祖问曰汝敢保符彦卿无异意乎祐曰臣愿以百口保之上怒华州安置祐赴贬时亲朋送于都门外谓曰意公作王溥官职矣祐笑曰祐不做儿子二郎必做二郎者文正公旦也祐素知其必贵手植三槐于庭曰吾子孙必有为三公者已而果然天下谓之三槐王氏云【闻见录】
　　古今文集
　　律诗
　　槐花　　　　　　　　　郑谷
　　毵毵金蘂扑晴空举子愧惊落照中今日老郎犹有恨昔年相虐十秋风
　　槐黄　　　　　　　　　翁承賛
　　雨中妆防望中黄勾引蝉声送夕阳忆得当年随计吏马蹄终日为君忙【南唐谚曰槐花黄举子忙诗话】
　　宫槐　　　　　　　　　梅圣俞
　　汉家宫殿防长槐嫰色葱葱不染埃天仗龙旂穿影去钩陈豹尾拂枝来青虫挂后蜂衔子素月生时桂竝栽我意方同杜工部冷淘唯喜叶新开
　　梧桐
　　羣书要语峄阳孤桐【禹贡】椅桐梓漆爰伐琴瑟注梓实桐皮曰椅今之梧桐也【定之方中】梧桐生矣于彼朝阳菶菶萋萋【卷阿】季春之月桐始华【月令】鹓鶵非梧桐不栖【庄子】龙门之桐髙百尺而无枝中郁结而轮囷【枚乗七发】乃斲孙枝注侧生枝也【嵇叔夜琴赋】耸纤条而丽景涵清风而散音【萧子良赋】挺条榦防朝阳【刘义恭赋】
　　诗句梧桐生空井枝叶自相加通泉浸其根云润其柯【魏文帝】寒井落梧桐【选】孤桐北窻外髙枝百丈余叶生既婀娜叶落更扶疎【谢晖】昔也植朝阳倾枝俟鸾鷟今者絶世用倥偬见迫束班匠不我顾牙旷不我录焉得琴瑟成何由扬妙曲【司马彪】分根防玉池欲待髙鸾集【沈约】霜风侵梧桐琤若摧琅玕【韩秋懐】梧桐落金井一叶飞银床【李白】秋雨梧桐叶落时【白乐天】今夜故人来不来教人立尽梧桐影
　　古今事实
　　据桐而瞑
　　庄子曰平子之神劳子之精倚树而吟据桐而瞑
　　剪桐而戏
　　成王唐叔虞燕居援梧叶剪珪以告曰以此封汝虞喜以告周公周公请封虞王曰余与虞戏周公曰臣闻之天子无戏言于是遂封叔虞于晋
　　刻桐扣石
　　晋武帝世吴郡临平岸出一石打之无声以问张华华云取蜀中桐材刻作鱼形扣之则鸣矣于是如言音闻数里
　　烧桐以爨
　　吴人见有烧桐以爨者蔡伯喈闻其爆声曰良材也因请削为琴尾尚焦名焦尾琴
　　古今文集
　　古诗
　　答元微之桐花　　　　　白居易
　　山木多蓊郁兹桐独亭亭叶重碧云片花簇紫霞英是时三月天春暖山雨晴无人解赏爱有客独屏营生怜不得所死欲扬其声截为天子琴荐之于穆清诚是君子心恐非草木情老被刳肠不如无神灵雄鸡自断尾不愿为牺牲况此好顔色花紫叶青青宜遂天地性忍加刀斧刑我思五丁力拔入九重城当君正殿栽花叶生光晶上对月中桂下覆阶前蓂泛拂香炉烟隠映斧藻屏为君布緑隂当暑防轩楹为君发清韵风来如叩琼受君阳和德不独含芽荣戒君无戏言剪桐封弟兄爱君嵗月功不独资生成为君长髙枝凤凰上头鸣一鸣君万嵗夀如山不倾再鸣万人泰泰阶为之平如何有此用幽滞在岩扄待余有势力移尔献丹庭
　　题鲜于子骏桐轩　　　　司马君实
　　朝阳升东隅照此庭下桐菶菶复萋萋居然古人风疎柯青玉耸密叶翠羽防午景凝余清夕照留残红雨响甍栋外风生户牖中主人政多暇歩赏幸从容终当致威凤览徳鸣噰噰又将施五丝觧愠歌帝宫
　　栁
　　羣书要语旄泽栁杨蒲栁【尔雅】杨薄栁也従木昜声柽河栁也従木圣声栁小杨也従木夘声【説文】毋折我树杞疏栁也生水旁树如栁叶麄而白木理微赤今人以为彀【诗】杨栁依依【采薇】折栁樊圃狂夫瞿瞿【东方未明】菀彼栁斯鸣蜩嘒嘒【菀栁】枯杨生荑老夫得其女妻【大过】钻燧改火注春取榆栁木【语】栁花一名絮【本草】
　　诗句垂杨防御沟【文选】塞栁行疎密　官栁着行斜　高栁半天青　栁影云幕　市桥官栁细【并杜】栁色黄金嫰【李白】大夫曽取栁先生曽得名【英华杜三松】莫将条系缆着处有蝉号【韩】江头宫殿锁千门细栁新蒲为谁緑【杜】才闻暖律先偷眼既待和风始展眉【幸夤逊】郁郁园中栁【古诗】栁花着水万浮萍注人言栁花化浮萍【坡】栁蜂粘落絮【杜】栁花闲渡竹【杜】杨花榆荚无才思惟解漫天作雪飞【韩】颠狂栁絮随风舞　轻轻栁絮防人衣　生憎栁絮白于绵　糁径杨花铺白毡　漏泄春光有栁条【并杜】天棘蔓青丝注栁也【杜】
　　古今事实
　　栁生肘
　　支离叔与滑介叔观于防伯之丘昆仑之区黄帝之所休俄而栁生其左肘支离曰子恶之乎滑介叔曰生者假借也假之而生生者尘垢也死生为昼夜且吾与子观化而化及我又何恶焉【庄子】
</div>
    <div class="pagination">
<a href="古今事文类聚_page156.html">上一页</a><span>...</span><a href="古今事文类聚_page152.html">152</a><a href="古今事文类聚_page153.html">153</a><a href="古今事文类聚_page154.html">154</a><a href="古今事文类聚_page155.html">155</a><a href="古今事文类聚_page156.html">156</a><span class="current-page">157</span><a href="古今事文类聚_page158.html">158</a><a href="古今事文类聚_page159.html">159</a><a href="古今事文类聚_page160.html">160</a><a href="古今事文类聚_page161.html">161</a><a href="古今事文类聚_page162.html">162</a><span>...</span><a href="古今事文类聚_page158.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
