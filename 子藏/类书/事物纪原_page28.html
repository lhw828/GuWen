<!DOCTYPE html>
<html>
<head>
    <meta charset="UTF-8">
    <title>事物纪原 - 第 28 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事物纪原 - 第 28 页/共 38 页</h1>
    <div class="content">　　帐幄
　　周官幕人掌帷幕幄帟绶之事注云四合象宫室曰幄王所居帐也则帐幄当周制也左传有子我有幄又卫侯为虎幄皆周事云又所寝之幄谓之帐者黄帝内传曰王母为帝设九真十絶妙帐此疑帐之起也汉武帝作甲乙武帐盖因此耳
　　帐幕
　　幕人注云在旁曰帷在上曰幕皆以布为之说文亦云然则帷幕亦周制也归藏曰女娲张云幕而枚占神明虽女娲之世有幕之名而其物之兴当自周始也
　　幔
　　六韬曰天将雨不张幔盖拾遗录曰周穆王有鸾章锦幔盖周有其物也
　　屛风
　　周礼掌次设皇邸郑司农云邸后板也康成谓后板屛风礼记明堂位曰天子负斧扆而立陆法言云今屛风扆遗象也三礼图曰屛风之名出于汉世故班固之书多言其物徐坚为初学记亦载汉刘安羊胜等赋然则汉制屛风盖起于周皇邸斧扆之事也
　　拂庐
　　唐书吐蕃处于大氊帐名拂庐髙宗永徽五年献之髙五丈广袤各二十七步其后豪贵稍以青绢布为之其始以拂于穹庐为号也宋朝每大宴犒亦设于殿庭曰拂庐亭此盖其始也
　　虎枕
　　西京杂记曰李广与兄游猎冥山北见猛虎一矢毙之断其头为枕示服也事始记为虎枕之始魏咸熈中得梁冀玉虎枕臆下有题曰帝辛九年帝辛即纣也是则商纣之时已有其制矣
　　被
　　召南小星之诗曰抱衾与裯注云衾被也裯单被也论语乡党篇孔子必有寝衣长一身有半此二者商周之事也疑三代之制西京杂记赵飞燕为皇后女弟昭仪上襚三十五条有鸳鸯被则汉始名被也
　　氊
　　周官掌皮供毳毛为氊则周制也或曰黄帝作旃旃古氊字也
　　褥
　　黄帝内传曰王母为帝列七宝登真之床敷华茸浄光之褥疑二物此其起尔赵昭仪上皇后襚三十五条有鸳鸯褥
　　席
　　淮南子曰席先萑苇注云席之先所从生出于萑与簟苇也拾遗记曰轩皇使百辟羣臣列圭玉于兰蒲席上以兰蒲为席而荐圭玉之重器不嫌其陋初有物故也韩子曰禹为蒋蓆頳缘此弥侈矣盖至禹始加纯缘之饰也至周司几筵掌五蓆有莞藻次蒲熊之名其纯有纷画黼之别也
　　簟
　　诗斯干曰下莞上簟注云竹苇曰簟说文曰簟竹席也以竹为蓆谓之簟则是因蓆遂为簟也故周成王之顾命曰敷重篾席注谓篾桃竹其物虽己见于周初而犹以竹名号蓆则簟之名当出于周之中叶故宣王之雅始见簟名焉
　　几
　　汉李尤几铭叙曰黄帝轩辕仁智恐事有阙作舆几之法则几创始自黄帝也
　　杖
　　山海经曰夸父与日争走道死弃其杖化为邓林此已见杖矣盖起于此乎大戴礼武王有杖铭庄子有神农嚗然放杖之文
　　案
　　有虞三代有俎而无案战国始有其称燕太子丹与荆轲等案而食是也案盖俎之遗也
　　匮
　　国语曰夏之衰也褒人之神化为二龙夏后布币而防告之卜藏其漦吉龙亡而漦在椟韦昭曰椟匮也书武王有疾周公作册纳之金縢之匮中盖椟匮一器也夏后谓之椟周始谓之匮然则三代之制也
　　嬾架
　　陆法言切韵曰曹公作欹架卧视书今嬾架即其制也则是此器起自魏武帝也
　　椟食
　　国老闲谈曰真宗问杜镐椟食原于何代镐对曰汉景为太子文帝钟爱既居东朝文帝念之曰太子之食必料差殊乃命太官每日具两檐椟以赐之此其始也
　　愽山
　　黄帝内传有愽山炉盖王母遗帝者盖其名起于此尔汉晋以来盛用于此
　　香毬
　　西京杂记长安巧工丁缓者作卧褥香炉一名被中香炉本出防风其法后絶至缓更为之为机环转运而炉体常平今香毬是也
　　炉
　　周礼天官冢宰之属官人凡寝中共炉炭则炉三代之制也
　　熨斗
　　帝王世纪曰纣欲作重刑乃先作大熨斗以火熨之使人举手辄烂与妲己为戏笑今人以伸帛者其遗意也
　　灯擎
　　黄帝内传曰王母授帝洞霄盘云九华灯擎二此灯有擎之始也
　　手巾
　　礼浴用二巾上絺下绤虽上下异用而无异名此三代之制也汉王莽之斥逐王闳也闳伏泣元后亲以手巾拭之于是始见手巾之目其事虽出于三代而制名当自汉世也
　　布袋
　　召康公美公刘之厚于民也其诗曰乃裹糇粮于橐于囊毛传曰大曰橐小曰囊御览云古行者之食以布嚢贮粮则是布嚢为裹粮之用自公刘之世已然矣盖在夏后之世者也
　　伞
　　通典曰北齐庶姓王仪同已下翟尾扇伞皇宗三品已上青朱里其青伞碧里达于士人按晋代诸臣皆乗车有盖无伞元魏自代北有中国然北俗故便于骑则伞盖施于骑耳疑是后魏时始有其制也亦古张帛为繖之遗事也髙齐始为之等差云今天子用红黄二等而庶僚通用青其天子之以黄盖自秦汉黄屋左纛之制也
　　雨伞
　　六韬曰天雨不张盖幔周初事也通俗文曰张帛避雨谓之繖盖即伞之用三代已有也繖伞字通
　　薫笼
　　晋东宫旧事曰太子纳妃有衣薫笼当亦秦汉之制也
　　什物器用部四十一
　　什物
　　史记曰舜作什器于夀丘盖世所常用之器也
　　漆器
　　韩子曰舜作食器黑漆其上禹作祭器黑漆其外朱画其内唐太宗曰舜作漆器而谏者十七人则器之布漆自舜始也盖尧啜土铏饭土簋故尔
　　樽
　　礼运曰礼之初始诸饮食污樽而抔饮注云凿地为樽此樽名始也后世或以瓦木为之取诸此也至有虞始又以泰名樽
　　四樽
　　礼明堂位曰泰有虞氏之尊也山罍夏后之尊也着商尊也牺象周尊也此四代之制也
　　三爵
　　又曰爵夏后氏以琖商以斚周以爵此三器之始也然则今世所用盏亦始于夏后之琖与
　　三彛
　　又曰灌尊夏后氏以鸡彛商以斚周以黄目此三彛之始也
　　三勺
　　又曰勺夏后以龙勺商以疏勺周以蒲勺盖龙疏蒲勺饰也后王加文耳然则勺之兴当有虞始创之故无饰也至夏后加龙以饰之
　　簠簋
　　墨子曰尧饭土簋礼明堂位曰有虞氏之两敦夏后氏之四琏商之六瑚周之八簋皆黍稷之器也始本于陶唐之土簋
　　俎
　　明堂位又曰有虞氏以防俎注云断木为四足而已然则断木而为足不致文饰创始为之故也唐太宗曰禹雕其俎至夏乃用雕文则俎自虞帝始也
　　豆
　　又曰夏后以掲豆注云掲无异物之饰也凡造物之初未始不本于朴素后王以为未足以致诚敬故因之加文焉则豆无异饰初为其器也豆疑始于夏后氏也
　　笾豋
　　尔雅曰竹豆谓之笾瓦豆谓之豋此二物取法于豆而制也疑出有夏之后
　　鼎
　　史记黄帝内传钟繇疏皆云黄帝采首山之铜铸鼎于荆山此鼎之始也后至夏禹复铸以象物自始六帖黄帝作鼎三象天地人禹收九牧之金以铸九鼎
　　水罐
　　卢綝匝四起事曰晋惠帝征成都军败帝渇帐下赍五升铜罐取水就饮之后人因有水罐之制张敞晋东宫旧事曰太子初拜有涂金澡罐一幷青丝三合绳即此也在如意后
　　瓯
　　许慎说文曰防【音贿】小瓯扬雄方言曰瓯甂【音边】雄慎皆汉人凡所记非战国即秦汉制度盖三代饮燕之具俱俎豆之类故也
　　盆
　　尔雅曰盎谓之缶注云今盆也吕氏春秋曰尧使质络缶而击之则缶已为用于尧世矣周官牛人祭祀共其盆簝礼器孔子曰奥者老妇之祭也盛于盆尊于瓶此又二物之名出于周代也
　　鉢
　　本天竺国器也故语谓之鉢多罗汉云应重器省略彼土言故名鉢西国有佛鉢是也宋庐江王以铜鉢饷祖祈则是晋宋之间始为中夏所用也
　　铫
　　广雅曰鋗谓之铫说文云温器也曹操上献帝表曰臣祖腾有顺帝赐纯银粉铫疑汉人始为之也
　　杓
　　礼明堂位曰勺夏后氏以龙勺推此以考盖前有制矣有夏始加以龙饰杓即勺也祭祀曰勺民用曰杓其实一也或以勺之所容不过升勺命之而杓则加广其所受皆取酌焉遂异其名制也
　　杯
　　礼玉藻曰母没则杯棬不能饮十州记曰周穆王时西胡献常满杯盖杯三代之制也纣为琼杯是矣
　　盘
　　礼太学有汤之盘铭曰茍日新日日新又日新是夏世已有盘制而汤始铭之也或曰盘盂黄帝臣孔甲造此盖二物之所起也
　　盘盏
　　周官司尊彛之职曰六彛皆有舟郑司农云舟樽下台若今承盘盖今世所用盘盏之象其事已略见于汉世则盘盏之起亦法周人舟彛之制而为汉世承盘之遗事也
　　注子
　　事始曰唐元和初酌酒用樽勺虽十数人一樽一杓挹酒了无遗滴无几改用注子虽起自元和时而辄失其所造之人
　　偏提
</div>
    <div class="pagination">
<a href="事物纪原_page27.html">上一页</a><span>...</span><a href="事物纪原_page23.html">23</a><a href="事物纪原_page24.html">24</a><a href="事物纪原_page25.html">25</a><a href="事物纪原_page26.html">26</a><a href="事物纪原_page27.html">27</a><span class="current-page">28</span><a href="事物纪原_page29.html">29</a><a href="事物纪原_page30.html">30</a><a href="事物纪原_page31.html">31</a><a href="事物纪原_page32.html">32</a><a href="事物纪原_page33.html">33</a><span>...</span><a href="事物纪原_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
