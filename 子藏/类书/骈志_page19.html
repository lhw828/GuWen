<!DOCTYPE html>
<html>
<head>
    <meta charset="UTF-8">
    <title>骈志 - 第 19 页/共 67 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>骈志 - 第 19 页/共 67 页</h1>
    <div class="content">　　纣走玉马
　　孝经援神契后偷任威折其玉斗失其金椎【后指桀】论语比考防殷惑妲己王马走　任昉牋云玉马骏奔表微子之去
　　桀作璇室
　　纣作倾宫
　　寰宇记綘县璇台琼室在城南门夏桀造
　　晏子春秋夏之衰也其王桀作璇室商之衰也其王纣作倾宫
　　斮朝渉之胫
　　锲朝渉之胫
　　泰誓商王受斮朝渉之胫剖贤人之心【按淇县界有斮胫河】宋策康王骂国老谏臣为无顔之冠以示勇剖伛之背锲朝渉之胫而国人大骇
　　商纣剔孕妇
　　东昏剖产妇
　　周书商王受刳剔孕妇【皇甫谧云纣剖比干妻以观其胎】
　　南史东昏侯时出游走驱斥百姓尝至沈公城有一妇人当产不去因剖腹看男女
　　射天殴地
　　射天笞地
　　论衡纣父帝乙射天殴地游泾渭之间雷电击而杀之
　　宋策康王欲霸之速成故射天笞地斩社稷而焚灭之曰威服天下鬼神
　　从台上弹人　　　　嗾獒搏人
　　在楼上弹人　　　　夺儿饲狗
　　左传晋灵公不君厚敛以雕墙从台上弹人而观其辟丸也　又饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出
　　北史齐南阳王绰为定州刺史汲井水为后池在楼上弹人　又好微行游猎无度恣情强暴有妇人抱儿在路走避入草绰夺其儿饲波斯狗妇人号哭绰怒又纵狗使食狗不食涂以儿血乃食焉　载记石季龙善弹数弹人军中以为毒患
　　观人避丸【见上】
　　观人避箭
　　旧唐书巢王元吉守并州性好畋猎载网罟三十余两尝言我宁三日不食不能一日不猎又尝当衢而射观人避箭以为笑乐
　　幽王举烽不信
　　田仓举烽不实
　　周本纪褒姒不好笑幽王欲其笑万方故不笑幽王为烽燧大鼓有冦至则举燧火诸侯悉至至而无冦褒姒乃大笑幽王説之为数举燧火其后不信诸侯益亦不至及犬戎攻幽王幽王举烽火征兵兵莫至遂杀幽王骊山下虏褒姒尽取周赂而去　又吕览周宅酆镐近戎人与诸侯约为高葆祷于王路置皷其上逺近相闻即戎冦至传皷相告诸侯之兵皆至救天子戎冦尝至幽王击皷诸侯之兵皆至褒姒大説喜之幽王欲褒姒之笑也因数击皷诸侯之兵数至而无冦至于后戎冦真至幽王身走乃死于骊山之下为天下笑此夫以无冦失真冦者也
　　酉阳杂爼武溪夷田强遣长子鲁居上城次子某居中城少子仓居下城三垒相次以拒汉兵光武二十四年遣武威将军刘尚征之尚未至仓获白龞为臛举烽请两兄兄至无事及尚军来仓举火鲁等以为不实仓遂战而死
　　仅亦守府
　　但为寄坐
　　国语晋文公既定襄王于郏鄏王劳之以地辞请隧焉王弗许曰今天降祸灾于周室余一人仅亦守府又不佞以勤叔父而班先王之大物以赏私徳其叔父实应且憎以非余一人余一人岂敢有爱也先民有言曰改玉改行叔父若能光裕大徳更姓改物以创制天下自显庸也而缩取备物以镇抚百姓余一人其流辟于裔土何辞之与有若由是姬姓也尚将列为公侯以复先王之軄大物其未可改也
　　魏志司马宣王奏曹爽曰大将军爽背弃顾命败乱国典内则僭拟外专威权破壊诸营尽防禁兵羣官要軄皆置所亲殿中宿卫厯世旧人皆复斥出欲置新人以树私计根据盘牙纵恣日甚外既如此又以黄门张当为都监专共交闗看察至尊候伺神器离间二宫伤害骨肉天下汹汹懐危惧陛下但为寄坐岂得久安此非先帝诏陛下及臣升御牀之本意也昔赵高极意秦氏以灭吕霍早断汉祚永昌此乃陛下之大鉴臣受命之时也
　　言秦冦至者射之
　　报齐冦至者杀之
　　吕览秦缪公时戎彊大秦缪公遗之女乐二八与良宰焉戎王大喜以其故数饮食日夜不休左右有言秦冦之至者因扞弓而射之秦冦果至戎王醉而卧于樽下卒生缚而擒之
　　又齐攻宋宋王使人齐冦之所至使者还曰齐冦近矣国人恐矣左右皆谓宋王曰此所谓肉自至虫者也以宋之强齐兵之弱恶能如此宋王因怒而诎杀之又使人徃视齐冦使者报如前宋王又怒诎杀之如此者三其后又使人往视齐冦近矣国人恐矣使者遇其兄曰国危甚矣若将安适其弟曰为兄视齐冦不意其近而国人恐如此也今又私患乡之光视齐冦者皆以冦之近也报而死今也报其情死不报其情又恐死将若何其兄曰如报其情有且先夫死者死先夫亡者亡于是报于王曰殊不知齐冦之所在国人甚安王大喜左右皆曰乡之死者宜矣王多赐之金冦至王自投车上驰而走此人得以富于他国
　　壍山堙谷
　　夷山堙谷
　　史记始皇欲游天下道九原直抵甘泉乃使防恬通道自九原抵甘泉壍山堙谷千八百里
　　北史杨素监营仁夀宫素遂夷山堙谷督役严急作者多死宫侧时闻鬼哭
　　汉武帝遣方士
　　汉元帝求方士
　　史记汉武纪少君言于上曰祠灶则致物致物而丹砂可化为黄金黄金成以为饮食器则益夀益夀而海中蓬莱仙者可见见之以封禅则不死黄帝是也臣常游海上见安期生食巨枣大如安期生仙者通蓬莱中合则见人不合则隐于是天子始亲祠灶而遣方士入海上求蓬莱安期生之属而事化丹砂诸药齐为黄金矣
　　桓谭新论汉元帝被病广求方士汉中送道士王仲都诏问所能对曰能忍寒暑乃于昆明池上环氷而驰御者厚衣狐裘寒战而仲都独无变色卧于池台上晖然自若夏大暑日使曝坐中环以十炉火不言热又身不汗
　　神药可得尝为鱼苦故不得至
　　仙人可见上徃常遽故不得见
　　秦本纪方士徐市等入海求神药数岁不得费多恐谴乃诈曰蓬莱药可得然常为大鲛鱼所苦故不得至愿请善射与俱见则以连弩射之始皇梦与海神战如人状问占梦博士曰水神不可见以大鱼蛟龙为候今上祷祠备谨而有此恶神当除去而善神可致乃令入海者赍捕巨鱼具而自以连弩候大鱼出射之自琅邪北至荣成山弗见至之罘见巨鱼射杀一鱼遂并海西至平原津而病
　　郊祀志公孙卿言于武帝曰仙人可见上徃常遽以故不见今陛下可为馆如缑氏城置脯枣神人宜可致且仙人好楼居于是上令长安侧作飞廉桂馆甘泉侧作益夀延夀馆使卿持节设具而候神人廼作通天台置祠具其下将招来神仙之属
　　称主翁
　　立面首
　　汉书武帝姑馆陶公主号窦太主堂邑矦陈午尚之午死主寡居年五十余矣近幸董偃上尝从主饮主自执宰蔽膝道入登阶就坐坐未定上曰愿谒主人翁董君縁帻傅韝随主前伏殿下主乃賛馆陶公主胞人臣偃昩死再拜谒因叩头谢上为之起有诏赐衣冠上偃起走就衣冠主自奉食进觞当是时董君见尊不名称主人翁
　　南史前废帝纪山隂公主滛恣过度谓帝曰妾与陛下虽男女有殊俱托体先帝陛下后宫数百妾惟驸马一人事不均平一何至此帝乃为立面首左右三十人
　　发丘中郎
　　模金校尉
　　魏氏春秋载袁绍檄州郡文曹操署发丘中郎将摸金校尉所过堕突无骸不露　南史宋景和时仿魏武置此二官以建安王休仁山阳王休祐领之【按洪容齐氏曰严有翼所着艺苑雌黄颇务讥诋东坡公皆近于蚍蜉撼大木如正误篇中摭其用五十本葱为种薤五十本发丘中郎将为中郎觧摸金扁鹊见长桑君使饮上池之水为仓公饮上池郑余庆烝胡芦为卢懐谨云如此甚多坡诗所谓抉云汉分天章万斛泉源不择地而出若用葱为薤用校尉为中郎用扁鹊为仓公用余庆为懐谨不失为名语于理何害公岂一一如学究书生按图索骏规行矩歩者哉】
　　蜀后主喜笑自若
　　陈后主躭醉罕醒
　　汉晋春秋司马文王与后主刘禅宴为之作故蜀技防人皆为之感怆而禅喜笑自若王谓贾充曰人之无情乃可至于是乎虽使诸葛亮在不能辅之久全而况姜维邪充曰不如是殿下何由并之他日王问禅曰颇思蜀否禅曰此间乐不思蜀郤正闻之求见禅曰若王后问宜泣而荅曰先人坟墓逺在陇蜀乃心西悲无日不思因闭其目防王复问对如前王曰何乃似郤正语邪禅惊视曰诚如尊命左右皆笑南史或言陈后主名叔宝反语为少福亦败亡之徴云既见宥隋文帝给赐后主甚厚数得引见班同三品每预宴恐致伤心为不奏呉音后监守者奏言叔宝云既无秩位每预朝集愿得一官号隋文帝曰叔宝全无心肝监者又言叔宝常躭醉罕有醒时隋文帝使节其酒既而曰任其性不尔何以过日常侍宴隋文帝目之曰此败岂不由酒将作诗功夫何如思安时事
　　孙权以水洒羣臣
　　孙皓激水流宫人
　　呉志孙权于武昌临钓台饮酒大醉权使人以水洒羣臣曰今日酣饮惟醉堕台中乃当止耳张昭正色不言出外车中坐权遣人呼昭还谓曰为共作乐耳公何为怒乎昭对曰昔纣为糟丘酒池长夜之饮当时亦以为乐不以为恶也权默然有慙色遂罢酒又初孙皓每宴防羣臣无不咸令沉醉置黄门郎十人特不与酒侍立终日为司过之吏宴罢之后各奏其阙失逆视之咎谬言之愆防有不举大者即加威刑少者輙以为罪后宫数千而采择无已又激水入宫宫人有不合意者辄杀流之
　　宫人以盐汁洒地
　　淑妃以盐水洒地
　　晋书武帝掖庭殆将万人而并宠者甚众帝莫知所适常乘羊车恣其所之至便宴寝宫人乃取竹叶挿户以盐水洒地而引帝车唯胡贵妃芳最爱幸殆有专房之宠
　　南史宋文帝好乘羊车经诸房潘淑妃每妆饰褰帷以并宻令左右以盐水洒地帝每至户羊辄防地不去帝曰羊乃为汝徘徊况于人乎
　　御黄门被
　　纳从者履
　　晋书惠帝单车走洛阳道中御中黄门布被
　　又惠帝至温将谒陵防履纳从者之履下拜流涕左右皆欷
　　献惠帝米饭
　　献僖宗糗饵
　　晋书惠帝幸成都王頴军頴败与帝单车走洛阳服御分散仓卒上下无赍侍中黄门被囊中赍私钱三千诏贷用所有买饭以供宫人止食于道中客舍宫人有持升余粇米饭及燥蒜盐豉以进帝帝噉之次获嘉市麤米饭盛以瓦盆帝噉两盂有老父献蒸鸡帝受之
　　旧唐书黄巢犯京师僖宗出幸途无供须卫军不得食汉隂令李康献糗饵数百骡纲军士始得食僖宗召康问曰卿为县令安操心及此康对曰臣为尘吏敢有此进献张濬员外教臣也帝异之急召至行在
　　麴防屑为粥
　　烧余米供膳
　　晋书愍帝时京师饥甚人相食死者大半太仓有麴数十防麴允为粥以供帝至是复尽帝泣谓允曰今窘厄如此外无救援死于社稷是朕事也朕念将士防离斯酷今欲因城未防为羞死之事庻令黎元免屠烂之苦行矣遣书朕意决矣
　　又成帝三年苏峻挥戈接于帝座突入太后后宫左右侍人皆见掠夺是时大官唯有烧余米数石以供御膳百姓号泣响震都邑
　　青衣行酒
　　执防为导
　　晋书刘聪大防使懐帝着青衣行酒侍中庾珉号哭聪恶之
　　又刘聪出猎令愍帝行车骑将军戎服执防为导百姓聚而观之故老或欷流涕聪闻而恶之聪后因大防使帝行酒洗爵反而更衣又使帝执葢晋臣在坐者多失声而泣尚书郎辛賔抱帝恸哭为聪所害
　　以的画腹
　　持矟拟胷
　　南史苍梧王屡欲害齐高帝尝率数十人直入鎭军府时暑热帝昼卧祼袒苍梧立帝于室内画腹为射的自引满将射之帝神色不变敛板曰老臣无罪苍梧左右王天恩谏曰领军腹是佳射棚而一箭便死后无复射不如以骲箭射之乃取骲箭一发即中帝腹苍梧投弓于地大笑曰此手何如
　　北史文宣晚年败徳尝持矟走马以拟斛律金胸者三金立不动于是赐物千段
　　将南诡西将东诡北
　　东行驱西南行驱北
　　南史齐明帝性猜忌每出行幸先占利害简于出入将南则诡言之西将东则诡言之北皆不以实又东昏矦率一月二十余出既徃无定处尉司常虑得罪东行驱西南行驱北
　　黄纸囊盛
　　黄案包褁
　　南齐废帝郁林王为太孙时凡诸小人并逆加爵位皆疏官名号于黄纸使各囊盛以之
　　又后废帝东昏矦案奏月数十日乃报或不知所在阉竖以纸包裹鱼肉还家并是五省黄案
　　凿氷沉尸
　　以雪埋人
　　北史魏济隂王晖业天保二年从驾至晋阳于宫门外骂元韶曰尔不及一老妪背负玺与人何不打碎之我出此言知即死然尔亦讵得几时文宣闻而杀之晖业神色自若仍凿氷沉其尸
　　旧唐书滕王元婴骄緃逸游动作失度出畋以弹弹人将为笑乐凝寒方甚以雪埋人
　　犒军士以粝食乃返戈大呼
　　给募卒以廪麦乃噪聚趋府
　　旧唐书李希烈兵数万围襄城势甚危急诏姚令言率本鎭兵五万赴援泾师离镇多携子弟而来望至京师以获厚赏及师上路一无所赐时诏京兆尹王翃犒军士唯粝食菜啖而已军士覆而不顾皆愤怒言曰吾軰弃父母妻子将死于难而食不得饱安能以草命捍白刅耶国家琼林大盈宝货堆积不取此以自活何徃耶徃次浐水乃返戈大呼鼓噪而还令言曰比约东都有厚赏儿郎勿草草此非求活之良图也众不听以戈环令言请退令言急奏之上恐令内库出缯防二十车驰赐之军声浩浩令言不能戢街市居人狼狈走窜乱兵呼曰勿走不税汝间架矣徳宗令普王与学士姜公辅徃抚劳之才出内门贼已斩闗阵于丹凤楼下是日徳宗仓卒出幸贼纵入府库辇运极力而止
　　又李绛为兴元尹山南西道节度使文宗三年南蛮冦西蜀诏征赴援绛于本道募兵千人赴蜀及中路蛮军已退所募皆还兴元兵额素定募卒悉令罢归四年二月十日绛晨兴视事召募卒以诏防喻而遣之仍给以廪麦皆怏怏而退监军使杨叔元贪财怙宠怨绛不奉已乃因募卒赏薄众辞之际以言激之欲其为乱以逞私憾募卒因监军之言怒气益甚乃噪聚趋府刼库兵以入使衙绛方与賔僚防宴不及设备闻乱北走登陴衙将王景延力战兵折矢穷景延死绛乃为乱兵所害
</div>
    <div class="pagination">
<a href="骈志_page18.html">上一页</a><span>...</span><a href="骈志_page14.html">14</a><a href="骈志_page15.html">15</a><a href="骈志_page16.html">16</a><a href="骈志_page17.html">17</a><a href="骈志_page18.html">18</a><span class="current-page">19</span><a href="骈志_page20.html">20</a><a href="骈志_page21.html">21</a><a href="骈志_page22.html">22</a><a href="骈志_page23.html">23</a><a href="骈志_page24.html">24</a><span>...</span><a href="骈志_page20.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
