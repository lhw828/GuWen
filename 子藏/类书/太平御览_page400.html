<!DOCTYPE html>
<html>
<head>
    <meta charset="UTF-8">
    <title>太平御览 - 第 400 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 400 页/共 737 页</h1>
    <div class="content">《三辅决录》曰：梁鸿东出关，过京师，作五噫之歌曰：“陟彼北邙兮，噫！顾瞻帝京兮，噫！宫阙崔嵬兮，噫！民之劬劳兮，噫！辽辽未央兮，噫！”肃宗闻而悲之，求鸿不得。
刘向《别录》曰：汉兴已来善歌者，鲁人虞公，发声清哀，盖动梁尘。受学者莫能及也。
石崇《楚妃歌辞序》曰：《楚妃叹》莫知所由。楚之贤妃能立德著勋垂名於後世者，惟楚姬焉。故为歌辞。
《襄阳耆旧传》曰：宋玉识音而善文，襄王好乐而爱赋，既美其才而憎其似屈原也。乃谓之曰：“子盍从楚之俗，使楚人贵子之德乎？”对曰：“昔楚有善歌者，王其闻欤？始而曰《下俚巴人》，国中唱而和之者数万人。中而曰《阳阿》、《采菱》，国中唱而和之者数百人。既而曰《阳春白雪》、朝日《鱼丽》，含商吐角，绝节赴曲，国中唱而和之者，不过数人。盖其曲弥高，其和弥寡。”
《穆天子传》曰：宴西王母于瑶池之上，西王母为天子歌曰：“白□在天，山陵自出。道里悠远，山川间之。将子无死，尚能复来？”天子答曰：“予归东土，和治诸夏。万民平均，吾顾见汝。比及三年，将复而野。”
又曰：天子东游於黄泽，宿於曲洛，（洛水曲也。）使宫乐谣曰：“黄之池，其马喷沙；（音普闷反。）黄之泽，其马喷玉。”
《汉武内传》曰：西王母降，命侍女安法婴歌《玄□曲》曰：“大象虽云寥，我把天地户。披□泛灵舆，悠忽适下土。泰真灵中唱，始知风尘苦。颐神三田中，约精六阙下。”上元夫人自弹□林之敖，鸣弦骇洞，清音零朗。乃奏《步玄曲》，其辞曰：“黄陟真道腾，步玄登天霞。负笈造天关，借问太上家。忽遇紫微圃，真人列如麻。流星清飚起，□盖映朱葩，兰房辟林阙，碧室启琼沙，丹台结空构，晔晔生露华。谁言终有终，扶桑不为查。”王母命侍女田四非答歌，其辞曰：“晨登太霞宫，挹此玉水兰。夕入玄圃阙，采蕊掇琅。濯足匏瓜河，织女立津盘。吐纳抱景□，味之当一餐。朝发漫汗府，暮宿钩陈垣。莫与世人说，行尸言此难。”
《列女传》曰：赵简子南击楚，津吏醉卧，不能渡。召欲杀之，津吏女娟持楫而前曰：“昔父闻君东渡不测之水，恐风波之起，故祷九江三淮之神，不胜巫祝杯酒饮，沉醉至於此矣。妾愿鄙躯易父之死。”简子将渡，用楫少一人，娟愿备员用楫，遂与渡。中流，奏《河激之歌》，歌曰：“升彼阿兮西观，清水扬波兮杳冥，祷求福兮醉不醒，诛将加兮妾心惊。蛟龙助兮主将归，呼来掉兮行勿疑。”简子大悦，立为夫人。
《文士传》曰：太祖雅闻阮，辟之不应。连见逼，乃逃入山中。使人焚山得，送至，召入。太祖时征长安，大延宾客，怒，不与言，使就伎入列。善解音，能鼓琴，抚弦而歌曰：“弈奕天门开，大魏应期运。青盖巡九州，在东西人怨。士为知已死，女为悦者玩。恩义苟潜畅，他人焉能乱。”为曲既捷，音声殊妙，太祖大悦。
《淮南子》曰：歌《采菱》，发《阳阿》，鄙人听之，不若《延露》、《陵阳》。非歌拙也，听各异也。
又曰：宁戚欲干齐桓公，困穷无以自达。为商旅，将任车（任，载也。毛诗曰：我任我辇也。）以商於齐，暮宿於郭门之外。桓公郊迎客，夜开门。宁戚饭牛车下，望见桓公而悲击牛角，而疾商歌，歌曰：“南山粲，白石烂，短褐单衣长止。生不逢尧与舜禅，终日饲牛至夜半，长夜漫漫何时旦。”桓公闻之，抚其仆之手，曰：“异哉？歌者非常人也。”命後车载之。
又曰：易道良马使人欲驰，饮酒而乐使人欲歌。
《燕丹子》曰：荆轲入秦，不择日而发。太子与知谋者，皆素衣冠，送之於易水之上。荆轲起为寿，歌曰：“风萧萧兮易水寒，壮士一去兮不复还。”高渐离击筑，宋意和之。
《孟子》曰：有孺子歌曰：“沧浪之水清兮，可以濯我缨；沧浪之水浊兮，可以濯我足。”孔子曰：“小子听之哉！”
《韩子》曰：宋王筑武宫，讴癸倡，行者止观，筑者不倦。王召赐之，对曰：“臣师射稽之讴贤於臣。”召使之讴，行者不止，筑者知倦。王怪问，对曰：“王试度其功。”癸四板，射稽八板其坚；癸五寸，射稽二寸。
《列子》曰：林类年且百岁，拾遗穗於故畦，并歌并进。孔子适卫，望之於野，顾谓弟子曰：“彼可与言者，试往讯之。”子贡请行，逆之垅端，面而叹曰：“先生曾不悔乎？行歌拾穗。”林类行不留，歌不辍。
《逸士传》曰：尧时有八九十老人，击壤而歌曰：“日出而作，日入而息。凿井而饮，耕田而食。帝何力於我哉？”
《列女传》曰：鲁陶婴妻者，夫死守志不二。作歌诗曰：“悲夫，黄鹄之早寡，七年不双。宛劲独宿，不与众同。夜半悲鸣，想其故雄。天命早寡，独宿何伤？寡妇念此，泣下数行。呜呼悲哉，死者不可忘，飞鸣尚然，况於贞良。虽有贤雄，终不可重行。”
韦昭《洞历记》曰：纣无道，比干知极谏必死，作《秣马金阙》之歌。
《西京杂记》曰：高帝令戚夫人歌《出塞望归》之曲，侍婢数百皆为之，後宫齐唱，声入□霄。
又曰：贾佩兰说在宫中时，常以弦管歌舞相娱，竞为妖服以趋良时，十月十五共入灵女庙，吹笛击筑，歌《上□》之曲，而相连臂踏地为节，歌赤凤来也。
《洞冥记》曰：汉武帝使董谒乘浪霞之辇以升坛，侯王母。王母至，与宴，歌奏《春归》之乐。谒乃闻王母歌声，而不见其形。歌声绕梁三匝乃上，旁梁草树枝叶皆动，歌之感也。
张华《博物志》曰：薛谈学讴於秦青，未穷青之技而辞归。青饯於郊，乃抚节悲歌，声振林木，响遏行□。谈乃谢，求返归。
辛氏《三秦记》曰：陇右西开，其阪九回，不知高几里。欲上者七日越，高处可容百馀家，下处数十万户，上有清水四注流下。俗歌曰：“陇头流水，鸣声幽噎。遥望秦川，心肝断绝。”
黄《武陵记》曰：有绿罗山，侧岩垂水悬萝，百里许，得明月池，碧潭镜澈，百尺见底。素岸若雪，松如插翠。流风叩阿，有丝桐之韵。土人为之歌曰：“仰兹山兮迢迢，层石构兮，峨峨。朝日丽兮阳岩，落景梁兮阴阿。彰壑兮生音，吟籁兮相和。敷芳兮缘林，恬淡兮润波。乐兹潭兮安流，缓尔擢兮咏歌。”
《宜都山川记》曰：峡中猿鸣清，山谷传其响，冷冷不绝。行者歌之曰：“巴东三峡猿鸣悲，猿鸣三声泪沾衣。”
郑缉之《东阳记》曰：歌山在吴宁县，故老相传云：昔有乘船从下过，见一女子，汲乃登此山，负水行歌甚妍，而莫之所由，故名歌山。
刘欣期《交州记》曰：俗好鼓琴，牧竖於野泽乘牛唱辽辽之歌，（歌曲说牛力强弱，耕具轻重也。）僮隶於月下抚掌发烈谣。
魏大山《秦州记》曰：陇西郡陇山，其上悬吐溜於中岭泉亭，因名万石泉。泉溢漫散而下，涓浍皆注。有人升此而歌。
纪义《宣城记》曰：临城县南三十里有盖山。登百许步，有舒姑泉。俗传云有舒氏女，未适人，与其父析薪於此。女坐泉处，牵挽不动，遽告家。比还，惟见清泉湛然。母云：女好音乐。乃作弦歌，泉涌回流，双鲤赴节。
盛弘之《荆州记》曰：临贺冯乘县有歌父山。传云有老人不娶室而善歌，闻者莫不洒泣。年八十馀而声逾妙，及病将困，命乡里六七人与上山穴中。邻人辞归，老人歌而送之。声振林木，响遏行□，馀音传林，数日不绝。
卷五百七十三　乐部十一
歌四
司马相如《琴歌》曰：凤兮凤兮归故乡，遨游四海索我皇。时来通遇无所将，何悟今夕升斯堂。有艳淑女在此房，室迩人遐毒我肠，何缘交接为鸳鸯？
崔琦《四皓颂》曰：昔南山四皓者，盖角里先生、绮里季、夏黄公、东园公是也。秦之博士，遭世ウ昧，道灭德消，坑黜儒术，《诗》《书》是焚。於是四公退而作歌曰：“莫莫高山，深谷灭哉。晔晔紫芝，可以疗饥。唐虞世远，吾将何归？驷马高盖，其忧甚大。富贵畏人兮，不如贫贱之肆志。”
《乐志》：曹植尝为琴调歌曰：“于嗟此转达，夙夜无休闲。东西经七陌，南北越七阡。愿为中林草，秋随野火燔。靡灭岂不庸，愿与株叶连。”
司马相如《美人赋》曰：有女独处，婉然在床。奇葩逸丽，素姿艳光。睹臣微笑而言曰：“上客何国之君子，无乃远乎？”遂设旨酒，进鸣琴，玉钗挂臣冠，罗袖拂臣衣，抚弦而为幽兰之曲。女乃歌曰：“独处室兮郎无依，思佳人兮情伤悲。彼君子兮来何迟？日将暮兮华衰。”
魏文帝《答繁钦书》曰：守宫王孙世有女曰巢，姑年九岁，梦与神通，寤而悲吟，哀声激切，体若飞仙，于今十五。是日戊午，祖于北园，博延众宾，迭奏名倡。世女须臾而至，厥状甚美。於是振袂徐进，扬蛾微眺，众倡腾逝，群宾失席。然後修容饰妆，改曲变席。激清角，扬白雪，接孤声，赴危节。於是商风振条，飞雾成霜。可谓声协锺石，气应风律，网罗《韶护》，囊括《郑》、《卫》者也。
繁钦笺与魏文帝曰：都尉薛访车子年始十四，能喉啭引声，与笳同音。白上呈见，果如其言。即日故共观试，乃知天壤之所生，诚有自然之妙物也。潜气内啭，哀音外激，大不抗越，细不幽散，声悲旧笳，曲美常均。
《国史补》曰：李衮善歌於江外而名动京师。崔昭入朝，密载而至。乃邀致宾客，请弟一部乐及京师之名倡，以为盛会。绐言表弟，请登末座。令衮披衣而出，满座皆笑。少顷，命酒。昭曰：“请表弟歌。”座中又笑。及喉啭一发，乐人皆大惊，曰：“是李八郎也。”乃罗拜之。
《乐府杂录》曰：踏摇娘者，生於隋末。河内有人丑貌而好酒，常自号郎中，醉归必殴其妻。妻色美善歌，乃自歌为怨苦之词。河朔演其曲而被之管弦，因写其夫妻之容。妻悲诉每摇其身，故号踏摇娘。近代优人颇改其制度，非旧旨也。
又曰：开元中，有人许和子者，本吉州永新县乐家女也。开元末，进入宫，因以永新名之，籍於宜春院。既美且惠，善歌，能变新声。韩娥、李延年殁後，千载旷其人，至永新始继其能。遇高秋朗月，台殿清虚，喉啭一声，响传九陌。明皇尝独召李谋吹笛，逐其歌，曲终管裂，其妙如此。一日，赐大於勤政楼，观者数十万众，喧哗聚语，莫得闻鱼龙百戏之音。上怒，欲罢宴。中官力士奏请命永新出楼，歌一曲必可止喧，上从之。永新乃撩鬓举袂，直奏慢声。至是，广场寂寂，若无一人。义者闻之血涌，愁者闻之肠绝。洎渔阳之乱，六宫星散，永新为一士人所得。韦青避地广陵，因月夜凭栏於小河上。忽闻舟中唱《水调》者，曰：“此永新故歌也。”乃登舟省之，因与永新对泣久之。青始晦其事，後士人卒与其母之京师，终於狭斜间。
又曰：古之能者，即有韩娥、李延年、莫愁。（莫愁者，女子也。《乐府诗》云：“莫愁在何处，莫愁石城西。艇子打两棹，催送莫愁来。”）善歌者，必先调其气，氤氲自脐间发至喉，乃忆其词，即分抗坠之音。既得其术，即可致遏□响谷之妙也。
又曰：大历初，有才人张红者，本与父唱歌丐於衢路，因过将军韦青所居。（在昭国坊南门也。）青於看街窗中闻其歌喉寥亮，仍有美色，即纳为姬。其父亦舍於後户，优给之。乃自传其艺，颖悟绝伦。常有乐工自撰一曲，即古曲《长命西河女》也。加减其节奏，颇有新声。未进间，先印可於青。青潜令红於屏风後听之，红乃以小豆数合以记其节拍。乐工歌罢，青因入问红何如。红曰：“巳唱得矣。”青出给云：“某有女弟子久曾唱，非新曲也。”即令隔屏唱之，一声不失。乐工大惊异，遂请相见，叹伏不已。兼云：“此曲先有一声不稳，今已正矣。”寻达上听。翌日，召入宜春院，宠泽隆异。宫中号为记曲娘子。寻为才人。一日，内史奏韦青卒。上告红，红乃於上前呜咽，奏云：“妾本风尘丐者，一旦老父死有所归，致身入内，皆自韦青，妾不忍忘其恩。”因一恸而绝。上嘉叹久之，即赠昭仪。
又曰：韦青，本士人也。尝自为诗云：“三代掌纶诰，一身能唱歌。”青官至金吾将军。
《明皇杂录》曰：唐玄宗自巴蜀回，因夜阑登勤政楼，凭栏南望，烟月满目。上因自歌曰：“庭前琪树已堪攀，塞外征人殊未还。”盖卢思道之词也。歌歇，上问：“有旧人乎？逮明为我访来。”翌日，力士潜求於里中，因召与同至，则果梨园子弟也。其夜上复与乘月登楼，左右惟力士及贵妃侍者红桃在焉。遂命歌《凉州词》，贵妃所制。上亲御玉笛为之倚曲，曲罢相睹，无不掩泣。上因广其曲。今《凉州》传於人间者，益加怨切焉。
又曰：乐工李龟年恃恩，寓於东都，大起第宅，僭侈之制，逾於公侯。宅在东都通远里，中堂制度甲於都下。（今裴晋公移於定鼎门南别墅，号绿野堂。）其後龟年流落江南，每遇良辰胜景，常为人歌数阕。座客闻之，莫不掩泣而罢。
刘叔敬《异苑》曰：临川聂包死数年，忽诣南丰相沈道袭共饮，其歌笑甚有伦次。每歌云：“花盈盈，正闻行当归，不闻死复生。”
祖台《志怪》曰：建康小吏曹著见庐山夫人，夫人命女婉出与著相见。婉见著欣悦，命婢琼林令取琴出，婉抚琴歌曰：“登庐山兮郁嵯峨，阳风兮拂紫霞。招若人兮濯灵波，欣良运兮畅□柯。弹鸣琴兮乐莫过，□龙会兮乐太和。”歌毕，婉便还去。
《搜神记》曰：淮南王安设厨宰，以俟宾客。正月上午，有八老公诣门求见，王曰：“郡蛾子复来也。”公知不见，乃更形为八童子。王惊，见之，盛礼设乐以享八公，援琴而弦歌曰：“明明上天照四海兮，知我好之公来下兮；公将与余生羽毛兮，升腾青□蹈梁甫兮；观见三光过北斗兮，驱乘风□使玉女兮。”今所谓《淮南操》是也。
《幽明录》曰：勾章人至东野还，暮不至门，见路旁有小屋灯火，因投寄宿止。宿有一小女，不欲与丈夫共宿。呼邻家女自伴，夜共弹琴箜篌。至晓，此人谢去，问其姓字，女不答，弹弦而歌曰：“连绵葛上藤，一援复一ㄌ。欲知我姓名，姓陈名阿登。”
又曰：吴县费升为九里亭吏，向暮见一女从郭中来，素衣哭入埭，向一新冢哭。曰暮不得入门，便寄亭宿。升作酒食，至夜，升弹琵琶令歌，女云：“有丧仪，勿笑人也。”歌音甚媚。云：“精气感冥昧，所降若有缘。嗟我遘良契，寄忻宵梦间。”中曲云：“成公从义起，兰香降张碛。苟云冥分结，缠绵在今夕。”下曲云：“伫我风□会，正俟今夕游。神交虽未久，中心已绸缪。”寝处向明，升去，顾谓曰：“且至御亭。”女便惊怖。猎人至，群狗入屋，於床咬死，成大狸。
《搜神记》曰：吴王夫差小女名玉，悦童子韩重。韩重乃学於齐鲁之间。临去，属其父求婚。王怒不与，女玉结气亡，葬阊门之外。重三年归，闻其死，哀恸。至玉墓所，玉忽见，重与言，乃左顾宛颈而歌曰：“南山有鸟，北山张罗。志欲从君，谗言孔多。悲结生疾，殁命黄垆。命之不造，冤如之何？羽族之长，名为凤凰。一日失雄，三年感伤。故见鄙姿，逢君辉光。身远心近，何尝暂忘。”
又曰：太康末，京洛始为《折杨柳》之歌，有兵车辛苦之辞。後杨骏被诛，太后幽死，折杨柳之应也。
《续搜神记》曰：庐江杜谦为诸暨令，县西山下有一鬼，长三丈，着赭布裤布褶，在草中相张。又脱褶掷草上，作《懊恼歌》，百姓皆看之。
《古乐志》曰：齐歌曰讴，吴歌曰俞，楚歌曰艳，淫歌曰哇。歌语裥清歌、高歌、安歌、缓歌、长歌、浩歌、雅歌、酣歌、怨歌、劳歌。（《韩诗》曰：饥者歌食，劳者歌事。）振旅而歌曰凯歌，堂上奏乐而歌曰登歌，亦曰升歌。古之善歌者，有咸黑、（帝唐时善歌者，见《吕氏春秋》。）秦青、（响遏行□，声振林木。）薛谈、（秦青弟子。）韩娥、（齐人馀响，绕梁三日以上。三人见《列子》。）王豹、（处於淇而河西善讴。）绵驹、（处高堂而齐右，善歌。）瓠梁、（见《淮南子》。）鲁人虞公、（见刘向《别录》。）李延年。（见《汉书》。）古歌曲有《阳陵》、《白霞》、《朝日》、《鱼丽》、《白水》、《白□》、《江南》、《阳春》、《淮南》、《驾辨》、《绿水》、《阳阿》、《采菱》、《下俚巴人》、（并见《襄阳耆旧传》及梁元帝《纂要》。）《八阕》、（葛天氏之歌，见《吕氏春秋》也。）《唐歌》、（帝喾之歌。）《南风》、《卿□》、（并虞舜歌。）《晨露》。（汤歌。并见《吕氏春秋》。）汉歌曲有《大风》、（高祖所作。）《芝房》、《白麟》、《朱雁》、《交门》、《天马》、《房中》、（已上并郊庙歌，见《汉书》也。）《盛唐》、《枞阳》、（武帝歌，见《汉书》。）《瓠子》、（武帝观决河所作歌。）《玄云》、《步云》。（西王母歌，见《汉武内传》。）古乐府有歌行，《艳歌行》、《长歌行》、《短歌行》、（魏武帝作。）《朝歌行》、《怨歌行》、《前缓声歌行》、《後缓声歌行》、《棹歌行》、《鞠歌行》、《放歌行》、《蔡歌行》、《陈歌行》。
又《古今乐录》：晋宋已後，歌曲有《淫豫歌》、《杨叛儿歌》、（南齐有杨昊母为师入官，童谣呼为杨婆儿。婆转为叛。）《扶风歌》、（晋刘琨作。）《百年歌》、（晋王道冲陆机并作。）《白日歌》、（宋沈攸之所作，亦曰“日落歌”。其歌曰：“白日落西山。”）《九曲歌》、（宋何承天作。）《采葛妇歌》、（古越人作。）《桃叶歌》、（晋王献之所作。）《同声歌》、（汉张衡作。）《碧玉歌》、（晋孙绰作。）《四时歌》、（出於子夜。）《子夜歌》、（古有女名子夜，造此歌。）《上声歌》、（亦名捉，哀悲之古曲。）《白歌》、（起於吴孙皓时作。）《襄阳白铜歌》、《前溪歌》、（晋车骑将军沈玩所作。）《叹闻歌》、（晋穆帝初歌毕，辄呼欢闻，因以为名。）、《团扇歌》。晋中书令王珉与更婢芳姿有私爱，甚笃。苦捶挞之。婢素善歌而珉之好捉白团扇，因见珉之歌曰：“白团扇，悴非昔容。羞与郎相见，愿得随郎手，因风从方便。”後人因歌之。《丁督护歌》，彭城内史徐逵之为鲁轨所杀，府内都护丁午收殡敛之。逵之妻晋公主呼问事，每问辄叹息曰：“丁督护。”其声哀切，後人因为曲焉。《懊恼歌》，崇安初，人间讹谣之曲。又云石崇为绿珠作。古有《丝布涩难》缝一曲而已，宋太祖谓之《中朝曲》也。
卷五百七十四　乐部十二
舞
《毛诗□甫田□宾之初筵》曰：舍其坐迁，屡舞仙仙。侧弁之俄，屡舞ェェ。
又《宛丘□东门之》：刺幽公也。风化之所行，男女弃其旧业，歌舞於市井尔。
《尚书》曰：苗民逆命，帝乃诞敷文德，舞干羽于两阶。干，；羽翳也。皆舞者之所执也。
又《顾命》曰：胤之舞衣在西房。（孔安国曰：胤国所为，舞者衣中法制。）
《尚书大传》曰：惟丙午，王建师，及鼓噪，前歌後舞。
《礼记》曰：治民劳者，其舞行缀远。治民逸者，其舞行缀短。故观其舞，知其德。（民劳则德薄，ガ相去远，舞人少也。民逸则德盛，ガ相去近，舞人多也。）
又曰：天子宫悬四面，舞行八佾。诸侯轩悬三面，舞行六佾。大夫判悬二面，舞行四佾。士特悬一面，舞行二佾。
又曰：季夏六月，以礼祀周公於太庙，朱干玉戚，冕而舞大武，皮弁素积，衤而舞大夏。
又曰：夫乐者，象成者也。（象成功而为乐者也。）总干而山立，（总持干，山立不动也。）武王之事也。发扬蹈厉，太公之志也。（志在鹰扬。）武乱皆坐，周召之治也。（武乱，武之理也。皆坐，以象其人舞事。）且夫武始而北出，（象观兵盟津时也。）再成而灭商，（成犹奏也。再奏象克殷时。）三成而南，（诛纣已而南也。）四成而南国是疆，（有南国疆界也。）五成而分周公左、召公右，（分陕东西而理。）六成而复缀以崇。（六奏象兵还振旅也。复缀，反位止也。崇，充也。凡六奏以充武乐。）天子夹振之而四伐，盛威於中国也。（夹振之者，王将夹舞者，振木铎以为节也。武舞，战也。象四伐者，伐四方也。每奏四伐，一击一刺为一伐。）
《周礼地官》曰：舞师掌教兵舞，帅而舞山川之祭祀。教忮舞，（忮者拂。）帅而舞社稷之祭祀。教皇舞，帅而舞旱之事。（四方祭祀谓四望也。旱之事谓雩也。，炎热气也。）
《春官》：乐师，掌教国子小舞。（谓以幼少时教之舞。《内则》曰：“十三舞，成童舞象大夏也。”）凡舞，有舞，有皇舞，有旄舞，有舞，有人舞。（郑众云：舞者，金羽，舞者折羽也。皇舞者，以羽忄冒覆头上，衣饰翡翠之羽。旄舞者，旄牛之尾。干舞者，兵舞也。人舞也。社稷以，宗庙以羽，四方以皇，辟雍以旄，兵事以干，星辰以人舞，子持之是也。皇杂五彩杂羽，如凤皇色，持以舞也。人舞所执，以手袖为威仪也。）凡四方之舞，仕者属焉。凡祭祀，宾客舞其燕乐。龠师，掌教国子舞羽吹龠，（文舞有筹耩吹龠舞者，所谓舞。《文王世子》曰：冬学羽。《诗》曰：左手执，右手秉翟也。）祭祀则鼓羽之舞，（鼓之者，拍拍为之节。）宾飨则亦如之。
又《地官》曰：旄人，掌教舞散乐，舞夷乐。（散乐，野人为乐之善者也。夷乐，四夷之乐也。）
《左传□隐公》曰：舞所以节八音而行八风也。
又《庄公》曰：王子颓乐及遍舞。
又《襄十六》曰：晋侯与诸侯宴於温，使诸大夫舞，曰：“歌诗必类。”齐高厚之诗不类。使诸大夫盟高厚，高厚逃归。
又《隐公》曰：考仲子之宫将万焉，公问羽舞数於众仲，对曰：“天子用八，诸侯用六，大夫四，士二。夫舞，所以节八音而行八风也，故自八已下。”公从之。
又《庄公》曰：楚令尹子元欲蛊文夫人，为馆于宫侧，而振万焉。夫人闻，泣曰：“先君以是舞也，习戎备也。今令尹不寻诸仇雠而於未亡人之侧，不亦异乎？”
《论语□八佾》曰：季氏八佾舞於庭，是可忍也，孰不可忍也？
《家语》曰：子路戎服见孔子，拔剑而舞，曰：“古之君子固以剑自卫乎？”孔子曰：“古之君子忠以为质，仁以为卫。”
《史记》曰：沛公见羽鸿门。项庄入曰：“军中无以为乐，请以剑舞。”拔剑起舞，项伯亦起舞，以身翼蔽沛公。
又曰：长沙定王发，以其母微无宠，故王卑湿贫国。景帝後三年，诸王来日，有诏更前称寿歌舞。定王但张袖，小举手，左右笑其拙。上怪问之，对曰：“臣国小地狭，不足回旋。”帝以武陵、桂阳属焉。
又曰：师经抚琴，魏文侯耽之，起舞。经怒，以琴撞文侯。文侯大怒，经曰：“臣撞桀纣之主，不撞尧舜之君。”文侯悦，挂琴於室为戒。
又曰：孝景皇帝元年，制诏御史：盖闻歌者所以发德，舞者所以明德。高庙始奏文始、五行之舞。
《汉书》曰：李陵在匈奴，置酒与苏武别，曰：“异域之人，一别长绝。”陵起舞属之。
又曰：高祖庙奏《武德》、《文始》、《五行》之舞。《武德》、《舞》者，象天下乐已行武以除乱也。《文始舞》者，本舜《韶舞》也，高祖更名曰《文始》，示不相袭也。
又曰：孝武李夫人本以倡进，兄延年知音，善歌舞。延年侍上，起舞曰：“北方有佳人，绝世而独立。一顾倾人城，再顾倾人国，宁不知倾城与倾国，佳人难再得。”上叹息曰：“世岂有此人乎？”平阳公主因言延年女弟。上召见，实妙丽善舞。由是幸，生昌邑哀王。
又曰：赵飞燕体轻，能掌上舞。
又曰：平恩侯许伯入第，丞相已下皆贺。酒酣乐作，少府檀长卿起舞，为沐猴与狗斗，一坐皆笑。盖宽饶劾之：“长卿为列卿而为沐猴舞，失礼。”许伯为谢，乃解。
《後汉书》曰：光武平陇蜀，增广郊祀，高皇帝配食，乐奏《清阳》、《朱明》、《西皓》、《玄冥》及《云翘》、《育命》舞。北郊及祀明堂并奏乐，如南郊，迎时气。五郊，春歌《青阳》，夏歌《朱明》，并舞《□翘》之舞；秋歌《西皓》，冬歌《玄冥》，并舞《育命》之舞；季夏歌《朱明》，兼舞二舞。
又曰：蔡邕坐上章事徙，及归，将就还路，五原太守智饯之。酒酣，智起舞属邕，邕不为报。智者，中常侍王甫之弟。智衔之，密告邕怨於囚放，谤讪朝廷。邕虑卒不免祸，乃亡命江海，远迹吴会。
《魏志》曰：舞师冯肃晓知先代舞名。
《吴书》曰：凌统怨甘宁杀其父操。宁常避统，不与相见。权亦命统不得仇之。尝於吕蒙舍会，酒酣，乃以刃舞。宁起曰：“宁能双戟舞。”蒙曰：“宁虽能，未若蒙上之也。”因操刃持盾，以身蔽之。後权知统意，因令宁将兵徙屯中洲。
又曰：陆逊破曹休。上与群僚大会，酒酣，命逊舞，解所著白鼯子裘赐之。
又曰：陶谦为舒令，郡守张磐谦耻为之屈，磐舞属谦，谦不为起；强之，乃舞，舞不转。磐曰：“不当转耶？”曰：“转则胜人。”
《宋书□乐志》曰：な舞，未详所起，然汉代已於燕享用之矣。故曹植有な舞歌。汉灵帝时，有李坚者，善な舞，遭乱播迁。帝闻其旧伎，召之。坚既中废，兼古曲多谬，故知异代之文未必相袭也。
《後魏书》曰：奚康生性气粗武，元叉惮之。康生知之，亦惧不安。肃宗朝灵太后於西林园，文武坐，酒酣，迭舞。次至康生，乃为力士舞。及於折旋，每顾视太后，举手踏足，目颔首，为杀缚之势。太后解其意而不敢言。
《唐书》：冯定为太常少卿。文宗每听乐，鄙郑、卫声。诏奉常习开元中《霓裳羽衣舞》，以《□韶乐》和之。舞曲成，定总乐工阅於庭。定立於其间，文宗以端凝若植，问其姓氏。翰林学士李珏对曰：“此冯定也。”太宗喜问曰：“岂非能为古章句者耶？”乃召升阶，文宗自吟定《送客西江诗》，吟罢益喜，因赐禁中瑞锦，仍令大录所著古体诗以献。
《晋中兴书》曰：殷融弘远为司徒左西属，饮酒喜舞，终日啸咏，未尝以事务为怀。
《齐书》永明中，舞人冠帻并簪笔。武帝曰：“笔笏盖以记事受言，舞不受言，何事簪笔？岂有服朝衣而足綦燕履？”於是去笔。
《江表传》曰：孙权请顾雍父子及孙谭，时为选曹尚书，见任贵重。是日，孙权极忻，谭醉酒三起舞，舞又不知止，雍内怒之。明日，召谭诃责之：“君王以含垢为德，臣下以恭谨为节，何有舞不复知止？虽为酒後，亦为恃恩。谦虚不足，损吾家者必汝也。”
何承天《三代乐序》云：正德大悦舞，盖出於三容乐，然则其声节，有古之遗音也。
</div>
    <div class="pagination">
<a href="太平御览_page399.html">上一页</a><span>...</span><a href="太平御览_page395.html">395</a><a href="太平御览_page396.html">396</a><a href="太平御览_page397.html">397</a><a href="太平御览_page398.html">398</a><a href="太平御览_page399.html">399</a><span class="current-page">400</span><a href="太平御览_page401.html">401</a><a href="太平御览_page402.html">402</a><a href="太平御览_page403.html">403</a><a href="太平御览_page404.html">404</a><a href="太平御览_page405.html">405</a><span>...</span><a href="太平御览_page401.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
