<!DOCTYPE html>
<html>
<head>
    <meta charset="UTF-8">
    <title>记纂渊海 - 第 72 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 72 页/共 130 页</h1>
    <div class="content">　　子位卑而言髙罪也【孟】
　　史栾鍼曰侵官冒也失官慢也离局奸也【左成十六年】郑驷秦嬖大夫而常陈卿之车服于其庭【左哀三年】
　　区处得当
　　子絶长补短【孟】井井然有条理【荀】
　　史亲不在外羁不在内【左昭十二年】苏秦曰闻客有逺为吏而其妻私于人者其夫将来其私者忧之妻曰吾已作药酒待之矣夫至妻使妾举药酒进之妾欲言酒之有药则恐其逐主母也欲勿言则恐其杀主父也于是佯僵而弃酒主父怒笞之妾一僵而覆酒上存主父下存主母【史本传互入妾】田叔按梁事来还至霸昌廏取火悉烧梁之狱辞空手来见帝帝曰梁有之乎叔对曰死罪有之上曰其事安在田叔曰上毋以梁事为问也上曰何也曰今梁王不伏诛是汉法不行也伏法而太后食不甘味卧不安席此忧在陛下也【通鉴汉武互入深识大体】舅后之家但当养育以恩而不当假借以权【通鉴汉文纪】有男子乗黄犊车诣北阙自谓卫太子公车以闻诏使公卿将军中二千石杂识视长安中吏民聚观数万人至者并莫敢发言京兆尹不疑后到叱从吏收或曰是非未可知且安之不疑曰诸君何患于卫太子昔蒯瞆违命出犇辄拒而不纳春秋是之卫太子得罪先帝亡不即死今来自诣此罪人也遂送诏狱天子与大将军霍光闻而嘉之廷尉验治竟得奸诈【通鉴汉昭纪】防羌豪靡忘使人来言愿得还复故地赵充国以闻未报靡忘来自归充国饮酒遣还防种人防军以下皆争之曰此其人不可擅遣充国曰诸君但欲便文自营非为公家忠计也语未卒玺书报令靡忘赎论后防羌竟不烦兵而下【通鉴汉宣纪】郡国羣盗处处并起羣盗自相纠擿五人共斩一人者除其罪吏虽逗遛回避故纵者皆勿问聴以擒讨为効牧守令长坐界内有盗贼而不收捕者及其畏愞捐城委守者皆不以为负但取获贼多少为殿最为蔽匿者乃罪之于是更相追捕贼并解散【通鉴汉光武】窦太后崩曹节王甫欲用贵人礼殡廷尉陈球曰皇太后以盛德良家母临天下宜配先帝是无所疑于是公卿以下皆从球议【通鉴汉灵纪】韩彭专征伐萧曹守管籥内外之任各有攸司【通鉴晋穆纪】李泌知贡使留长安久者或四十余年皆有妻子买田宅检括其中有田宅者停其给凡得四千将停其给其人皆诣政府诉之泌曰此皆从来宰相之过岂有外国朝贡使者留京数十年不聴归乎今当假道于囘纥或有自海道各遣归国有不愿归者当于鸿胪自陈授以职位给俸禄为唐臣人生当乗时展用岂可终身客死耶于是众人无一人愿归者泌皆分神防两军鸿胪所给者不过十余人嵗省度支钱五十万缗市人皆喜【通鉴唐德宗纪】淄青李正已畏帝威断表献钱三十万缗以观朝廷帝意其诈未能答崔祐甫曰正巳诚诈不如因遣使劳其军以所献就赐将士若正己奉诏是陛下恩洽士卒若不用彼自敛怨军且乱又使诸藩不以朝廷为重贿帝曰善正已惭服时议者韪其谋谟【唐书本传互入谋画】泾原节度使马璘疾亟以行军司马段秀实知节度使事付以后事秀实严兵以备非常璘薨军中奔哭者数千人喧咽门屛秀实悉不听入命押牙马蝢治丧事于内李汉惠接賔客于外妻妾子孙泣【一作位】于堂宗族泣于庭将佐泣于前牙士卒哭于营伍百姓各守其家有离立偶语于衢路辄执而囚之非防丧从行者无得逺送致祭拜哭皆有仪节送丧近逺皆有定处违者以军法从事【通鉴唐代宗】王承宗李师道谋缓蔡兵乃伏盗京师刺用事大臣已害宰相元衡又击度议者欲罢度安二镇反侧宪宗怒曰度得全天也若罢之是贼计适行吾倚度定破三贼矣【新唐书裴度传】横海节度使乌重奏河朔藩镇所以能旅拒朝命六十余年者由诸州县各置镇将领事收刺史县令之权自作威福向使刺史各得行其职则虽有奸雄如安史必不能以一州独反也臣所领德棣景三州已举牒各还刺史职事应在州兵并令刺史领之夏四月诏诸道节度都团练都防御经畧等使所统支郡兵马并令刺史领之自至德以来节度使权重所统诸州各置镇兵以大将主之暴横为患故重论之其后河北诸镇惟横海最为顺命由重处之得宜故也【通鉴唐宪宗】卢坦为宣歙观察使到日值旱饥谷价日増或请折其价坦曰宣歙土狭谷少所仰四方之来者若价贱则商船不复来益困矣既而米斗二百商旅辐辏民赖以生　上欲用王承宗为成德留后割其德棣二州更为一镇以离其势并使承宗输二税请官吏一如李师道李绛等对曰愿因吊祭使至彼自以其意谕承宗令上表陈乞如师道例勿令知出陛下意如此则幸而聴命于理固顺若其不聴体亦无损上乃遣京兆少尹裴武诣真定慰承宗受诏甚恭曰三军见逼不暇俟朝旨请献德棣二州以明恳欵【并同上】先是朝廷遣中使赐朱克融时服克融以为疎恶执留敕使又奏当道今嵗将士春衣不足乞度支给三十万端匹又奏欲将兵马及丁匠五千助修宫阙上患之以问宰相欲遣重臣宣慰仍索敕使裴度对曰克融无礼已甚殆将毙矣譬如猛兽自于山林中咆哮跳踉久当自困必不敢辄离巢穴愿陛下勿遣宣慰亦勿索敕使旬日之后徐赐诏书云闻中官至彼稍失去就俟还朕自有处分时服有司制造不谨朕甚欲治之已令处分其将士春衣从来非朝廷徴发皆本道自备朕不爱数十万匹物但素无此例不可独与范阳所称助修宫阙皆是虚语若欲直挫其奸宜云丁匠速来彼必苍黄失图若且示含容则云修宫阙事在有司不假丁匠逺来如是而已不足劳圣虑也【通鉴唐敬宗纪】呉同平章事徐知训骄倨淫暴威武节度使知无为州李德诚有家妓数十知训求之德诚遣使谢曰家所有皆长年或有子不足以侍贵人当更为公求少而美者【通鉴后梁均王】曹彬使于呉越事毕亟返不受馈遗呉越人以轻舟追与之至于数四彬曰吾终不受是窃名尽籍其数归而献之帝曰向之奉使乞匄无厌使四方轻朝命卿能如是善甚然彼以与卿卿自取之彬始拜受悉以散于亲识家无留者【通鉴周世宗】
　　集无侈前人无废后观【唐文粹】尊己者敬之如臣事君下己者慈之如母蓄子敌己者友之如兄弟无不得其志也【栁文】
　　本朝西夏赵德明言民饥求粮百万斛真宗问于王旦旦请敕有司具粟百万于京师诏德明来取德明得诏书慙曰朝廷有人【王旦神道碑】元昊遣使求通而契丹与元昊搆隙使求约我请拒絶之时主者欲拒契丹而纳元昊张文定公与东祈公上议曰如此是得新附之小羌而失久和之强敌也当赐元昊诏曰朝廷纳卿诚欵本縁契丹之请今闻卿失舅甥之欢契丹遣使为言卿宜审处其事但嫌隙朝除则封册暮行如此于西北为两得时人服其精识【东坡撰张安道墓志】蔡确知安州作诗借郝处俊以讥刺时事大臣议迁之岭南苏公密疏言朝廷若薄确之罪则于皇帝孝治为不足若深罪确则于太皇太后为小累谓宜皇帝降敕置狱逮治而太皇太后出手敕赦之则仁孝两得矣【苏氏子由撰】朝廷命君以颍州推官甞辞而不聴君以为辞益切则名益髙而未必从也既受命而以疾辞于吏部则有司之事耳故迹不近名而终自全其志【欧阳棐撰邵康节諡议】
　　区处失当
　　经絺兮绤兮凄其以风【诗緑衣注絺绤所以当暑今以待寒喻其失所也】纠纠葛屦可以履霜【诗】
　　子以戈舂黍以锥飱壶【荀】田鸠曰昔者秦伯嫁女于晋公子为之饰装媵七十人至晋晋人爱其妾而不爱公女此可谓善嫁妾矣未可谓善嫁女也【韩非子互入末能胜本】载鼷以车马乐鷃以钟鼓也【庄】使蝱负山【庄】是犹贯甲胄而入宗庙披罗纨而从军旅【淮南子主术训】
　　史子产谓子皮曰子有美锦不使人学制焉大官大邑身之所庇也而使学者制焉其为美锦不亦多乎【襄三十年】贾谊曰释斧斤之用而欲婴以芒刃臣以为不缺则折【本传】刘陶曰犹养鱼沸鼎之中栖鸟烈火之上水木本鱼鸟之所生用之不时必至焦烂【通鉴东汉】国辅大臣未褒而昌邑小辈先迁【通鉴汉宣纪】是犹种枳棘于良田养虺蛇于室内也【东汉段颎传】饿狼守庖厨饥虎牧牢豚【后汉仲长统理乱篇】慕容垂燕之宿望有兴复旧业之心今复资之以兵此为虎翼也丕曰垂在邺如借虎寝蛟常恐为肘腋之变今逺之于外不犹愈乎【通鉴晋武纪】此无异解衣包火张罗捕虎【通鉴晋恭纪】沈庆之曰治国譬如治家耕当问奴织当访婢陛下今欲伐国而与白面书生辈谋之事何由济【通鉴宋文帝】上每命将出师常授以成律交战日时亦待中诏是以将帅趦趄莫敢自决【通鉴宋文帝】建成夜召世民饮酒而酖之世民暴心痛吐血数升上幸西宫问世民疾曰首建大谋削平海内皆汝之功吾欲立汝为嗣汝固辞且建成年长为嗣日久吾不忍夺也观汝兄弟似不相容同处京邑必有纷竞当遣汝还行台居洛阳自陜以东皆主之仍命汝建天子旌旗如汉梁孝王故事【通鉴唐髙祖】可谓荐圭璧于房闼以脂泽污漫之已【唐书陈子昻传】陆贽上奏其畧曰太宗列置府兵分禁卫大凡诸府八百余所而在闗中者殆五百焉举天下不敌闗中则居重驭轻之意明矣承平渐久武备寖微虽府卫具存而卒乘罕习故禄山窃倒持之柄乗外重之资一举滔天两京不守尚赖西边有兵诸牧有马每州有粮故肃宗得以中兴乾元之后继有外虞悉师东讨边备既弛禁戎亦空吐蕃乗空深入为冦是皆失居重驭轻之权忘深根固蒂之虑【通鉴唐纪】决江海以救焚焚收而溺至引鸩爵以止渴渴止身亡【新唐书】如寄珠于盗跖之门蓄水于瓦闾之上【唐书昭宗赞】
　　传记以狐白补犬羊【説苑贵德篇】孙兴公曰如着币絮衽荆棘中触也挂阂【世説】使武士宰民如使狼牧羊使膺养雏也【物理论】集骐骥于中庭兮焉能及夫逺道致猿于櫺槛兮夫何以责其捷巧【楚辞互入处非其地】为鳯凰而作鹑笼兮虽翕翅其不容【同上互入不具眼目】任小能于大事犹狸搏虎而刀伐木也屈长才于短用犹骥搏防而斧剪毛也【白居易杖秀才审官互入大才小用小才大用】百链之金而不铸干将十围之木而不作栋梁【白乐天集】沉玉在弱泥泥弱玉易沉【元稹集】有木有木硕大而长破为桷杙不作栋梁有骥有骥规行矩步辱在短辕不驾大辂【唐文粹】
　　本朝绣绘锦縠衣服之穷美者也尺寸而割之错而纫之以为服则绨缯之不若【老泉文】昔汉武尝遣绣衣直指督捕盗贼所至以军兴从事斩二千石以下可谓急矣而盗贼不为少衰【东坡文】
　　进退得当
　　经三揖而进一辞而退　其行本方立义同而进不同而退【并记】
　　子进以礼退以义　治则进乱则退【并孟】君子以礼动以义止合则进否则退【】
　　史义则进否则奉身而退【左襄二十六年】
　　进退失据
　　经触藩羸其角不能退不能遂【易注云持疑志无所定】进退维谷匪鹑匪鸢翰飞于天匪鳣匪鲔潜逃于渊【诗】狼跋其
　　胡载防其尾【注进则躐其胡退则跲其尾进退有难并诗】
　　子寿陵余子之学行于邯郸未得其能又失其故行矣直匍匐而归尔【庄注以此效彼两失之】
　　传进退不可周旋不能【左传僖公十五年】进退罪也【左昭三年】昔有学步邯郸者曽未得其彷佛又复失其故步遂匍匐而归【前汉书】欲儃佪【低佪也】以干【求也】傺【往也】兮恐重患而离尤欲髙飞而逺集兮君防【无也】谓汝何之【楚辞】跋前防后动辄得咎【韩文进学解】
　　不随人转【附不随事转】
　　经拜下礼也今拜乎上泰也虽违众吾从下【语】众恶之必察焉众好之必察焉【语】
　　子流言止于智者　天不为人之恶寒也而辍冬地不为人之恶逺也而辍广　良农不为水旱不耕【并荀】史君之仇讐我之婚姻也【左成十三年】执此之政坚如金石【西汉贾谊传】庄助言汲黯于武帝曰招之不来麾之不去【通鉴西汉】孤立羣邪之间【前汉】郑崇曰臣门如市臣心如水【前汉本传】战国儒术既绌然齐鲁之间学者独不废【史记儒林】班樨独不上嘉瑞及歌謡【通鉴汉平纪】朝廷争为严切以避诛责唯钟离意独敢谏争数封还诏书臣下过失辄救解之【通鉴汉明纪】岑晊之亡也亲友竞匿之贾彪独闭门不纳时人望之彪曰传言相时而动无累后人公孝要君致衅自遗其咎吾已不能奋戈相待反可容隐之乎于是咸服其裁正【通鉴汉桓纪】诏书下举钩党郡国所奏相连唯平原相史弼独无所上曰他郡自有平原自无胡可相比【通鉴汉灵纪】王衍妻试衍以钱绕床使不得行衍曰举阿堵物却【晋书】殷仲文还姑孰祖送倾朝桓谦要王之同行荅曰凡祖离送别必在有情与殷风马不接无縁陪从【沈约宋书互入不苟合】崔浩性不好庄老之书每读数十行辄弃之曰此矫诬之説不近人情必非老子所作老聃习礼仲尼所师岂设败法之言以乱先王之教袁生所谓家人筐箧中物不可扬于王庭【魏史崔浩传】太宗谓尉迟敬德曰公心如山岳虽积金至斗知公不移【通鉴唐髙祖纪互入有守】上曰人言魏徴举止疎慢我视之更觉娬媚【通鉴唐太宗】时法官竞为深刻唯司刑丞徐有功杜景俭独存平恕被告者皆曰遇来侯必死遇徐杜必生【通鉴唐武后】韦况不为声利所迁【唐书】
　　传记庾子嵩谓王浑曰我自用我家法卿自用卿家法【世説】当风鼔箑向日燃炉而天终不为夏冬易气【论衡】集举世皆浊我独清众人皆醉我独醒【楚辞】安能以身之察察受物之汶汶者乎又安能以浩浩之白而世俗之尘埃乎【同上互入髙举远览】虽饰以金镳享以嘉殽逾思长林而志在丰草也【嵇叔夜书】风雨急而不辍其音雪霜零而不渝其色【刘孝标絶交书】如闻风过尘不动井中水【陈子昻集】处腴能不润居剧体常闲【孟浩然】生长纨绮内辛勤笔舌间【刘长卿】佀彼白莲花在水不着水【白侍郎】虽居世网常清浄【韦应物】主奏议者欲文致而甘心焉公侃然持平挫彼岳岳【刘賔客】守法持正嶷如秋山　市井生而云鹤性【并同上】玉立孤洁无缁磷迁染之讥【唐文粹】不为物迁不为波流【同上】惟怜一温泉水不逐人心冷暖移【唐杜正伦诗】
　　本朝士之进显于荣禄者莫不欲安享于丰腴公为辅弼饮食起居如陋巷之士环堵之儒他人不堪公处愉愉【欧公集祭杜祁公文】百人誉之不加宻百人毁之不加疎【老泉文】世人共弃君独厚【东坡诗】身为玉雪不污青蝇【东坡祭黄防道文】纳之烦剧而不乱湼于浑浊而不缁【栾城集】终守金石之姿不为燥湿所变【同上】白莲生淤泥清浊不相干【栾城集】
　　为事转移【附为人转移】
　　经惟民生厚因物有迁【君陈】人生而静天之性也感于物而动性之欲也【记】夫民有血气心知之性无哀乐喜怒之常应感起物而动然后心术形焉【记】身有所忿□则不得其正有所恐惧则不得其正有所好乐则不得其正有所忧患则不得其正【大学】
　　子从物如流不知所执【家语】今始人生而未尝睹刍豢稻梁也惟菽藿糟糠之为睹则以至足为在此也俄而粲然有秉刍豢稻梁而至者则瞲然视之曰此何恠也彼臭之而无嗛于鼻尝之而甘于口食之而安于体则莫不弃此而取彼矣【荀子荣辱篇】罔两问影曰曩子行今子止曩子坐今子起何其无特操与影曰吾有待而然者耶【庄】史郄超王珣为桓大司马主簿记室人为之歌曰髯叅军短主簿能令公喜能令公怒【世説】
　　传贫贱则慑于饥寒富贵则流于逸乐【魏文典论】皎皎练得蓝则青得丹则赤得蘗则黄得泥则黒【楚辞】
　　集偭【音面】规矩而改错背绳墨以追曲【楚辞】兰芷变而不芳兮芝【一作荃】蕙化而为茅何昔日之芳草兮今直为萧艾也【楚辞】情因所习而迁移物触所遇而兴感故振辔于朝市则充诎之心生闲步于林野则辽落之志兴【晋孙绰兰亭序】己悲素质随时染【杜诗】小人移时必变顔色弃涵腴乃虱之贼【陆防】布鼓随椎响坯泥仰匠圆【元微之集】无异卢狗之遇嗾呀呀而走不顾险阻唯嗾者之从何无巳之心也【桞文】一日看除目终年损道心【姚少监】
　　本朝衣冠所以为容也称礼斯美矣世人舍其所称闻人所尚而慕之岂非以耳视者乎【涑水迂书】一逢兰蕙质稍回铁石心【东坡诗】丈夫刚铁肠因花反柔弱【翰林名谈】
　　重义轻利
　　经不义而富且贵于我如浮云【语】见利思义　义然后取人不厌其取【同上】
　　子非其义也非其道也禄之以天下弗顾也系马千驷弗视也【孟】先义而后利者荣【茍】从士以上皆羞利而不与民争业【荀大畧】义之所在不倾其权不顾其利举国而与之不为改视重死持义而不挠【茍荣辱】道义重则轻王公矣【茍修身】不为利迁【庄】为义者不可刼以兵不可县以利【文中】士有一飱而倒防义所驱也【庄】
　　史呉伐楚入郢申包胥乞师于秦以救楚楚子入于郢赏申包胥申包胥曰吾为君也非为身也遂逃赏【左定五年】末世争利维彼奔义让国饥死天下称之【史太史公作伯夷传序】赵平原君以千金为鲁连寿连笑曰所贵于天下之士者为人排患攘难解纷乱而无取也即有取者是商贾之事连不忍为也【史记鲁仲连传】鲁连飞一矢而蹶千金虞卿以顾盼而捐相印【西汉　一矢事见史记鲁仲连传班固　相印事见史记虞卿传】集君于为义若嗜欲勇不顾前后于利与禄则畏避退处如怯夫然【韩文孔君墓志铭】轻财抵一铢【白乐天集】
　　本朝呉奎以钱二千万买田北海名曰义庄以赒亲戚朋友之贫乏者终之日家无余财诸子无宅以居【呉奎墓铭】
　　逐利
　　经机巧趋利【诗序】放于利而行多怨【语】小人喻于利【同上】子后义而先利不夺不餍【孟】王曰何以利吾国大夫曰何以利吾家士庶人曰何以利吾身上下交征利而国危矣　枉尺而直寻者以利言也如以利则枉寻直尺而利亦可为欤　有贱丈夫焉必求龙断而登之以左右望而防市利　为人臣者懐利以事其君为人子者懐利以事其父为人弟者懐利以事其兄【同上】保利弃义谓之至贱【茍】惟利所在无所不倾【茍不茍】凢人之情见利莫能勿就故利之所在虽千仭之山无所不上深源之下无所不入【管近藏】秦王有病召医防痔者得车五乗【庄】史惟利是视【左成十二年】叔向曰锥刀之末将尽争之【左昭六年】太史公曰利诚乱之始也【史孟子传序】利令志昬【平原君传】好利无信不识礼义德行茍有利焉不顾亲戚兄弟若禽兽耳【史魏世家】吕不韦贩贱卖贵家累千金【史本传】子贡鬻财于曹鲁之间【史货殖传】行贾丈夫贱行也而雍乐成以饶贩脂辱处也而雍伯千金卖浆小业也而张氏千万洒削薄技也而郅氏鼎食由是观之富无经业则货无常主能者辐凑不肖者瓦解　天下熙熙皆为利来天下攘攘皆为利往夫千乗之王万家之侯百室之君犹尚患贫而况匹夫编户之民乎【并同上】匹夫专利谓之盗【史记周纪】苟利所在不知礼义【史匈奴传】乐毅入临淄取宝物祭器输之于燕【通鉴周纪】顽顿嗜利【西汉陈平传】逐利不耳虑非顾行也【西汉贾谊传注言其所追逐利唯计利与不耳】桑羊洛阳贾人子善心计年十三侍中言利事析秋毫【通鉴汉武絶】趋利如水走下四方无择【前汉食货传】商贾乗上之急所卖必倍　习于商功分铢之事　牟利【取也富商大贾亡所牟利并同上】刺绣文不如倚市门【西汉货殖传序】义路闭则利门开【东汉李固传】司徒袁隗欲为从女求姻见黄允叹曰得婿如是足矣允闻而黜遣其妻【通鉴汉桓纪互入婿门并无情】王戎性好兴利每自执牙筹昼夜算计恒若不足【晋书本传】魏城阳王防走至山南抵前洛阳令冦祖仁家祖仁一门三刺史皆徽所引拔以有旧恩故投之徽赍金百斤马五十匹祖仁利其财外虽容纳而私谓子弟曰如闻尔朱兆购募城阳王得之者封千户侯今日富贵至矣乃怖徽云官捕将至令其逃于他所使人于路邀杀之送首于兆【通鉴梁髙祖】诸道廵院皆募驶足置驿相望四方货殖低昻及他利害虽甚逺不数日即知每朝谒马上以鞭算【唐书刘晏传】初吉温因李林甫得进及杨钊恩遇浸深温遂去林甫而附之为钊画代林甫执政之策【通鉴唐宗】
　　传记大王之狗卧起行止母相与鬬投之一骨轻起相牙【战国防】田英曰义死者不避鈇钺之威义穷者不受轩冕之赐无义而生不如有义而死【説苑】求利下交曽无愧色分铢之利知而必争【同上】
　　集目语额瞬动颐塞鼻谈智于尺寸之间窥窬于分毫之利【晋成伯阳平乐市赋】竞羽毛之轻趋锥刀之利【刘孝标广絶交论】利重太山道轻鸿毛【周祗执友箴】市人日中集于利竞锥刀【杜诗】医善吮人疡含人血非有肌骨之亲也利之所加也【韩文】质剂之曹较固之伦合彼此而腾跃之曷良苦之巧言致量衡于险手杪忽之差鼓舌伧儜诋欺相髙诡态横出鼓嚣哗坌烟雾【刘賔客集】子本频蕃息货贩日兼并求珠驾沧海采玉上荆行北买党项马西擒吐蕃鹦炎州布火浣蜀地锦织成【元微之集】舳舻争利涉来往接风潮【刘义诗】本朝彼佞人者不知义之所在而惟利之从故也利在君父则从君父利在权臣则附权臣利在敌国则交敌国利在远方则亲远方利之所在则从之利之所去则违之【范祖禹通鉴】
　　知所重爱
　　经不登髙不临深【记】诸侯不下渔色　君子顷歩而弗敢忘孝也　一举足而不敢忘父母是故道而不径舟而不游　道途不争险易之利冬夏不争阴阳之和爱其死以有待也养其身以有为也　君子不以一日使其躬儳焉如不终日　不敢以先父母之遗体行殆恶言不出于口忿言不反于身不辱其身不羞其亲身也者亲之枝也敢不敬与【同上】君子不重则不威【语】岂若匹夫匹妇之为谅也自经于沟渎而莫之知也【同上】子无尺寸之肤不爱焉则无尺寸之肤不养也　知命者不立于岩墙之下【并孟】周公曰君子力如牛不与牛争力走如马不与马争走【荀】有于越之劒者神而藏之不敢用也寳之至也【庄】奔车之上无仲尼覆舟之下无伯夷【韩非】
　　史千金之子不死于市【史记】人人自爱而重犯法【史平准书】百金之子不骑衡【汉袁盎传】王阳为益州长史行至九折阪阳曰奉先人之遗体柰何数乗此险【西汉本传】千钧之弩不为鼷防发机万石之钟不以筳撞起音【通鉴汉献纪】
　　传记南山有文豹雾雨七日不下食者何也欲以泽其衣毛而成其文章也【列女传】
　　集家絫千金坐不垂堂【司马相如谏猎疏】努力自爱【选李陵荅苏武书】以明月珠弹千仭雀吾不能也【陈子昻】肯与夫斗筲者决得失于一夫之目而为之忧乐哉【韩文】不曽妄与燕雀羣【王维集】岂无朝阳鳯羞与微物争【唐文粹互入髙举远览】
　　本朝韩魏公言始学行已当如金玉不受微尘污也【遗事】范忠宣公曰文辂与柴车较逐鸾鳯与防枭争食连城与瓦石争触君子与小人鬭力不惟不能胜兼亦不可胜不惟不可胜虽胜亦非也【范忠宣公行状】懔懔乎若处女之在闺也兢兢乎若懐千金之璧而行也【东坡杨荐字説】俗言彭祖观井自系大木之上以车轮覆井而后敢观【东坡集】射防何劳挽六钧【同上】千金之子不死于盗贼何者其身之可爱而盗贼之不足以死也【东坡留侯论互入知所轻重】明珠自有千金价莫与游人作弹丸【百斛明珠】
　　不知爱重
　　经诸侯非问疾吊丧而入诸臣之家是谓君臣为谑【礼运】下堂而见诸侯天子之失礼也【记郊特牲】暴虎冯河死而
　　无悔者【语】
　　子以隋侯之珠弹千仭之雀【庄】
　　史虞翻性疎直数有酒失又好抵忤人多见谤毁【通鉴魏明纪】
　　集子厚少年勇于为人不自贵重顾籍谓功业可立就【韩文墓志】
　　控制有道
　　经柔而不忧于断者得所御也【易畧例】
　　子邶诗曰执辔如组两骖如舞孔子曰为此诗者其知政乎夫为组者総纰于此成文于彼言其动于近行于逺也执此法御民岂不化乎【家语三恕】周宣王之牧正役人梁鸳者能养禽兽虽虎狼无不柔驯鸳曰养虎之法顺之则喜逆之则怒有血气者之性也食者不敢以生物与之为其杀之之怒也不敢以全物与之为其辟之之怒也时其饥饱达其怒心虎之与人异类而媚养巳者也【列】圣主之治也顺犹造父之御也和辑乎辔衔之际而缓急乎唇吻之和正度乎胷臆之中而执节乎掌握之间内得于中心而外合于马志是故能进能退履绳而还曲中规矩取道致逺气力有余诚得其术也【淮南】御得其道则天下狙诈咸作使【扬子】
　　史车轨尘马蹄御者不失其驰【谷梁】英布与隋何归汉至汉王方踞床洗而召布入见布大怒悔来欲自杀出就舎张御食饮从官如汉王居布大喜过望【西汉英布传】韩信之下魏破代汉辄使人收其精兵荥阳以拒楚【通鉴汉髙纪】夫与人鬭不搤其亢【音刚喉咙也】附其背未能全胜【西汉娄敬传】韩信曰陛下不能将兵而善将将【西汉韩信传】欲天下之治安莫若众建诸侯而少其力力少则易使以义国小则亡邪心令海内之势如身之使臂臂之使指莫不制从【通鉴汉文纪】夫泛驾之马跅弛之士亦在御之而已【西汉武纪】虎豹马牛禽兽之不可制者也及其教驯服习之至可牵持驾服唯人之从【西汉公孙传】羁縻勿絶【西汉司马相如传】冦邓之髙勲耿贾之洪烈分土不过大县数四所加特进朝请而已【东汉二十八将论】曹操曰吾任天下之智力以道御之无所不可【通鉴汉献纪】吕布降曹公防之吕布曰防我急曹公曰防虎不得不急【魏书】魏刘曰钓者如中大鱼则纵而随之须可制而后牵之则无不得也【通鉴魏纪】崔浩曰夫击蛇者先击其首首破则尾不能掉【通鉴宋太祖】李崇徙兖州刺史兖土旧多刼盗崇命村置一楼楼皆悬鼓盗发之处乱击之旁村始闻者以一击为节次二次三俄顷之间声闻百里皆发人守险要由是盗发无不擒获【通鉴齐太祖】尔朱荣廏有恶马荣命髙欢剪之欢乃不加羁绊而剪竟不蹄齧已而起曰御恶人亦如此马【北齐书】豢扰虎狼而不拂其心则忿气不萌【通鉴】勇者好行其志贪者急趋其利愚者不计其死【通鉴唐太宗】宿将教士皆王侯贵重子仪颐指进退若部曲【唐书郭子仪传】荒服之外其叛不为之劳师其降不为之释备严守御使其为冦不能为臣不得【唐突厥传序】
　　传使智使勇使贪使愚【黄石公三畧】十围之牛为牧竖所驱【论衡】百马齐辔御由造父【魏明帝善哉行】
　　集射人先射马擒贼先擒王【杜诗】闽悍而嚣夷风脆急恩信绥之安然如蛰【刘賔客】帝王之任英杰皆御之以气结之以恩不以英气折之而宠以姑息则骄不可任不以恩爱结之而肃以礼貌则怨不为用【李文饶集】夫御英杰使猛将与见道义之人接方正之士不同也不可以繁礼饰貌游辞足【去声】言是宜动开胷懐令见肺肝气慑其勇恩结其心【同上】
　　本朝千钧之牛制于三尺之童弭耳而下之曽不如狙猿之奋掷于山林此其故何也【苏文】尝观世之养物者不以全物与之牧羊者去其败羣视其后者而鞭之养鹰者饥之【山谷文】
　　控制失道
　　经上失其道民散久矣【论子张】
　　子譬犹御马去其衔勒而专用棰策其不可制也必矣【家语】急辔数策者非千里之御也【淮南】御失其道则天下狙诈咸作敌【子】
　　史晋郤缺曰叛而不讨何以示威服而不柔何以示懐非威非懐何以示德【左文七年】内宠之妾肆夺于市外宠之臣僣令于鄙【左昭二十年】操持悖缪失其统与【前汉】倒持大阿授楚其柄【西汉梅福传】抚御乖方【通鉴唐德纪】
　　集驾蹇驴之无策又何路之能极【楚辞】执组者不制兮必折轭而摧辕【同上】










　　记纂渊海卷五十四
<子部,类书类,记纂渊海>
　　钦定四库全书
　　记纂渊海卷五十五　　　宋　潘自牧　撰论议部
　　方兴未艾
　　经如川之方至以莫不增【诗】子曰吾见其进也未见其止也【语】
　　子若火之始然泉之始达【孟】刀刃若新发于硎【庄】日出谷登于扶桑【淮南子】赫赫乎日出之光【子】
　　传记少而学者如日出之光【刘向】
　　集车轻御良马力优咄哉识路行未休【韩集】悠悠指长道去去策髙驾　若健者之升梯举足愈多身愈髙人愈仰之耳【栁文】鸿渐之姿当从此始【白乐天】如日不灭如海不竭【吕温集】观其逸足骎骎方将抟扶摇而凌泰清猎遗风而薄嵩岱吾见其进未见其止【韦应物】
　　本朝羡子年少正得路有如扶桑初日升【欧公】清涂方践逺业难量【东坡】
　　光焰不长
　　经否终则倾何可长也　枯杨生华何可乆也　日昃之离何可乆也【并易】雨雪瀌瀌见晛曰消【诗】翰音登于天何可长也【易】
　　子七八月之间雨集沟浍皆盈其涸也可立而待也【孟】飘风不终朝骤雨不终日【老】朝菌不知晦朔朽壤之上有菌芝者生于朝死于晦【列】云雾之盛须臾而讫暴雨之盛不过终日【魏子】
　　史当世则荣没则已焉【史记】以色事人者色衰而爱弛爱弛则恩絶　朝为荣华夕而憔悴【并西汉】相聚偷生若鱼游釡中喘息须臾间耳【后汉】朝华之草夕而零落【魏王昶传】传记老而学者如秉烛夜行【刘向】江河之溢不过三日飘风暴雨须臾而毕【说苑】
　　集君宁见阶上之白雪岂鲜耀于阳春【惠连】蕣荣不终朝蜉蝣岂见夕【郭景纯】迫此短景急　繁华能防时【杜】朝蝇不须驱暮蚊不可拍得时能防何与汝恣啖咋凉风九月到扫不见踪迹【韩诗】随风隔幔小带雨傍林微十月清霜重飘零何处归　病叶多先坠寒花只暂香【并杜】以色事他人能得几时好【李白】潢潦无根源朝满夕已除【韩之】浮云上天雨堕地暂时防合终离异【张文昌】危蒂防时容【元稹】寒灰埋暗火晓焰凝残烛【白乐天】况君春风面柔促如芳草镜中桃李色不得十年好　幕燕鼎鱼偷活顷刻朝为拂云花暮为委地樵【同上】颇同狐防乘夜睢旴晨
　　光既升势自跧缩【陆宣公】亦犹小星将坠则芒焰骤俱【司空表圣文】过春花自落竟晓月空明【许用晦】如鸟雀啁啾声防便已【皇甫湜】偷延晷刻【王维】
　　本朝草木荣华之飘风鸟兽好音之过耳【出欧文】浮云无根蔕潢潦能须臾　春冰无贞坚【欧文】世言春寒秋热老健为此三者终是不乆长之物【并欧】试问冰霜坚春来能乆牢【栾城集】
　　一视同仁
　　经云行雨施天下平也【易】普天之下莫非王土率土之濵莫非王臣　无此疆尔界【并诗】大道之行也天下为公故人不独亲其亲不独子其子外户不闭是谓大同故圣人以天下为一家以中国为一人　货恶其弃于地也不必藏于己力恶其不出于身也不必为己【并礼】四海之内皆兄弟也【语】
　　子楚王失弓左右请求之王曰楚王失弓楚人得之又何求之孔子曰惜乎其未大也不曰人遗弓人得之何必楚也【家语】自其同者视之万物皆一也【庄】
　　史封略之内何非君土食土之毛谁非君臣【左】四海之内若一家【秦纪】六合怡怡比屋为仁一天下之众异齐品类之万殊参差同量坏冶一陶【后汉】
　　集四海皆兄弟谁为行路人【苏武】和氏之璧焉得独耀于郢握夜光之珠何得专玩于隋掌天下之宝当与天下共之【刘越石】惟同大观万殊一辙【卢子谅】泽无不渐蝼蚁之穴靡遗【齐故安陆碑】桃李有竒质樗栎无妙姿皆承庆云沃一种春风吹【欧】六合栖霖雨万物无凋枯【李】安得广厦千万间大庇天下寒士皆懽顔【杜】圣人一视而同仁视外犹视中一家犹一人【并韩】诚使刺史不私于其民观察使不急于其赋刺史曰吾州之民天下之民也恵不可以独厚观察使亦曰某州之民天下之民也敛不可以独急如是而政不均令不行者未之有也【欧】庆云所润不遗于荆棘【王维】忆年十五学搆厦有意葢覆天下穷【元稹】忧人骨肉同【姚少监】在西而东均处内而外肥　惟天之意莫遗于微细如日之辉不隔于幽逺【并韩】甞欲大润泽于天下一物枯槁以为身羞【临川】毕竟春风不拣择随开随落自匀匀【栾城】争得大裘长万丈与君都葢洛阳城禾黍与稂莠雨来同日滋【白侍郎】
　　肝胆楚越
　　子自其异者视之肝胆楚越【庄】
</div>
    <div class="pagination">
<a href="记纂渊海_page71.html">上一页</a><span>...</span><a href="记纂渊海_page67.html">67</a><a href="记纂渊海_page68.html">68</a><a href="记纂渊海_page69.html">69</a><a href="记纂渊海_page70.html">70</a><a href="记纂渊海_page71.html">71</a><span class="current-page">72</span><a href="记纂渊海_page73.html">73</a><a href="记纂渊海_page74.html">74</a><a href="记纂渊海_page75.html">75</a><a href="记纂渊海_page76.html">76</a><a href="记纂渊海_page77.html">77</a><span>...</span><a href="记纂渊海_page73.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
