<!DOCTYPE html>
<html>
<head>
    <meta charset="UTF-8">
    <title>喻林 - 第 68 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 68 页/共 195 页</h1>
    <div class="content">　　假之有人而欲南无多而恶北无寡岂为夫南者之不可尽也离南行而北走也哉今人所欲无多所恶无寡岂为夫所欲之不可尽也离得欲之道而取所恶也哉【荀子正名】
　　周书曰掩雉不得更顺其风【淮南子览防训】
　　言已朝发天之东津万物所生夕至地之西极万物所成动顺隂阳之道【王逸注离骚经】
　　风从于雷趾【平表切】于髀【元包经传孟隂】
　　股运于腹妇归于姑【元包经传孟阳】
　　无妄页【音颉】颠颠趾延延子钦于父雷奋于天【元包经传孟隂】
　　念故
　　鹿之奔走其势宜疾而走伎伎然舒留其羣也【郑氏笺诗小弁】岂如弁髦而因以敝之【左传昭公九年】
　　子不闻河上歌乎同病相怜同忧相救惊翔之鸟相随而集瀬下之水因复俱流胡马望北风而立越鷰向日而熈谁不爱其所近悲其所思者乎【吴越春秋阖闾内传】
　　食其实者不伤其枝饮其水者不浊其流【吴越春秋越王无余外传】陈轸曰王独不闻吴人之游楚者乎楚王甚爱之病故使人问之曰诚病乎意亦思乎左右曰臣又知其思与不思诚思则将吴吟今轸将为王吴吟【战国防秦恵文君】秦恵王曰子去寡人之楚亦思寡人不陈臻对曰王闻夫越人庄舄乎王曰不闻曰越人庄舄仕楚执珪有顷而病楚王曰舄故越之鄙细人也今仕楚执珪富贵矣亦思越不中谢对曰凡人之思故在其病也彼思越则越声不思越则楚声使人徃听之犹尚越声也今臣虽弃逐之楚岂能无秦声哉【史记张仪传】
　　富贵不归故乡如衣绣夜行谁知之者【史记项羽纪】
　　家贫则思良妻国乱则思良相【史记魏世家】
　　太公封齐五世葬周狐死首丘代马依风夫周齐同在中土千里之间况于逺处絶域小臣能无依风首丘之思哉【后汉书班超列传】
　　忠臣过故墟而歔欷孝子入旧室而哀叹【后汉书冯衍传】朔马心何悲念旧中心劳燕雀何徘徊意欲还故巢【晋书吕光记】
　　衣莫若新人莫若故【晏子春秋襍上】
　　景公有爱女请嫁于晏子公乃徃燕晏子之家饮酒酣公见其妻曰此子之内子耶晏子对曰然是也公曰嘻亦老且恶矣寡人有女少且姣请以满夫子之宫晏子违席而对曰乃此则老且恶婴与之居故矣故及其少而姣也且人固以壮托乎老姣托乎恶彼甞托而婴受之矣君虽有赐可以使婴倍其托乎【晏子杂下】
　　旧国旧邦望之畅然虽使丘陵草木之缗入之者十九犹之畅然况见见闻闻者也【荘子则阳】
　　昔楚昭王与吴人战楚军败昭王走屦决背而行失之行三十步复旋取履及至于隋左右问曰王何曽惜一踦履乎昭王曰楚国虽贫岂爱一踦履哉思与偕反也自是之后楚国之俗无相弃者【贾子谕诚】
　　孔子出游少源之野有妇人中泽而哭其音甚哀孔子使弟子问焉曰夫人何哭之哀妇人曰乡者刈蓍薪亾吾蓍簮吾是以哀也弟子曰刈蓍薪而亡蓍簮有何悲焉妇人曰非伤亡簮也盖不忘故也【韩诗外传】
　　笾豆茵席所以官者也而弃之顔色黎黒手足胼胝所以执劳苦而皆后之臣闻国君蔽士无所取忠臣大夫蔽游无所取忠友今至于国臣在所蔽之中矣【说苑复恩】好諌者思其君食美者念其亲【説苑反质】
　　与人同寒苦虽有小过犹与之同死而不去况于安新防旧乎【列女传周列国晋赵衰妻】
　　飞不逺去还归故处【焦氏易林小过之巽】
　　在贵多忘贱为恩谁能博狐白足御冬焉念无衣客【曹子建赠丁仪】
　　鹧鸪白黑成文其鸣自呼象小雉其志懐南不北徂也【张华注禽经】
　　羁鸟恋旧林池鱼思故渊【陶靖节集诗五言】
　　胡马仰朔云越鸟巢南树【李善注文选赭白马赋】
　　狐兽思故薮离鸟悲旧林【文选陆士衡赠从兄车骑诗】
　　越人衣文虵代马依北风君子于其国也怆怆伤于心【李善注文选张景阳杂诗】
　　钟仪幽而楚奏兮庄舄显而越吟人情同于懐土兮岂穷逹而异心【文选登楼赋】
　　感平生之游处兮若壎箎之相须何今日之两絶若胡越之异区【文选鹦鹉赋】
　　信松茂而栢恱嗟芝焚而蕙叹茍性命之不殊岂同波而异澜【文选叹逝赋】
　　况复已朝餐曷由知我饥【文选郭泰机荅传咸诗】
　　逹之所服贵有防遗穷之所接贱而必寻是以江汉之君悲其坠屦少原之妇哭其亾簮【文选陆机演连珠】
　　茱萸自有芳不若桂与兰新人虽可爱不若故所懽【广文选曹子建浮萍篇】
　　莫以豪贤故弃捐素所爱莫以鱼肉贱弃捐葱与薤莫以麻枲贱弃捐菅与蒯【广文选曹孟徳塘上行】
　　延陵季子使过徐徐君心欲得其寳剑弗忍言季子心许之而未及与及还而徐君已薨乃脱寳剑悬于墓树徐人竒之曰延陵季子不防旧故脱千金之剑挂丘树【艺文类聚人部怀旧】
　　故交不可忘犹如兰桂芳新知虽可恱不异茱萸香【艺文类聚人部闺情诗】
　　衣不厌新人不厌故【艺文类聚人部别下书】
　　陈席不弃故剑无遗【艺文类聚职官部太子詹事表】
　　武王衣之铭曰桑蚕苦女工难得新捐故后必寒【玉海圣文御制赋】
　　譬如陆心常念水【海空智藏经持诚品】
　　利人
　　古者圣王亦甞厚措敛乎万民以为舟车既已成矣曰吾将恶许用之曰舟用之水车用之陆君子息其足焉小人休其肩背焉故万民出财赍而予之不敢以为慼恨者何也以其反中民之利也【墨子非乐上】
　　所为贵良寳者为其可以利也而和氏之璧隋侯之珠三棘六异不可以利人是非天下之良寳也今用义为政于国家人民必众刑政必治社稷必安所为贵良寳者可以利民也而义可以利人故曰义天下之良寳也【墨子耕柱】
　　公输子削竹木以为防成而飞之三日不下公输子自以为至巧子墨子谓公输子曰子之为鹊也不如翟之为车辖须防斵三寸之木而任五十石之重故所为巧利于人谓之巧不利于人谓之拙【墨子鲁问】
　　人为婴儿也父母飬之简子长而怨子盛壮成人其供养薄父母怒而诮之子父至亲也而或谯或怨者皆狭相为而不周于为已也夫卖庸而播耕者主人费家而美食调布而求易钱者非爱庸客也曰如是耕者且深耨者熟耘也庸客致力而疾耕耕者尽巧而正畦陌者非爱主人也曰如是且美钱布且易云也此其养功力有父子之泽矣而心调于用者皆挟自为心也故人行事施予以利之为心则越人易和以害之为心则父子离且怨【韩非子外储説左】
　　匡章谓恵子曰公之学去尊今又王齐王何其到也恵子曰今有人于此欲必撃其爱子之头石可以代之匡章曰公取之代乎其不与施取代之子头所重也石所轻也撃其所轻以免其所重岂不可哉匡章曰齐王之所以用兵而不休攻撃人而不止者其故何也恵子曰大者可以王其次可以覇也今可以王齐王而夀黔首之命免民之死是以石代爱子头也何为不为民寒则欲火暑则欲水燥则欲湿湿则欲燥寒暑燥湿相反其于利民一也利民岂一道哉当其时而已矣【吕氏春秋爱类】象觧其牙不憎人之利之也死而弃其招蔶不怨人取之人能以所不利利人则可【淮南子説山训】
　　屠者藿为车者步行陶者用缺盆匠人处狭卢为者不得用用者弗肯为【淮南子説林训】
　　家人有严君焉井灶之谓也俾冬作夏非灶孰能俾夏作冬非井孰闲【艺文类聚火部灶】
　　齐女徐吾者东海上贫妇与其邻妇李吾合烛夜绩徐吾最贫而烛不属或谓李吾曰徐吾烛数不属请无与夜徐吾曰妾以贫故起常先去常后扫陈席以待来者坐常处下为贫故也今一室之中益一人烛不为益明去一人烛不为益闇何爱东壁余光莫之能应遂复与夜绩【事文类聚烛】
　　舜兼爱百姓务利天下其田歴山也荷彼耒耜耕彼南亩与四海俱有其利其鱼雷泽也旱则为耕者凿渎险则为猎者表虎故有光若日月天下归之若父母【太平御览皇王部帝舜有虞氏】
　　欲蠲人之忧则赠以丹棘丹棘一名忘忧欲蠲人之忿则赠以青棠青棠一名合欢【太平御览木部合欢】
　　譬如良药能除众生种种病根【海空智藏经持诫品】
　　譬如众生身有病苦恰逺夷涂而行崄道崄道多难备受众苦忽有异人见愍念之即将教以平坦之路【海空智藏经供献品】
　　譬如有人患诸重疾枕卧牀席饮食不能气命无防忽于空中得甘露药盈满一巵歘在头首其人大惊疑是鬼毒妖灾所降又复疑是神明所赐当欲饮之进退未敢忽于空中有一善神发声唱言是大妙药可取服之疾者闻已方大欢喜取药而饮病便除瘥【海空智藏经序品】亦如有人欲之彼国隔大河流翘彼岸渺然万里愁苦屏营不能自抑善济神王忽于岸邉化作一舟篙檝行具触事无乏中有一人语欲度人汝可入此当载汝过其人即惊我在此乆多时覔船终不能得那忽今日挺然化有当是鬼魅诱我入水若是化惑后必生害我宁止此卒于性命脱失计去死悔无及即于尔时善济神王化作飞仙于灵霞间髙声唱言此是善神欲济汝命度去无嫌是时此人得闻斯语心大欢喜安隠无量便入船中直过彼岸【海空智藏经序品】
　　譬如虚舟泛浮济溺无意而浮任人东西到所岸者舍舟便去况非舟耶【无上内秘藏经解脱品】
　　譬如有人堕坠圊厠粪秽之处在此厠中云何得出有善男子见而愍之寻前捉髪防之令出【元阳妙经卷七】
　　悉如良井纵使天下大旱百丈絶源此井犹满井主足用余以施人百千万人举乡郭人恣意汲取给拯无极终于无竭【灵寳通防经】
　　一切有情长时履践犹如道路亦如桥梁【波罗蜜多经三百三十七】如大长者无量资财为一切人之所受用【波罗蜜多经卷五百六十八】
　　譬如三千大千世界所出诸物无不皆为有情受用【波罗蜜多经卷五百七十】
　　譬如真金常与有情作大饶益谓未出矿若出矿时若转变成诸庄严具若复出卖转买余物皆与无量无邉有情随其所应作大饶益【波罗蜜多经五百八十三】
　　譬如王子未绍王位与诸有情作大饶益若绍王位亦与有情作大饶益若命终后亦与有情作大饶益【波罗蜜多经五百八十三】
　　譬如刹利灌顶大王多有仓廪盈储谷豆严诫王司善令监守何以故于饥馑世当济羣生【大寳积经二十】
　　如大雪山中有大药王名为毗伽摩若闻其声一切世间猛烈毒热皆悉消灭若药所住百逾缮那其威盛故令诸恶毒皆无势力若以药王涂大螺鼓芳击若吹其声所及诸有众生或饮毒药或被毒螫毒涂毒刺众毒恼者但闻如是螺鼔之声暂至于耳一切诸毒皆得除灭【大寳积经四十八】
　　譬如雪山王中生诸药草无有所属无所分别随病所服皆能疗治【大寳积经卷一百一十二】
　　防诸怖畏如亲如友访诸怨敌如壍如城救诸危难犹如父母蔵诸怯劣犹若丛林【大集地蔵十轮经卷一】
　　譬如大云于夏暑月降霔大雨乃至増长一切种子【大方广佛华严经卷四十三】
　　譬如日出生育众生无眼根故未曾得见虽未曾见然为日光之所饶益何以故因此得知昼夜时节受用种种衣服饮食令身调适离众患故【大方广佛华严经卷五十】
　　譬如大水以能利润受用众生故譬如大城以能满足一切智慧功徳故譬如僮仆以心慈悲代诸众生勤苦事故【法集经欲四】
　　四驶生死河法船度彼岸【中隂经卷下】
　　菩萨妙行有四事何等为四一者愿我常生无佛世界喻如日月行阎浮提为其隂冥二者如以金錍决其眼瞙令覩光明三者作大药树一切众生得闻香者病苦悉除四者常演説法澍雨法雨萌芽生长成就果实悉发无上菩提之心是为菩萨四大誓【七佛所说神咒经卷四】譬如种种妙香一人卖一人买傍人在邉亦得香气于香无损二主无失【大智度论卷二十八】
　　譬如甘美果树茂盛成就人大欢喜以树有种种利益有庇其防者有用其华食其果实【大智度论三十五】
　　如深水难渡有人分散此水令浅则渡者皆易【大智度论卷六十五】
　　譬如人行安隐道免诸患难常念此道以示人【大智度论卷七十】







　　喻林卷三十九
<子部,类书类,喻林>
　　钦定四库全书
　　喻林卷四十　　　　　　明　徐元太　撰人事门【三十】
　　觉人
　　初筮告再三渎渎则不告【易】
　　天下之无道也乆矣天将以夫子为木铎【论语八佾】
　　君子引而不发跃如也中道而立能者从之【孟子尽心上】今之与杨墨辩者如追放豚既入其苙又从而招之【孟子尽心下】
　　今夫夜有求与瞽师并东方开斯照矣【淮南子缪称训】
　　夫吹管也犹有嗃也吹劒首者吷而已矣尧舜人之所誉也道尧舜于戴晋人之前譬犹一吷也【荘子则阳】
　　人欲知髙下而不能教之用管准则説欲知轻重而无以予之权衡则喜欲知逺近而不能教之以金目则快射又况知应无方而不穷哉【淮南子泰族训】
　　蒙惑憧憧不知西东魁罡指南告我失中【焦氏易林济之大壮】夫同言而信信其所亲同命而行行其所服禁童子之暴谑则师友之诫不如婢之指挥止凡人之鬬阋则尧舜之道不如寡妻之诲谕吾望此书为汝曹之所信犹贤于婢寡妻耳【顾氏家训序致】
　　恵晓心如月镜遇形触物无不朗然【太平御览人事部心】
　　作法桥梁作法梯磴作大明烛作大舟航令诸世间竝得解悟【海空智蔵经法相品】
　　譬如智人善解众语为诸众生作大译师【海空智蔵经持诫品】哀愍闇苦众生然此法灯照烦恼闇令一切寻光见道【灵寳秘宻经】
　　犹如明灯破一切暗令有目者见诸寳物随意更用【灵寳秘宻经】
　　譬如人生而聋盲不见五色青黄赤白及黑等相不闻宫商五音之声有大明医授以妙术为开耳目一切色声无不闻见【灵寳秘宻经】
　　夫子之开余道也目未见其处耳未闻其数而目以明耳以聪矣岐伯曰此所谓圣人易语良马易御也【黄帝素问内经气宂论】
　　譬如夜梦见诸毒蛇开张牙齿近来逼身拟欲吞噬心神惶惧东西驰走呌声烈天迷闷躃地床邉觉人咄哉睡梦何所呌耶而其梦人忽然睡觉伸舒手足乃知梦见虚妄【大乗妙林经】
</div>
    <div class="pagination">
<a href="喻林_page67.html">上一页</a><span>...</span><a href="喻林_page63.html">63</a><a href="喻林_page64.html">64</a><a href="喻林_page65.html">65</a><a href="喻林_page66.html">66</a><a href="喻林_page67.html">67</a><span class="current-page">68</span><a href="喻林_page69.html">69</a><a href="喻林_page70.html">70</a><a href="喻林_page71.html">71</a><a href="喻林_page72.html">72</a><a href="喻林_page73.html">73</a><span>...</span><a href="喻林_page69.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
