<!DOCTYPE html>
<html>
<head>
    <meta charset="UTF-8">
    <title>全芳备祖集 - 第 1 页/共 86 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>全芳备祖集 - 第 1 页/共 86 页</h1>
    <div class="content">　　钦定四库全书　　　　　子部十一
　　全芳备祖集　　　　　　类书类
　　提要
　　【臣】等谨案全芳备祖前集二十七卷后集三十一卷宋陈景沂撰景沂号肥遯天台人仕履未详是书前有寳祐元年韩境序据序所言此书于理宗时尝进于朝其事亦无可考凡前集二十七卷所记皆花后集第一卷至八卷为果部十卷至十二卷为卉部十三卷为草部十四卷至十九卷为木部二十卷至二十二卷为农桑部二十三卷至二十七卷为蔬部二十八卷至三十一卷为药部其例每一物分事实祖赋咏祖二类事实祖中分碎録纪要杂著三子目赋咏祖中分五言散句七言散句五言散聨七言散聨五言古诗七言古诗五言八句七言八句五言絶句七言絶句十子目唐以前事实赋咏纪録寥寥北宋以后特为赅备而南宋尤详多有他书不载及其本集已佚者皆可以资考证焉乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校官【臣】陆　费　墀










　　全芳备祖集原序
　　类书之作其来尚矣自唐率更有艺文类聚白傅有六帖至我朝元献有类要宜无复加矣近世乃有建章万花谷事类本末诸书大概夸多于品彚竞美于纂辑而原本祖萃羣芳者阙焉天台陈君少负杰特读书数万卷目力所及如富人坐日中之肆细大涵蓄感万物敷荣乃独致意于草木蕃庑积而为书思袭前人之躅以补后来者之阙意是以尝客游江淮纵观宇宙山川之盛举凡舟车之防人力所及搜览之余可以广纪载备讨论者毕録无遗于是物推其祖词掇其芳数十大家之作俱在而骚人墨客之咏亦不废不知萤几聚雪几映剡溪之藤凡几阅而全芳备祖之书成矣陈君益敛华就实由博趋约研精洙泗濓洛之书折衷于渡江诸老凡昔之泥于物者今皆反诸心矣心有经因知有録凡昔之防于心者今皆笔于书矣名公钜卿嘉叹不少置尝以呈天子之览陈君不可谓不遇矣一日陈君过予山隂泽中貌癯气腴神采内泽有道之士也手数巨编以示且叹曰吾不幸少事华藻勤半生以资口耳之谈犹幸晩归朴素持一念心穷性理之蕴然少年之书虽吾甚悔好事者或取焉欲椟而藏之不可得也予拱而曰盈天壤间皆物也物具一性性得则理存焉大学所谓格物者格此物也今君晩而穷理其昭明贯通倐然是非得防之表毋亦自其少时区别草木有得于格物之功欤昔孔门学诗之训有曰多识于鸟兽草木之名陈君于是书也奚其悔寳祐元年癸丑中秋安阳老圃韩境序






　　钦定四库全书
　　全芳备祖前集卷一　　　宋　陈景沂　撰花部
　　梅花
　　事实祖
　　碎録
　　上林苑有朱梅同心梅紫蒂梅【西京杂记】大庾岭上梅花南枝落北枝开【六帖】梅花落中曲【宋鲍照】
　　纪要
　　梁何逊在州法曹廨舍有梅花一枝逊吟咏其下后居洛思梅花再请其任从之抵州花方盛逊对花徬徨【杜诗注】宋武帝夀阳公主人日卧于含章檐下梅花落于公主额上自后有梅花妆今安丰军有花靥镇即其地也【杂五行书】隋开皇中赵师雄游罗浮一日天寒日暮于松林间酒肆旁舍见美人澹妆素服出迎时昏黒残雪未消月色微明师雄与语言极清丽芳香袭人因与扣酒家门共饮少顷一緑衣童子笑歌舞师雄醉寝但觉风寒相袭乆之东方已白起视在大梅花林下有翠羽啾嘈相顾月落参横惆怅而已【龙城録】宋广平为相其端姿劲质刚态毅状疑其铁石心肠不解吐婉媚词然观其文而有梅花赋清新富艶似南朝徐庾体殊不类其为人【皮日休梅花赋序】李白游慈恩寺僧献绿英梅【六帖】元稹为翰林承防朝退行至廊下初日映九英梅隙光射稹有气勃勃然百僚望之曰岂肠胃文章映日可见乎【常朝録】袁丰之宅后有梅六株开时曾为邻屋烟气所烁乃围泥塞灶张幕蔽风乆而又折其屋曰氷姿玉骨世外佳人但恨无倾城之笑耳【桂林记】
　　杂著
　　欧阳文忠公极赏踈影暗香之句而不知和靖别有一聮雪后园林才半树水邉篱落忽横枝胜彼二句不知欧阳公何縁弃此而赏彼耶【苕溪渔隠丛话】王直方又爱和靖池水倒窥踈影动屋檐斜入一枝低谓此句与前聮相为伯仲而今渔隠独不喜池水屋檐二句以为略无佳处真一蠏不如一蠏【山谷诗话】王晋卿谓林和靖踈影暗香之句若杏与桃李皆可用也东坡以为不然杏与桃李安敢承当【东坡志林】梅天下尤物无论智愚贤不肖莫敢有异论学圃之士必先种梅且不厌多他花有无多少皆不系轻重余于石湖玉雪坡既有梅数百本比年又于舎南买王氏僦舎七十楹尽拆除之治为花村以其地三分之一与梅吴下栽梅特盛其品不一今始尽得之随所得为之谱以遗好事者　江梅遗核野生不经栽接者又名直脚梅凡山间水濵荒寒迥絶之处皆此本也花稍小而踈痩有韵香防清实小而硬　早梅冬至前已开故得早名要非风土之正杜子美云梅蕋腊前破梅花年后多惟冬春之交正是花时耳　消梅其实圆脆多液无滓多液则不耐日干故不入煎造亦不宜熟惟堪青啖　古梅其枝樛曲万状苍藓鳞皴封满花身又有苔须垂于枝间或长数寸微风飏緑飘然可玩成都三十里有卧梅偃蹇十余丈相传唐物也清江酒家有大梅如数间屋可罗坐数十人余生平见梅奇古惟此两处　重叶梅花头甚丰叶重数层盛开如小白莲梅中之竒品花房独出而结实多防尤为瑰异　緑蕚梅凡梅花跗蒂皆绛色惟此纯緑枝梗亦青好事者比之僊人蕚緑华京师艮岳有蕚緑华堂其下専植此本　百叶香梅一名千叶香梅花小而宻　鸳鸯梅多叶红梅也凡防果必并蒂惟此一蒂而结防梅　杏梅花比红梅色防澹结实甚匾有斓斑色全似杏味不及红梅　梅以韵胜以格高故以横斜踈影与老枝奇怪者为贵其新接穉木一歳抽嫩枝直上或三四尺如酴醿蔷薇者吴下谓之气条此直取实规利无所谓韵与格矣又有一种粪壤力胜者与条上茁短横枝状如棘针花宻缀之亦非高品近世始画墨梅江曲有梅补之者尤有名其徒仿之者实繁观杨氏画大畧皆气条耳虽笔法竒峭去梅实逺惟广宣所作差有风致世鲜有评之者余故附之谱后【并石湖范致能梅谱】梅肇于炎帝之经着于说命之书召南之诗然以滋不以象以实不以华也岂古之人皆质而不尚其华与然华如桃李顔如舜华不尚华哉而独遗梅之华何也至楚之骚人饮芳而食菲佩芳馨而食葩藻尽掇天下之香草嘉木以苾芬其四体而金玉其言语文章尽逺取江篱杜若而近舍梅岂偶遗之欤抑亦梅之未遭欤南北诸子如阴铿何逊苏子卿诗人之风流至此极矣梅于是时始以花闻天下及唐之李杜本朝之苏黄崛起千载之下而躏籍千载之上遂主风月花草之夏盟而于其间始出桃李兰蕙而居客之左盖梅之有遭未有盛于此时者也然色弥章用弥晦花弥利实弥钝也梅之初服岂其端使之然哉前之遗今之遭信然欤予友洮湖陈希顔盖造次必于梅颠沛必于梅者也嘉爱之不足而吟咏之吟咏之不足则尽取古人赋梅之作而赓和之寄一编以遗予曰从古此诗已八百篇矣不盈千篇吾未止也手读之而惊曰抑何丰邪丰而不竒则亦长耳亦何竒邪余尝爱阴铿诗云花舒雪尚飘照日不俱销苏子卿云祗言花是雪不悟有香来唐人崔道融诗云香中别有韵清极不知寒是三家者岂畏踈影暗香之句哉希顔之诗同梅而清清在梅前同梅而馨馨在梅后其于三家所谓未闻以千里畏人者也或谓物耋则妖兴梅亦有妖希顔此诗非希顔语也梅之妖慿希顔而语也或曰非彼慿乎此尔系此即彼乎尔夫语怪圣门所讳予又乌知二説之然不然哉因并书之【诚斋杨廷秀洮湖和梅诗序】
　　赋咏祖
　　五言散句
　　雪岸丛梅发【杜甫】　　　　雪篱梅可折
　　江路野梅香　　　　　梅花南岭头【李白】
　　林香雨落梅　　　　　露梅飘暗香【元稹】
　　梅徃误寻春
　　祗言花是雪不信有香来【苏子卿】
　　花舒雪尚飘照日不俱销【阴铿】
　　人懐前嵗别花发去年枝【梁元帝】
　　蚤烟笼玉暖冻雨浴时凝
　　侠骨香经浴氷肤冷照邻【刘原父】
　　色如虚室白香似玉人清【温公】
　　冷香疑到骨琼艳防堪餐【王岐公】
　　影寒垂积雪枝薄春氷【晁具茨】
　　阳萌知独复嵗寒见孤洁【赵庸斋】
　　洗我碧铜壶荐此白玉枝【张于湖】
　　七言散句
　　山意冲寒欲放梅【杜甫】
　　未将梅蕊惊愁眼
　　庾岭梅花歌落管【李白】
　　唤醒千林黄落时【徐玉溪】
　　相思一夜梅花发忽到窻前疑是君【韩退之】
　　寻檐索共梅花笑冷蕋踈枝半不禁【杜甫】
　　安得健歩移逺梅乱挿繁花向晴昊
　　强半痩因前夜雪数枝愁向晩来天【崔鲁】
　　雪中未问和羮事且向百花头上开【王曽】
　　风清日落无人见洗妆自趂霜钟半【东坡】
　　江南无雪春瘴生为散氷花除热恼
　　为君栽向南窻下记取他年着子时
　　额黄映日明飞燕肌粉含风冷太真【王荆公】
　　雪中林卉皆相似认得清香寄一枝【宋景文】
　　卷帘初认云犹冻逐异浑疑雪欲香【张文潜】
　　我爱梅花不忍折清香却解逐人来
　　平生常恨逢梅少及对梅花无好诗
　　谁知檀蕚香须里已有调羮一防酸
　　正如隠者居幽谷鹤陇征书亦到家【张奚叟】
　　甘心结子待君来洗雨梳风为谁好【秦少游】
　　澹泊自能知我意幽闲元不为人竒【黄山谷】
　　凡花俗草败人意晩见琼防不恨迟
　　及取江南来一醉明朝化作玉尘飞
　　探得东皇第一机水邉风月笑横枝
　　未开素质夜光明半落清香春更好【陈颍濵】
　　不与牡丹争地望后堂深院暂时春【丁晋公】
　　薄薄逺香来涧谷踈踈寒影近房栊【卢圣俞】
　　常是腊前欺雪色却惊春半见琼姿
　　水邉攀折此中女马上嗔寻何处郎
　　驿使前持走马回北人初识越人梅
　　台前日暖分三色林下风清共一香【温公】
　　独有小梅香漠漠陆行随马水随舟【陶弼】
　　姑射神人氷作体广寒仙女玉为容【曼卿】
　　月中欲与人争瘦雪后偷慿笛诉寒
　　尤怜心事凄凉甚结兮青青亦酸
　　美人与月正同色客子折梅空断肠【孙何】
　　北风号夜天雨霜屋头梅花晨洗妆【王元之】
　　风月精神珠玉骨氷雪簪珥琼瑶珰
　　天意自怜羣木妬尽教拈防作琼林【李觏】
　　落去能无怨羌笛折来端是乱乡愁【刘原父】
　　幽香粉艳谁人见时有山禽入树来【蔡君谟】
　　只应王母専轻巧剪碎天邉乱白云【康节】
　　角中飘去凄于骨笛里吹来妙入神
　　愁眼不供千树雪醉头犹奈一枝春【陈子高】
　　饮罢流连未归去更来花下捧茶瓯【曾文昭】
　　一蕚固应先臈破百花浑未觉春来【晁无咎】
　　一树轻明侵晩岸数枝清瘦映踈篱【参寥】
　　因知东阁一般兴不减州千载人【韩子苍】
　　梢横波面月揺影花落尊前酒香【洪觉范】
</div>
    <div class="pagination">
<span class="current-page">1</span><a href="全芳备祖集_page2.html">2</a><a href="全芳备祖集_page3.html">3</a><a href="全芳备祖集_page4.html">4</a><a href="全芳备祖集_page5.html">5</a><a href="全芳备祖集_page6.html">6</a><span>...</span><a href="全芳备祖集_page2.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
