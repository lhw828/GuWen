<!DOCTYPE html>
<html>
<head>
    <meta charset="UTF-8">
    <title>古俪府 - 第 7 页/共 33 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古俪府 - 第 7 页/共 33 页</h1>
    <div class="content">　　宋文天祥湖南提刑到任谢皇后牋　德侔坤地位正家人闗雎之化既行用之天下象魏之法使布正自王宫爰取践更载叨详谳臣敢不灵承钦恤祗若平反无刑以乂黎民诞敷圣化式敬以长王国永诵徽音晋书后妃论　史臣曰方祗体安俪干仪而合德圆舒循晷配羲曜以齐眀故知阳烁隂凝万物假其陶铸火炎水润六气由其调理取譬贤淑作伉文思灵根式固实资于此宣穆阅礼偶德潜鳞翊天造之艰虞嗣涂山之逸响寳运归其后盖有母仪之助焉武元杨氏豫闻朝政眀不逮逺爱溺私情深杜卫瓘之言不晓张之诈运其隂沴韬映干眀晋道中微基于是矣惠皇禀质天纵其嚚识暗鸣蛙智昏文蛤南风肆狡扇祸稽天初践椒宫逞枭心于长乐方观梓树颁鸩羽于离眀襃后灭周方之葢小妺妃倾夏曾何足喻中原防于鸣镝其兆彰于此焉昔者高宗谅闇总百官于元老成王冲托万机于上公太后御宸谅知非古而眀穆康献仍世临朝时属委裘躬行负扆各免华阳之衅竟蹑和熹之踪保陵迟以克终所幸实为多矣
　　梁髙祖德皇后郗氏諡议　应祥月徳比载坤灵柔范隂化仪形自逺伣天作合义先造舟
　　宋卫泾成肃皇后【孝宗后谢氏】諡议　礼义致化周诗所以着二南之本光大含宏羲易所以赞重坤之象盖后妃之徳始于闺门刑于邦家垂于来裔其体则一而其用有三承顺于上则欲殚其妇道之勤儆戒于中则欲观其内则之助保艾尔后则欲求其孙谋之诒三者备而后二南无余蕴坤道无遗功矣　端靖而诚庄淑圣而柔令惠问光于彤管慈仪冠乎六宫游娱之事希从图史之箴自警纮綖是则苹藻必躬化始闺阃风行邦国有亷退之节有徽嘉之行迹其垂髫之初体相多异则有以着伣天之表受册之夕日华宣明则有以彰天作之合母育累朝寿盈七袠号荣衍于六字瑶册侈乎四上尊崇之养康寕之福奂乎不可尚已　鸡呜问安而喜忧有常盥栉佐馂而防甘必进纪千秋之节则毎从于凤辇上万歳之觞则克悦于龙顔严君既乐圣嗣之无违永寿益喜椒涂之尽爱于是五日一朝之礼风雨弗渝两宫九闰之余毫厘无间
　　汉扬雄元后诔　沙麓之灵太隂之精天生圣姿豫有祥祯作合于汉配元生成孝顺皇姑圣敬斋庄内则纯备后烈丕光肇初配天元命是将志在黎元是劳是襄寅賔出日东秩旸谷鸣鸠拂羽胜降桑木蚕于茧馆躬执筐曲帅导羣妾咸修蚕族分茧理丝女工是勅遐迩祉中外禔福自京逮海靡不仰徳
　　晋左九嫔元皇后杨氏诔　昔有莘适殷姜姒归周宣德中闺徽音永流樊卫二姬匡齐翼楚马邓两妃亦毗汉主峨峨元后光嫔晋宇伉俪圣皇比踪往古
　　宋顔延之元皇后哀册文　伦昭俪升有总有凭圆精初烁方祗始凝昭哉世族祥发庆膺秘仪景冑图光玉绳昌晖在隂柔明将进率礼蹈和称诗纳顺爰自待年金声夙振亦既有行素章增绚象服是加言观维则俾我王风始基嫔徳惠问川流芳猷允塞方江泳汉再謡南国伊昔不造鸿化中微用集寳命仰陟天机释位公宫登曜紫闱钦若皇姑允廸前徽孝逺宁亲敬行宗祀进思才淑傍综图史发音在咏动容成纪坤则顺成星轩润饰下节震腾上清朓侧有来斯雍无思不极齐谢朓敬皇后哀册文　肇惟淑圣克柔克令清汉表灵曾沙膺庆爰定厥祥徽音允穆光华沼沚荣曜中谷敬始絺绤教先穜稑睿问川流神襟兰郁先德韬光君道方被辅佐求贤在谒无陂顾史式陈诗展义厚下曰仁藏往伊智十乱斯俟四教防式思媚诸姑贻我嫔则化自公宫逺被南国轩曜懐光素舒伫德
　　卢照隣歌中宫　祥逰沙麓庆洽瑶衣黄云昼聚白气宵飞居中履正禀和体微仪刑赤县演教椒闱陶钧万国丹青四妃河洲在咏风化攸归
　　宫掖部【妃嫔】
　　梁简文帝有所思诗　昔未离长信金翠奉乘舆何言人事异宿昔故恩踈寂莫锦筵静玲珑玉殿虚掩闺泣扇罗幌咏蘼芜
　　陈张正见昭君怨诗　塞树暗胡尘霜楼眀汉月泪染上春衣忧变华年髪
　　又隂铿诗　跨鞍今永诀垂泪别亲賔汉地随行尽胡闗逐望新交河拥寒雾陇日闇沙尘唯有孤眀月犹能送逺人
　　又周庾信诗　拭啼辞戚里廻顾望昭阳镜失菱花影钗除却月梁围腰无一尺垂泪有千行緑衫承马汗红袖拂秋霜别曲真多恨哀弦须更张　敛眉光禄塞遥望夫人城片片红妆落双双泪眼生氷河牵马度雪路抱鞍行朔风入骨冷夜月照心眀方调琴上曲变作胡笳声
　　又陈后主诗　图形汉宫里遥聘单于庭狼山聚云暗龙沙飞雪轻笳吟度陇咽笛转出闗呜啼妆寒叶下初月愁眉生只余马上曲犹作别时声
　　又唐卢照隣诗　金殿恩中絶交河使渐稀肝肠随玉辇形影向金微汉宫草应緑胡庭沙正飞愿逐三秋鴈年年一度归
　　又骆賔王诗　敛容辞豹尾缄恨度龙鳞金钿眀汉月玉筯染胡尘妆镜菱花暗愁眉栁叶嚬唯有清笳曲时闻芳树春
　　又董思恭诗　琵琶马上弹行路曲中难汉月正南逺燕山直北寒髻鬟风拂乱眉黛雪沾残斟酌红顔改徒劳握镜防
　　又上官仪诗　玉闗春色晓金河路几千琴悲桂条上笛怨栁花前雾掩临妆凤风惊入鬓蝉缄书待还使泪尽向高天
　　梁孔翁归班媫妤怨诗　长门与长信日暮九重空雷声听隐隐车响絶笼笼恩光随妙舞扇逐秋风铅花谁不见人意自难同
　　又何思澄诗　寂寂长信晚雀声愁洞房蜘蛛网髙阁駮苏被长廊虚殿帘帷寂闲堦花蘂香悠悠视日暮还复守空牀
　　又陈隂铿诗　栢梁新宠盛长信昔恩倾谁为诸人巧翻为歌舞轻花月分窻进苔草共堦生睫泪衫前满单眠魂里惊可惜逢秋扇何用合欢名
　　又陈标诗　掌上恩移玉帐空香珠满眼泣春风飘零怨栁凋眉翠狼藉愁桃坠脸红凤辇秪应三殿北鸾声不散五湖中笙歌处处廻天睠独自无情长信宫陈张正见铜雀台诗　荒凉铜雀晚揺落墓田通云惨当歌日松吟欲舞风人疎瑶席冷曲罢繐帷空可惜年年泪俱尽望陵中
　　乔知之铜雀妓诗　金阁早分香铅华不重妆空余强歌舞犹是为君王哀弦调已絶曲艳不须长共看西陵暮秋烟生白杨
　　又刘方平诗　遗令奉君王嚬娥强一妆嵗移陵树色恩在舞衣香玉树生秋气铜台下夕阳泪痕沾井干舞袖为谁长
　　沈佺期长门怨诗　月皎风泠泠长门次掖庭玉堦闻坠叶罗幌见飞萤清露凝珠缀流尘下翠屏妾心君未察愁叹剧繁星
　　又崔颢诗　君王宠初歇弃妾长门宫紫殿清苔满髙楼眀月空夜愁生枕席春意罢帘栊泣尽无人问容华落镜中
　　又刘长卿诗　何事长门闭珠帘只自垂月移深殿早春向后宫迟蕙草生闲地梨花发旧枝芳菲似恩幸防着被风吹
　　又岑参诗　君王嫌妾妬闭妾在长门舞袖垂新宠愁眉结旧恩緑钱侵履迹红粉湿啼痕羞被夭桃笑看春独不言
　　又贾至诗　独坐思千里春庭晓景长鸎喧翡翠幙栁覆鬰金堂舞蝶萦愁绪防花对靓妆深情托瑶瑟弦断不成章
　　又王贞白诗　寂寞故宫春残灯晓尙存从来非妾过偶尔失君恩花落伤容鬂莺啼惊梦魂翠华如可待应免老长门
　　又王贞白诗　叶落长门静苔生永巷幽相思对眀月独坐向空楼銮驾迷终转蛾眉老自愁昭阳歌舞伴此夕未知秋
　　刘长卿故女道士婉仪太原郭氏挽歌　作范宫闱睦归真艺业超驭风仙路逺背日帝居遥鸾殿空留处霓裳已罢朝淮王哀不尽松栢但萧萧　宫禁恩长隔神仙道已分人间惊早露天上失朝云逝水年无限佳城日易曛箫声浮薤曲哀断不堪闻
　　江总为六宫谢表　鹤钥晨启雀钗晓映恭承盛典夙荷徽章步动云袿香飘雾縠媿纒艳粉无情拂镜愁萦巧黛息意临窻妾闻汉水赠珠人间絶世洛川拾翠仙处无双或有风流行云窈窕初日声高一笑价起两环乃可桂殿迎春兰房侍宠借班姬之扇未掩惊羞假蔡琰之文宁披竦戴
　　梁沈约为六宫拜章　蓬闺菲质嘉淑无筭越自幽衡登躯宸汉奉日月之华侍巾屣之末何以厠鸳鸾之盛序奉属车之清尘
　　陈江总为陈六宫谢章　恭膺礼命愧集丹缕之顔拜奉曲私愁萦翚羽之色鲁宫夜火伯媛匪惊楚榭奔涛贞姜何惧岂期日月腾影风云防润遂复位崇九御声高六列象服增华丹軿耀采何以弼佐王风克柔隂化兢惶并集追想流荇之诗荷遽相并遂失鸣环之节张説上官昭容集序　明淑挺生才华絶代敏识聪听探微镜理开卷海纳宛若前闻揺笔云飞咸同宿构则天久视之后中宗景龙之际十数年间六合清谧内峻图书之府外辟修文之馆搜英猎俊野无遗才右职以精学为先大臣以无文为耻每豫逰宫观行幸河山白云起而帝歌翠华飞而臣赋雅颂之盛与三代同风岂惟圣后之好文亦云奥主之协赞者也古者有女史记功书过复有女尚书决事宫閤昭容两朝专美一日万几顾问不遗应接如响虽汉称班媛晋誉左嫔文章之道不殊辅佐之功则异迹秘九天之上身没重泉之下嘉猷令范代罕得闻庶姬后学呜呼何仰然则大君据四海之图悬百灵之命喜则九围挟纩怒则千里流血静则黔黎乂安动则苍甿罢入耳之语谅其难乎贵而势大者疑贱而礼絶者隔近而言轻者忽逺而章忠者忤惟窈窕柔曼诱掖善心忘味九德之衢倾情六艺之圃故登昆廵海之意寝剪胡刈越之威息璿台珍服之态消从禽嗜乐之端废独使温柔之教渐于生人风雅之声流于来叶非夫黄毓粹贞眀助思众妙该识群灵挟志诞异人之寳授兴王之瑞其孰能臻斯懿乎镇国太平公主道高帝妹才重天人昔尝共游东壁同宴北渚倐来忽往物在人亡悯雕琯之残言悲素扇之空曲上闻天子求椒掖之故事有命史臣叙兰台之新集
　　谢庄孝武帝宣贵妃诔　丘烟煴瑶台降芬高唐渫雨巫山欝云诞发兰仪光启玉度望月方娥瞻星比婺毓德素里栖景宸轩处丽絺绤出懋苹蘩脩诗贲道称图昭言翼训姒幄赞轨尧门展如之华实邦之媛宋谢庄殷贵妃諡册文　惟尔含徽挺茂爰光素里友琴流荇实华紫掖奉轩景以柔眀登誉处椒风以婉娈升名幽闲之范日蔼层闱繁祉之庆方崇蕃世而当春掩藻中波灭源朕用震悼伤于厥心松区已剪泉防将坠宜有旌德第行式衍声芳
　　张缵梁高祖丁贵嫔哀册文　隂化代终王风攸始动容谘式出言顾史宜其家人刑于国纪　素魄贞眀紫宫炤晰逮下靡伤思贤罔蔽躬俭则节昭事惟防金玉无玩筐筥不捐祥流德化庆表亲贤甄昌轶启孕鲁陶燕方论妇道眀章阃席池早扃沅湘已穸展衣委华朱幩寝迹幕结储闱哀深蕃辟
　　常衮赠媫妤董氏墓志铭　瑶台入宠金屋流芳映月幌而方娥上星楼而比婺恩多不恃顾重无矜让以同车恭而避寝
　　储宫部【太子总】
　　梁庾肩吾侍宴宣猷堂应令　副君德将圣陈王才掞天归来宴平乐置酒对林泉炉香杂山气殿影入池涟艳舞时移节新歌屡上弦听曲慙囘顾思经徒欲眠刘孝威奉和简文帝太子应令　太子天下本元良万国贞周朝推上嗣汉代纪重眀前星涵瑞彩洊雷扬逺声三善传乐正百行纪司成九流遍已辨七经咸所精博闻强子政高才陵长卿礼尊逾屈已德盛益卑情仙气贻钟相儒道推桓荣延贤博望苑视膳长安城园绮随金辂浮丘侍玉笙智囊前敛笏端士后垂缨九仙良所重四海更谁倾班轮同防乗甲馆齐蓬瀛
　　周庾信北园新斋成应教　红粉跂鸟翼山节拱兰枝画梁云气绕雕窻玉女窥月悬惟反照莲开长倒垂盘根细壊石行雨暴浇池长藤连格徙高树带巢移鸟声惟杂曲花风直乱吹白虎题书观元熊帖射皮文弦入舞曲扇月掩歌儿玉节调笙管金船代酒巵若论曹子建天人本共知
　　唐薛元超奉和同太子监守　储禁铜扉启宸行玉遥空懐寿街吏尚隔寝门朝地首瞻龙防尘外想鸾镳飞文映仙牓沥思叶神颷帝念纡苍陆干文焕紫霄云塘横笔海平圃振词条欲应重轮曲锵洋韵九韶梁简文帝上昭眀太子集别等表　眀月西流幼有文章之敏羽籥东序长备元良之徳非假二疎宁劳四皓虎贲恧其经学智囊慙其调防岂止博望延賔寿春能赋问疑枣据书戒凭陵而已哉玉折何追星頽靡续地尊虢嗣外阳之术无徴位比周储缑山之驾不返梁任昉为皇太子求一日一入朝表　臣闻内竖告安姬昌怡色鸣鸡戒旦周发冠履或以凉燠之候晨昏异宜膳羞之和鼎饪殊节一辰三朝称情犹简终日承顔在理斯惬且长寿之对抚循无已驰道未穷顾懐不辍岂直下动天至固亦上结慈衷自顷半旬乃朝遂为通制事逾信次义乖晨省一日万几不敢三尘御省每旦改宿特乞一至寝门
　　萧子范求撰昭眀太子集表　臣闻姬旦云亡播礼乐于百代宣尼既没雅颂于千祀夏启之风载乐野周晋之迹止在洛濵入侍四公西京见美长寿一察东汉流名魏击之悟箧衣事闗战国孙登之爱田苗义属偏覇各称小善靡擅雕虫子桓虽诗赋可嘉矩范顿阙贻讥良史取诮前载备而为论发奥允归自少阳潜位震方灭采神仪长往铜楼毁搆音顔缅邈舟壑迁移若乃縁情体物防缛锦纵横艳思笼盖词林积练累素盈车满笈金石有销斯文方逺既异陈王之躬撰又非当阳之自集臣蝉翼轻身未从尘露而班输严驾永辍騑骖恋主懐兹伏深涕慕冒乞铨次遗藻勒成卷轴唐刘【阙】论太子初立请尊贤学表　臣闻郊迎四方孟侯所以成德齿学三让元良由是作贞斯皆屈主祀之尊申下交之义故得刍言咸荐睿问傍通不出轩庭坐知天壤率由兹道永为鸿基者焉至若生乎深宫之中长乎妇人之手未尝识忧惧无由晓风俗虽复神机不测天纵生知而开物成务终由外奬夫宗彼干籥听兹謡颂何以辨章庶绩甄覈彛伦歴考贤圣咸资琢玉是故周储上哲师望奭而加裕汉嗣深仁引园绮而昭德原夫太子宗祧是系善恶之际兴亡斯在不勤乎始将悔于终是以晁错上书令先通政术贾谊献防务前知礼教窃惟皇太子玉裕挺生金声夙振眀允笃诚之美孝友仁义之方皆挺自天姿非劳审谕是以华夷仰德翔沛希风矣然寝门视膳已表于三朝艺宫论道宜于四术虽则春秋鼎盛饬躬有渐实恐嵗月易往惰业兴讥取适晏安言从此始臣以愚短幸参侍从恩广离眀轻愿闻彻不敢曲陈故事请以圣德言之伏惟陛下诞叡膺图登庸歴试多才多艺道着于匡时允武允文功成于纂祀万方即序九围清晏尚且虽休勿休日慎一日求异闻于振古劳睿思于当年乙夜观书事高汉帝马上披卷勤过魏后陛下自励如此而令太子优防弃日不习图书臣所未谕一也加以暂屏机务即寓雕虫纡寳思于天文则长河韬映摛玉字于仙札则霁霞成彩固以锱铢万代冠冕百王屈宋不足以升堂钟张何阶于入室陛下自好如此而令太子悠然静处不寻篇翰臣所未谕二也陛下备该众艺独秀寰中仰达天聪俯询凡识听朝之隙引见群儒降以温顔访以今古故得朝廷是非里闾好恶凡有巨细必闗听览陛下自行如此而令太子久入趋侍不接正人臣所未谕三也陛下若谓无益则何事劳神若谓有成则宜申贻厥后蔑而不急未见其可伏愿俯惟睿范训及储君授以良书娯之嘉客朝披经史观成败于前踪晚接賔逰访得失于当代间以书札继以篇章则日闻其所未闻日见其所未见副德逾光群生之福也窃以良娣之选遍于中国仰惟圣防本求内助防微慎逺之虑固非羣臣所测暨乎徴简人物则与聘纳相违监抚二周未延一士愚谓内既如彼外亦宜然者恐招物议将谓陛下重内而轻外也古之太子问安而退所以广敬于君父异宫而处所以分别于嫌疑今太子一侍天闱动移旬朔师傅以下无由接见假令供奉有隙蹔还东宫朝谒既疏且事欣仰规諌之道故所未暇陛下不可以亲教宫寀无因以进言虽有具寮竟将何补伏愿俯循前躅稍抑下流逺大之规展师友之义则离徽克茂帝图斯广凡在黎元孰不庆赖太子温良恭俭聪眀睿哲含灵所悉臣岂不知而浅识勤勤思効愚衷者愿沧溟益润日月增华也
　　李商隐为濮阳公论皇太子表　伏惟皇帝陛下道冠百王功高三古事窥化本谋洞机先皇太子自正位春坊辉望苑陛下旁延隽乂以赞温文并学探泉源气压浮竞嗜鱼不进求玦莫从有王褒之献箴无卞兰之奏赋今纵粗乖睿防微慊圣心当以犹属妙龄未加元服或携徒御时纵逸逰栾野夏储亦尝观舞南皮魏副屡见飞觞陛下濬发慈仁殷勤措教稍逾规戒即震威灵虽伐木析薪必循其理而逝梁发笱亦有可虞抑臣又闻父之于子也有严训而无责善君之于臣也有掩恶而复録功故得各务日新并从夕改同寘于道不伤其慈傥犯在斯须便遗天性过当造次遽抵国章则以古以今孰为令子在朝在野谁曰全臣虚牵复之微言失不贰之深防伏以陛下侔覆育于天地霁赫怒于雷霆复许省励宫闱早谢师傅蹈殊休于列圣慰钦瞩于兆人臣才则荒凉志惟朴騃因縁代业被官荣窃诸侯之土田领大将之旗皷当车折槛合首他人沥胆刺心正当今日而名非朝籍务切军机道阻且修伫立以泣龙楼献直戴逵之辞翰蔑闻凤阙拜章张俨之精诚未冺
　　于志宁諌太子承干引突厥达哥支入宫书　上天盖高日月以光其徳明君至圣辅佐以赞其功是以周诵升储见匡毛毕汉盈居震取资黄绮周公抗法于伯禽贾生陈事于文帝莫不殷勤于端士恳切于正人昔邓禹名臣方授审谕之任疎受宿望始除辅导之官歴代贤君莫不丁宁于太子者良以地膺上嗣位处副君善则率土霑其恩恶则海内罹其祸
　　梁简文帝上皇太子圃讲颂启　窃以舜韶始唱灵仪自舞陈律才宣风心竞蕚轻禽短叶尚识音光沐善欢心宁忘抚抃伏惟殿下体高赜养道春禁牢笼文圃渔猎义河注意龙宫研心寳印云聚生什之才并命应王之疋探机析理怡然不倦朱华景月讵此罢属素藏晚节英初气霜竹浮隂风梧散叶从容雅论实防神衷纲经生多幸属此休世踌蹰奉渥得备磐藩而黏蝇未防迷象不羁寳没醉衣珠沉勇额得闻胜善宁歌咏
　　许敬宗谢皇太子玉华山宫铭赋启　伏惟殿下天资学府道贯生知绚发词林若春华之丽韶景漪清笔海譬秋水之澹晨霞仙鹤和吟慙八音于雅韵神龙缛彩谢五色于雕文绮布天庭云生石砌理含贞邃雅达谷处之端趣极幽闲妙尽嵓居之体烟松合翠露桂分红察彼殊形翻然共色防冩真之奥防擅体物之穷神若乃汉月钩空乍临珠箔石苕垂髪或映庄帷莫不理超词表意生文外自余清防触类竒新成若神化之工光乎性道之制盖由基天挺裕纂圣凝离故能迈古超前纳卿云于度内逾俦絶侣括启诵于胸中
　　薛元超諌皇太子牋　昔汉苑招贤高轩洞敞曹园爱客飞盖连隂此乃副君之待士也亦有推心郑众每伫于谘询降礼桓荣用承于诲命此则副君之尊师也固以苑囿之地草树极深絶磴危峤往往而有控纎离之马影逾流电拥太阿之劒气骇奔星截轻禽逐狡兔倘有衔勒之变虽悔何追　殿下假以温顔人各申其艺业钩深理窟者思愤懐蛟摭实词条者文成吐凤此亦一时之竒观可以澡虑怡神预在宫僚人知自効便僻取容者疎之正直不挠者亲之弃不急之务而省逰娯絶无益之欲而敦节俭以儒墨为城池翺翔其际以礼义为干橹栖息其间
　　许敬宗为司徒赵国公谢皇太子寄诗牋　手开玉札目澄心行讽金声式歌且抃窃惟化成天下【阙】　以导洪源体物縁情自风骚而绵列代莫不咸相祖述罕见生知伏惟殿下摛绚绍天含章挺睿温文表裕藻清汉于离晖丽则凝华缛春秋于博望乃以监守余暇俯贶清篇览夜月之流光降无私于逺客想悬旌之未卷察翘心于征斾依依垂栁益怆边城鬰鬰中园偏伤逺塞殊私所被文防兼深词运理而参神气凌云而含粹五章间发若启荣光之图六律相宣如觌奏金之字无忌幸从神武愧乏王粲之才忝降斯文益深呉质之思无任感荷庆跃之至于是扣寂求音继震方之逸响披吟见意吐爝火之微光
　　宋汪藻代人贺皇太子正位牋　分辉寳绪毓粹璿源挺天人岐嶷之资禀圣人徇齐之教　保毓元良星辉海润琢磨令德玉粹金纯
　　【阙】　　贺元正笺　干九四之潜德震一索之长男问寝鸡鸣紫禁耐烟花之绕賔贤鸿翼皓眉峙雪柏之坚王勃乾元殿颂序　皇太子承云紫座翊八柱于干维湛粹青衢揖三枢于地户黄离踵曜太阳分铣树之辉苍震荐音少海控银河之色鹤筌飞奏想丹驾于琼山鲍爼捐芳齿冠于寳序彤闱问竖礼崇监抚之威黼席兴贤义极君亲之爱若乃东门防叠仙构于熊山西苑承家导灵波于鴈沼桐圭作瑞凤毛曜丹穴之英茅壤分维麟距冠丘之俊
　　杨盈川崇文馆宴集诗序　齿于成均所以眀其长防通于博望所以昭其賔客东方曼倩之文史即自陈词甪里先生之羽翼仍参献寿为賔者四友等黄龙之简才论奏者八人同赤乌之下士莫不缙绅旧德缝掖名儒衣簮拜高阙之门骖驾陪直城之路
　　梁王筠昭明太子哀册文　式载明两实惟少阳既称上嗣且曰元良仪天比峻俪景腾光奉祀延福守器传芳睿哲膺期旦暮斯在外庄肃内含和恺　轩纬掩精隂羲弛位纒哀在疚殷忧衔恤孺泣无时蔬饘不溢禫遵逾月哀号未毕实惟监抚亦嗣郊禋问安肃肃视膳恂恂金华玉璪驷班轮隆家干国主祭安民光奉成务万几是理矜慎庶狱勤恤闗市诚存隠恻容无愠喜殷勤博施绸缪恩纪爰初敬业离经断句奠爵崇师卑躬待傅　驰神图纬研精爻画沈吟典礼优防方册餍饫膏腴含咀肴核括囊流略包举艺文遍该缃素殚极丘坟幐帙充积儒墨区分赡河阐训望鲁扬芬吟咏性灵岂惟薄伎属词婉约縁情绮靡字无防窜笔不停缀壮思泉流清章云委总揽时才网罗英茂学穷优洽辞归防富或擅谭丛或称文囿四友推德七子慙秀望苑招贤华池爱客托乗同舟连舆接席摛文掞藻飞觞泛醳恩隆置醴赏逾赐璧徽风遐被盛业日新仁器非重德輶易遵泽流兆庶福降百神四方慕义天下归仁云物告徴祲沴褰象星霾恒耀山頽朽壤灵仪上賔德音长往
　　储宫部【太子生】
　　后魏温子升魏庄帝生皇太子赦诏　彩云映日神光照殿方开博望将起龙楼逺近同欢神人共悦
　　宋王安石贺生皇太子表　燕禖飨德方储锡羡之祥罴夣生贤克协防昌之运与在照临之广敷同庆頼之深窃以思齐神防时恫假乐民之攸塈天所保佑厥惟太姒之多男国之荣懐亦曰成王之众子恭惟皇帝陛下令德光乎洛诵康功茂乎岐昌鸿休无疆景命有仆盖芣苢之薄言采采众皆先成则螽斯之宜尔振振宗强孰御臣乆叨眷遇适阻进趋亲值夲支百世之盛时敢忘寿考万年之善祝
　　李刘贺皇帝诞太子表　斗掲柄于子躔式对履长之庆星重辉于甲观肇开震索之祥　封人祝华愿惟在于多男帝子生商命诞膺于百禄矧春秋鼎盛之防重日月离丽之眀有道之长无思不服　斯干咏朱芾之宜长乐增防衣之喜臣滥竽郡绂阻缀庭绅歌本支百世之诗知不遗于周士献父母万年之颂尚窃附于唐人
　　宋沈清臣贺诞皇嫡孙表　洪图锡羡卜年过苍箓之期朱邸发祥奕叶啓緑车之庆事闗庙社喜极神人毛【阙】皇子晬日净髪祝词　帝祉储休皇图増永熊梦占筦簟之祥燕禖袭弓矢之庆维时百子来侈千龄标日月以含粹擢山河而赫灵
　　储宫部【太子冠】
　　宋谢庄皇太子加元服上太后表　离景承震枢光陪极毓问东华飞英上序乐正歌风司威颂德清眀神镜温文在躬练日简辰昭备元服懋三王之教爥少阳之重
　　又贺太子表　伏惟殿下眀两承乾元良作贰抗法迁身英华自逺乐以脩中礼以治外三善克茂德成教尊自今吉辰昭加元服对灵祗之望俦上庠之欢率天罄世莫不载跃
　　储宫部【册立】
　　唐内制册遂王为皇太子文　体干降灵袭圣生德教深蕴瑟气叶吹铜早集大成丕肩幼志温文得于天纵孝友因于自然符彩昭融器业英逺爰膺锡社实寄维城懿河间之不羣慕东平之最乐自顷离眀辍耀震位虚宫地德可尊人神攸属式稽令典载焕徽章
　　宋邓润甫立皇太子制　温文日就睿智夙成回驰道之车能止班轮之骛辨南阳之牍允符东海之休自疏锡于王封益光华于德望胜衣视膳溢然孝友之姿好礼受经不烦师傅之诲
　　周王褒为百寮请立太子表　洊雷居震春方应守器之礼眀两作离少阳纂重晖之业是以三善昭德载祀之祚克隆一人元良贞国之基永固　问安寝门视膳天幄
　　梁简文帝谢立为皇太子表　臣本凡质賔实无取特以毓庆云霄冯晖璿极鸣玉内侍指挥外藩犹惧不任尙疑废职况复监抚守从道着前经恭敬温文义彰昔记震维礼絶离景事尊飬德北宫赞业东序　事异定陶之举有类胶东之册将何以着三善之德延四皓之防屈叔誉之辞绎卞兰之颂
　　梁陆倕为豫章王庆太子出宫表　臣闻周固夲支实资眀两汉啓磐石必系元良所以阐宏祚鼎光崇守器伏惟皇太子道契生知照均天纵不借审谕之功无待温文之辅而冬书秋记夙表睿资春诵夏幼彰神度虽复直门守令长寿察微魏赞多容汉称寛博不足以连辉茂则匹景令图甲观惟新桂宫告始朱班徙次翠盖移隂华裔式瞻人祗蹈舞
　　唐常衮为代宗让皇太子表　国之上嗣古曰元良观象于天应前星之环极取法于地视少海之朝宗必访蓍以承主鬯臣幼非乐善长未好儒慈奬特深愚不易教之羽籥有昧乐章训以诗书终迷义府逰亏四老才乏五官人莫系心德非守器顷者外统羣帅内録尚书窃惧任荣以忧官谤今谬尘博望猥辱寿春位登青宫礼絶朱邸且乖人望载黩朝经循名责实未足承天之序舍长立贤亦犹行古之道伏惟陛下博求公议久纳微诚更择温文俾膺继绍逺想伯夷之让用升季歴之材
　　刘禹锡贺册皇太子表　前星位定拱宸极以昭彰苍震气宣与天地而长久礼光匕鬯泽被华夷宗祉有无彊之休生灵懐莫大之庆
　　栁宗元为百官贺册立皇太子表　伏惟陛下奉率前规敷扬盛典顾兹守器之重爰正承华之位遵义方之教载锡嘉名崇建储之礼式光典命以长而立自符于慎择必子之选遂合于至公邦本不揺王业弥固载锡雕珉之册委颁青辂之旂
　　宋汪藻代人贺皇太子正位牋　分辉寳绪毓粹璿源挺天人岐嶷之资禀神圣徇齐之教当周室本支之盛独冠百男宜汉家羽翼之成无烦四皓前星外炳洊震中潜某幸列宗枝喜隆邦本河润九里方率族以依仁月有重轮愿登歌而荐祉
　　储宫部【储学】
　　唐崔融为皇太子请修书表　臣闻昔者眀王学以化人成俗古之君子文以纬地经天虽有阆风之高岳弗登弗知其峻也虽有浴日之巨溟弗涉弗知其广也伏惟天皇域中居大天下化成百官以理万民以察日行中道而淑清嵗起摄提而位序光薫万物岂直芝珥蓂泽加四海宁惟寿麻孤竹地成形而天成象其道弥光河出图而洛出书其徴可验琼林璧沼金门石室坟典积于丘山笔墨盈于泉海圣朝多士自可包二代之文臣顾不才可足奉三王之教皇慈渥洽帝奬优隆擢公望为太师徴子房为少傅所冀习与智长化与心成尝辛苦于嵗余终未阶于日就臣闻学者殖也问以辨之积必有成勤则不匮以周公之上圣日读百篇以孔父之多能韦编三絶臣虽不敏窃所庶几然以列代遗章先王旧典康成兴业才览卷于八千士安覃思愿加年于累百岂不以学而时习博则难精者乎今欲搴其萧稂撮其枢要可以出忠入孝可以益国利人极贤圣之大猷尽今昔之能事商百氏勒成一家庶有代于箴防长不违于左右　谨当开桂树之山凿芙蓉之水引甘泉之词赋总望园之賔客下芸阁而长謡临梓厨而高防一游兰芷伫变蓬麻区区之诚敢希矜允岂使肃城门内唯传魏国之名崇政殿中独纪晋朝之事
　　刘孝绰为东宫奉经启　皇太子四术夙和三善非学犹复旁求儒雅应物稽疑业光夏校德茂周庠诸侯宋鲁于焉观则参陪盛礼莫非国华
　　梁元帝皇太子讲学碑　皇太子洊雷种德重离作两业冠孟侯道高上嗣宫墙累仭高山仰止承华之闱更似通德之门博望之园反类华隂之市家丞庶子并入四科洗马后车俱通六学转金路而下辟雍晬玉裕而经槐市详其悬镜高堂衢樽待酌瞻后忽前博文约礼将使东极长男之宫不独铭于银牓南皮太子之序岂徒擅于金碑
　　陈江总皇太子太学讲碑　我大陈之御天下若水涣其长澜瑶星躔其永厯重华诞睿兴于大鹿之野敬仲继业盛矣鸣凤之占兼以鸿才海富逸思泉防含毫落纸动八阕之歌謡只句片言谐五声之节奏云飞风起追压汉帝之辞高观华池逺跨魏王之什爰复建藏书之册开献书之路帷帐丛残家壁遗逸紫台秘典緑帙奇文羽陵蠧迹嵩山落简外史所掌广内所司靡不饰以铅椠雕以缃素此文教之修也
　　储宫部【太子妃】
　　唐太宗册太子妃文　族茂冠冕庆成礼训贞顺自然言容有则作合春宫实协三善曰嫔守器式昌万乘僃兹令典仰惟国章
　　宋谢庄皇太子妃哀防文　楹凝桂酒庭肃龙輼风吹国辂云起郊门皇帝伤总防之掩防悼副祎之灭华行光既宴长河又斜顾而言曰璇瑶有毁郁烈无湮翦素裁简授之史臣其辞曰霍岫窥天流凝汉祥发桐珪庆昭金筭毓景帝里飞芳戚闬秘仪施谷升音集灌月晷几望娣袂维良释帏春宫承饰少阳五叶衍藻四训抽光葳蕤蕙振婉娈琼相清徽就逺祲沴方搏临华罢翠当收兰复殿生响长庑结寒节移虗馈气变容衣中庭草暧阶上萤飞伤萦里第痛溢朝闱霜侵烛昧风宻帷凄惊葭夕转龙骖夜嘶筵既诀兮奠既彻背青阙兮去神闺旌掩欝而还泛盖逶迟而顾低素绋敛维华軿解驭山燧恒隂松阿不曙离天渥兮就销沉委白日兮即幽暮菊有秀兮蘅有芬徳方逺兮声弥树
　　齐王俭皇太子妃哀防文　肇惟初识芳猷夙就翩翻礼园徘徊乐囿视秋齐眀方春等茂伊宋之季天衢荐阻咨我储贰缔胥江浒卫女事齐樊姬赞楚美着嫔嗣徽音踵武数盈则反否极斯昌肃膺灵命经纬三光往仪衡馆来式椒堂紃组咸事象服有章八演仰则六幽望景悠悠草昧如何不永方中委曜先秋落颖世有遗尘庭无余影呜呼哀哉遵三兆之嘉日迢九筮之灵期澄金波而映銮斾命飞亷而拂琼辎扬清笳于汉表动嘶挽于云基
　　帝戚部【诸王】
　　梁刘孝威过康王第宅诗　入梁逢故苑渡薛见余宫尚识招贤阁犹懐爱士风灵光一超逺行馆复朦胧洞门余旧色甘棠留昔丛送禽悲不去过客慕难穷池竹徒如在林堂暖已空逺楼隔树出廻涧隐崖通芳流小山桂尘起大王风具物咸如此是地感余衷空想灵前剑徒悲垅上桐
　　陈徐陵征虏亭送新安王应令诗　凤吹临南浦神驾饯东平亭廻漳水乘斾转洛賔笙地冻斑轮响风严羽盖轻晓田云色暗古树雪花眀岐路一廻首流襟动睿情
　　唐李峤刘侍读见和山邸十篇重申此赠诗　神岳瑶池圃仙宫玉树林垂时警天御清暑涤宸襟梁驾陪赏淄庭掩翠岑对岩龙岫出分壑鴈池深檐迥松萝映窻高石镜临落泉奔涧响惊吹助猿吟野气迷凉燠山花杂古今英藩盛賔侣胜境相招寻践迳披兰叶攀崖引桂隂穆生时泛醴邹子或调琴雉翳分塲合鱼钩向浦沉朝迷极斜景夕宴待横参顾已慙铅锷叨名齿瑇簪暂依朱邸馆还畅白云心丘壑信多美烟霞得所钦寓言摅宿志窃吹简知音奬价逾珍石训文重振金方从仁智所携手濯清浔
　　宋之问奉和梁王宴龙应教诗　水府沦幽壑星轺下太微鸟惊司仆驭花落侍臣衣芳树揺春晚晴云绕坐飞淮王正留客不醉莫言归
　　宋之问梁宣王挽词诗　金精何日闭玉匣此时开东望连吾子南瞻近帝台地形食报坟土燕衔来可叹虞歌夕纷纷骑吹廻
　　王维从岐王过杨氏别业应教诗　杨子谈经处淮王载酒过兴阑啼鸟换坐久落花多迳转廻银烛林开散玉珂严城时未启前路拥笙歌
　　王维从岐王夜宴卫家山池应教诗　座客香貂满宫娃绮幔张涧花轻粉色山月吐灯光积翠纱窻透飞泉綉戸凉还将歌舞出归路莫愁长
　　宋苏颋封衡阳郡王成义为申王等制　敦诗执礼本仁祖义名教之乐得自几深温良之容发于忠孝晨趋魏阙则望掩轩霞夕赋曹园则思含澄景
　　梁沈约为南郡王让中军表　挹道未践义多缺徒升国彛空袭宸宠光珪华组晻蔼于闗陲令采徽猷寂寥于甸表
　　又为晋安王谢南兖州章　臣以莱孱幼无秀业依天宅照借海凭澜王爵早加藩麾夙树进不能闲诗西楚好礼北河退无以振采六条宣风万里
　　周庾信为杞公让宗师表　臣幼无学植长阙才成鸿都之门不能定其章句鸡鹿之塞无以名其碑碣冯天汉之派水附弱木之分枝东岳则朝宿有名南宫则门阑有籍在臣庸劣乆知满盈武阳以功臣之重特拜宗师东平以母弟之尊超登上将臣有何德能兼此荣当今玉烛调和既非金革之世璿玑齐政岂忘松槚
　　之余况复一枝踡曲终危九层之台一股涔蹄必伤千里之驾
　　唐李峤为皇太子请加相王封邑表　相王旦发彩璿萼承流寳派虽班寻锡瑞既同于伯叔之封而食采苴茅不逮于子男之国敢縁敦叙之义辄献由衷之诚臣闻命以车服锡之土田实将共安邦家永固宗祏炎汉之开藩树屏防开七十城隆姬之书社建侯封彊四百里故知业隆者基大本盛者末丰涯涘濶而润泽深枝条防而庇防逺　至今骨肉礼薄藩维业旷曲阜之特高才艺仍减附庸平台之深笃孝慈仅留汤沐徽章空列于五等禄秩不逾于九命曦舒兼曜之德久被于寰中云雨曲成之恩翻遗于膝上异强干弱枝之道违先亲后疎之意　划以山川优其井赋剖符开国依稀鲁卫之亲磐石居宗髣髴应韩之躅眀鸤鸠均养之惠慰鹡鸰同气之心使麟趾式安犬牙愈固
　　又为定王让官封表　陛下悬旌访逸刻象求才朝有白驹之贤野无黄犊之彦方使思皇多士必眀于至公岂令棫朴能官近废于亲昵　伏兾囘光敛霭寝绂收纶察臣不移之心矜臣非饰之请特停过误改命才良则白马丹书不慙于异姓和羮作砺不逮于凡庸又为临川王让千牛将军表　花萼同荣依上林而发彩鹡鸰交贺仰大厦而相欢恩比丘山效微尘露伏乞收迹丹墀归骸素里庇尧云之光彩浴舜海之波澜栁蔚桃浓听南隣之钟磬茅舒桂满陪北阙之簪缨飡厚渥而忘饥乐太平而愈疾
　　又为安平王让杨州都督府长史表　刷燕雀之毛羽求其奋飞饰驽骀之衔辔徴其灭没
　　梁书太祖五王赞　自昔王者创业广植亲亲割裂州国封建子弟是以大旂少帛崇于鲁卫磐石凝脂树斯梁楚高祖逺遵前轨藩屛懿亲至于安成南平鄱阳始兴俱以名迹着盖亦汉之间平矣
　　晋史论八王　史臣曰昔高辛抚运衅起参商宗周嗣厯祸纒管蔡详攷曩册逖听前古乱臣贼子昭鉴在焉有晋欝兴载崇藩翰分茅锡瑞道光恒典仪古饰衮礼备彛章汝南以纯和之姿失于无断楚隠习果锐之性遂成防狠或位居朝右或职参近禁俱为女子所诈相次受诛虽曰自贻良可哀也伦实庸璅见欺孙秀潜构异图煽成奸慝乃使元良遘怨酷上宰防诛夷干耀以之蹔倾皇纲于焉中圮遂裂冠毁冕幸百六之防绾玺扬纛窥九五之尊夫神器焉可偷安鸿名岂容妄假而欲托兹滛祀享彼天年防闇之极未之有也冏名父之子唱义勤王摧伪业于既成拯皇舆于已坠防勲考绩良足可称然而临祸忘忧逞心纵欲曾不知乐不可极盈难久持笑古人之未工忘己事之已拙向若采王豹之竒防纳孙惠之嘉谋高谢衮章永表东海虽古之伊霍何以加焉长沙材力絶人忠槩迈俗投弓掖门落落标壮夫之气驰车魏阙凛凛懐烈士之风虽复阳九数屯在三之情无夺抚其遗节终始可观頴既入总大权出居重镇中台借以成务东夏资其宅心乃协契河间共图进取而颙任李含之狙诈杖张方之陵虐遂使武闵丧元长沙授首逞其无君之志矜其不义之彊鸾驾北廵异乎有征无战乗舆西幸非由望秩观风若火燎原犹可扑灭矧兹安忍能无及乎东海紏合同盟创为义举匡复之功未立陵暴之衅已彰罄彼车徒固求出镇既而帝京寡弱狡寇凭陵遂令神器刼迁宗社颠覆数十万众并垂饵于豺狼三十六王咸陨身于锋刄祸难之极振古未闻虽及焚如犹为幸也自惠皇失政难起萧墙骨肉相残黎元涂炭氛尘惊而天地闭戎兵接而宫庙隳支属肇其祸端戎羌乗其间隙悲夫诗所谓谁生厉阶至今为梗其八王之谓矣
　　卢照隣歌诸王　星陈帝子岳列天孙义光帯砺象着乾坤我有眀德利建攸存苴以茅社锡以牺樽藩屏王室翼亮尧门八才两献夫何足论
　　梁沈约齐司徒安陆昭王碑　公含辰象之秀德体河岳之上灵气蕴风云身负日月　慧露沾呉仁风扇越北齐邢子才广平王碑　日月在躬水镜被物望青松而比秀干白云而上征侍讲金华参逰铜雀出陪芝盖入奉桂室　发言为论受诏成文碧鸡自口灵虵在握方见建安之体复闻正始之音
　　梁任昉齐竟陵文宣王萧子良行状　公道亚生知照临几庶孝始人伦忠为令德公实体之非毁誉所至天材博赡学综兼眀至曲台之礼九师之易乐分龙赵诗析齐韩有一于此防不兼综昔沛献访对于云台东平齐声于杨史淮南取贵于食时陈思见称于七步方斯蔑如也夫家国之道互为公私君亲之义逓为隐犯公二极一致爱敬同归亮诚尽规谋猷逺矣他人之善若已有之民之不臧公实贻耻诱接恂恂降以顔色人有不及内恕诸已非意相干每为礼屈任天下之重体生民之俊华衮与緼同归山藻与蓬茨俱逸良田广宅符仲长之言邙山洛水协应臾之志丘园东国锱铢轩冕乃依林构宇傍岩拓架清猿与壶人争旦缇幙与素瀬交辉置之虚室人野何辨高人何防蹑履于钟阿徴士刘虬献书于衡岳赠以真人之服以度外之礼梁裴子野司空安城康王行状　降七纬之祯灵禀五行之正性珪璋特达清眀在躬学无常师希追风乎孔父几神殆庶谅亚迹乎顔生说礼敦诗方昔人而有裕既眀且哲体大雅而弗渝　仁恕以懐君子刑宪以肃小人位烦以简居难则易霈如时雨芬若兰荪　皇上震天伦之悼庶僚懐人百之感
</div>
    <div class="pagination">
<a href="古俪府_page6.html">上一页</a><span>...</span><a href="古俪府_page2.html">2</a><a href="古俪府_page3.html">3</a><a href="古俪府_page4.html">4</a><a href="古俪府_page5.html">5</a><a href="古俪府_page6.html">6</a><span class="current-page">7</span><a href="古俪府_page8.html">8</a><a href="古俪府_page9.html">9</a><a href="古俪府_page10.html">10</a><a href="古俪府_page11.html">11</a><a href="古俪府_page12.html">12</a><span>...</span><a href="古俪府_page8.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
