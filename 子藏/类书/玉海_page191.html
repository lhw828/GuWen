<!DOCTYPE html>
<html>
<head>
    <meta charset="UTF-8">
    <title>玉海 - 第 191 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 191 页/共 284 页</h1>
    <div class="content">　　建炎元年八月丁夘三省枢密院奏以诸路民兵为忠义巡社令宪臣提领张慤之为戸部尚书也建言河朔之民愤于贼虐自结巡社请依唐人泽潞步兵山河子弟遗意聨以什伍而寓兵于农使合力抗虏且从靖康诏防以人数借补官资仍仿义勇増修条例下之诸路未及行防许翰与京东西路安抚大使权邦彦继以为言乃以忠义巡社为名自本院参酌【阙】　其法五人为甲五甲为队五队为部五部为社俱有长五社为一都社有正副二都社有都副总首【阙二社共为一千二百五十人所结及五百人以上阙官有差】嵗冬十月按试于县仍聴守令节制嵗中巡社増耗者守贰令尉黜陟皆有差其法精审齐整可以久行前此论民兵者皆莫及先是六月戊子张纬上给田募兵法后不克行时京东留守宗泽沿大河鳞次为垒结连两河山水寨及陜西义士二年二月壬午诏募河南北淮南土人有名籍者为振华军以六万人为额五月戊戌河北制置使王彦以八字军屯河南　绍兴五年四月戊午诏福建广东帅臣措置团结濒海居民为社六月己巳罢福建诸州系籍枪杖手自熙宁间始有之十二年五月甲辰陈兖知州总领节制本路诸州水寨民兵
　　建炎神武军
　　建炎四年六月戊寅改御前五军为神武军御营五军为神武副军其将佐并属枢密院八月令神武中军选亲兵通旧六百人不禁卫分三畨于禁中直宿　绍兴二年九月癸亥上谓辅臣曰朕命杨沂中治神武中军皆宿卫兵也五年十二月庚子诏神武乃北齐军号久欲厘正宜以行营防军为名【一阙　十阙　罢神武军号中军殿前司】乾道二年七月二十三日四川防防卫兵殿前名神武军神武中军旧止三部自杨沂中职殿岩始増为五军又置防圣踏白选锋防选【阙】游奕神勇马步凡十二军时江海之间盗贼间作分置诸军控制之如泉之左翼赣之右翼循之摧锋明之水军皆本司总七万余人殿前兵籍为天下冠【绍兴二十九年又置破敌军】　自兴国幽蓟之师而兵籍日増康定庆厯间广置义勇保捷宣毅万胜诸军其数一百二十五万仰视开宝之籍不啻四倍虽厐籍汰省八万人岂能救冗兵之害善乎韩琦之言曰祖宗虽以兵定天下然有征伐则募置事已则省故兵精而用不广又就粮之兵不多边陲有事则以京师之兵益之乾道中训练两浙弓兵名御前神武军而殿前已有神武军额八年二月二十三日改为忠武
　　建炎纂祖宗兵制
　　建炎四年七月诏王铚权密院编修纂集祖宗兵制其后书成上览之称善赐名枢庭备检
　　陈傅良曰国初州郡无禁兵着在令甲自骑射至牢城名额二百二十三总为本城而已禁兵皆三司之卒分屯更戍今屯驻驻泊之名而钤辖都监监押之官所部领也三边之兵间因事宜升为禁军者所谓四十四处禁军是已是为就粮自元昊叛而西北有保毅王伦起而东南有宣毅于是列郡稍置禁军至嘉祐中置威果凡二十五指挥既云多矣亦无过九大郡要害之处熙宁按天下厢军之籍五十万人而不知战于是教阅之法起其后以厢军团并为额今两浙崇节福建保节之类是已教阅之兵因别为额而之将下今两浙雄节福建广节之类是己方戍法之行也三司禁旅转徙于四方而州郡厢军大抵以供百役盖劳之则易使散之则易养此艺祖神谋也自州郡各有禁军三司之卒不出常坐食于京师于是养兵始为大患
　　绍兴都统制兵　御前军
　　唐天宝末置天下兵马大元帅都统朔方卢龙节度都统之名始于此乾元元年李桓为都统淮南江东西节度使都统之官始于此唐制或总五道或总三道又有行营都统副都统一时兵兴称谓不一建炎元年五月以河北兵为御营五军三年四月又更置御前五军而刘光世所领西兵则谓之巡卫军在五军之外是嵗又改为神武军绍兴元年十二月又改为行营四防军十一年四月三宣抚司罢乙未乃改其部曲称某州驻劄御前诸军十八年五月甲申罢四川宣抚司川陜军亦如之杨政改充御前都统制其军皆不三衙【详见官制】韩世忠之军还镇江惟背嵬一军赴行在渡江后诸将为綂制军马必以资序带六等兵马　淳熙十一年枢臣周必大以荆鄂二帅势均力敌乃合为一司鄂为正荆为副嘉定戊辰改雄淮军为武定　乾道六年正月诏殿司水军改为御前水军　都统驻劄之地沔州兴元金川江陵鄂州池州江州镇江建康平江许浦【水军】又利州有副都统制庐州强勇军光州武定军高邮武锋军
　　绍兴三衙兵
　　三衙诸军殿前司本辛永宗中军部曲而益以他军也马军司本王彦部曲而益以解潜刘锜田晟之军也步军司本顔渐部曲而益以他军也自绍兴五年至七年规摹始定然马步不能敌殿司之半故杨存中权势独盛乾道七年春移骑军屯于建康以为出师之渐号马军行司　绍兴初内外大军凡十九万四千余而川陜不与宿卫神武右军中军七万二千八百【右军张俊中军杨沂中】江东刘光世淮东韩世忠湖北岳飞湖南王四军十二万一千六百七年四月五日刘锜言行营前防副军并为十二将曰侍卫马军司　绍兴五年十二月庚戌废神武中军殿司以杨沂中主管殿司又以都督府兵分三衙七年四月丙申复合马司余军及八字军为六军十二将命刘锜主之而解潜典步军如故自是三衙始复矣八年九月马军每十将为五军九年三月改衙兵为游奕军始令殿前立神勇步兵一军三十二年步军六月二十七日成闵请复还殿司名防圣步军以呉拱所领二千赴步军司隆兴二年三月二十八日诏忠勇军属步军司七月十二日诏马司龙卫骁勇武骑旧额一万三千八百人今止八百八十九人宜以二千人为额乾道二年四月镇江武锋军步司八年三月八日以西兵为御前游奕军【孝宗又为防圣一军寓隂相维持之意马步之数通一万四千七百有竒也】
　　绍兴宿卫亲兵
　　建炎四年八月三日中军选亲兵通旧为六百人分三畨绍兴二年八月己亥【十二日】给事胡安国言自古盛王虽用文徳必有亲兵成王即政周公指虎贲与常伯同戒于王欲其知恤虎贲犹今侍卫亲军也康王初立太保俾吕伋以虎贲百人迎于南门伋太公之子自诸侯入典亲兵犹今殿前马步军都帅也本朝命三衙分掌亲军望修明军政九月六日【癸亥】上曰朕命沂中治神武中军皆宿卫兵宜増修器械【五年十二月一日罢神武军号中军殿前司】三年八月十七日宫门内殿门外建三衙管军宿舍【凡三楹】六年正月赵鼎奏旧制三衙用边臣戚里及军班出身各一人以示激劝七年七月五日密院言诸班直禁旅旧额三千六百余人今止五百余人十二年十二月二十四日【壬午】诏宿卫亲兵非祖宗法罢之其三路人改为皇城司亲从亲事先是杨沂中提举宿卫亲兵二年三月己酉除中军统制
　　绍兴制胜军
　　三十二年十二月【孝宗末改元】镇江都统刘宝言昨罢宣司背嵬一军请置一军补填以制胜军为名诏令招効用兵一千人余二千人选于步军
　　绍兴荆鄂民兵
　　绍兴三十一年虏入寇诏淮汉等郡籍民为兵续觱守荆南请籍民为义勇其法取于主戸之双丁十戸为甲五甲为团皆有长又择邑豪为总首农隙教以武事官给其粮至乾道间举七县之籍得义勇八千四百十九人淳熙初张栻为帅益修其政义勇増多至万五百人分为五军军分五部后四年赵雄又増三千三百人【时十一年冬】通为万三千八百余人又绍兴末武昌令薛季宣亦求得故陜西河北弓箭手保甲法五家为保二保为甲六甲为队据地形利便则为总不限以乡总首副总首领焉诸总皆有射圃而旗帜亦别其色至今犹存绍熙四年冬凡万五千二百一人荆鄂二郡率四五家有一人为兵
　　隆兴复环卫
　　隆兴二年五月八日壬辰进呈洪适周操讨论环卫官故事汤思退奏环卫唐时有职事本朝无职事祖宗旧制自方镇罢皆归环卫先是上欲复祖宗环卫官四月二十六日命学士院讨论至是下诏曰祖宗选用将帅以崇武节外建方镇内则环尹品式备具近来久不除授非所以储才而均任也其依旧制应以才畧闻者令兼领如节度使则领左右金吾卫上将军承宣使领左右卫上将军之类既而閤门条具仪制诏以十员为额朝参侍殿依御带例宗室不在此制仍不差戚里及非战功人着为令二十五日诏临安府建第舍以待环卫淳熙四年二月二十三日立环卫官格其法正任除
　　上将军【承宣使至刺史为正任】遥郡除大将军【以阶官领刺史至承宣使为遥郡】正使除将军【武翼大夫己上】副使除中郎将【武翼郎已上】使臣已下左右郎将【训武郎已下】是时李显忠首除左金吾卫上将军上曰在内则兼在外则否此正如文臣馆阁庶可见人才　太平兴国二年五月癸亥安逺节度使向拱换左卫上将军张永徳等皆罢节制归环卫　元丰二年十六卫大将军二百九十四员将军一百六十二员并宗室　乾道八年四月以戚世明军政修除右千牛将军令训练土兵姚公赞右监门中郎将
　　乾道民兵　神劲军
　　乾道元年十二月十四日诏湖北保伍军器仍存之八年十月十二日淮南漕臣冯忠嘉言教阅保甲民兵请如淮东三丁四丁取一五丁六丁取二真州无为二司分领教阅四年正月五日湖北王炎言荆南团结义勇民兵八千四百十九人给资粮假弓弩二十七日四川宣抚虞允文言兴元路义士人材可用令晁公武访陜西弓箭手旧法得之泸州盖祖宗朝所颁凡一百四十一条分十三门为一书令录上【义士勑令格式名曰义士専法行之】五年三月十二日允文言兴元洋州大安军义士二万六千一百四十人结成队伍【兴洋在绍兴初义士在籍者七万后仅存六千今公武籍兴元之丁増至一万六千四百三十四人风声气俗陜服之旧安于弓箭手之良法】七年正月十七日宣抚王炎言关外成西和鳯州有忠勇军旧保甲也请依十资格转补
　　淮南万弩营经始于绍兴季年乾道五年十一月一日复置名曰神劲军命御前后军綂领教阅置寨于仪真募万弩手以本军忠勇使効为名淮东之籍千四百淮西之籍千六百六年二月真州置神劲营寨收万弩手一千五百九十七人往者大将别置一军曰背嵬乃亲军之称九年十一月十五日马帅赵撙以所领五军骑步各一千人为亲随选锋军诏可　绍兴末孝宗命张浚置御前万弩营于建康癸未戌泗州甲申与虏鬬皆有功乙酉讲解散归其家乾道中令徐子寅复置于真州【冠带羣胡韶勺世雠畏战靡靡明主所忧阜陵之成规宿师于内郡而移戌于边城】　淮西山水寨民兵乾道五年九月二十四日诏参议官许子中措置　荆门民兵绍兴三十一年荆门守臣姚岳籍民兵置枪杖号强壮子弟号令齐一　湖南飞虎军淳熙七年八月置步军司以一千五百人为额　治平间于广东潮梅循惠等州置枪手熙宁间于诸州缺兵处増置保丁若广西邕州之峒丁本以防遏交趾而钦廉宜融平观诸郡各有土丁钦廉之沿海宜融之防遏率以三等戸五丁取一至四等已下则戸以一丁充团结平观则团结父子全丁并蠲其身丁税钱绍兴二年许中帅广西始调羁縻州峒丁赴静江防拓先是建炎元年十月庚辰命李棫提举广西左右两江峒丁三年命广西提举峒丁李棫即邕州置司买马七月乙巳命江西闽广荆湖团防枪杖手峒丁以备调发　广西自嘉祐间宪臣李师中帅臣余靖奏团结训练土丁以备边熙宁绍圣大观以来修为成法每嵗农隙分之州县更畨教阅一月而罢庶几寓兵于农之意
　　乾道兵额　忠鋭军　忠武忠勇军
　　乾道三衙江上四川大军新额总四十二万八千人殿司七万三千人【元年七月十三日防】马司三万人【二年正月二十六日诏以二万八千人为额六年正月十五増二千人】步司二万一千人【二年正月二十六日防】建康綂司五万人池州一万二千人【二年二月二日防】镇江四万七千人【二年十一月十一日防】江州一万人【四年十一月四日定】楚州武锋军一万一千人【九年四月十五日郭均招填】平江许浦水军七千人【二年十月十三日防】鄂州四万九千人【二年十月九日防后又増至五万二千人】荆南二万人【二年十一月四日防】兴州六万人兴元一万七千人金州一万一千人【并三年正月二十四日防】
　　乾道四年六月一日诏诸州弓弩手团集教阅名忠锐军五年正月十一日诏浙东弓弩手名御前忠锐军置正副准备将【三年罢忠鋭第五将九年六月二日发忠鋭军归本郡】六年七月二十三日复置御前弓马子弟所密院八年春二月二十二日置忠武军选二浙土兵弓手为之八月一日诏二浙防中厢军名曰御前忠勇军【刘沂兼綂制】十一月十六日罢二浙所发忠勇军九年四月十五日密院言忠武军艺以精归之州县　天之壁垒象在羽林王之爪牙职于圻父　太微诸星有上将次将之位　章沟徼道昼警夜谁而殿岩以肃旄头驱先旗别队分而卤簿以整冠鹖衣虎铩防百重而仗仪以焕兕臣彪将供设职严章佩银黄绶纡紫朱
　　玉海卷一百三十九
<子部,类书类,玉海>
　　钦定四库全书
　　玉海卷一百四十
　　宋　王应麟　撰
　　兵制
　　兵法
　　刑法志凡兵所以存亡继絶救乱除害也
　　神农兵法
　　汉艺文志兵隂阳家太乙兵法一篇天一兵法三十五篇神农兵法一篇　晁错传神农之教曰石城汤池亡粟弗能守
　　黄帝李法
　　汉胡建传建为军正丞时监军御史穿北军垒垣以为贾区建斩之上奏曰黄帝李法曰壁垒已定穿窬不繇路是谓奸人奸人者杀注苏林曰狱官名也顔师古曰李者法官之号总主征伐刑狱之事故称其书为李法天文志左角李右角将注师古曰李者法官之
　　号总主征伐刑狱故称其书为李法　艺文志兵阴阳家黄帝十六篇图三卷风后十三篇图二卷黄帝臣依托也　管子后土为李【冬李也】　説苑黄帝理法
　　黄帝兵法　兵厯
　　汉艺文志兵隂阳家黄帝十六篇图三卷风后十三篇图二卷　太平御览引黄帝元女兵法曰禹问于风后曰吾闻黄帝有屈胜之图六甲隂阳之道对曰藏会稽之山禹开视之中有天下经十二卷禹得中四卷　武经总要太乙者天帝之神也其星在天之南总十六神知风雨水旱金革防馑隂阳二局存诸袐式星文之次舍分野之灾祥贵乎先知逆为之备用军行师主客胜负葢天人之际相参焉
　　黄帝握竒文　风后握机
　　书目风后握机一卷风后黄帝臣也晋马隆畧序卷首言图有三其一三百六十字其一二百八十字吕望所增其一行间有公孙等语或云武帝令霍光等习之于平乐馆以辅少主备天下之不虞今本载所增字亦有公孙语　薛氏诠定云握竒经别有续图记金革旗麾进退趋鬭之法　李靖问对黄帝兵法世传握竒文严从依风后大防图以拟方阵隋志黄帝蚩尤风后行军秘术二卷后汉张衡注春秋内事曰黄帝师于风后风后善于伏羲氏之道故推演隂阳之事　武经总要大挠造甲子推天地之数风后演遁甲究神之奥汉高纪祠黄帝祭蚩尤于沛庭注应劭曰蚩尤古
　　天子好五兵瓒曰蚩尤庶人之贪者　管子五行篇黄帝得蚩尤而明于天道则黄帝六相亦有蚩尤李筌太白隂经曰风后演握竒图复置虚实二垒力牧亦创营图抱朴子黄帝精推步则访山稽力牧讲占候则询风后
　　黄帝刑徳
　　尉缭子梁惠王问曰黄帝刑徳可以百胜有之乎对曰刑以伐之徳以守之非所谓天官时日隂阳向背也人事而已矣　淮南子兵畧注刑十二辰徳十日也天文训凡用太隂左前刑右背徳击钩陈之冲辰以战必胜以攻必尅
　　黄帝兵法诀
　　唐志黄帝兵法诀一卷　隋志黄帝兵法难要诀一卷黄帝蚩尤风后行军秘术二卷
　　黄帝出军诀
　　文选注黄帝出军诀始立牙之曰吉气未应旗幡指敌或从风雨来金铎之声扬以清鼓鞞之声婉而鸣是谓堂堂之阵整整之旗此六韬也葢言取天下及军旅之事　武经七书太公六韬文韬一武韬二龙韬三虎韬四豹韬五犬韬六　庄子女商曰从说之则以金板六弢注周书篇名　隋志太公六韬五卷【梁六卷】晁氏志兵家权谋之书也元丰中以六韬孙子呉子司马法黄石公三畧尉缭子李卫公对问颁行武学令习之号曰七书云按兵法汉成帝尝命任宏分权谋形势隂阳技巧为四种今乃有卜筮政刑之说在四种之外矣　文选注引七畧曰太公金版玉匮虽近世之文然多善者【又引太公金匮】　太史公序齐世家谬权于幽正义谓六韬三畧隂符七术之属
　　黄帝太公兵法
　　见阵法类
　　周军法　九灋
　　地官县师若将有军旅会同田役之戒则受灋于司马以作其众庶及马牛车辇会其军人之卒伍使皆备旗鼓兵器以帅而至　遂人稽其人民而授之田野简其兵器注遂之军法追胥起徒役如六乡疏天子六乡六遂合有十二军而止六军何也盖六乡为正六遂为副倅至于大国之三乡三遂次国之二乡二遂小国之一乡一遂莫不皆然但以王家迭用之则常六军尔故止言六军此乡遂制军之法　夏官诸子若有甲兵之事则授之车甲合其卒伍置其有司以军灋治之司马弗正注军法百人为卒五人为伍　大司马掌建邦国之九法以佐王平邦国以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵政则杜之外内乱鸟兽行则灭之注诸侯有违王命则出兵以征伐之所以征之也诸侯之于国如树木之有根本是以言伐云
　　文王征伐法
　　【原阙】
　　武王兵书
　　周礼注【春官太师】兵书曰大师吹律合音商则战胜军士强角则军扰多变失士心宫则军和士卒同心征则将急数怒军士劳羽则兵弱少威明疏兵书者武王出兵之书
　　太公兵法　太公兵钤法　隂谋
　　隋志太公兵法二卷【梁三卷】又六卷【梁有太公杂兵书六卷】隂谋二卷【梁六卷】隂符钤录一卷金匮二卷伏符隂阳谋一卷三宫兵法一卷周书隂符九卷周吕书一卷　汉艺文志太公谋八十一篇言七十一篇兵八十五篇　李靖曰谋所谓隂谋不可以言穷言不可以兵穷兵不可以财穷此三门也　汉张良传老父出一编书视其书乃太公兵法　战国策谷得隂符之谋伏而诵之苏秦得太公隂符之谋【隋志有太公隂谋】
　　吕尚七术
　　史记正义六韬三畧隂符七术之属　谷子有隂符七术有揣及摩二篇
　　汉刑法志凡兵所以存亡继絶救乱除害也故伊吕之将子孙有国与商周并　苏氏曰世之论伊氏太公多以隂谋竒计归之其说乃与汉陈平魏贾诩无异夫陈平贾诩之事张子房荀文若之所不为而谓伊尹太公为之乎　董氏曰墨翟以太公于文王为忤合而孙武谓之用间且以尝焉文武将兵故尚权诈者多并缘自见吾意六韬所传杂出春秋战国以来兵家汉魏间好事者始掇为而名之　通典周初太公曰教战之法必明吏士申三五之令教其操兵起居进止旌旗指麾阵而方之坐而起之行而止之左而右之列而合之絶而解之无犯进止之节无失饮食之宜无絶人马之力令吏士一人学战教成十人十人学战教成百人百人学战教成千人千人学战教成万人万人学战教成三军之众大战之法百万之师故能成大功也
　　六弢
　　汉艺文志儒五十三家八百三十六篇周史六篇注【阙】不明敌人之政不能加也【未可加兵】不明敌人之情不能约也【未可约誓】不明敌人之将不先军不明敌人之士不先阵故以众击寡以治击乱以富击贫以能击不能以教卒练士击敺众白徒故百战百胜也又曰善攻者料众以攻众【量吾众寡彼众寡然后攻】料食以攻食料备以攻备以众攻众众存不攻【彼众存则我不能亡之也故不攻】以食攻食食存不攻以备攻备备存不攻释实而攻虚【知其实宜避之】释坚而攻毳释难而攻易夫国搏不在敦古【在于合今时宜】治世不在善政【在于权宜】霸王不在曲成【在于全大体也】
　　伍子胥兵法
　　汉艺文志兵书伍子胥十篇图一卷　唐志伍子胥兵法一卷　武经总要伍子胥对阖闾以船军之教【阙】
　　文选注引越絶书伍子胥水战兵
　　范蠡兵法
　　汉艺文志兵权谋范蠡二篇　甘延夀传注张晏引范蠡兵法飞石重十二斤为机发行三百步　春秋【阙】为发石一曰飞石引范蠡兵法作飞【阙】
　　【引飞石重二十发行三十】东莱吕氏曰越语下【阙】
　　词多与管子势篇相出入　韩文曹成王碑王亲教
　　之搏力勾卒嬴越之法注嬴谓秦也越谓句践伐呉之兵法也
　　老子兵书
　　隋志一卷老子曰用兵者言吾不敢为主而为客不敢进寸而退尺是谓行无行攘无臂仍无敌执无兵祸莫大于轻敌轻敌几防吾寳故抗兵相加哀者胜矣又曰以正治国以竒用兵又曰将欲噏之必固张之将欲弱之必固强之将欲废之必固兴之将欲夺之必固与之国之利器不可以示人
　　魏公子兵法
　　史记魏公子无忌安厘王三十年公子率五国之兵破秦军于河外走骜遂乗胜逐秦军至函谷闗抑秦兵秦兵不出公子威振天下诸侯之客进兵法公子皆名之故世俗称魏公子兵法注刘歆七畧有魏公子兵法二十一篇图七卷　汉志兵形埶魏公子二十一篇图十卷
　　楚军志
　　左传宣十二年【见阵法类】
　　荀子六术　五权　三至
　　荀子尝与临武君论兵于赵孝成王前王曰请问兵要曰兵要在附民夫仁人之兵百将一心三军同力臣之于君也下之于上也若子弟之事父兄若手臂之扞头目而覆胷腹也故兵要在于附民而已齐人隆技击得一首者赐赎锱金无本赏矣事小敌毳则偷可用也事大敌坚则涣然离耳是亡国之兵也其去赁市佣而战之几矣魏氏之武卒以度取之衣三属之甲操十二石之弩负矢五十置戈其上冠胄带劒赢三日粮日中而趋百里中试则复其户利其田宅气力数年而衰而未可夺也改造则不易周也故地虽大其税必寡是危国之兵也秦人其生民也陿隘其使民也酷烈忸之以庆赏防之以刑罚使民所以要利于上者非鬬无由也使以功赏相长五甲首而五家是最为众彊长久之道然皆干赏蹈利之兵未有安制綦节之理也故齐之技击不可以遇魏之武卒魏之武卒不可以遇秦之锐士秦之锐士不可以当桓文之节制桓文之节制不可以敌汤武之仁义故招延募选隆势诈尚功利是渐之也礼义教化是齐之也故兵大齐则制天下小齐则治隣敌若夫招延选募隆势诈尚功利之兵则胜不胜无常相为雌雄耳夫是之谓盗兵君子不由也王曰善请问为将对曰号令欲严以威赏罚欲必以信处舍收藏欲周以固徙举进退欲安以重欲疾以速窥敌观变欲潜以深欲伍以参遇敌决战必行吾所明无行吾所疑夫是之谓六术无欲将而恶废无怠胜而忘败无威内而轻外无见利而不顾其害凡虑事欲熟而用财欲泰夫是谓五权可杀而不可使处不完可杀而不可使击不胜可杀而不可使欺百姓夫是之谓三至凡百事之成也必在敬之其败也必在慢之故敬胜怠则吉怠胜敬则灭计胜欲则从欲胜计则凶战如守行如战有功如幸慎行此六术五权三至而处之以恭敬无旷夫是之谓天下之将临武君曰善请问王者之军制对曰将死鼓御死辔百吏死职士大夫死行列闻鼓声而进金声而退顺命为上有功次之不杀老弱不猎田稼服者不禽格者不赦犇命者不获凡诛非诛百姓也诛其乱百姓者也百姓有捍其贼者是亦贼也故顺刃者生傃刃者死犇命者贡有诛而无战不屠城不潜军不留众师不越时故乱者乐其政不安其上者欲其至也临武君曰善陈嚣问曰先生议兵常以仁义为本然则又何以兵为哉孙卿曰仁者爱人故恶人之害之也义者循理故恶人之乱之也故兵者所以禁暴除害也非争夺也
　　司马穰苴兵法
　　史记齐威王用兵行威大放穰苴之法而诸侯朝齐威王使大夫追论古者司马兵法而附穰苴于其中号曰司马穰苴兵法太史公曰余读司马兵法闳廓深逺虽三代征伐未能竟其义如其文也亦少褒矣若夫穰苴区区为小国行师何暇及司马兵法之揖让乎世既多司马兵法以故不论著穰苴之列传焉　隋志司马兵法三卷穰苴撰　穰苴曰将受命之日则忘其家临军约束则忘其亲授桴鼓之急则忘其身
　　尉缭子兵书
　　汉艺文志兵形埶尉缭子三十一篇杂家尉缭二十九篇六国时【刘向别录云缭为商君学】隋志五卷唐六卷　晁氏志书论兵主刑法汉志二十九篇今逸五篇首篇称梁惠王问意者魏人欤其卒章有曰古之善用兵者能杀卒之半其次杀十三其下杀其十一能杀其半者威加海内杀十三者力加诸侯杀十一者令行士卒观此则为术可知矣张横渠注尉缭子一卷载蚤年喜谈兵后谒范文正公爱其材劝其学此少作也
　　孙子兵法
　　汉艺文志兵权谋呉孙子兵法八十二篇图九卷　史记孙武阖庐曰子之十三篇吾尽观之矣孙膑亦孙武之后世子孙也与庞涓俱学兵法名显天下世其兵法太史公曰世俗称师旅皆道孙子十三篇呉起兵法世多有故弗论正义七录云孙子兵法三卷十三篇为上卷又有中下二卷　魏武帝注孙子止十三篇始计至用间杜牧以为武书数十万言魏武削其繁剰笔其精粹成此书其序畧曰吾读兵书战防多矣武所着深矣　欧阳氏曰孙武尝以书干吴王阖庐用之西破楚北服齐晋而霸诸侯夫使武自用其书止于强伯及曹公用之然亦终不能灭呉蜀岂武之术尽于此乎抑用之不极其能也　唐李筌以魏武所解多误约厯代史依遁甲注成三卷　杜牧以武书大畧用仁义使机权曹公所注解十不释一盖借其所得自为新书尔牧因备注之　陈皥以曹注隐微杜注阔疎重注　纪爕集孟氏贾林杜休三家所解　宋梅尧臣王晳何氏注晁氏志呉起言法家机权法制之说唐陆希声类次为之说料敌治兵论将变动励士凡六篇　苏氏老泉曰武用兵不能必克与书所言逺甚呉起与武一体之人皆著书言兵世称之曰孙呉然而起之言兵也轻法制草畧无所綂纪不若武之书词约而义尽然起始用于鲁破齐及入魏又能制秦入楚楚复伯而武之所为乃如是书之不足信固矣　樊川序注曰自古以兵著书到于后世可以教于后生者凡十数家且数万言其孙武所着十三篇自武死后凡千嵗将兵者有成者有败者勘其事迹皆与武所著书一一相抵当犹印圏模刻一不差跌武之所论大约用仁义使机权也　东坡苏氏曰古之言兵者无出于孙子矣利害之相权竒正之相生战守攻围之法盖以百数虽欲加之而不知所以加之矣然其所短者智有余而未知其所以用智此岂非其所大阙欤夫兵无常形而逆为之形胜无常处而多为之地是以其说屡变而不同纵横委曲期于避害而就利杂然举之而听用者之自择也是故不难于用而难于择择之为难者何也锐于西而忘于东见其利而不见其所穷得其一说而不知其又有一说也此岂非用智之难欤　苏氏曰尝读周官司马法得军旅什伍之数其后读管夷吾书又得管子所以变周之制盖王者之兵出于不得已而非以求胜敌也故其为法要以不可败而已至于桓文非决胜无以定霸故其法在必胜繁而曲者所以为不可败也简而直者所以为必胜也周之制万二千五百人为军万之有二千二千之有五百其数奇而不齐唯其奇而不齐是以知其所以为繁且曲也今夫天度三百六十均之十二辰得三十者此其正者也五日四分之一者此其竒也使天度而无竒则千载之日虽妇人孺子皆可以坐而计唯其竒而不齐是故巧厯有所不能尽也圣人知其然故为之章防统元以尽其数以极其变司马法曰五人为伍十伍为队万二千五百人为队二百五十十取三焉而为竒其余七以为正四竒四正而八阵生焉夫以万二千五百人而均之八阵之中宜其有竒而不齐是以多为之曲折以尽其数以极其变钩聨蟠屈各有条理故三代之兴治其兵农军赋皆数十百年而得志于天下自周之亡秦汉阵法不复三代其后诸葛孔明独识其遗制以为可用以取天下然相持数嵗魏人不敢决战而孔明亦卒无尺寸之功岂八阵者先王所以为不可败而非以逐利争胜者邪若夫管仲之制其兵可谓截然而易晓矣三分其国以为三军五人为轨轨有长十轨为里里有司四里为连连有长十连为乡乡有乡长五乡一师万人为一军公将其一高子国子将其二三军三万人如贯绳如画棋局疎畅洞达虽有智者无所以施其巧故其法令简一而民有余力以致其死昔者尝读左氏春秋以为丘明最好兵法葢三代之制至于列国犹有存者以区区之郑而鱼丽鵞鹳之阵见于其书及至管仲相桓公南伐楚北伐孤竹九合诸侯威震天下而其军垒阵法不少概见者何哉葢管仲欲以嵗月服天下故变古司马法而为是简畧速胜之兵是以莫得而见其法也其后呉晋争长于黄池王孙雄教夫差以三万人压晋垒而阵百人为行百行为阵阵皆彻行无有隐蔽援桴而鼓之勇怯尽应三军皆哗晋师大骇卒以得志由此观之不简而直不可以决胜深惟后世不达繁简之宜以取败北而三代什伍之数与管子所以治齐之兵者虽不可尽用而其近于繁而曲者以之固守近于简而直者以之决战则庶乎其不可败而有所必胜矣
　　孙膑兵法
　　汉志齐孙子八十九篇图四卷　吕氏春秋孙膑贵势司马迁孙子膑脚兵法修列　通典引孙膑曰用
　　骑有十利一曰迎敌始至二曰乘敌虚背三曰追散乱击四曰迎敌击后使敌奔走五曰遮其粮食絶其军道六曰败其津闗发其桥梁七曰掩其不备卒击其未整旅八曰攻其懈怠出其不意九曰烧其积聚虚其市里十曰掠其田野系累其子弟此十者骑战利也夫骑者能离能合能散能集百里为期千里而赴出入无间故名离合之兵也
　　呉起兵法
　　汉志呉起四十八篇　隋志呉起一卷今本三卷六篇【图国至励士】　通典引吴起教战法短者持矛防长者持弓弩强者持旌旗勇者持金鼓弱者给厮养智者为谋士乡里相比什伍相保一鼔整兵二鼔习阵三鼓趣食四鼔严办五鼓就行闻鼔声合然后举旗又引魏武侯问呉起曰兵以何胜曰治为胜不在众乎起曰法令不明赏罚不信闻鼔不进闻金不止虽有百万之师何益于用所谓治者居则有礼动则有威进不可当退不可追前却如节左右应麾虽絶成阵虽散成行投之无所往天下莫当又曰凡敌有不卜而与战不占而避之疾风大寒早兴防迁剖氷济水盛夏炎热兴役无间行驱饥渴务于取逺师久无粮士众怨怒妖祥数起上不能止军资既竭天多隂雨欲掠无所师众不多水地不利人马疾疫道逺日暮士卒劳倦饥未及食解甲而息将薄吏轻士卒不固三军数惊师徒无助阵而未定舍而未毕行坂涉险半隐半见凡如此者击之勿疑若土地广大人民富众上爱其下惠施流布赏信刑察发必得时行阵居列任贤使能师徒之众兵甲之精四隣之助大国之援凡如此类惮而避之故曰见可而进知难而退　唐氏曰司马法在六艺兵法如孙呉皆后世变诈之兵非古之兵书也虽隂阳神农黄帝之号皆托也
　　管子兵法
　　李靖问对管子制齐之法云云亦由司马法一师五旅一旅五卒之义焉其实皆得太公之遗法　管子曰夫为兵之数存乎聚财论工【造军器】制器【兵器】选士政教【军中号令】服习【谓便习武艺】徧知天下【谓徧知其地形险易主将工拙士卒勇怯】明于机数此八者皆须无敌故兵未出境而无敌者八悉备然后能正天下又曰凡人之所以守战至死而不徳其上者【或守或战虽复至死不敢恃之以徳于上则有数存马于其间故至于此也】曰大者亲戚坟墓之所在也【一变】田宅富厚足居也【二变】不然则州党与宗族足怀乐也【三变】不然则上之教训习俗慈爱之于民也厚无所往得之也【君之恩厚皆在于民无所他往故得民致死四变也】不然则山林泽谷之利足生也【五变】不然地形险阻易守而难攻也【六变】不然则罚严而可畏也赏明而足劝也【七变】不然则有深怨于敌人也【八变】不然则有厚功于上也【功厚则禄多故亦自为战而徳于君九变】今恃不信之人而求以利用不守之民而欲以固将不战之卒而幸以胜此兵之三闇　又曰天时地利其数多少其要必出于计数故凡攻伐之为道也计必定于内然后兵出乎境计未定而出兵是则战之自胜攻之自毁也故明敌人百胜之征也
　　黄石公三畧　黄石公记
　　后汉臧宫传诏报曰黄石公记柔能制刚弱能制强注即张良于下邳圯所见老人出一编书者　隋志黄石公内记敌法一卷三畧三卷下邳神人撰成氏注梁有黄石公记三卷黄石公畧注三卷黄石公三竒法一卷五垒图一卷隂谋行军秘法一卷兵书三卷梁有黄石公秘经二卷唐志黄石公三畧三卷又隂谋乘斗魁刚行军秘一卷成氏三畧训三卷张良经一卷张氏七篇七卷【张良】太平御覧引黄石公隂谋秘诀法
　　黄石公素书
　　张良游下邳圯上有一老父堕其履圯下顾曰孺子下取履良因跪进父曰孺子可教矣后五日平明与我防此凡三往乃出一编书曰读是则为王者师矣旦日视其书乃太公兵法也良常读诵之　史记张子房从高祖过济北见黄石【所受书】取而宝之至伏日祠焉书目黄石公素书一卷凡六章【恐依托】　晁氏志黄石公三畧经籍志云下邳神人撰世此即圯上老人以一编书授张良者
　　汉军法
　　高纪天下既定命韩信申军法　艺文志汉兴张良韩信序次兵法　胡建为军正丞上奏曰臣闻军法立武以威众诛恶以禁邪今监御史公穿军垣以求贾利私买卖以与士市黄帝李法壁垒已定穿窬不繇路是谓奸人奸人者杀臣谨案军法曰正亡属将军将军有罪已闻二千石以下行法焉丞于用法疑执事不诿上臣谨以斩制曰司马法曰国容不入军军容不入国何文吏也三王或誓于军中欲民先诚其虑也或誓于军门之外欲民先意以待事也或将交刃而誓致民志也建又何疑焉　朱虚侯章请以军法行酒　绣衣御史暴胜之持斧逐捕盗贼以军兴汉事诛二千石以下唐通夜郎用军兴法诛其渠率　赵防为广汉太守以军法从事
　　汉军礼司马法
</div>
    <div class="pagination">
<a href="玉海_page190.html">上一页</a><span>...</span><a href="玉海_page186.html">186</a><a href="玉海_page187.html">187</a><a href="玉海_page188.html">188</a><a href="玉海_page189.html">189</a><a href="玉海_page190.html">190</a><span class="current-page">191</span><a href="玉海_page192.html">192</a><a href="玉海_page193.html">193</a><a href="玉海_page194.html">194</a><a href="玉海_page195.html">195</a><a href="玉海_page196.html">196</a><span>...</span><a href="玉海_page192.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
