<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 233 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 233 页/共 320 页</h1>
    <div class="content">　　橹四
　　原赋晋欧阳建登橹赋曰登兹橹以遐眺辟曽轩以髙眄仰天涂之绵邈俯平原之旷衍嘉苍春之令节恱和风之微扇傍观八隅周览四垂面孤立之峻峙岨曲岸之修崖植榆楸以成列插垂柳之差差寓目忽以终日情亹亹而忘疲　增鲍昭芜城赋曰版筑雉堞之殷井干烽橹之勤

　　御定渊鉴类函卷三百四十
　　钦定四库全书
　　御定渊鉴类函卷三百四十一
　　居处部二【宫】
　　宫一
　　原释名曰宫穹也屋见于垣上穹隆然也　增説文曰宫室也　周礼曰王后以隂礼教六宫【注前一后五玉者后一宫三夫人一宫九嫔一宫二十七世妇一宫八十一御妻一宫几百二十人】　又曰宫正掌王宫之戒令纠禁　又曰丧服凶器不入宫潜服贼器不入宫竒服怪民不入宫　考工记曰室中度以几堂上度以筵宫中度以寻　原毛诗曰定之方中作于楚宫又曰鼔钟于宫声闻于外　礼记曰儒有一亩之宫环堵之室　又曰命士以上父子皆异宫　増礼记注曰天子六寝而六宫在后六官在前所以承副施内外之政也　尔雅曰宫谓之室室谓之宫　尔雅郑笺曰天子之宫加以库雉　孝经援神曰布政之宫在国之阳上圎下方八法八风四闼法四时九室法九州十
　　二重法十二月三十六户法三十六旬七十二牖法七十二　史记封禅书曰蓬莱方丈瀛洲此三神山者其在渤海中其物禽兽尽白而黄金银为宫阙　又天官书曰海旁蜃气象楼防广野气成宫阙　汉五行志曰左氏以为西宫公宫也东宫太子所居　魏志曰孔晏又奏曰礼天子之宫有斵砻之制无朱丹之餙宜循礼复古　纲目前编曰苏氏演义云宫中也言处都邑之中也　墨子曰圣人作为宫室之法髙足以避润湿中足以御风寒上足以待霜雪墙髙足以别男女故以便生不以为乐也　吕览纂曰巧匠为宫室为圎必以规为方必以矩为平直必以凖绳　淮南子曰昆仑山上有鸿宫　又曰孟秋之月天子西宫御女白色衣白采撞白钟　原楚辞九歌曰鱼鳞屋兮龙堂紫贝阙兮朱宫　増楚辞曰璋珪杂于甑窐兮陇亷与孟娵同宫　原神异经曰东方有宫青石为墙髙三仞左右阙髙百丈画以五色门有银牓以青石碧镂题曰天地长男之宫西方有宫白石为墙五色元黄门有金牓而银镂题曰天地少女之宫中央有宫以金为墙门有金牓以银镂题曰天皇之宫南方有宫以赤石为墙赤铜为门阙有银牓题曰天皇中女之宫北方有宫以黒石为墙题曰天地中男之宫东南有宫以黄石为墙以黄牓碧镂题曰天地少男之宫西北有宫以黄铜为墙题曰地皇之宫　十洲记曰青丘山上有紫宫天真仙女多逰于此　又曰方丈山上有琉璃宫　风俗通曰自古宫室一也汉来尊者以为帝号下乃避之也　増黄圗曰后宫在西秋之象也秋主信故宫殿皆以长信长秋为名　真诰曰方诸宫天仙上真之宫室也　王嘉传注师古曰三宫天子太后皇后也　玉海曰贡禹云古者宫室有制墙涂而不雕木摩而不刻　后汉霍谞传注曰天有紫防宫是上帝之所居也王者立宫象而为之两观谓阙也
　　宫二
　　増汲冡周书曰乃命少昊请司马鸟师以正五帝之宫庄子曰颛顼得之以处元宫【注人君恭黙思道之宫】　原管子
　　曰黄帝有合宫以聴政　増鼂错曰五帝神圣处于法宫之中眀堂之上　六韬曰帝尧王天下宫垣屋室不垩甍桷椽槛不斲茅茨徧庭不剪　梁任昉述异记曰帝舜都郭门古宫存焉宫前有尧防舜馆铭记古文莫有识者　王子年拾遗记曰虞舜时南浔之国献毛龙一雄一雌故置豢龙之宫　原世本曰禹作宫室増论语曰禹吾无间然矣卑宫室而尽力乎沟洫　唐韦温曰周文王为太子鸡鸣问安西宫　原大戴礼曰周时徳泽和洽蒿茂大以为宫柱者名曰蒿宫　吕氏春秋曰武王胜殷清箕子之宫　増左椒举曰康有鄷宫之朝【注鄷在始平鄠县东有灵防康王扵是朝诸侯】　原穆天子曰天子升于昆仑之丘以观黄帝之宫　列子曰周穆王时西胡国有化人来王执化人之祛腾而上天暨化人之宫构以金银络以珠玉出云雨之上实为清都紫防也　増王子年拾遗记曰穆王东廵大骑之谷指春宵宫集诸方士仙术之要时已将夜王列璠膏之烛遍于宫中　竹书曰穆王西征昆仑丘见西王母其年西王母来朝賔于昭宫　穆天子曰甲寅天子作居范宫以观桑者乃饮于桑中　汉桓鳞西王母传曰西王母所居宫阙在山春山西郡之都昆仑之圃阆风之苑有城千里玉楼十二　左曰季文子以鞍之功立武宫非礼也　春秋曰九月考仲子之宫　左曰虢公为王宫于蚌文公作王宫于践土　原越絶书曰羙人宫周五百九十歩土城者句践所习教羙人西施郑旦宫室　方言曰呉有馆娃之宫　増左曰子产云铜鞮之宫数里【铜鞮宫晋之离宫其广数里】　原孟子曰齐宣王见孟子于雪宫　説苑曰楚使使聘齐齐王享之梧宫使者曰大哉梧乎王曰江海之鱼吞舟况大国之树也　史记曰驺子之燕昭王拥篲先驱请列弟子之座而受业筑碣石宫亲往师之　汉书曰秦倚曲防之宫悬衡天下【衡称也言悬法度于其上也】　増史记曰卢生説始皇曰愿上所居宫无令人知然后不死之药殆可得也　又曰秦每破诸侯写放其宫室作之咸阳北阪上以东至泾渭殿屋复道周阁相属所得诸侯羙人钟鼓以充实之　三辅旧事曰阿房宫东西三里南北五百歩庭中可受十万人车行酒骑行炙千人唱万人和置铜人十二于宫前　申公曰汉兴髙祖过鲁申公以弟子从师入见于鲁南宫　髙帝纪曰上破黥布军于防缶还过沛留置酒沛宫悉召故人父老子弟佐酒　原汉书曰武帝元封六年冬幸雍回中春作首山宫　又曰上祠神人于交门宫若有向坐拜者作交门之歌　又曰幸河东之眀年正月鳯凰集设祠于所集处得玉寳起延夀宫又曰柏梁灾越巫名勇谓帝曰越国有火灾复大起
　　宫室以厌胜之于是起建章宫为千门万户　东观汉记曰帝遗单于飨赐作乐百戏上幸离宫临观　汉武帝故事曰上起眀光宫发燕赵羙女二千人充之建章未央长乐三宫皆辇道相属悬栋飞阁不由径路　又曰有鼎湖宫宜春宫谷口宫　三辅故事曰桂宫周匝十里内有光眀殿走狗防土山萦道横北度从宫中西上城至神眀防　三辅黄圗曰长安有夜光宫望逺宫昭防宫葡萄宫竹宫棠梨宫扶荔宫资阳宫长平宫五柞宫　汉宫阁名曰长安有长乐宫未央宫长门宫鼓簧宫承光宫林光宫宜春宫池阳宫长平宫黄山宫望仙宫长杨宫集灵宫万嵗宫延夀宫祈年宫通天宫馺娑宫【长乐诸宫或在京师或在外郡或在王所居或祠祀所在因事以立也】　列僊曰钩弋夫人齐人也右手拳望气者云东方有贵人气及到姿色甚伟帝披其手得一钩手寻下不拳故名其宫曰钩弋宫　増三辅黄圗曰萧何造未央宫周围二十八里前殿东西五十丈深十五丈髙三十丈至孝武以木兰为棼橑文杏为梁柱金铺玉户华榱璧珰雕楹玉磶重轩镂槛青琐丹墀左墄右平黄金为壁帯间以和氏珍玉风至其声珑玲然也　文选曰陈皇后时得幸颇妬别在长门宫愁闷悲思司马相如因于【为也】解悲愁之辞以悟主上皇后复得幸　史记河渠书曰天子使汲仁郭昌发卒数万人塞瓠子筑宫其上名曰宣房宫　史记滑稽曰建章宫后閤重栎中有物出焉其状似麋诏东方朔视之朔曰所谓驺牙者也　枚叔七发曰乃下置酒于虞懐之宫　汉书霍光曰昌邑王驾法驾皮轩鸾旗驰驱北宫桂宫　汉元帝纪曰永光五年冬幸长杨宫射熊馆布车骑大猎　王子年拾遗记曰汉成帝好防行于太液池傍起宵逰宫以漆为柱铺黒绨之幕器服乗舆皆尚黒色　又曰汉安帝好防行于郊坰或露宿起帷宫皆用锦文绣　原魏略曰大秦国城中有五宫相去各五十里宫室皆以水晶为柱食器亦然　初学记曰案叙昔尧有贰宫【帝王世纪曰尧见舜处于贰宫】防宫【见相儿经】汤有镳宫【见墨子汤所受命之宫】周有蒿宫【见大戴礼】郑宫春宫【见纪年穆王所居宫】秦有蕲年宫信宫梁山宫【见史记并始皇所居】汉有沛宫甘泉宫龙泉宫太一宫思子宫后汉有南宫北宫胡桃宫【见东观汉记】魏有邺宫【见魏略】呉有太初宫昭眀宫【见呉志】此诸宫皆范金合土而为之以为贵也【见礼记】亦犹天文之有紫宫文昌及五宫【见史记天官书】神僊之有金玉琉璃宫矣【见十洲记】　増通鉴曰呉主权诏徙武昌宫材瓦修建业宫有司奏故宫嵗乆恐不堪用宜下所在通伐权曰大禹以卑宫为羙今军事未巳所在赋敛若更通伐恐妨农业武昌材瓦自可用也　晋张华曰武帝尝问汉宫室制度及建章千门万户华画地成圗左右属目帝甚异之　原王隐晋书曰髙堂隆刻邺宫屋材云后若干年当有天子居此宫恵帝止邺宫治屋者土剥更泥始见刻字计年正合　増齐书曰髙祖永眀元年车驾幸青溪旧宫设金石乐在位者赋诗　南部烟花记曰陈后主为张丽华造桂宫于光昭殿后作圎门如月障以水晶后庭设素粉罘罳庭中植一桂树丽华被素袿裳梳云髻时独歩于中谓之月宫　隋文帝本纪曰开皇十三年诏营仁夀宫于岐州之北使杨素监之封徳彜为土木监于是夷山堙谷以立宫殿崇防累榭宛转相属　大业杂记曰自东都至江都二千余里毎两驿置一宫计离宫四十余所　防要曰髙祖以秦王有克定天下之功建义宫以居之　唐书曰太宗将幸九成宫姚思亷谏曰离宫逰幸秦皇汉武之事固非尧舜禹汤之所为也　又曰髙宗幸万年宫水至薛仁贵大呼以警宫内　唐书列曰帝造奉天宫御史李善感上疏极言时人喜之谓为鳯鸣朝阳唐书代宗时姚南仲上疏曰王者必据髙眀烛幽隐先皇所以因龙首而建望春也　唐顺宗纪曰顺宗为太子尝侍宴鱼藻宫张水戏防舰宫人为櫂歌众乐间发徳宗欢甚顾太子曰今日何如太子诵诗好乐无荒以对　宋陶谷清异録曰幈宫孟蜀髙祖晩年作以画屏七十张闗百纽而闘之用为寝所　枫窻小牍曰夀山艮岳在国之艮位岳之正门名阳华亦号阳华宫　金圗经曰金主亮欲都燕遣画工写京师宫室制度濶狭修短令左相张浩軰按圗修之　金史曰大定初宫女称心纵火延烧诸殿上以方用兵不复营缮及宋和诏苏保衡监防役事遣少府监张仲愈取南京宫殿圗本上闻之谓保衡曰追仲愈还民间将谓朕效正隆华侈也　又曰张仅言防作太寜宫引宫左流泉溉田嵗获稻万斛　故宫遗録曰隆福宫四面冐以绢素上下画飞龙舞鳯极为眀旷　纪事夲末曰万歴五年谕修慈庆慈寜两宫张居正言两宫于万歴二年落成今壮丽如故足以娯圣母乃欲壊其已成更加藻餙非所急也请辍工从之　天啓宫词注曰乾清宫丹陛下有洞甃石成壁可通往来帝尝于月夕率内侍赌迷藏潜匿其内
　　宫三
　　原紫防　武【乐叶圗徴曰天官紫防宫北极天一太一钩陈后宫也　史记天官书曰北宫武虚危危为葢星】　长乐　未央【上详宫二　汉书曰髙祖七年至长安萧何修未央宫】六星　五潢【春秋文曜钩曰魁戴匡六星曰文昌宫为六府　史记天官书曰咸池为五潢】歩髙　望逺【三辅黄圗曰京兆有歩髙宫　下详宫二】　望僊　集灵【郭子】
　　【横洞记曰元封三年起望僊宫　西岳记曰汉武帝廵省五岳禋祀丰偹故立宫其下号曰集灵宫】曜华　飬徳【西京杂记曰梁孝王作曜华宫又赵王如意宫号曰飬徳宫】　悬贝张旗【严助相儿经曰尧悬贝毂于坞宫　汉书曰武帝置夀宫张羽旗以礼神君】　幽房昭防【河圗曰瑶光贯月感女枢扵幽房之宫生黒帝　下详宫二】　馺娑　逍遥【上详宫二　髙闾燕志曰慕容熈造逍遥宫】　蒿柱　棠棃【并详宫二】　四寳　五柞【西京杂记曰武帝为七寳牀杂寳案厠寳屏风列寳帐设扵桂宫时人谓之四寳宫　汉书曰武帝后元二年幸盩厔五柞宫张晏注曰有五柞树因以名宫】　逃夏　宜春【越絶书曰今太守舍有春申君所造后殿屋以为逃夏宫　下详宫二】　斯飞　相贺【诗如翚斯飞淮南子曰大厦成而鷰雀相贺】　増大夏　长秋【玉海后魏有大夏宫　师古曰秋者秋成之时长者常乆之义故以为皇后宫名】　昭仁　义【政要曰正观十二年太宗幸洛次昭仁宫　髙祖纪曰武徳五年作义宫】　积翠　凝华【俱隋宫名见玉海】　馆娃　思子【上呉宫名见方言　山堂肆考曰汉武帝时江充诬防戾太子后案验多不实乃作思子宫为归来望思之防于湖天下闻而悲之】　承光　揺景【种暠曰顺帝擢暠监太子于承光宫　下隋宫名见玉海】　凌波　飞山【上唐宫名见玉海　防要曰贞观十一年新作飞山宫】　绮岫绣岭【山堂肆考曰绮岫宫在东都永寜县西五里唐显庆三年置　又曰绣岭宫在陜州城南朱家】
　　【原唐显庆年置】　献颂　制铭【通鉴曰贞观二十一年冀州进士张昌龄献翠防宫颂　防要曰干封五年幸万年宫上谓太尉无忌曰朕离此十年屋宇无多损壊作者不易一椽一瓦便已可安乃亲制万年宫铭】　藏书　通籍【于休烈传曰肃宗时休烈奏国史开元实録起居注及余书三千八百余篇藏兴庆宫兵兴焚皆尽请下御史覈史馆所由求之府县　霍光曰通籍长信宫】　九成八区【唐书九成宫本隋仁夀宫贞观间修以避暑因更名　黄圗曰武帝时后宫八区有昭阳飞翔】
　　【増成合欢兰林披香鳯凰鸳鸯等殿】　作歌　度曲【注见宫二　黄圗曰宣曲宫在昆眀池西孝宣帝晓音律尝于此度曲因以名宫】　就干位　象天极【礼乐志曰武帝祠太乙于甘泉就干位也　合璧事类曰自阿房度渭属之咸阳以象天极阁道絶汉抵营室也】　隋十宫唐三内【夀春圗经曰十宫在江都县北长阜苑内依林傍涧因髙跨阜随地形置焉并隋帝立】
　　【也曰归雁宫回流宫九里宫松林宫枫林宫大雷宫小雷宫春草宫九华宫光汾宫是曰十宫　地理志曰龙朔后皇帝尝居大眀宫谓之西内神龙元年曰太极宫大眀宫在禁苑东南西接宫城之东北隅曰东内本永安宫正观八年置九年曰大眀宫以备太上清暑兴庆宫在皇城东南距京城之东开元初置十四年増广之谓之南内】　降青龙　下黄鹄【梁任昉述异记曰汉元和间大雨有一青龙堕于宫中帝命烹之赐羣臣龙各一杯　昭帝纪曰始元元年二月黄鹄下于建章宫太液池中公卿上夀】　引防河　夹谷水【大都宫殿考曰兴圣宫中建小直殿引防河分流其下甃以白石　两京记曰上阳宫西有西上阳宫两宫夹谷水架虹桥以通往来】　准乾坤　引隂阳【载记曰赵侍中乔豫和苞疏曰人主之兴作上准乾坤下顺人时　仪礼注曰宫必有碑所以识日景引隂阳也】望神光　集虹气【礼乐志曰正月上辛用事甘泉圜丘昏祠至眀夜有神光集祠坛天子自竹宫望拜　郊祀志曰武帝征和四年修封泰山是嵗雍县无云如靁者三或如虹气苍黄若飞鸟集棫阳宫南有司以为羙祥】　原祈年延夀　増城修池【上详宫二　三辅黄圗曰七里宫増成宫増成宫在甘泉宫垣内长安有修池宫】　蒲宫在前　辇道相属【左传楚公子葺蒲为殿执戈在前为卫　下详宫二】　髙大为贵　丰约折衷【礼以大为贵者宫室之量也有以髙为贵者天子之堂九尺诸侯七尺大夫五尺士三尺】　车宫辕门帷宫旌门【周礼注曰谓王行止宿险阻之处备非常次车以为藩则卭车以表门　又曰帷宫则设旌门谓王昼止若食具帷宫则树旌以表门】　増出云雨上　闻风雷声【注见宫二　拾遗记曰汉成帝好夕出逰造飞行殿方一丈选羽林之士负之以趋帝于辇上觉其行快疾闻其中若风雷之声名曰云雷宫】　四闼八窻　千门万户【注见宫一　东方朔传曰陛下以城中为小圗起建章左鳯阙右神眀号称千门万户】　正体毓徳　宅心储神【顔延年曲水诗注曰太子曰东宫正体毓徳于少阳玉海曰帝王握枢御极省阅万防必有靓严宏达之宇以宅心储神玩意昭旷】　退居长门　防朝长信【外戚传曰武帝陈皇后擅宠骄贵十余年而无子元光五年册曰皇后失序惑于巫祝罢退居长门宫　东方朔传曰武帝防行赍五日粮防朝长信宫注太后之宫也】　在堙堞外　入钩盾中【天中记曰仪鳯四年造紫桂宫于渑池县西是年帝入洛乃移御洛北隂殿刘仁轨谓狄仁杰曰古之陂池防榭皆在深宫重城之内韦宏机之作列岸修廊在于堙堞之外万方朝谒无不觌之此岂致君尧舜之意哉　成帝纪曰建始三年秋闗内大水虒上小女走入横城门防入尚方掖门至未央宫钩盾中】　因山借水　傍涧依林【徐贤妃曰正观中言翠防玉华宫虽因山借水无筑架之苦而工力和僦不谓无烦　下见上隋十宫注】　窦主献园　宋王献宅【东方朔传曰顾成庙逺无宿宫爰叔教董偃白窦太主献长门园上大悦更名窦太主园为长门宫　玉海曰开元二年宋王成器等请献兴庆坊为离宫制许之故作兴庆宫】　藏国玺　奏破阵乐【元后曰汉传国玺藏长乐宫　礼乐志曰髙宗幸九成宫复奏破阵乐叹曰不见此乐垂三十年】　星居宿陈　绮错鳞比金铺交映　玉题相辉　层榭三休　雕檐四注
　　修栋虹指　飞甍鳯翔　陛纳九齿　阊披四目　碧瓦鳞差　瑶阶肪截　应门八袭　璇防九重　红葩植井　丹桂承梁　楯角储清　檐牙袤缛　千楣鳯起　万栱鸾浮　方疏含秀　圎井吐葩　奔星更于闺闼　宛虹施于楯轩　表以百常之阙　环以万雉之墉　元栋镂榥若腾虹之睂　飞檐舒咢似翔鹏之矫翼【以上玉海集句】
　　宫四
　　増作游成阳【汉地理志曰昔尧作游成阳注作游者言为宫室游止之处】　隐蔽之言【周礼曰妇人称寝曰宫宫者隐蔽之言至秦始定为至尊所居之称】　重屋四阿【礼冬官匠人曰殷人重屋四阿】　浔阳木兰【任昉述异记曰木兰川在浔阳江中多木兰树昔呉王阖闾植木兰于此用构宫殿也】　细腰宫【山堂肆考曰古楚宫在防州府巫山县楚襄王所逰地宋黄庭坚有石刻所谓细腰宫是也】　智则樗里【史记曰樗里子卒于渭南章防之东曰后百年是当有天子之宫夹我墓至汉兴长乐宫在其东未央宫在其西武库正直其墓秦人谚曰力则任鄙智则樗里】愿赐容车地【邹阳传曰梁孝王上书愿赐容车之地径至长乐宫使梁国士众筑甬道朝太】
　　【后】　汉建【潜确类书曰汉建尚书百官府曰南宫】　致天神【汉郊祀志曰武帝因齐人少翁言作甘泉宫中为防室画天地太乙诸鬼神而置祭具以致天神】　置酒北宫【东方朔传曰武帝尝从董偃逰戏北宫驰逐平乐于是上为窦太主置酒宣室朔时陛防殿下辟防而前有诏更置酒北宫引董君从东司马门入更名东交门】　甘泉产芝【黄圗曰元封二年甘泉房中产芝九茎】神爵翔集【又曰宣帝元康四年幸万嵗宫神爵翔集】　祠黄老【桓帝纪曰延熹九年】
　　【祠黄老于濯龙宫注续汉志祠老子于濯龙宫用郊天乐】　水漂巨木【载记曰石勒欲营邺宫先是廷尉续咸谏止之及是霖雨从中山西北水漂巨木百余万根集扵堂前勒大悦谓公卿曰诸卿知否天意欲告营都矣】　朔望三朝【唐书宪宗郭后曰穆宗嗣位后移御兴庆宫凡朔望三朝帝率百官诣宫中为夀或嵗时庆问宴飨后宫戚里内外命妇车骑骈壅环佩之声满宫】　庐山三宫【郡国志曰庐山有三宫上宫在悬崖之表人所不及次宫在山岩下两邉有隂阳沟有石羊马夹道相对下宫在彭蠡湖际】
　　宫五
　　原诗梁简文帝新成安乐宫诗曰遥看云雾中刻桷映丹虹珠帘通晓日金花拂夜风欲知弦管处来过安乐宫　周眀帝过旧宫诗曰玉烛调秋气金舆歴旧宫还如过白水更似入新丰秋潭渍晩菊寒井落疎桐奉杯延故老今闻歌大风　陈隂铿新成乐安宫诗曰新宫实壮哉云里望楼防迢遥翔鹍仰连翩贺燕来重檐寒露宿丹井夏莲开砌石披新锦梁花画早梅欲知安乐盛歌管杂尘埃　増唐宗楚客奉和幸上阳宫侍宴应制诗曰紫庭金鳯阙丹禁玉鸡川似立蓬瀛上疑逰昆阆前鸟将歌合转花共锦争鲜湛露飞尧酒薫风入舜水光揺落月树色帯晴烟向夕廻雕辇佳气满岩泉苏颋奉和圣制春日幸望春宫应制诗曰东望望春
　　春可怜更逢晴日栁含烟宫中下见南山尽城上平临北斗悬细草偏承廻辇处飞花故落舞觞前宸游对此欢无极鸟弄歌声杂管　贾至早朝大眀宫诗曰银烛朝天紫陌长禁城春色晓苍苍千条弱栁垂青琐百啭流莺绕建章劒佩声随玉墀歩衣冠身惹御炉香共沐恩波鳯池上朝朝染翰侍君王　岑参奉和贾舍人早朝大眀宫诗曰鸡鸣紫陌曙光寒莺啭皇州春色防金阙晓钟开万户玉阶仙仗拥千官花迎劒佩星初落栁拂旌旗露未干独有鳯凰池上客阳春一曲和皆难王维奉和贾舍人早朝大眀宫诗曰绛帻鸡人报晓
　　筹尚衣方进翠云裘九天阊阖开宫殿万国衣冠拜冕旒日色才临仙掌动香烟欲傍衮龙浮朝罢须裁五色诏佩声归到鳯池头　又敕借岐王九成宫避暑应教诗曰帝子逺辞丹鳯阙天书遥借翠防宫隔云雾生衣上卷幔山泉入镜中林下水声喧笑语岩间树色隐房栊仙家未必能胜此何处吹箫向碧空　杜甫奉和贾舍人早朝大眀宫诗曰五夜漏声催晓箭九重春色醉仙桃旌旗日暖龙蛇动宫殿风防燕雀髙朝罢香烟擕满防诗成珠玉在挥毫欲知世掌丝纶羙池上于今有鳯毛　王建上阳宫诗曰上阳花木不曾秋落水穿宫处处流画阁红楼宫女笑玉箫金管路人愁幔城入涧橙花发玉辇登山桂叶稠曾读列仙王母九天未胜此中逰　又过绮岫宫诗曰玉楼倾倒粉墙空重叠青山绕故宫武帝去来罗防尽野花黄蝶领春风　李商隐呉宫诗曰龙槛沈沈水殿清禁门深掩断人声呉王宴罢满宫醉日暮水漂花出城　又九成宫诗曰十二层城阆苑西平时避暑拂虹霓云随夏后双龙尾风逐周王八马蹄呉岳晓光连翠巘甘泉晩景上丹梯荔枝卢橘沾恩幸鸾鹊天书湿紫泥　刘沧望未央宫诗曰西上秦原见未央山岚川色晓苍苍云楼欲动入清渭鸳瓦如飞出緑杨舞席歌尘空嵗月宫花春草满池塘香风吹落天人语防鳯五云朝汉皇　呉融华清宫诗曰四郊飞雪暗云端惟此宫中落便干緑树碧帘相掩映无人知道外邉寒　宋谢翺过杭州故宫诗曰禾黍何人为守阍落花防殿暗销魂朝元阁下归来燕不见前头鹦鹉言　金章宗宫中诗曰五云金碧拱朝霞楼阁峥嵘帝子家三十六宫帘尽卷东风无处不杨花眀髙啓迎驾还宫诗曰鸣跸声中晓仗廻锦装驯象
　　踏红埃半空云影看旗动满道天香识驾来汉酎祭余清庙闭舜衣垂处紫宫开礼成海内人皆庆献颂应慙自乏才
　　増歌梁刘孝威行幸甘泉宫歌曰汉家迎夏毕避暑甘泉宫栈车鸣里鼓驷马驾相风校尉乌桓骑待制楼烦弓后旌犹五柞前笳度九嵕才人豹尾内御酒属车中辇廻百子阁扇动七轮风鸣钟休卫士披圗召后宫材官促校猎凉秋戏射熊　隋炀帝江都宫乐歌曰州旧处可淹防防榭髙眀复好逰风亭芳树迎早夏长臯麦陇送余秋渌潭桂檝浮青雀果下金鞍跃紫骝緑觞素蚁流霞饮长防清歌乐戏州
　　増曲唐王昌龄春宫曲曰昨夜风开露井桃未央前殿月轮髙平阳歌舞新承宠帘外春寒赐锦袍　韩翃汉宫曲曰五柞宫中过腊看万年枝上雪花残绮夜闭玉堂静素绠朝穿金井寒
　　増词唐李白宫中行乐词曰栁色黄金嫩棃花白雪香玉楼巢翡翠金殿锁鸳鸯选妓随雕辇徴歌出洞房宫中谁第一飞燕在昭阳　又曰卢橘为秦树葡萄出汉宫烟花宜落日丝管醉春风笛奏龙吟水箫鸣鳯下空君王多乐事还与万方同　又曰绣户香风暖纱曙色新宫花争笑日池草暗生春緑树闻歌鸟青楼见舞人昭阳桃李月罗绮自相亲　又曰水緑南薫殿花红北阙楼莺歌闻太液鳯吹绕瀛洲素女鸣珠佩天人弄防毬今朝风日好宜入未央逰　顾况宫词曰玉楼天半起笙歌风送宫嫔笑语和月殿影开闻夜漏水晶帘卷近秋河　王建宫词曰蓬莱正殿压金鼇红日初生碧海涛开着五门遥北望柘黄新帕御牀髙又曰金殿当头紫阁重仙人掌上玉芙蓉太平天子朝元日五色云车驾六龙　李洞绣岭宫词曰春日迟迟春草緑野棠开尽飘香玉绣岭宫前鹤髪翁犹唱开元太平曲元果啰罗纳延宫词曰广寒宫殿近瑶池千树长杨
　　緑影齐报道夜来新雨过御沟春水已平堤　周宪王元宫词曰月宫小殿赏中秋玉宇银蟾素色浮宫里犹思旧风俗鹧鸪长笛序梁州　萨都拉宫词曰清夜宫车出上阳紫衣小队两三行石防干外银灯过照见芙蓉叶上霜　王防宫词曰南风吹断采莲歌夜雨新添太液波水殿云廊三十六不知何处月眀多
　　増赋汉司马相如长门宫赋曰下兰防而周覧兮歩从容于深宫正殿块以造天兮郁并起而穹崇间徙倚于东厢兮观夫靡靡而无穷挤玉户以撼金铺兮声噌吰而似钟音刻木兰以为榱兮饰文杏以为梁罗丰茸之防树兮离楼梧而相撑施瑰木之欂栌兮委参差以槺梁时髣髴以物类兮象积石之将将　原汉刘歆甘泉宫赋曰轶凌隂之地室过阳谷之秋城廻天门而鳯举蹑黄帝之眀庭冠髙山而为居乗昆仑而为宫按轩辕之旧处居北辰之闳中背共工之幽都向炎帝之祝融封峦为之东序縁石阙之天梯桂木杂而成行芳肹蠁之依依翡翠孔雀飞而翺翔鳯皇止而集栖甘醴涌于中庭兮激清流之弥弥黄龙逰而蜿蟺兮神沈于玉泥离宫特观接比相连云起波骇星布弥山髙峦峻阻临眺旷衍深林蒲苇涌水清泉芙蓉菡蓞菱荇苹蘩豫章杂木楩松柞棫女贞鸟勃桃李枣檍　増汉雄甘泉赋曰离宫般以相烛兮封峦石闗迆靡乎连属于是大厦云谲波诡摧嗺而成观仰矫首以髙视兮目眴而无见正浏滥以惝兮指东西之漫漫徒洄洄以湟湟兮魂眇眇而昬乱据軨轩而周流兮忽坱圠而无垠翠玉树之青葱兮璧马犀之璘防金人仡仡其承钟虡兮嵌岩岩其龙鳞光曜之燎爥兮垂景炎之炘炘配帝居之悬圃兮象太乙之威神洪防崛其独出兮防北极之嶟嶟列宿廼施于上荣兮日月才经于柍振雷欝律于岩窔兮电倐忽于墙藩鬼魅不能自逮兮半长途而下颠歴倒景而絶飞梁兮浮蠛蠓而撇天左欃枪而右元兮前熛阙而后应门防西海与幽都兮涌醴汨以生川蛟龙连蜷于东厓兮白虎敦圉乎昆仑覧樛流于髙光兮溶彷徨于西清前殿崔嵬兮和氏珑玲抗浮柱之飞榱兮神莫莫而扶倾闶阆阆其寥廓兮似紫宫之峥嵘骈交错而曼衍兮防防防乎其相婴　后汉班固赋【西都】曰其宫室也体象乎天地经纬乎隂阳据坤灵之正位仿太紫之圎方树中天之华阙丰冠山之朱堂因瓌材而究竒抗应龙之虹梁列棼橑以布翼荷栋桴而髙骧雕玉瑱以居楹裁金璧以饰珰发五色之渥彩光烂朗以景彰于是左墄右平重轩三阶闺房周通门闼洞开列钟虡于中庭立金人于端闱仍増崖而衡阈临峻路而啓扉狥以离宫别寝承以崇防闲馆焕若列宿紫宫是环清凉宣温神仙长年金华玉堂白虎麒麟区宇若兹不可殚论增盘崔嵬登降炤烂殊形诡制每各异观乗茵歩辇惟所息宴后宫则有掖庭椒房后妃之室合欢增城安处常寜茝若椒风披香发越兰林蕙草鸳鸾飞翔之列昭阳特盛隆乎孝成屋不呈材墙不露形裛以藻绣络以纶连隋侯眀月错落其间金釭衔璧是为列钱翡翠火齐流耀含英悬黎垂棘夜光在焉　原魏卞兰许昌宫赋曰入南端以北眺望景福之嵯峨飞栋列以山峙长途邈以委蛇见栾栌之交错覩阳马之承阿转挟轕以相因若流风之波木无小而不礲材靡隐而不华懿采色而发越玮巧饰之繁多双辕承枌丹梁端直眀列布绮井崱嶷其隂则有望舒凉室羲和温房隆冬御絺盛夏重裳同一宇之深防致寒暑于隂阳修栏防于阶砌崇栋拂乎旻苍绮组发华翡翠生光丹草周隅灵木成行非窈窕之至贵孰能升于斯堂坐金人于闱闼列钟簴于黄庭天禄轩翥以怒师子欝拂而负桢珍果敷华兰芷垂荣百壁照曜飞响应声扣角则春气至弹商则秋风征歴神芝之峻观幸安昌之巍巍进歌舞之秘伎絶世俗而入防兴七盘之递奏观轻防之翩翾或迟或速乍止乍旋似飞鳬之迅疾若翔龙之防天赵女抚琴楚媛清讴秦筝慷慨齐舞絶殊众技并奏捔巧骋竒千变万化不可胜知乐戏阕逰观足登承光坐华屋论稽古反流俗退虚伪进敦朴寳贤良贱珠玉岂必世而后仁在时主之所欲又杨修许昌宫赋曰于是仪北极以搆橑希形制乎太
　　防【原阙】　　　　结云阁之崔嵬植神木与灵草纷蓊蔚以参差尔乃置天防于扆角列执法于西南筑旧章之两观缀长廊之歩櫩重闺禁之窈窕造华葢之幽深俭则不陋奢则不滛黎民子来不督自成于是天子乃具法服戒羣僚钟鼔隐而雷鸣警跸嘈而响起晻蔼低徊天行地止以入乎新宫临南轩而向春方负黼黻之屏风玉几而按圗书想往昔之兴隆　北齐邢子才新宫赋曰拟二仪而搆路寝法三山而起翼室何大厦之躭躭而斯干之秩秩岂西京之足畏故东都之所匹尔其状也则瓌谲屈竒澜漫陆离嵯峨崔嵬巉岩参差若宻云之乍举似鹏翼之中垂布菱华之与莲蒂咸反植而倒施若承露而将转似含风而欲披土成黼黻木化蛟螭布红紫之融泄间朱黄之赫曦兽狂顾而犹动鸟将鶱而中疲木神水怪海若山祗千变万化殊形异宜隂梁北注阳马南施百楹列倚千栌代支或据险而形固或居安而势危　増唐杜牧阿房宫赋曰六王毕四海一蜀山兀阿房出覆压三百余里隔离天日骊山北搆而西折直走咸阳二川溶溶流入宫墙五歩一楼十歩一阁廊腰缦廻檐牙髙啄各抱地势钩心闘角盘盘焉囷囷焉蜂房水涡矗不知其防千万落长桥卧波未云何龙道行空不霁何虹髙低迷不知西东歌防暖响春光融融舞殿冷防风雨凄凄一日之内一宫之间而气不齐嫔妃媵嫱王子皇孙辞楼下殿辇来于秦朝歌夜弦为秦宫人眀星荧荧开妆镜也緑云扰扰梳晓鬟也渭流涨腻弃脂水也烟斜雾横焚椒兰也雷霆乍惊宫车过也辘辘逺聴杳不知其所之也　宋刘防宣房宫赋曰君王佩干符妥坤灵封岱岳禅云亭雷行焱驰一跸四海力余气盈爰覧徳水至于人靡遗智天不爱祉石城金墉屹立亭峙则又经广轮度栋宇裴回领略心觧目覩八隅九维千门万户沈严神丽秦帝之府于是植翠华喧灵鼍觞川流浩长歌神哉沛君心和患去喜至无所后加可谓乐矣　王仲旉南都赋曰作嚁华之宫拟阿房与林光欝正殿之蔂巍然起乎中央散彤彩而澔□复炜炜以煌煌惊虬龙于金楹乍矫首以腾骧轩鸾翥于飞甍欲乗风而下翔歴太阶之寳砌骈璧瑛与玉珰光陆离而目足防往而倘徉旁有曲室后连洞房叫窱窈窕仰不见阳列方疏而散骑玉女睨而悠飏　眀黄佐乾清宫赋曰其为状也丰融曼衍掲嶪峥嵘缦缦莫莫樛流交婴邈穹窿以闳壮亘砰磷而靖防□赫以崴磈儵嵻峎而奫渟岧嶤羾于天汉纷攅罗而混成瓌殊俶傥不可殚形怳兮忽兮撠胶葛腾九闳接耀魄之威神斡璇玑而縡髙眀羌跰以輵螛魂悚悚其若惊尔乃登防阶之三重遵轨涂之盘曲钩陈纵横以匡卫阁道駊騀而延属仰而瞻之若烛龙之蜿蟺引扶光而曊若木頫而履之若巨鼇之赑屭运九垓而苞百谷团殿般□以离立珠熉黄以相爥函絪緼之元气文何有乎黪黩彼增城与县圃昔闻而今骇瞩其上则觚棱髙标金爵翘翘琉璃鳞鳞划霓摩霄织乌顾兔出没扶揺屹华表以萦旬始莅飒防乎斗杓檐牙翔而阿霤奋絶浮景而翻碧寥其下则扣砌瑶础右平左墄承以峻基广以夷石盘以蛟螭涂以朱碧巩若昆仑镇奠南极崱屴缯绫硙硙即即其中则县緜房植耽耽层覆梅梁掲宇藻井承漏欂栌标枺修棪曲校飞棁浮柱支撑环句题鄂冲苁以霞张桷梀媕婀而霓纠傍夭蟜以閜邅沛艾以赴螑上骫丽以互经下芔歙而腾凑玉绳徛抳于奥宧瑶光爣朗于窔牖转椳度阈蠖略鸿溶户翠钱金铺琐五采争胜流烟走虹壁门洞开璀璨玲珑流苏县珰招揺从风文镜曲琼煜煜雍雍鼂采夜光之饰与灏气而相通詄荡荡以窙豁忽聈聈而防蒙罙五城而张六幕终纷员而莫穷其外则辇路纚连缭垣周廻道遐阪达于平防元厉黄碝间以玫瑰菀菀葱蒨垂杨大櫰永巷迤逦是为总街乃顾二门业业将将日精月华左右相望欝仪望舒驻辔而骧重闑逾延开阖隂阳试举其名则维百福与千祥杳骋骛以防窱隮重櫩而攀天梁
　　増序唐王勃九成宫颂序曰分阆井而圗基防秦星而耀阯仙都宻迩犹连上苑之扃灵宫岿然直透崇冈之曲即乔基于磵道利在斯干固栱木于虞衡规同匪日架千楼而致极烂若神扶罗万户而窥天巍如化立离堂早照皦日笼光于绮寮合殿宵深归云纳影于重庑珉房砥室画栱相望緑岫红岩雕栊间出转飞檐于秀防上出重防反宇于廻谿下临无地红葩紫的垂倒井而披文金锁银铺接重扃而色华珰璧挂眀月于崇朝宻网珠连落奔星于己曙丹梁发秀彩防虹文皓壁凝鲜光涵蜃气铜龙对霤接飞泉而瀑流鐡鳯连甍连还飚而伫立至若气清干歩景霁山维栖翠蔼于崇荣列朱霞于榭琼枝累道移缀文防碧树周阿光揺镂槛静帘帷而洞啓穆羽相和肃坻堮而天临纎尘不动宸仪有晬蓬莱与城阙俱荣羣后多欢萝薜共簮合赏岩花落砌缀龙扆而成文嶂叶文轩拂鸾旗而追影
　　原颂汉王褒甘泉宫颂曰甘泉山天下显敞之名处也前接大荆后临北极左抚仁郷右望素域其宫室也仍嶻嶭而为观攘抗岸以为阶壅波澜而鳞坻驰道列以逶迤覧除阁之丽靡觉堂殿之巍巍径落莫以差错编玳瑁之文防镂螭龙以造牖采云气以为楣神星罗于题鄂虹蜺往往而绕榱缦倐忽其无垠意能了之者谁窃想圣王之优防时娱神而欵纵坐鳯凰之堂聴和鸾之弄临麒麟之域验符瑞之贡咏中和之歌读太平之颂　宋孝武帝廵幸旧宫颂曰惟皇敬眷永慕徐京列装青野动轸丹庭荣和首律景泽开年林坰发色川郊列泉沿泝遥衍登陟廻悬践域负外即宫临山思申陵寝欢结枌都眇懐沛济勤念宛吾纳夀遗老设饮先居堂序朝秀充廷集闾　梁沈约朝丹徒故宫颂曰圣祖神杰尧踪汉烈岳峻雄圗天张武节坠命既升霸略将骋清渭走烽浊河献警恃峭劒闗深桂岭彛章委阙礼乐沈河拯压倾构引溺危波尽物称瑞穷灵委和元精翼日丹羽巢阿　増唐王勃九成宫颂曰五城分秀双峦抗影画栱弥峰雕甍亘岭烟闺夜谧云房昼静竹殿栖寒松轩秘景风扃濬敞震阁藻防玉纲星开金铺月坠山楼兽矫云防鸟次鄣披丹廻流转翠仇夷圣宅姑射神心乐翔丹鳯使引青禽羲坛叶暗禹洞花深沼分瑶水花跨珠林鄷庭未逺涂山有戮襄野迷轩清都宥穆罕夷干歩徒丰帝屋光总大猷允归天禄　宋欧阳修防圣宫颂曰惟此园陵先后之宅既宅且安后来防止弗宫弗室神何以驩廼相川原乃得善地地髙惟丘廼以荆灼廼讯寳告曰猷帝命家臣而职我事而事惟寅一毫一丝给以县官无取于民家臣之来役夫万民三年有成宫伐翼翼在陵之侧须后来格有门有宇有廊有庑有庭有序殿兮耽耽黼帷防防天威可瞻庭兮植植钩盾虎防容卫以饬圣兮在天风马云车其来仙仙圣防于此灵威神驭其宫肃然
　　増记唐裴素重修汉未央宫记曰尝因胜日圣思闲逺倦大厦之讲习想鲜原之逰衍乃命法驾偹宫驭细草迎辇神飚引衣超然肆行造适自得视往昔之遗馆获汉京之余址于是召左防军中尉志指之曰此汉遗宫也其金马石渠神池龙阙往往而在吾欲崇其頺基建斯余构勿使华丽爰举旧规而已于是命工度材审曲面势裁成法度以就斯宫攅栌栱宻玉石碧瓦龙错层轩鸟跂崇墉粉静璇题月照舒廊四注以云委隆防分据而山屹蟠虬蜿蜒鳞动梠桷蹲兽却骋姿雄栏槛宏袤乎豁达跨临乎泾渭緑竹凝逺繁松蔼深竒树流光丹墀廽绕于是辟戏马之广场开逺目之闲馆天地景新山川势重廻大华之秀气列终南之翠屏九嵕而固防八水分流以萦帯而又太液之波缭周帝之垣原隰成文丹素含华翼楼杳以分张雄虹直而中跱神机一发廓若悬防祥烟瑞彩欝欝葱葱瞻廻途以下济抚璇玑而髙视见秦川风物汉原逦迤感前王兴废知稼穑艰难吾君用此镜是非阅思虑岂独资耳目纵逰玩也
　　増疏宋王曾谏作玉清昭应宫疏曰自经始以来庀徒斯广辇他山之石相属于道途伐豫章之材逺周于林麓累土陶甓挥锸运斤功极弥年费将钜万臣以为今之兴作有不便之事五焉所创立宫规制宏大凡用材木莫匪楩楠般运赴宫尤伤人力此未便之事一也迩者方毕封崇颇烦经费今兹兴造尤费资财虽府库之中货寳山积畚筑之下工徒子来然而内帑则积代之蓄藏百物尽生民之膏血虽极丰盈尤宜重惜此未便之事二也今双阙之下万众毕臻暑气方隆作劳斯甚其或鼠窜郊狗偷都市有一于此足贻圣忧此未便之事三也臣谨按孟夏无发大众无起土功无伐大树今肇基下筑冲冐欝蒸俶扰厚坤乖违前训此未便之事四也臣窃聆中间符命之文有清净育民之诫今所修宫阁葢本灵篇而乃过兴剖撅之功广务雕锼之巧虽屡殚于物力恐未协于天心此未便之事五也伏望迁思回虑惩往念来诏将作之官息勤苦之众辑寜羣品对越髙穹如此则遐迩宅心人祗快望必若光昭大瑞须建灵宫将毕相劳聿爰成绩则臣敢效愚计亦可必行但能损彼规模减其用度止敦朴素无取瑰竒俾四海之内知陛下爱重民力之意岂不羙欤
　　原铭后汉李尤永安宫铭曰合欢黄堂中和是遵旧庐懐本新果畅春后防集道俾司星辰丰业广徳以协天人万福来眇嘉娱永欣
　　原表梁沈约为栁兖州世隆上旧宫表曰旧宫蕴灵千古合祥百代万祗相祉八神警室事超齐甸义迈谯宫故能属辇道于天阶命帝阙于霄路实树阙疏壤写极上穹克播徽尘永光盛烈
　　増文元袁桷兴圣宫上梁文曰旭日苍龙耸帝京之积翠层霄彩鳯流阿阁之飞烟巍成少广之居盛极东朝之礼陛下孝严温凊敬谨膳羞谓神逰秦初当广欝仪之宇而飬以天下益新长乐之宫庻民子来百堵皆作彩宇周遭于禁雉寳华流曵于骖鸾匠石缮完着告吉举修梁于地上川岳无哗成巨构于城中云霞得色敢伸善颂庸賛良辰


　　御定渊鉴类函卷三百四十一
<子部,类书类,御定渊鉴类函>
　　钦定四库全书
　　御定渊鉴类函卷三百四十二
　　居处部三【殿　制造　奢俭　落成　焚烧】
　　殿一
　　増释名曰殿典也　说文曰殿堂之髙大者也　苏氏演义曰殿共也取众屋拥从如军之殿　汉书曰丹地以丹泥涂殿上地也　庄子曰入殿门不趋　顔师古曰古者屋之髙严通呼为殿不必宫中也　西京赋注曰天子殿髙九丈阶九齿各为九级　原风俗通曰殿堂象东井形刻作荷菱荷菱水物也所以厌火　挚虞决疑要注曰凡大殿乃有陛堂则有阶无陛也左墄右平者以文甎相亚次墄者为阶级也九锡之礼纳陛以登谓受此陛以上殿　増挚虞次疑要注曰殿堂之上唯天子居牀其余皆铺幅席席前设筵几天子之殿东西九筵南兆七筵
　　殿二
　　増玉海曰秦孝公强盛时大筑冀阙由是天子殿初见商子定分篇臣侍殿上兵陈殿下后载史记荆轲传大抵秦制也　原秦始皇本纪曰始皇作前殿阿房东西五百歩南北五十丈上可以坐万人下可以建五丈旗増郭宪洞记曰景帝坐崇兰阁见赤气如烟雾来
　　蔽户牖上有丹霞蓊郁而起乃改崇兰阁为猗兰殿原汉书曰汉宣帝幸河东之明年凤凰集上林乃作凤凰殿以答嘉瑞　増拾遗记曰汉成帝好夕出游幸造飞行殿方一丈选羽林之士负之以趋　原汉书曰班伯少受诗于师丹大将军王凤荐伯召见宴昵殿中诵说有法拜为中常侍时上方向学郑寛中张禹朝夕入说尚书论语于金华殿中诏伯受焉　东观汉记曰明帝欲起北宫尚书仆射钟离意上书谏出为鲁相后起德阳殿殿成百官大防上谓公卿曰钟离尚书若在不得成此殿　范晔后汉书曰中平三年复修玉堂殿汉宫典职曰德阳殿周旋容万人激洛水于殿下　三辅宫殿名曰未央宫有麒麟殿椒房殿　又曰长乐宫前殿宣德殿通光殿髙明殿　汉宫阁名曰长安有临华殿神仙殿臯门殿朱鸟殿増城殿宣室殿永明殿凤凰殿飞云殿昭阳殿鸳鸯殿钧台殿合欢殿萧何曹参韩信并有殿　洛阳故诸宫名曰洛阳南宫有玉堂前殿却非殿铜马殿敬法殿清凉殿凤凰殿嘉德殿黄龙殿翔平殿竹殿　魏志曰青龙三年秋洛阳崇华殿灾改名九龙殿　魏略曰青龙二年起太极殿　戴延之西征记曰太极殿上有金井栏金博山金辘轳蛟龙负山于井上又有金狮子在龙下　増齐书礼志曰魏文修洛阳宫室权都许昌殿狭小元日于城南立氊殿青帷以为门　原洛阳宫殿簿曰明光徽音式乾清暑晖章含章建始仁夀宣光嘉福百福芙蓉九华流圃华光流光【并殿名】　杨龙骧洛城记曰显阳殿北有云气殿案叙仓颉篇曰殿大堂也商周以前其名不载按史记秦始皇始作前殿汉书则有甘泉函德白虎金华诸殿汉宫又有大夏长秋朱鸟玉堂铜马诸殿后汉书有温明【在邯郸】阳安华光诸殿洛阳宫殿簿有魏太极九龙芙蓉九华承光诸殿汉晋春秋有景福【在许昌】听政【在邺】诸殿晋宫阁名有灵圃百子虞泉清防诸殿历代殿名或沿或革唯魏之太极自晋以降正殿皆名之　増晋书曰张骏霸西河于姑臧起谦光殿画以五色饰以金玉穷尽珍巧四面各起一殿东方曰宜阳青殿南方曰朱阳赤殿西方曰政刑白殿北方曰元武黒殿　周书曰宗懔名重南土江陵平与王褒等入闗世宗即位与褒等在麟趾殿刋定羣书数宴赐　隋书宇文恺传曰时上北巡恺造观风行殿上容侍卫者数百人离合为之下施轮轴推移倐忽有若神功　唐书曰苏世长侍宴披香殿酒酣进曰此炀帝作耶何雕丽若此帝曰卿谏似直然诈也岂不知此殿我所营乃曰炀帝耶对曰臣但见璚宫瑶台非受命睈人所为帝益重之　又曰太宗谓侍臣曰今天下无事惟须守此成功以养百姓因诣殿而言曰安百姓者如造此舍经始斯毕安可改移若易一榱増一瓦良工挥墨揺其梁栋取坏益多　景龙文馆记曰中宗令诸学士入甘露殿其北壁列书架架前有银砚碧镂牙管银函盛纸　通鉴曰开元十三年上与中书门下及礼官学士宴于集仙殿上曰仙者慿虚之论朕所不取贤者济理之具今与卿曹合宴宜更名曰集贤　泊宅编曰唐含元殿前龙尾道凡诘曲七转由丹凤门北望宛然龙尾下垂于地　防要曰开元十六年唐昌公主出降有司进仪注紫宸殿行五礼右补阙施敬本等上疏曰紫宸殿者汉之前殿周之路寝陛下所以负黼扆正黄屋飨万国朝诸侯人臣至敬之所犹元极可见不可得而升也　金銮密记曰天宝初贺知章见李白文叹曰子谪仙也言于元宗召见金銮殿论当世事　长安志曰天宝六载改温泉为华清宫殿曰九龙以待上浴曰飞霜以奉御寝曰长生以备斋祀　防要曰德宗谓裴延龄曰所居浴堂殿一栋将压念易之未得也延龄请以本分钱治殿数十犹不乏况一栋哉　唐书曰李绛常盛夏对延英殿帝汗浃衣绛欲趋出帝曰朕宫中所对惟宦官女子欲与卿讲天下事乃其乐也　通鉴曰楚王希范作九龙殿刻沈香为八龙饰以金宝长十余尺抱柱相向希范居中自为一龙其幞头展角长丈余以象龙角　春明退朝録曰宋朝文德殿曰外朝凡不厘务官日赴焉是谓常朝垂拱殿曰内朝宰臣以下并武班日赴焉是谓常起居每五日文武朝官并赴内朝谓之百官大起居　闻见前録曰太祖受命之初即遣使图西京大内按以改作旣成坐万嵗殿洞开诸门端直如引绳叹曰此如吾心小有邪曲人皆见矣　玉海曰太宗于禁中建清心殿藏图籍以资游览视朝之暇日读太平御览三卷有苍鹳飞止殿之鸱尾逮掩卷而去翼日语侍臣宰相宋琪曰好学所感也　纲目曰仁宗皇祐元年御宝岐殿观刈麦谓辅臣朕作此殿不欲植花卉而嵗以种麦庻知稼穑之不易也　宋史曰大庆殿设祈福道塲髙若讷奏曰大庆殿非行礼不御非法服不坐国之路寝也岂可聚老释为渎慢哉　太清楼侍宴记曰防春阁下有殿曰玉华玉华之侧有御书殿榜曰三洞琼文之殿　玉海曰淳熙四年召侍读史浩锡宴澄碧殿抵莫送以金莲烛宿玉堂直庐　又曰孝宗皇帝辟便殿于禁垣之东名曰选德规模朴壮为陛一级中设漆屏书郡国守相名氏羣臣有图方略来上可采者栖以壁以备观览辽史营卫志曰四时各有行在之所谓之巴纳冬巴
　　纳南有省方殿北有夀宁殿皆木柱竹榱以氊为盖彩绘韬柱锦为壁衣加绯绣额又以黄布绣龙为地障槅皆以氊为之傅以黄油绢　辽史曰睈宗诏翰林待诏陈升冩南征得胜图于上京五鸾殿　揽辔録曰金朝北京营制宫殿其屏扆窓牖皆破汴都辇致于此汴中宫匠有名燕用者制作精巧凡所造下刻其名及用之于燕而名已先见　金史五行志曰大定五年大安殿楹产芝其色如玉　又世宗纪曰大定七年敕有司于东宫凉楼前増建殿位孟浩谏曰皇太子虽为储贰宜示以俭德不当与至尊宫室相侔乃罢之　元掖庭记曰元肇建内殿制度精巧题头刻螭形以檀香为之螭头向外口中衔珠下垂珠皆五色用防金丝贯串负柱融滚霞纱为猊怒目张牙有欲动之状瓦滑琉璃与天一色朱砂涂壁务穷一时之丽殿上设水精帘堦琢文绕以曲槛皆白玉石为之又有紫檀殿以紫檀香木为之光天玉德七宝瑶光通云凝翠广寒等殿不能一一数也　辍耕録曰大明殿乃防朝之正衙也皆青石花础白玉石圆磶文石甃地上借重茵丹楹金室龙绕其上　元史英宗纪曰至治二年诏画蚕麦图于盝顶殿壁以时观之　故宫遗録曰新殿后有水晶二圆殿起于水中通用玻瓈饰日光回彩宛若水宫　从信録曰吴元年新殿成制皆朴素命博士熊鼎类编古人行事可为鉴戒者书于殿壁曰前代宫室多书绘画今书此以备朝夕省览岂不愈于丹青乎　又曰永乐十五年建北京奉天殿乾清宫越六日督工陈珪等奏二处卿云呈彩五色轮囷变化卷舒弥满殿间卿云内又出五色瑞光团圆如日正当御座终日不收　遵闻録曰文皇将营北京宫殿时有神木出四川马湖山中命礼部尚书潘赐赍香帛徃答神休闻山呼声者三赐归奏上命立石记之　春明梦余録曰皇极殿九间中为宝座座傍列鎭器两壁列大龙櫉中贮三代鼎彛每遇正旦冬至睈夀则御焉　翰林记曰宣德三年召尚书蹇义等同游东苑前至一殿金碧焜燿其后瑶台玉砌环植花卉前有二石左如龙翔右若凤舞奇巧天成
　　殿三
　　原敬法　含章【东观汉记曰明徳马皇后尝有不安时在敬法殿东厢上令太夫人及兄弟得入见　洛阳宫殿簿曰太极殿近含章殿】　増城　疏圃【上详殿二　洛阳宫殿簿曰疏圃殿在华林园中】　飞羽　披香【庙记曰飞雨殿或云飞羽殿又曰长安有披香殿鸳鸯殿飞翔殿】　听政　宣德　嘉德　徽音　九华　百福　式乾　清暑【以上并详殿二】　玉堂　铜柱【汉宫阁名曰长安有玉堂殿铜柱殿】景福　延休【洛阳宫殿簿曰永宁宫有景福殿安昌殿延休殿】　实实　耽耽【广大也　大夏耽耽】　离宫　便殿【离宫别馆三十六所】　轮奂　栾栌【礼美哉轮焉奂焉】　宣室　重橑【汉宣室在未央宫中盖在前殿之侧　橑音老今馆舍一邉虚加木为两下】　宸居　秘宇　云构　金铺　増交泰　合欢【防要曰天宝十载造交泰殿成　黄图曰武帝时后宫有増城合欢等殿】　防仪　麟德【通鉴曰汉主聪为刘后起防仪殿　防要曰元和十年阅新作指南车记里鼓车于麟德殿】　飞雨含风【飞雨前汉殿名见飞羽注　防要曰翠防宫正门北开曰云霞门视朝殿名翠防殿寝殿名含】
　　【风殿】　铜马　金鸾【铜马后汉殿名见殿二　六典曰紫宸殿之北元武门内有僊居拾翠碧羽金鸾等殿】　朱雀　赤乌【山堂肆考曰汉宫有大夏长秋朱雀飞云昭阳诸殿　又曰呉孙皓以赤乌见起赤乌殿】　丽正　端明【集贤注记曰丽正殿在东宫正殿崇教殿之北光天殿之南　五代史曰刘昫以端明殿学士拜相入谢端明殿时以为荣】　玉虹　金露【大都宫殿考曰方壶殿右为吕公洞洞上数十歩为金露殿由东而上为玉虹殿】　武德　文思【许敬宗传曰显庆元年奉诏于武徳内殿撰东殿新书　玉海曰隋有文思殿】　结绮　凝芳【俱隋殿名见玉海】　蕙草　桂华【蕙草前汉殿名桂华隋殿名见玉海】　题版书屏【世说补曰太极殿始成王子敬时为谢公长史谢送版使王题之王有不平色谢后见王曰题之上殿何若昔魏朝韦诞诸人亦自为也王曰魏柞所以不长谢以为名言　玉海曰治平三年改清居殿曰钦明命直龙图阁王广渊书洪范一篇于屏】　校经　对策【山堂肆考曰麟趾殿在西安府城中汉明帝尝集公卿有文学者八十人于此刋校经史汉书曰成帝召直言之士杜经诣白虎殿对策】请雨　拜日【周举传曰阳嘉三年三辅大旱天子露坐徳阳殿东厢请雨　金史礼志曰大定十八年帝拜日于仁政殿】　扣砌　珠栊【剧谈録曰含元殿国初建造凿龙首冈以为基趾彤墀扣砌髙五十余丈　髙斋诗话曰催起五门金锁犹垂三殿珠栊】　卧檐　袒帻【杂五行志宋武帝女夀阳公主人日卧于含章殿檐下梅花落公主额上　马援传曰建武四年嚣使援奉书洛阳援至敕令中黄门引入时上在宣德殿南庑下袒帻坐】　梅梁　樟柱【金陵览古曰孝武太元三年仆射谢安作新宫太极殿欠一梁有梅木流至石头城下因取用之画梅花于梁上以表瑞焉因名梅梁殿山堂肆考曰陈髙祖作太极殿少一柱忽有樟木大十围长四丈余自流于陶家渚遂取以造殿】　移
　　仗　报班【元史本传曰仁宗将即位廷臣用皇太后防行大礼于隆福宫法驾已陈矣张珪言当御大明殿帝悟移仗大明　欧公诗曰衙排当殿报班齐】　鹄立　鸱鸣【东坡诗曰侍臣鹄立通明殿　草木子曰至正戊申九月有一饿鸱鸣端明殿上帝命善射者射之终莫能中】　原虹亘梁　虬负檐　壮王室　廓帝居　増垂玉钩　飞金屑【东坡诗曰小殿垂帘白玉钩　金史曰海陵营南京宫殿徧傅黄金间以五彩金屑飞空如落雪】焚锦绣　设毺【玉海曰开元二年焚锦绣珠玉于前殿　西京杂记曰温室以椒涂壁被之文绣香桂为柱设火齐屏风鸿羽帐规地以賔毺三辅黄图注云温室殿武帝建冬处之温暖也】出緑槐　降朱李【欧公诗曰行殿峩峩出緑槐　梁任昉述异记曰魏文帝安阳殿前天降朱李八枚啖一枚数日不食】　红踯躅　金琅珰【廖凝诗曰红踯躅繁金殿暖碧芙蓉笑水宫秋　杜诗曰夜深殿突兀风动金琅珰】　设纱帷　施绛帐【穆帝纪曰永和元年皇太后设白纱帷于太极殿抱帝临轩　元帝纪曰有司尝奏太极殿广室施绛帐帝曰汉文集上书皁囊为帷遂令冬施青布夏施青綀帷帐】　栖窈窕　画神仙【西京杂记曰汉掖庭有月影台云光殿九华殿鸣鸾殿不在簿籍皆繁华窈窕之所栖宿焉　南史曰齐东昏为潘淑妃起神仙永夀玉夀三殿皆匝饰金玉其玉夀中作飞仙帐四面绣绮窻间尽画神仙】　接龙津　临瑶水【晏元献诗曰水晶宫殿接龙津　马汝骥诗曰凤殿临瑶水】　铸四钟　立二鹤【宦者传曰灵帝铸四钟皆受二千斛垂于玉堂及云台殿前费文宪公摘稿曰讲殿中范金为二鹤立于左右】阅名花　观瑞谷【玉海曰祥符四年召辅臣于讲武殿后阅名花至金銮殿召坐出再幸西京记示之　又曰天睈八年八月于元眞殿观瑞】　神光降　甘露零【合壁事类曰汉成帝元始四年行幸甘泉郊泰畤神光降于紫殿　防要曰武德九年甘露降于中华殿之桐木如冰雪以示羣臣】　奏丝竹　置鼓吹【天中记曰贞观二十年七月宴五品以上于飞霜殿丝竹递奏羣臣上夀赐绫锦　齐书曰武穆裴皇后传云宠姬茍昭华所居夀昌画殿南阁置白鹭鼓吹二部】居贵嫔　宴命妇【山堂肆考曰晋旧有昭阳显阳二殿太皇太后所居永明中无太后羊贵嫔居昭阳西范贵嫔居昭阳东　又曰唐髙宗开耀元年春正月以立太子宴百官及命妇于宣政殿】秉笔入　脱舄登【官志曰起居郎舍人秉笔随宰相入殿若仗在紫宸内阁则夹香案分立殿下直第二螭首　吾学编曰建文元年大祀天地于南郊始奉太祖髙皇帝配帝脱舄登大祀殿秉圭奠瓉】造铜仪　授玉册【防要曰开元十三年新造铜仪成命之曰水运浑天俯视图置于武】
　　【成殿前以示百寮　又曰大中三年复河湟追尊顺宪谥至册日上御宣政殿授玉册于太尉】　种花栁　植槐楸【合壁事类曰唐殿廷间多种花栁故杜诗云退朝花底散归院栁邉迷　又曰宋惟植槐楸鬰然有严毅气象】　设宫垂　列庭实【礼志曰射前一日大乐令设宫垂之乐鼓吹令设十二按于射殿之庭　会要曰建中二年正月朔御含元殿四方贡献列为庭实】　原杏梁藻棁　朱薨青甃　彤轩紫柱　文榱华梁　壮丽之规　飞动之势　増三间四表　八维九隅【灵光殿赋注室每三间则有四表四角四方为八维兼中央为九】　张禹说书　雄待诏【说书注见上文　山堂肆考曰承明殿在未央宫汉成帝时有荐雄文似相如者上召雄待诏承明之殿】　金芝九茎　神雀五采【汉书曰金芝九茎产于函徳殿洞池中　又曰宣帝时雀五采以万数集甘泉太畤殿中】　华光侍讲　宣室受厘【杨赐传曰建寜初灵帝当受学诏大傅三公选通尚书桓君章句夙有名者三公举赐侍讲于华光殿　汉书曰文帝思贾谊召之入见上方受厘宣室因感鬼神事以问鬼神之本】　比四部书　设十部乐【禇无量传曰开元中诏无量等于乾元殿整比四部书　通鉴曰贞观十六年薛延陀眞珠可汗请使其姓实利设纳币及献馔上御相思殿大飨羣臣设十部乐】　雕梁绮栋　镂槛云楣【大业杂记曰大业初造观风行殿三间两厦丹柱赤壁雕梁绮栋一日之内嶷然峙立见者骇为神异　又曰干阳门内有干阳殿文防镂槛栾栌百重楶栱千搆云楣绣柱华榱碧档穷轩甍之壮丽】　蛟龙负山　鹡鸰栖木【注见上文　天中记曰明皇天性顺睦时有鹡鸰千数集麟徳殿廷木翔栖浃日魏光乗作颂以为天子友悌之祥】　珠窓网户　玉除彤庭【南史曰宋永初所居唯称西殿及孝武更造正光玉烛紫极诸殿雕栾绮节珠窓网户　西都赋曰玉除彤庭】　燃灯奉觞　濡纸继烛【萧后传曰开成中正月望夜帝御咸泰殿燃灯作乐迎三宫太后奉觞进夀　玉海曰唐学士多对浴堂殿李绛之极陈中官栁公权濡纸继烛皆此地也】　崒若日观　呀为天门【李华含元殿颂】　列髹彤之绣桷　垂琬琰之文珰　烈若钩星在汉　焕若云梁承天【何晏景福殿赋】　擢一榦于千木　规大壮于乔枚　飞重檐以切霞　炯素壁以留日　捧帝座于三辰　衔天街之九达　骞龙首而张凤翼岌树顚而崒云末【以上并见唐李华含元殿赋】　原顺晦明而朝啓夕闭　易寒暑而夏凊冬温　増尧茨不剪衢室之工犹兴　舜门旣开总章之阁聿辟【江鼎鎭皇极殿贺表】　穹栋云连阊阖洞开于黄道　朱甍星列钩陈环映于紫垣【张维机皇极殿贺表】
　　殿四
　　増劒履上殿【史记曰萧何劒履上殿】　前殿受策【朱博传曰拜于前殿延登受策】设乐阳明【防稽典録曰严遵字子陵建武五年诏召遵设乐阳明殿命宴防暮留宿其夜客星】
　　【犯天子宿】　临冠小侯【马防传曰马钜为常从小侯肃宗以钜当冠亲御章台下殿陈鼎爼自临冠之】　通经释义【汉书曰章帝集学士于白虎殿通经释义】　法太极【水经注曰魏明帝上法太极于洛阳南宫起太极殿于汉崇徳殿之故处注太极殿周制路寝也】　评尚书奏事【山简传曰泰始初黄门侍郎王恂庾纪始于太极东堂评尚书奏事】　集瑶山玉彩【太子传曰龙朔元年命賔客许敬宗等即文思殿集瑶山玉彩】　一殿三面【两京记曰三殿者麟徳殿也一殿而有三面故名】　大同玉芝【旧纪曰天宝七载三月大同殿柱生玉芝有神光照殿】　延英巡对【唐书曰德宗日御延英殿诏百司长官二贠言阙失谓之巡对】　握髪殿【宋陆游老学庵笔记曰钱王名其居曰握发殿吴音握恶相乱钱塘人遂谓其处曰此钱大王恶发殿也】试八阵图【玉海曰庆厯元年试杨偕所陈龙虎八阵图于崇政殿】　未喻通明
　　【翊里传曰张守直朝玉皇大殿覩其扁曰通明不晓其防因焚香告曰通明之义窃所未喻敢祈直教眞君曰玉帝上升金殿殿之光明照于帝身身之光明照于金殿光明通彻故号通明】　方裀朶殿【辽史曰凡御宴官卑地坐殿中方防之上其不应升殿者则赐坐左右朶殿】　国号年号先见【春眀梦余録曰辽之正殿曰洪武元之正殿曰大眀后之国号年号先见扵此谁谓非定数也】　乞存殿名【野获编曰太祖初定大朝防正殿曰奉天殿世宗更其名曰皇极而华葢殿曰中极谨身殿曰建极葢取洪范之义议者以为洪范更有六极意义不羙请改仍旧号大宗伯髙仪以为皇考所定且遗诏中多所厘正独不及殿名乞存之以表三年无改之义】　环转如葢【甫田集曰承光殿在太液池上围以瓮城殿构环转如葢一名圎殿中有古栝数百年物也】　藏龙舟鳯舸【金鼇退食笔记曰自琼华岛东麓过石桥循岸数百歩有水殿二深十六间藏龙舟鳯舸】
　　殿五
　　増诗梁简文帝侍宴林光殿诗曰芳年留帝赏应物动天襟挟苑连金障分衢度羽林帷宫对广掖层殿迩髙岑风旗争曵影亭臯共生隂林光初堕蔕池荷欲吐心沈约侍林光殿曲水宴诗曰宴镐锵玉銮逰汾举仙
　　軷荣光泛彩旄修风动芝葢淑气婉登晨天行耸云斾帐殿临春籞帷宫绕芳荟渐席周羽觞分墀引廻瀬穆穆元化深济济皇阶泰将御遗风轸逺侍瑶防防　刘孝绰侍华光殿曲水宴诗曰薫祓三阳暮濯禊元已初皇心睠乐饮帐殿临春渠豫逰髙夏谚凯乐盛周居复以焚林日丰茸花树舒羽觞环堦转清澜傍席防妍歌已嘹亮妙舞复纡余九成变丝竹百戏起龙鱼　陈张正见重阳殿成诗曰周王兴路寝汉后成甘泉共知崇壮丽迢逓与云连抗殿防龙首峻陛激天泉东西跨函谷左右瞩伊瀍百常飞观竦三休复道悬拱乌遥造日攑虬逺架烟云栋疑飞雨风似望仙玉女临芳镜金珰映彩椽梅梁横发蘂藻井倒披莲云光开御宿佳气属祈年霜雁排空断寒花映日鲜负扆慿霄极台司列象躔登防諠大厦御气响钧天北斗承三献南风入五鸾歌鳷鹊右兽舞射熊前翔鶤仰不逮燕雀徒聫翩隋炀帝干阳殿受朝诗曰新邑建嵩岳双阙临洛阳
　　圭景正八表道路均四方碧空霜华净朱庭皎日光缨佩既济济钟鼓何锽锽文防翊髙殿彩眊分修廊　原江总侍宴瑶泉殿诗曰水亭通枍诣石路接堂皇野花不识采旅竹本无行雀惊疑欲曙蝉噪似含凉何言金殿侧亟奉瑶池觞　又侍宴临芳殿诗曰钟箭自徘徊皇堂荐羽杯桥平疑水落石迥见山开林前色静花处近香来西嵫伤抚夕北阁滥逰陪　増牛干阳殿受朝应诏诗曰恭已临万防宸居御八埏作贡菁茅集来朝圭黻连司仪三揖盛掌礼九賔防重栏映如壁复殿绕非烟　唐李峤甘露殿侍宴应制诗曰月宇临丹地云网碧纱御筵陈桂醑天酒酌榴花水向浮桥直城连禁苑斜承恩恣欢赏归路满烟霞　宋之问麟趾殿侍宴应制诗曰北阙层城峻西宫复道悬乗舆歴万户置酒望三川花栁含丹日山河入绮筵欲知陪赏处空外有飞烟　杜甫宣政殿退朝晩出左掖诗曰天门日射黄金榜春殿晴薫赤羽旗宫草霏霏承委佩炉烟细细驻逰丝云近蓬莱常五色雪残鳷鹊亦多时侍臣缓歩归青琐退食从容出每迟　又紫宸殿退朝诗曰户外昭容紫袖垂双瞻御座引朝仪香飘合殿春风转花覆千官淑景移昼漏稀闻髙阁报天顔有喜近臣知宫中毎出归东省防送防龙集鳯池　宋汪元量万安殿夜直诗曰鳯啣紫诏下云端千载眀良际遇难金阙晓眀天表近玉堂夜直月光寒宫衣屡赐恩荣重御宴时开礼数寛却忆元都人去后桃花零落倚防干　眀杨基奉天殿早朝诗曰双阙翚飞紫葢髙日华云影映松涛万年青拥连枝橘千叶红开并蒂桃仗以玉龙衔寳玦佩将金兕错银刀乍晴风日忻妍羙阖殿齐穿御赐袍　又曰锦裆绣防列金挝玉节龙旂拱翠华甘露欺霜凝紫液卿云如葢结丹霞莺声近隔宫中栁骏骑遥穿仗外花圣主直教恩泽遍香罗先到小臣家　文徴眀清虚殿诗曰汉王防息有离宫璅闼朱扉迤逦通别殿春风巢紫鳯小山飞涧驾晴虹团云芝葢翔林表喷壑龙泉转地中简朴由来尧舜事故应梁苑不相同又承光殿诗曰小苑平临太液池金铺约户鏁盘螭
　　云中帝座飞华葢城上钩陈绕翠旗紫气曽廻双鳯阙青松犹有万年枝从来清跸深严处开尽碧桃人未知増曲唐刘长卿昭阳曲曰昨夜承恩宿未央罗衣犹帯御炉香芙蓉帐小云屏暗杨栁风多水殿凉
　　増赋汉班固赋【西都】曰尔乃正殿崔嵬层构厥髙临乎未央经骀荡而出馺娑洞枍诣以与天梁上反宇以葢载激日景而纳光神眀欝其特啓遂偃蹇而上跻轶云雨于太半虹霓廻帯于棼楣虽轻迅与僄狡犹愕眙而不能阶攀井干而未半目转而意迷舍櫺槛而郤倚若颠坠而复稽魂怳怳以失度廵廻途而下低既惩惧扵登望降周流以彷徨歩甬道以萦纡又杳窱而不见阳排飞闼而上出若逰目于天表似无依而洋洋　原后汉李尤徳阳殿赋曰开三阶而参防错金银于两楹入青阳而窥总章歴户牖之所经连璧组之润漫杂虬文之蜿蜒尔乃周阁廻匝峻楼临门朱阙岩岩嵯峨槩云青琐禁门廊庑翼翼华虫诡异宻采珍缛达兰林以西通中方池而特立果竹欝茂以蓁蓁鸿鴈沛裔而来集徳阳之北斯曰濯龙葡萄安石蔓延防笼橘柚含桃甘果成丛文防曜水光映煌煌　王延夀鲁灵光殿赋序曰鲁灵光殿者葢景帝程姬之子恭王余之所立也遭汉中防自西京未央建章之殿盗贼奔突皆见隳壊而灵光岿然独存意者岂非神眀依凭支持以保汉室也赋曰瞻彼灵光之为状也则嵯峨防嵬峞巍防吁可畏乎其骇人也岧嶤倜傥丰丽博敞洞轇轕兮其无垠也于是乃歴夫太阶以造其堂俯仰顾盻东西周章彤彩之饰澔澔涆涆流离烂漫素璧暠曜以月照丹柱歙赩而电烻鸿爌熀以爣阆飋萧条以清冷动滴沥而成响雷应其若惊耳嘈嘈以失聴目矎矎而丧精骈宻石与琅玕齐玉珰与璧瑛于是详察其栋宇观其结构规矩应天上宪觜陬倔佹云起嵚崟离楼三间四表八维九隅万楹丛倚磊砢相扶尔乃悬栋结阿天绮疏圎洲方井反植荷渠发秀吐荣菡蓞披敷緑房紫的窋防垂珠云楶藻棁龙桷雕镂飞禽走兽因木生姿朱鸟舒翼以跱衡腾蛇蟉虬而绕榱白鹿孑蜺扵欂栌蟠螭宛转而承楣狡兎跧伏扵柎侧猿狖攀椽而相追胡人遥集扵上楹俨雅跽而相对神僊谔谔扵栋间玉女窥而下视圗画天地品类羣生杂物竒怪山神海灵写载其状托之丹青千变万化事各缪形随色象类曲得其情上纪开辟邃古之初五龙比翼人皇九头伏羲鳞身女娲蛇躯洪荒朴略厥状睢盱渐防临池层曲九城屹然特立的尔殊形髙经华葢仰看天庭飞陛掲孽縁云上征中坐垂景俯视流星千门相似万户如一岩突洞出逶迤诘屈周行数里仰不见日　魏何晏景福殿赋曰立景福之秘殿备皇居之制度尔乃丰层覆之耽耽建髙基之堂堂罗疏柱之汨越肃坻鄂之锵锵飞檐翼以轩翥反宇防以髙骧逺而望之若摛朱霞而曜天文近而察之若仰崇山而载垂云尔乃开南端之豁达张笋簴之轮豳华钟杌其髙悬悍兽仡以俪陈尔其结构则修梁彩制下褰上竒桁梧复叠势合形离赩如蜿虹赫如奔螭皎皎白间离离列钱晃光内照流景外烻金楹齐列玉舄承跋青琐银铺是为闺闼温房承其东序凉室处其西偏开建阳则朱炎啓金光则清风臻清露瀼瀼渌水浩浩树以嘉禾植以芳草悠悠元鱼防防白鸟尔乃文以朱緑饰以碧丹防以银黄烁以琅玕清风萃而成响朝日曜而増鲜　韦诞景福殿赋曰瞻大厦之穹崇结层构而髙骧修栋廸以虹指飞甍竦而鳯翔榱桷骈逼以星罗轩槛曼延而悠长伏应龙扵反宇乗流苏以飘扵是周览升降流目评观丛楹负极飞槛承桁梧绮错楶棁鳞攅芙蓉侧植藻井悬川望舒凉室羲和温房元冬则暖炎夏则凉总寒暑扵区宇制天地之隂阳又有外城金狄诡貎殊姿列于应门肃有容威若乃离殿别馆粲若列星安昌延休清宴永寜羙百号之特居嘉休祥之令名歩雕辇以逍遥时容与于兰庭又有教坊讲肆才士布列新诗变声曲调殊别吟清商之激哇发角徴与白雪音感灵以动物超世俗以独絶然后御龙舟兮翳翠葢呉姬櫂歌越女鼓枻咏采菱之清讴奏渌水之繁防　夏侯恵景福殿赋曰周歩堂宇东西眷盼彩色光眀粲烂流延素壁暠瀁赫奕倩练尔乃察其竒巧观其防形嵚岑纡曲盘牙欹倾或夭矫而云起或诘曲而镮萦众木附枝以连注栾梧倚亚而相经若乃仰观绮周覧菱荷流彩的皪防秀发华纎茎葳蕤顺风波含光内燿婀嫋纷葩曽栌外周榱桷内附或因势以连接或邪诡以盘构扵是乎飞阁连延驰道四周髙楼承云列观若浮挹朝露之华精潄醴泉之清流　宋孝武华林清暑殿赋曰若夫瑶榭未清琼室流炎薫风夕烈炽景晨严髙峦废驾逰衢辍骖思延寒扵夏堂岂徒闻扵遗籍伊凉燠之可变粤在今之犹昔宻眄林梁侧眺池籞起北阜而置悬湖防西原而殿清暑编茅树基采椽成宇转流环堂浮清浃室辟西櫺而鍳斜月髙东轩而望初日粤乃炎精待戒青祗将毕濯禊在辰风光眀宻婉祥鳞扵石沼仪瑞羽扵林术浮觞无届展乐有时惟欢洽矣含歌受辞歌曰山懐风兮谷吐泉清潭邃兮逺气宣符深情兮应遥心促千里兮测云天　刘义恭华林清暑殿赋曰构御暑之清殿傍侧景之西岑列乔梧以蔽日树长杨以结隂醴泉涌扵椒室迅波经扵兰庭丛芳芝以争馥合百草以竞馨饰丹壤以和璧加疏楯以连城至扵朱眀在运欝夕嚣晨寒堂凉结清观风臻覧兹宇之灵纬啓圣情以寤神岂宣曲之妄拟焉甘泉之足陈　何尚之华林清暑殿赋曰逞绵亘之虹梁列雕刻之华榱网户翠钱青轩丹墀若乃奥室曲房深沈宻始知易循终焉难悉动防物而风生践椒涂而芳溢触遇成宴暂逰累日却倚危石前临濬谷终始萧森激清引浊涌泉灌扵阶戺逺风生扵楹曲暑虽而不炎气方清而含育哀鹄唳暮悲猿啼晓灵芝被崖僊华覆沼　増唐李白眀堂赋曰势拔五岳形张四维轧地轴以盘根摩天倪而创规楼防崛岉以奔附城阙嵚崟而蔽亏珍树翠草含华防目瑶井之荧荧拖玉绳之离离防华葢以傥漭仰太防之参差拥以禁扃横以武库献房心以开凿瞻少阳而举措采制酌夏歩杂以代室重屋之名括以辰次火木之数壮不及奢丽不及素层檐屼其霞矫广厦欝以云布掩日道遏风路阳乌转影而翻飞大鹏横霄而侧度近则万木森下千宫对出熠乎碧光之堂炅乎琼华之室锦烂霞駮星错波沏飒萧寥以飕飗窅隂欝以宻含佳气之青葱吐祥烟之欝嵂九室窈窕五闱聫绵飞楹磊砢走栱夤縁云楣立岌以横绮防桷攅峦而仰天皓璧昼朗朱甍晴鲜頳栏各落偃蹇霄汉翠楹廻合蝉聫汗漫防苍穹之絶垠跨皇居之太半逺而望之赫煌煌以辉辉忽天旋而云昏廹而察之粲炳焕以照烂倐山讹而晷换跨蓬壶之海楼吞岱宗之日观猛虎失道潜虬蟠梯径通天而直上俯长河而复低玉女攀星于网户金娥纳月扵璇题藻井防错以舒蓬天赩翼而衔霓　李华含元殿赋曰丕赫哉如俯如跂若防若离森修邃以窅徼怳嶪騀而岩巍谓冲飚激海兮漩沦以无底奔雷触山兮掉巚防而倾防石鲛拖首扵堂庑状出云而撑鬐嵩髙之制灵邱上盘隣斗极之光曜迩天汉之波澜宻凿枘之吞吐吸山藂而水攅建升龙之大斾邈不至扵阶端峥嵘孱顔下视南山炤烛无间七耀廻环防欱赫以突兀摅闳以萧摋捧帝座扵三辰冲天街扵九达进而仰之骞龙首而张鳯翼退而瞻之岌树颠而崪云末嶷兮峨峨巨鼇载仙山而出沧波划兮煌煌烛龙拆穹穴而临北方排层城而廓帝居豁阊阖而面苍苍左翔鸾而右栖鳯翘两阁而为翼环阿阁以周墀象龙行之曲直夹双壶之鸿洞啓重闺之呀赩趋堂涂而未半望宸居而累息惟上帝之钦眀爰聴政而崇徳去雕玑与金玉绌汉京之文饰炽丹艧扵崚嶒抗重霄而竞色若乃紫防晨曀彤墀夜眀云薄万栱风交四荣冬止其阳则释裘而燠夏休其奥则捐絺以清旂猎风而振响叶坠露而成声悬栌骈凑竦柱奔列复槛层缀髙景爇黭日翳而罘连曤天开而中絶形持神而欲离足慺歩而将跌贮昭训之崇崇瞵光范之掲掲　樊铸明光殿粉壁赋曰焕北极而开琼室激南风而生玉尘月桂低檐失蟾晖扵五夜御栁垂砌惹絮色扵三春达上下而眀眀通昼夜之杲杲日昃之后慰天勤而暝迟夙兴之时副圣恩而曙早信可大而可乆实永坚而永好懿夫荣虽待画饰不至骄挺嶪岌以莫变洞闳华而自昭可使楚客具瞻羞持练而称献荆人仰止耻懐寳而来朝岂止光动玉户气射金屋秋露懐慙冬霜自伏蛾眉夜侍意瑶防之已升玉顔晓临若瑞云之相逐而已哉　宋刘攽鸿庆宫三圣殿赋曰絜百围而置楹兮度千仞以架栋择一木扵万章兮顾余羡者犹众般倕人之俦献巧而林林兮莫不心兢而贾用亘长廊其如城兮辟重门其似洞栾拱粲其如星兮侏儒屹其承重阖隂房之宻静兮虽六月其必寒辟阳荣之敞丽兮葢中夜而已旦陟广除而径上兮毎百尺而一级歴青珉之莹滑兮曽不得而侧立顾风雨之在下兮足以避夫燥湿良非人之力所为兮宜鬼神之攸集　眀李若琳三殿鼎新赋曰宸居端拱穆然深思爰似爰续爰度爰蓍顺四序以向方拓两仪而宏规掲八表以提纲凖九垓而布维粲星分扵箕宿映黄道之赫曦魁竒断名材扵地脉晶荧磊磈竒石扵厜防辇载旁午舟运充斥纷河输而海防肆丘蕴而岳积雷动云兴纭纭络绎乃羲和吿良营缮计画匠人运斤圬人削墨精论巧思殚时力作蚁聚蜂萃砯砯磕磕岿壮丽扵崇朝覩崔峗扵信宿其正殿则皇极之尊严是万国所朝宗而一人所临轩也屹中天以欝起抗浮云而上征激日景以纳光耀丹碧扵紫清含灵曜以欲翔望北辰而髙兴其中曰中极桁梧绮错栾栌横施悬防虬于修梁跃苍龙而觺觺瓌谲屈竒澔澔陆离或先劳以乍息或居安而虑危其后曰建极诘曲兮邃宇奥突兮秘室暑不溢燥寒不加栗璧珰星明华欀玉瑟木化螭以纷挐櫺栖云而成矞或退思以恭黙或召论乎丞弼莫不肃肃彧彧亭亭翼翼甫车以文昭武成之崱屴廓以左阙右阙之博敞簉天闗以益崇耀祥光而熿熿空彩映罘罳之玲珑日华射旋题以激荡神□□扵顾盻睫周流而矘□扵时万象维新三光以爽丽丹霞扵碧霄紫烟扵苍莽
　　増序唐王勃乾元殿颂序曰宸规相宅考周旧扵灵都睿覧思和获秦余扵正殿羣臣列陛奏萧相之遗模天子临轩采荀卿之故事炎洲八桂簉仙栱扵林衡层畎五松委灵材扵梓匠衢宫记范万机抗九五之尊海孽移琛千栾省十家之费飞亷卷蔼彻烟极而浮甍屏翳收津划星墟而置瑶阶百雉光悬寳露之坛琼壁万寻影綷崇霞之阁拖虹梁而四注星汉亏扵上荣叠云栋而三休寒暑隔扵中霤雕楣鹤企防势分规绣桷虬奔殊形别起圎珰布藻罄羽璧扵狼泉方镜披莲孕化玑扵蜃浦芝楼对幄重五日之风芸阁列钱彩鍜三旬之雾文疏罩回隂兔息肩扵绮寮翠幌笼霄阳乌铩翼扵珠网丰隆按节下复撩而司阶列缺施鞭代丛楹而假道温房停幸煦芳景扵佳辰凉室乗闲凛徂飚扵火序金铺夕照若帝圃之辉琼英寳缀晨悬类阿房之聚银烛
　　増颂唐王勃乾元殿颂曰望云裁构笼霄建宇方镜星离圎珰月聚梓匠倾思林衡授矩画栱栖烟文轩架雨芝房叠翠桂庑流丹霞张万户雾葺千栾重扃驻燠洞牖栖寒神加有叙贶入无端
　　原铭后汉李尤徳阳殿铭曰皇穹垂象以示帝王紫防之则诞尔光大汉体天承以徳阳崇髙丽苞受万方内宗朝贡外示遐荒　陈徐陵太极殿铭曰夫紫葢黄旗都之王气长乆虎踞龙蟠金陵之地体贞固天居爽垲大寝尊严髙应端门仰模营室归扵有徳譬彼河圗我休眀义同商鼎太极殿者法氐象亢王者之位以尊左平右墄天子之堂为贵往朝煨烬多歴年所世道隆平宜其休复监军邹子度啓称即日忽有一大梓柱从流来泊在后诸岸嵯峨容与若汉水之僊槎揺漾波涛似新亭之龙刹孤拔灵山允彰天贶昔梁氏承圣将圗缮修东虏窥江西胡犯跸定之方中亟兴师旅揆之以日辄有灾故是知秦人所止实汉祖而为宫呉都佳气乃元皇而斯宅千栌赫奕万栱峻层植緑芰而动防风舒丹莲而制流火甘泉逺望观正殿之峥嵘函谷遥看羙皇后之佳丽信可以齐三光而示宇宙防万国而朝诸侯爰命防臣乃为铭曰雍畤相望参差未央偃师回顾崔嵬徳阳髙扪太乙正睹瑶光峩峩灵柱赫赫流樟羙矣宫室佳哉令日御扆垂旒当朝靖跸乐偹韶夏礼兼文质帝旅无諠王旗斯谧肃肃卿士邕邕承弼汉座雕屏周人槛櫺城隅有勒殿省皆铭况复皇寝宜昭国经方流典训永树天庭　沈炯太极殿铭曰臣闻在天成象紫宫所以昭著在地成形赤县居其区宇太极殿者资两仪之意焉大壮显其全模土圭测其正影周曰路寝汉称前殿虽名号参差其实一也主上未眀求衣日旰食堕乐壊礼造次留神汉陛秦除莫不葺复而此殿兴造累嵗未成外遘戎机内忧民力劬劳深虑荏苒移时至陈永定六合既清五体稍备雕楹玉舄华榱璧珰揆之有日而犹缺一柱楩楠豫章地沦外防楚材晋用非复我求既而新亭前江有流查甚壮盘根错节枝叶葱蒨津人以闻正堪时用扵是将作受诏冬官奉职百工并作屡降乗舆匠石磨砻必经天防俭而不固泰而不奢亿兆填填而乐成也曽未数旬焕然云构昔晋朝缮造文杏有阙梅梁瑞至画以标花自是迄今又获神物即樟树焉殿之某间即某柱是也铭曰轩辕狭堂夏后卑宫文来质往蹇产弥崇体制八都开兹万户灼烁雄梁徘徊大庑璧月宵悬卿云昼聚岂伊闿阳飞来应柱嘉辰令月新寝告成青槐赤棘郎将思兵翠被负扆百辟公卿钟鼓八佾箫韶九成庸臣再拜天子万龄
　　増记眀宣宗广寒殿记曰万嵗山在宫城西北隅皆竒石积叠以成左右二道宛转而上飞楼复阁广亭危榭东西拱向最髙者为广寒轶云霞纳日月天下之伟观莫加扵此矣
　　原表梁王筠上太极殿表曰四海为家义存威重万国来朝事惟壮观宪北辰之居所正南靣之尊贵绣栭镂槛延曜光辉虬柱虹梁杳云雾非许邺之敢伦岂雍豫之能拟且工徒乐业庶民自竞一劳永逸不日而成信可以宴飨百神朝觐羣后者矣臣过荷宠荣禄秩优润谨率丹欵上夫一千不足防申鳬跃伏深慙悚　増宋李刘贺皇帝御殿表曰秘殿鼎新昭鸿名而日掲宸居离丽肃龙卫以天临风来南面之薫星拱北辰之所恭惟陛下体元居正圗大宅中福庶民以是训之彛寜万国以惟和之政尽力致孝既卑夏禹之宫修政禳灾复考宣王之室栋取诸壮蔀转而丰鸾声既便扵观旂鹤驾仍通扵问寝诞敷文徳聿观舞羽扵两阶载缵武功式燕跻堂之万夀
　　増文元徐世隆广寒殿上梁文曰析木星躔临士马雄强之地琼华仙岛营帝王逰豫之宫葢因前代规模便有内都气象逮至干戈之载戢始令栋宇之量修壮未央而袭秦风鄙萧相重威之设葺九成而捐隋制慕唐王去泰之心即广寒之废基应清暑之故事敬涓谷旦爰举柏梁敢陈工诵之言庸代子来之咏　虞集东宫正殿上梁文曰玉册金文既正重离之位桂宫兰殿载新洊震之居葢将别冡嫡以繋人心所以敞储闱而贰宸极扵是少府献圗冬官督役雇僦尽出内帑经费不烦大农萃楩柟豫章之材罄般输梓匠之技规模素定斤筑隆施绣桷华榱拱星辰扵阊阖飞桥复道接云气扵蓬莱
　　宫殿制造
　　原层构　瑰材　増大修　大营　大治　大起【通鉴书法曰作宫必书重民力也是故魏书大营宋书大修齐书大治皆罪之也惟眀帝大起北宫继书罢之为羙辞】原崇制规　遵王度　増藻亷诉　由余笑【词林海错曰汉】
　　【武帝宴羣臣扵未央殿见梁上一老翁放杖稽首而不言东方曰此水木之精名曰藻亷夏巢幽林冬潜深河陛下日造宫室斩伐其居故来诉耳　大唐新语曰张元素谏修洛阳宫疏曰役疮痍之人袭亡隋之愿陛下思之无为由余所笑】　原昼参中景　夜考极星　万载不倾一劳永逸　时维农隙　民自子来　增有司按圗后宫付式【宋史曰建隆三年令有司绘洛阳宫殿按圗修之命韩重赟董其役　辽史曰圣宗】
　　【仁徳皇后萧氏尝以草莛为殿式宻付有司令造清风天祥八方三殿既成益宠异】　取材废第市木蓝田【防要曰贞观二十一年公卿上言请修废太和宫厥地清凉可以清暑诏从之遣将】
　　【作大匠阎立徳扵壊顺阳王第取材瓦以建之包山为苑自栽木至设幄九日毕工因改为翠防宫　唐书曰太宗谓侍臣曰朕顷覧刘聪传聪将为刘后起防仪殿廷尉陈光达諌聪大怒命斩之刘后手疏啓请甚切聪怒觧而甚愧之人之读书欲广闻见然非知之难也朕近扵蓝田市木将别为一殿取制两仪仍搆重阁其木已具逺想聪事斯作遂止】　扼吭夺食　劳民费财【元史陈祖仁传曰帝欲修上都宫殿工役大兴祖仁上疏曰今四海未靖仓库告虚乃欲驱疲民以供大役废耕耨而荒田亩何异扼其吭而夺其食以速其毙乎　又列传曰防次三皇后殂命工部撤行殿车帐皆新作之贠外郎防丹未即兴工省臣责问之防丹入对曰皇后行殿车帷尚新若改作之恐劳民费财必欲舍旧更新则大眀殿乃自世祖所御列圣嗣位岂皆改作乎帝大悦】　原周室百堵并作　汉宫千门洞开将侔大壮之象　必考定星之期　虽欲克壮宸居亦可式遵时制
　　宫殿奢
　　増飘沙　握土【愽物志曰夏桀之时为长夜宫扵深谷之中三旬不出聴政其后大风飘沙一夕填此宫谷　魏春秋曰黄初元年文帝愈崇宫殿雕饰观阁取白石英及紫石英五色大石扵太行谷城之山扵时百役繁兴帝躬自握土率羣臣三公以下莫不展力】　漆瓦　花镊【后赵録曰石季龙迁都邺太武殿东西宫皆漆瓦金珰银楹金柱珠帘玉壁穷极伎巧　西京杂记曰徳阳殿上设九金龙皆衔九子金铃五色流苏以緑纹紫绶金银花镊毎好风日幡旐光影照耀一殿铃镊之声惊动左右】原诡汉制　跨周法【汉诡制建章宫千门万户】　増穷伎巧　极华丽【呉志曰后主起新宫扵太初之东制度尤广又大开苑囿起土山作楼观加饰珠玉制以竒名又开城北渠引后湖水激流入宫内廵绕堂殿穷极伎巧功费万计　金史曰海陵营南京宫殿一殿之费以亿万计成而复毁务极华丽】　麝涂壁　汤为泥【纲目曰齐永元二年大起芳乐玉夀等殿以麝涂壁刻画装饰穷极绮丽　又曰齐主盛修宫苑穷极壮丽夜则然火照作寒则以汤为泥】　原丹楹刻桷　峻宇雕墙【鲁庄公丹楹刻桷御孙諌曰侈恶之大也　大禹诫】　后无以加　人为则苦【汉书萧何修未央宫上怒其壮丽何曰天子以四海为家非壮丽何以重威且无令后世有以加也　史记由余谓秦穆公曰使鬼为之则劳神矣使人为之则苦矣】　夏桀瑶防　纣琼室　秦始阿房　汉武建章　土无旧质　木失本形　木衣绨锦　土被朱紫【文选】　为之者劳　居之者逸　増凿池筑山　疏岩剔薮【通鉴曰唐太宗修洛阳宫将作大匠窦璡凿池筑山雕饰华靡上怒遽命毁之免璡官　房琯传曰宗数廵幸广温泉为华清宫诏琯经度骊山防岩剔薮以为天下防观】　铜沟玉鉴　雕栊绮【梁任昉述异记曰吴王夫差别立春霄宫为长夜之饮又扵宫中作海灵馆娃阁铜沟玉鉴室之楹槛珠玉饰之　西元集曰承光殿前循东水浒半里崇辟广砌中一殿碧瓦穹窿如葢天贯以黄金双龙顶缨络悬缀雕栊绮朱楹玉槛八面旋匝曰崇智殿】　原极栋宇之规　陋百王之制　増函蓝田之璧　饰洞光之珠【函璧见前载所引汉书仙传曰燕昭王得洞光之珠以饰宫王母三降其地名曰洞宫】　原虽表万乗之尊　恐劳兆人之力
　　宫殿俭
　　原夏禹　阖闾【卑宫室　室不崇坛】　无观　不陋【晋文无观防榭　俭而不陋】　増朴桷　素题【纲目发眀曰昔唐尧居帝位茅茨不剪朴桷不斲素题不枅】缉蒲　编竹【春秋注曰公子围在防特缉蒲为王殿屋屏蔽以自殊异　王弇洲四部稿曰晋南渡都建康朝宴所临止东西二堂宫门之外编竹以为储胥而已】　誓草　葺茅【草木子曰元世祖思创业艰难植青草扵大内丹墀之前谓之誓俭草　防要曰南风门东殿名晖和殿正殿瓦覆余皆葺之以茅意在清洁务从俭约】　原茅不翦　木无雕【尧茅茨不翦土阶三尺　木无雕锼足以避燥湿】　増崇圣徳　敦淳化【吾学编曰吴九年中书省议亲王宫饰彩上曰惟俭养徳惟侈荡心茅茨卑宫尧禹以崇圣徳阿房西苑秦隋以失人心诸子方及冠年去朕左右岂可使羙丽荡其心志　宋史曰张观尝因奏事白上曰陛下务敦淳化殿宇采饰皆撤去之惟尚朴素天下幸甚愿器用亦从纯俭上善之】　行节俭　戒虚华【大训记曰上以大内宫殿新成制度不侈甚善因谓侍臣曰人主嗜好所系甚重躬行节俭足以养性崇尚侈靡必至丧徳故凡有兴作必度量再三不得已而后为之为之未尝过度　金史世宗纪曰世宗谓宰臣曰宫殿制度茍务华饰必不坚固今仁政殿辽时所建全无华饰但见他处嵗嵗修完惟此殿如旧以此见虚华无实者不能经久也】　原匪雕匪刻　去泰去甚　既未折中　是为偪下　増但取完固　务从简约【从信録曰上与羣臣定议以明年吴元年立宗庙社稷建宫其营缮者以宫室图进上见其有雕饰竒丽者皆命去之谓中书省臣曰珠玉非寳节俭是寳宫室但取完固而已何必极雕巧以殚天下之力也　玉海曰绍兴五年命帅漕臣缮治行宫修城壁及省部百司仓库具图来上务从简约】　书囊作帷　苇帘縁布【东方朔传曰文帝集书囊作殿帷　涑水记闻曰太祖性节俭寝殿设布縁苇帘】　制仅六架　裁为百楹【玉海曰绍兴十二年作崇政垂拱二殿修广仅如大郡之设防淳熈再修亦循其旧殿门止三间六架　又曰绍兴元年命内臣杨公弼与徐康国剙行宫务简约去华饰裁为百楹】　积司农之缗　省后宫之费【韦机传曰髙宗常言两京我东西宅然因隋宫室日仆不全将更作奈财用何机言臣任司农十年省常费三十万缗以治宫室可不劳而成帝大恱　金史曰世宗谓秘书监伊喇子敬等曰朕于宫室惟恐过度其或兴修即省宫人嵗费以充之今亦不复营建矣】　原虽俭徳而则然　在仪形而未可
　　宫殿落成一
　　原礼记曰庙成则衅之路寝成则考之而不衅【注宗庙初成以牲血涂衅之尊神明之居也考之者谓设盛馔以乐之】　増纲目发眀曰宫殿书成费也
　　宫殿落成二
　　原左传曰鲁昭公七年楚子成章华之防愿与诸侯落之【注宫室始成祭之为落】
　　宫殿落成三
　　増防宴　受朝【元太宗本纪曰八年春正月诸王各治具来防宴万安宫落成　又世祖本纪曰十一年春正月宫告成帝始御正殿受皇太子诸王百官朝贺】　制文　拟额【从信録曰嘉靖十年无逸殿豳风亭成书周书无逸篇御制文记之　国朝典彚曰嘉靖十四年秋乾清宫左右小殿成命夏言拟额言拟左曰端凝右曰懋勤上悦曰卿所拟端冕凝旒懋学勤政义甚善】　殿上神光壁间俊气【过庭録曰宣和间景灵宫落成御制有诗用莱字韵应制者牵强不叶独郑逹甫所】
　　【作云殿上神光瞻舜禹壁间俊气识伊莱为絶冠诸臣矣】　营搆有成　料量不失【世宗实録曰正徳十六年乾清宫成世宗自文华殿入居之御史郑本公上疏曰乾清宫八年营搆一旦落成陛下践阼之初适与期防居安之日正思危之时也上嘉纳之　世庙识余録曰三殿规制自宣徳间再建后诸将作皆莫省其旧而匠官徐果能以意料量比落成竟不失尺寸】
　　宫殿焚烧
　　増鸱吻　虬尾【墨客挥犀曰今自有唐以来寺观旧殿宇尚有为飞鱼形尾指上者不知何时易名为鸱吻然状亦不类鱼尾　唐防要曰汉柏梁殿灾或曰海中有虬尾似鸱激浪即降雨当作此像于殿堂上以厌火】　原呉宫焚　司铎火【吴宫火焚燕巢　左传云鲁司铎火司铎宫名】増畏天威　重民劳【宋史云玉清昭应宫灾章献太后泣对大臣曰先帝竭力成此】
　　【宫一夕延燎几尽惟一二小殿存耳给事中范雍抗言曰不若悉燔之也先朝以此竭天下之力遽为灰烬非出人意如因其所存葺之则民不堪命非所以畏天戒也　从信録注曰奉天华盖谨身三殿自永乐辛丑灾歴洪熙宣徳垂二纪方修建仁宣二祖恭俭之徳敬天戒重民劳之意至矣】　牵上衣　引帝裾【晋书曰愍懐太子少便聪慧武帝甚爱之六七嵗时宫中尝夜失火武帝登栖望之太子牵上衣裾使入闇中上问其故太子对曰暮夜仓卒宜备非常不宜亲近火光令照见人主　金史曰熙宗与近侍饮酒防夜稽古殿火上欲往视都检防希卜苏引帝裾止之】　勘火踪　圗火势【蓼花洲闲録曰大中祥符八年荣王宫火起延烧东宫六位又烧左藏库香闻十余里三馆圗籍一时煨烬俱尽诏诸王与中使勘遗火之踪　通鉴曰仁宗明道元年大内火延烧八殿有司究火所起多引宫人时促开封府具狱程琳命工图火所经处辨其诬伏者且言此殆天灾不可以罪人遂罢狱】　焚寳玩　燔金石【草木子曰至正十一年京师清寜殿灾焚寳玩万计由宦者熏鼠故也　通鉴曰晋永和元年太武晖华殿灾及诸门观阁荡然无余金石皆尽】　原柏梁既灾　灵光独存【东京赋柏梁既灾越巫陈方建章是经用厌火祥　灵光岿然独存】　濡帷以防　伤人则止【易济濡帷幕欝攸从之防葺公屋注以濡物防屋　财可为也季桓子】　増火延三月香闻百里【史记曰项羽屠咸阳焚其宫室三月火不灭元史列传曰西戎大国也地方八千里胜兵数千万郭侃兵至屠西城又破其东城东城殿宇皆搆以沈檀木举火焚之香闻百里】　匿草后还　举帘乃拜【通鉴曰大业十二年大业殿西院火帝以为盗起惊走匿草间火定乃还　闻见近録曰仁宗朝禁中夜火殿宇多灰烬上御升平楼垂帘呼班唱拜如常仪许公独挺然而立上遣使问之许公曰昨夕宫中灾今日未面天顔臣不敢拜耳上令举帘乃拜】　鱼形禳火　熊兆能火【墨客挥犀曰汉以宫室多灾术者言天上有鱼尾星宜为其形冠扵室以禳之　从信録曰京师西直门有熊入城兵部郎中何孟春曰熊之为兆既当备盗亦宜慎火既而禁中火乾清宫燬或问其故孟春曰曽记宋绍兴己酉永嘉灾前数日有熊自南液至城下州守髙世则曰熊于字能火郡中宜慎火烛果然烧官民舍十七八余忆此事而云耳】　自空中下　从帐内起【剪胜野闻曰洪武十三年五月四日雷震谨身殿帝亲见火灾自空中下乃再拜曰上帝赦臣臣赦天下葢帝时刑戮过厉故云　野获编曰万夀宫者文皇帝旧宫也世宗初名永夀宫四十年冬夜火大作凡乗舆一切服御及先朝异寳悉付一炬相传上是夕被酒与宫姬尚美人扵貂帐下试小烟火延灼遂炽】　荆棘满地　烟火一棚【从信録曰正统十四年南京殿宇一火而尽是夜大雨眀日殿基上生荆棘二尺髙始下诏赦　武宗实录曰正徳九年乾清宫火上自即位以来毎嵗张灯为乐及是寜王别为竒巧以献令所遣人入宫悬挂皆附着柱壁上复扵宫庭中依檐设氊氁贮火药其中偶勿戒延烧宫殿俱尽上犹往豹房省视顾光焰烛天戏谓左右曰是好一棚大烟火也】　觧欝结之气　报防恭之徳【从信録曰万厯三十九年怡神殿灾阁臣叶向髙奏云连年天旱阳气燥烈故蒸而为火且火神名欝攸欝结之气亦能致火若不急行寛觧恐其灾不徒在扵空宫而且及扵宗社矣　魏志曰青龙中崇华殿灾髙堂隆曰清埽所灾之处不敢扵此有所立作萐蒲嘉禾必生此地以报陛下防恭之徳】




</div>
    <div class="pagination">
<a href="御定渊鉴类函_page232.html">上一页</a><span>...</span><a href="御定渊鉴类函_page228.html">228</a><a href="御定渊鉴类函_page229.html">229</a><a href="御定渊鉴类函_page230.html">230</a><a href="御定渊鉴类函_page231.html">231</a><a href="御定渊鉴类函_page232.html">232</a><span class="current-page">233</span><a href="御定渊鉴类函_page234.html">234</a><a href="御定渊鉴类函_page235.html">235</a><a href="御定渊鉴类函_page236.html">236</a><a href="御定渊鉴类函_page237.html">237</a><a href="御定渊鉴类函_page238.html">238</a><span>...</span><a href="御定渊鉴类函_page234.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
