<!DOCTYPE html>
<html>
<head>
    <meta charset="UTF-8">
    <title>太平御览 - 第 596 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 596 页/共 737 页</h1>
    <div class="content">《吴书》曰：郑泉，字文渊，陈郡人，博学有奇志，而性嗜酒。其闲居，每曰：“愿得美酒，满五百斛舡，以四时甘脆置两头，反复以饮之，惫即住，而啖肴膳，酒有斗升，减即随益之，不亦快乎！”
《晋书》曰：光逸，字孟祖。遇乱避难，渡江依胡毋辅之。初至，属辅之与谢鲲、阮放、毕卓、羊曼、桓彝、阮孚，散发裸衣，闭室酣饮，已累日。逸将排户入，守者不听。逸便於户外脱衣露头，於狗窦中窥之而大叫。辅之惊曰：“他人决不能尔，必我孟祖也！”遽呼入，遂与饮，不舍昼夜。人谓之八达。
又曰：孟嘉为桓温参军。嘉好酣饮，愈多不乱。温问嘉：“酒有何好，而卿嗜之也？”嘉曰：“未得酒中趣耳！”
又曰：孝武末年嗜酒好肉。而会稽王道子，昏[QBdM]尤甚，惟狎昵谄邪。於是国宝谗谀之计，稍行於主相之间。
《宋书》曰：衡阳王义季，素嗜酒。自彭城王义康废後，遂为长夜饮，略少醒日。文帝诘责曰：“此非惟伤事业，亦自损性。皆汝所谙，近长沙兄弟皆缘此致故，将军苏征耽酒成疾，旦夕待尽。一门无此酣法，汝於何得之？”义季虽奉旨，酣纵不改，成疾，以至於终。
又曰：范泰初为太学博士，外弟荆州刺史王忱请为天门太守。忱嗜酒，醉辄累旬。及醒则俨然端肃。泰陈“酒既伤生，所宜深诫！”其言甚切，忱嗟叹久之，曰：“见规者众，未有若此者也！”
又曰：刘邕，穆之之子。河东王歆之与邕俱尝为南康相，素轻邕。後歆之与俱豫元会，并坐。邕嗜酒，谓歆之曰：“卿昔见臣，今能见劝一杯酒不？”歆之因学攵孙皓歌答曰：“昔为汝作臣，今为汝比肩。既不劝汝酒，亦不愿汝年！”
《梁书》曰：王瞻为吏部尚书，性率亮。居选所举，其意多行。颇嗜酒，每饮或弥日，而精神朗赡，不废簿领。武帝每称赡有三术：射、棋、酒也。
《南史》曰：陈暄文才俊逸，尤嗜酒，无节操。遍历王公室，沉湎过差非度。其兄子秀常忧之，致书於暄友人何胥，冀其讽谏。暄闻之，与秀书曰：“且见汝书与孝典陈吾饮酒过差。吾有此好五十馀年。昔吴国张公，亦称耽嗜。吾见张公时，伊已六十，自言引满大胜少年时。吾今所进，亦胜於往日，老而弥笃，惟吾与张季舒耳！吾方与此子交欢於地下，汝欲夭吾此志耶？昔阮咸、阮籍同游竹林，宣子不闻斯言。王湛能玄言巧骑，武子呼为痴叔。何陈留之风不嗣，大原之气岿然，翻成可怪？吾既寂寥当世，朽病残年，产不异於颜、原，名未动於卿相。若不日饮醇酒，复欲安归？女以饮酒为非，吾以不饮为过。昔周伯仁渡江，惟三日醒，吾不以为少；郑康成一日三百杯，吾不以为多。然洪醉之後，有得失。成厮养之志，是其得也；使次公之狂，是其失也。吾常譬酒犹水也，可以济舟，亦可以覆舟。故江议有言：‘酒犹兵也，兵可千日而不用，不可一日而不备；酒可千日而不饮，不可一饮而不醉。’美哉江公，可与共论酒矣！汝惊吾堕车侍中之门，陷池武陵之地，遍布朝野，自言憔悴。‘丘也幸，苟有过，人必知之。’吾平生所愿，身没之後，题吾墓云：‘陈故酒徒陈君之神道。’若斯志意，岂避南征之不复，贾谊之恸哭者哉？何水曹眼不识杯铛，吾口不离觚杓。汝宁与何同日醒，与吾同日而醉乎？政言‘其醒可及，其醉不可及也’。速营糟丘，吾将老焉！”
《後魏书》曰：夏侯道迁长子史，字元廷，历镇远将军南兖州大中正。史性好酒，居丧不戚，醇醪肥鲜不离口。沽买饮啖，多所费用。父时田园货卖略尽，人间债犹数千馀匹，谷食至常不足，弟妹不免饥寒，於是昏酣而卒。初，史与南人辛谌、庾遵、江文遥等终日游聚。酣饮之际，恒相谓曰：“人生局促，何殊朝露？坐上相看，先後间耳！脱有先亡者，於良辰美景，灵前饮宴，傥或有知，庶共歆飨。”及史亡，後三月上巳，诸人相率至史灵前，仍共酌饮。时日晚天阴，室中微暗，咸见史在坐，衣服形容不异平昔，时执杯酒，似若献酬，但无语耳。
《後魏书》曰：李元忠征拜侍中，虽处要任，初不以物务干怀，惟以声酒自娱。大率常醉，家事大小了不关心。园庭罗种果药，亲朋导诣，必留连宴赏。每挟弹携壶，游遨里。每言：“宁无食，不可使我无酒！阮步兵，吾师也；孔少府岂欺我哉？”後自中书令，复求为太常，以其有音乐而多美酒。故神武欲用为仆射，文襄言其放达常醉，不可任以台阁。其子揆闻之，请节酒，元忠曰：“我言作仆射，不胜饮酒乐；尔爱仆射，时宜勿饮酒。”
《北齐书》曰：黄门郎司马消难，左仆射子知之子，是高祖之婿，势盛当时。因退食之暇，寻高季式，与之酣饮留宿，旦日，重门并闭，关钥不通。消难固请云：“我是黄门郎，天子侍臣，岂有不参朝之理？旦一宿不归，家君必当大怪。今若又留我狂饮，我得罪无辞，恐君亦不免谴责。”季式曰：“君自称黄门郎，又言畏家君怪，欲以地势胁我邪？高季式死自有处，初不畏此！”消难拜谢请出，终不见许。酒至，不肯饮，季式云：“我留君尽兴，君是何人，不为我饮？”命左右，赍车轮括消难颈。又赍一轮，自括颈。仍命酒，引满相劝。消难不得已，欣笑而从之。方仍俱脱车轮更留一宿。是时失消难两宿，莫知所在，内外惊异。及消难出，方具言之。世宗在京辅政，白魏帝，赐消难美酒数石、珍羞十舆。并令朝士与季式亲狎者，就季式燕集。其被优遇如此。
《唐书》曰：王源中为户部侍郎、翰林丞旨学士，性颇嗜酒。尝召对，源中方沉醉不能起。及醉醒，同列告之，源中但怀忧，殊无悔恨。他日，又以醉不任赴召。遂终不得大任，以眼病求免所职。
《列子》曰：子产之兄公孙朝聚酒千锺，积麴成封。望门百步，糟浆之气逆於人鼻。方其荒於酒也，不知正道之安危，人理之悔吝，室内之有无，九族之亲疏；虽水火兵刃交於前，不知也。
《王子年拾遗记》曰：晋有羌人姚馥，字世芬。充厩马圉，每醉中，好言王者兴亡之事。常云：“九河之水，不足以渍麴蘖；八薮之木，不足以为蒸薪；七泽之麋，不足以充庖俎。”恒言“渴於醇酒”，君辈呼为“渴羌”。後武帝受以朝歌守，馥辞，愿且为马圉，时赐美酒，以乐余年。帝曰：“朝歌，纣之旧都，地有酒池，故使老羌不复呼渴。”固辞，迁酒泉太守，地有清池，其味若酒，馥乘醉而拜受之。
《世说》曰：刘灵病酒，渴甚，从妇求酒，持器泣谏曰：“君饮酒太过，非摄生之道，必宜断之！”灵曰：“甚善！我不能自禁，惟当祝鬼自誓断之耳。便可具酒肉。”妇从之。灵跪而咒曰：“天生刘灵，以酒为名。一饮一斛，五斗解酲。妇人之言，慎不可听！”便引酒进肉，隗然已醉。
又曰：毕茂世云：“一手持蟹螯，一手持酒杯。拍浮酒池中，便足了一生！”
使酒
《史记》曰：季布为河东守。孝文时，人有言其贤者。孝文召，欲以为御史大夫。复有言其勇，使酒难近。至留邸一月，见罢。布因进曰：“臣无功窃宠，待罪河东，陛下无故召臣，此人必有以臣欺陛下者。今臣至，无所事罢去，此人必有毁臣者。夫陛下以一人之誉而召臣，以一人之毁而去臣，臣恐天下有识闻之，有以窥陛下也！”上嘿然，惭，良久曰：“河东，吾股肱郡，故特召君耳。”布辞之官。
又曰：孝武建元元年，灌夫入为太仆。二年，夫与长乐卫尉窦甫饮，轻重不得，（饮酒轻重不得其平。）夫醉搏甫。甫，窦太后昆弟也。上恐太后诛夫，徙为燕相。数岁，坐法去官，家居长安。灌夫为人刚直使酒，不好面谀。贵戚诸有势在己之右，不欲加礼，必陵之；诸士在己之左，愈贫贱尤益敬。灌夫家居虽富，然失势，宾客益衰。及魏其侯失势，亦欲倚夫引绳排根生平慕之後弃之者，夫亦倚魏其而通列侯宗室为名高。两人相为引重，其游如父子然，相得欢甚，恨相知晚也。夫有服，过丞相，丞相从容曰：“吾欲与仲孺过魏其侯，会仲孺有服。”夫曰：“将军乃肯幸临况魏其侯，夫安敢以服为解！请语魏其侯帐具，将军旦日早临。”武安许诺。夫具语魏其侯，如所谓武安侯。魏其与其夫人益市牛酒，夜洒扫，早帐具，至旦平明，令门下侯伺。至日中，丞相不来。魏其谓夫曰：“丞相岂忘之哉？”夫不怿，曰：“夫以服请，宜往！”乃驾自往迎丞相。丞相特前戏许灌夫，殊无意往。及夫至门，丞相尚卧。於是夫入见，曰：“将军昨日幸许过魏其，魏其夫妻治具，自旦至今，未敢尝食。”武安愕谢曰：“吾昨日醉，忽忘与仲孺言。”乃驾往。及饮酒酣，夫起舞属丞相。丞相不起，夫从坐上语侵之。魏其扶灌夫去，谢丞相。丞相卒饮至夜，极欢而去。丞相尝使籍福请魏其城南田，不得，由此怨灌夫、魏其。後丞相娶燕王女为夫人，有太后诏，召列侯宗室皆往贺。魏其侯过灌夫，与俱。夫谢曰：“夫数以酒失，得过丞相。丞相今者又与夫有郄。”魏其曰：“事已解。”强与俱。饮酒酣，武安起为寿，皆避席伏。已，魏侯为寿，独故人避席耳，余半膝席。夫不悦，起，行酒。至武安，武安膝席，曰：“不能满觞。”夫怒，因嘻笑曰：“将军贵人也！”属之，时武安不肯。行酒次至临汝侯，（灌婴孙，名贤。）临汝侯方与程不识耳语，又不避席。夫无所发怒，乃骂临汝侯曰：“生平毁程不识不直一钱，今日长者为寿，乃效女儿咕嗫耳语！”武安谓灌夫曰：“程、李俱东、西宫卫尉，今众辱程将军，仲孺独不为李将军地乎？”灌夫曰：“今日斩头陷胸，何知程、李乎！”坐乃起更衣稍稍去。
《续汉书》曰：时圣公聚客，家有酒，请游徼饮。宾客醉，歌言：“朝烹两都尉！游徼後来，用调羹味！”游徼大怒，缚捶数百。
《魏志》曰：吴质黄初五年朝京师，诏大将军及特进以下皆会质所，太官给供具。酒酣，质欲尽欢。时上将军曹真性肥，中领军朱铄性瘦，质召优使说肥瘦。真负其贵耻见贱，怒谓质曰：“卿欲以部曲将遇我耶？”骠骑将军曹洪、轻车将军王忠言：“将军必欲使上将军肥，即自宜为瘦。”真愈恚，拔刀睁目，言：“俳敢轻说，吾斩尔！”遂骂坐。质案剑曰：“曹子丹，汝非屠机上肉？吴质吞尔不啮喉，咀汝不啮牙！何敢恃势骄耶！”铄因起，曰：“陛下使吾等来乐卿耳。乃至此耶？”质顾叱之曰：“朱铄，敢坏坐！”诸将军皆还坐。铄愈恚，还拔剑斩地。遂使罢也。
《吴志》曰：权既为吴王，欢宴之末，自起行酒。虞翻伏地，佯醉不起。权去，翻起坐。权於是大怒，手拔剑欲击之，侍坐者莫不惶遽。惟大司农刘基起抱权，谏曰：“大王以三爵後，手杀善士，虽翻有罪，天下孰知之？且大王以能容贤畜众，故海内望风；今一朝弃之可乎？”权曰：“曹孟德杀孔文举，孤於虞翻何有哉！”基曰：“孟德轻言士人，天下非之；大王躬行德义，欲与尧、舜比隆，曾何自喻於彼乎？”翻由是得免。权因敕左右：“自今酒後言杀，皆不得杀也。”
又曰：胡综性爱酒，酒後欢呼极意，或推引杯觞，搏击左右。权爱其才，不备责也。
又曰：凌统当击贼围，先期，统与督将陈勤会饮酒。勤刚勇任气，因督酒际，陵轹一坐，举罚不以其道。统疾其侮慢，面折不为具酒。勤怒，詈统及其父操。统流涕不答，众因罢坐。勤乘酒凶悖，又於道路辱统。统不忍，引刀斫勤，数日死。及当攻屯，统曰：“非死无以谢罪！”乃率厉士卒，身当矢石，所攻一面，应时破坏。诸将乘胜，遂大破之。还，自拘於军正。权壮其果毅，许以功赎罪。
《晋书》曰：庾纯为河南尹，以贾充奸佞，与任恺共举充西镇关中。充由是不平。充尝宴朝士，而纯後至。充谓曰：“尹行尝居人前，今何以在後？”纯曰：“且有小市，事不了，是以来後。”世言纯之先尝有五百者，充之先有市魁者，故充、纯以此相讥焉。充自以功隆望重，意殊不平，及纯行酒，充不时饮。纯曰：“长者为寿，何敢尔乎！”充曰：“父老不归供养，将何言也？”纯因发怒曰：“贾充，天下凶凶，由尔一人！”充曰：“辅佐二世，荡平巴、蜀，有何罪而天下谓之凶凶？”纯曰：“高贵乡公何在？”众坐因罢，充左右欲执纯，中护军羊，侍中王济佐之，因得出。充惭怒，上表解职。纯惧，上河南尹、关中侯印绶，上表自劾。
《晋书□裴楷传》曰：石崇以功臣子，有才气，与裴楷志趣各异，不与之交。长水校尉孙季舒常酣燕，慢傲过度，欲表免之。楷闻之，谓崇曰：“足下饮人狂药，责人正礼，不亦乖乎？”乃止。
又曰：裴遐尝在平东将军周馥坐与人围棋。馥司马行酒，遐不即饮。司马醉，怒，因曳遐堕地。遐徐起还坐，颜色不变，复棋如故。其性和如是。
《宋书》曰：谢超宗为人恃才使酒，多所陵忽。在直省常醉。上召见，语及北方事，超宗曰：“虏动来二十年矣，佛出亦无如之何！”以失仪，出为南郡王中军司马。
《梁书》曰：肖颖达出为豫章内史，意甚愤愤。未发前，预华林宴。酒後，於座辞气不悦。沈约因劝酒，欲以观之，颖达大骂约曰：“我今日形容，正是汝老鼠所为，何忽复劝我酒！”举坐惊愕。帝谓之曰：“汝是我家阿五，沈公宿望，何意轻脱？若以法绳汝，汝复何理？”达竟无一言，惟大涕泣，心愧之。
又曰：谢善勋饮酒数升，醉後则张眠大骂，虽复贵贱亲疏，无所择也。时谓之谢方眼。
《陈书》曰：柳盼为散骑常侍，性愚戆使酒。因醉乘马入殿门，为有司劾免於家。
《风俗通》曰：陈国有赵者，酒後自相署，或称亭长督邮。复於外骑马，将绛幡，云：“我，使者也！”司徒鲍昱决狱，云：“骑马将幡，起於戏耳，无他恶意。
又曰：汝南张妙酒後相戏，遂缚捶二十下；又县足指，遂至死。鲍昱决事云：“原其本意，无贼心，宜减死。”
《风俗通》曰：巴郡宋迁母名静，往阿奴家饮酒，迁母坐上失气。奴谓迁曰：“汝母在坐上，何无仪适？”迁曰：“肠痛误耳。人各有气，岂止我？”迁骂，奴乃持木枕击迁，遂死。
卷八百四十七　饮食部五
食上
《周礼□天官□膳夫》曰：膳夫掌王之食、饮、膳、羞，以养王及后、世子。（羞有滋味。）凡王之馈，食用六谷，膳用六牲，饮用六清，羞用百二十品，珍用八物，酱用百有二十瓮。王日一举，鼎十有二，物皆有俎。以乐侑食。膳夫授祭，品尝食，王乃食。
又曰：王齐，则玉府供玉食。（郑玄注曰：玉，阳之精，御水气也。郑司农云：食玉犀也。）
又《天官□食医》曰：掌和王之六膳、百羞、百酱、八珍之齐。凡食齐视春时，（饮宜温。）羹齐视夏时，（羹宜热。）酱齐视秋时，（酱宜凉。）饮齐视冬时。（饮宜寒。）凡和，春多酸，夏多苦，秋多辛，冬多咸，调以滑甘。凡会膳食之宜，牛宜徐，羊宜黍，豕宜稷，犬宜梁，雁宜麦，鱼宜。凡君子之食，恒放焉。
又曰：内饔，掌王及后、世子膳羞之割烹煎和之事，辨体名肉物，辨百品味之物。（割，肆解肉也。烹，煮也。煎和齐以五味。）选百羞、酱物、珍物以侯馈，（先进其中御者。）共后及世子之膳羞。（膳夫掌之。）
又曰：小宰，凡朝觐、会同、宾客，以牢礼之法，掌其牢礼、委积、膳献、饮食、宾赐之飧牵与其陈数。
又曰：大宗伯，以饮食之礼，亲宗族兄弟。
《大戴礼》曰：食谷者必智惠而巧。
《礼记□曲礼上》曰：侍食於长者，主人亲馈，则拜而食；主人不亲馈，则不拜而食。共食不饱，无流啜（郑玄注曰：流啜，有似贪也。）无咤食，（咤，陟嫁切。）毋啮骨，毋反鱼肉，毋投与狗骨，毋固获，（饮自得曰固，争自取曰获。）毋刺齿。
又曰：凡进食之礼，左肴右，食居人之左，羹居人之右，（皆便食也。肴，骨体也。，切肉也。食，饭属也。居之左右，明其近也。肴在俎，在豆。）脍炙处外，醯酱处内。（肴之外内也。近醯酱者食之主。脍炙皆在豆也。）葱[A11N]处末，（[A11N]葱也。处醯酱之左，言末者殊加也，在豆。）酒酱处右。（处羹之右，此言若酒若浆耳。两有之，则左酒右浆也。）以脯置者，左朐右末。（亦便食也。屈中曰朐，其俱切。）
又曰：齐大饥，黔敖为食於路，以待饿者而食之。有饿者蒙袂辑屦贸，贸然来。黔敖左奉食，右执饮，曰：“嗟！来食！”扬其目而视，曰：“予惟不食‘嗟来’之食，以至於斯也。”从而谢之。终不食而死。（《风俗通》曰：齐人不食而死也。）
又曰：食於有丧者之侧，未尝饱也。（助哀戚也。）
又曰：庶人春荐韭，夏荐麦，秋荐黍，冬荐稻。韭以卵，麦以鱼，黍以豚，稻以雁。（庶人无常牲，取与新物相宜而已。）
又曰：文王之为太子，朝於王季。日三食上，必在视寒暖之节。（在，察也。）食下，问所膳。（问所食者。）命上宰曰：“末有原。”应曰：“诺”，然後退。（未犹勿也。原，再也。勿有所再进，为其失饪臭味恶也。退，反其寝也。）
又曰：朝夕之食上，世子必在视寒暖之节。食下，问所膳。羞必知所进，以命膳宰，然後退。（羞必知所进，必知亲所食也。）若内竖言疾，则世子亲齐玄而养。（亲犹自也。养疾者齐，玄冠玄端也。）膳宰之馔，必敬视之。（疾者之食，齐和所欲或异。）疾之药，必亲尝之。（试毒也。）尝馔善，则世子亦能食；（善谓多於前。）尝馔寡，世子亦不能饱。（又不及武王一饭再饭。）
又曰：古者未有火化，食草木之实、乌兽之肉，饮其血，茹其毛。後圣有作，然後修火之利，以炮以燔，以烹以炙，以为醴酪。
又曰：夫礼之初，始诸饮食。其燔黍捭豚，（捭，卜麦切。）尊而А饮，（，骅切。А，步侯切。）蒉桴而土鼓，（蒉，苦对切。）犹若可以致其敬於鬼神。（言其物虽质略，有齐敬之心，则可以荐羞於鬼神。鬼飨德，不飨味也。）
又曰：天子一食，诸侯再，大夫三。
又曰：不食雏鳖。狼去肠，狗去肾，狸去正脊，兔去尻，狐去首，豚去脑，鱼去乙，鳖去丑。（皆为不利人也。）
又曰：膳、（目诸膳也。）乡、熏、尧、（肜，音香。熏，许云切。尧，许尧切，牛炙；）醢、牛；醢、牛脍；羊炙、羊、醢，豕炙、醢；豕、芥酱、鱼脍；雉、兔、鹑、。（此上大夫之礼，庶羞二十豆也。以公食大夫榔ネ校之，则尧、牛炙间不得有醢。醢，衍字也。又以为{奴鸟}也。）
《玉藻》曰：侍食於先生，异爵者，後察先饭。（谦也。）客祭，主人辞曰：“不足祭也。”（祭者盛王人之馔也。）客餐，主人辞以疏。（飧者，美主人之食也。疏之言粗也。）
又曰：父命呼，惟而不诺，手执业则投之，食在口则吐之。
又曰：若赐之食，而君客之，则命之祭，然後祭。（虽见宾客，犹不敢备礼也。侍食则正不祭。）先饭，辨尝羞，饮而俟。（侯君食而後食之，患也。将食，臣先尝，孝也。）若有尝羞者，则俟君之食，然後食，饭饮而俟。（不祭侍食，不敢备礼也。不尝羞膳，宰存也。饭饮，利将食也。）君命之羞，羞近者。（辟贪味也。）命之品尝之，然後惟所欲。（必先遍尝之。）凡尝远食，必顺近食。（从近如也。）君未覆手，不敢飧。（覆手，已循耳，已食也。飧，劝食也。）君既食，又饭飧。（不敢先君饱。）饭飧者，三饭也。（臣劝君食，如是可也。）君既彻，执饭与酱乃出授从者。（食於尊前，亲彻也。）凡侑食，不尽食，食於人不饱。（谦也。）
又《学记》曰：虽有嘉肴，弗食，不知其旨也；虽有至道，弗学，不知其善也。（旨，美也。）
又《杂记》曰：孔子曰：“吾食於少施氏而饱，少施氏食我以礼。（言贵其以礼待己而为之饱也。时人倨慢，若季氏，则不以礼矣。少施氏，鲁惠公子施父之後。）吾祭，作而辞曰：‘疏食，不足祭也。’吾飧，作而辞曰：‘疏食也，不敢以伤吾子。’纳币一束，束五两，两五寻。”
又《坊记》曰：故食礼，主人亲馈，则客祭；主人不亲馈，则客不祭。故君子苟无礼，虽美不食焉。
《左传》曰：晋公子重耳过卫，卫文公不礼焉。出於五鹿，（五鹿，郑地。）乞食於野人，与之块。公子怒，欲鞭之。子犯曰：“天赐也！”（得土，有天赐。）稽首受而载之。
又曰：楚伐庸，出师旬有五日，百濮乃罢。（濮夷无屯聚，见难则散归。）自庐以往，掌マ同食。（往，往伐庸也。振，发也。廪，仓也。同食，上下无异馔也。）
又曰：初，宣子田於首山，舍于翳桑。（田，猎也。翳桑，桑之多荫翳者。首山，在河东浦板县东南。）见灵辄饿，问其病，曰：“不食三日矣。”食之，舍其半。问之，曰：“宦三年矣，（宦，学也。）未知母之存否。今近焉，（去家近。）请以遗之。”使尽之，而为之箪食与肉，（箪，笥也。）置诸橐以与之。既而与为公介，（灵辄为公甲士。）倒戟以御公徒而免之。问其故，对曰：“翳桑之饿人也。”问其名居，（问所居。）不告而退。（不望报也。）遂自亡也。（辄亦去。）
又曰：诸侯之师次于郑西，我师次于督杨，不敢过郑。（督杨，郑地。）子叔声伯使叔孙豹请逆于晋师，为食於郑郊，师逆以至。（声伯戒叔孙以必须所递晋师至乃食。）声伯四日不食以待之。食使者，（使者，豹之介。）而後食。（言其忠也。）
又曰：晋侯合诸侯，杨干乱行，魏绛戮其仆。晋侯以绛为能以刑佐民矣，反役，与之礼食，使佐新军。（群臣族会礼食也。）
又曰：卫献公戒孙文子、宁惠子食。（劝戒二子欲共燕食。）皆服而朝，日旰不召，而射鸿於囿。二子从之，不释皮冠而与之言，二子怒。
又曰：魏献子为政，以魏戊为梗杨大夫。梗杨人有狱，魏戊不能断，以狱上。（上魏子也。）其大宗赂以女乐，（讼者之大宗。）魏子将受之。戊谓阎没、汝宽（二人魏子大夫。）曰：“主以不贿闻於诸侯。若受梗杨人，贿莫甚焉！吾子必谏！”皆许诺。退朝，待於廷。（魏子朝君退，而待於魏子之庭。）馈入，召之。（召大夫食。）比置，三叹。既食，使坐。魏子曰：“吾闻诸伯叔，谚曰：唯食忘忧。吾子置食之间三叹，何也？”同辞而对曰：“或赐二小人酒，不夕食。（或，他人也。言饥甚也。）馈之始至，恐其不足，是以叹。中置，自咎曰：岂将军食之而有不足？是以再叹。及馈之毕，愿以小人之腹为君子之心，属厌而已。”（属，足。小人腹饱知足也。言君子之心厌宜亦然。）献子辞梗杨人。
又曰：叔孙穆子食庆封，庆封泛祭。（有余，示有所先也。泛祭，远散所祭不共。）穆子不说，使工为之诵《茅鸱》。（工，乐师。《芋鸱》，逸师，刺不敬。）亦不知。
又曰：晋悼夫人食舆人之城杞者。（与，众也。城祀在往年。）绛县人或年长矣，无子而往与於食。
又曰：华亥与其妻，必盥而食所质公子者，後食公与夫人。每日必适华氏食公子而後归。
又曰：昔阖庐在国，天有灾厉，亲巡孤寡，而共其乏困。在军熟食者，分而後敢食。（必须军士皆分熟食，不敢先食。分犹遍也。）其所尝者，卒乘与焉。（所尝，甘珍，非常食。）
又曰：卫侯为虎幄於藉圃，（於藉田之圃新造幄幕，以虎兽为饰。）成，求令名者而与之始食焉。太子请使良夫，（以良夫应为令名。）良夫乘衷甸两牡，（衷甸，一辕，卿车。）紫衣狐裘，（紫衣，君服。）至袒丧不释剑而食。（食而热，故偏袒，亦不敬。）太子使牵以退，数之以三罪，而杀之。
又曰：左师每食击锺。闻锺声，公曰：“夫子将食。”
《诗》曰：民之失德，干饣侯以愆。（饣侯，食也。《笺》云：德言过乎。）
又曰：民之质矣，日用饮食。（质，成。）
又《生民》曰：克歧克嶷，以就口食。
《韩诗外传》曰：子夏过曾子，食之。子夏曰：“不为公费乎？”曾子曰：“有三费，饮食不在其中。少而学，长而志之，一费；事君而轻负，二费；久交中绝，三费。”
《舜典》曰：咨十有二牧，曰食哉惟时。（王肃注曰：食哉者，所以重之也。）
又《洪范》曰：八政：一曰食。
又曰：惟辟玉食。（孔安国曰：玉食，美食。）
《周书》曰：甘食美衣便长贫。
《尚书大传》曰：八政何以先食？食者，万物之始，人之所本者也。
《易》曰：云上於天，需，君子以饮食燕乐。（需，饮食之道也。）九五，需于酒食，贞吉。
又曰：“噬嗑”，食也。颐中有物，曰：“噬嗑”。
又曰：山下有雷，颐，君子慎言语，节饮食。
《论语》曰：一箪食，一瓢饮，人不堪其忧，回也不改其乐。
又曰：齐必变食，居必迁坐。食不厌精，脍不厌细。肉虽多，不使胜食气。食不语，寝不言。虽蔬食菜羹，瓜祭必斋如也。
《史记》曰：张苍尝被刑，王陵救免之。苍常德陵。後为丞相，洗沐常先朝陵，夫人上食，然後敢归家。
又曰：韩信从下乡南昌亭长寄食，数月，亭长患之，乃晨炊蓐食，时信往，不为具食。信亦知其意，怒，竟绝去。乃钓城下，一漂母饭信，竟漂数十日。信喜，谓漂母曰：“吾必有以重报母！”母怒曰：“丈夫不能自食，吾哀王孙而进食，岂望报乎！”
又曰：景帝居禁中，召条侯周亚夫赐食，独置大，无切肉，又不置箸。条侯心不平，顾谓尚席取著。景帝视而笑曰：“此不足君所食乎？”条侯免冠谢。
又曰：东方朔，诏赐之食於前。饭已，尽怀其馀肉持去，衣尽污。
《古史考》曰：始有燔炙，人裹肉烧之，曰炮，故食取名焉。及神农时，民食谷，释米加于烧石之上而食。及黄帝，始有釜甑，火食之道成。
《战国策》曰：苏秦之楚，三月乃得见王。谈卒，辞行。楚王曰：“先生不远千里而临寡人，曾弗肯留，愿闻其说。”对曰：“楚国食贵於玉，薪贵於桂，谒者难见於鬼，王难见於帝。今令臣食玉炊桂，因鬼见帝，其可得乎？”
《汉书》曰：陆贾劝陈平与太尉绛侯和，以谋诸吕。平乃以奴婢百人，车马五千乘，钱五百万，遗贾为饮食资。
又曰：万石君，时赐侯食於家，必稽首俯伏而食，如在上前。子孙有过，对案不食。
又曰：有司劾窦婴矫先帝诏弃市。婴阳病不食，欲死。或闻上无意杀婴，复食也。
又曰：昌邑王在丧，诏太官上乘舆，食如故。食监奏：“未释服，未可御故食也。”
又曰：鲍宣上书曰：“陛下擢臣岩穴，诚冀有益毫毛，岂徒欲臣美食大官，重高门之地哉？”（晋灼曰：高门，殿名也。）
</div>
    <div class="pagination">
<a href="太平御览_page595.html">上一页</a><span>...</span><a href="太平御览_page591.html">591</a><a href="太平御览_page592.html">592</a><a href="太平御览_page593.html">593</a><a href="太平御览_page594.html">594</a><a href="太平御览_page595.html">595</a><span class="current-page">596</span><a href="太平御览_page597.html">597</a><a href="太平御览_page598.html">598</a><a href="太平御览_page599.html">599</a><a href="太平御览_page600.html">600</a><a href="太平御览_page601.html">601</a><span>...</span><a href="太平御览_page597.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
