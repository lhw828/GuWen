<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 281 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 281 页/共 320 页</h1>
    <div class="content">　　原尹喜内传曰老子西逰省太真王母共食碧棃紫梨神异经曰东方有树髙百丈敷张自辅叶长一丈广
　　六尺名曰棃其子径三尺剖之白如素食之为地仙可入水火　洞冥记曰涂山之背棃大如升色紫千年一花亦曰紫轻棃　辛氏三秦记曰汉武帝园一名樊川一名御宿有大梨如五升缾落地则破其主取者以布囊盛之名含消棃　曹瞒传曰王自汉中至洛阳起建始殿使工苏越往徙羙梨掘之根尽血出越白状王躬自视之以为不祥还遂寝疾　文士曰孔融年四嵗与诸兄食棃辄取其小者人问其故答曰小儿法当取小者　神仙传曰介象为吴王所徴在武昌连求去不许象言病帝以羙梨一奁赐之象死殡而埋之以日中时死其晡时到建业以主所赐棃付守苑吏种之　増太平御览曰魏武帝为兖州牧上书曰山阳郡有羙棃谨上甘棃二箱　原晋令曰诸官秩棃守防者置吏一人　晋书曰苻双据上邽苻柳据蒲坂叛于坚苻武据安定并应之将共戕长安坚遣谕之各齧棃以为信皆不受命　増世说曰道安公讲僧常数百习凿齿尝饷十棃值讲安公便于座中手自剖分梨尽人徧都无颇又曰桓南郡每见人不快辄瞠云君得哀家梨颇复
　　蒸食否旧说秣陵有哀仲家棃甚羙大如升入口消释言愚人不别味得好棃而蒸食之也　齐书曰扶桑国有赤棃经年不壊　原幽眀録曰成彪兄丧昼夜哭泣兄提二升酒一盘棃就之引酌相劝彪问畧答彪悲咽问兄今在天上福多苦少久弗应肃然无言泻余酒着瓯中挈甖而去　永嘉记曰青田邨人多种棃有一株名曰官棃一围五寸以供献名御棃　南康记曰归田石城内有棃熟人食其实任意取足持归家人噉辄病或颠仆失径亡命味似秋棃　増唐书曰崔逺文才清丽风神峻整当时目为饤坐棃言席上之珍　邺侯别曰唐肃宗尝夜坐召颍王等三弟同于地炉坐罽毯时李泌絶粒上自烧二棃以赐之颍王等曰陛下恩渥先生如此臣等聨句以为他年故事颍王曰先生年防许顔色如童儿信王曰夜枕九仙骨朝披一品衣一王曰不食千钟粟惟餐两颗棃上曰天生此间气助我化无为　地里志曰河中府土贡凤栖棃　金銮宻记曰九仙殿银井有棃二株枝叶交结宫中呼为雌雄梨洛阳伽蓝记曰报徳寺有含消棃重六斤从树投地尽化为水　唐余録曰洛阳棃花开时人多擕酒树下谓为棃花洗妆宴　湘山野録曰李建勲罢相出镇豫章一日游西山田间茅舍有老叟教数村童公觞于其庐连食数梨賔僚有曰梨号五蔵斧斤不宜多食叟叹曰鹖冠子五蔵斧斤乃别离之离非谓棃也盖离别则残贼胷懐有若刀斧因就架取鹖冠子呈之公大叹服长庆集曰杭州俗酿酒趁梨花开时熟号棃花春故杭州春望诗曰红袖织文夸柿蔕青旗酤酒趁棃花
　　棃三
　　原真定　广都【并详棃一】　灵闗　御宿【上见谢朓谢棃啓　下详棃二】増带雨　送春【白居易诗曰玉容寂莫涙防干棃花一枝春带雨　杜牧诗曰棃花独送春】原大谷　钜野【并详梨一】　生圃　种青田【上见王讃棃颂　下】
　　【详棃二】　甘香　津润【韩子曰夫树柤棃橘柚者食之则甘齅之则香　左思蜀都赋曰紫梨津润榛润罅发】　増可口　同心【庄子曰三王五帝之礼义法度不同譬其犹樝梨橘柚邪其味相反而皆可于口　段龙凉州记曰吕光时炖煌太守宋歆献同心之梨　见天中记】　压帽　洗妆【俱详梨二】　粉棠雪浪　冷艶靓妆【周羙成咏棃花词雪里翻空粉堂缟夜　东坡诗冷艳不饶梅共色靓妆长与月为隣】　解烦消防【音眷】　敲齿沃心【上详梨一　辛寅逊诗曰嚼处春冰敲齿冷咽时雪液沃心寒　俱见山堂肆考】　玉浆琼汁【上见丁晋公诗下见杨诚斋诗】　贡花　接桑【西路产棃处用刀去皮切作瓣】
　　【子以火焙干谓之棃花尝充贡献实为佳果中之花木考曰接棃于桑则脆而味甘　俱见彚苑详注】
　　棃四
　　原元光【汉武内传内太上之药果有元光棃】　增溶溶院落【古诗曰棃花院落溶溶月栁絮池塘澹澹风】　露重湿花【白居易诗曰风来露重梨花湿】　原等千戸侯【汉书曰淮北荥南河济之间千树棃此其人皆与千戸侯等】
　　棃五
　　原诗梁沈约西地梨诗曰列茂河阳苑蓄紫滥觞隈飜黄秋沃若落素春徘徊　又应诏咏梨诗曰大谷来既重岷山道又难摧折非所希但令入玉盘　刘孝绰于座应令咏棃花诗曰玉垒称津润金谷咏芳菲讵匹龙楼下素叶映华扉杂雨疑霰落因风似蝶飞岂不怜飘坠愿入九重闱　后梁宣帝大梨诗曰大谷常流称南荒本足珍緑叶已承露紫实复含津　増唐皇甫冉和王给事维禁省棃花咏诗曰巧解逢人笑还能乱蝶飞春风时入户防片落朝衣　李峤咏棃诗曰擅羙元光侧传芳瀚海中凤文疎象郡花影丽新丰色对瑶池紫甘依大谷红若令逢汉主还冀识张公　韩愈诗曰桃溪惆怅不能过红艳纷纷落地多闻道郭西千树雪欲将君去醉如何　宋文同诗曰寒食北园春已深梨花满枝雪围徧青春每向风外得秀艳应难雪中见　欧阳修千叶红棃花诗曰红棃千叶爱者谁白发郎君心好竒徘绕树不忍折一日千帀看无时夷陵寂莫千山里地逺气偏时节异愁烟苦雾少芳菲野卉蛮花鬭红紫可怜此树生此处髙枝絶艶无人顾春风吹落复吹开山鸟飞来自飞去根盘树老防经春真赏今才遇使君风轻绛雪尊前舞日暖繁香露下闻从来竒物产天涯安得移根植帝家犹胜张骞为汉使殷勤西域徙榴花　丁谓诗曰圃云腴滋绛质上林风御猎清香寻芳尚意琼为树蠲渴应知玉有　苏轼诗曰梨花澹白柳深青柳絮飞时花满城惆怅东篱一枝雪人生能得防清眀　陆防诗曰嘉陵江色嫩如蓝凤集山光照马衔杨柳棃花迎客处至今诗梦到城南　金元好问棃花诗曰棃花如静女寂莫出春暮春工惜天真玉颊凌风露素月澹相映萧然见风度恨无尘外人为续雪香句孤芳忌太洁莫遣凡卉妬　眀文嘉诗曰翦水凝霜妬蝶羣曲阑风味玉清温粉痕浥露春含泪夜色笼烟月断防十里香云迷短梦谁家细雨鎻重门洗装见说清眀近旋典春衣置酒尊
　　増赋唐卢照隣病棃树赋并序曰癸酉之嵗余卧病于长安光徳坊之官舍父老云是鄱阳公主之邑司昔公主未嫁而卒故其邑废时有处士孙君思邈居之君道洽今古学有数术髙谈正一则古之蒙庄子深入不二则今之维摩诘及其推歩甲子度量乾坤飞錬石之竒洗胃肠之妙则又甘公洛下闳安期先生扁鹊之俦自云开皇辛酉嵗生今年九十二矣询之郷里咸云数百嵗人矣共语周齐间事歴歴如眼见以此参之不啻百嵗人也然犹视聴不衰神形甚茂可谓聡眀博逹不死者矣余年垂强仕则有幽忧之疾椿菌之性何其辽哉于时天子避暑甘泉邈亦徴诣行在余独卧兹邑閴寂无人伏枕十旬闭门三月庭无众木唯有病棃一树围才数握髙仅盈丈花实顦顇似不任乎嵗寒枝叶零丁絶有意乎朝暮嗟乎同托根于膏壤俱禀气于太和而修短不均荣枯殊贯岂赋命之理得之自然将资生之化有所偏及树犹如此人何以堪有感于懐赋之云尔天象平运方祗广植挺芳桂于月轮横扶桑于日域建木耸灵丘之上蟠桃生巨海之侧细枝叶连洪柯条直齐天地之一指任乌兎之栖息或垂隂万亩或结子千年何偏施之雨露何独厚之风烟愍兹珍木离离幽独飞茂实于河阳芳名于金谷紫涧称其殊防元光表其仙族尔生何为零丁若斯无榱桷之可用无栋梁之可施进无为于斤斧退无竞于班倕无庭槐之生意有岩桐之死枝尔其髙才数仞围仅盈尺修干罕双枯条每只叶病多紫花凋少白夕鸟怨其巢危秋蝉悲其翳窄怯冲飚之揺落忌炎景之临廹既而地歇蒸雾天收曜灵西秦眀月东井流星顦顇孤影徘直形状金茎之的的疑石柱之亭亭若夫西海夸父之林南海蚩尤之树莫不摩霄拂石藏云吐雾则有桥边朽柱天上灵查年年嵗嵗无叶无花荣辱两齐吉凶同轨寜守雌以外丧不修襮而内否亦犹纵酒髙贤佯狂君子为其脗合置其忧喜生非我生物谓之生死非我死谷神不死混彭殇于一观庶筌蹄于兹理
　　増歌唐王建梦看棃花云歌曰薄薄落落雾不分梦中唤作棃花云瑶池水光蓬莱雪青叶白花相次发不从地上生枝柯合在天头绕宫阙天风微微吹不破白艶却愁春涴露玉居防女齐看来错认仙山鹤飞过落英散粉飘满空梨花顔色同不同眼穿臂短取不得取得亦如从梦中无人为我解此梦棃花一曲心珍重原颂晋王讃棃树颂曰太康十一年棃树四枝与中枝合生于囿皇太子令侍中颂之嘉木时生瑞我皇祚修干外隆枝内附翼翼皇储克光其敬神啓其和人隆其盛降自圃合体连性时惟令月躬亲北林乐在同人如兰如金木之期应乃同其心同心之生啓自神眀在心斯动于言斯形先民有则称诗表情惟永作歌以休厥灵
　　原賛宋孝武帝棃花赞曰沃瘠异壤舒惨殊时惟气在春具物含滋嘉树之生于彼山基开荣布采不离尘缁原啓齐谢朓谢隋王赐紫棃啓曰味出灵闗之隂防介玉津之澨岂徒真定归美大谷滋惭将恐帝台妙棠安期灵枣不得孤擅玉盘独甘仙席虽秦君传器汉后推餐望古可俦于今何答　梁庾肩吾谢赉棃啓曰睢阳东苑子围三尺新丰箭谷枝悬六斤未有生因粉水产自铜丘影连邓橘林交苑柿逺荐中防爰颁下室事同灵枣有愿还年恐似仙桃无因留核
　　甘一
　　増格物丛话曰柑者橘之属滋味甘美特异者也有黄赪二色赪者谓之壶柑即乳柑惟泥山为最地不弥一里所产柑其大径六寸皮厚而珍脉不粘瓣食不留滓一颗核一二间有全无者生枝柑郷人以其耐久留之枝上俟味变甘带叶而折故名焉今温福州江陵天台处产之　本草曰酸者名胡甘　原古今注曰甘实形如石榴者亦谓之壶甘　盛之荆州记曰宜都郡旧江北甘园名宜都甘　郭义恭广志曰有甘一核有成都平带甘大如升色苍黄犍为南安县出黄甘　增又曰新州出变甘有包大于升者且皮薄如洞庭之橘余甘之所不及传云移植数百里外形味俱变因以为名亦如橘逾淮为枳乃水土异也　又曰有生枝柑有乳柑有海红柑有衢柑品虽不同而温台之柑最良嵗充上贡焉柑之大者擘破气如霜雾故杜诗破柑霜落爪是也　云南志曰云南北胜州有狮头柑状如狮头而色黄有大如椀者其味最甘　原神异经曰东方裔外有建春山其上多柑　崔寔政论曰橘柚之实尧舜所不常御山龙华虫帝王不以为防服今之臣妾皆余黄柑而厌文绣者盖以万数矣
　　甘二
　　増异闻録曰汉武帝时董元素来自江南上召见夜与语曰闻公有神术今江南柑橘正熟公能致否对曰请安一盒于榻前数刻忽有微风入帘啓盒柑满其中奏云此江陵支县柑也他处恐来迟帝尝之惊叹　原谢承后汉书曰丹阳张盘字子石为庐江太守浔阳令尝饷一奁柑其小男年七嵗就取一枚盘夺其柑外卒以两枚与之盘夺儿柑鞭卒曰何故行赂于吾子　晋书曰王羲之尝抱弱孙逰观有一味柑剖而分之以娱目前　増郭子曰王丞相导性俭啬帐下甘果盈溢渉春壊烂　右军帖曰奉柑三百果霜未降不能佳　晋令曰阆中县置守黄甘吏一人　湘州记曰州故大城内有陶侃庙地是贾谊故宅谊时种柑犹有存者　宋书曰彭城王义康时四方献馈皆以上品荐义康而以次者供御上尝以冬月噉甘叹其味并劣义康在坐曰今年甘殊有佳者遣人还东府取甘大三寸　梁书曰吕僧珍既有大勲任总心膂性甚恭慎当直禁中盛暑不敢解衣每侍御座屏气鞠躬饮食未尝举箸醉后取一柑食武帝笑曰卿今日便是大有所进禄外令月给钱十万　隋史曰隋文帝嗜甘蜀州摘黄甘皆以蜡封蔕献日久犹鲜　原襄阳记曰李衡字叔平于武陵龙阳洲上种甘千树临终敕其子曰龙阳洲里有千头木奴嵗得绢数千匹　述异记曰南阳郡东望山有人入山山顶有果林众果毕植行列整齐如人工甘正熟三人共食致饱讫懐二枚欲以示人闻云中语云催放双柑乃听汝去　増唐史曰开元中有神仙持罗浮柑子种于南楼寺其后常资进献至幸蜀幸奉天之嵗皆不结实　又曰荆州进黄柑帝以紫帕包赐萧嵩　新唐书曰益州嵗进柑子皆以纸裹之他时长吏嫌不敬袋以细布既而恐柑子为布所损每懐忧惧俄有御史甘子布至长吏以为推布裹柑事惧曰果为所推及子布到驿长吏叙以布裹柑子为敬子布初不知之久而方悟闻者莫不大笑　开元遗事曰眀皇食柑凡千余枚皆缺一瓣问进柑使者云中途尝有道士齅之盖罗公逺也　东坡集曰安定郡王以黄柑酿酒名曰洞庭春色桯史曰戎州有蔡次律者家于近郊山谷尝过之延
　　以饮有小轩极华洁槛外植柑子数株因乞名焉题之曰味谏后王子予以橄防遗山谷有诗曰方懐味諌轩中果忽见金盘橄防来想共余甘有葛苦中真味晩方囘时盖徽宗始登极国论稍还是以有此句云
　　甘三
　　原平蔕　圎实【上详甘一　胡济甘赋曰三秋迭运初寒履霜壶形既兆圎实一煌】　披黄包　系丹实【潘安仁赋曰披黄苞以授甘　刘韶甘赋曰豊条翠叶系以丹实】　西平更生　东望共食【范表曰南昌令解列西平里有一甘树枯死一年后以今年更生枝叶丰茂今多少作子　下详甘二】　若菱花　侔萍实【上见胡济黄柑赋　下见谢恵连甘赋】　超玉果　若金珰【上见胡济甘赋下见谢恵连赋】　増蜡封布裹【俱详甘二】　上元宴　春日携【东坡诗注唐故事赐近臣黄甘以黄罗包之人各二枚上元以黄甘遗近臣谓之传甘宴　杂记戴颙字仲若春日携双柑斗酒人问何之曰往听黄鹂声】金衣烂日　素质凌霜【天寳年宰臣贺蓬莱宫甘子结实表緑蔕含霜芳流绮殿】
　　【金衣烂日色丽彤庭下详谢恵连赋】　甘逾石蜜　寒比蔗浆【上见梁皇太子表　下见刘禹锡表】　珍果　嘉实【欧阳修云归田録载其香清味羙置之尊俎间光彩灼烁如金弹丸诚珍果也下详梁宗炳颂】
　　甘四
　　増祠用【卢谌祭法曰冬祠用甘】　登俎【杜甫诗曰登俎黄柑重】　渴者思【张载诗曰三巴黄甘渴者思】　天恩赐【孔坦表曰天恩例赐灵酒黄柑不胜受遇】　遗细君【苏轼诗曰归来一残灯在犹有传柑遗细君】
　　甘五
　　原诗梁徐陵咏甘诗曰朱实挺荆南苞品擅珍淑上林杂嘉树江浦间修竹万里拟封家千株挺荆国緑叶萋以布素荣芬且郁得陈终宴欢良垂云雨育　増唐杜甫诗曰岑寂双柑树婆娑一院香交柯低几杖垂实碍衣裳满嵗如松碧同时待菊黄防囘霑叶露乗月坐胡床　又曰春日晴江岸千柑二顷园青云羞叶密白雪避花繁结子随边使开筒近至尊后于桃李熟终得献金门　柳宗元诗曰手种黄柑三百株春来新叶徧城隅方同楚客怜皇树不学荆州利木奴防嵗花开闻喷雪何人摘实见垂珠若教坐待成林后滋味还堪养老夫　宋苏轼诗曰侍史传柑至帝傍人间草木尽天浆寄与维摩三十颗不知檐卜是余香　又曰一双罗帕未分珍林下先尝媿逐臣露叶霜枝翦寒碧金盘玉指破芳辛清泉防防先流齿香雾霏霏欲噀人座客殷勤为收子千奴一掬为吾贫
　　原赋晋胡济黄甘赋曰惟江南之竒果资天地之正阳生殊方之妙域植朱岛之遐郷处汉之南背江之隂左协兰臯右接桂林带激水之清流向崇山之髙岑三秋迭运初寒履霜照耀原隰防映林荒若菱华之绣绮井烛龙之衔金珰　刘瑾甘树赋曰伊冥造之緜緜兮纚羣象于成遇嗟卉草之森秀兮将归羙于甘树诞寄生于南楚兮播万里而东布浸冷泉以揺根兮竦逸条以承露结密叶以舒防兮涤尘以开素仰清气以旭晨兮流恵飚于薄暮虽飞荣于园沼兮契峦松之贞趣时屡迁而弥真兮凌寒暑而一度　宋谢恵连甘赋曰嘉寒园之丽木羙独有此贞芳质葳防而懐风性耿介而霜拟夕霞以表色指朝景以齐圎侔萍实乎江介超玉果于昆山倾子节兮湘之区承君玩兮堂之隅濯雨兮冒霜长无絶兮芬敷
　　原赞晋王升之甘橘賛曰节重履险操贵有恒二树保荣四运齐能在质为羙于味斯异分南域北则枳橙原颂梁宗炳甘颂曰煌煌嘉实磊如景星南金其色隋珠其形
　　増表梁皇太子谢甘表曰甘逾石蜜味重金衣晖章缥李岂止称于晋世上林羙枣非独髙于汉日　唐宰臣谢眀皇赐甘表曰雨露所均混天区而齐被草木有性凭地气以潜通故兹江外之珍果为禁中之佳实　唐刘禹锡谢甘子表曰甘逾萍实剖食既同于楚謡寒比蔗浆析酲何慙于汉使
　　原啓梁刘孝仪谢晋安王赐甘启曰便得削彼金衣咽兹玉液甘逾萍实冷亚氷壶立消烦防顿除酩酊近嗤齐相进不剖之实逺笑魏君逢裂牙之味　庾肩吾谢湘东王赉甘启曰名地里逺自武陵之洲族茂神经遥闻建春之岭王逸为赋取对荔枝张衡制辞用连石蜜足使萍实非甜蒲萄犹防
　　増宋苏轼黄甘陆吉曰黄甘陆吉者楚之二髙士也黄隠于泥山陆隠于萧山楚王闻其名遣使召之陆吉先至赐爵左庻长洞庭君尊宠在羣臣右久之黄甘始来一见拜温尹平阳侯班视令尹吉起隠士与甘齐名入朝久尊贵用事一旦甘位居上心衔之羣臣皆疑之防秦遣苏轸钟离意使楚召燕章华台羣臣皆与甘坐上坐吉咈然谓之曰请与子论事甘曰唯唯吉曰齐楚约西击秦吾引兵逾闗身犯霜露与枳棘最下者同甘苦率家奴千人战季洲之上拓地至汉南而归子功孰与甘曰不如也曰神农氏之有天下也吾剥肤剖肝怡顔下气以固蔕之术献上主喜之命注记官陶景状其方畧以付国史出为九江守宣上徳泽使童儿亦懐之子才孰与甘曰不如也吉曰是二者皆居吾下而位居上何也甘徐应曰君何见之晩也每嵗太守劝驾乗传入金门上玉堂与虞荔申梠梅福枣嵩之徒列侍上前使数子者口快舌缩不复上齿牙间当此之时属之于子乎属之于我乎吉黙然良久曰属之于子矣甘曰此吾之所以居子之上也于是羣臣皆伏嵗终吉以疾免更封甘子为穰侯吉之子为下邳侯穰侯遂废不显下邳以羙汤药官至陈州治中
　　増杂文韩彦直真柑録曰柑别种有八橘别种为十四橙别种为五凡其类合二十有七而乳柑为第一故温人谓乳柑为真柑谓他皆若假设者而独真柑为柑尔且温数邑俱种柑而出泥山者尤杰然推第一予北人安得所谓泥山者而啗之又故事太守者不得出城从逺逰无因领客入泥山香林中泛酒其下而客乃遗予泥山柑因为之谱　眀刘基卖柑者言曰杭有卖果者善藏柑渉寒暑不溃玉质而金色置于市价十倍人争鬻之予贸得其一剖之如有烟扑口鼻视其中则干若败絮予怪而问之曰若所市于人者将以实干豆奉祭祀供賔客乎将外以惑愚瞽也甚矣哉为欺也卖者笑曰吾业是有年矣吾业頼是以食吾躯吾售之人取之未尝有言而独不足子所乎世之为欺者不寡矣而独我也乎吾子未之思也今夫佩虎符坐臯比者洸洸乎干城之具也果授孙吴之畧耶峨大冠拖长绅者昂昂乎庙堂之器也果能建伊臯之业耶盗起而不知御民困而不知救吏奸而不知禁法壊而不知理坐縻廪粟而不知耻观其坐髙堂骑大马醉醇醴而饫肥鲜者孰不巍巍乎可畏赫赫乎可象也又何徃而不金玉其外败絮其中也哉今子是之不察而以察吾柑予黙然无以应退而思其言类东方生滑稽之流岂其愤世疾邪者耶而托于柑以讽耶










　　御定渊鉴类函卷四百
<子部,类书类,御定渊鉴类函>
　　钦定四库全书
　　御定渊鉴类函巻四百一
　　果部三【橘　金橘附柚　樱桃】
　　橘一
　　原春秋运斗枢曰璇枢星散为橘　尚书禹贡曰淮海惟州厥包橘柚锡贡【孔安国曰小曰橘大曰柚】　周礼曰橘逾淮而北为枳此地气然也　淮南子曰夫橘树之江北化为枳　汲冢周书曰秋食樝梨橘柚　増庄子曰三王五帝之礼义法度譬诸柤梨橘柚其味相反而皆可于口　原韩子曰夫树柤梨橘柚者食之则美嗅之则香史记曰蜀汉江陵千树橘此人与千戸侯等　曹叔
　　异物志曰橘为树白华赤实皮既馨香又有善味交趾有橘官长一人秩二千石主嵗贡御橘　増拾遗记曰条阳山中有白橘花色翠而实白大如香闻数里格物论曰橘有数种枝多生刺叶两头尖三月着花结实至冬黄熟一名木奴　广州记曰罗浮山橘夏熟实
　　大如柿　又曰卢橘皮厚大如柑酢多至夏熟土人呼为壶酒　原离骚经曰后皇嘉树橘来服兮受命不迁生南国兮深固难从更其志兮緑叶素荣纷其可嘉兮又曰斩伐橘柚列树苦桃　魏文帝诏羣臣曰饮食
　　一物南方有橘酢正裂人牙时有甜耳　傅巽七诲曰闽山朱橘　杜预七规曰庻羞既异五味代臻糅以丹橘杂以芳鳞　増晋宫阁名曰华林园橘十一株　埤雅曰橘柚雕于北徙石榴郁于东移
　　橘二
　　増列仙曰穆天子防王母于瑶池食白橘金橘　原晏子使楚楚王曰齐人善盗乎晏子对曰婴闻南方之橘生于淮北则为枳今民生于齐不盗入楚则盗得无楚使民善盗邪　晏子使楚进橘并食王曰当剖曰赐人主前桃不削橘柚不剖　益都耆旧曰杨由为成都文学掾少治易晓占候忽有风起太守问由由曰南方有荐朱实者色黄赤顷之五官掾献橘数包　西京杂记曰武帝平百越以为园圃民献橘柚　増述异记曰汉章帝元年上虞献二蒂玉色橘　谢承后汉书曰沛国桓俨字文林罢县居州从事屈豫室庭有橘树一株遇其实熟乃以竹蕃四面时风吹两实堕地即以绳缚系于树　又曰刘先主时巴郡结舫水居者五百家县有橘官荔枝园夏至则熟二千石常设防膳命士大夫共防树下食之　原吴志曰陆绩年六嵗于九江见袁术术出橘绩懐三枚去拜辞堕地术谓曰陆郎作賔而懐橘乎绩跪答曰欲归遗母术大竒之　张勃吴録曰朱光为建安太守有橘冬月树上覆褁之至眀年春夏色变青味尤酸正裂人牙絶羙上林赋曰卢橘夏熟卢黒色也盖近是乎　建武故事曰平西将军庾亮送橘十二实共同一蒂为瑞异羣臣毕贺　増梁书曰梁大寳元年将军王僧辩家有橘三十子一蒂以献　三国典畧曰梁侯景未平王僧辩献嘉橘一蒂二十五子于湘东王王答之曰昔文康献橘十有二子用今方古彼有慙色今景之凶恶既稔凯歌之声已及嘉瑞之橘逺臻但増欢慰　原捜神记曰秦精入武昌山采茗见一人长丈余授懐中橘二十枚与精　増异闻集曰洞庭君有小女谓栁毅曰敢寄尺牍于洞庭之阴其旁有大橘树君击之三当有应声者毅如其言即召入毅持书见洞庭君　原宋躬孝子曰王虚之十三丧母三十三丧父二十年盐醋不入口病着牀忽有一人来问疾谓之曰君寻瘥俄而不见庭中橘树隆冬而实病果寻愈时人以为至孝所感　増南史曰卢愿始数嵗家中橘树冬熟诸儿竞取之愿独不取家人皆异之　江淮异録曰陈允升好道抚州危全讽迎置郡中谓之曰丰城橘羙颇思之允升曰方有一船泊丰城港今为取之港去城十五里少顷还携一囊橘数百枚唐开元末江陵进乳柑橘上以十枚种蓬莱宫至天寳十年秋结实宣示羣臣曰朕于宫内种橘数株今结实一百五十颗乃与江南蜀道所进不异宰臣贺曰雨露所均混天区而齐被草木有性凭地气以潜通故得资江外之珎果为禁中之华实
　　橘三
　　原白华　朱实【李尤七叹曰梁土青丽卢橘是生白华緑叶扶疎冬荣　下见曹植橘赋】緑叶　金衣【上详橘一　李尤七叹曰金衣素里斑理内充滋味伟异滛乐无穷】　懐三掷两【上详橘二　陶捜神后记曰会稽东野有女子姓吴字望子路忽见一贵人俨然端坐即蒋】
　　【侯像也因掷两橘与之数数形见遂降情好】　建春山　徳阳殿【东方朔神异记曰东方裔外有建春山其上多橘柚　李尤徳阳殿赋橘柚含桃百果成丛】　増屈庭　苏井【上见橘二　神仙传苏眈种橘凿井以救郷里之病者以井水服一橘叶即愈】　星散　洲浮【上见橘一　湘中记橘洲在长沙县西南江中时有大水洲渚皆没此洲独存古诗照潭无厎橘洲浮】遗母　赐臣【上见橘二　唐太宗蓬莱殿九日宴羣臣赐湖南新橘】　合欢　连理【杨妃外江陵进乳柑橘上种于蓬莱宫结一合欢实上与妃子持翫曰此果似知人意　宋书大明中芳香琴堂东西双橘连理改连理堂】　朱苞　琼浆【沈约诗朱苞待霜润下见李元操诗】比封君　号木奴【上见橘一又杜甫诗此邦千树橘不见比封君　白六帖李衡种橘】
　　【千树号千头木奴言利也】　五官献　二叟戏【上见橘二　幽怪録巴郡有橘园霜后橘尽取余大橘剖开中有二叟相对象戱一叟曰橘中之乐不减商山但不得深根固蒂为愚人摘下耳】逾淮北　丽中州【上见橘一　齐虞羲诗独有霜橘荣丽在中州】　洞庭
　　霜　潇湘姿【山海经曰洞庭之山其木多橘王右军帖云奉橘三百枚霜未降不可多得　玉隠记潇湘有橘郷洞庭有橘里彭泽有橘市杜诗尝闻蓬莱殿罗列潇湘姿】　浙东禁鬻　越南出税【白六帖薛戎迁浙东观察使所部州属橘未贡先鬻者死戎请弛其禁　任昉述异记越多橘柚园嵗出橘税名曰橘籍吴阚泽表曰请除臣之橘籍】
　　橘四
　　原丹橘　朱橘　不迁【楚词受命不迁】　再熟【潘岳赋序冬夏再熟】　化枳　荐实　贡惟任土　果贵及时　増蜜橘　绵橘黄橘【扁小多香雾橘之上品】　緑橘【绀碧可爱不待霜后色味已佳隆冬采之生意如新】冻橘【八月开花冬结春采】　包橘【外薄内盈其脉瓣隔皮可数】　沙橘【细小甘美】乳橘【似乳柑皮坚穰多絶酸】　油橘【橘之下品】　芳塌橘【状大而扁外緑心红】
　　【巨瓣多液春熟甚羙】　穿心橘【实大皮光心虗可穿】　珠颗形容随日长琼浆气味得天成【白居易诗】　不常御【崔实政论橘柚之实尧舜不常御】香雾喷人【苏轼诗香雾喷人惊半破清泉流齿怯初尝】
　　橘五
　　原诗古诗曰橘柚垂嘉实乃在深山侧闻君好我甘窃独自雕饰　晋张华诗曰橘生湘水侧菲陋人莫逢君金华宴得在玉几前　齐虞羲橘诗曰冲颷发陇首朔雪度炎洲摧折江南桂离披汉北楸独有霜橘荣丽在中州从来自有节嵗暮将何忧　梁简文帝咏橘诗曰萎防映庭树枝叶秋芳故条杂新实金翠共含霜攀枝折缥干甘防若琼浆无假存雕饰玉盘余自甞徐擒咏橘诗曰丽树标江浦结翠似芳兰焜煌玉衡
　　散照耀金衣丹愧以无雕饰徒然登玉盘　范云园橘诗曰芳条结寒翠圎【一作园】实变霜朱徙根楚洲上来覆广庭隅　沈约园橘诗曰緑叶迎露滋朱苞待霜润但令入玉柈金衣非所　周李元操园中杂咏橘诗曰嘉树出巫隂分根移上林白华如霰雪朱实似悬金布影临丹地飞香度玉岑自有凌冬质防守嵗寒心　増唐李峤咏橘诗曰万里盘根植千株布叶繁既荣潘子赋方重陆生言玉蘤含霜动金衣逐吹翻愿辞湘水曲长茂上林园　韦应物答郑骑曹求橘诗曰怜君卧病思新橘试摘犹酸亦未黄书后欲题三百颗洞庭须待满林霜　皮日休早春以橘寄鲁望诗曰个个和枝叶捧鲜彩疑犹带洞庭烟不为韩嫣金丸重直是周王玉果圎剖似日魂初破后弄如星髓未销前知君多病仍中圣尽送寒苞向枕邉　陆次韵酬谢袭羙以春橘见恵诗曰到春犹作九秋鲜应是亲封白帝烟良玉有浆须让味眀珠无纇亦羞圎堪居汉苑霜梨上合在仙家火枣前珍重更过三十子不堪分付野人邉　宋范成大咏橘诗曰新霜彻晓报秋深染尽青林作缬林惟有橘园风景异碧丛丛里万黄金
　　原赋魏曹植橘赋曰有朱橘之珍树于鹑火之遐郷禀太阳之烈气嘉杲日之休光体天然之素分不迁徙于殊方播万里而遥植列铜雀之园亭背江洲之暖气处元朔之肃清邦换壤别爰用丧生处彼不凋在此先零朱实不衔焉得素荣惜寒暑之不均嗟华实之永乖仰凯风以倾叶冀炎气之可懐飏鸣条以流响希越鸟之来栖夫灵徳之所感物无微而不和神盖幽而易激信地道之不讹既根而弗干谅结叶而不华渐元化而不变非彰徳于邦家拊微条以叹息哀草木之难化晋潘岳橘赋曰余斋前橘树冬夏再熟聊为赋云尔嗟嘉卉之芳华信氛氲而芬馥既蓊茸而葳防且参差而橚矗已鬱郁而冬茂亦离离而夏熟至如广命賔客歴览逰观三清既设百味星烂炫熀乎玉案照耀于金盘故成都美其家园江陵重其千树既见称于陆言亦标名乎马赋　宋谢恵连橘赋曰园有嘉树橘柚煌煌圎丹可翫清气芬芳受以玉盘升君子堂味既滋而事美实厥包之最良　梁吴均橘赋曰増枝之木既称英于緑地金衣之果亦委体于玉盘见云梦之千树笑江陵之十兰叶叶之云共琉璃而并碧枝枝之日与金轮而共丹若乃秋夜初露长郊欲素风赍寒而北来雁衔霜而南渡方散藻于年深遂凝贞于冬暮　增唐李徳裕瑞橘赋曰美南州之嘉树受烈气于炎徳固一志于殊方遂不迁于上国贞枝凝碧蔚湘岸之夕隂华实变黄动江潭之秋色杂丹枫于溪畔映緑篠于岩侧翡翠以之列巢鹓雏于焉栖息虽同沾于雨露窃自得于雕饰终获誉于皇朝岂因人之羽翼感大均之独运输造化之全力思六合以同风采孤根而移植播元气以茂育谅英灵之不测逮乎霜飞文囿风落秦川金茎熀于朝日玉树青葱于霁天峨方壶之翠岛列灵沼之清涟上蔚柽松下秀荪荃赩朱草与屈轶华紫芝与賔连灵卉必植而嘉橘在焉碧叶独润金衣更鲜天汉之华星焜耀阆风之珠树粲然香若于野露色疑炫于江烟既而大官献新竒果列筵非厥包之自逺何菲陋之莫树隠方塘比丹萍之初实盘映皎月与赤瑛而共妍东鄙孤臣缪陈三事既乏和羮之用犹霑可口之味并食不剖窃愧晏婴之知捧之以拜重感桓荣之赐庶不朽于雪霜永酬恩于天地　宋吴淑橘赋曰伊卢橘之夏熟沦璿星之粹精茂彼江浦繁兹洞庭州之贡蜀郡之英既逾淮而为枳亦渡江而作橙忠臣之心既申于楚相纯孝之感更见于王灵香皮赤实緑叶素荣交甫赠之而着美陆绩懐之而显名若夫雕饰是资芬芳足贵吴王纳贡单于荷赐交趾既为置守南越亦云有税阚泽抗表以除籍杨由占风于受餽庾亮之贡己称于同柢僧辩所陈更惊于共蒂别有箕山晓色罗浮晩香用之给客举以名堂江陵致富比之于千戸庄周著论譬之于百王虞愿不取而道显桓俨系树而名亦有裂牙酸酢抚手华饰晏子侍坐而不剖严遵当赐而靡食代苦桃而已误梦黄衣而更失若夫违江洲之暖气处元朔之寒色彼南土之不迁谅难成于甘实斯固百越所厌饫而尧舜不常食也
　　原颂宋孝武芳春琴堂橘连理颂曰列访神秘详观瑞策通柯耸秀实灵所锡离条别干淹一荣戚道被遐方承我正歴
　　原啓梁简文帝谢敕赉城边橘啓曰结根垄首垂隂阳堑甘逾石蜜味重金衣晖章缥李岂止称于晋世上林美枣非独髙于汉日　刘孝仪谢东宫赐城傍橘啓曰多置守民晋为厚秩坐入缣素汉譬封君固以仰匹穰橙俯连楚柚寕似魏借清泉而得冷岂如蜀食待饴蜜而成甜重以倒影阳池垂华金堞洵可珍石榴于式干贵蒲桃于别馆　庾肩吾谢赉橘啓曰光分璇宿影接铜峰去青鸟之迢递服朱闉之爽垲楚原洪笔颂记不迁陈王丽藻赋称遥植昔朝歌季重才赐海鱼大理元常止蒙秋菊
　　増说唐陆蒙橘说曰橘之蠧大如小指首负特角身蹙蹙然类蝤蛴而青翳叶仰齧如饥蚕之速人或枨触之辄奋角而怒气色桀骜一旦视之凝然弗食弗动眀日复往则蜕为蜨矣力力拘拘其翎未舒襜黒韝苍分朱间黄腹填而撱緌纎且长久醉方寤羸枝不又眀日往则倚薄风露攀縁草树耸空翅轻瞥然而去或隠蕙隙或留篁端翩旋轩虚飏曳纷拂甚可爱也须防犯蝥网而胶之引丝环纒牢若拲梏人虽甚怜不可解而纵矣噫秀其外类有文也黙其中类有徳也不朋而逰类洁也无嗜而食类防也向使前不知为橘之蠧后不见触蝥之人谓之钧天帝居而来今复还矣天下大橘也名位大羽化也封畧大蕙篁也茍灭徳忘公崇荣饰傲荣其外而枯其内害其本而窒其源得不为大蝥网而胶之乎观吾之蠧化者可以惕己
　　金橘一【附】
　　増花果録曰金橘一名金柑一名夏橘一名小木奴实小如弹黄如金谓之金橘　韩彦直橘谱曰金橘出江西都人初不甚贵景祐中始至汴温成皇后嗜之价遂贵藏菉豆中可经时不变橘性热豆性凉故也
　　金橘二
　　増光如金弹　圎并眀珠【上见黄鲁直诗　王岐公诗黄欺晩菊垂金砌圎并眀珠落翠盘】
　　金橘三
　　増诗宋李邦直和赐后苑金橘诗曰苑臣初摘置雕盘口敕宣恩赐近官气味岂同淮枳变皮肤不作楚梅酸参差翠叶藏珠琲错落黄金铸弹丸安得一株擎雨露画圗与世人看　黄鲁直索金橘诗曰禅客入秋无气息想依红袖醉防飔霜枝揺落黄金弹许送筠笼殊味来　梅圣俞诗曰越橘如金弹烂然已盈箧谁岭外信尚带霜前叶　又诗曰韩弹有轻薄楚萍知是非甘香奉华俎咀嚼破眀玑
　　柚一
　　原尔雅曰柚条也【似橙实酢出江南】　尚书曰州厥包橘柚锡贡　増毛诗曰终南何有有条有梅　原月令曰食橘柚　増本草曰岭南有柚大如冬　原吕氏春秋曰果之美者云梦之柚　列子曰吴越之间有木其名曰柚树碧而冬青实甘而味酸渡淮北化为枳　广志曰成都有柚大如斗　离骚曰斥逐鸿鹄乃近鸱枭斩伐橘柚列树苦桃　増楚辞曰杂橘柚以为圃兮列辛夷与椒槟
　　柚二
　　増当家僮　赠逰女【栁子厚诗橘柚当家僮　张衡南都赋逰女弄珠于汉臯之曲注云逰女汉女也郑大夫交甫于汉臯见之赠以橘柚】　耀密林　依茅斋【栁宗元诗密林耀朱緑晩嵗有余芳杜甫诗茅斋依橘柚】
　　柚三
　　増诗宋朱子咏柚诗曰春荣百卉茂素荣敷緑枝淑郁丽芳逺悠风日迟南国富嘉树骚人留恨辞空为对夕日愁絶成丝
　　原賛晋郭璞柚賛曰厥包橘柚精者曰柑实染繁霜叶鲜翠蓝屈生嘉叹以为羙谈
　　樱桃一
　　原尔雅曰楔荆桃【郭璞注今樱桃也楔音戛】　増太平广记曰崖蜜樱桃也　原吕氏本草曰樱桃一名朱茱【一作牛桃】一名麦英味甘主调中益脾气令人好顔色美志气　礼记月令曰仲夏之月天子羞以含桃先荐寝庙【郑康成注含桃今樱桃】博物志曰樱桃大者或如弹丸　广志曰樱桃有大
　　者长八分者白色多肌者凡三种　増杨膳夫録曰樱桃其种有三大而殷者曰吴樱桃黄而白者曰蜡珠小而赤者曰水樱桃食之皆不如蜡珠　原晋宫阁名曰式干殿前樱桃二株含章殿前樱桃一株华林园樱桃二百七十株　増国史补曰李直方第诸果以樱桃为第三
　　樱桃二
　　原汉书曰恵帝出离宫叔孙通曰古者春尝果方今樱桃熟可献愿陛下出取以献宗庙上许之诸献果始此拾遗録曰汉眀帝月夜宴羣臣于照园大官进樱桃
　　以赤瑛为盘赐羣臣月下视之盘与桃同色羣臣皆笑云是空盘　増唐书曰太宗将致樱桃于公称奉则是尊言赐又似卑问之虞监曰昔梁帝遗齐巴陵王称饷遂从之　李适曰唐髙宗时天子飨防夏宴蒲萄园赐朱樱宰相学士从行给翔鳞马帝赋诗学士属和唐景龙文馆记曰帝命侍臣升殿食樱桃并盛以琉
　　璃和以杏酪饮酴醿酒又与侍臣树下摘樱桃恣其食末后大陈宴席奏宫乐至暝人赐朱樱二笼　唐史曰李林甫采萧颖士名而召见之时颖士居母丧缞麻入见林甫恶之即令去颖士忿乃作伐樱桃赋以刺之唐书曰眀皇紫宸殿樱桃熟命百官口摘之　唐史曰文宗即位内苑进樱桃以奉三宫太后　酉阳杂俎曰韩约作樱桃饆饠其味不变
　　樱桃三
　　原莺含　蝉翳【吕氏春秋曰仲夏之月羞含桃髙诱注曰含桃樱桃为鸟所含故曰含桃　傅咸粘蝉赋曰遂寓目以周览见鸣蜩于纎枝翳翠叶以长吟信厥乐之在斯】　缃叶　红蕊【上见王僧逹诗　张华诗曰樱桃含红蕊】　春就　夏羞【左思蜀都赋曰朱樱春就素柰夏成下详樱桃二】　二株　三种【洛阳宫殿簿曰显殿前樱桃六株徽音殿前乾元殿前并二】
　　【株　下详樱桃一】　増宰臣防　进士宴【山堂肆考唐朝三月宰相有樱笋厨时最为盛又秦中三月为樱笋时摭言唐新进士有樱桃宴】　和杏酪　杂蜡丸【上详樱桃二　唐李希烈始入汴闻戸曹参军窦良女美强娶之又尝称陈仙竒忠勇可用其妻亦窦姓愿为娣姒以固其夫希烈许诺及希烈死其子不发丧谋悉诛诸将自立未决时有献樱桃者希烈妻窦氏请分遗仙竒因以蜡丸杂果中出所谋仙竒大惊率兵入斩之】　映碧丛　随翠笼【上见简文帝诗　下见韩愈诗】
　　樱桃四
　　増席上珍【见唐太宗诗】　滴堦红【苏轼诗樱桃初熟滴堦红】　充凤食【见李商隠诗】　樱盘同色【见樱桃二】　磊落火齐珠　参差瑚树花发九霄集繁星而积耀　味调六气承湛露而不
　　晞
　　樱桃五
　　原诗宋王僧逹诗曰初樱动时艳擅藻烁辉芳缃叶未开蕊红葩已发光　梁简文帝奉答南平王康赉朱樱诗曰倒流映碧丛露擎朱实花茂蝶争飞枝浓鸟相失已丽金钗仍羙玉盘橘寜异梅似丸不羡萍如日永植平台垂长与云桂宻徒然奉推甘终以愧操笔唐太宗赋得樱桃春字韵诗曰华林满芳景洛阳徧阳春朱顔含逺日翠色影长津乔柯转娇鸟低枝映美人昔作园中实今来席上珍　増杜甫咏野人送樱桃诗曰西蜀樱桃也自红野人相赠满筠笼数囘细写愁仍破万颗匀圎讶许同忆昨赐霑门下省退朝擎出大眀宫金盘玉筯无消息此日尝新任转蓬　王维咏敕赐百官樱桃诗曰芙蓉阙下防千官紫禁朱樱出上防才是寝园春荐后非关御苑鸟衔残归鞍竞带青丝笼中使频倾赤玉盘饱食不须愁内热大官还有蔗浆寒白居易咏樱桃诗曰有木名樱桃得地早滋茂叶宻独承日花繁偏受露迎风暗揺动引鸟潜来去鸟啄子难成风来枝莫住低软易攀翫佳人屡囘顾色求桃李饶心向松筠妒好是映墙花本非当轩树所以姓萧人曽为伐樱赋　又与沈杨二舎人阁老同食勅赐樱桃翫物感恩诗曰清晓趋丹禁红樱降紫宸驱禽养得熟和叶摘来新圎转盘倾玉鲜眀笼透银内园题两字西掖赐三臣荧惑精华赤醍醐气味真肉嫌卢橘厚皮笑荔枝皴琼液酸甜足金丸大小匀偷须防曼倩惜莫掷安仁手擘才离核匙抄半是津甘为舌上露暖作腹中春已惧长尸禄仍惊数食珍最惭恩未报饱餧不才身权徳舆酬裴杰秀才新樱桃诗曰新果真琼液来应宴紫兰圎疑窃龙颔色已夺鸡冠逺火微微辨残星隠隠看茂先知味易曼倩恨偷难忍用烹骍骆从将翫玉盘流年如可驻何必九华丹　韩愈和张员外勅赐百官樱桃诗曰汉家旧种眀光殿炎帝还书本草经岂是满朝承雨露共看赐出青冥香随翠笼擎初到色映银盘写未停食罢自知无所报空然慙汗仰皇扄　李商隠咏深树见一颗樱桃尚在诗曰髙桃留晩实寻得小庭南倭堕緑云髻欹危红玉簮惜堪充凤食痛已被莺含越鸟夸香荔齐名亦未甘　韦庄咏白樱桃诗曰王母堦前种防株水晶帘外看如无只因汉武金盘上泻得瑚白露珠　宋文同咏樱桃诗曰偶因移晓雨似欲占春风嫰叶藏轻緑繁葩露浅红　范成大咏樱桃诗曰火齐寳缨络垂于緑茧丝幽禽都未觉和露折新枝　元王士骐咏樱桃诗曰小鸟枝头啄欲残羙人珍惜卷帘看霞烘的的瑚碎露洗垂垂琥珀寒素面相逢浑似醉朱唇半吐欲成丹若教纎手和烟折也胜官家赤玉盘　眀袁凯咏苏城友人恵樱桃诗曰野店荒溪红满枝暖烟微雨共离披忽思西蜀匀圎颗正值东吴逺送时老子细看方自讶儿童惊喜欲成痴拾遗门下曾沾赐此日飘蓬也赋诗
　　原赋晋潘岳朱实赋曰焕若垂珠皎如列星　后梁宣帝樱桃赋曰惟樱桃之为树先百果而含荣既离离而春就乍冉冉以冬迎异羣龙之元首垂牢器之晩成鸟才食而便堕雨薄洒而皆零未覩红顔之实空有荐庙之名等橘柚于檐戸匹诸荐乎中庭异梧桐之栖凤愧緑竹之恒贞岂复论其羙恶且耸干乎前櫺叶繁抽而映日枝长弱而风生且得蔽乎羲赫实当暑之凄清増唐萧颖士伐樱桃树赋曰缀繁英兮霰集骈朱实以星灿故当小鸟之所啄食妖姬之所攀翫
　　原啓梁庾肩吾谢蒙赉朱樱啓曰成丛殿侧犹连制赋之条结实西园非复黏蝉之树异合浦之归来疑蔵朱实同秦人之逐弹似得金丸

</div>
    <div class="pagination">
<a href="御定渊鉴类函_page280.html">上一页</a><span>...</span><a href="御定渊鉴类函_page276.html">276</a><a href="御定渊鉴类函_page277.html">277</a><a href="御定渊鉴类函_page278.html">278</a><a href="御定渊鉴类函_page279.html">279</a><a href="御定渊鉴类函_page280.html">280</a><span class="current-page">281</span><a href="御定渊鉴类函_page282.html">282</a><a href="御定渊鉴类函_page283.html">283</a><a href="御定渊鉴类函_page284.html">284</a><a href="御定渊鉴类函_page285.html">285</a><a href="御定渊鉴类函_page286.html">286</a><span>...</span><a href="御定渊鉴类函_page282.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
