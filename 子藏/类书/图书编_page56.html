<!DOCTYPE html>
<html>
<head>
    <meta charset="UTF-8">
    <title>图书编 - 第 56 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 56 页/共 220 页</h1>
    <div class="content">　　时令总叙
　　夫时行不息即天气之运行也积时而成日积日而成月积月而成岁一日之间时分十二一岁之间时分四季举天地之所覆载成形成象其所以生生化化夭乔开落孳息蛰啓未有一物能违乎天之时者可以人而不顺天时乎哉先王治厯明时敬授人时无非钦若昊天茂对时育万物已耳即一昼一夜而晦明异一冬一夏而寒暑异凡吾人之衣食起居向晦宴息虽欲违乎时焉何可得也且孔子德与天地并也子思孟子称之不过上律天时孔子圣之时稽之谟训曰时习时敏时措时出与时偕行后天而奉天时莫非时中之道也故易曰随时之义大矣哉虽然时一也欲动静不失其时尽人道以奉若天道尚可于天之四时五行隂阳节候支千配属而均莫之省也耶








　　四时气序
　　天地大矣不越乎隂阳之变化隂阳神矣不越乎时序之节宣论语曰天何言哉四时行焉百物生焉天何言哉中庸曰万物并育而不相害道并行而不相悖小德川流大德敦化此天地之所以为大也是故善观天者观之时行物生尽之矣其实时行而物之生育在其中也观此图时分春夏秋冬而五行五音五帝五神以及四方八卦各有配属究其根源惟一气消息虚盈自有温凉寒暑之异故谓四时异行而分为四气亦可土旺四季谓五气顺布而四时行亦可此所以天不言而敦化川流自尔物生之不测也但木为少阳属春而气温火为太阳属夏而气热金为少隂属秋而气凉水为太隂属冬而气寒然春虽温也不能以遽温夏热也不能以遽热秋之凉冬之寒也岂能遽凉而遽寒哉春夏秋冬各有定时温凉寒热气行有渐而四气流行又有隂阳韶占之四变焉何也一岁之间非四气无以管籥四时非四变无以流通八节四气在子午卯酉而二分二至为天四正若四变则临乎甲丙庚壬之宫而戊己土气则各旺于辰戌丑未十有八日故每岁时起立春而春已交矣然春初尚仍冬政其气犹寒至二月惊蛰朔气值甲乃变其气为韶计三十日其气多阳天地之启气所以变化也既变之后则春分之温气始得以生物矣夏初尚仍春令其气犹温至五月芒种朔气值丙乃变其气为隂计三十日其气多隂天地之合气所以变化也既变之后则夏至之暑气始得以长物矣秋初尚仍夏政其气犹热至八月白露朔气值庚乃变其气为占计三十日其气多隂天地之殄气所以变化也既变之后则秋分之凉气始得成物矣冬初尚仍秋令其气犹凉至十一月小雪朔气值壬乃变其气为阳计三十日其气多晴天地之闭气所以变化也既变之后则冬至之寒气始得藏物矣况春夏属阳而一阳之气已萌于冬至而为复秋冬属隂而一隂之气已萌于夏至而为姤由复之一阳渐积至孟夏为纯阳之干故五月虽一隂渐萌于下而纯阳之气则愈浮于地之上矣惟阳气上浮所以末夏初秋时为酷热由姤之隂渐积至孟冬为纯隂之坤故十一月虽一阳渐萌于下而纯隂之气则尽凝于地之上矣惟隂气上凝所以冬末春初时为严寒可见四时虽以温凉寒暑而异名一气则随隂阳消长而变化是天气之时序又各有其渐非以四时而截然各分之也然地有四方果可以四时分属之哉不过以东方木气西方金气南方火气北方水气各以其时而应之尔所以四气不拘方隅者以其乗中正之气得天度之多而地之应亦均也若夫四变则各有差殊故谓江北无隂江南无韶西土无占东邦无阳以其地偏方隅而天度不齐地气流行适有偏耳此则不可不察也虽然四时之候又各有气运立春至春分厥隂风木主之谓之生气清明至小满少隂君火主之谓之舒气芒种至大暑少阳相火主之谓之长气立秋至秋分太隂湿土主之谓之化气寒露至小雪阳明燥金主之谓之收气大雪至大寒太阳寒水主之谓之藏气而一气运于甲子【冬至之朔】二气运于甲戌【霜降之朔】三气运于甲申【处暑之朔】四气运于甲午【夏至之朔】五气运于甲辰【谷雨之朔】六气运于甲寅【雨水之朔】故天气左旋地气右转一阖一辟生化无穷是又一气司四节一节计十五日每候司五辰皆在天度计五度强弱而与时变易鬼神情状俱有定数可坐而占之矣然则五行五音五帝五神四方八卦其于四时虽各有配属而一气运旋川流敦化原无方所要皆随时随处异其名耳噫天虽不言不于并行并育者而可以黙识之哉论四时气序
　　按庖牺氏则河图画八卦定五行配四时其数曰一三五七九阳也二四六八十隂也所谓天一生水地六成之在北方播于冬天三生木地八成之在东方播于春天之阳数生之故冬春之月卦皆阳爻【自复始阳推出隂故寒】地之隂数成之乃寒隂之气也故冬寒而后春渐暖隂极生阳也地二生火天七成之在南方播于夏地四生金天九成之在西方播于秋地之隂数生之故夏秋之月卦皆隂爻【自姤始隂推出阳故热】天之阳数成之乃热阳之气也故夏热而后秋渐凉阳极生隂也天五生土地十成之土为万物之母尊居中以配天代天而生万物故不名时也盖五行生成之数皆含天五之数故天一得五而六成天三得五而八成地二得五而七成地四得五而九成天五得五而十成故土播于四时之间旺于季月之末可见矣得天生者属阳地生者属隂后天卦位是也故冬至子之半而阳生夏至午之半而隂生以四时详而言之冬水生春木春木生夏火夏火生秋金秋金生冬土是以人之五脏肾水生肝木肝木生心火而心与肺金相聨象四时也脾胃属土居中纳水谷而肾肝心肺皆资脾胃之气象土播于四时之间此人事合天时之造化也按月令以季夏【一岁中】属中央土则四时无不在故无定位寄居火金之间火中生土土中生金是时酷暑火盛生土之气也厯法以夏至后三庚曰伏亦此也【伏者金伏土之义】立秋金代火金畏火尅故曰伏又以五子纳音统十千五运化气论之丙辛化水丙子水旺于北丁壬化木壬子木旺于东戊癸化火戊子火旺于南甲巳化土甲子金旺于西乙庚化金庚子土居中庚子纳土甲乙化土子居母腹甲子纳金乙庚化金母无正位合居儿家从子之道也此火中生土土中生金盖五行质具于地气行于天以质言则曰水火木金土取天地生成之序也以气言则曰木火土金水取四时运行之序也其气即一元之气行于地中地受天之气行于四时之间发生万物今厯家以律吕候气之法晷刻不差便是此气从地中透出吁大哉圣人之作易也与夫律吕候气之法以见天地之心造化流行如循环无穷也








　　书洪范四五纪一曰岁二曰月三曰日四曰星辰五曰厯数【岁者序四时也月者定晦朔也日者正躔度也星经星纬星也辰日月所会十二次也厯数者占步之法所以纪岁日月星辰也】岁月日时无易百谷用成乂用明俊民用章家用平康【岁月日三者雨旸燠寒风不失其时则其効如此休征所感也】日月岁时既易百谷用不成乂用昏不明俊民用微家用不宁【日月岁三者雨燠寒风既失其时则其害如此咎征所致也】
　　是图由外以及内也初一二层记十二时积时以成日也第三层因月之盈亏以记三十日积日以成月也第四层因十二卦以记十二月积月以成岁也第五层记四时二十四节气乃一岁之周而复始也即一岁而千万岁可知矣夫一岁之日月起于一时之积而天运实无一息之停君子惜隂将以配天行健也其可有废时哉
　　岁时总考
　　春前律厯志曰少阳者东方东动也阳气动物于时为春春蠢也物蠢乃运动故为规礼记月令曰孟春之月日在营室昏参中旦尾中【孟长也日月之行一岁十二防观斗所建命其四时孟春日月会于娵訾而斗建寅】其日甲乙其帝大皥其神勾芒【郑曰此苍精之君木官之臣自古以来着德立功者大皥宓羲也勾芒少皥氏之子曰重为木官】律中大蔟【仓律候气之管以铜为之中犹应也高诱注曰万物动生蔟地而出故曰大蔟】东风解冻蛰虫始振【振动也】鱼上氷獭祭鱼鸿雁来【此皆记时候】天气下降地气上腾天地和同草木萌动【此阳气蒸运可耕之候】夏小正曰正月启蛰雉震呴【呴古雊字古豆反呴者鸣也震者鼔其翼也】时有浚风【浚者大也南风】涤冻涂【涤者变也变而暖也】田鼠出【田鼠嗛鼠也嗛簟也反】农及雪泽采芸【音魂芸似耶蒿可食】栁稊【苦兮反稊者发孚也】梅杏柂【斯】桃则华【柂桃山桃】月令曰仲春之月日在奎昏弧中旦建星中【仲中也仲春者日月防于降娄而斗建卯】律中夹钟【高诱曰是月万物去隂而生故候管者中夹钟】始雨水桃始华仓庚鸣【仓庚黄鹂也】鹰化为鸠鸟至【鸟燕也】日夜分雷始发声始电蛰虫咸动夏小正曰二月祭鲔【鲔之至其时美】采芑【芑音菜也】降燕乃睇【降下也燕一名鸟齐人呼乙睇眄也眄者视可为室】淮南子曰二月之夕女夷鼔歌以司天和【女夷神名】月令曰季春之月日在胃昏七星中旦牵牛中【季少也季春日月会于大梁而斗建辰】律中姑洗【高诱注曰姑故也洗新也是月阳气发去故就新】桐始华田鼠化为鴽虹始见蓱始生【防蝀谓之虹防萍也】生气方盛阳气发泄勾者毕出萌者尽达【屈而生者曰勾芒而生者曰萌】夏小正曰三月参则伏【参星伏不见】【斛】则鸣【天蝼也尔雅注云天蝼蝼蛄】颁冰【分冰以授大夫】拂桐葩【桐葩始生貌拂拂然】周书时训曰三月鸣鸠拂羽戴胜降于桑【拂羽以羽相击戴胜促织絍之鸟一名戴鵀鵀音时鸩反】诗云春日迟迟卉木萋萋又曰春日载阳有鸣仓庚梁元帝纂要曰春曰青阳【气清而温阳】亦曰发生芳春青春阳春三春九春天曰苍天【万物苍苍而下】风曰阳风春风暄风柔风惠风景曰媚景和景韶景时曰良时嘉时芳时辰曰良辰嘉辰芳辰节曰华节芳节良节嘉节淑节草曰弱草芳草芳卉木曰华木华树芳林芳树林曰茂林鸟曰阳鸟时鸟阳禽候鸟时禽好鸟好禽正月孟春亦曰孟阳孟陬【音邹】上春初春开春发春献春首春首岁初岁开岁发岁献岁肇岁芳岁华岁二月仲春亦曰仲阳三月季春亦曰暮春末春晩春三春于卦总属震方属东音属角五行属木
　　夏前律厯志曰夏假也物假大乃宣平礼记月令曰孟夏之月日在毕昏翼中旦婺女中【郑注曰孟夏者日月会于实沈而斗建巳之辰】其日丙丁【丙之言炳也万物皆炳然着见而强大】其帝炎帝其神祝融【此赤精之君火官之臣炎帝大庭氏也祝融颛顼氏之子曰黎为火官正者】律中仲吕【髙诱注曰阳散在外隂实在中所以旅阳成功故曰仲吕也】蝼蝈鸣蚯蚓出王生苦菜秀【蝼蝈蛙也王薢挈也高诱曰蝼蝈虾蟆薢蒲结反】靡草死麦秋至断薄刑决小罪【靡草荠葶之属】夏小正曰四月则见【昴星名】易通卦验曰立夏清风至而暑鹊鸣声博谷飞电见龙升天【龙心星名】月令曰仲夏之月日在东井昏亢中旦危中【郑注曰仲夏者日月防于鹑首而斗建午之月】律中防賔【髙诱曰是月隂气萎防在下象主人阳气在上象賔客】小暑至螗蜋生鵙始鸣反舌无声【螗蜋螵蛸母也鵙伯劳也反舌百舌鸟高诱日螗蜋代谓之天马一名龁疣兖豫谓之巨斧是月隂作于下阳散于上伯劳夏至后应隂而杀蛇乃磔之棘上而始鸣也反舌百舌也变易其声仿百鸟之鸣故谓之百舌也】鹿角解蝉始鸣半夏生木槿荣【木槿玉蒸也名蕣一名榇】夏小正五月参见则琅蜩鸣【蜋蜩者五彩贝】初昏大火中【大火心星】尚书曰日永星火以正仲夏【永长也谓夏至之日也火苍龙之中星举中则七星见可知矣】鸟兽希革【时羽毛希少改易革改也】月令曰季夏之月日在栁昏火中旦奎中【郑曰季夏者日月防于鹑火而斗建未之辰】律中林钟温气至蟋蟀居壁【按尔雅曰蟋蟋蛬刘邵注云谓蛚蜻也孙炎云梁国谓之蛬郭璞云今促织也蛬音义或作蛩方言蜻蛚楚谓之蟋蟀似蝗而小正黒有光泽如漆有角起一名蛬有名蜻蛚幽州人谓之促织】鹰乃学习腐草化为萤诗云四月维夏六月徂暑梁元帝纂要曰夏曰朱明【气赤而光明】亦曰长嬴【以征反】朱夏炎夏三夏九夏天曰昊天【言气浩汗】风曰炎风节曰炎节草曰茂草杂草木曰蔚林茂林密树茂树孟夏亦曰维夏首夏季夏亦曰徂暑三夏于卦总属离方属南音属征五行属火
　　一岁之中四时代谢皆以相生立春木代水水生木立夏火代木木生火立冬水代金金生水惟立秋金代火金畏火故庚日心伏是庚金因火而伏也其实季夏之月土润溽暑大雨时行土虽分属四季而于季夏尤旺故火生土土生金子藏母腹也季夏中央属土其帝黄帝其神后土其音属宫秦伏祠社祠后土也
　　秋律厯志曰秋揫也物揫敛乃成熟礼记月令曰孟秋之月日在翼昏建星中旦毕中【郑曰孟秋者日月会于鹑尾而斗建申之辰】其日庚辛【庚之言更也辛之言新也日行秋西从白道成熟万物月为之佐万物皆肃然改更秀实新成也】其帝少皥其神蓐收【此白精之君金官之臣少昊金天氏蓐收少昊氏之子曰该为金官】律中夷则【高诱曰太阳力衰太隂气发万物凋伤应法成性】凉风至白露降寒蝉鸣鹰乃祭鸟【鹰祭鸟者将食之示有先也】仲秋之月日在角昏牵牛中旦觜觽中【郑曰仲秋者日月防于夀星而斗建酉之辰】律中南吕【髙诱曰阳气内藏隂吕为阳事其成功】盲风至鸿雁来鸟归羣鸟养羞【盲风疾风也鸟燕也归谓去蛰也凡鸟随阳者不以中国为归羞谓所养】日夜分雷乃始收声蛰虫坏【裴】户杀气日衰水始涸【坏益也】季秋之月日在房昏虚中旦柳中【郑曰季秋日月会于大火而斗建戌之辰】律中无射【季秋气生则无射之律应髙诱曰隂气上升阳气下降万物随阳而盛而无射出见者也】鸿雁来賔雀入大水为蛤菊有黄华豺乃祭兽戮禽【来賔者其客止未去大水海也戮杀也】霜始降草木黄落尚书曰霄中星虚以殷仲秋【宵夜也虚赋中星以秋分日见】鸟兽毛毨诗曰秋日凄凄百卉具腓又云七月流火九月授衣淮南子曰七月百虫蛰伏青女乃出【高诱曰青女乃青要玉女司霜雪者】以降霜露夏小正曰八月丹鸟羞【羞进也】白鸟【白鸟蚊蚋】辰则伏【辰房星】鴽为鼠九月内火【内收敛】梁元帝纂要曰秋曰白藏【气白而收藏万物】亦曰收成【万物成而收敛】亦曰三秋九秋素秋素商高商天曰旻天【旻愍也愍万物之凋零】风曰商风素风凄风高风凉风激风悲风景曰朗景澄景清景时曰凄辰霜辰【霜辰可施九月】节曰素节商节草曰衰草木曰疎木衰林霜柯霜条七月孟秋首秋上秋肇秋兰秋八月仲秋亦曰仲商九月季秋亦曰暮秋末秋暮商季商杪秋三秋于卦总属兑方属西音属商五行属金
　　冬律厯志曰阳气潜伏于下于时为冬礼记月令曰孟冬之月日在尾昏危中旦七星中【郑曰孟冬者日月防于析木之精而斗建亥之辰】其日壬癸【壬之言任也癸之言揆也日之北行从黒道闭藏万物月为之佐万物懐姙于壬癸揆然萌芽】其帝颛顼其神防【此黒精之君水官之臣颛顼高阳氏也防少昊氏之子曰脩曰熈为水官之神】律中应钟【高阳曰隂应于阳转成其功】水始冰地始冻雉入大水化为蜃虹藏不见【大水淮也大蛤为蜃】仲冬之月日在斗昏东壁中旦轸中【郑曰仲冬者日月会于星纪斗建子之辰】律中黄钟【黄钟者律之始也高诱曰阳气聚于下隂气盛于上萌于黄泉下故曰黄钟】冰益壮地始坼日短至隂阳争诸生荡【争者隂方盛阳欲起荡谓物将萌芽者】芸始生荔挺出蚯蚓结麋角解水泉动【芸香草也荔挺马葅也水泉动润上行也】季冬之月日在婺女昏娄中旦氐中【郑注曰季冬日月会于枵而斗建丑之辰】律中大吕鴈北向始巢雉雊鸡乳【雊雉鸣也】出土牛以送寒气【出犹作也土牛者丑为牛牛可牵止送犹毕也】日穷于次月穷于纪星于天数将几终【言日月星辰运行至此皆周匝于故处也次舍也纪犹会也】尚书曰日短星昴以正仲冬【日短冬至之日白虎中星】鸟兽氄【辱勇切】毛诗云冬日烈烈飘风发发蔡邕月令章句曰冬终也万物于是终也梁元帝纂要曰冬曰英【气黑而青英】亦云安宁亦曰冬三冬九冬天曰上天【言时无事在上而临下】风曰寒风劲风严风厉风衰风隂风景曰冬景寒景时曰寒时节曰寒节鸟曰寒鸟寒禽草曰寒卉黄草木曰寒木寒柯素木寒条十月孟冬亦曰上冬亦曰阳月【此是纯隂用事嫌其无阳故曰阳月】十二月季冬亦曰暮冬杪冬除月暮节暮岁穷稔穷纪三冬于卦总属坎方属北音属羽五行属水时令总论
　　董子曰天有两和以成二中岁立其中用之无穷是故北方之中内产阳而物始动于下南方之中内萌隂而养始美于上动于下者不得东方之和不能生中春是也养于上者不得西方之和不能成中秋是也东方和北方之所起而西方和南方之所养起之不至于和之所不能生长之不至于和之所不能成生于和成必和始于中止必中也中者天地之所始终也和者天地之所生成也夫德莫大于和而道莫至于中中和者天地之美德达道也圣人之所保守也阳气起于北至南方而盛盛极而合乎隂隂气起于南至北方而盛盛极而合乎阳不盛不合终岁再合此天地冬夏之所以为节也夫隂阳之合皆在日至之后为寒则凝氷裂地为热则焦沙烂石气之精至于是故能出入无形而物莫不应天地之生至于东方之中而所生大成养成西方之中而所养大成一岁四起业而必止于中中之所为而就之和故和者天地之正也隂阳之平也天地之道虽有不和必归之于和而所为有功虽有不中必止之于中而所为不过是故阳之行始于北方之中而止于南方之中隂之行始于南方之中而止于北方之中隂阳之道不同盛而皆止于中中者天地之太极也日月之所至而却也故阳者天之寛也隂者天之急也节者天之制也中者天之用也和者天之功也举天地之道而莫美于中和圣人内居其至以立中嗜欲不滑神凝于一以守中外处其平以达和动静应候喜怒度理以导和见端而知本精之至也得一而应万类神之至也政以此平令以此宣故冬无愆阳夏无伏隂春无凄风秋无苦雨雷出不震无菑霜雹厉疾不降民不夭札此先王之所以若天也天道以隂为权以阳为经阳出而南隂出而北经用于盛权用于末以此见天之显经隠权前德而后刑也春爱志也夏乐志也秋严志也冬哀志也故爱而有严乐而有哀四时之则也喜怒之礼哀乐之义不独在人亦在于天春夏之阳秋冬之隂不独在天亦在于人人无春气何以博爱而容众人无秋气何以立严而成功人无夏气何以养盛而乐生人无冬气何以哀死而恤丧以暖而春生育天喜志也以清而秋杀戮天怒志也以疏阳而夏养长天乐志也以激隂而冬闭藏天哀志也故曰天乃有喜怒哀乐之行人亦有春夏秋冬之气此之谓也此可以见德刑之用矣是故隂阳之行各六月逺近同度而所在异处出阳为暖以生之出隂为清以成之是故非熏也不能有育非栗也不能有熟岁之精也知天而不省薰与栗孰多者用必大戾力虽劳而不成是故自正月至于十月而天之功毕于是问隂阳各居几何薰与栗其用孰多据物之初生至其毕成露与霜其用孰倍故阳者岁之主也德者君之宗也隂者阳之助也刑者德之辅也从中春以至于秋气温柔和调乃季秋九月隂始多于阳于是而出溧下霜而物固已皆成矣故九者究也天地之功究于是月也十月而悉毕隂乃大出故天之成功小隂与而大隂不与霜加物而雪加空空者亶地而已不及物也此非亲阳而疎隂任德而逺刑之明效与天之志常置隂空处稍取之以为助而非所用也天下之昆虫随阳而出四十六秒月行三百六十八度三十七分四秒半孛行二度十一分四十秒半黄道周天之度并孛行数即月行之数也凡六十二年而七周天月行最迟之处与之同躔矣取上古甲子分为一十二号每号分十二月而置闰于其下闰在号前那前一月闰在号后那后一月万厯五年十二月朔日孛危十三度五星虽各一其明也虽各一其行度也要之皆视日以为隐伏迟疾若罗计紫气孛星则皆随乎月何也罗计纒度其数并月行交终之度月之盈缩视孛星所在与之同位为最迟与之同冲为最疾紫气则状如半月生于晦朔助月为明其平行之度皆与日无异是四余皆助乎月者也虽无形象光明可覩而其魄之行于天者亦万古常存如月之晦时也观紫气有时而见谓之为景星可类推矣夫罗乃火之余孛乃水之余紫气乃木之余金独无余气焉彼以月为金精故无余或亦有见于斯欤
　　七政四余总叙
　　夫日月木火土金水谓之七政紫月孛罗防计都谓之四余合七政四余谓之十一曜凡天地之所以位万物之所以育与夫四时之代序隂阳之消长何莫而非顺天之数也故四时同气各有所宜宜之所在其物代美故冬水气也荠味甘乗于水而美者甘胜寒也夏火气也芬味苦也乗于火而成者苦胜暑也天无言意以物示故物与羣物不同时而生死者必深察之是天之所以教人也故荠以冬美芬以夏成荠成告之甘芬成告之苦君子察物成而谨告戒故春袭和阳夏居密隂秋避杀气冬避重凛就其和也怒而反中而自説以平喜则反中而自摄以正忧则反中而舒之以意惧则反中而实之以精春秋杂物其和而冬夏代服其宜是谓得天地泰圣人所以自渐于天地之道也
　　气候总论
　　夫七十二候见于周公之时训吕不韦载于吕氏春秋汉儒入于礼记月令其来逺矣若载之于厯则自后魏始耳第其禽兽草木多出北方盖缘汉前诸儒皆产江北故后之江南虽号宿儒老师亦难尽通其名义然多识参考求覈其实则庶几得之斯亦吾儒格至之学所不废乎愚尝因是而知天地气序推迁之妙矣盖一岁之间本一气之周流耳一气分而为二则有隂阳二倍而为四则有四时三四一十二则又有十二月十二倍而为二十四则有二十四气复三其二十四而为七十二则有七十二候是七十二候者吾得之于乾坤之策焉干之策三十六而两之夫固七十二也坤之策二十四而三之亦七十二也计干六爻之策二百一十有六坤六爻之策一百四十有四通合乾坤之策而三百六十日之数尽矣举乎七十二候之全而三百六十日之岁周矣然厯书之所计者候也而候之所应者气也气至而物感则物感而候变是故天地之气挠万物者莫疾乎风也正月而东风解冻者则天地收敛之气散矣七月而凉风至者则天地发舒之气散矣动万物者莫疾乎雷也二月而雷始发声者阳之中也八月而雷始收声者隂之中也説万物者莫説乎泽润万物者莫润乎水也六月而土润溽暑大雨时行者隂之湿阳之终也十一月而水泉动十二月而水泽腹坚者阳之动隂之终也隂阳之气交而为虹季春虹始见者阳胜隂也孟冬虹藏不见隂胜阳也隂阳之气鸟兽草木得之为先鹰主杀而秋击鼠主贪而夜出而夘辰之月能化鸠鴽者以辰卯者阳之壮隂为阳所化也雀乳子而春集雉求雄而朝呴而戌亥之月能为蛤蜃者以戌亥者隂之极阳为隂所化也蛰虫启户者雷发声之时与阳俱出也蛰虫坏户者雷收声之时与隂俱入也孟春而獭祭鱼者此时鱼逐阳气而上游也季秋而豺祭兽者此时兽感隂气而见杀也春而鸿鴈北鸟至者鴈自南而来北燕自北而来南各乗其阳气之所宜也秋而鸿鴈来鸟归者鴈自北而来南燕自南而来北各乗其隂气之所宜也二月而仓庚鸣四月而蝼蝈鸣者鸣以阳也及五月一隂始生鵙一鸣而反舌则无声矣七月而寒蝉鸣者鸣以隂也及十一月一阳始生鹖鴠能鸣而感阳则不鸣矣四月而蚯蚓出者隂之屈者得阳而伸也十一月而蚯蚓结者阳虽生矣而隂尚屈也夏至得一隂而鹿角解者鹿阳兽也冬至得一阳而麋角解者麋隂兽也草木正月而萌动者隂阳气交而为泰也九月而黄落者隂长阳消而为剥也桃桐华于春者应阳之盛也黄菊华于秋者应隂之盛也四月而靡草死者隂不胜于阳也十一月而茘挺出者阳初复于隂也麦得隂之稺也故金王而生火王而死而麦秋在于四月也禾得阳之稺也故木旺而生金王而熟而禾登在于七月也至于腐草之为萤则植物之变为动物无情之变为有情岂非阳明之极而隂幽之物亦随之以化哉大抵隂阳二气无形而黙运于内风雨露雷昆虫草木有形而改换于外君子触其景而测其应则可以寓对时育物之心因其候而思其义则可以悟隂阳贞胜之理由是而知一岁之间七十二候即二十四气也二十四气即一十二月也一十二月即四时也四时即二气也二气即一气之周流也而乾坤无余策厯书无余术矣











　　月令
　　孟春之月日在营室昏参中旦尾中其日甲乙其帝太皥其神勾芒其虫鳞其音角律中大蔟其数八其味酸其臭羶其祀户祭先脾东风解冻蛰虫始振鱼上冰獭祭鱼鸿鴈来天子居青阳左个乗鸾路驾仓龙载青旂衣青衣服仓玉食麦与羊其器疏以达是月也以立春先立春三日太史谒之天子曰某日立春盛德在木天子乃斋立春之日天子亲帅三公九卿诸侯大夫以迎春于东郊还反赏公卿诸侯大夫于朝命相布德和令行庆施惠下及兆民庆赐遂行毋有不当乃命大史守典奉法司天日月星辰之行宿离不贷毋失经纪以初为常是月也天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝借天子三推三公五推卿诸侯九推反执爵于大寝三公九卿诸侯大夫皆御命曰劳酒是月也天气下降地气上腾天地和同草木萌动王命布农事命田舎东郊皆修封疆审端径术善相丘陵阪险原隰土地所宜五谷所殖以教道民必躬亲之田事既饬先定准直农乃不惑是月也命乐正入学习舞乃修祭典命祀山林川泽牺牲毋用牝禁止伐木毋覆巢毋杀孩虫胎夭飞鸟毋杀麛毋毁卵毋聚大众毋置城郭掩骼埋胔是月也不可以称兵称兵必有天殃兵戎不起不可从我始毋变天之道毋絶地之理毋乱人之纪孟春行夏令则雨水不时草木早落国时有恐行秋令则其民大疫猋风暴雨总至藜莠蓬蒿并兴行冬令则水潦为败雪霜大挚首种不入
　　仲春之月日在奎昏弧中旦建星中其日甲乙其帝太皥其神勾芒其虫鳞其音角律中夹钟其数八其味酸其臭羶其祀户祭先脾始雨水桃始华仓庚鸣鹰化为鸠天子居青阳太庙乗鸾路驾仓龙载青旂衣青衣服仓玉食麦与羊其器疏以达是月也安萌芽养幼少存诸孤择元日命民社命有司省囹圄去桎梏毋肆掠止狱讼是月也鸟至至之日以太牢祀于髙禖天子亲往后妃帅九嫔御乃礼天子所御带以弓韣授以弓矢于髙禖之前是月也日夜分雷乃发声始电蛰虫咸动启户始出先雷三日奋木铎以令兆民曰雷将发声有不戒其容止者生子不备必有凶灾日夜分则同度量钧衡石角斗甬正权概是月也耕者少舍乃修阖扇寝庙毕备毋作大事以妨农事是月也毋竭川泽毋漉陂池毋焚山林天子乃鲜羔开冰先荐寝庙上丁命乐正习舞释菜天子乃帅三公九卿诸侯大夫亲往视之仲丁又命乐正入学习乐是月也祀不用牺牲用圭璧更皮币仲春行秋令则其国大水寒气总至冦戎来征行冬令则阳气不胜麦乃不熟民多相掠行夏令则国乃大旱暖气早来虫螟为害
　　季春之月日在胃昏七星中旦牵牛中其日甲乙其帝太皥其神勾芒其虫鳞其音角律中姑洗其数八其味酸其臭羶其祀户祭先脾桐始华田鼠化为鴽虹始见蓱始生天子居青阳右个乗鸾路驾仓龙载青旂衣青衣服仓玉食麦与羊其器疏以达是月也天子乃荐鞠衣于先帝命舟牧覆舟五覆五反乃告舟备具于天子焉天子始乗舟荐鲔于寝庙乃为麦祈实是月也生气方盛阳气发泄勾者毕出萌者尽达不可以内天子布德分惠命有司发仓廪赐贫穷赈乏絶开府库出币帛周天下勉诸侯聘名士礼贤者是月也命司空曰时雨将降下水上腾循行国邑周视原野修利隄防道达沟渎开通道路毋有障塞田猎罘罗网毕翳餧兽之药毋出九门是月也命野虞无伐桑柘鸣鸠拂其羽戴胜降于桑具曲植籧筐后妃斋戒亲东乡躬桑禁妇女毋观省妇使以劝蚕事蚕事既登分茧称丝効功以共郊庙之服无有敢惰是月也命工师令百工审五库之量金铁皮革筋角齿羽箭干脂胶丹漆毋或不良百工咸理监工日号毋悖于时毋或作为淫巧以荡上心是月之末择吉日大合乐天子乃率三公九卿诸侯大夫亲往视之是月也乃合累牛腾马游牝于牧牺牲驹犊举书其数命国难九门磔攘以毕春气　季春行冬令则寒气时发草木皆肃国有大恐行夏令则民多疾疫时雨不降山陵不收行秋令则天多沈隂淫雨蚤降兵革并起
　　孟夏之月日在毕昏翼中旦婺女中其日丙丁其帝炎帝其神祝融其虫羽其音征律中仲吕其数七其味苦其臭焦其祀灶祭先肺蝼蝈鸣蚯蚓出王生苦菜秀天子居明堂左个乗朱路驾赤駵载赤旂衣朱衣服赤玉食菽与鸡其器高以粗是月也以立夏先立夏三日太史谒之天子曰某日立夏盛德在火天子乃斋立夏之日天子亲帅三公九卿诸侯大夫以迎夏于南郊还反行赏封诸侯庆赐遂行无不欣説乃命乐师习合礼乐命太尉赞杰俊遂贤良举长大行爵出禄必当其位是月也继长增髙毋有壊堕毋起土工毋发大众毋伐大树是月也天子始絺命野虞出行田原为天子劳农劝民毋或失时命司徒巡行县鄙命农勉作毋休于都是月也驱兽毋害五谷毋大田猎农乃登麦天子乃以彘尝麦先荐寝庙是月也聚蓄百药靡草死麦秋至断薄刑决小罪出轻系蚕事毕后妃献茧乃收茧税以桑为均贵贱长幼如一以给郊庙之服是月也天子饮酎用礼乐孟夏行秋令则苦雨数来五谷不滋四鄙入保行冬令则草木早枯后乃大水败其城郭行春令则蝗虫为灾暴风来格秀草不实
　　仲夏之月日在东井昏亢中旦危中其日丙丁其帝炎帝其神祝融其虫羽其音征律中防賔其数七其味苦其臭焦其祀灶祭先肺小暑至螳螂生鵙始鸣反舌无声天子居明堂太庙乗朱路驾赤駵载赤旂衣朱衣服赤玉食菽与鸡其器髙以粗养壮佼是月也命乐师修鼗鞞鼓均琴瑟管箫执干戚戈羽调竽笙竾簧饬钟磬柷敔命有司为民祈祀山川百源大雩帝用盛乐乃命百县雩祀百辟卿士有益于民者以祈谷实农乃登黍是月也天子乃以雏尝黍羞以含桃先荐寝庙令民毋艾蓝以染毋烧灰毋暴布门闾毋闭关市毋索挺重囚益其食游牝别羣则絷腾驹班马政是月也日长至隂阳争死生分君子斋戒处必掩身毋躁止声色毋或进薄滋味毋致和节嗜欲定心气百官静事毋刑以定晏隂之所成鹿角解蝉始鸣半夏生木槿荣是月也毋用火南方可以居髙明可以逺眺望可以升山陵可以处台榭　仲夏行冬令则雹冻伤谷道路不通暴兵四至行春令则五谷晩熟百螣时起其国乃饥行秋令则草木零落果实少成民殃于疫
　　季夏之月日在栁昏火中旦奎中其日丙丁其帝炎帝其神祝融其虫羽其音征律中林钟其数七其味苦其臭焦其祀灶祭先肺温风始至蟋蟀居壁鹰乃学习腐草为萤天子居明堂右个乗朱路驾赤駵载赤旂衣朱衣服赤玉食菽与鸡其器髙以粗命渔师伐蛟取鼍登取鼋命泽人纳材苇是月也命四监大合百县之秩刍以养牺牲令民无不咸出其力以共皇天上帝名山大川四方之神以祠宗庙社稷之灵以为民祈福是月也命妇官染采黼黻文章必以法故无或差贷黒黄仓赤莫不质良毋敢诈伪以给郊庙祭祀之服以为旗章以别贵贱等级之度是月也树木方盛乃命虞人入山行水毋轻斩伐不可以兴土功不可以合诸侯不可以起兵动众毋举大事以摇养气毋发令而待以妨神农之事也水潦盛昌神农将持功举大事则有天殃是月也土润溽暑大雨时行烧薙行水利以杀草如以热汤可以粪田畴可以美土疆　季夏行春令则谷实解落国多风欬民乃迁徙行秋令则丘隰水潦禾稼不熟乃多女灾行冬令则风寒不时鹰隼蚤鸷四鄙入保　中央土其日戊己其帝黄帝其神后土其虫倮其音宫律中黄钟之宫其数五其味甘其臭香其祀中霤祭先心天子居大庙大室乗大路驾黄駵载黄旂衣黄衣服黄玉食稷与牛其器圜以闳
　　孟秋之月日在翼昏建星中旦毕中其日庚辛其帝少皥其神蓐收其虫毛其音商律中夷则其数九其味辛其臭腥其祀门祭先肝凉风至白露降寒蝉鸣鹰乃祭鸟用始行戮天子居总章左个乗戎路驾白骆载白旂衣白衣服白玉食麻与犬其器廉以深是月也以立秋先立秋三日太史谒之天子曰某日立秋盛德在金天子乃斋立秋之日天子亲帅三公九卿诸侯大夫以迎秋于西郊还反赏军帅武人于朝天子乃命将帅选士厉兵简练杰俊专任有功以征不义诘诛暴慢以明好恶顺彼逺方是月也命有司修法制缮囹圄具桎梏禁止奸慎罪邪务搏执命理瞻伤察创视折审断决狱讼必端平戮有罪严断刑天地始肃不可以嬴是月也农乃登谷天子尝新先荐寝庙命百官始收敛完隄防谨壅塞以备水潦修宫室坏垣墙补城郭是月也毋以封诸侯立大官毋以割地行大使出大币　孟秋行冬令则隂气大胜介虫败谷戎兵乃来行春令则其国乃旱阳气乃还五谷无实行夏令则国多火灾寒热不节民多疟疾仲秋之月日在角昏牵牛中旦觜觿中其日庚辛其帝少皥其神蓐收其虫毛其音商律中南吕其数九其味辛其臭腥其祀门祭先肝盲风至鸿鴈来鸟归羣鸟养羞天子居总章大庙乗戎路驾白骆载白旂衣白衣服白玉食麻与犬其器廉以深是月也养衰老授几杖行糜粥饮食乃命司服具饬衣裳文绣有恒制有小大度有长短衣服有量必循其故冠带有常乃命有司申严百刑斩杀必当毋或枉挠枉挠不当反受其殃是月也乃命宰祝循行牺牲视全具按刍豢瞻肥瘠察物色必比类量小大视长短皆中度五者备当上帝其飨天子乃难以达秋气以犬尝麻先荐寝庙是月也可以筑城郭建都邑穿窦窖修囷仓乃命有司趋民收敛务蓄菜多积聚乃劝种麦毋或失时其有失时行罪无疑是月也日夜分雷始收声蛰虫坏户杀气浸盛阳气日衰水始涸日夜分则同度量平权衡正钧石角斗斛是月也易关市来商旅纳货贿以便民事四方来集逺乡皆至则财不匮上无乏用百事乃遂凡举大事毋逆大数必顺其时慎因其类　仲秋行春令则秋雨不降草木生荣国乃有恐行夏令则其国乃旱蛰虫不藏五谷复生行冬令则风灾数起收雷先行草木早死
　　季秋之月日在房昏虚中旦栁中其日庚辛其帝少皥其神蓐收其虫毛其音商律中无射其数九其味辛其臭腥其祀门祭先肝鸿雁来賔爵入大水为蛤菊有黄华豺乃祭兽戮禽天子居总章右个乗戎路驾白骆载白旂衣白衣服白玉食麻与犬其器廉以深是月也申严号令命百官贵贱无不务内以会天地之藏无有宣出乃命冡宰农事备收举五谷之要藏帝借之收于神仓祗敬必饬是月也霜始降则百工休乃命有司曰寒气总至民力不堪其皆入室上丁命乐正入学习吹是月也大飨帝尝牺牲告备于天子合诸侯制百县为来岁受朔日与诸侯讲所税于民轻重之法贡赋之数以逺近土地之所宜为度以给郊庙之事无有所私是月也天子乃教于田猎以习五戎班马政命仆及七驺咸驾载旌旐授车以级整设于屏外司徒搢扑北面誓之天子乃厉饰执弓挟矢以猎命主祠祭禽于四方是月也草木黄落乃伐薪为炭蛰虫咸俯在内皆墐其户乃趣狱刑毋留有罪收禄秩之不当供养之不宜者是月也天子乃以犬尝稻先荐寝庙　季秋行夏令则其国大水冬藏殃败民多鼽嚏行冬令则国多盗贼边境不宁土地分裂行春令则暖风来至民气懈惰师兴不居孟冬之月日在尾昏危中旦七星中其日壬癸其帝颛顼其神防其虫介其音羽律中应钟其数六其味咸其臭朽其祀行祭先肾水始冰地始冻雉入大水为蜃虹藏不见天子居堂左个乗路驾铁骊载旂衣黑衣服玉食黍与彘其器闳以奄是月也以立冬先立冬三日太史谒之天子曰某日立冬盛德在水天子乃斋立冬之日天子亲帅三公九卿大夫以迎冬于北郊还反赏死事恤孤寡是月也命太史衅策占兆审卦吉凶是察阿党则罪无有掩蔽是月也天子始裘命有司曰天气上腾地气下降天地不通闭塞而成冬命百官谨盖藏命司徒循行积聚无有不敛坏城郭戒门闾修键闭慎管籥固封疆备边境完要塞谨关梁塞蹊径饬防祀辨衣裳审棺椁之厚薄营丘垅之大小髙卑厚薄之度贵贱之等级是月也命工师效功陈祭器按度程毋或作为淫巧以荡上心必工致为上物勒工名以考其成功有不当必行其罪以穷其情是月也大饮烝天子乃祈来年于天宗大割祠于公社及门闾腊先祖五祀劳农以休息之天子乃命将帅讲武习射御角力是月也乃命水虞渔师收水泉池泽之赋毋或敢侵削众庶兆民以为天子取怨于下其有若此者行罪无赦　孟冬行春令则冻闭不密地气上泄民多流亡行夏令则国多暴风方冬不寒蛰虫复出行秋令则雪霜不时小兵时起土地侵削
　　仲冬之月日在斗昏东壁中旦轸中其日壬癸其帝颛顼其神冥其虫介其音羽律中黄钟其数六其味咸其臭朽其祀行祭先肾冰益壮地始坼鹖鴠不鸣虎始交天子居堂太庙乗路驾铁骊载旂衣黑衣服玉食黍与彘其器闳以奄饬死事命有司曰土事毋作慎毋发盖藏毋发室屋及起大众以固而闭地气沮泄是谓发天地之房诸蛰则死民必疾疫又随以丧命之曰畅月是月也令奄尹申宫令审门闾谨房室必重闭省妇事毋得淫虽有贵戚近习无有不禁乃命大酋稻必齐麴蘖必时湛炽必洁水泉必香陶器必良火齐必得兼用六物大酋监之毋有差贷天子命有司祈祀四海大川名源渊泽井泉是也农有不收藏积聚者马牛畜兽有放佚者取之不诘山林薮泽有能取蔬食田猎禽兽者野虞敎导之其有相侵夺者罪之不赦是月也日短至隂阳争诸生荡君子斋戒处必掩身身欲宁去声色禁嗜欲安形性事欲静以待隂阳之所定芸始生荔挺出蚯蚓结麋角解水泉动日短至则伐木取竹箭是月也可以罢官之无事去器之无用者涂阙廷门闾筑囹圄此所以助天地之闭藏也仲冬行夏令则其国乃旱气雾防防雷乃发声行秋令则天时雨汁瓠不成国有大兵行春令则蝗虫为害水泉为竭民多疥疠
　　季冬之月日在婺女昏娄中旦氐中其日壬癸其帝颛顼其神防其虫介其音羽律中大吕其数六其味咸其臭朽其祀行祭先肾鴈北乡鹊始巢雉雊鸡乳天子居堂右个乗路驾铁骊载旂衣黑衣服玉食黍与彘其器闳以奄命有司大傩旁磔出土牛以送寒气征鸟厉疾乃毕山川之祀及帝之大臣天之神祗是月也命渔师始渔天子亲往乃尝鱼先荐寝庙冰方盛水泽腹坚命取冰冰以入令告民出五种命农计耦耕事修耒耜具田器命乐师大合吹而罢乃命四监收秩薪柴以供郊庙及百祀之薪燎是月也日穷于次月穷于纪星囘于天数将几终岁且更始専而农民毋有所使天子乃与公卿大夫共饬国典论时令以待来岁之宜乃命太史次诸侯之列赋之牺牲以供皇天上帝社稷之飨乃命同姓之邦共寝庙之刍豢命宰厯卿大夫至于庶人土田之数而赋牺牲以供山林名川之祀凡在天下九州之民者无不咸献其力以共皇天上帝社稷寝庙山林名川之祀　季冬行秋令则白露蚤降介虫为妖四鄙入保行春令则胎夭多伤国多痼疾命之曰逆行夏令则水潦败国时雪不降



















　　日百刻配十二时之数天行之周昼夜百刻配十二时一时得八刻十时得八十刻又二时得十六刻总九十六刻所余者四刻每刻分为六十分四刻该二百四十分布之十二时之间每一时得八刻二十分故有初初刻者一十分正初刻者一十分今具于后初初刻一十分初一刻六十分初二刻六十分初三刻六十分初四刻六十分　以上是上四刻　正初刻一十分正一刻六十分正二刻六十分正三刻六十分正四刻六十分　以上系下四刻一日总该六千今厯所分又不同
　　昼夜十二时均分百刻一时有八大刻二小刻总九十六大刻总二十四小刻亦准大刻一故共为百刻也上半时之大刻四始曰初初次初一次初二次初三最后小刻为初四下半时之大刻亦四始曰正初次正一次正二次正三最后小刻为四正若子时则上半时在夜半前属昨日下半时在夜半后属今日亦犹冬至得十一月中气一阳来复为天道之初耳古厯每时以二小刻为始初各继以四大刻然不若今厯之便于筹策也世谓子午卯酉各九刻余皆八刻者非是
　　厯家大抵以刻漏极长于六十极短于四十尝闻前辈言惟正统巳巳官厯昼刻三十九夜刻六十一以为隂过故为土木之变元授时厯则长极于六十二刻短极于三十八刻以为验丁燕地稍偏北故然外国有蒸羊胛未熟而天明者则短又不止于三十八刻而已岂漏刻随日因地有不同者如此初不全系于隂阳之消长也欤
　　刻漏总论
　　周天之星二十有八星之辰十有二辰之度三十有竒而十二辰之度三百六十五有竒星辰循天而左旋日月五星遡天而右转日阳也舒而迟故朞而周月隂也蹙而速故一月而周日月会于辰则为月十有二会则为岁岁三百有六旬有六日而日之长短参差不齐于是先王刻箭沃漏以揆之故隋志曰黄帝创观漏承制器取则以分昼夜则漏刻之制盖始于黄帝其后因以命官周礼挈壶氏则其职也及考之郑氏所注则有曰漏之箭昼夜共百刻冬夏之间有短长焉太史立成法有四十八箭此亦可见周制之大略也汉兴因拘占制汉武所用之法二至之后九日而增损一刻建武中兴厯稍后天宋浮许淑请更厯法天下初定顾犹未遑而令甲第六漏品斯载日分百刻率以九日为刻增损视夏厯为疎焉永平绍隆张盛景仿以四分法课校望术颇施行元和编防李梵推广其术厯用四分而宫漏之制一仍其旧或时至差二刻以上不与天应迄于和帝永元之十四年未知改作惟霍融待诏太史新颁夏厯露章抗议诏刻四十八箭以二十四气日躔所在洎于黄道去极晷景昏明中星刻于其下随日南北以为长短始终至起凡一再周而一岁之运毕矣四分厯法政定于兹然则是气之设实为至妙终于魏晋相不改故晋陆机则有刻漏赋晋李充孙焯则有刻漏铭梁陆倕则又有刻漏铭唐艺文志则有刻漏经唐厯志则有一行步晷漏术此亦可以考厯代之大略也然孔頴达谓浮箭壶内以出刻为凖贾公彦谓漏水壶内以设刻为度或浮或沈此其説之异也古今刻漏之法有浮漏有称漏或漏或称此其制之异也汉夏贺良则有百二十刻之説宋何承天则有春秋二分昼夜各五十刻之説梁武帝大同之所改用者则又有百八十刻之説至于陈隋则仍用百刻之制此又其数之不同者也在天圣中燕肃所上刻漏浮箭之壶为金莲花则曰莲花漏皇祐初舒易简等所造刻漏以木为权衡增平水壶置于文德殿则为文德殿刻漏苏颂之在元祐上仪象法要于浑天仪铜候仪浑天象三器之外又置刻漏四副一曰浮箭漏二曰称漏三曰沈箭漏四曰不息漏使挈壶专掌时刻与仪象互相参考以合天星行度为正所以验天数与天运为不差则寒暑之气候自正也虽然周官挈壶氏凡军事垂壶施之于军所以严警守以至朝夕之礼而常以是为节焉然春官鸡人凡国事为期则告之时而齐诗特罪挈壶氏者盖天子备官挈壶氏掌漏鸡人告之诸侯则掌漏告时一于挈壶氏而已此不可不知也








　　晋天文志盖日未出地二刻半而地上已明即晓分时日已入地二刻半而地上明尽即黄昏时世人但知以昏明为昼夜不知日出在已明之后日入在未昏之前也且世人只知十二时耳孰知一昼一夜而太阳之所临有二十四时乎



<子部,类书类,图书编,卷二十二>
　　周天日月节侯卦律分野总图叙
　　易系辞传曰易与天地凖故能弥纶天地之道又曰广大配天地变通配四时隂阳之义配日月信乎月之卦数即天地之造化也是图也凡天之度数日之运行月之盈亏与五行之会四时之序二十四气之节七十二候之变以至九州之分野十二律吕之宣助莫不备具然即岁月日时而细玩之孰非卦画隂阳竒偶之数以为之弥纶配合者乎然弥纶也配合也一皆易道生生自然之运圣人不过画卦以示之象耳试观医卜诸技悉有不能违者况学圣人之学而不明圣人之易可乎欲上律天时其余岁月日时之节候隂阳气数之升降均莫之肖也故于天道诸图既散而列之复会而总之敦化川流其道本如是也噫易一也人与天地一也况即是图反求诸身心又自有脗合者在乎





</div>
    <div class="pagination">
<a href="图书编_page55.html">上一页</a><span>...</span><a href="图书编_page51.html">51</a><a href="图书编_page52.html">52</a><a href="图书编_page53.html">53</a><a href="图书编_page54.html">54</a><a href="图书编_page55.html">55</a><span class="current-page">56</span><a href="图书编_page57.html">57</a><a href="图书编_page58.html">58</a><a href="图书编_page59.html">59</a><a href="图书编_page60.html">60</a><a href="图书编_page61.html">61</a><span>...</span><a href="图书编_page57.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
