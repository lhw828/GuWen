<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 28 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 28 页/共 485 页</h1>
    <div class="content">　　古之逹人皆有所嗜晏先生嗜书中散嗜琴靖节先生嗜酒今丞相竒章公嗜石石无文无声无臭无味与三物不同而公嗜之何也众皆怪之走独知之昔故友李生名约有云苟适吾意其用则多诚哉是言适意而已公之所嗜可知之矣公以司徒保厘河雒治家无珍产奉身无长物惟东城置一第南郭营一墅精葺宫宇慎择宾客性不易合居常寡徒游息之时与石为伍石有族聚太湖为甲罗浮天竺之徒次焉今公之所嗜者甲也先是公之僚吏多镇守江湖知公之心惟石是好乃钩深致逺献瑰纳竒四五年间累累而至公于此物独不廉让东第南墅列而致之富哉石乎厥状非一有盘防秀出如灵丘鲜云者有端险挺立如真官神人者有缜润削成如珪瓒者有廉棱鋭刿如剑防者又有如虬如凤若跧若动将翔将踊如鬼如兽若行若骤将竦将鬬风烈雨晦之夕洞穴开若欱云歕雷嶷嶷然有可望而畏之者烟霁景丽之旦岩防霮防若拂岚扑黛霭霭然有可狎而翫之者昏晓之交名状不可撮要而言则三山五岳百洞千壑覼缕簇缩尽在其中百仭一拳千里一瞬坐而得之此所以为公适意之用也尝与公迫观熟察相顾而言岂造物者有意于其间乎将胚腪凝结偶然而成功乎然而自一成不变以来不知防千万年或委海隅或沦湖底髙者仅数仭重者殆千钧一旦不鞭而来无胫而至争竒骋怪为公眼中之物公又待之如宾友亲之如贤哲重之如寳玉爱之如儿孙不知精意有所召耶将尤物有所归耶孰不为而来耶必有以也石有大小其数四等以甲乙丙丁品之每品有上中下各刻于石阴曰牛氏石甲之上丙之中乙之下噫是石也千百载后散在天壤之内转徙隠见谁复知之欲使将来与我同好者覩斯石览斯文知公之嗜石之自
　　永州万石亭记　　　　　栁宗元
　　御史中丞清河男崔公来涖永州间日登城北墉临于荒野藂翳之隙见怪石特出度其下必有殊胜步自西门以求其墟伐竹披奥欹仄以入绵谷跨溪皆大石林立涣若奔云错若置碁怒者虎鬬企者鸟厉抉其穴则鼻口相呀搜其根则蹄股交峙环行卒愕疑若搏噬于是刳辟朽壤剪焚榛薉决沟浍导伏流散为疎林洄为清池寥廓渟若造物者始判清浊効竒于兹地非人力也乃立游亭以宅厥中直亭之西石若掖分可以眺望其上青壁斗絶沈于渊源莫究其极自下而望则合乎攅峦与山无穷明日州邑耋老杂然而至曰吾侪生是州艺是野眉厐齿鲵未尝知此岂天坠地出设兹神物以彰我公之德欤既贺而请名公曰是石之数不可知也以其多而命之曰万石亭耋老又言曰懿夫公之名亭岂専状物而已防公尝六为二千石既盈其数然而有道之士咸恨惟公之嘉绩未洽于人敢颂休声祝公于明神汉之三公秩号万石我公之徳宜受兹锡汉有礼臣惟万石君我公之化始于闺门道合于古祐之自天野夫献辞公夀万年宗兀尝以牋奏尚书敢专笔削以附零陵故事
　　怪石供　　　　　　　　苏子瞻
　　禹贡青州有铅松怪石解者曰怪石石似玉者今齐安江上往往得美石与玉无辨多红黄白色其文如人指上螺精明可爱虽巧者以意绘画有不能及者岂古所谓怪石者耶凡物之丑好生于相形吾未知其果安在也使世间石皆若此则今之凡石覆为怪矣海外有形语之国口不能言而相喻以形其以形语也捷于口使吾为之不已难乎故夫天机之动忽焉而成而人真以为巧也虽然自禹以来怪之矣齐安小儿浴于江时有得之者戏以饼饵易之既而得二百九十有八枚大者兼寸小者如枣栗菱芡其一如虎豹首有口鼻眼防以为羣石之长又得古铜盆一枚以盛石挹水注之粲然而庐山归宗佛印禅师适有使至遂以为供禅师常以道眼观一切世间混沌空洞了无一物虽夜光赤璧与瓦磔等而况此石虽然愿受此供灌以墨池水强为一笑使自今已往山僧野人欲供禅师而力不能办衣服饮食卧具者皆得以净水注石为供盖自苏子瞻始
　　泉石膏肓记　　　　　　杨廷秀
　　绍熙壬子九月十六日予以废疾至自金陵深念平生无他好独好泉石而故居乃土山安所得石忽乡友王信臣及其犹子林艘永新怪石以遗予予喜甚曰子犯所谓天赐者亟召匠饤饾为假山友人王才臣见之谯予曰先生居真山而又为假山将谁绐予笑曰予敢绐人聊以自绐耳才臣曰有石而无泉非阙欤予偶思去假山三十步而近旧有一泉而湮即命浚焉泉冽以猛因接筒引之又于假山之前十步之间甓一小方池深尺广五之泥与泉其深各半植以芙蕖杂以荇藻每疏泉自筒入地中伏之假山之趾仰而出于石罅闭而激之则为机泉喷珠跃玉飞空而上若白金绳焉与假山相髙开而达之则为流水其将至也若哽若咽若嗔若叱然后滃然而上决决而流流而入于池其流有文其入有声顷刻之间通塞万变观者四顾莫测所来予因生致小鱼善游而善浮者畜之池二十许尾先十后十每浮而出也后者不先夫先者若徐行后长者之为者余固异之其始畏人不浮人至则隠于荷盘荇帯之下去则显其后渐与人习圉圉洋洋若与人为翫既而复隠若耻以身供人之翫者予益异之予间以食食之每食至必出久之若疑夫食之饵已者复不出予益异之因命其泉石之上小轩曰泉石膏肓或曰膏肓之疾医缓云不可为后世乃有法可艾也予曰膏肓有法可艾也泉石膏肓无法可艾也有法可艾予亦不艾也一笑而书之明年重午玉隆病叟杨某记
　　盘石铭并序　　　　　　白居易
　　大和元年夏有山客赠余盘石转寘于履道里第时属炎暑坐卧其上爱而铭之云耳
　　客従山来遗我盘石圆平腻滑广袤六尺质凝白云文坼烟碧莓苔有斑麋鹿无迹置之竹下风扫露滴坐待禅僧眠留醉客清冷可爱支体甚适便是白家夏天牀席
　　古诗
　　题祖山人池上怪石　　　张碧
　　寒姿数片竒突兀曾作秋山秋水骨先生应是厌风雷着向池边塞龙窟我来池上倾醉尊半酣书破青烟痕参差翠缕摆不落笔头惊怪粘秋云我闻吴中项容水墨有髙价邀得将来倚松下铺却双缯直道难掉首空归不成画
　　太湖石歌　　　　　　　吴融
　　洞庭山下湖波碧波中万古生幽石鐡索千寻取得来竒形怪状谁能识初疑朝家正人立又如战士方狙击又如防风死后骨又如于莵活时额又如成人枫又如害瘿柏雨过上渟风来中有隙想得沈潜水府时兴云出雨蟠蛟螭今来硉矹林庭上长恐忽然生白浪用时应不称娲皇将去也堪随博望噫嘻尔石好凭依幸有方池并钓矶小山丛桂且为伴钟阜白云长自归何必豪家甲第里玉栏干畔争光辉一朝荆棘忽流落何异绮罗云雨飞
　　律诗
　　奉和牛相公题姑苏所寄太湖石见示兼寄
　　李苏州　　　　　　　刘禹钖
　　震泽生竒石沈潜得地灵初辞水府出犹帯龙宫腥发自江湖国来荣卿相庭従风夏云势上汉古查形拂拭鱼鳞见铿锵玉韵聆烟波含宿润苔藓助新青嵌穴胡雏貌纎铓虫篆铭孱顔傲林薄飞动向雷霆烦热近还散余酲见便醒凡禽不敢息浮莫能停静称垂松盖鲜宜映鹤翎忘忧常目击素尚与心小欺湘鷰圆笑落星徒然想融结安可测年龄采取询乡老捜求按旧经垂钩入空隙隔浪动晶荧有获人争贺欢謡众共听一州惊阅寳千里逺扬舲覩物洛阳陌懐人吴御亭寄言垂天翼早晩起沧溟
　　奉和思黯相公以李苏州所寄太湖石竒壮絶伦因题二十韵见示兼呈梦得
　　白居易
　　错落复崔嵬苍然玉一堆峯骈仙掌出鏬坼剑门开峭顶髙危矣蟠垠下壮防精神欺竹树气色压亭台隠起磷磷状凝成瑟瑟胚廉棱露锋刄清越叩琼瑰岌嶪形将动嵬峩势欲摧竒应潜鬼怪灵合蓄风雷黛润沾新雨斑明防古苔未应栖鸟雀不肯染尘埃尖削琅玕笋洼剜玛瑙罍海神移碣石画障簇天台在世为尤物于人负逸才渡江一苇载入洛五丁推出处虽无意升沈亦有媒抜从水府底置向相庭隈对称吟诗句看宜把酒杯终随金砺用不学玉山頽踈傅心偏爱园公眼屡回共嗟无此分虚管太湖来
　　陈朝三品石　　　　　　王介甫
　　草没苔侵弃道周误恩三品竟何酬国亡今日顽无耻似为当年不预谋
　　怪石　　　　　　　　　黄亚夫
　　山鬼水怪着薜荔天禄辟邪眠緑苔钩帘坐对心语口曽见汉家池馆来
　　诗话
　　评望夫石诗
　　陈后山云望夫石诗惟刘梦得云终日望夫夫不归化为孤石苦相思望来已是防千歳只似当年初望时语虽拙而意工黄叔达鲁直之弟也以顾况为第一云望夫处江悠悠化为石不回头山头日日风和雨行人归来石应语语意皆工
　　杂著【以下系假山】
　　木假山记　　　　　　　苏明允
　　木之生或孽而殇或拱而夭幸而至于任为栋梁则伐不幸而为风之所抜水之所漂或破折或腐幸而得不破折不腐则为人所材而有斧斤之患其最幸者漂沈汨没于湍沙之间不知其防百年而其激射齧食之余或髣髴于山者则为好事者取去彊之以为山然后可以脱泥沙而逺斧斤而荒江之濆如此者防何不为好事者之所见而为樵夫野人之所薪者何可胜数则其最幸者之中又有不幸者焉余家有三峯余每思之则恐其有数存乎其间且其孽而不殇拱而不夭任为栋梁而不伐风抜水漂而不破折不腐不破折不腐而不为人所材以及于斧斤出于湍沙间而不为樵夫野人之所薪而后得至于此则其理似不偶然也然余爱之非徒爱其似山而又有所感焉非徒爱之而又有所敬焉余见中峯魁岸踞肆意气端重若有以服其旁之二峯二峯庄栗刻削凛乎不可犯虽其势服于中峯而岌然决无阿附意吁可敬也夫其可以有所感也夫古诗
　　奉和裴相公假山　　　　韩愈
　　公乎真爱山防山旦连夕犹嫌山在眼不得着脚歴往语山中人丐我涧侧石有来应公须归必载金帛当轩乍骈罗随势忽开拆有洞若神剜有岩类天划终朝岩洞间歌吹晏宾戚孰谓衡霍竒近在王侯宅傅氏筑已卑磻溪钓何激逍遥功徳下不与事相摭乐我盛明朝于焉傲今昔
　　和司空相公假山　　　　钱希圣
　　防得古云根苍苍藓痕布丛倚状峯岚霏微起烟素参差衡霍列巉崒虬龙聚挥扇动林风飞香暗岩户谁言盈尺内自有青霄路相君机务闲玩此怀真趣兴似东山归境对曹溪悟美矣仁智心良哉圣明辅
　　和徐生假山　　　　　　范至能
　　匠智无遗巧天形极幽探谓我爱山者为山列前檐頽坦不数尺万崄由心潜或开如断裂或吐似谺或长随靡迤或瘦露空嵌险穴觑杳杳高屏立巉巉后出忽孤耸羣奔沓相参靉若气融结突如鬼镌镵昔嵗贬荆楚扁舟极东南孤山马当峡两岸临江潭常恨江水恶轻风下流帆峯峦千万状可爱不可谈但欲借粉绘圗之挂纨缣岂如几席间百态生浓纎暮云防新翠孤烟起朝岚恐此穷冬节隂飚积凝严幽斋喜深处逺目生遐瞻昼卧不移枕晨兴自开帘吾闻君子居出处无常占卷道或独善施物仁贵兼于时茍无益懐禄古所慙嵩山幸不逺薇蕨岂不甘自可结幽侣披云老溪岩胡为不即往一室安即恬辱子赠可愧因诗以自谗

　　古今事文类聚前集卷十四
<子部,类书类,古今事文类聚>
　　钦定四库全书
　　古今事文类聚前集卷十五
　　宋　祝穆　撰
　　地理部
　　海
　　羣书要语海晦也主引晦浊其水黒而晦【释名】天地四方皆海水相通地在其中盖无几也四海之外皆复有海东海共称渤海又谓之沧海南海之别有涨海西海之别有青海北海之别有翰海【博物志】夏革曰渤海之东有大壑焉实惟无底之谷名曰归虚八纮九野之水天汉之流莫不注之而无増无减焉【列子汤问】中国名曰赤县神州有大瀛海环其外【史记】东有碧海水不咸苦正作碧色【十洲记】扶桑在碧海之中有太帝宫太真东王所居有蓬莱山周廻五十里外有员海绕山其海水色正黒谓之溟海无风而洪波百丈惟飞仙能到【山海经】海傍有蜃气为楼台【汉书】江汉朝宗于海【禹贡】海濵广斥【同上】百川学海而至于海【扬子】万川归之不知何时止而不盈尾闾泄之不知何时已而不虚【庄子】君处北海寡人处南海惟是风马牛不相及【左传】九天之云下垂四海之水皆立【杜甫大礼赋】东海鳖【庄子】北溟鱼【庄子】
　　诗句逺声鱼呷浪层气蜃迎风【张濵】归海流漫漫【选】地濶海防防【杜】溟涨鲸波动【杜】
　　古今事实
　　精卫填海
　　发鸠之山有鸟名曰精卫是炎帝之女徃游于东海溺而不反是故精卫常取西山之木石以填东海【山海经】
　　乗桴浮海
　　孔子曰道不行乘桴浮于海从我者其由与
　　海变桑田
　　麻姑谓王方平曰自接待以来见东海三变为桑田向到蓬莱水乃浅于徃者畧半也岂复为陵乎方平乃曰东海行复扬尘耳【神仙传】
　　海赋不道盐
　　张融作海赋以示顾恺之恺之曰公此赋实超虚但不道盐耳
　　风飘海船
　　嘉祐中苏州昆山县海上有一船桅折风飘抵岸船中有三十余人衣冠如唐人系红鞓角带短皂布衫见人皆恸哭语言不可晓试令书字字亦不可读行则相缀如鴈行乆之自出一书示人乃唐天授中告勑屯罗岛首领陪戎副尉制又有一书乃是上髙丽表亦称屯罗岛皆用汉字盖东夷之臣属髙丽者船中有诸糓唯麻子大如莲的苏人种之初嵗亦如莲的次年渐小数年后只如中国麻子时赞善大夫韩正彦知昆山县事召其人犒以酒食食罢以手捧首而辗意若驩感正彦使人为其治桅桅旧植船木上不可动工人为之造转轴教其起倒之法其人又喜复捧首而辗【笔谈】
　　舟遇海鳅
　　赵忠简公【鼎】谪朱崖自雷州浮海而南越三日方张防早行风力甚劲顾见洪涛间红旗靡靡相逐而下极目不断逺望不可审疑为海防或外国兵甲呼问舟人舟人摇手令勿语愁怖之色可掬急入舟被髪持刃出蓬背立割其舌出血滴水中戒使臣使闭目坐船内凡经两时顷闻舟人相呼曰更生更生乃言曰朝来所见盖巨防也平生未尝覩所谓旗者海防耳【夷坚志】
　　古今文集
　　杂著
　　海赋　　　　　　　　　木华
　　昔在帝妫臣唐之世天纲浡潏为凋为瘵洪涛澜汗万里无际长波涾迤涎八裔于是乎禹也乃铲临崖之阜陆决陂潢而相湲启龙门之岝陵峦而崭凿羣山既畧百川潜渫泱漭澹泞腾波赴势江河既导万穴俱流掎拔五岳竭涸九州沥滴渗滛荟蔚云雾涓流泱瀼莫不来注于廓灵海长为委输其为广也其为怪也宜其为大也尔其为状也则乃浟湙潋灔浮天无岸浺瀜沆瀁渺弥湠漫波如连山乍合乍散嘘噏百川洗涤淮汉襄陵广舄防防浩汗若乃大明【月也】防辔于金枢之穴翔阳【日也】逸骇于扶桑之津彯沙礐石荡岛濵于是鼓怒溢浪扬浮更相触搏飞沫起涛状如天轮胶戾而激转又似地轴挺拔而争廻岑岭飞腾而反覆五岳鼓舞而相磓濆沦而滀漯郁沏迭而隆頽盘激而成窟滐而为魁防泊栢而迆飏磊匌而相豗惊浪雷奔骇水迸集开合解防瀼瀼湿湿葩华踧沑澒泞潗防若乃霾曀潜销莫振莫竦轻尘不飞纎萝不动犹尚呀呷余波独涌澎濞灪瀤碨磊山垄尔其枝岐潭瀹渤荡成汜乖蛮隔夷回互万里若乃偏荒速告王命急宣飞骏鼓楫泛海陵山于是候劲风掲百尺维长绡桂防席望涛逺决冏然鸟逝鹬如惊鳬之失侣倐如六龙之所掣一越三千不终朝而济所届若其负秽临深虚誓愆期则有海童邀路马衔【水兽】当蹊天吴乍见而彷佛蝄象暂晓而闪尸羣妖遘迕防冶夷决防摧橦戕风起恶【去】廓如灵变惚怳幽暮气似天霄靉靅云布防昱絶电百色妖露呵防掩郁矆睒无度飞涝【大波】相磢激势相沏崩云屑雨浤浤汨汨踔湛沸溃渝溢瀖泋濩渭荡云沃日于是舟人渔子徂南极东或屑没于鼋鼍之穴或挂罥于岑防之峯或掣掣泄泄于裸人之国或泛泛悠悠于黒齿之邦或乃萍流而浮转或因归风以自反徒识观怪之多骇乃不悟所歴之近逺尔其为大量也则南澰朱崖北洒天墟东演析木西薄青徐经涂瀴溟万万有余吐云霓含龙鱼隠鲲鳞潜灵居岂徒积太颠之寳贝与随侯之明珠将世之所收者常闻所未名者若无且希世之所闻恶审其名故可仿像其色靉霼其形尔其水府之内极深之庭则有崇岛巨鳌峌孤亭擘洪波指太清竭磐石栖百灵飏凯风而南逝广莫【北国】至而北征其垠则有天琛水恠鲛人之室瑕石诡晖鳞甲异质若乃云锦散文于沙汭之际绫罗被光于螺蚌之节繁采扬华万色隠鲜阳氷不冶隂火潜然熺炭重燔吹炯九泉朱緑烟腰眇蝉蜎鱼则横海之鲸突杌孤游戛岩防偃髙涛茹鳞甲吞龙舟噏波则洪涟【大浪】踧踖吹涝则百川倒流或乃蹭蹬穷波陆死盐田巨鳞挿云鬐鬛刺天颅骨成岳流膏为渊若乃岩坻之隈沙石之嵚毛翼产鷇剖卵成禽鳬雏离褷鹤子淋渗羣飞侣浴戯广浮深翔雾连轩泄泄滛滛翻动成雷扰翰为林更相呌啸诡色殊音若乃三光既清天地融朗不泛阳侯乘蹻【龙气】絶徃觌安期于蓬莱见乔山之帝像羣仙缥眇餐玉清涯履阜乡之留舄被羽翮之襂襹翔天沼戱穷溟甄有形于无欲永悠悠以长生且其为器也包干之奥括坤之区惟神是宅亦只是庐何竒不有何恠不储茫茫积流含形内虚旷哉坎徳卑以自居徃纳来以宗以都品物类生何有何无
　　招海贾文　　　　　　　栁宗元
　　咨海贾兮君胡以利易生而卒离其形大海荡薄兮颠倒日月龙鱼倾侧兮神怪隳突奔螭出抃兮翔鹏振舞天吴九首兮更笑迭怒垂涎闪舌兮挥霍旁午君不返兮终为虏咨海贾兮君胡乐出幽险而疾平夷恟骇愁苦而以忘其归上党易野恬以舒歧路脉布满九区出无入有而货俱君不返兮欲谁须胶鬲得圣捐盐鱼范子去相安陶朱吕氐行贾南面孤羊心计登谋谟煮盐大冶九卿居禄秩山委收国租贤智走诺争下车逍遥纵傲世所趋君不返兮为愚咨海贾兮贾尚不可为而又海是图死为险魄兮生为贪夫亦独何乐哉归来寜君躯
　　古诗
　　游赤石进防海　　　　　谢灵运
　　首夏犹清和芳草亦未歇水宿淹晨暮隂霞屡兴没周览倦瀛壖况乃凌穷髪川后时安流天吴静不发扬防采石华挂席拾海月溟涨无端倪虚舟有超越仲连轻齐组子牟恋魏阙矜名道不足适已物可忽请附任公言终然谢夭伐
　　望海　　　　　　　　　祖孝严
　　登髙临巨壑不知千万里云岛相接连风潮无极巳时看逺鸿度乍见惊鸥起无待送将归自然伤客子
　　观海　　　　　　　　　隋炀帝
　　孟轲叙游圣枚乘説瘉疾逖聴乃前闻临深验兹日浮天迥无岸含灵固非一委输百谷归朝宗万川溢分空碧雾晴连洲彩云密欣同夫子观深愧虚笔
　　律诗
　　望海　　　　　　　　　周繇
　　苍茫空泛日四顾絶人烟半浸中华岸旁通异域船岛间应有国波外恐无天欲作乗槎客翻然去隔年
　　送人南游　　　　　　　贾岛
　　此别天涯逺孤舟泛海中夜行常认火防去每因风蛮国人多富炎方语不同鴈飞难度岭书信若为通
　　送人南游　　　　　　　杜荀鹤
　　凡游南国者未有不蹉跎到海路虽尽挂防人更多潮沙分象迹花洞响蛮歌縦有投文处于君能几何
　　南海　　　　　　　　　曹松
　　倾腾汉界沃诸蛮立望何如画此看无地不同方觉逺共天无别始知寛文鲀隔雾朝含磬老蚌凌波夜吐丹万千形皆得意长鲸独自转身难
　　潮
　　羣书要语朝曰潮夕曰汐【说文】
　　诗句潮水定可信【李白】八月十八潮壮观天下无【苏轼】古今事实
　　子胥扬涛
　　吴王既赐子胥死乃取其尸盛以鸱夷之革浮之江中子胥因流扬波依潮来徃荡激隄岸势不可御或有见其乗白马素车在潮头者因为之立庙每嵗仲秋既望潮水极大杭人以旗鼓迓之弄潮之盖始于此然或有沈溺者【临安志】
　　钱王射潮
　　梁开平四年武肃王钱氏始筑捍海塘在潮通江门之外潮水昼夜冲激版筑不就因命强弩数百以射潮头又致祷于胥山祠既而潮水避钱塘东撃西陵遂成隄岸
　　古今文集
　　杂著
　　海潮赋序　　　　　　　卢肇
　　夫潮之生因乎日也其盈其虚繋乎月也近代言潮者皆验其及晦而絶过朔乃兴月乃小嬴月朢乃大至以为水为隂类牵于月而髙下随之也遂为涛志定其朝夕以为万古之式莫之逾也殊不知月之与海同物也物之同能相激乎易曰天地暌而其事同也男女暌而其志通也夫物之形相暌而后震动焉生植焉譬犹烹饪水盈鼎而不防之欲望膳羞之熟成五味之美其可得乎潮亦然也天之行健昼夜复焉日傅于天天右旋入海而日随之日之至也水其可以附之乎故因其灼激而退焉退于彼盈于此则潮之徃来不足怪也其小大之期则制于月大小不常必有迟有速故盈亏之势与月同体何以然日月合朔之际则潮始微絶以其至隂之物迩于至阳是以阳之威不得肆焉隂之辉不得明焉隂阳敌故无进无退无进无退乃适平焉是以月之与潮皆隐乎晦此潮生之实验也其肭其胱则潮亦随之乃知日激水而潮生月离日而潮大斯不刋之理也古之人或以日如平地执烛逺则不见何其谬乎夫日之入海其必然之理乎且自朔之后月入不尽昼常见焉以至于朢自朢之后月出不尽昼常见焉以至于晦见于昼者未尝有光必待日入于海隔以映之受光多少随日逺近近则光少逺则光多至近则甚亏至逺则大满此理又足证夫日至于海水退于潮尤较然也
　　胥山祠铭【并序】　　　　　卢元辅
　　元和十年冬十月朝散大夫杭州刺史上柱国卢元辅视事二嵗尘天子书上畏羣灵下慙蒸人乃起忠祠铭而序曰维唐敷祀典于天下废淫置明资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舎将瞰鸱革遂临浙江千五百年庙貌不改汉史迁曰胥山今云青山者缪也吁善父为孝记曰父雠不与共戴天谏君为忠经曰诸侯有诤臣不失国当枕于宋郑絶楚出疆在平为未宦臣在奢为既壮子坎防伏节乞师于吴军鼓丁宁于五战至郢先喆王建邦启土著以话言戴后惟人人虐惟后成汤用为大义孔子立为大经子胥脩为大仇骚人赋为大怨咸令在上慢恶不生则前戈鞭墓非倒行也后戈走昭非逆施也夫差既王宰嚭受赂二十年内越祀又颠太伯庙血将干阖闾劔光且失公朝焉宴焉入则谏焉孰谓矢毒孰谓刀寒虽言屡出口而车甲已困于齐矣蟹稲已夺于嵗矣属镂之赐竟及其身鸱夷盛尸投于水濵愤悱致怒配涛作神迄今一日再至来也海防羣飞阳侯夹从声逺而近声近而逺奋于吴怫于越夕于楚乃退于是仲秋阙朢杭人以旗鼓迓之笳箫和之百城聚覩大耀威灵卷沙墨裂地灰截石防圻成坑迎潮民格之如吕梁丈人为灵戈威矛潋浪百重渚塞不先跳樯掲舷再饭之间絶其音声荡漭千里洪涛砥平有滑有腯有咸有腥遥实乎下庭山海梯航鸡林扶桑交臂于夘堦金狄在户雷鼓在堂魏樽汉豆六代笙簧可谓奉天爵之馨香获人神之盛礼佐皇震怒驱叱大邪万里永清人观叶气铭曰
　　武王钺纣子胥鞭平为人为父十死一生矫矫伍贠执弓挟矢仗其寳劔以谒吴子稽首楚罪皆中纣理蒸报子妻殱鉏直士赫赫王闾实聴竒谟锡之金鼓以号以诛黄旗大举右广皆朱戮墓非赭瞻昭乃乌后王嗣立执书以泣颠越言润宰嚭防辑步光欲飞姑蘓待执吾则切谏抉眼不入投于河上自古波涛昼夜两至怀沙类骚洗涤南北簸荡东西夷蛮卉服罔敢不来虽非命祀不让渎齐帝帝王王代代明明表我忠诚
　　海潮图序　　　　　　　余安道
　　古之言潮者多矣或言如槖籥翕张或言如人气呼吸或云海防出处皆亡经据唐世卢肇着海潮赋以谓日入海而潮生月离日而潮大自谓极天人之论世莫敢非予尝东至海门南至武山旦夕潮之进退朢视潮之消息乃知卢氏之谈出于胸臆所谓盖不知而作者也夫阳燧取火于日隂鉴取水于月従其类也潮之涨退海非増减盖月之所临则水徃从之日月右转而天左旋一日一周临于四极故月临夘酉则水涨乎东西月临子午则潮平乎南北彼竭此盈徃来不絶皆系于月不系于日何以知其然乎夫昼夜之运日东行一度月行十三度有竒故太隂西没之期常缓于日三刻有竒潮之日缓其期率亦如是自朔至朢常缓一夜潮自朢至晦复缓一昼潮若因日之入海激而为潮则何故缓不及期常三刻有竒乎肇又谓月去日逺其潮乃大合朔之际潮殆微絶此固不知潮之凖也夫朔朢前后月行差疾故晦前三日潮势长朔后三日潮势极大朢亦如之非谓逺于日也月之际其行差迟故潮之去来亦合沓不尽非谓近于日也盈虚消息一之于月隂阳之所以分也夫春夏昼潮常大秋冬夜潮常大盖春为阳中秋为隂中嵗之有春秋犹月之有朔朢也故潮之极涨常在春秋之中涛之极大常在朔朢之后此又天地之常数也昔窦氏为记以为潮虚于午此于东海者也近燕公著论以谓生于子此测于南海者也又尝闻于海贾云潮生东南此乗舟候潮而进退者耳今古之说以为地缺东南水归之海贾云潮生东南亦近之矣今通一海之盈缩以志其期西北二海所未甞见故阙而不纪云尝于海门月加夘而潮平者日月合则旦而平缓三刻有竒上则午而平朢已前为昼潮朢已后为夜潮此皆临海之也逺海之处则各有逺近之期月加酉而潮平者日月合则日入而潮平上则夜半而平朢则明日之旦而平朢已前为夜潮朢已后为昼潮此东海之潮也又尝于武山【广州】月加午而潮平者日月合则午而潮平上则日入而平朢则夜半而平上已前为昼潮上已后为夜潮月加子而潮平者日月合则夜半而潮平上则日出而平朢则午而平上已前为夜潮上已后为昼潮此南海之潮也
　　论潮
</div>
    <div class="pagination">
<a href="古今事文类聚_page27.html">上一页</a><span>...</span><a href="古今事文类聚_page23.html">23</a><a href="古今事文类聚_page24.html">24</a><a href="古今事文类聚_page25.html">25</a><a href="古今事文类聚_page26.html">26</a><a href="古今事文类聚_page27.html">27</a><span class="current-page">28</span><a href="古今事文类聚_page29.html">29</a><a href="古今事文类聚_page30.html">30</a><a href="古今事文类聚_page31.html">31</a><a href="古今事文类聚_page32.html">32</a><a href="古今事文类聚_page33.html">33</a><span>...</span><a href="古今事文类聚_page29.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
