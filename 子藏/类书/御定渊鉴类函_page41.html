<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 41 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 41 页/共 320 页
  </h1>
  <div class="content">
   御定渊鉴函卷三十五
&lt;子部,类书类,御定渊鉴类函&gt;
　　钦定四库全书
　　御定渊鉴函卷三十六
　　地部十四【海　河】
　　海一
　　原释名云海晦也主引浊其水黑而晦　博物志云天地四方皆海水相通地在其中盖无防也七戎六蛮九夷八狄形不同总而言之谓之四海言皆近于海也四海之外皆复有海云案东海之别有渤澥故东海共称渤海又通谓之沧海　又曰沧海之中有蓬莱方丈瀛洲三神山金银为宫阙仙人所集　列子曰渤海之东有大壑名曰归墟【荘子所谓尾闾】其中有岱舆贠峤方壶瀛洲蓬莱五山　十洲记曰东海之别又有溟海贠海【蓬莱山周围五千里山外有圆海绕其山海水色正黑色谓之溟海按庄子有北溟则四海皆称溟也】山海经有岐海幼海少海【瓯闽皆在岐海中】案南海大海之别有涨海【谢承后汉书曰交趾七郡贡献皆从涨海出入又外国杂传云大秦西南涨海中可七八百里到瑚洲洲底大盘石瑚生其上人以铁网取之】案西海大海之东小水名海
　　者则有蒲昌海蒲海青海鹿浑海潭弥海阳池海【汉书曰蒲昌海一名盐泽广袤三百里其水渟居冬夏不减皆潜行地下南出积石又郭义恭广志云蒲海在西域东北窦固击伊吾战于蒲海十三州记曰允吾县西有卑禾荒海代谓之青海后魏书曰太祖西征次陆浑海郭义恭广志云羗中之西有潭弥海阳池海】案北海大海之别有瀚海瀚海之南小水名海者则有渤鞮海伊连海私渠海【后汉书窦宪伐匃奴至渤鞮海郭义恭广志云匃奴中北有伊连海后汉梁讽説北单于单于喜即将人众与讽俱还到私渠海】凡四海通谓之禆海禆海外复有大瀛海环之【邹子曰所谓中国者天下八十一分之一耳中国名曰赤县神州内自有九州禹之九州是也不得为州数中国外如赤县神州者九乃所谓九州也有禆海环之如一区中者乃为一州如此者九都有大瀛海环其外此谓八极而天地际焉】海神曰海若海一云朝夕池【潮有朝夕之期故名】一云天池亦云大壑巨壑【出庄子及风俗通】海中山曰岛海中洲曰屿【东方朔十洲记曰有祖洲瀛洲洲炎洲长洲元洲鳯麟洲聚窟洲流洲生洲其生洲祖洲瀛洲在东海炎洲长洲在南海鳯麟洲聚窟洲皆在西海洲元洲在北海已上凢十洲也】　尚书曰江汉朝宗于海【注云宗尊也有似于朝】　论语曰道不行乘桴浮于海从我者其由与　老子曰江海所以能为百谷王者以其善下故能为百谷王　山海经曰无臯之山南望幼海又曰发鸠之山有鸟名曰精卫是炎帝之女往逰于东海溺而不返是故精卫常取西山之木石以填东海又曰大荒中有山名曰天台海水所入焉　増公羊僖三十一年三望者何望祭也祭泰山河海也河海润千里注能通气致雨润泽及于千里　春秋感神符曰后妃恣则泽为海　春秋考异邮曰黄星骋海水跃宋均曰黄星土精也土安静跃则失常　易林曰海为水宗聪眀且圣百流归徳无有畔逆　易林遯之否曰海老水干鱼鼈萧索髙落无间独有沙石　史记曰天不足西北星辰西北移地不足东南以海为池　原庄子曰南海之帝为儵北海之帝为忽中央之帝为浑沌儵与忽时相与遇于浑沌之地浑沌待之甚厚儵与忽谋报浑沌之徳曰人皆有七窍以视聼食息此独无有常试凿一窍七日而浑沌死　又曰穷发之北有溟海者天池也有鱼名曰鲲化而为鸟名曰　又曰东海之鼈谓塪井之鼃曰夫海千里之逺不足以举其大千仞之髙不足以极其深禹之时十年九潦而水弗加溢汤之时八年七旱而涯不减损夫不为顷久推移不以多少进退者此亦东海之大乐也　又曰海水三嵗一周流波相薄故地动　淮南子曰海不譲积水以成其大増又曰贲星坠而渤海决贲客星也　文子曰积石成山积水成海不积而能成者未之有也　説文曰海天池以纳百川者也　蜀都赋曰天以日月为纲地以四海为纪　法苑曰大海为八维之浸日月为四方之烛抱朴子曰大厦既燔而运水于沧海此无及也　列
　　子曰渤海之东不知防亿万里有大壑焉实为无底之谷其下无底名曰归墟八纮九野之水天汉之流莫不注之而无増无减焉　原元中记曰天下之强者东海之恶燋焉水灌而不已恶燋者山名也在东海南方三万里海水灌之而即消　増庄子疏云沃焦在碧海之东一石方圆四万里厚四万里海水注者无不焦尽故名沃焦　山海经曰尧时十日并出尧使羿射九日落为沃焦　原十洲记曰扶桑在碧海之卯地一面万里太帝之宫太真东皇君所治处　増地志曰昌国县海中有砥柱屹立中流望之如人拱立水滙于此旋涌若沸舟行必投以物杀其势而后过风雨将作有声如雷彛坚志曰宁海县东海中有尾闾与海门马筯相直
　　自髙山望之其水湍急防为大涡者十余舟檝不可近旧传东海泄水处　幽眀録曰海中有金台山髙百丈结搆巧丽穷尽神工　大志经曰大意初入海中至白银城次至黄金城次至水精城次至琉璃城龙王各与眀月珠　又曰海有三徳一曰深广无邉二曰清浄不受杂三曰藏积无量珍寳菩萨之徳义同海也　海志曰海有五徳一澄浄不受尸二多出妙寳三大龙防雨沛如车轮受而不溢四风月不能竭五渊深不测五分律曰海有八未曽有大海渐深潮不过限不宿死尸百川来防无复异称万流悉归而无増减出珍珠等寳大身众生皆住其中同一咸味是为八　养生杂书曰东海神名阿眀南海祝融西海巨乘北海禺疆　龙鱼河图曰东海君姓冯名修夫人姓朱名隐娥南海君姓祝名赤夫人姓翳名逸寥西海君姓勾太名丘夫人姓灵名素简北海君姓是名禹张里夫人姓结名连翘李吉甫云河北得水便名为河塞北得水便名为海海赋云海童邀路马衔当蹊　杜阳编曰南昌国有
　　紫海水色如烂椹可以染衣其鱼龙龟鼈砂石草木无不紫色　録异记曰海龙王宅在蘓州东入海五六日程小岛之前濶百余里四面海水粘浊此水清无风而浪髙数丈舟船不敢輙近夜中逺望见此水上红光如日方百余里上与天连船人相传龙王宫在其下矣笔谈曰汉书云海旁有蜃气为楼台登州海中时有云气如宫室台观人物车马歴歴可见谓之海市
　　海二
　　原韩诗外传曰成王时有越裳氏重三译而朝曰吾受命国之黄发曰久矣天之不迅风雨海之不波溢也三年于兹矣意者中国有圣人乎盍往朝之　増説苑曰齐景公逰海上而乐之六月不归告左右曰敢有先言归者死顔蠋进曰君乐治海不乐治国彼若有治国者君安得乐此海乎遂归中道闻国人谋将不纳之　伏琛齐地记曰秦始皇造观日桥欲渡海或曰非人所建海神为之驱石竪柱始皇感其恵乃通敬于神求与相见神曰我形丑约莫图我形当与帝防始皇乃从石桥入海四十里与神相见左右有巧者潜以足画神形神怒曰帝负约可速去始皇转马前脚才立后脚随崩仅得登岸今成阳山东入海道水有竪石往往相望似桥石之状又有柱石二乍有乍没始皇标记也　史记曰始皇梦与海神战如人状问占梦博士曰水神不可见以大鱼蛟龙为乃令入海者赍捕鱼具而自以连弩大鱼出射之自琅邪北至荣成山弗见至之罘见巨鱼射杀一鱼　原汉书曰汉使骠骑将军霍去病北伐单于至瀚海而还　谢承后汉书曰汝南陈茂尝为交趾别驾刺史周敞渉海遇风船欲覆没茂防剑呵骂水神风即止息　博物志曰旧説天河与海通近世有居海渚者年年八月有浮槎来过甚大往返不失期此人乃多赍粮乘槎去忽忽不觉昼夜奄至一处有城郭屋舍望室中多见织妇见一丈夫牵牛渚次饮之此人问此为何处答曰问严君平此人还问君平君平曰某年某月有客星犯牛斗即此人乎　周景式孝子传曰管寜避地辽东经海遇风船人危惧皆叩头悔过寜思諐念向曽如厠不冠即便稽首风亦寻静　増晋书曰李涓辽东人祖敏汉河内太守去还鄊辽东太守公孙度欲强用之敏乘舟浮海莫知所终　异苑曰晋惠帝时人有得一鸟毛长三丈以示张华华惨然叹曰所谓海鳬毛也此毛出则天下土崩矣果如其言　益都耆旧传曰张霸永元中为防稽太守入海捕贼遭疾风晦冥波水涌起士卒惊白霸霸曰无得恐太守奉法追贼风必不为害湏臾风静波止　晋书曰鲍靓为南海太守尝行部入海遇风饥甚取白石煑食之以济　原王隠晋书曰慕容皝上言曰臣躬征平郭逺假陛下之威将士竭命精诚感灵海为结水凌行海中三百余里臣自立国及问诸故老初无海水氷冻之嵗　神仙传曰麻姑谓王方平曰自接待以来见东海三为桑田向到蓬莱水乃浅于往者畧半也岂复为陵陆乎方平曰东海行复扬尘耳　増世説曰谢安盘桓东山时与孙兴公诸人泛海戏风起浪涌孙王诸人色并遽便唱使还太传神情方王吟啸不言舟人以公貎闲意説犹去不止既风转急浪猛诸人皆喧动不坐公徐云如此将无归酉阳杂爼曰谘议朱景元见鲍容説陈司徒在扬州
　　时东市塔影忽倒老人言海影翻则如此　世説曰荀中郎羡在京口登北固望海云虽未覩三山便自使人有凌云意若秦汉之君必当褰裳濡足　齐书曰张融作海赋文词诡激以示镇军将军徐凯之凯之曰此赋实超木赋但恨不道盐耳融即求笔注曰漉沙构白熬波出素积雪中春飞霜暑路　谈薮曰梁汝南周舍少好学有才辩顾谐被使髙丽以海路艰难问于舍舍曰昼则揆日而行夜则考星而泊海大便是安流从风不足为逺　又曰裴粲为胶州刺史属时亢旱士民劝令祷于海粲惮违众心乃为祈请举杯而言曰五岳视三公四渎视诸侯安有方伯而致礼海神也卒不肯拜通典曰天宝十载正月以东海为广徳王南海为广利王西海为广润王北海为广泽王分命卿监诣岳渎及山取三月十七日一时备礼兼册祭　谈賔薮曰归崇敬充新罗册立使至海中流涛波迅急舟船壊漏众咸惊骇舟人请以小舟载崇敬曰舟人凡数十百我何忍独济哉少选风息　北梦琐言曰交趾以北距南海有水路多覆巨舟髙骈往视之乃有横石隐隐然在水中因奏开凿以通南海之利其表略云人操利楫石限横津才登一去之舟便作九泉之计时有诏听之乃召工者竟削其石民至今赖之或云骈以术假雷电开之金溪闲谈曰福建道以海口黄碕岸横石巉峭常为舟楫之患闽王王审知思欲制置惮于力役干宁中因梦金甲神自称吴安王许助开凿及觉命判官刘山甫躬往致祭三奠才毕海内灵怪俱见山甫因凭髙观之风雷暴兴见一物非鱼非龙黄鬛赤身可长千百丈奋跃攻击凡三日风雷止霁已别开一港甚便行旅当时録奏赐号甘棠港亦号此地为天威路　春眀退朝録曰欧阳少师言为河北都转运使冬月按部至沧景间于野亭夜半闻车旂兵马之声防达旦不絶问宿彼处人云此海神移徙五七年间一有之　续墨客挥犀曰李仲防承议知同安县日有人泛海舟交易外国经嵗始还云为大风飘至一岛屿时月正眀见十数人自海连臂而出登屿笑语语不可觧体貌与人无异但裸形耳舟人鸣锣鼓以骇之复连臂大笑入海而去近屿人云此名海人室在屿下　孙公谈圃曰宋杨康国钱勰使髙丽丰稷为杨掌牋表言东海洋龙宫之寳藏所也气如厚雾虽无风亦有巨浪使人卧木匣中虽荡而身不摇食物尽吐唯饮少浆　闻见前録曰康节先生见一道人言尝泛海遇舶风泊岸与数人下采薪有巨人数十长丈余相呼之声如禽兽尽捉以去用竿竹鱼贯之食荐酒道人者偶在其竹末醉睡走登船得脱因解衣出其所穿迹在脇下　癸辛杂志曰凡海舟必用大板防其外不然则船身必为海蛆所蚀　又曰南海诸国有泥油浅番船相遇海中战则用四人立于柁斗上以泥油着小瓶中防榔皮塞其口燃火于防榔皮上自髙投之泥油着板令人即仆以水沃之愈炽所制者干泥与灶灰耳今官兵船不能近浅番者正畏此物也
　　海三
　　原委输　朝宗【上见木元虚海赋　下详前】　委水　积流【礼记曰三王之祭川也皆先河而后海或源也或委也此之谓务本又曰洗之在阼其水在洗东祖天地之左海也郑注曰海水之所委也　孙卿子曰不积跬歩无以至千里不积小流无以成江海】　丛桂　扶桑【上见王粲逰海赋　东方朔十洲记曰扶桑在碧海中树长数千丈一千余围两干同根更相依倚是以名扶桑】　地脉　天池【关令内传曰天有五亿五万五千五百五十里地亦如之各以四海为脉下详前】　通天　动地【并详前】　沧屿　碧津【沈懐逺南越志曰海安县】
　　【南有小水南注乎海极目沧屿眇望溟波　十洲记曰处元风于西北坐王母于神乡昆吾错于流泽扶桑镇于碧津离合水精而光兽于炎野坎总众隂是以仙都宅于海岛】　金宫　玉阙【上详前崔琰遂初赋曰蓬莱蔚其潜兴瀛壶森以骈罗列金防之嵼方玉阙之嵯峨】　鳀壑　鹏溟【汉书曰防稽海外有东鳀壑分为二十余国以嵗时来献见左思齐都赋曰其东则有沧溟鳀壑洪浩汗漫荘子曰将徙于南溟击水三千里谢荘赤鹦鹉赋祯流陇域祥发溟】　穷发　聂耳【上详前　山海经曰聂耳国在无肠国东両手聂其耳悬居赤水中】　无为　善下【文子曰古之善为君者法海以象其大注下以成其广　下详前】　负石　乘桴【汉书曰邹阳上书申屠狄蹈雍之河徐衍负石入海不容于世义不茍取　应劭风俗通曰姜肱字伯淮灵帝践祚征肱为太守肱告人曰吾以虚获实蕴籍声价盛眀之际尚不委质今政在私门夫何为哉遂乘桴浮于海莫知其极时人以为非凡】　蜃楼　鲛室【汉书曰海傍有蜃气为楼台　下见海赋】　蓬屿　桑田【李颙凌仙赋曰瞻蓬莱之秀屿兾东叟之可寻将乍至而反坠患巨浪之相临　下详前】　秦桥汉柱【三齐记曰青城山秦始皇登此山筑城造石桥入海三十里　张勃吴録曰象林海中有小洲生柔金自北南行三十里有西属国人自称汉子孙有铜柱汉之疆之表】　水伯　波臣【山海经曰朝阳之谷神曰天吴是为水伯其为兽也十八尾八首人面八足也海赋曰天吴乍见而髣髴　荘子曰周顾视车辙有鲋鱼焉曰我东海之波臣也君岂有斗升之水活我哉】　蠡酌　禽填【以蠡酌海　精卫鸟填海】　鲁蹈　孟观【鲁仲连曰秦为帝连有蹈东海而死尔　孟子曰观于海者难为水】　鹭涛　防穴【白鹭之涛下详见涛】　吞江　纳汉　増红旗　隂火【宋赵谪朱崖自雷州浮海而南顾见洪涛间红旗靡靡相逐而下疑为海防或外国兵甲呼问舟人舟人摇手令勿语恐怖之色可掬急八舟被发持刀出篷背立割其舌出血滴水中戒使臣闭目坐船内凡经两时顷闻舟人相呼曰更生乃言曰朝来所见盖巨防也平生未尝观所谓红旗者此耳　海中取鱼蜃置隂防有光隂火潜然岂谓是乎】　原千里润　百川同【公羊传见前】黄金阙　紫石室【史记曰燕王使人至莱方丈瀛洲此三神山在海中去人不逺有至者望之如云及到三山反在水下有仙人不死药焉黄金白银为宫阙　东方朔十洲记曰沧海岛中有紫石宫室九老仙都】　不死草　返魂树【东方朔十洲记曰祖州在东海中地方五百里上有不死草生琼田中草似菰苖长三尺许人已死者以草覆之皆活　又曰聚窟洲在西海中有大树与枫木相似树方花香闻数百里其名为返魂树】　増出云雨　受雾露　廻地【由车】浃天墟【隋杨师道望海诗洪波廻地轴　宋吴淑海赋浃天墟而浮析木薄碣石而荡之罘】
　　乘桴浮　抱板泛【姜肱事　隋封徳彛之少也仆射杨素奇之妻以侄女常抚座曰封郎必居此座后徳彛讨辽东舟没众谓必死素曰封郎当得仆射未必死求之封因抱一板泛海中力尽欲放忽忆杨公言勉力持之胸前为板所摩肉破至骨众救得免后官果至仆射】　原倾防百川廻洑万里【刘桢鲁都赋曰巨海分焉倾防百川　左思吴都赋曰百川派别归海而防潮波汨起廻洑万里】　浮天之浪　浴日之波　増品物生　流波相薄【木虚海赋其为器也品物生何有何无庄子曰海水三嵗一周流波相薄即为之地动】树疑枫木　港号甘棠【上见十洲记下王审知事】　齐景乐治　卢敖穷观【上见前　淮南子曰卢敖逰于北海经乎大隂】　入海寻仙　防剑詈水【秦始皇遣徐福及童男女三千人入海寻神仙不返唐开元中有人于海中见之　下见前二谢承后汉书】　遇风思愆　入海留语【上管宁事　唐譲皇帝穆宗亲兄不为太后所爱故穆宗越次而立譲皇不肯臣穆宗遂造船入海不知其处临入海时留语四句今刻在玉碑上云小山压大山大山全无气羞见本人将身投外裔】　煑石济饥　凿石开道【鲍靓事见前唐髙骈事见前】　翻岸倒云　积流防派【濵海之人逺望海水似髙于地有如岸焉盖水气也故隋炀帝望海诗逺水翻如岸遥山倒似云　唐太宗望海诗积流横地纪防派引天潢】　马衔当蹊　精卫填石【见木虚海赋海童马衔并海中神怪　下详见前】　色如烂椹　气如圎【上见前一杜阳编　晋书东海气如圎宏濶貌与峥嵘同今绢画在竹格曰又海船渡海湏当气见黄气知有人烟国土见白气知有山峯岩壑见黑气则水也】
　　海四
　　原为纪【文选地以四海为纪】　成深【海受雾露故能成其深】　大盈【大盈若冲文子曰大满而小溢】　重润【家语海重润太平之庆】　处【左传君处南海寡人处北海】　渉【渉海则有方丈蓬壶】　沧溟　渤澥　沧波　白波　洪波　犇波　増海澨【南史停舆海澨驻驆嵓址谓水邉土人所止者】　海水羣飞【扬雄剧秦美新】　海干【唐道士叶静能有白衣老父泣拜曰被胡僧来咒水海水十涸七八静能使朱衣人执黄符往投之海水复旧老父乃龙也】　濵海有鱼盐利【唐程日华假沧洲刺史朱滔王武俊叛招日华皆不纳攻之日华乘城自固参军李宇谋曰今州十县濵海有鱼盐利此军本号横海将军能絶易定归天子自为一州可亢盗喉襟】　惊澜【韩愈寄于頔书窥巨海之惊澜莫不战悼悸栗惑而自失】　为物最钜【见后南海神庙碑】　尘霾之杂不处【柳宗元东海序今夫大海其东无东其西无西其北无北其南无南旦则浴日而西之夜则滔列星涵太隂扬隂火珠寳之光以眀其尘霾之杂不处也必洎之西澨故其大也深也洁也光眀也无我若者】　波伏不兴【韩愈南海庙诗】　四海之水皆立【杜甫大礼赋九天之云下垂四海之水皆立】　热海地寒不冻【西域碎叶东】　极云海之微茫【李白惜余春赋】　大海荡汨兮颠倒日月【柳宗元招海贾】　頽风浩其四起【柳宗元佩韦赋】　长风扇海踊沧溟之波涛【李白鸣臯诗】　浪打天门【李白横江词】　海之归水洪防必容【陆贽论谏】　防河而下【韩文防河而下茍不止虽有迟疾必至于海】　断港絶潢【道于杨墨老荘佛之学而欲之圣人之道犹航断港絶潢以望至于海也】海波不惊【文粹】　沙门岛【在登州府城西六十里海中凡海舟渡辽者必泊此以避】
　　【风宋时尝流放罪人于此其鼍矶牵牛大竹小竹四岛皆与此岛相连属紫翠巉絶出没波涛中真神仙所宅也上生白芝又多美石见蘓轼北海十二石记】　海门岛【在通州南四十里海中宋长编国中犯死获贷者多配于海门岛有屯兵使者领防之】　海运【张瑄朱清乘舟抄掠海上备知海道曲折寻就招懐为防海义民元伯顔平宋时遣清等载宋库藏诸物从海入京师授金符千户二人遂言海道可通造船六十艘运粮四万六千余石入京师】　海市【登州府四面皆海春夏时遥见水面有城郭肆市人马往来若交易状土人谓之海市】　海溢【海溢一曰海啸】
　　海五
　　原诗宋谢灵运逰赤石进帆海诗曰首夏犹清和芳草亦未歇水宿淹晨昏隂霞屡兴没周览倦瀛壖况乃凌穷发川后时安流天吴静不发扬帆采石华挂席拾海月溟涨无端倪虚舟有超越仲连轻齐组子牟眷魏阙矜名道不足适已物可忽请附任公言终然谢天伐又东山望海诗曰开春献初嵗白日出悠悠荡志将愉乐瞰海庶忘忧防马度兰臯緤控息椒邱采蕙遵大薄搴若履长洲白华皜阳林紫虈华春流非徒不弭忘览物情弥遒萱蘓始无慰寞终可求　齐谢朓望海诗曰沧波不可望望极与天平往往孤山映处处春云生差池逺鴈没防防羣鳬惊　齐祖孝徴望海诗曰登髙临巨壑不知千万里云岛相接连风潮无极已时看逺鸿渡但见惊鸥起不假送将归自然伤客子　梁刘孝标登郁洲山望海诗曰沧潦联霄岫曽岭郁防崱下盘盐海底上转灵乌翼滇防非可辩鸿溶信难测轻尘久弭飞惊浪终不息云锦曜石屿罗绫文水色　沈约秋晨望海诗曰分空临澥雾披逺望沧流八桂暧如画三桑渺若浮烟极希丹水月逺望青丘　隋炀帝望海诗曰碧海虽欣瞩金台空有闻逺水翻如岸遥山倒似云断涛还共合连浪或时分驯鸥旧可狎卉木足为羣方知小姑射谁复语临汾　又季秋观海诗曰孟轲叙逰圣枚乘説瘉疾逖聼乃前闻临深騐兹日浮天逈无岸含灵固非一委输百谷归朝宗万川溢分城【一作空】碧雾晴连洲彩云宻欣同夫子观深愧虚笔　虞茂奉和望海诗曰清跸临溟涨巨海望滔滔十洲云雾逺三山波浪髙长澜疑浴日连岛奔涛神逰藐姑射睿藻冠风骚徒然虽观海何以効防毫　唐太宗春日望海诗曰披襟眺沧海凭轼翫春芳积流横地纪疏派引天潢仙气凝三岭和风扇八荒拂潮云布色穿浪日舒光照岸花分彩迷云鴈断行懐卑运深广持满守灵长有形非易测无源讵可量洪涛经变野翠岛屡成桑之罘思汉帝碣石想秦皇霓裳非本意端拱是图王　杨师道奉和春日望海诗曰春日临渤海征旅辍晨装廻瞰卢龙塞斜瞻肃慎乡洪波廻地轴孤屿映云光落日惊涛上浮天骇浪长仙台隐螭驾水府泛鼋梁碣石朝烟灭之罘归雁翔北廵非汉后东幸异秦皇搴旗羽林客防距少年塲电击驱辽水鹏飞出带方将举青丘缴安访白霓裳　増唐李峤咏海诗曰习坎疏丹壑朝宗合紫微三山巨鼇涌九万大鹏飞楼冩青云色珠含明月辉防因添雾露方逐众川归　薛据西陵口观海诗曰淛江漫汤汤近海势弥广在昔坏浑凝融为百川泱地形失端倪天色潜滉瀁东南际万里极目逺无象山影乍浮沉潮波忽来往孤帆或不见棹歌犹想像日暮长风起客心空振荡浦口霞未収潭心月初上林屿防邅回亭臯时偃仰嵗晏访蓬瀛真游非外奨　独孤及观海诗曰北登渤海岛回首秦东门谁尸造物功凿此天池源澒洞吞百谷周流无四垠廓然混茫际望见天地根白日自中吐扶桑如可扪迢遥蓬莱峰想像金台存秦帝昔经此登临冀飞翻扬旌百神防望日羣山奔徐福竟何成羡门徒空言唯见石桥足千年潮水防　宋务光海上作诗曰旷哉朝夕池大矣乾坤力浩浩去无际沄沄深不测崩腾翕众流泱漭环中国鳞介错殊品氛霞饶诡色天波混莫分岛树遥难识汉主探灵怪秦皇恣逰陟搜奇大壑东竦望成山北方术徒相误蓬莱安可得吾君略仙道至化孚淳黙惊浪接穷溟飞航通絶域马韩底厥贡龙伯修其职粤我遘休眀匪躬期正直敢输鹰隼以见豺狼忒海路行已殚輶轩未遑息劳吾月暮旅涕沧浪极魏阙云端驰心负归翼　李白登高丘而望逺海诗曰登髙丘望逺海六鼇骨已霜三山流安在扶桑半摧折白日沉光彩银台金阙如梦中秦皇汉武空相待精卫费木石鼋鼍无所凭君不见骊山茂陵尽灰灭牧羊之子来攀登盗贼刧寳玉精灵竟何能穷兵黩武今如此湖飞龙安可乘　张説送梁知微渡海东诗曰今日此相送眀年此相待天上客星廻知君渡东海　髙适和贺兰判官望北海诗曰圣代务平典輶轩推上才迢遥溟海际旷望沧波开四牡未遑息三山安在哉巨鼇不可钓髙浪何崔嵬湛湛朝百谷茫茫连九垓挹流纳广大观异増迟廻日出见鱼目月圆知蚌胎迹非想像到心以精灵猜逺色带孤屿虚声涵殷雷风行越裳贡水遏天吴灾辔隼将击忘机鸥复来縁情韵骚雅独立遗尘埃吏道竟殊用翰林仍忝陪长吟谢知己所愧非龙媒　王维送秘书晁监还日本国诗曰积水不可极安知沧海东九州何处逺万里若乘空向国惟看日归帆但信风鼇身映天黒鱼眼射波红乡树扶桑外主人孤岛中别离方异域音信若为通　宋蘓轼海市诗曰东方云海空复空羣仙出没空眀中荡摇浮世生万象岂有贝阙藏珠宫心知所见皆幻影敢以耳目烦神工嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁人间所得容力取世外无物谁为雄率然有请不我拒信我人厄非天穷潮阳太守南迁归喜见石廪堆祝融自言正直动山岂知造物哀龙钟信睂一笑岂易得神之报汝亦已丰斜阳万里孤鸟没但见碧海磨青铜新诗绮语亦安用相与变灭随东风　又夜渡海诗曰参横斗转欲三更苦雨终风也解晴云防月眀谁防缀天容海色本澄清空余鲁叟乘桴意粗识轩辕奏乐声九死南荒吾不恨兹逰奇絶冠平生　杨万里过金沙洋望小海诗曰海雾初开眀海日近树逺山青歴歴忽然咫尺黒如漆白昼如何成暝色不知一风何许来雾开还合合还开晦眀百变一弹指特地遣人惊复喜海神无处逞神通放出一头夸客子湏防满眼贾胡船万顷一碧波黏天恰似钱塘江上望只无两防海门山我行但作逰山看减却客愁九分半　又潮阳海岸望海诗曰动地惊风起海陬为人吹散两睂愁身行岛北新春后眼到天南最尽头众水更来何处着千峰赴此却回休客间供给能消底万顷烟波一白鸥　眀林鸿海上读书诗曰浮云薄海色万里如秋空青苍杳无际岛屿蟠蛟龙上有读书者结茅谁与同朝餐海上霞夕友沧江翁乘桴嗟尼父把钓思任公犹慕鲁连子不受却秦功千金若土壌清名吊髙风愧予老儒术白首且相从　俞安期望海诗曰纷纷灵异变昏朝隂火随波逺自飘龙藏函经连水府蜃楼开市借云霄星临东极无分野山入南荒有沃焦日日潮来长应似应西答百川朝原赋后汉班叔皮览海赋曰余有事于淮浦览沧海之茫茫悟仲尼之乘桴聊从容而遂行驰鸿瀬以缥鹜翼飞风而廻翔頋百川之分流焕烂漫以成章风波薄其邈浩浩以汤汤指日月以为表索方瀛与壶梁曜金璆以为阙次玉石而为堂蓂芝列于阶路涌醴渐于中堂朱紫彩烂眀珠夜光松乔坐于东序王母处于西厢命韩众与岐伯讲神篇而校灵章愿结旅而自托因离世以髙逰骋飞龙之骖驾歴八极而廻周遂竦节而响应忽轻举以神浮遵霓雾之掩荡登云途以凌厉乘虚风而体景超太清以増逝麾天阍以启路辟阊阖而望余通王谒于紫宫拜太一而受符　魏王粲逰海赋曰乘菌桂之芳舟浮大江而遥逝翼惊风而长驱集防稽而一睨登隂隅以东望览沧海之体势吐星出入天与水际其深不测其广无臬寻之冥地不见涯泄章亥所不极卢敖所不届懐珍藏寳神隐怪匿或无气而能行或含血而不食或有叶而无根或能飞而无翼鸟则爰居孔鹄翡翠鹔鹴缤纷往来浮沉翺翔鱼则横尾曲头方目偃额大者若山林小者重钧石乃有贲蛟大贝眀月夜光蠵鼊瑇瑁金质黒章若夫长洲别岛棊布星峙髙或万寻近或千里桂林丛乎其上瑚周乎其趾羣犀代角巨象解齿黄金碧玉名不可纪洪洪洋洋诚不可度也处嵎彛之正位兮同色号于穹苍包纳汚之量正宗庙之纪纲总众流而臣下为百谷之君王魏文帝沧海赋曰美百川之独宗壮沧海之威神经扶桑而遐逝跨天崖而托身惊涛暴骇腾踊澎湃铿訇隐潾涌沸凌迈于是鼋鼍渐离泛溢淫逰鸿鸾孔鹄哀鸣相求扬鳞濯翼载沉载浮仰唼芳芝俛潄清流巨鱼横奔厥势吞舟尔乃钓大贝采眀珠搴悬黎碔砆窥大麓之潜林覩摇木之罗生上以交错下来风之泠泠振緑叶以葳蕤吐芬葩而扬荣　晋木虚海赋曰昔在帝妫臣唐之世天纲浡潏为凋为瘵洪涛澜汗万里无际江河旣导万穴俱流掎防五岳竭涸九州于廓灵海长为委输其为状也则乃浟湙潋灎浮天无岸波如连山乍合乍防嘘吸百川洗涤淮汉若乃霾曀潜消莫振莫竦轻尘不飞纎萝不动犹尚呀呷余波独涌若乃邉荒速告王命急宣飞迅鼓节浮海凌山于是劲风掲百尺维长绡挂帆席望涛逺决冏然鸟逝一越三千不终朝而济所届若乃负临深虚誓愆祈则有海童邀路马衔当蹊天吴乍见而髣髴蝄象暂晓而闪尸尔其大量也则南澰朱崖北洒天墟东演析木西薄青徐经涂瀴溟万万有余吐云霓含龙鱼隐鲲鳞潜灵居其垠则有天琛水怪鲛人之室瑕石诡晖鳞甲异质繁采扬华万色隐鲜阳氷不冶隂火潜燃其鱼则横海之鲸突扤孤逰茹鳞甲吞龙舟若其毛翼产鷇剖卵成禽鳬雏离褷鹤子淋渗羣飞侣浴戏广浮深且其为器也苞干之奥括坤之区唯神是宅亦祗是庐何奇不有何怪不储茫茫积流含形内虚旷哉坎徳卑以自居　潘岳沧海赋曰徒观其状也则汤汤荡荡澜漫形沈流沫千里悬水万丈测之莫量其深望之不见其广无逺不集靡幽不通羣溪俱息万流来同含三河而纳四渎朝五湖而夕九江隂霖则兴云降雨阳霁则吐霞曜日煮水而盐成剖蚌而珠出其中有蓬莱名岳青丘奇山阜陵别岛防环其间其山则崔嵬崒嵳峩降屈披沧流以特起擢崇基而秀出其鱼则有吞舟鲸鲵鰞鱡龙蜂目豺口貍斑雉躯怪体异名不可胜图其兽则素蛟丹虬元灵鼍修鼋巨鼈紫贝螣虵元螭蚴虬赤龙焚蕴迁体改角推旧纳新举扶摇以抗翼泛阳侯以濯鳞其禽鸟则鶠鸿鹔鹴鴐鵞防防朱背炜燿缥翠葱青详察波浪之来往遍听奔激之音响力势之所廻薄润泽之所弥广信普天之极大横率土而莫两　庾阐海赋曰昔禹启龙门羣山既凿髙眀澄气而清浮厚载势广而盘礡坎徳洊臻水源深博灌注百川控清引浊始乎滥觞委输大壑测之而无际望之杳而绵漠鬰拂防茫往来日月朏魄昏微乍眀乍没若夫长风鼓怒涌浪碎磕飏波于万里之间漂沫于扶桑之外于是百川辐辏四渎横通廻防泱漭耸防穹窿映晓云而色暗照落景而俱红惊浪嶤峩渺漫瀄汨灙漭潺湲浮天沃日鲸鲵蕴而乍见虬螭涌而竞逰灵鼍朱鼈出没争浮螣龙掣水巨鳞吞舟　孙绰望海赋曰五湖同浸九江丛溉抱河含济吞淮纳泗南控沅湘西引泾渭洲渚迢逓以疏属岛屿绵邈以牢罗殖嵬崔之碣石构穹窿之牂牁奥之府重仞之房鳞彚万殊甲产无方包隋珠衔夜光瑇瑁熠烁以泳防蟕蠵焕烂以映涨虚贝含素而表紫蠳螺络丹而带缃青甲芬飇以微扇木杳渺以舒芳其卉木则緑苔石发蔓以流绵紫茎菎综解以被渚华组依波而锦披翠纶扇风而绣举长鲸岳立以截浪虭防扬鬐以排流巨鼇赑屃以冠山乌鳠呼翕以吞舟鹏为羽杰鲲称介豪翼遮半天背负重霄举翰则宇宙生风抗鳞则四渎起涛考万川以周览亮天地之综纬弥纶八荒亘带九地昏眀注之而不溢尾闾泄之而不匮　齐张融海赋曰尔其海之状也则穷区没渚万里藏岸控防河济朝总江汉湍转则日月似惊浪动则星河如覆展转纵横扬珠起玉峰势崇髙岫形参错或如前而未进乍非迁而已却却瞻无后向望何前长寻髙眺唯水与天若乃山横蹴浪风倒摧波磊若惊山竭岭以竦石鬰若飞烟奔云以振霞连瑶光而交彩接玉绳以通华尔其奇名出録诡物无书髙岸乳鸟横门产鱼蟕蠵瑁蛑绮贝绣螺朱互防緑紫相华
　　原赞宋谢惠连四海赞曰九夷六蛮八狄七戎雕镂异质裳臝殊风致之以徳车轨斯同
　　増表唐韩愈潮州刺史谢上表曰经渉岭海水陆万里臣所领州在广府极东界上去广府虽云才二千里然来往动经旬月过海口下恶水涛泷壮猛难计程期风鳄鱼患祸不测州南近界涨海连天毒雾瘴氛日夕发作
　　増碑韩愈南海神庙碑曰海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融天寳中册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻元和十二年始诏用鲁国孔公为广州刺史以殿南服公正直方严中心乐易祗慎所职治人以眀事神以诚内外单尽不为表襮至州之眀年将夏祝册自京师至吏以时告公乃斋祓视册誓羣有司曰眀日吾将宿庙下以供晨事公遂升舟风雨少弛櫂夫奏功云隂解駮日光穿漏波伏不兴省牲之夕载旸载隂将事之夜天地开除月星眀穊五鼓既作牵牛正中公乃盛服执笏以入即事文武賔属俯首聼位各执其职牲肥酒香樽斚浄洁降登有数神具醉饱海之百灵秘怪慌惚毕出蜿蜿蛇蛇来享饮食阖庙旋舻祥飇送颿旗纛旄麾飞扬晻霭铙鼓嘲轰髙管噭噪武夫奋棹工师唱和穹长鱼踊跃后先干端坤倪轩豁呈露祀之之嵗风灾息灭人厌鱼蟹五谷丰熟咸愿刻庙石以着厥美而系以诗乃作诗曰南海隂墟祝融之宅即祀于旁帝命南伯吏惰不躬正自今公眀用享锡右我家邦惟眀天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依
　　増文唐李商隐赛海阳神文曰年月日赛于海阳之神顷伤多稼将困骄阳未逢玉女之披衣空见土龙之矫首式祈嘉霑果降眀辉神其享彼兰羞挹兹桂酒辅成于多多稌助施于好雨好风庶厉业官以酬溥泽
　　河一
　　増春秋説题辞曰河之为言荷也荷精分布懐隂引度也　原説文云河者下也随地下流而通也　穆天子传曰河与江淮济三水为四渎河曰河宗四渎之所宗也　按水经注及山海经注河源出昆仑之墟【山海经曰昆仑山纵横万里髙万一千里有青河白河赤河黒河环其墟其白水出其东北陬屈向东南流为中国河河百里一小曲千里一大曲发源及入中国大率常然】东流潜行地下至规期山北流分为两源一出葱岭一出于阗其河复合东注蒲昌海复潜行地下南出积石山西南流又东廻入塞炖煌酒泉张掖郡南与洮河合过安定北地郡北流过朔方郡西又南流过五原郡南又东流过云中西河郡东又南流过上都河东郡西而出龙门【汾水从东于此入河河东即龙门所在】至华隂潼关与渭水合又东廻过砥柱【砥柱山名河水分流包山而过山见水中若柱然今陕州东河北陕县三县界】及洛阳【孟津所在也】至巩县与洛水合成臯与济水合【济水出河北至王屋山而南截河渡正对成臯】又东北流过武徳与沁水合至黎阳信都【信都今冀州洚水所在洚水亦曰渍水一曰漳水也】钜鹿之北遂分为九河【钜鹿今邢州大陆所在大陆泽名九河一徒骇二太史三马頬四覆釡五胡蘓六简七洁八钩盘九鬲津】又合为一河而入海【齐桓公塞九河以广田居故馆陶贝丘广川信都东光河间以东城池九河旧迹犹存汉代河决金堤南北多罹其害议者常欲求九河故迹而穿之未知其所是以班固云自兹距汉已亡其八枝也河之故渎自沙丘堰南分屯氏河出焉】故尚书称导河积石至于龙门【今綘州龙门县界】南至于华隂东至于砥柱又东至于孟津【在洛北都道所凑古今以为津】东过洛汭至于大伾【洛汭今巩县在河洛合流之所也大伾山今汜水县即故成臯也山再成曰伾】北过洚水至于大陆【其洚水今冀州信都大陆泽名今邢州钜鹿】又北播为九河同为逆河入于海是也【同合也九河又合为一名为逆河逆迎也言海口有朝夕潮以迎河水】初禹自黎阳东北界分河为二渠以引水一南出防隰川今河所流也【今河滑州以东是旧隰水】一出贝丘即九河之上河王莽时废塞故俗谓之王莽河【史记河渠沟洫志并云河之为菑害中国尤甚禹导河自积石歴龙门又酾二渠以引河如淳注二渠一出贝丘一则隰川王莽时河遂塞但用隰耳】隋炀帝于卫县【今卫州卫县】因淇水之入河【淇水亦曰清水】立淇门以通河东北行得禹九河之故道隋人谓之御河　増春秋考异邮曰河者水之气四渎之精也所以流化　原尔雅曰江河淮济为四渎四渎者发源注海者也　又曰水自河出为雍河出昆仑墟色白　山海经曰昆仑山河水出焉　又曰阳纡之山河出其中陵门之山河出其中　又曰积石之山其下有石门河水冐以西南流物理论曰河色黄赤众川之流盖浊之也百里一小
　　曲千里一大曲一直一曲九曲以达于海　诗曰谁谓河广一苇航之谁谓宋逺跂予望之　左传曰周诗有之曰俟河之清人夀防何　楚辞曰与汝逰兮九河冲风起兮水扬波　孝经援神契曰河者水之伯上应天汉　荘子曰河润九里泽及三族　吕氏春秋曰古龙门未开吕梁未发河出孟门大溢逆流名曰洪水禹乃决流防河为彭澧之漳所活者千八百国此禹之功也桓谭新论曰四渎之源河最髙而长从髙注下其流
　　激迅故为平地灾害　传曰河海不择细流故能成其深　淮南子曰河以逶迤故能逺　又曰河水九折注海而流不絶者有昆仑之输也　文子曰河之大溢不过三日　増京房易传曰河者经天亘地之水　抱朴子云撮壌不能填决河升水不能冷原火　又云寸胶不能理黄河之浊尺水不能却萧丘之火　又云冯彛以八月上庚日渡河溺死天帝署为河伯　元史曰朶甘卫西鄙直马湖蛮部正西三千余里去云南丽江府西北一千五百里水从地涌出百余方七八十里履髙瞰之灿若星列因名星宿海番名鄂端诺尔东北流百余里滙为大泽又东流为齐必勒河又合呼兰等河始名黄河又东北至陕西兰县始入中国又东北经沙漠地折而南流入山西境凡九千余里　魏书曰兹国南有大河东流号计式水即黄河也于阗国名树枝水白孔六帖云穆穆哩山东距长安五千里河源其间
　　流澄缓下稍合泉流色赤行益逺他水并注则浊故世举称西戎地曰河湟　笔谈曰防河北人谓之活沙人马皆没有数百人齐防无孑遗者或谓即流沙也　异苑曰永寜县涛山有河水色红赤有自然石桥多鱼獭异禽隂雨时尝闻鞉角声甚亮　水衡记曰黄河十二月各有水名正月名凌解水二月三月名桃花水四月名麦黄水五月名蔓水正蔓也六月名矾山水七月八月名荻苖水荻花正开也九月名登髙水十月名复槽水落复故道也十一月十二月名蹙凌水氷断复结蹙起成层也　拾遗记曰黄河千年一清圣人之大瑞也
　　河二
　　増河图始开图曰黄帝问风后曰余欲知河之始开风后曰河凡有五皆始开乎昆仑之墟　三秦记曰禹凿龙门辟伊阙决江开岷道四渎注凿龙门以通河凿岷山以开江导淮于桐栢导济于王屋故言导四渎　又曰河下龙门其流驶如竹箭驷马追弗能及河津一名龙门禹凿山断门濶一里余黄河自中流下两岸不通车马每暮春之际有黄鲤鱼逆流而上得者便化为龙贾子説林曰河伯宴伯禹于河上献亥既之珠透山
　　光玳瑁五灰陈兆大延螭翥鳯鲛绡百两宜土四时寳花瑚树五十株人间所无奇寳不可胜数禹悉不受惟受河图及大瑚树两株而行　中侯曰禹理洪水观于河见白面长人鱼身出曰吾河精也授禹河图而还于渊　晋地理志曰大禹观于浊河而受緑字淮南子曰武王伐纣渡于孟津阳侯之波逆流而击
　　疾风晦暝人马不相见于是武王左操黄钺右秉白旄瞠目而麾之曰余任天下谁敢害吾者于是波息遂渡穆天子传曰天子西征鹜行至于阳纡之山河伯冯
　　夷之所都居是惟河宗氏河宗伯逆天子燕然之山天子西征猎于渗泽获白狐貉以祭河宗　桓谭新论曰王平仲云周谱言定王五年河徙故道今所行处非禹所穿　原毛诗序曰新台刺卫宣公也纳伋之妻作新台于河上而要之国人恶之而作是诗也新台有泚河水弥弥　谷梁传曰梁山崩壅遏河三日不流晋君召伯尊伯尊过遇辇者问焉辇者曰君亲素缟帅羣臣哭之既而祠焉伯尊至君问之伯尊如其言而河流矣増搜神记曰齐景公渡于江沅之河鼋衔左骖没之
　　众皆惊惕古冶子于是拔剑从之邪行五里逆行三里至砥柱之下杀之乃鼋也左手持鼋头右手拔左骖燕跃鹄踊而出仰天大呼水为逆流三百歩观者皆以为河伯也　原左传曰楚昭王有疾卜河为祟大夫请祭王曰江汉沮漳楚之望也河非所获罪遂弗祭　増竹书纪年晋昭公元年河赤于龙门三里梁恵成王四年河水赤于龙门三日按京房易占河水赤下民恨　原韩诗外传曰申屠狄非其世将自投于河崔嘉闻而止之曰圣仁之人民之父母也今为濡足不救溺人可乎申屠曰昔桀杀龙逢纣杀比干而亡天下吴杀子胥陈杀泄冶而灭其国非无圣智不用故也遂负石而沉于河　増説苑曰韩褐子济于河津人告曰夫人过于此者未有不用事者也而子不用乎韩褐子曰天子祭海内之神诸侯祭封域之内大夫祭其亲士祭其祖祢褐也未得事河伯也津人申楫舟中水而运津人曰向也役人固巳告矣夫子不聼役人之言也今舟中水而运甚殆治装衣而下逰乎韩子曰吾不为人之恶我而改吾志不为我将死而改吾义言未巳舟泆然行　又曰梁相死恵子欲之梁渡河而遽坠水中船人救之船人曰子欲何之而遽也曰梁无相吾欲往相之船人曰子居船檝之间而困无我则子死矣子何能相梁乎恵子曰子居艘楫之间则吾不如子至于安国家全社稷子之比我防防如未视之狗耳　原史记曰秦灭六国自以获水徳之瑞更名河曰徳水　又曰汉髙祖封功臣誓曰黄河如带　又曰元光中河决于瓠子于是天子已用事万里沙则还临决河沈白马玉璧于河令羣臣从官自将军以下皆负薪填决河而取淇园之竹以为楗天子既临河决悼功之不成乃作瓠子之歌　増前汉纪曰宣帝幸河东诏曰东济大河天气清静神鱼舞河幸万嵗宫神爵翔集　东观汉记曰郭伋为颍川太守光武召见辞谒帝劳之曰贤能太守去帝城不逺河润九里冀京师并防其福也　续汉书曰桓帝延熹九年济隂东郡济北平原河水清防楷上疏曰春秋注记未有河清而今有之易干凿度曰上天将降嘉应河水先清京房易传曰河水清天下平今天垂异地吐妖民厉疫三者并作而有河清河者诸侯之相清者阳眀之征岂独诸侯有窥京师也眀年宫车晏驾征解渎侯为汉嗣是为灵帝　桓谭新论曰大司马张仲议曰河水浊一石水六斗泥而民竞决河溉田令河不通利至三月桃花水至则决以其噎不泄也可禁民勿复引河别传曰梁冀専政天为见异河水逆流五星失次张衡对防曰水者五行之首滞而逆流者人君之防不能下及而教逆也　献帝传曰袁绍将济河沮授谏曰宜留屯延津分兵官渡绍弗从授临济叹曰上盈其志下务其功悠悠黄河吾其不返乎　北史曰后魏髙昂为西南道大都督径趋商洛祭河伯曰河伯水中之神髙敖曹地上之虎行经君所故相决酬　通典曰天寳六载河渎封为灵源公祝文云惟神上通云汉光启图书分导九枝旁润千里素秋戒序用率典常　干子曰郭汾阳镇蒲欲造浮桥而急流毁墠公酹酒许以小女妻之其夕水退木立墠上遂成桥而小女寻卒因塑庙中人因立公祠号为河渎亲家翁　唐书薛平传曰始河溢瓠子东泛滑距城才二里所平按求故道出黎阳西南因命其佐裴泰往请魏博节度使田正正许之乃籍民田所当者易以它地疏道二三十里以酾水悍还壖田七百顷于河南自是滑人无患　又曰哀帝天祐二年朱全忠聚朝士贬官者三十余人于白马驿一夕尽杀之投尸于河初李振屡举进士竟不中第故深嫉缙绅之士言于全忠曰此軰常自谓清流宜投之黄河使为浊流全忠笑而许之　梦溪笔谈曰庆厯中决北都商河久之未塞三司度支副使郭申锡亲往董作凡塞河决垂合中间一埽谓之合龙门功全在此是时屡塞不合时合龙门埽长六十歩有水工髙超者献议谓埽身太长人力不能压埽不至水底故河流不断而绳缆多絶今当以六十歩为三节每节埽长二十歩中间以索连属之先下第一节待其至底穴压第二第三旧工争之以为不可云二十歩埽不能断漏徒用三节所费当倍而决不塞超曰第一节水信未断然势必杀半压第二节止用半力水纵未断不过小漏耳第三节乃平地施工足以尽人力处置三节既定即上二节自为浊泥所淤不烦人功申锡主前议不听超説是时贾魏公帅北门独以超之言为然隂遣数千人于下流漉流埽既定而埽果流而河决愈甚申锡坐谪卒用超计商河方定
　　河三
　　原九折　两源【详前】　龙宫　贝阙【汉书武帝元光二年春河水从顿丘南流入渤海其五月河决濮阳泛十六郡发卒十万救决河起龙泉宫　贝阙见上】　捧土　转石【朱浮与彭宠书曰奈何以区区渔阳而结怨于天子此犹河濵之人捧土塞孟津多见其不知量也　谢承后汉书曰安帝时尚书陈龟上表曰仁防广被化流殊方使老者以夀终孤幼得保年犹运河转石易于反掌】泛栢　航苇【毛诗曰泛彼栢舟在彼中河　下详前】　玉牍　金绳【河图】
　　【考灵曜曰秦王政以白璧沈河有黒头公从河出谓政曰祖龙来授天寳开中有尺二玉牍　河图曰舜以大尉即位与三公临河观黄龙五采负图出置舜前以黄玉为柙白玉为检黄金为绳紫芝为泥章曰天黄帝符玺】　马图　防【礼记曰天降膏露地出醴泉山出器车河出马图郑注马图龙马负图而出　孙柔瑞应图曰玉者师旷时出河东之崖为圣图出河负録防书】　三门　九曲【郦道元水经注曰砥柱山在虢之西界望之若柱故曰砥柱三川既决水流防分指状表目亦谓之三门成公绥大河赋曰乘髙赴下絶没长奔驰会五户分下三门　河图曰河水九曲长者入于渤海】　绀盖白璧【卫宏汉旧仪曰祭四渎者江河淮济用三正牲圭沈有车马绀盖　下详玉牍注】　荣光休气【尚书中曰荣光出河休气四塞休美也荣光五色】　开奥　出图【河洛开奥】
　　【符命用出　子曰河不出图吾巳矣夫】　经渎　灵源【谷永以河为中国之经渎圣王兴出图书王道废则竭絶今溃溢横流异之大者宜修政以应之　长源】　禹功　秦徳【左传逺绩禹功庇民乎　下见河二史记】　洋洋　浑浑【诗河水洋洋北流活活　浊河】　增秦瑞　魏寳【上见河二史记　吴起为魏西河守武侯浮西河而下中流顾谓起曰美哉山河之固此魏国之寳也起曰在徳不在险】　原出昆仑　导积石【并详前】　包砥柱冐石门【详前】　鱼折溜　龙防水【河图曰黄帝云余梦见两龙挺白图即帝】
　　【以授余于河之都天老曰天其授帝图乎试斋以往视之黄帝乃斋河洛之间求象见者至于翠妫泉大卢鱼折溜而至乃问天老子见中河折溜者乎见之与天老跪而授之鱼泛白图兰采朱文以授黄帝舒视之名曰録图　春秋运斗枢曰舜即位为天子五年二月东廵狩至于中州与三公诸侯临观黄龙五采负图出置舜前防入水而前去防之逝反宋均云防去也】　沈白马　祭貉【详前】　入葱山　沦蒲海【并详前】　悲申屠　寻方叔【楚辞曰望大河之洲渚悲申屠之抗迹　论语曰鼓方叔入于河成公绥大河赋曰善尼父之不济寻方叔之逺迹懿吴起之谠言大泛舟之兴役】　三日变　千年清【易干凿度曰天降嘉应河水先清三日清变为白白变为赤赤变为黒黒变为黄各三日　王子年拾遗记曰丹丘千年一烧黄河千年一清皆至圣之君以为大瑞又黄河清而圣人生】　视诸侯　称水伯【礼四渎视诸侯　下详前】　桃花水竹箭流【沟洫志河决而桃花水羡溢注云三月水涨名慎子曰河下龙门流驶竹箭驷马追之不及】増抱石沈　临流叹【申屠狄事　魏志沮授临流而叹详见前】　灌百川润九里【荘子曰秋水时至百川灌河　光武诏曰河润九里】　原鳞屋龙堂
　　泉室水府【楚辞曰鱼鳞屋兮龙堂紫贝阙兮朱宫王逸注贝作阙　下见鲍昭河清颂】　子朝沈珪　延世锡爵【传曰王子朝以成周之寳珪沈于河津人得之河上自浮水出将卖之则为石　汉武帝河决馆陶上使王延世塞之三十六日河隄成遂为河平元年上曰延世长于计防功费约省乃赐爵关内侯及黄金百斤】　上应绛河　中贯清济【清济贯黄河者截流而不混】　九里之润　四渎之宗　増延年开岭　张骞穷源【汉武帝时齐人王延年上书请令水工开大河上岭出之胡中东注之海则关中长无水灾北邉不忧匈奴此功一成万世大利上壮之　汉书张骞使大夏穷河源恶覩所谓昆仑者乎】　贾譲献防　鲍昭为颂【汉哀帝时贾譲奏治河三防　宋元嘉中河济俱清昭为河清颂】　王景赐书　成公着赋【水经注汉眀帝永平中议治汴渠上引乐浪人王景问水形便因赐景山海经河渠书禹贡图晋成公绥尝着大河赋】　原大禹凿砥柱　巨灵擘华山【水经注禹凿砥柱以通河水　下详华山】　増麾阳侯而渡　伤鸣犊而还【武王伐纣事见前　孔子之晋及河闻赵简子杀窦鸣犊及舜华乃临河而叹曰美哉洋洋乎丘之不济此命也】　原见一清于千年　变五色于三日
　　河四
　　原祭先河【礼曰先王之祭川也皆先河而后海此之谓务本言海之本源自河】　増偃防饮河【荘子曰偃防饮河不过满腹】　原出胡中【齐人王延年上书请令水工开大河上岭出之胡中东注之海上壮之诏曰延年计议甚深然大禹所导恐难更改】　放北海【汉书贾譲奏言治河者有上中下三防若徙其当水冲之人以避之放河使北入海泛滥朞月自定不劳人力此功一立河定人安千载无患谓之上防若穿漕渠使人得以溉田虽非圣人法然亦救时术也今据坚地作石隄东西水门但用木与土耳旱则开东方水门以溉田水则开西方髙门以分河此诚富国安人兴利除害谓之中防茍缮完故隄増卑倍薄劳费无巳数逢此害为最下防】　増河上筑宫【汉武帝塞瓠子河筑宫其上】　神鱼舞河【汉纪宣帝诏见前】　原决成川【李寻解光曰江河满溢所谓水不顺下眀天道有因而作今由其自决且勿塞以观水势河欲居之当稍自成川跳出沙土然顺天心图之必有成功用财力寡】　増河畔筑隄【隋炀帝御河河畔筑隄以植柳】　原忧涸【文子曰以数集之夀忧天下之乱犹忧河水之涸泣而益之注集年也】　止浊【阿胶五寸不能止黄河之浊】　増渡河还家【王绩聚徒河汾间欲见兄弟輙渡河还家】　河溢【马燧还河阳秋河溢军吏请避燧曰使城中尽鱼而吾独完吾不忍既而水不为害】　盘涡毂转【李白云台歌曰黄河万里触山动盘涡毂转秦地雷】　黄流【韩愈赋窥黄流之犇猛】　入于天渊【栁宗元晋问】　清如井水【唐史乾元二年岚州合河关河三十里清如井水】　清澄彻见底【寳应九年同州至陕州河清澄彻见底同上】　济州河清【永徽五年同上】　隰州黄河清【五代朱梁纪】　滔滔河流【刘鄩诸将欲战鄩悉召诸将入以河水一杯饮之或饮或辞鄩曰一杯饮之犹难若此滔滔河流可尽乎】　原大河　洪河　长河中河
　　河五
　　原诗梁范云渡黄河诗曰河流迅且浊汤汤不可陵桂檝难为榜松舟才自胜空庭偃旧木荒畴余故塍不覩行人迹但见狐兔兴寄言河上老此水何当澄　刘孝威公无渡河诗曰请公弗渡河河广风威厉樯偃落金乌舟倾没犀枻绀盖空严祀白马徒生祭衔石伤寡心崩城掩孀袂劒飞犹共水魂沈理俱逝君为川后臣妾作江妃娣　陈张正见公无渡河诗曰金堤分锦缆白马渡莲舟风严歌响絶浪涌榜人愁櫂折桃花水颿横竹箭流何言沉璧处千载偶阳侯　北齐萧慤奉和济黄河应教诗曰大蕃连帝室骖驾奉皇猷未眀驱羽骑凌晨方画舟津城度维锦岸柳夹缇油钟声飏别岛旗影照沧流早光生劒服朝风起节楼滔滔细波动裔裔轻舷浮廻桡避近碛放舳下前洲全疑上天汉不异谒蓬丘望知云气合聼识水声秋从君何等乐喜从神仙游　陈江总渡黄河诗曰葱山沦外域盐泽隐遐方两源分际逺九道派流长未殚所闻见无待验词章留连嗟太史惆怅践黎阳导波萦地节疏气耿天潢悯周沉用寳嘉晋肇为梁　隋薛道衡渡北河诗曰连旌映溆浦叠鼓沸沙洲桃花长新浪竹箭下奔流塞云临逺舰胡风入阵楼劒拔蛟将出骖惊鼋欲浮鴈书终立效鷰相果封侯勿恨关河逺且寛邉地愁　唐刘孝孙早发成臯望河诗曰清晨发岩邑驱马走轘辕廻瞰黄河上惝恍屡飞魂鸿流导积石惊浪下龙门仙槎不辨处沉璧想犹存逺近洲渚出飒防鳬鴈喧懐古空延伫叹逝将何言　増李峤咏河诗曰源出昆仑中长波接汉空桃花来马頬竹箭入龙宫徳水千年变荣光五色通若披兰叶险汉使敢云功　髙适同敬八卢五泛河间清河诗曰清川在城下沿泛多所宜同济惬数公翫物欣良时飘飖波上兴燕婉舟中词昔渉乃平原今来忽涟漪东流达沧海西流延滹池云树共晦眀井邑相逶迤稍随归月防若与沙鸥期渔父更留我前潭水未滋王维渡河到清河诗曰泛舟大河里积水穷天涯天波忽开坼郡邑千万家行复见城市宛然有桑麻廻瞻旧乡国淼漫连云霞　李白题州新河饯族叔舍人贲诗曰齐公凿新河万古流不絶丰功利生人天地同朽灭两桥对双阁芳树有行列爱此如甘棠谁云能攀折吴关倚北固天险自兹设海水落斗门平湖见沙汭我行送季父弭棹徒流恱杨花满江来疑是龙山雪惜此林下兴怆为山阳别瞻望清路尘归来空寂灭　储光羲夜到洛口入黄河诗曰河洲多青草朝暮増客愁客愁惜朝暮枉渚暂停舟中宵大川静解缆逐归流浦溆既清旷防洄非阻修登舻望落月撃汰悲新秋倘遇乘槎客永言星汉游　李白公无渡河诗曰黄河西来决昆仑咆哮万里触龙门波滔天尧咨嗟大禹理百川儿啼不窥家杀湍陻洪水九州始蚕麻其害乃去茫然风沙被发之叟狂而痴清晨临流欲奚为旁人不惜妻止之公无渡河苦渡之虎可搏河难冯公果溺死流海海有长鲸白齿若雪山公乎公乎挂罥于其间箜篌所悲竟不还　阎防与永乐诸公泛黄河作诗曰烟深载酒入但觉暮川虚映水见山火鸣榔闻夜渔爱兹山水趣忽与世人疎无暇燃官烛中流有望舒　骆賔王晩渡黄河诗曰千里寻归路一苇乱平源通波连马頬迸水急龙门照日荣光浄惊风瑞浪翻棹唱临风断樵讴入聼喧防逈秋霞落潭深夕雾繁谁堪逝川上日暮他乡魂　杜甫临邑舍弟书至苦雨黄河泛溢隄防之患簿领所忧因寄此诗用寛其意诗曰二仪积风雨百谷漏波涛闻道洪河坼遥连沧海髙职司忧悄悄郡国诉嗷嗷舍弟卑栖邑防川领簿曹尺书前日至版筑不时操难假鼋鼍力空瞻乌鹊毛燕南吹畎亩济上没蓬蒿螺蚌满近郭蛟螭乘九臯徐关深水府碣石小秋毫白屋留孤树青天失万艘吾衰同泛梗利渉想蟠桃倚頼天涯钓犹能掣巨鼇　宋王安石次御河诗曰客路花时祗搅心行逢御水半晴隂背城野色云邉尽隔屋春声树外深香草巳堪回歩履午风聊复防衣襟忆君载酒相追处红萼青跗定满林　晁补之黄河诗曰黄河齧小呉天汉失鼈灵源潭下藕烂死只有菖蒲不生节白马桥邉迎送胡冀州断道无来车新隄筑得髙嵽嵲旧堤杵声未可絶　眀刘基白杨河诗曰白杨河下春水碧白杨河邉多估客东风二月柳条新却念行人千里隔岸上居人才数家茅茨深处见桃花小妇河邉汲新水老翁门外看雏鸦桑苖未青麦苖緑牛羊散落邨墟牧行客年年任往来居人自住杨河曲　黄哲河浑浑诗曰河浑浑发昆仑度沙碛经中原喷薄砥柱排龙门环嵩絶华熊虎奔君不闻汉家博望初寻源扬旌逺渉西塞垣穷探幽讨事奇絶云是天津银潢之所接葱岭三时积雪消流沙万派从东决东州沃壌徐豫之墟懐山防陵赤子为鱼夕没钜野朝涵孟诸茫茫下邑皆沉汚民不粒食乡无庐桑畦忽变葭苇泽麦垅尽化鼋鼍居宫中圣人方旰食羣公夙夜忧旷职星郎又乘博望槎西去盟津求禹迹始闻古道行千艘一朝转徙才容舠奔冲倐忽骇神怪浅不浮沤深没篙我上梁山望曹濮长叹沧桑变陵谷万人举锸功莫施犹拟宣防再兴筑宣防汉武威曷若尧无为洪波阅九载端拱垂裳衣圭锡夏后安得辞胼胝龙门一疏凿亘古功巍巍巍巍功可成河水浑复清　何景眀渡河诗曰夙征肇延津眀晨临大河洪源下积石砥柱屹嵯峨渺渺梁宋区汗漫纵经过自非陵与岸于安障其波扬帆赴中流四顾莽无涯崇云徂广泽迅风夕吹沙积隂不可测鱼龙偃相加前无千尺梁一苇胡足夸人生寡恒居奚异波上槎岂无舟楫志漂泊当奈何　屠隆潞河晚泊诗曰廻浦落帆尽长堤带郭斜暮烟平吐树春薄沈沙白艇藏渔市黄茅覆酒家一瓢云水外不复问年华　张时彻渡黄河诗曰黄河廻九曲适郢乍经过积雨初添涨无风亦自波人行沙岸小树近夕阳多为爱沧浪曲因之鼓枻歌　袁中道渡黄河诗曰如雪寒沙千里平猛风虽尽浪犹惊草经青女全无色鴈过黄河别有声骑马乆无浮宅梦倚篷忽动荡舟情可怜广武山常在寂寞谁知竖子名　陆釴玉河诗曰玉河桥下断冰流流尽西风不见鸥纵然得霜红叶磨灭多情一半愁　释宗泐望河源诗曰积雪覆崇冈冬夏常一色羣峰譲独雄神君所栖宅传闻嶰谷篁造律谐金石草木尚不生竹产疑非的汉使穷河源要领殊未得遂令西戎子千古笑中国老客此经过望之长太息立马北风寒回首孤云白
　　原赋魏应玚灵河赋曰咨灵川之遐源于昆仑之神丘凌层城之隂隅頼后土之濳流冲积石之重险披山麓而溢浮蹶龙黄【一作角】而南迈兮纡鸿体而东流渉津洛之峻泉播九道乎中州纷澒洞而腾鹜恒亹亹而阻征肇乘髙而迅逝阳侯沛而振惊有汉中叶兮金堤隤而瓠子倾兴万乘而亲务董羣后而来营下淇园之丰篠投玉璧而沈星若夫长杉峻槚茂栝芬橿扶流灌列映水防防隆条动而畅清风白日显而曜殊光　晋成公绥大河赋曰览百川之壮兮莫尚美于黄河潜昆仑之峻极兮出积石之嵯峨登龙门而南逰兮拂华隂与曲阿陵砥柱而激湍兮逾洛汭而扬波体委蛇于后土兮配灵汉于穹苍贯中夏之畿甸兮经朔狄之遐荒歴二周之北境兮流三晋之南乡秦自西而启壌兮齐据东而画疆殷徒渉而求固卫迁济而遂强赵决流而却魏嬴引沟而灭梁思先哲之攸叹何水徳之难量原颂宋鲍昭河清颂曰夫四皇六帝树声长世大寳也泽浸羣生国富刑清鸿徳也制礼裁乐淳风迁俗文教也诛棰羯束颡象阙武功也鸣鸟跃鱼涤河渠至祥也大寳鸿徳文教武功其崇如此幽防同赞神祗与能厥应如彼唯天为大尧实则之抑又闻之势之所覃者浅则美之所传者近道之所感者深则庆之所流者逺圣命谁谌皇厯攸归谋从筮协神与民推黄旗西映紫盖东晖纳瑞璃玊升政衡玑汪彼四渎此双川伏灵遥纪閟贶遐年澄波昆丘镜流葱山泉石凝淀水府清涓　张畅河清颂曰浑浑洪河家国之濵襟带晋卫领袖齐秦龙门诞溜积石传津乘运能有经启天人化流上帝时表初星飞书曝瑞龙图照神恊灵既伟通气载荣
　　原铭后汉李尤河铭曰洋洋河水赴宗于海经自中州龙图所在昔周武诸侯会于孟津鱼入王舟乃往尅殷大汉承绪懐附遐邻邦事来济各贡厥珍
　　原碑铭周王褎四渎祠碑铭曰灵祠岳立贝阙云浮寂寥诡怪髣髴神游姬嬴分国河渭合流桃花春水灵草孤洲潼乡河曲汾隂防壌乱流不度龙门难上河鱼送迎江妃来往水开通迹山临髙掌智以藏往神以知来荣光离合云气徘徊水仙遗操津吏余杯波息川后浪靖澹台　増王延昌河渎神灵源公祠庙碑曰中国经渎河为长上应析木下朝扶桑演昆仑逾积石缭大漠经龙门灌注九州之间经营万里之外古先哲后防不钦崇奠封居之仪修坛墠之制存乎祀典代以为常则班固序汉书所谓河祠临晋是也伟其南直太华左隣中条渭水过其傍汾睢揭其后风云相荡精气交驰于以礼神事之宜也至于春以泮冻秋以涸流初以嵗祷终以报祈尝醪有加駵驹是荐盖以在雍州之域通天子之都地既称雄礼云异数幽赞之力实頼河公息昏垫之苦絶羡溢之忧濵河之人濶无大害此灵长之徳上善之功也辞曰浩浩长河中国之纪洪流激射横制地理蒸云吐雾荐图效祉是曰经渎斯为徳水嗟我上相四方是维维言祐之河公降禧众神在列曽未区别公为之节内寝攸设寝庙亭亭中外有经濯濯厥灵妃偶攸宁于戏祠宇焜燿中土在河之浒在城之下刋兹片石昭灼千古
　　原赞东晋郭璞尔雅图赞曰昆仑三层号曰天柱实维河源水之灵府
　　原文后魏孝文帝祭河文曰维大和十九年皇帝告于河渎之灵坤元涌溢黄犊作珍浩浩洪流实禆隂沦通源导物含介藏鳞启润万品承育苍旻惟圣作则惟禹克遵浮檝飞帆洞厥百川朕承寳厯克纂干文腾鸾淮方旋鹢河濆龙舲御渎鳯斾乘云泛泛棹舟翾翾泝津宴我皇游光余彛濵肇开水利漕典载新千舻桓桓万艘斌斌保我大仪惟尔作神　唐顔师古四大河祝文曰维神上通云汉光啓图书分导九枝旁润千里素秋式序用率典常
　　原牋宋茍伦与河伯牋曰伏惟河伯府君君侯潜曜灵泉翺翔神渚发洪流于昆仑扬髙波于砥柱包四渎以称王总百川而为主














　　御定渊鉴函卷三十六
&lt;子部,类书类,御定渊鉴类函&gt;
　　钦定四库全书
　　御定渊鉴函卷三十七
　　地部十五【江　潮涛】
　　江一
　　原释名云江公也诸水流入其中所公共也　风俗通云江贡也所出珍物可献贡也　周官扬州其川三江按三江汉书地理志注岷江为大江至九江为中江至徐陵为北江盖一源而三目【郑元孔安国注云左合汉为北江会彭蠡为南江岷江居其中则为中江故书称东为中者明岷江至彭蠡与南北合始得称中也又山海经三江者大江中江北江也汶山郡有岷山大江所出峡山中江所出东注大江崌山北江所出东注大江其源皆在蜀也又韦昭说岷江松江浙江亦悉在吴也又沈懐逺南越志曰广信江始安江郁林江亦为三江在越也】按水经及荆州记云江出岷山其源若瓮口可以滥觞在益州建宁满江县潜行地底数里至楚都遂广十里名为南江初在犍为与青衣水汶水合至洛县与洛水合东北至巴郡与涪水汉水白水合东至长沙与澧水沅水湘水合至江夏与沔水合至浔阳分为九道【浔阳记说九江一曰白乌】
　　【江二蜯江三乌土江四嘉靡江五畎江六源江七廪江八提江九茵江】东防于彭泽经芜湖名为中江东北至南徐州名为北江而入海也【按南徐州今润州】尚书称岷山导江东别为沱【江别为沱水】又东至于澧【澧水名在荆州】过九江至于东陵【东陵地名】东迤【以氏反】北防于汇【胡罪反汇泽即彭蠡也】东为中江入于海是也凡长江之别有郫江【任豫益州记曰郫江大江之支也亦曰涪江亦曰湔水在蜀与洛水合郫音邳】汶江【益州记曰汶江源出玊轮阪下】垫江【崔鸿西京记曰吐谷浑观垫江源问鲁和曰此水经仇池而过晋夀山沱渠始号垫江至巴郡入大江垫音叠】弱栁江【縁江记曰西江别支为弱栁江】浙江【说文云江别流为汜至防稽山隂为浙江又顾野王云浙江发源东阳新安之间不与岷山之江相渉至钱塘入于海】松江【刘澄之扬州记吴县有松江自吴入海今苏州】凡长江有别名则有京江【在南徐州禹贡所谓北江也今润州丹徒县也】歩江【今扬州六合县界西南对润州江寜县即魏文帝及后魏太武帝所临处】乌江【即项羽死处今和州乌江县也】曲江【枚乘七发曰观于广陵之曲江曲江今扬州也又始兴郡有曲江今韶州是也又汉司马相如吊秦二世赋曰临曲江之隑州此即长安也以其水曲折甚广陵之江今乐游原】凡江带郡县因以为名则有丹徒江钱塘江会稽江山隂江上虞江广陵江郁林江广信江始安江牂牁江成都江　尚书禹贡曰江汉朝宗于海　又曰三江既入震泽底定　春秋元命苞曰牛女为江潮江潮者所以开神润化故其气湍急　増晏子曰吾闻江深五里海深十里　列子曰夫江河之大也不过三日
　　江二
　　増图经曰嬀水入东海厘降二女于沩汭岂其是乎江里有上中下三怃言舜二女降时沩地髙险廽曲使者至险輙怃然三叹故曰三怃　原孙卿子曰子路盛服见孔子孔子曰由是襜襜者何也在昔江出于汶山其始出源可以滥觞及其至江之津也不方舟不避风不可渉也非唯下流水邪今汝衣服既盛顔色充盈天下且孰肯諌汝乎　増韩诗外传曰齐景公问孔子扵子贡子贡曰臣之事仲尼譬犹渇操壶杓就江海而饮之腹满而去又安知江海之深乎　吕氏春秋曰伍员如吴至江上欲渉见一丈人刺小船从而请焉丈人渡之絶江问其名族不肯告解其劔以予丈人曰此千金之劔也丈人不肻受伍员过于吴使人求之江上则不能得也每食必祭之祝曰江上之丈人　原列女传曰楚昭王贞姜齐女也昭王出游留夫人渐台江水大至使使者迎夫人忘持符夫人不肻出使者还取符未及防巳坏流水而死　増风俗通曰秦昭王使李冰为蜀守开成都两江溉田万顷　华阳国志曰李冰扵湔山下造大堋以壅江水外作石犀五头以厌水精穿石犀溪扵南江命曰犀牛里后转犀牛二头在府中一头在市桥二头沈之深渊又作三石人立水中与江神要曰水竭不至足盛不没肩迄今防福　原谢承后汉书曰吴郡王闳渡钱塘江遭风船欲覆闳防劔斫水骂伍子胥水息得济　増又曰吴郡沈丰为郡主簿太守第五伦母老不能之官伦每至腊节常感恋垂泣遣丰迎母广陵母见大江畏水不敢渡丰祭神令子孙对母饮酒因醉卧便渡　原列女传曰广陵姜诗妻事姑至孝姑好饮江水水去家七里妻常鸡鸣泝流而汲而阻风雪不时得水诗责遣之妻寄邻家纺织给与诗闻追还舍侧立有涌泉出味如江水　吴志曰魏文帝出广陵望大江曰彼有人焉未可图也乃还【吴录曰魏文帝至广陵临江观兵见波涛汹涌叹曰此固天之所以限南北也遂归】　环济吴纪曰歩隲表言北降人说北多作布囊欲以盛沙塞大江吴主见吕岱说隲言北欲以沙囊塞江每读其表輙独失笑此江自开辟以来宁可以囊塞之乎　増通鉴曰晋太康元年二月王濬唐彬击破丹阳吴人扵江碛要害处并以铁锁横截之又作铁锥长丈余暗置江中以逆拒舟舰　晋书曰祖逖为奋威将军及渡江中流击楫而誓曰不清中原而复济者有如大江　世说云桓宣武在南州与防稽王防扵溧洲漾舟江侧谢公亦在坐狂风忽起波浪鼓涌非人力所致桓有惧色会稽亦防异惟谢怡然自若顷间风止桓问谢曰向那得不惧谢徐笑曰何有三才同尽理　南史曰纪僧真宋时为齐髙帝尉军府参军主簿梦蒿艾生满江惊而白之髙帝曰诗人采萧萧即艾也萧生断流卿勿广言　又曰王僧辨与陈霸先讨侯景中江而风浪师人咸惧僧辨再拜告天曰僧辨忠臣奉辞伐罪社稷中兴当使风息言讫风止自此遂泛安流　丹徒志集云江水至金山分为三泠中朝故事李德裕使取金山中泠水水记扬子江南泠水第一蔡祐竹窗杂记石排山北谓之北刘伯刍水品以中泠为第一陆羽茶经以为第二东坡诗中泠南旁石盘陀蔡肇诗中泠之西古石排　録异记曰恩州大江之侧崖壁万仭有洞门中有仙人江中船人呼之徃徃即出多着紫衣下窥江岸踌躇久之方去有旭川刘宰宏曽过此滩呼之果出　方舆胜览曰孙忌使周对世宗云长江千里险过金汤　春渚纪闻曰苏轼元祐四年出典余杭时水官侯临亦继出守上饶过郡以尝渡江败舟扵浮山遂画囘江之利以献从公相视其宜一自富阳新桥港至小岭开凿以通闲林港或费用不给则置山不凿而令徃来之舟般运度岭由余杭女儿桥港至郡北闗江涨桥以通运河一自龙山闸而出循江道过六和寺由南荡朱桥港开石门平田至庙山然后复出江道二十里云　闻见后録曰苏轼书传曰禹贡三江之名曰北曰中者以味别也盖此三水性不相入江虽合而水味异故至扵今有三泠之説古称唐陆羽知水味三泠相杂而不能欺不可诬也许敬宗对髙宗曰古者五行皆有官水官不失职则能辨味与色潜而复出合而更分皆能识之盖江河以味别敬宗先言之矣又曰程伊川过汉江中流船几覆人皆号泣伊川但正襟安坐有老父问曰君何甚庄伊川曰心守诚敬耳老父曰孰若无心　冷斋夜话曰王荣老尝官于观州欲渡观江七日风作不得济父老曰公箧中必蓄有寳物此江神极灵当献之得济荣老顾无所有惟玊尾即以献之风如故又以端研虎帐献之皆不騐夜卧念曰有黄鲁直草书扇持以献之香火未天水相照一饷而济
　　江三
　　原导江　絶汉【上详前叙　淮南子曰江出岷山东流絶汉入海】　荆池　楚望【淮南子曰昔荆楚之地汝颍以为洫江汉以为池　左传曰江汉沮漳楚之望也】　四渎六川【史记曰殷汤作汤诰曰古禹臯陶久劳于外民乃有安东为江北为济西为河南为淮四渎已脩万民乃有居　吕氏春秋曰何为六川河水赤水辽水黒水江水淮水此六川也】　吐贝　纳【春秋运斗枢曰瑶光得则江吐大贝　尚书曰九江纳锡大】　滥觞　萦带【上详前袁山松宜都记曰对西陵南岸有山其峰孤秀人自山南上至顶俯临大江如萦带视舟船如鳬雁】　萍实菱华【家语曰楚昭王渡江江有物大如斗圆而赤直触王舟舟人取之王大怪使之鲁问孔子孔子曰此萍实也可剖而食之吉祥惟霸者能获之使返王遽食之甚羙　傅歌曰有女殊代生渉江采菱华上翳青云景下鉴緑水波】　鹦洲　鹊岸【郦道元注水经曰江水至江夏沙羡县西北又东经叹父山江右岸当鹦鹉洲　左传曰昭王十六年冬楚子伐吴吴人败之扵鹊岸西亰记曰今居巢江南水有鹊尾渚者是也】　祭胥　吊屈【董览吴地记曰夫差立子胥以忠謇见斥遂赐死浮尸于江夫差悔焉与羣臣扵江设祭置坛国人因为立庙　汉书扬雄吊屈原文过湘沅而主不容自投江而死作书徃徃摭离骚文而反之自岷山投诸江流以吊屈原】　捐玦　防佩【楚辞曰捐余玦扵江中遗余佩兮澧浦　刘向列仙传曰江妃二女逰江滨见郑交甫遂解佩与之交甫受佩而去数十歩怀中无佩女亦不见郭璞江赋曰感交甫之防佩悲神使之婴罗是也】　沈书　投局【萧方等三十国春秋曰光禄殷羡之还豫章贵逰多凭寄书羡之至版桥投书扵江曰沈者自沈浮者自浮殷洪乔不能作致书邮　臧荣绪晋书曰陶侃语人曰大禹圣人乃惜寸隂至扵众人当惜分隂参佐或以戏废事者乃取其蒱博棊局之具悉投扵江】　双流　九【蜀江　江至浔阳分为九】　増学字　投书【巴江势若巴字唐李逺诗杜宇呼名语巴江学字流　即殷羡之事】　青龙　白马【江在松江府城北上接松江下通沪渎吴孙权造青龙战舰扵此故名　江在成都府崇庆州东北】　原笑吴王　叹魏帝【上详前　虞溥江表传曰魏文帝出广陵欲伐吴望大江而叹曰吴据洪流且多粮谷虽武千队无所用也乃还】　使君滩　中郎浦【郦道元注水经曰江水东流鱼复县南又经羊肠虎臂滩杨亮为益州至此而覆舟惩其波澜蜀人至今犹名之为使君滩　又曰江水又东至华容县西左迤为中夏水右则中郎浦出焉】　发黄岑　激赤岸【盛宏之荆州记曰始安郡有东北二江北江发源扵桂阳之临武黄岑山东江发源于南安大庾峤下经始兴县界南流西转与北江合扵郡东注扵南海　山谦之南徐州记曰京江禹贡北江也阔漫三十里通望大壑常以春秋朔望輙有大涛声势骇状极为竒观涛至北江激赤岸尢更迅猛】　黄金浦　紫贝阙【郦道元水经注曰江水东至长沙下嶲县又东之右岸有城陵山山有故城东接徴落山江之南畔名黄金濑濑东有黄金浦　楚辞曰芙蓉葢而菱华车紫贝阙而白玊堂王逸注曰紫贝水虫也援神契曰洪水出紫贝】　増过采石　使髙丽【侯鲭录李白过采石江酒狂入水捉月　宋李恵公端使髙丽渡江遇风涛樯折舟人大恐公怡然读书若在斋阁时】　原合沔水　灌锦城【史记河渠书曰蜀守李冰凿离堆山辟暴水之害穿二江灌成都城此渠皆可行舟有余用溉浸百姓又享其利至于所过徃徃引其水益用溉田畴渠以亿计莫之数也】　不恶小谷　不逆众流【墨子曰江河不恶小谷之满巳也故能大是故江河之水非一源之流　老子曰江海所以能为百谷王者以其无不受之茍有所逆众流不至者多矣】　南国之纪　岷山之源【诗云滔滔江汉南国之纪】四渎之首　百谷之王【见前老子】　要离推戈　灵均任
　　石【江赋云悍要离之图庆在中流而推戈注云要离吴之勇人也吴王欲杀庆忌庆忌走捷王以六马逐之不及要离乃与庆忌俱渡江江中防劔斩庆忌　江赋云悲灵均之任石注曰灵均屈原字也任懐也】周穆叱鼋　温峤然犀【纪年云周穆王至于九江叱鼋鼍以为梁　晋书云温峤至牛渚传言水深不可测乃然犀角照之须臾见水族竒怪或乘车马至夜梦人谓曰与君幽明道隔何苦相照峤甚恶之未几而卒】　画水而渡　鼓檝而过【晋书英猛年四十许邑人丁义始授神方因还豫章江水甚急猛不假舟楫以白羽扇画水而渡　汉书云张禹拜扬州刺史当过江行部中土人皆以江有子胥之神难扵济渉禹厉声言曰子胥如其有灵知其志在理察枉讼岂危我防遂鼓楫而过】増色如鸭头　源出龙鼻【唐书东彛列传有马訾水出靺鞨之白山色若鸭头故名鸭緑江唐太宗征髙丽耀兵于鸭緑水即此四川有清漪江源出龙鼻山会扵涪水】
　　江四
　　原沔彼江水　导扵岷山　安流【楚辞曰令沅湘兮无波使江水兮安流】大溢【详河】　永【江之永矣不可方思】流【而为江】　誓【祖逖誓江】渉【渉江采芙蓉】黄龙负舟【郭璞江赋云骇黄龙之负舟识伯禹之仰嗟汢曰骇惊也禹济江有黄龙负舟舟人大惊禹乃仰天而嗟曰余受命于天竭才养人生死命也何忧焉龙乃去之】两蛟挟舟【郭璞江赋云壮荆飞之擒蛟终成气乎太阿注曰荆佽飞得太阿寳剑从楚王渡江江神将夺之风波大起两蛟挟舟佽飞以劔斩蛟风乃止故思而壮之终能成剑之神气】　増色若黛玊【杜诗】　泝凌天之腾波【栁宗元惩咎赋】　江流悍急【韩愈送区册文】　大江澒洞支流合输【刘禹锡楚望】　雷腾云奔百里一瞬既防即逺澹为安流【栁宗元兴州江运记】　原鲛人搆馆于悬流　泉客筑室扵岩底【江赋】
　　江五
　　原诗宋谢灵运登江中孤屿诗曰江南倦歴览江北旷周旋懐新道转廽寻异景不延乱流趋正絶孤屿媚中川云日相辉映空水共澄鲜表灵物莫赏蕴真谁为传梁沈约泛永康江诗曰长枝萌紫叶清源泛緑苔山
　　光浮水至春色犯寒来临睨信永矣望羙暧悠哉寄言幽闺妾罗袖勿空裁　又渡新安江贻京邑逰好诗曰眷言访舟客兹川信可珍洞澈随深浅皎镜无冬春千仭写髙树百丈见游鳞纷吾隔嚻滓宁可濯衣巾愿以潺湲水霑君缨上尘　任昉济浙江诗曰昩旦乗轻风江湖忽来徃或与归波送乍逐飜流上近岸无暇目逺更兴想緑树悬宿根丹崖頽久壤　又严陵濑诗曰羣此峻极参差百重嶂清浅既涟漪激石复奔壮神物徒有造终然莫能状　刘孝绰还渡浙江诗曰季秋望后轻寒朝夕殊商人泣纨扇客子梦罗襦忧方自难遣况复阻川隅日暮愁云合绕树噪寒乌蒙漠江烟上苍茫沙屿芜解防辞东越接舳骛西徂悬帆似驰骥飞櫂若惊鳬言归游侠窟方从冠盖衢　王台卿临沧波诗曰髙轩临不测清江穷广深天邉生岸影水上结云隂风来白华起潮满黄沙沈　陈隂铿晚出新亭诗曰大江一浩荡离悲足几重潮落犹如盖云昏不作逺戍惟闻鼓寒山但见松九十方称半归途讵有踪周庾信奉和泛江诗曰春江下白帝画舸向黄牛锦防廽沙碛兰桡避荻洲湿花随水泛空巢逐树流建平船林下荆门战舰浮岸社多羣树山城足迥楼日落江风静龙吟廻上游　又将命使北始渡歩江诗曰校尉始辞国楼船欲渡河輴轩临碛岸旌节映江沱观涛想帷盖争长忆干戈虽同燕市泣犹聼赵津歌　隋炀帝夏日临江诗曰夏潭防脩竹髙岸坐长枫日落沧江静云散逺山空鹭飞林外白莲开水上红逍遥有余兴怅望情不终　薛道衡入郴江诗曰仗节遵严防扬舲泝急流征涂非白马水势黄牛跳波鸣石碛溅沫拥沙洲岸廻槎倒转滩长船却浮縁涯频断挽挂壁屡移钩还忆青丝东方来上头　栁顾言奉和晚日扬子江应教诗曰大江都防所长洲有旧名西流控岷蜀东泛迩蓬瀛未覩纎罗动先听逺涛声空蒙云色晦浃叠浪华生欲知暮雨歇当观飞斾轻　唐苏味道九江口南济北接蕲春南与浔阳岸诗曰江路一悠哉滔滔九来逺潭昏似雾前浦沸成雷鳞介多潜育渔商几泝洄风摇蜀柹下日照楚萍开近潄湓城曲斜吹蠡泽隈锡犹入贡浮磬罢新裁津史挥桡疾邮僮整传催归心讵可问为视落潮廻　増唐李峤咏江诗曰日夕三江望灵潮万里廽霞津锦浪动月浦练花开湍似黄牛去涛如白马来英灵已杰出谁识卿云才　王昌龄九江口诗曰漭漭江势阔雨开浔阳秋驿门是髙岸望尽黄芦洲水与五溪合心期万里逰明时无弃才谪去随孤舟鸷鸟立寒木丈夫佩吴钩何当报君恩却系风霜头李白荆门浮舟望蜀江诗曰春水月峡来浮舟安望
　　极正见桃花流依然锦江色江色緑且明茫茫与天平逶迤巴山尽摇曵楚云行雪照聚沙雁花飞出谷莺芳洲却巳转碧树森森迎流目浦烟夕扬帆海月生江陵识遥火应到渚宫城　萧颖士越江秋曙诗曰扁舟东路逺晓月下江濵潋灎信潮上苍茫孤屿分林声寒动叶水气曙连云暾日浪中出榜歌天际闻伯鸾常去国安道惜离羣延首剡溪近永言懐数君　孟浩然宿永嘉江寄雀少府诗曰我行穷水国君使入京华相去日千里孤帆天一涯卧闻海潮至起视江月斜借问同舟客何时到永嘉　杜甫长江诗曰浩浩终不息乃知东极临众流归海意万国奉君心色借潇湘濶声驱灎滪深未辞添雾雨接上遇衣襟　李白江上吟诗曰木兰之枻沙棠舟玊萧金管坐两头羙酒尊中置千斛载妓随波任去留仙人有待乗黄鹤海客无心随白鸥屈平辞赋悬日月楚王防榭空山丘兴酣落笔摇五岳诗成笑傲凌沧洲功名富贵若长在汉水亦应西北流　张九龄自豫章南还江上诗曰归去南江水磷磷见底清转逢空濶处聊洗滞留情浦树遥如待江鸥送若迎津途别有趣况乃濯吾缨　杜甫渡江诗曰春江不可渡二月巳风涛舟楫攲斜疾鱼龙偃卧髙渚花张素锦汀草乱青袍问垂纶客悠悠见汝曹　又巴西驿亭观江涨呈窦使君诗曰宿雨南江涨波涛乱逺孤亭凌喷薄万井逼舂容霄汉愁髙鸟泥沙困老龙天邉同客舍携我豁心　又诗曰江涨柴门外儿童报急流下牀髙数尺倚杖没中洲细动迎风燕轻摇逐浪鸥渔人萦小楫容易防船头　刘眘虗暮秋扬子江寄孟浩然诗曰木叶纷纷下东南日烟霜林山相晚暮天海空青苍暝色况复久秋声又何长孤舟兼防月独夜仍越郷寒笛对京口故人在襄阳咏思劳今夕江汉遥相望丁仙芝渡扬子江诗曰桂楫中流望空波两岸明林开扬子驿山出润州城海尽邉隂静江寒朔吹生更闻枫叶下淅沥度秋声　宋苏舜钦扬子江观风浪诗曰晚至洲渡系舟泊西湾日落暴风起大浪得纵观凭凌积石岸吐吞天外山霹雳左右作雪洒六月寒吁嗟至柔物威壮不可干若为神龙凭气势非一端大舰失所操飜覆如转丸髙山虽有路辙险马足酸因知古圣人立法万世安济川作舟梁铸鼎穷神奸视此念古昔杖藜空盘桓　林逋秋江写望诗曰苍茫沙觜鹭鹚眠片水无痕浸碧天最爱芦花经雨后一篷烟火饭渔船孔武仲江上诗曰万里长江一叶舟客心萧索巳惊秋乱霞影照山根寺落日光飜水面楼浅浦耀金知跃鲤前滩防雪见栖鸥少年壮气悲寥廓未忍沧江下钓钩王令江上诗羃羃荒城没逺烟暮云归族忽相连春
　　江流水出天外晚渡归舟下日邉杏蕚春深飜浅缬栁花风逺聚晴緜无钱买得江头树输与渔人繋钓船戴复古江上诗曰山束江流急云兼雾气深轻鸥闲态度孤鴈苦声音客路行无极风光古又今梅花出篱落幽事颇闗心　又江上诗曰扁舟泊江渚喜近酒家门出网鱼鰕活投林鸟雀喧无桥通竹处有路到桃源一见南塘字凄然忆故园　王廷珪江上诗曰倚杖江风起呼船水面开人从洲觜渡帆破浪头来月色共千里天恩徧九垓当年送客处待看客车廽　明髙启江行诗曰家家渔网映廻桥春水初生没树腰客路江南烟雨里緑芜芳草恨迢迢　又江上晚归诗曰双鳬落晚沙一江秋色艶明霞逢人不用停舟问大树邨中即我家　陶安江色诗曰竹屋晨啓闗江色直飞入空碧压几案隂隂四壁湿玻瓈作天地冷然手可挹万家随升降元气动呼吸临岸歩观涨石阶没千级岷巴与湘汉众水大防集合流东北去海水亦起立　林鸿江上泛舟诗曰载酒入江色酒多江复长酣来散予缨濯向春流香东壁过疎雨西崦残夕阳猿禽相啸叫云水共清苍夕景更泛览客程殊未央鱼风苇上起蚌月波中光甞以事泮涣永期名迹忘乗槎予岂必聊复咏沧浪　孙蕡江上诗曰江上青枫初着花客帆和月宿蒹葭过云疎雨数千防临水小邨三四家风起渔船依钓石潮回归雁认平沙秋怀已向南云尽又是沧洲阅嵗华　周忱车驾渡江诗曰栁色临江辇路长葳蕤遥望翠华张衣冠隔岸催鹓序舸舰中流列鴈行鱼跃苍波瞻御座鸟啼春树识天香时廵百度稽虞典不奏横汾礼乐章　李东阳长江行诗曰大江西来是何年奔流直下岷山巅长风一万里吹破鸿蒙天天开地辟万物茁五岳四渎皆森然帝遣长江作南渎直与天地相周旋是时共工怒触天柱折遂使后土东南偏女娲补天不补地山崩谷罅漏百川有崇之叟狂而颠坐看万国赤子沦深渊帝赫怒罚乃罪神禹来乗四载驱大章走竖亥黄龙夹舟稳不惊直送驰波到东海朝离巴峡暮洞庭九却转浔阳城萦纡南徐万余里更万余里通瀛
　　原歌晋夏侯湛江上泛歌曰悠悠兮逺征倐倐兮暨南荆南荆兮临长江临长江兮讨不庭江水兮浩浩长流兮万里洪浪兮云转阳侯兮奔起惊翼兮垂天鲸鱼兮岳峙蘼芜纷兮被臯陆修竹郁兮翳崖趾望江之南兮遨目桂林桂林蓊郁兮鹍鸡扬音凌波兮愿济舟檝不具兮江水深沈嗟廻盼扵北夏何归轸之难寻
　　原赋东晋郭璞江赋曰咨五材之并用实水徳之灵长惟岷山之导江初发源扵滥觞聿经始扵洛沫拢万川乎巴梁冲巫峡而迅激跻江津以起涨极量而海运状滔天以淼茫总括汉泗兼包淮湘并吞沅澧汲引沮漳源二分扵崌崃流九乎浔阳鼓洪涛扵赤岸沦余波扵柴桑网络羣流商攉涓浍表神委于江都混流宗而东会注五湖以漫漭灌三江而漰沛滈汗六州之域经营炎景之外所以作限扵华裔壮天地之险界呼吸万里吐纳灵潮自然徃复或夕朝激逸势以前驱乃鼓怒而作涛若乃巴东之峡夏后疏凿絶岸万丈壁立赮駮碧沙瀢而徃来巨石硉矹以前却鱼则江豚海狶叔鲔王鳣防鰊鲉鲮鳐鯩鲢尔其水物怪错则有玊珧海月土肉石华蛣腹蟹水母目鰕紫蚢如渠洪蚶专车琼蚌晞曜以莹珠石应节而扬葩若乃龙鲤一角竒鸧九头有鼈三足有六眸赪蟞胏跃而吐玑文魮磬鸣以孕璆马腾波以蹀水兕雷咆乎阳侯雹布余粮星离沙镜青纶竞糺缛组争映石帆防笼以盖屿萍实时出而漂泳其下则金矿丹砾云精爥银鸣石列乎阳渚浮磬肆乎隂濵其羽族则有晨鹄天鸡鴢鷔鸥防千万声自相喧聒繁蔚芳蓠隐蔼水松涯灌芊萰潜荟葱茏爰有包山洞庭巴陵地道潜达傍通幽岫窈窕金精玉英瑱其里瑶珠怪石綷其表海童之所廵逰琴髙之所灵矫冰彛倚浪以傲睨江妃含嚬而眇若乃宇宙澄寂八风不翔舟子于是搦櫂渉人扵是檥榜漂飞云运艅艎舳舻相属万里连樯泝洄沿流或渔或商长风颹以増扇广莫防而气整徐而不防疾而不猛鼓帆迅越防涨截泂倐忽数百千里俄顷扵是芦人渔子摈落江山衣则羽褐食惟蔬鱻挥轮于悬碕或中濑而横旋忽忘夕而宵归咏采菱以扣舷及其谲变儵怳符祥非一动应无方感事而出经纪天地错综人术妙不可尽之于言事不可穷之扵笔　庾阐渉江赋曰发中洲之曲背石头之岩岨遡晨风而遥迈乗涛波而容与于是时也夕月将昏天吴骇奔阳侯漂海若泛江豚尔乃云雾勃起风流混殽排岩拒濑触石兴涛澎湃洸渒郁怒咆哮廽连波以岳坠壑后土而川窅总百川之殊势集朝宗乎沧浪注天波扵析木潋东极乎扶桑体含而弥泰道谦尊而逾光齐山海以比量冠百谷而称王此则水之势也且夫山川瓌怪水物含灵鳞千其族羽万其名毛羣诡观倮殊形明月晞光以夕曜金沙逐波而吐瑛抚檝中流汨徂西土过乎歴阳之津迄乎横江之浦若乃越三江之下口眇壖须以迳渡川渎澄以含景山水渒而鳞布　曹毗渉江赋曰迄赵屯歴彭川修岸靡靡莞苇芊芊紫莲被翠波而抗英碧椹乗天岸而星悬百籁夕奏山精夜然狂飇萧瑟以洞骇洪涛突兀而横峙尔乃江狶彭濞夜光煇焕凌错吐飇骇鲸喷澜采蠭扵是泛波文鱼扵是登岸南齐谢朓楚江赋曰爰自山南薄暮江潭滔滔积水
  </div>
  <div class="pagination">
   <a href="御定渊鉴类函_page40.html">
    上一页
   </a>
   <span>
    ...
   </span>
   <a href="御定渊鉴类函_page36.html">
    36
   </a>
   <a href="御定渊鉴类函_page37.html">
    37
   </a>
   <a href="御定渊鉴类函_page38.html">
    38
   </a>
   <a href="御定渊鉴类函_page39.html">
    39
   </a>
   <a href="御定渊鉴类函_page40.html">
    40
   </a>
   <span class="current-page">
    41
   </span>
   <a href="御定渊鉴类函_page42.html">
    42
   </a>
   <a href="御定渊鉴类函_page43.html">
    43
   </a>
   <a href="御定渊鉴类函_page44.html">
    44
   </a>
   <a href="御定渊鉴类函_page45.html">
    45
   </a>
   <a href="御定渊鉴类函_page46.html">
    46
   </a>
   <span>
    ...
   </span>
   <a href="御定渊鉴类函_page42.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
