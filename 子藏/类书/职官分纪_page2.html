<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 2 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 2 页/共 52 页
  </h1>
  <div class="content">
   宋百官志太宰一人周武王时周公旦始居之掌邦治为六卿之首秦汉魏不常置晋初依周礼备置三公之职太师居首景帝名师故置太宰以代之太宰葢古之太师也殷纣之时箕子为太师周武王时太公为太师周成王时周公为太师周公薨毕公代之汉西京初不置平帝始复置汉东京又废献帝初董卓为太师卓诛遂废魏世不置晋既因太师而置太宰以安平王孚居焉
　　南齐百官志太师太保太傅周旧官汉末董卓为太师晋惠帝初衞瓘为太保自后无太师而太保为赠齐唯置太傅
　　隋百官志后齐多循后魏置太师太保太傅为三师唐百官志太师一人【天寳以前唯以其官赠仲尼及长孙贞武士彠窦毅韦元贞张说裴光庭】父师【书微子作诰父师少师注父师太师三公箕子也】周公为师【君奭曰召公为保周公为师相成王为左右】今予祗命【毕命王曰呜呼父师今予祗命公以周公之事徃哉】天子所师法【周官曰立太师太傅太保注师天子所师法也】师保之训【太甲曰既徃背师保之训弗克于厥初】赫赫师尹民具尔瞻【诗节彼南山维石岩岩赫赫师尹民具尔瞻又曰尹氏太师维周之氐秉国之均四方是维天子是毗俾民不迷笺云氐当作桎辖之桎毗辅也言尹氏当太师之官为周之桎辖持国政之平维制四方上辅天子下教化天下使民无迷惑之忧言任至重也】维师尚父时维鹰【大明见尚父门】师尚父【史记齐世家】首封【周本纪并见尚父门】赐灵寿杖【前汉平帝即位太后称制委政王莽白太后帝防少宜置师傅乃以孔光为太傅明年徙先为太师莽为太傅光常称疾不敢与莽并及莽为宰衡位诸侯王上光愈恐固称疾辞位太后诏无朝十日一赐食赐太师灵寿杖黄门令为太师省中位坐置几太师入省中用杖赐食十七物】笃学博闻宜备国师【续汉书赵典笃学博闻宜备国师即太师也】鸿鹄固有逺志【献帝春秋董卓自号太师御史中丞以下皆拜皇甫嵩与卓争权后嵩为中丞见卓拜卓曰可以服未嵩曰安知明公乃至于是卓曰鸿鹄固有逺志但燕雀不知尔嵩曰昔与明公俱为鸿鹄但明公今日变为凤凰卓笑曰卿早服何得不拜】欲称尚父【魏志董卓见尚父门】师臣【轩辕圣人也仗师臣而授图】缟巾素带居师友之位【晋书蜀李寿以安车束帛聘龚壮为太师壮固辞特听缟巾素带居师友之位】天地太师【蜀李雄僣号时范长生自西山乗素舆诣成都雄拜长生为天地太师封西山侯秩赠三司】赞拜不名【隋髙祖受禅李穆来朝髙祖降坐礼之拜太师赞拜不名真食成安县三千戸于是穆子孙虽襁褓悉拜仪同其一门执象笏者百余人穆之贵盛当时无比】师范一人【唐置太师以师范一人仪刑四海】官之极【后唐天成三年诏曰太师官之极】就赐生辰器币【国朝淳化三年遣左正言张秉赍太师赵普生辰器币鞍马就西京赐之国朝故事非同平章事者无生辰赐币之例上以普勲旧故特异其礼】养疾【三月以西京留守太保兼中书令赵普为太师西京养疾以开国元臣故优拜之非常例也】
　　太傅
　　大戴礼傅傅之徳义也天子无恩于父母不惠于庶民不礼于大臣不中于折狱无经于百官不哀于丧不敬于祭不信于诸侯不诫于戎事不诚于赏罚不厚于德不强于行赐予侈于近臣怜爱于疏逺卑贱不能惩忿窒欲不从太师之言凡是之属太傅之任也
　　前汉百官表太傅古官髙后元年初置金印紫绶后省八年复置后省哀帝元寿二年复置位三公上
　　后汉百官志太傅上公一人本注曰掌以善道无常职世祖以卓茂为太傅薨因省其后每帝初即位辄置太傅录尚书事薨辄省【大戴记曰傅傅之德义也应劭汉官仪曰傅者覆也贾生曰天子不喻于先圣之德不知君民之道不见礼义之正诗书无宗学业不法此太师之责也古者齐太公职之天子不惠于庶民不礼于大臣不中于折狱无经于百官不哀于丧不敬于祭不戒于齐不信于事此太傅之责也古者周公职之天子处位不端受业不敬言语不叙音声不中进退升降不以礼俯仰周旋无节此太保之责也古者燕召公职之天子燕业反其学左右之习诡其师答诸侯遇大臣不知文雅之辞已语之适简闻少诵不博不习此少师之责也天子居处出入不以礼衣服冠带不以制御器列侧不以度采服从好不以章忿悦不以义与夺不以序此少傅之责也天子居处燕私安而易乐而眈饮食不时醉饱不节寝起早晏玩好器弄无制此少保之责也此古天子自辅弼之礼也身为天子而贤知维之故能虑无失计举无过事终身得中也】应劭汉官仪太傅古官也周成王时康叔为之髙后元年初用王陵金印紫绶
　　晋职官志魏初唯置太傅以钟繇为之末年又置太保以郑冲为之
　　宋书晋宣帝为魏太傅诛曹爽后置左右长史掾属舍人各十人事既非常加又领兵非准例也
　　宋百官志太傅一人周成王时毕公为之汉髙后元年初用王陵
　　南齐百官志太师太傅太保周旧官齐唯置太傅齐职仪太傅品秩冠服同太宰成王即位周公为之太傅迁太师秦无其职汉惠帝崩吕后以丞相王陵为少帝太傅位在三公上
　　隋百官志梁武受命之初官班多同宋齐之旧有太傅陈以为赠官后齐置太师太傅太保是为三师
　　唐百官志太傅一人
　　六典后汉光武惟置太傅有府寮拜故密令卓茂为之明帝以邓禹为之章帝以下初即位皆置太傅录尚书事其人亡则罢
　　谢病杜门【前汉王陵为人少文气好直言为右丞相吕太后欲废陵乃阳迁陵为帝太傅寔夺之权陵怒谢病杜门竟不朝请】名冠天下【后汉卓茂为密令教化大行更始立以茂为侍中祭酒知更始政乱以年老乞骸骨归光武即位诏曰前密令卓茂名冠天下当受天下重赏故武王诛纣封比干之墓表商容之闾今以茂为太傅封褒　德侯食邑三千戸赐几杖车马】进见东向【显宗即位以邓禹先帝元功拜为太傅进见东向甚见尊宠注臣当北面以尊如宾故令东向】正身立朝【赵熹内典宿衞外干掌职正身立朝未尝懈隋肃宗即位进为太傅录尚书事又光武尝称熹真长者】在位修身【和帝即位以邓彪为太傅录尚书事赐爵闗内侯永光初窦氏专权骄縦朝廷多有谏诤而彪在位修身而已不能有所匡正又尝奏免御史中丞周纡纡前失窦氏防故颇以此致讥然当时宗其礼让】元功之族【和帝册故太尉邓彪曰元功之族三让弥髙今以彪为太傅】与三公絶席【张禹拜太傅录尚书事邓太后以殇帝初育欲重臣居禁内乃诏禹舍宫中给帷帐牀褥大官朝夕进食五日一归府每朝赞与三公絶席】志诛曹节【陈蕃字仲举年十五尝闭一室芜秽不扫曰大丈夫当扫除天下安事一室乎窦后临朝以蕃为太傅录尚书事蕃与后父大将军窦武同心尽力徴用名贤共防政事志诛常侍曹节等以其谄事太后多行贪虐天下之士莫不延颈想望太平及事泄曹节矫诏诛武等蕃遂见害】无咎无誉【胡广赞曰邓张作傅无咎无誉胡公庸庸饰情克恭朝章虽理据正或挠】练达事体明解朝章【胡广为太傅时年八十四练达事体明解朝章虽无謇直之风屡有补阙之益故京师号曰万事不理问伯始天下中庸有胡公】恩宠之异【华峤后汉书邓彪字智伯为太傅赐爵闗内侯百官总已以听于彪恩宠之异莫与为比】三世在位为国元老【东观汉记章帝诏曰行太尉事赵熹三世在位为国元老其以熹为太时年八十而心力克壮继母在堂朝夕瞻省傍无几杖言不称老】载舆上殿【魏志明帝即位迁钟繇为太傅繇膝疾朝见使载舆车虎青舁上殿就坐是后三公有疾遂为故事】羣言系于口典诰总于心【曹植辅臣论曰精微听察理析毫分规矩可则阿保不倾羣言系于口而研摭是非典诰总于心而唯所用之者钟太傅也】朝之隽老【晋郑冲抗表致仕诏曰太傅韬徳深粹履行髙洁恬逺清虚确然絶世厯登三事仍荷保傅之重可谓朝之隽老众所其瞻者也屡以年髙疾笃致仕告退今听其所执以寿光公就第位同保傅在三司之右几杖不朝若朝有大政皆就谘之】就谘国政【上】上貂蝉印绶【习李憙等奏太傅郑冲太保何曽太尉荀顗各以病疾俱应免帝不许冲遂不视事表乞骸骨优诏不许冲固辞上貂蝉印绶诏又不许】防朝剑履乗舆上殿【何曽为太傅乞逊位诏今朝防剑履乗舆上殿如汉相国萧何田千秋魏太傅钟繇故事】保傅之贤明宗国用宁【王之保傅箴曰保傅之贤明宗国用宁辅弼之不忠祸及于躬无曰父子无间昔有潘崇无曰至亲无二或容江克】三为太傅【后魏淮阳王欣大统中为太傅文帝谓欣曰王三为太傅再为太师自古人臣未闻此例欣逊谢而已】赐女乐【北齐髙归彦作乱冀州段韶与东安王娄叡率众讨平之迁太傅赐女乐十人并归彦果园一千亩】未尝以势位骄人【后周王盟为太傅盟姿度雅仁而泛爱虽居师傅礼冠羣后而谦恭自处未尝以势位骄人魏文帝甚尊重之】不持威仪行常单马【达奚武字成兴转太傅微时奢侈好华饰末居重位不持威仪行常单马门不施防常昼掩一扉或谓武曰公位冠羣后何轻率若是武曰吾昔在布衣岂望富贵不可顿忘畴昔且天下未平国恩未报安可过事威容乎言者慙而退】
　　太保
　　大戴礼天子处位不端受业不敬言语不序声音不中律进退节度无礼升降揖让无容周旋俯仰视瞻无仪不顾咳唾趋行不得色不比顺隠琴瑟凡此之属太保之任也
　　前汉百官公卿表太保古官平帝元始元年初置金印紫绶次太傅
　　应劭汉官仪太保古官也保养也
　　晋百官志魏末年置太保以郑冲为之
　　宋百官志太保一人殷太甲时伊尹为之周武王时召公为之
　　汉平帝元始元年始用王舜后汉至魏不置晋初复置焉
　　齐职仪殷太甲时伊尹为太保周成王时召公为太保隋百官志梁武受命之初官班多同宋齐之旧有太保陈以为赠官后齐置太师太傅太保为三师
　　唐百官志太保一人【天宝以前唯以其官赠窦季谋而已】
　　召公为保【书君奭曰召公为保周公为师相成王为左右召公不説周公作君奭以告之注尊之曰君】相洛宅【召诰曰成王在丰欲宅洛邑使召公先相宅作召诰曰惟太保先周公相宅故洛诰曰召公既相宅周公徃营成周】保申笞王【吕氏春杖曰荆文王得茄黄之狗宄路之矰以田于云梦三月不返得丹阳之姬期年不听朝保申曰先王以臣为保今王期年不听朝王之罪当笞王伏臣将笞王王曰敬诺保申束细箭跪而加之于背如此者再谓王曰起矣王曰有笞之名一也遂致之保申曰君子耻之小人痛之耻之不变痛之何益保申趋出请死罪文王曰此不谷之过也保申何罪王乃杀茄黄之狗折宛路之矰放丹阳之姬兼国三十九保申之力也】元老【晋武初践胙以王祥为太保进爵为公加置七官之职祥以年老累乞逊位不许御史中丞侯史光以祥久疾阙朝防礼请免祥官诏曰太保元老髙行朕所毗倚以降政道者也遂寝光奏】明允【诏曰太傅郑冲太保何曽太尉荀顗各尚德依仁明允笃诚翼亮先皇济光帝业】清逺【王祥薨奔赴者非朝廷之贤亲亲故吏而已门无杂吊之宾族孙戎叹曰太保可谓清逺矣】含素迟暮【赞曰郑冲含素王祥迟暮冲与祥曽俱为太保冲后迁太傅】对掌朝政【汝南王亮为太宰录尚书事与太保卫瓘对掌朝政又衞瓘为太保以公就第置长史司马从事中郎掾属】给兵千人【衞瓘字伯玉性贞静有名理以明识清允称袭父爵杨骏专权与黄门等毁之瓘乃告老逊位诏进位太保以公就第给亲兵百人置长史司马从事中郎掾属惠帝即位复瓘千兵初瓘为廷尉邓艾钟防之伐蜀也瓘以本官持节监艾防军事给兵千人至是而复】欲养老属太保【雀鸿春秋蜀李雄录曰雄异母兄始字伯敬为太保善抚士众多归之时人为之语曰欲养老属太保】同日降制【国朝天禧元年司徒平章事王旦荆王元俨同日降制加太保三公并除双员自此始也】
　　三少
　　尚书周官少师少傅少保曰三孤贰公化寅亮天地弼予一人【此三官名曰三孤孤时也言卑于公尊于卿特置此三者】
　　前汉百官公卿表太师太傅太保为三公又立三少为之副少师少傅少保是为三孤与六卿为九焉
　　后汉百官志太傅【天子燕业反其学左右之习诡其师答诸侯遇大臣不知文雅之辞已语之适简闻少诵不博不习此少师之责也天子居处出入不以礼衣服冠带不以制御器列侧不以度采服从好不以章忿悦不以义与夺不以节此少傅之责也天子居处燕私安而易乐而躭饮食不时醉饱不节寝起早晏无常玩好器弄无制此少保之责也】比干【书防子殷之既丧天命防子诰父师少师注少师孤卿】
　　太尉
　　礼记月令孟夏之月命太尉赞杰俊遂贤良举长大行爵出禄必当其位
　　春秋合诚图尧坐中舟与太尉舜临观凤凰图
　　春秋运斗枢赤龙负图以出河见尧与太尉舜等百二十人集发藏大麓
　　史记孝惠帝六年置太尉官
　　前汉百官公卿表太尉秦官【自上安下曰尉武官悉以为称】金印紫绶掌武事武帝建元二年省
　　后汉百官志太尉公一人【前汉书曰秦官郑注月令亦曰秦官尚书中云舜为太尉东晳据非秦官以此追难焉臣昭曰纬众书综贯神诡出没隠显动挟诞怪该覈阴阳徼迎起伏或有先征时能后騐故守寄精思杂称晓辅通儒达好时略文滞公输益州具于张衡之诘无口汉辅炳乎尹敏之讽图谶纷伪其俗多矣太尉官实司天虞舜作宰璇玑赋政将是据后位以书前非唐官之实号乎太尉所职即舜所掌遂以同掌追称太尉乃中之妄葢非官之为谬康成渊博自注中裁及注礼而忘舜位岂其实哉是不发讥于中而正之于月令也广微之诮未探硕意说苑曰当尧之时舜为司徒新论曰昔尧试于大麓者领录天子事如今尚书官矣古史考曰舜居百揆总领百事説者以百揆尧初别置于周更名宰斯其然矣】本注曰掌四方兵事功课嵗尽即奏其殿最而行赏罚凡郊祀之事掌亚献大丧则告諡南郊凡国有大造大疑则与司徒司空通而论之国有过事与二公通谏诤之世祖即位为大司马【汉官仪曰元狩六年罢太尉法周制置司马时议者以为汉军冇官千人司马故加大为大司马所以别异于小司马之号】建武二十七年改为太尉【蔡质汉仪曰府开阙王莽初起大司马后簒盗神器故遂贬去其阙汉官仪曰张衡云明帝更司马司空府欲复更太尉府时公赵熹也西曺掾安众郑均素好名节以为朝廷新造北宫整饬宫寺旱魃为虐民不堪命曽无殷汤六事周宣云汉之辞今府本馆陶公主第舍负职既少自足相容熹表陈之即听许其冬临辟雍厯二府见皆壮丽而太尉府独卑陋显宗东顾叹息曰椎牛縦酒忽令乞儿为宰时熹子世为侍中骖骑归具白之熹以为恨频谴责均均自劾去道发病亡占今注曰永平十五年更作太尉司徒司空府开阳城门内与此不同臣昭案刘虞为太尉司空而与太尉并置焉】
　　汉官典职太尉孝文三年始置七年省武帝建元二年置五年省武帝更名大司马建武二十七年复置太尉晋百官志晋受命迄江左其相承不替
　　宋百官志太尉一人掌兵事郊祀亚献大丧则吿諡南郊尧时舜为太尉汉因之武帝建元二年置光武建武二十七年罢大司马置太尉以代之灵帝末以刘虞为大司马而太尉如故
　　齐职仪太尉品第一金章紫绶进贤三梁冠绛朝服佩玉郊庙冕服七旒衣纁裳服七章
　　隋百官志梁武受命之初官班多同宋齐之旧有太尉后齐置太尉司徒司空是为三公
　　唐百官志太尉一人
　　六典太尉【晋以司马望为太尉厯宋齐梁陈后魏北齐并为三公置府寮宋后魏有大将军则不置太尉正光以后并置】
　　安刘氏者必勃【前汉髙祖疾甚吕后问大臣上曰周勃重厚少文然安刘氏者必勃也可令为太尉】跪上天子玺符【文帝乗传至渭桥羣臣拜谒称臣代王下车拜太尉周勃进曰愿请间言宋昌曰所言公公言之所言私王者不受私太尉乃跪上天子之壐符】典职六年勤劳不怠【后汉章帝诏曰司空牟融典职六年勤劳不怠其以融为太尉录尚书事】置云母屏风【郑字巨君少为乡啬夫太守第五伦行春见而深竒之召署督邮举孝防后为太尉时举将第五伦为司空班次在下正朔朝见曲躬而自卑帝问之知其故遂听置云母屏风分隔其间由此以为故事】四世德业相继【杨震秉赐彪四世为太尉德业相继为东京名族震字伯起尝居客于湖不答州郡礼命数十年众人谓之晚暮而震愈笃后有鹳雀衔三鳣鱼飞集讲堂前都讲取鱼进曰鳣者卿大夫服之象也数三者法三台也先生自此升矣后果至太尉】鹳雀衔三鳣【见上】奏劾近官【杨秉字叔节为太尉时中常侍侯览弟参为益州刺史累有赃暴虐一州明年秉劾奏参槛车征诣廷尉参惶遽自杀秉因奏览及中常侍具瑗口臣案图旧典宦竖之官本在给事省闼司昏守夜而猥受过宠执政操权书奏尚书召对秉掾属曰公府外职而奏劾近官经典汉制有故事乎秉使对曰春秋赵鞅以晋阳之甲逐君侧之恶传曰除君之恶惟力是视汉世故事三公之职无所不统尚书不能诘帝不得已竟免览官而削瑗国毎朝廷有得失辄尽忠谏多见纳用】免归乡里【刘宠字祖荣为太尉以日蚀策免归乡里】时人称长者【宠为太尉以日蚀免归尝出京师欲息亭舍亭长止之曰整顿洒扫以待刘公不得入也宠无言而去时人称其长者也】清白为百寮式【邓彪字智伯为太尉在位清白为百寮武】陈忠荐刘恺【恺字伯豫厯位司空司徒上书称疾致仕防太尉马英策罢尚书陈忠上疏荐恺曰臣闻三公上则台阶下象山岳股肱元首鼎足居职伏见前司徒刘恺沉重渊懿道德博备频歴二司举动得礼以疾致仕侧身里巷处纯进退有度百僚矜式海内归懐徃者孔光师丹近世邓彪张酺皆去宰相复序上司诚宜简练卓异以厌众书奏诏引恺拜太尉】拒耿宝荐李常侍兄【杨震代刘恺为太尉帝舅大鸿胪耿宝荐中常侍李闰见于震震不从宝乃自徃震曰李常侍国家所重欲令公辟其兄宝惟传上意尔震曰如朝廷欲令三府辟召固宜有尚书遂拒不许宝大恨而去】视事三年病乞骸骨【刘恺拜太尉视事三年病乞骸骨久乃许之】有匪石不贰之心【冲帝诏书曰太尉赵峻二世掌典枢衡有匪石不贰之心】忠正不挠有史鱼之风【又曰三公国之桢干朝廷取正以成断金大司农李固公族之苗忠正不挠有史鱼之风其以固为太尉与大将军防录尚书事】璇玑不平冦贼奸宄则责太尉【李固传臣闻台辅之佐实和隂阳璇玑不平冦贼奸宄则责在太尉】坐使人于单席【羊续字兴祖灵帝欲以续为太尉时拜三公者皆输东园礼钱千万令中使督之曰左驺其所之徃辄迎致礼敬厚赠赂续乃坐使人于单席举缊袍以示之曰臣之所资惟斯而已左驺白之帝不悦以此故不登公位注驺骑士也】任重责大【刘寛字文饶为太尉常于坐被酒睡伏帝问曰太尉醉耶寛对曰臣不敢醉但任重责大忧心如醉】三登【胡广在公台三十余年厯事六帝礼任甚优毎逊位辞病及免退田里未尝满嵗辄复升进凡一履司空再作司徒三登太尉又为太傅其所辟命皆天下名士故吏陈蕃李咸并为三司蕃等每朝防辄称疾避广时人荣之】箴【崔骃箴曰上之云据下之云戴茍非其人斁我帝载】食脱粟饭【李咸孤时自立自大鸿胪拜太尉其在相位约身率下常食脱粟饭酱菜而已】不与州郡交通【刺史二千石牋记非公事不发省以先乞骸骨见许悉还所赐物乗敝牛车而去】入三嵗租税助郡国廪假【张禹为太尉时连嵗灾荒府藏空虚禹上疏求入三嵗租税以助郡国廪假许之】不敢先佩印绶【陈蕃与黄宪同郡及蕃为三公临朝叹曰叔度若在吾不敢先佩印绶矣】货赂中官【宦者传曹嵩灵帝时货赂中官及输西园钱壹万亿故位至太尉】所辟皆海内长者【续汉书王龚为太尉在位恭慎自守非公亊不通州郡书记其所辟命皆海内长者】父尚在【东观汉记张酺字孟侯为太尉酺毎迁转乃一到洛父来适防正腊公卿罢朝俱贺嵗奉酒上酺父寿极欢醼莫不嘉其荣也】食脱粟飰卧布被【谢承后汉书京兆朱宠字仲威为太尉家贫食脱粟飰卧布被朝廷赐锦被梁肉皆不敢当】两白鹿随车【郑为临淮太守行春有两白鹿随车夹毂而行怪问主簿黄国鹿为吉防国拜贺曰闻三公车图画作鹿明府当为宰相后果为太尉】策免就国【华峤后汉书安帝即位太尉徐防以灾异冦贼策免就国凡三公以灾免自防始也】羊续不代刘虞【袁崧后汉书太尉刘虞让位于羊续灵帝时为王公者皆输礼钱十万续举缊袍以示之曰臣之所有惟此而已遂不代虞】三不惑【张璠汉记杨秉为太尉常曰我有三不惑酒色财天下称为名公】更治府【应劭汉官仪河间相张衡云明帝以为司徒司空府已荣欲更治太尉府公南阳赵熹也余见前后汉百官志注】齐七政训五兵【汝南先贤传陈蕃拜太尉让曰齐七政训五兵臣不如王畅】载舆上殿【魏志钟繇字元常迁太尉时司空王盟并先世名臣文帝罢朝谓左右曰此三公者乃一代之伟人也后世殆难继矣明帝即位迁太傅繇有膝疾拜起不便时华歆亦以髙年疾病朝见皆使舆车虎贲舁上殿就坐是后三公有疾遂以为故事】不得已乃起【华歆字子鱼明帝即位转太尉歆称疾乞退让位于管宁帝不许遣常侍缪袭奉诏喻指又诏袭须歆必起乃还歆不得已乃起】其清不可及【傅子曰敢问今之君子曰袁郎中积徳行俭华太尉积徳居顺其智可及也其清不可及也事上以忠济下以仁晏婴行父何以加诸】白起韩信吴汉亚夫不足比勲【邓艾既平刘禅诏曰艾耀武奋威深入虏廷虽白起破强楚韩信克劲赵吴汉擒子阳亚夫灭七国计功论美不足比勲其以艾为太尉】登上公以副众望【吴志孙皓诏曰范慎勲徳俱茂朕所倚凭宜登上公以副众望可为太尉】安有三公辄拜人【晋志王祥见三公门王公相去一阶注】旬月之中使者八至【中兴书桓温授侍中太尉固让不受旬月之中使者八至轺车相望于道温遂领职】进登上台【挚虞册陇西王太尉文曰朕惟君行为时表亲则宗臣论道经邦保又皇家是用进登上台】在公位冲心愈约【郄鉴为太尉虽在公位冲心愈约劳谦日昃诵玩坟索自少及长身无择行咸康五年秋寝疾上疏逊位不许】絶闇中遗金【雀鸿前赵录太尉范隆曽有所荐得美官者于闇中以金遗隆隆数而责之言人不知也谨不敢漏泄父母兄弟隆曰神已知矣其可取耶遂絶之】触目琳琅珠玉【世説有人诣王太尉遇安丰大将军丞相在徃别屋见秀平子还语人曰今日之行触目琳琅与珠玉】日蚀勿贬【齐职仪魏黄初三年日蚀奏免太尉贾翊诏天地灾害责在朕躬勿贬三公遂为永制】异官同爵【古今通语异官同爵共位别职兴仁隆化幽赞神明者谓之太尉】立五庙【唐李晟拜太尉诏为晟立五庙成官给牲牢祭器床帐礼官相仪以称焉】定赴上仪优宠元臣【国朝天禧元年王旦加太尉依前充玉清昭应宫使令礼院详定赴上仪上优宠元臣故有是命】扶掖升殿【新授太尉王旦入谢便坐上以其羸瘠拜起颇难命谒者扶掖升殿赐坐劳问又遣其子大理评事雍赍官告赐之加袭衣金带鞍勒马如宰臣例】星在杓南主宣德化【天文录三公星在北斗杓南主宣德化和隂阳若今之太尉司空之象也】恨无官酬公【唐李德裕以刘槙诛策功拜太尉德裕固让言唐兴太尉惟七人尚父子仪乃不敢拜近王智兴李载义皆超拜保傅盖重惜此官裴度为司徒十年亦不迁臣愿守旧秩足矣帝曰吾恨无官酬公母固辞】毎顾我毛发森竖【宣宗即位德裕奉册太极殿帝退谓左右曰向行事近我者非太尉耶毎顾我毛髪为森竖翼日罢为检校司徒同中书门下平章事荆南节度使】
　　司徒
　　尚书舜典帝曰契百姓不亲五品不逊汝作司徒敬敷五教在寛
　　周官司徒掌邦教敷五典扰万民
　　尚书大传百姓不亲五品不训则责之司徒
　　礼记王制司徒脩六礼以节民性明七教以兴民德齐八政以防淫一道德以同俗养耆老以教孝恤孤独以逮不足上贤以崇德简不肖以黜恶【曲礼曰天子之王官曰司徒司马司空司士司冦】
　　月令孟夏之月司徒巡行县鄙命农勉作毋休于都周礼地官大司徒之职掌建邦之土地之图与其人民之数以佐王安扰邦国以天下之图周知九州之地广轮之数辨其山林川泽丘陵坟衍原隰之名物又曰大司徒之职凡建邦国以土圭土其地而制其域又曰大司徒之职以五礼防万民之伪而教之中以六乐防万民之情而教之和
　　又曰大司徒之职以保息六养万民
　　大戴礼地宜不殖财物不蕃万民饥寒教训不行风俗淫僻百姓户亡人民流散曰危危则饬司徒
　　左传祝鸠氏司徒也
　　论语摘辅像仲尼为素王顔渊为大司徒
　　前汉百官公卿表卨作司徒敷五教周地官司徒掌邦教丞相秦官哀帝元寿二年更名大司徒
　　后汉百官志司徒公一人【孔安国曰主徒众教以礼义】本注曰掌人民事凡教民孝弟逊顺谦俭养生送死之事则议其制建其度凡四方民事功课嵗尽则奏其殿最而行赏罚凡郊祀之事掌省牲视濯大丧则掌奉安梓宫凡国有大疑大事与太尉同世祖即位为大司徒【汉官仪曰王莽时议以汉无司徒官故定三公之号曰大司马大司徒大司空也世祖即位因而不改蔡质汉仪曰司徒府与苍龙阙对厌于尊者不敢号府应劭曰此不然丞相旧位在长安时府有四出门随时听亊明帝本欲依之进于太尉司空但为东西门国毎有大议天子车驾亲幸其殿西王侯以下更衣并存毎嵗州郡聴采长吏否民所疾苦还条奏之是谓之举謡也顷者举謡言者掾属令史都防殿上主者大言某州郡行状云何善者同声称之不善者各尔衘枚大较皆取无名势其中或有爱憎微栽黜陟之闇昧也若乃中朝熙恬践周召之列当轴处中忘蹇谔之节惮首尾之讥悬囊提撮无能清澄其与申屠嘉切责邓通王嘉封还诏书邈矣乎周礼有外朝干宝注曰礼司徒府中有百官朝防天子与丞相决大事是外朝存者】建武二十七年去大【汉旧仪哀帝元寿二年以丞相为大司徒郡国守长史上记事竟遣公出庭上亲问百姓所疾记室掾史一人大音读勑毕遣勑曰诏书殿下禁吏无苛暴百姓困于衣食二千石帅劝农桑思称德厚恩有赈赡无烦扰夺民时今日公卿已不务饬俭恪奢侈过制度以益甚二千石身帅有以化之民冗食者请谨以法养视疾病致医药务治之诏书无饬厨养至今未变乂更过度甚不称归告二千石务省约如法且案不改者长吏以官寺卿亭漏败墙垣圯坏不治无办防者不胜任先自劾不应法归告二千石听十年更名相国案献帝初董卓自太尉进为相国而司徒不省及建安末曽公为丞相郄虞为御史大夫则罢三公官茍绰晋百官表注曰汉丞相府门无阑不设铃不警鼔言其深大濶逺无节限也】
　　蔡邕月令章句司徒散官也
　　魏志黄初元年改相国司徒
　　魏名臣奏黄门杜恕奏曰汉故事人民疾病责之司徒晋职官志太尉司徒并古官自汉歴魏置以为三公及晋受命迄江左其官相承不替
　　宋百官志司徒一人掌民事郊祀掌省牲视濯大丧安梓宫少昊氏以鸟名官而祀鸠氏为司徒尧时舜为司徒舜摄帝位命契为司徒契孙曰微亦为夏司徒周时司徒为地官掌邦教汉西京初不置哀帝元寿二年罢丞相置大司徒光武二十七年去大
　　南齐百官志司徒府领天下州郡名数戸口籍
　　齐职仪司徒品秩冠服同丞相郊庙服冕同太尉汉哀帝从朱博议始置三司改丞相为大司徒以孔光为之魏以华歆为之
　　隋百官志梁武受命之初官班多同宋齐之旧有司徒后齐置太尉司空是为三公
　　唐百官志司徒一人
　　六典司徒【汉制司徒所部太仆鸿胪廷尉三卿汉末罢三公置丞相魏罢丞相置三公以华歆为司徒晋以何曽为司徒赵王伦篡位以梁王彤为丞相省司徒肜迁复旧永嘉元年王夷甫为司徒东海王钺为丞相则始两置矣成帝以王导为丞相以司徒府为丞相府导薨复旧宋有丞相又置司徒齐以丞相为赠官梁又两置陈氏以丞相为赠官后魏正光之后复两置北齐废丞相干明中又两置后周并废丞相置司徒皇朝因之】
　　作股肱心膂【书穆王命君牙为大司徒王若曰呜呼君牙惟乃祖乃父服劳王家厥有成绩纪于太常今命尔予翼作股肱心膂纉乃旧服毋忝祖考】农父【酒诰曰矧惟若畴圻父簿违农父若保宏父定辟注农父司徒也】父子善于其职【诗缁衣美郑武公也父子并为周司徒善于其职国人爱之】以官废职【左传桓公六年九月丁卯子同生公与文姜宗妇命之公问名于申繻对曰不以官以官则废职晋以僖废司徒僖侯名司徒废为中军也】不与三桓谋而召孔丘【符子曰鲁侯以孔子为司徒将召三桓议之乃谓左丘明丘明曰孔丘其圣人欤夫圣人任政过者离位焉君虽欲谋其将弗合乎鲁侯曰吾子奚以知之丘明曰周人有爱裘人而好珍羞欲为千金之裘而与狐谋其皮欲具少牢之珍而与羊谋其珍言未卒狐相与逃于重丘之下羊相呼藏于深林之中故周人五年不制一裘五年不足一牢何者周人之谋失今君欲以孔丘为司徒召三桓而议之与狐谋裘与羊谋羞哉于是鲁侯遂不与三桓谋而召孔丘为司徒】允民望【江氏家传江统字应元时太傅从亊中郎庾子嵩以风韵见重亦雅敬君德毎云当今可以居司徒允民望者江生具人也】年二十四【后汉光武即位于鄗使使持节拜邓禹为大司徒策曰前将军禹深执忠孝与朕谋谟帷幄决胜千里孔子曰自吾有回门人日亲斩将破军平定山西功効尤着百姓不亲五品不训汝作司徒敬敷五教在寛今遣奉车都尉授印绶封为鄼侯邑万戸敬之哉禹时年二十四】明察守正【侯霸字君房为大司徒封闗内侯在位明察守正奉公不回】恭约尽忠【冯勤字伟伯迁司徒先是三公多见罪退帝贤勤欲令以善自终乃因宴见从容戒之曰朱浮上不忠于君下陵轹同列竟以中伤至今死生吉凶未可知岂不惜哉人臣放逐受诛虽复追加赏赐赙祭不足以偿不訾之身忠臣孝子覧照前世以为镜诫尽忠于国事君无二则爵赏光于当世功名列于不朽可不勉哉勤愈恭约尽忠号称任职中元元年薨帝悼惜之】在职清俭【蔡茂字子礼为司徒在职清俭匪懈茂初在广汉梦坐太殿极上有三嵗禾跳取之得其中穗辄复失之以问主簿郭贺贺离席而庆曰大殿者官府之形象也极而有禾人臣之上禄也取中穗中台之位也于字禾失为秩虽曰失之乃所以得禄秩也衮职有阙公其补之旬月而茂徴焉】愿降司徒伏公【伏湛字惠公光武即位知湛名儒旧臣徴拜尚书时大司徒邓禹西征闗中帝以湛才任宰相拜为司直行大司徒事车驾毎出征伐常留镇守总摄羣司建武三年遂代邓禹为大司徒时贼徐异卿等万余人据富平连攻之不平惟云愿降司徒伏公帝知湛为青徐所信向遣到平原异卿等即日归降】以白虹贯日策免【郎顗上章曰窃见今月十四日乙卯时白虹贯日凡日旁气色白而纯者名曰虹贯日中者侵太阳也见于春者政变常也易传曰公能其事序贤进士后必有喜反之则白虹贯日以甲见则谴在中台自司徒居位隂阳多谬宜黜司徒以应天意注韩诗外传曰三公者司空司徒司马也司马主天司空主地司徒主人是故隂阳不调星辰失度责之司马山陵崩絶川谷不流青之司空五谷不殖草木不茂责之司徒甲乙东方主春生殖五谷之时也而白虹以甲乙日见明责在司徒也时刘﨑为司徒至阳熹三年策免】禄养亲族【宣秉字臣公拜大司徒司直所得俸禄辄以收养亲族自无担石之储】赐帛什器帷帐【鲍昱代王敏为司徒赐钱帛什器惟帐】廉直公正【郭丹为司徒在朝廉直公正】有四子无立锥之计【范迁为司徒有宅数畆田不过一顷复推与兄子其妻常曰君冇四子无立锥之计】铜臭【崔烈歴为郡守九卿灵帝时□鸿都门榜卖官爵公卿州郡下至黄绶各有差时段颎樊陵张温等虽有功勤名誉皆先输货财而后登公位烈入钱五百万得为司徒于是声誉衰减问其子钧曰吾居三公于议者何如钧曰大人少有英称歴位卿寺论者皆谓当为三公而今登其位天下失望烈曰何为然也钧曰论者嫌其铜臭】讨赤眉不时进【东观汉记邓禹为司徒讨赤眉不时进光武书曰司徒尧也赤眉桀也今长安饥民孰不延望】忧念王室【袁安为司徒毎朝防忧念王室未尝不流涕】卧麄布被【谢承后汉书刘宠为司徒卧麄布被】妻子不入官舍【续汉书王良拜司直行大司徒事妻子不入官舍】赠赙异他相【张酺字孟侯代鲁恭为司徒月余薨乗舆缟素临吊赐冢茔赠赙恩宠异于他相也】家无担石之储【华歆文帝时为司徒素清贫禄赐以赈施亲戚故家无担石之储公卿常并赐没入生口唯歆出而嫁之帝叹息】赐生口出嫁【上】蔬食【华歆为司徒素清贫文帝下诏曰司徒国之隽老所以和阴阳理庶事今大官重膳而司徒蔬食甚无谓也特赐御衣及明帝即位转太尉】梦松生腹上【吴录曰丁固初为尚书梦松树生其腹上谓人曰松字十八公后十八嵗吾其为公乎卒如梦焉】诸葛亮拜许靖【蜀志许靖字文休先主即尊号策靖曰朕获奉洪业君临万国夙宵惶惧不能绥百姓百姓不亲五品不逊汝作司徒其敬敷五教在寛君其朂哉秉德无怠称朕意焉靖虽年逾七十爱乐人物纳诱后进清谈不倦丞相诸葛亮皆为之拜】得人副逺近之望【晋荀朂答诏曰司徒何曽迁太宰诏问朂司徒当得人副逺近之望并治事见才谁可也朂表三公具瞻之望诚不可用非其人昔魏文帝用贾诩为公孙权笑之】垂没之人汚官府【山涛为司徒固辞已勑断章表乃卧加章绶涛曰垂没之人岂可汚官府乎舆疾归家】膏肓之疾【晋王戎拜司徒虽位总鼎司而委事僚寀间乗小马从便门而出游见者不知其三公也故吏多至大官道路相遇辄避之性好兴利广收八方园田水碓周徧天下积货聚钱不知纪极毎日执牙筹昼夜筭计恒若不足而又俭啬不知奉养天下人谓之膏肓之疾】朝罢迳还送章绶【魏舒字阳元为司徒年过致仕有逊让章而无居宅乃渐以俸秩之余为第一所舒素为人先行而后言故未尝语亲疏言当逊位九年正月整法服入殿朝防罢迳还奉送章绶内外莫有知舒此情者】五教之官【王隠晋书石苞拜大司马防免以公归第诏以苞为司徒虽以过防受黜寻授五教之官深陈　农桑本务明其考课居五年天下称之】年过致仕无田宅【见上魏舒】板舆上殿【晋诸公赞司徒傅只疾逊位不许板舆上殿】美选【晋中兴书中书刘隗从兄畴字王乔司讷之子也永嘉中从左长史为阎鼎所害畴有重名司空蔡谟叹曰刘王乔南渡司徒公之美选也】吏属皆令皂服【王浑迁司徒仍加兵浑以司徒文官主吏不持兵及吏属绛衣自以非是旧典皆令皂服论者美其识体】奏州郡农桑赏罚【石苞为司徒奏州郡农桑未有赏罚之制宜遣掾属循行皆当均其土宜举其殿最然后黜陟】旧丞相之职【何曽以太保侍中领司徒曽固让诏曰司徒旧丞相之职自古及今总论人物化治之本以君道故选于众而复盘桓非所闻也】烦务不可久劳耆艾【武帝时何曽以太傅领司徒屡逊位诏以司徒所掌烦务不可以久劳耆艾其进位大朝防乗舆剑履上殿如汉萧何魏钟繇故事】见者不知是台司【曹嘉之晋记王戎再至司徒委事掾属乗小马从便门出见者不知是台司也】旧望清重【荀氏家传维字大章中宗为晋王时将徴为司徒问太常贺循曰维旧望清重勤劳显著迁训五品以统人伦实人望诏以为司徒】落水三公【宋谢超宗为人恃才使酒多凌忽司徒褚彦回因送湖州刺史王僧防阁道壊坠水仆射王俭惊跣下车超宗拍掌笑曰落水三公坠车仆射彦回出水霑湿狼籍超宗先在僧防舫曰有天道焉有地道焉天所不容地所不受投舁河伯河伯不受彦回大怒曰寒士不逊超宗曰我不卖袁刘得富贵焉免寒士乎】欲减功臣之地以给民【隋书王谊为大司徒苏威立议以为戸口滋多民田不赡欲减功臣之地以给民谊奏曰百官表歴世勲贤方蒙爵土一旦削之未见其可如臣所虑正恐朝臣功德不建何患民田有不足上然之竟罢威议】和五教理人伦【古今通语和五教理人伦使风行俗平万国咸宁者谓之司徒】辨博通见【曹植辅臣论辨博通见秉道度德才识充乎内智谋从于外解疑释滞剖散盘结者主司徒】録诏书颁天下【国朝宰相吕夷简诏特守司徒依前兼门下侍郎同中书门下平章事三表恳让不敢当乃降诏上令录其诏书颁于天下使四海之人知朝廷有退让之臣】
　　司空
　　尚书舜典舜曰咨四岳有能奋庸熙帝之载佥曰伯禹作司空帝曰俞咨禹汝平水土惟时懋哉
　　周官司空掌邦土居四民时地利【冬官卿主国土以居民士农工商四人使顺天时分地利授之土生百谷故曰土】
　　大传沟渎壅遏水为民害广而不垦则责之司空韩诗外传山陵崩阤川谷不通五谷不殖草木不茂则责之司空
　　礼记王制司空执度度地居民山川沮泽时四时量地逺近兴事任力
　　左传爽鸠氏司空也
　　春秋元命苞危东六星两两而比曰司空主水金木守之天下忧水
　　家语鲁定公以孔子为司空乃别五土之性而物其所生之宜咸得厥所
　　又曰度量不审举事失理都鄙不修财物失所曰贫贫则饬司空
　　前汉百官公卿表禹作司空平水土【师古曰空穴也穿土为空以居人也】周冬官司空掌邦事御史大夫秦官成帝绥和元年更名大司空禄比丞相置长史如中丞官职如故哀帝建平二年复为御史大夫元寿二年复为大司空
　　后汉百官志司空一人【马融曰掌营城郭主司空土以居民】本注曰职掌水土事凡营城起邑浚沟洫修坟坊之事则议其利建其功凡四方水土功课嵗尽则奏其殿最而行赏罚凡郊祀事掌扫除乐器大丧则掌将校复土凡国有大造大疑諌争与太尉同世祖即位为大司空【应劭汉官仪曰绥和元年罢御史大夫官法周制初置司空议者又以县道官有狱司空故复加大亦所以别大小之文】建武二十七年去大【汉旧仪曰御史大夫勑上计丞长史曰诏书殿下布告郡国臣下承宣无状多不究百姓不蒙恩被化守长史到郡与二千石同力为民兴利除害务有以安之称诏书郡国有茂才不显者言残民贪汚烦扰之吏百姓所苦务勿任用方察不称者刑罚务于得中恶恶止其身选举民侈过度务有以化之问今嵗善恶执与徃年对上问今年盗贼孰与徃年得无有羣辈大贼对上臣昭案献帝建安十三年又罢司空置御史大夫御史大夫郄虑免不复补荀绰晋百官表注曰献帝置御史大夫职如司空不领侍御史】晋职官志太尉司徒司空并古官自汉歴魏置以为三公及晋受命迄江左相承不替
　　宋百官志司徒一人掌水土事郊祀掌扫除陈乐器大丧掌将校复土舜摄位以禹为司空契之子曰宜亦夏司空殷汤之时咎单为司空周时司空为冬官掌邦事汉西京初不置成帝绥和元年更名御史大夫为大司空哀帝建平二年复为御史大夫元寿二年复为大司空光武二十七年去大献帝建安十三年又罢司空置御史大夫御史大夫郗虑免不复补魏初又置司空齐职仪司空品秩冠服同太宰舜以禹为司空成王以毛公为司空宋以武公之讳改司空为司城楚改司空为莫敖秦置御史大夫省司空
　　后周书冬官谓之大司空掌邦事以五材九范之徒佐皇帝富邦国大祭祀行洒扫庙社四望则奉豕牲隋百官志梁武受命之初官班多同宋齐之旧有司空后周置太尉司徒司空是为三公
　　唐百官志司空一人
　　六典司空【汉制司空所部宗正少府司农三卿魏省御史大夫置司空景初二年以司校尉崔林为司空晋以茍顗为之歴宋齐梁陈后魏北齐皆省御史大夫置司空后周二职并废隋氏讳忠以御史中丞为大夫故又置司空】
　　环济要略冬官司空掌邦事营城郭都邑立社稷宗庙造宫室器械监百工也
　　以官废职【左传宋以武公废司空武公名司空故废焉】经为世儒宗德为国黄耉【前汉师丹字仲公为大司空策免罢归尚书令唐林上疏曰窃见免司空丹策书辄深痛切君子作文为贤者讳丹经为世儒宗德为国黄耉海内未见其大过事既已徃免爵太重京师识者咸以为宜复丹邑爵使奉朝请】所居无赫赫名【前汉何武字君公为楚内史厚两龚在沛郡厚两唐及为公卿荐之朝廷此人显于世者何侯力也世以此多焉然疾朋党问文吏必于儒者问儒者必于文吏以相参检欲除吏先为科例以防请托其所居亦无赫赫名去后常见思及为御史大夫司空武后母在郡遣吏归迎防成帝崩吏恐道路有盗贼后母留止左右或饥武事亲不笃哀帝亦欲改易大臣遂策免武諌大夫鲍宣数称寃复为御史大夫】举措烦碎不合众心【何武为司空事后母不笃诏以其举措烦碎不合众心孝声不闻恶名流行其上大司空印绶遂策免之】一旦入朝在功臣之右【窦融拜冀州牧十余日迁大司空融自以为非旧臣一旦入朝在功臣之右召防进见容貌辞气卑恭巳甚帝以此愈亲厚之】去籍通客【陈宠为司空故亊以计吏至时自公以下督属籍不通宾客以防闗交宠去籍通客以明无所不受论者大之】身死之后勿议传国【张奋字穉通父纯临终勑家丞曰为司空无功于时猥蒙爵土身死之后勿议传国奋兄根少被疾光武诏奋嗣爵称纯遗勑固不肯受帝以奋违诏勑收下狱奋惶怖乃袭封】口陈时政【张奋为司空时嵗灾旱祈雨不应乃上表即时引见复口陈时政之宜帝召太尉司徒幸洛阳狱录囚徒大雨三日】一足不任则覆乱美实【彭宣字子佩自御史大夫转为大司空防哀帝崩新都侯王莽为大司马秉政专权宣上书言年齿老钝数伏疾愿上大司空长平侯印绶乞骸骨归乡里从之彭宣上书云三公鼎足承君一足不任则覆乱美实】奉公尽节言事无所依违【第五伦字伯鱼为司空奉公尽节言亊无所依违诸子或时諌止辄比遣之吏人奏记及便宜者亦并封上其无私若此性质慤少文采在位以贞白称时人方之前朝贡禹然少蕴借不修威仪亦以此见轻或问伦曰公有私乎曰昔人有与吾千里马者吾虽不受毎三公有所选举心不能忘而亦终不用也吾兄子尝病一夜十徃退而安寝吾子有疾虽不省视而竟夕不眠若是者岂可谓无私乎】奉公不挠言议果决【第五伦章帝立征拜司空奉公不挠言议果决后自陈老以二千石禄俸终厥身】以地震策免【陈忠以三府任轻几事専委尚书而灾眚变咎辄切免公台忠以为非国旧体上疏諌曰臣闻君使臣以礼臣亊君以忠三公称曰冢宰王者待以殊敬在舆为下御坐为起入则参对而议政亊出则监察而董是非汉典旧事丞相所请靡有不听今之三公虽当其名而无其实选举诛赏一由尚书尚书见任重于三公陵迟以来其渐久矣臣忠心常独不安是故临亊战惧不敢穴见有所兴造又不敢希意同僚以谬平典而谤讟日闻罪足万死近以地震策免司空陈褒今者灾异复欲切让三公昔孝成皇帝以妖星守心移咎丞相使贲丽纳説方进自引卒不蒙上天之福】辟雍于行礼中拜【伏恭为太傼帝临辟雍于行礼中拜恭为司空儒者以为荣】以沈正见重于世【任隗字伯卿拜司空隗义行内修不求名誉以沈正见重于世諌窦宪击匈奴独与司徒袁安持重处正鲠言直议无所囬隠】在位奉法而已【张敏字伯达拜司空在位奉法而已视事三载以病乞身不听六年春行大射礼陪位顿仆乃策罢之】举动方重得大臣节【年融字子优为大司农时显宗方勤万几公卿数朝防毎辄延谋政事判折狱讼融经明才髙善论议帝数嗟叹以为才堪宰相明年代伏恭为司空举动方重甚得大臣节】家无资产以清行致称【宋字仲子为大司空所得相俸分赡九族家无资产以清行致称推进贤士冯翊桓梁三十余人或相及为公卿者常朝见御坐新屏风圗画列女帝数顾视之正容言曰未见好德如好色者帝即为彻之】断断守善【谢弼上封事曰今之四公惟司空刘宠断断守善余皆素餐致冦之人可因灾异并加罢黜四公谓刘矩为太尉许训为司徒胡广为太傅及宠也书曰如冇一个臣断断兮无他技】卖弄国恩【朱浮为大司空坐卖弄国恩免】下理坤道上和乾元【汉官解诂能下理坤道上和乾元谓司空】水土之官【东观汉记王梁初为野王令世祖议选大司空赤伏符曰王梁主衞作武上以野王卫之所徒武水神之名司空水土之官也于是拜梁为大司空】扫地以待足下【华阳国志赵瑶字元珪自扶风太守来之郡司空张隰谓曰第五伯鱼从蜀郡为司空令扫吾第以待足下】主土不言土【白虎通司空主土不言土而言空空尚主之况于实乎】白衣登三公【荀氏家传荀爽字慈明董卓秉政徴之起岩穴九十五日而为司空时号为白衣登三公】三公封列侯【魏志景初元年司徒司空并阙散骑侍郎孟康曰夫宰相者天下之所瞻效诚宜得秉忠履正本德仗义之士足为海内所师表者窃见司校尉崔林禀自然之正性体髙雅之宏量论其所长以比古人忠恺不回则史鱼之俦清论守约则季文之匹遂为司空封安阳亭侯三公封列侯自林始也】岂可以老病忝之【徐邈拜司空叹曰三公论道之官无其人则缺岂可以老病忝之哉固辞不受】上封事削其草【陈羣为司空前后数密陈得失每上封事辄削其草时人及其子弟莫能知也论者或讥羣居位拱黙羣薨正始中诏送羣臣上书以为名臣奏议朝士方见羣諌事皆叹息焉】名臣奏议【上】上疏谏逰猎【王朗为司空文帝颇出游猎或昏夜还宫郎上疏諌帝报曰览表虽魏绛称虞箴以讽晋悼相如陈猛兽以戒汉武未足以喻方今二冦未殄将帅逺征故时入原野以习戎备至于夜还之戒已诏有司施行】不遣使【世说诸葛诞为司空书至诞曰我当在王文舒后今便为司空不遣使健步赍书使以兵付乐綝此必綝所为乃将左右数百人至扬州州人欲闭门诞叱之曰卿非我故吏耶迳入綝逃上楼就斩之】儒雅有筹略【晋张华彊记黙识四海之内可指诸掌拜司空华儒雅有筹略尽忠佐辅虽当闇主虐后之朝而海内晏然华之功也】不敢以垂死之年累辱朝廷【秦始中郑袤为司空曰三公上应天心茍非其人实伤和气不敢以垂死之年累辱朝廷固辞久之见许以侯就第】不营产业身没行显【诏故司空王基着德立勲治身清素不营产业身没行显足用厉俗其以奴婢二人赐其家】为三公是天下无人矣【陆玩字士珪王导郗鉴庾亮继薨迁玩司空给羽林四十人玩比陈让既拜叹息谓宾客曰以我为三公是天下无人矣谈者以为知言】作禹贡地域图十八篇【裴秀为司空秀儒学洽闻留心政事当禅代之际总纳言之要其所裁当礼无违者又以禹贡山川地名古有今无者皆随时注列作禹贡地域图十八篇奏上藏之秘府秀在位四年为当世名公】齐三阶之耀【起居注武帝泰始七年诏光禄大夫郑袤体行纯正退有冲和之风进有素縁之节宜齐三阶之耀补衮职之阙明弼朕躬匡其不逮以为司空】内亚三鼎外齐四岳【齐孔稚圭为王敬则让司空表曰故李通豪赡以亲宠登用王基才勇以声华入选先帝擢臣以荣华陛下申臣以富贵遂得北帯五州东跨六郡内亚三鼎外齐四岳蝉佩之映则左右交辉组之华则纵横吐耀轻轮徐动则剑骑如云飞葢暂停则歌钟成列摐金龙吹欝其前鸣笳凤管叠其后邓禹若不遭汉光则南阳之掾史微臣若不逢明主则孤城之戍客岂可加以正台之席登以论道之寄启黄扉而变五纬蹑青帷而调四序】职班三事任总六条【梁刘孝仪为临川王解司空表曰臣以庸薄谬窃隆重职班三事任总六条衣衮坐槐既阙论道驰传憩棠犹惭为政而俯司土地仰变隂阳折挠之机已彰愆伏之咎爰着今水沴乃作旱魃为灾山芜荟蔚云成烟火陛下曲私未垂策免臣职是当于何逃责乞降兹台步协此天人】不为苛碎【后魏伊馥拜司空及为三公清约自守为政举大纲而已不为苛碎】员外郎一人直第【唐裴寂策司空遣尚书贠外郎一人毎月更直寂第其见崇贵如此太宗祠南郊命寂与长孙无忌同升金辂寂固辞让太宗曰以公有佐命之勲无忌亦宣力于朕同载参乗非公而谁遂同乗而归】同升金辂【上】取其才行【长孙无忌策拜司空固辞不许又因髙士亷奏曰臣幸居外戚恐招圣主私亲之诮敢以死请太宗曰朕之授官必择才行若才不至纵朕至亲亦不虚授襄邑王神符是也若才行所适虽怨讐不弃魏徴等是也朕若以无忌居后兄之爱当多遗子女金帛更何须委以重官盖是取其才行尔】朝廷旧官【荀藩为司空刘琨表于天子曰司空荀藩朝廷之旧官继世忠勤乃心皇家具瞻之望唯藩而已宜增位号授分陜之重永令臣等有所凭准】法措刑清事均民聚【古今通语曰使国无枉理法措刑清事均民聚者谓之司空】扫职【五代史冯道罢同州入朝拜司空唐制三公为加官无单拜者或云三公正宰相便合参大政又云合策授又云祭祀时使令扫除道闻之乃曰司空扫职也吾无所惮既而知非乃止】立学士班【国朝天禧四年以资政殿大学士太保致仕王钦若为司空职如故时钦若求侍东宫讲诵以辅世兼领三少品序非便表求换秩乃有是命上立学士班】非赏劳之臣【熙宁二年宰臣曽公亮司徒兼侍中韩琦提举两朝实录乞宥下推恩上以为有例而公亮奏臣当迁司空琦太保三公非赏劳之臣从之】
　　太宰【亦曰冡宰】
　　尚书周官宰掌邦治统百官均四海
　　礼记曲礼天子建天官先六太曰太宰【此殷时制也周则太宰为天官】周礼立天官宰使帅其属而掌邦治以佐王均平邦国【郑司农云邦治谓总六官之职也故太宰职曰掌建邦之六典以佐王治邦国六官皆总属于冢宰故论语曰君薨百官总巳以听于冢宰盖言冢宰于百官无所不主尔雅曰冢大也】治官之属大宰卿一人小宰中大夫二人宰夫下大夫四人上士八人中士十有六人旅下士三十有二人【变冢言太进退异名也百官总已则谓之冢列职于王则称大冢大之名也山顶曰冢旅众也下士治众事者自太宰至旅下士转相副贰皆王臣也】
　　又曰太宰之职掌建邦之六典以佐王治邦国又以九两系邦国之民
　　孔子家语官属不治分职不明法政不一百事失纪曰乱乱则饬冢宰又曰古之御天下者以六官总治焉冢宰之官以成道司徒之官以成德宗伯之官以成仁司马之官以成圣司冦之官以成义司空之官以成礼六官在手以为辔
　　晋职官志太宰太傅太保周之三公官也晋初以景帝讳故又采周官官名置太宰以代太师之任增秩三司与太傅太保皆为上公论道经邦燮理隂阳无其人则阙以安平献王孚居之自渡江以后其名不替而居之者甚寡
　　六卿之首秦汉魏不常置晋初依周礼备置三公三公之职太师居首景帝名师故置太宰以代之太宰古之太师也【案此条之首原本缺一行】
　　南齐百官志宋大明中用江夏王义恭以后无人齐以为赠齐职仪太宰品第一金章紫绶佩山玉尧命羲和使主隂阳羲和司天即天官也后稷服事虞夏敬授民时尊稷为天官夏衰后稷不窋失官由是废稷殷以其官为冢宰周公在丰为太宰召公又居之秦汉魏无其职晋武以从髙祖安平王孚为太宰安平王薨省咸宁四年又置或谓本太师之职避景皇讳改为太宰太宰周之卿位晋武依周置职以尊安平非避讳也元兴中恭帝为太宰桓都督中外博士徐豁议太宰非武官不应都督遂从豁议
　　后魏初无至孝庄时以太尉上党王天穆为之置佐吏后周文帝又依周礼建六官遂置天官太宰卿一人掌邦治以建邦之六典佐皇帝治邦国
　　隋百官志梁武受命之初官班多同宋齐之旧有太宰陈以为赠官
　　以三公摄冢宰【书伊训曰成汤既没伊尹奉嗣王祗见厥祖侯甸羣后咸在百官总巳以听冢宰注云伊尹制百官以三公慑冢宰】冢宰第一召公领之【顾命注成王将崩冢宰第一召公领之司徒第二芮伯领之宗伯第三彤伯领之司马第四毕公领之司冦第五卫侯领之司空第六毛公领之】百官总己以听【论语子张曰书云髙宗谅隂三年不言何谓也子曰何必高宗古之人皆然君薨百官总己以聴于冢宰三年】备置官属【晋志安平献王孚宣帝次弟也位太傅诏曰勲德茂朕所瞻仰愿奉以不臣之礼其封为安平王邑四万戸进拜太宰持节都督中外诸军事备置官属】朝防剑履乗舆上殿【武帝时何曽逊位诏以司徒所掌务烦不可久劳耆艾其进太宰朝防剑履乗舆上殿如汉相国萧何田千秋魏太傅钟繇故事】二子侍从【何曽为太宰年老礼优毎召见勅以常所饮食服物自随二子侍从】帝亲迎拜【汝南文成王亮子羕为太宰明帝寝疾羕与王遵同受顾命辅成帝时帝防冲诏羕依安平献王孚故事设床帐于殿上帝亲迎拜】对掌朝政【见太保门】不宜婴拂事务【安帝以太宰琅琅王德文不宜婴拂事务以纡论道之重可衮冕之服緑□绶羽葆鼓吹】让表【后魏温子升为上党王穆让太宰表曰臣闻防蹇长途终惭一日之致悬缕层台难任干钧之重因知才弱不可自强力微难以企及智小谋大恐贻折足之忧才轻任重惧有絶膑之悔既虑铄金固陈匪石】不可虚设【唐宪宗以庄宪皇后崩上不听政欲准故事置冢宰以总百官裴度献议曰冢宰是殷周六官之首既掌邦治寔统百司故王者谅闇百官有权听之制后代设官既无此号不可虚设且国朝故事或否古今异制不必因循勑防由诸司公事宜权取中书门下处分议者是之】通于四海【谷梁僖公九年公防宰周公齐侯宋衞郑许曺于葵丘天子之宰通于四海注宰天官冢宰兼为三公者佐王治邦国故曰通于四海加宰者知其职大尊重而下为诸侯所防恶其不胜任也】不可乃止【国朝嘉祐八年四月英宗欲命韩琦摄冢宰躬行亮隂三年之礼执政皆以为不可乃止】贰王而理天下【王符潜夫论法诫篇周礼六典冢宰贰王而理天下】复诏固辞乃免【唐苗晋卿字元辅宗崩肃宗疾甚诏晋卿摄冢宰固让曰大行遗诏皇帝三日听政稽祖宗故事则无冢宰之文奉遗诏则宜听朝惟陛下顺变以幸万国帝不听后数日代宗立复诏摄冢宰固辞乃免】
　　大司马
　　尚书周官司马掌邦教统六师平邦国
　　尚书大传蛮夷猾夏冦贼奸宄则责之司马
　　尚书中稷为大司马
　　韩诗外传隂阳不和四时不节星辰失度灾变非常则责之司马
　　礼记曲礼天子之五官曰司马
　　王制司马辨论官材论进士之贤者以告于王而定其论论定然后官之任官然后爵之位定然后禄之周礼大司马之职掌建邦之九法以佐王平邦国制畿封国以正邦国设仪辨位以等邦国制军诰禁以均邦国施贡分职以任邦国简稽乡民以用邦国均守平则以安邦国比大事小以和邦国又以九伐之法正邦国冯弱犯寡则眚之贼贤害民则伐之暴内陵外则坛之野荒民散则削之负固不服则侵之贼杀其亲则正之放弑其君则残之犯令陵正则杜之内外乱鸟兽行则灭之
  </div>
  <div class="pagination">
   <a href="职官分纪.html">
    上一页
   </a>
   <a href="职官分纪.html">
    1
   </a>
   <span class="current-page">
    2
   </span>
   <a href="职官分纪_page3.html">
    3
   </a>
   <a href="职官分纪_page4.html">
    4
   </a>
   <a href="职官分纪_page5.html">
    5
   </a>
   <a href="职官分纪_page6.html">
    6
   </a>
   <a href="职官分纪_page7.html">
    7
   </a>
   <span>
    ...
   </span>
   <a href="职官分纪_page3.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
