<!DOCTYPE html>
<html>
<head>
    <meta charset="UTF-8">
    <title>蒙求集注 - 第 9 页/共 10 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>蒙求集注 - 第 9 页/共 10 页</h1>
    <div class="content">　　郢家语曰卫大夫蘧伯玉之贤灵公不用弥子瑕不肖反任之史鱼骤谏不从将卒命其子曰吾在朝不能进蘧伯玉退弥子瑕是不能正君也生不能正君死无以成礼我死汝置尸牖下于我毕矣其子从之灵公吊焉怪而问之其子以其父言告公公愕然失容曰是寡人之过也命之殡于客位进伯玉退子瑕孔子闻之曰古之烈谏者死则已矣未有若史鱼死而尸谏忠感其君者也可不谓直乎　左氏传楚子囊将死遗言谓子庚必城郢君子谓子囊忠君薨不忘増其名将死不忘卫社稷可不谓忠乎初楚共王疾告大夫曰不榖不德若以大夫之灵获保首领以没于地请为灵若厉及卒子囊曰君命以共请谥之共楚徙都郢未有城郭筑城未讫子囊欲讫未暇故遗言见意

　　戴封积薪耿恭拜井
　　后汉戴封字平仲济北刚人举贤良方正对策第一擢拜议郎迁西华令汝颍有蝗灾独不入界时督邮行县蝗忽大至及去蝗亦顿除一境竒之其年大旱封祷请无获乃积薪坐其上以自焚火起而大雨暴至逺近叹服迁中山诸县囚四百余人当行刑封哀之皆遣归家与克期日皆无违者官至太常　后汉耿恭字伯宗扶风茂陵人少慷慨多大畧有将帅才永平末为戊巳校尉屯金蒲城匃奴攻城恭乘城搏战以毒药傅矢传语匃奴曰汉家箭神其中疮者必有异因发强弩射之虏中矢者视创皆沸匃奴相谓曰汉兵神真可畏也遂解去恭以疏勒城旁有涧水可固引兵据之匃奴复攻恭恭募先登数千人直驰之胡骑散走遂拥絶涧水恭于城中穿井十五丈不得水吏士渴乏笮马粪汁而饮之恭仰叹曰闻昔贰师将军拔佩刀刺山飞泉涌出今汉德神明岂有穷哉乃整衣向井拜祷有顷水泉奔出乃令吏士扬水以示虏虏以为神明遂引去后复攻恭恭击走之数月食尽穷困乃煮铠弩食其筋革恭与士推诚同死生故皆无二心虏围之不能下关宠上书求救肃宗用司徒鲍昱议遣军迎恭归复奏恭节过苏武宜蒙爵赏遂拜骑都尉

　　汲黯开仓冯暖折劵
　　前汉汲黯字长孺濮人其先有宠于古之卫君至黯十世世为卿大夫孝景帝时为大子洗马以严见惮武帝即位黯为谒者河内失火烧千余家上使徃视还报曰家人失火屋比延烧不足忧河内贫人伤水旱万余家或父子相食臣谨以便宜持节发河内仓粟赈贫民请归节伏矫制罪上贤而释之后为主爵都尉列于九卿治务无为引大体不拘文法性倨少礼面折不能容人之过以数直谏不得久居位武帝曰古有社禝臣如黯近之矣大将军青侍中上踞厕视之丞相弘宴见上或时不冠至黯不冠不见也　战国策齐人有冯暖者贫乏不能自存使人属孟尝君田文愿寄食门下君受之左右食以草具居有顷倚柱弹其剑歌曰长铗归来乎食无鱼君闻食之比门下客有顷复弹铗歌曰长铗归来乎出无车君为之驾比门下之车客后复弹铗歌曰长铗归来乎无以为家君问暖有老母使人给其食用无使乏后君出记问门下客谁能为文收债于薛者暖署曰能暖治装载劵契而行辞曰债毕收以何市而反君曰视吾家所寡有者暖之薛召诸民当偿者悉来合劵以债赐民因烧其劵民称万岁至齐见君曰臣窃计君宫中积珍寳狗马实外廐美人充下陈所寡有者义耳窃为君市义矫命以债赐诸民因烧其劵乃臣所以为君市义后君就国于薛民扶老携幼迎道中君顾谓暖曰先生所为文市义乃今见之

　　齐景驷千何曽食万
　　论语齐景公有马千驷　晋书何曽字颖考陈留阳夏人少好学博闻仕魏为司徒武帝践阼拜太尉曽性至孝闺门整肃自少及长无声乐嬖幸之好年老与妻相见皆整衣冠相待如宾然性奢豪务在华侈帷帐车服必穷极绮丽厨膳滋味过于王者毎朝见不食太官所设帝辄命取其食蒸饼上不坼作十字不食食日万钱犹曰无下箸处刘毅等数劾奏曾侈忲无度帝以其重臣一无所问

　　顾荣锡炙田文比饭
　　晋书顾荣字彦先呉人弱冠为黄门侍郎同陆机兄弟入洛号三俊歴廷尉正及赵王伦簒位伦子虔为大将军以荣为长史初荣与同寮宴饮见执炙者容貌不凡有欲炙之色荣割炙啖之坐者问其故荣曰岂有终日执之而不知其味及伦败荣被执将诛而执炙者为督率救之得免元帝时终散骑常侍　史记孟尝君田文齐威王孽孙父婴为齐相卒文代立封万户于薛招致宾客及亡人有罪者皆归之以故倾天下之士食客数千人无贵贱一与文等曽待客夜食有一人蔽火客怒以饭不等辍食辞去文起自持其饭比之客惭自刭士以此多归之文相齐愍王愍王欲去之乃如魏魏昭王以为相齐襄王立孟尝君中立为诸侯无所属襄王与连和

　　孔珪蛙鸣彦伦鹤怨
　　南史孔珪字德璋会稽山阴人齐明帝时为南郡太守珪风韵清疎好文咏饮酒七八斗不乐世务居宅盛营山水慿几独酌傍无杂事门庭之内草莱不剪中有蛙鸣或问之曰欲为陈蕃乎珪曰我以此当两部鼓吹何必效蕃王晏尝鼓吹候之闻羣蛙鸣曰此殊聒人耳珪曰我听鼓吹殆不及此晏有惭色仕至散骑常侍旧本作稚圭　南史周颙字彦伦宋元徽中为剡令音辞辨丽长于佛理着三宗论言空假义入齐终国子博士兼著作太学诸生慕其风争事华辨始着四声切韵行于时初隐钟山及出为县令孔稚珪过钟山草堂作北山移文其词有曰蕙帐空兮夜鹤怨山人去兮晓猿惊

　　亷颇负荆须贾擢发
　　史记廉颇为赵将蔺相如拜上卿位在颇右颇曰我为将有攻城野战之大功而相如徒以口舌为劳位居我上又素贱人吾羞为之下宣言曰我见必辱之相如闻不肯与会每朝时尝称病不欲与颇争列已而出望见颇引车避匿舎人谏曰廉君宣恶言而君畏匿恐惧庸人尚羞之况于将相乎相如曰公之视颇孰与秦王曰不若也相如曰夫以秦王之威而相如廷叱之辱其羣臣吾虽驽独畏廉将军哉顾念强秦不敢加兵于赵者徒以吾两人在也今两虎共斗势不俱生吾所以为此者先国家之急而后私雠也颇闻之肉袒负荆至门谢罪曰鄙贱之人不知将军寛之至此卒相与驩为刎颈之交　史记范雎字叔魏人游说诸侯欲事魏王家贫无以自资乃先事魏中大夫须贾贾使齐雎从齐襄王闻雎辩口乃使人赐金及牛酒贾怒以为雎持魏国阴事告齐既归以告魏齐齐怒使舎人笞击雎雎佯死即卷以箦置厕中宾客醉更溺之会齐醉雎告守者得出亡伏匿更名姓曰张禄夜见秦谒者王稽稽知雎贤载入秦言于昭王王拜为客卿遂为相封应侯贾后使秦雎微行敝衣步见贾贾惊曰范叔无恙乎留与坐饮食取绨袍赐之雎取大车驷马为贾御入相府乃先入贾待良久问门下曰范叔不出何也门下曰无范叔乃吾相张君也贾大惊乃肉祖膝行谢罪曰贾不意君能自致于青云之上贾不敢复读天下之书与天下之事贾有汤镬之罪请自屏于胡貉之地唯君死生之擢贾之发以续罪尚未足雎曰汝罪有三耳然所以得无死者以绨袍恋恋有故人之意故释之

　　孔翊絶书申嘉私谒
　　晋先贤传孔翊字符性为洛阳令置水于庭得求嘱书皆投水中一无所发　前汉申屠嘉梁人以材官蹶张从髙帝击楚孝文时稍迁至丞相为人廉直门不受私谒时邓通方爱幸居上旁有怠慢之礼嘉奏曰陛下幸爱羣臣则富贵之至于朝廷之礼不可以不肃罢朝坐府中为檄召通诣丞相府不来且斩通通恐入告上上曰汝第徃吾今使人召若通至免冠徒跣顿首谢嘉嘉责曰夫朝廷者高皇帝之朝廷通小臣戏殿上大不敬当斩通顿首出血不解上度丞相已困通使使持节召通而谢丞相乃释之

　　渊明把菊真长望月
　　南史陶潜字渊明名元亮江州刺史王弘欲识之不能致也潜尝徃庐山弘令潜故人龎通之赍酒具于半道要之潜有脚疾使一门生二儿举篮轝及至欣然共饮先是颜延之在浔阳与潜情欵后为始安郡经过潜临去留三万钱与潜潜悉送酒家稍就取酒尝九月九日无酒出宅边菊丛中坐久之逄弘送酒至即便就酌醉而后归郡将候潜逄其酒熟取头上葛巾漉酒毕还复着之卒号靖节先生其妻翟氏志趣亦同能安苦节夫耕于前妻鉏于后云　晋书刘惔字真长沛国相人少清逺有标竒与母寓居京口家贫织芒屩以为养虽荜门陋巷晏如也王导深器之后稍知名惔雅善言理简文作相惔与王蒙并为谈客俱蒙上宾礼累迁丹阳尹为政清整门无杂宾桓温尝问会稽王谈更进耶惔曰极进然故第二流耳温曰第一复谁曰故在我辈其高自位置如此旧注云惔夜在简文座愀然叹曰清风朗月恨死玄度玄度髙士许询也

　　子房取履释之结袜
　　前汉张良字子房其先韩人尝游下邳圯上有一老父衣褐至良所直堕其履圯下谓曰孺子下取履良欲殴之为其老乃强下取履因跪进父以足受之笑去复还曰孺子可教后五日平明与我期此良跪曰诺乃徃父已先在怒曰与老人期后何也去后五日早会五日鸡鸣徃父又先在复怒曰去后五日早来五日良夜半徃有顷父亦来喜曰当如是出一编书曰读是则为王者师后十年兴十三年孺子见我济北榖城山下黄石即我已遂去不见旦日视其书乃太公兵法良异之常习诵后从髙帝过济北果得黄石取而寳祠之良死并葬焉初良数以兵法说髙祖常用其策为他人言皆不省良以为天授遂从不去良多病未尝特将兵常为画策臣及封功臣良未尝有战鬬功帝曰运筹帷幄中决胜千里外子房功也乃封为留侯　前汉张释之字季南阳堵阳人以赀为骑郎事文帝十年不得调亡所知名后拜廷尉持议平天下称之王生者善为黄老言尝召居廷中公卿尽会立王生老人曰吾袜解顾谓释之为我结袜释之跪而结之或让王生独奈何廷辱张廷尉王生曰吾老且贱自度无益于张廷尉廷尉天下名臣吾聊使结袜欲以重之诸公闻之贤王生而重释之

　　郭丹约关祖逖誓江
　　后汉郭丹字少卿南阳穰人幼孤孝顺后母哀怜之为鬻衣装买产业后从师长安买符入函谷关乃慨然叹曰丹不乘使者车终不出关丹至京师常为都讲诸儒咸敬重之后更始征为谏议大夫持节使归南阳安集受降果如其志建武中辟举高第累转司徒在朝廉直公正与侯霸杜林张湛郭伋齐名相善　晋书祖逖字士雅范阳遵人博览书记该涉古今京师乱避地淮泗元帝以为军谘祭酒逖以社稷倾覆常懐振复之志迁奋威将军豫州刺史仍将本流徙部民百余家渡江中流击楫而誓曰祖逖不能清中原而复济者有如此江辞色壮烈众皆慨叹屯于淮阴起冶铸兵器得二千余人而后进逖爱人下士虽疎交贱隶皆恩礼遇之由是黄河以南尽为晋土未几病卒豫州士女若丧考妣谯梁百姓为之立祠册赠车骑将军王敦久懐逆乱畏逖不敢发至是始得肆意焉

　　贾逵问事许慎无双
　　后汉贾逵字景伯扶风平陵人弱冠能诵左氏传及五经本文以大夏侯尚书教授兼达五家谷梁之说自为儿童常在太学不通人间事身长八尺二寸诸儒为之语曰问事不休贾长头性恺悌多智思俶傥有大节尤明左氏传国语为之解诂永平中献之拜为郎与班固并校秘书应对左右后为侍中领骑都尉所著经传义诂及论难百余万言学者宗之后世称为通儒　后汉许慎字叔重汝南召陵人性淳笃博学经籍马融敬之时人为之语曰五经无双许叔重为郡功曹举孝廉再迁除洨长卒初慎以五经传说臧否因撰为五经异义又作说文解字皆传于世

　　娄敬和亲白起坑降
　　前汉高祖在洛阳娄敬说曰陛下都洛阳岂欲与周比隆哉然取天下与周异臣窃以为不侔矣且秦地被山带河四塞以为固卒然有急百万之众可具因秦之故资甚美膏腴之地此所谓天府陛下入关而都之山东虽乱秦故地可全而有此亦扼天下之吭而抚其背也即日驾西都关中赐敬姓刘氏拜郎中号奉春君封建信侯是时冐顿单于兵强控弦四十万骑数苦边上患之问敬敬曰陛下诚能以适长公主妻单于厚奉遗之彼必以为阏氏生子必为太子冐顿在固为子壻死外孙为单于岂闻外孙敢与大父抗礼哉上欲遣长公主吕后泣曰妾唯一女奈何弃之匃奴乃取家人子为公主妻单于使敬徃结和亲　史记白起郿人善用兵事秦昭王号武安君秦攻赵垒数挑战赵廉颇坚壁不出秦使人为反间曰秦独畏马服子赵括将耳廉颇易与赵王既怒颇数败复闻反间之言因使括代颇秦使起为上将军括至击秦军秦军佯败走张二竒兵以刼之赵军分而为二粮道絶秦发河内民年十五以上悉诣长平遮絶赵救及粮食赵卒不得食四十六日皆内阴相杀食来攻秦垒不能出括出鋭卒自搏战秦军射杀括括军败卒四十万人降起起以为赵卒反复非尽杀之恐为乱乃挟诈尽坑杀之斩首虏四十五万人赵人大震

　　萧史凤台宋宗鸡窻
　　列仙传萧史秦穆时人善吹箫能致孔雀白鹤居数年吹似凤声凤凰来止其屋公作鳯台夫妇止其上不下数年一日皆随鳯凰飞去故秦人作凤女祠雍宫中时有箫声　幽冥録晋兖州刺史沛国人宋处宗尝买一长鸣鸡爱养甚至常着窻间后鸡作人语与处宗谈论极有玄致终日不辍处宗因此功业大进

　　王阳囊衣马援薏苡
　　前汉王吉字子阳子骏孙崇并至御史大夫崇平帝时为大司空自吉至崇世名清廉然材器名称稍不能及父而禄位弥隆皆好车马衣服其自奉养极为鲜明而亡金银锦绣之物及迁徙去所载未尝过囊衣不蓄积余财去位家居亦布衣疏食天下服其廉而怪其奢故俗传王阳能作黄金　后汉马援在交趾常饵薏苡实能轻身省欲以胜瘴气南方薏苡实大援欲以为种军还载之一车时人以为南土珍怪权贵皆望之援时方有宠故莫以闻卒后有人上书譛之者以前所载还皆明珠文犀呉祜传呉惔为西海太守其子祜年十二随到官惔欲杀青简以冩经书祜谏曰大人踰越五岭逺在海滨其俗诚陋然旧多珍怪上为国家所疑下为权戚所望此书若成则载之兼辆昔马援以薏苡兴谤王阳以囊衣征名嫌疑之间先贤所慎惔乃止抚其首曰呉氏世不乏季子矣

　　刘整交质五伦十起
　　南史刘整仕梁除中军参军初兄寅为西阳内史卒其子徃整塾停住十二日整就兄妻范求米范未还整怒乃自取范车帷为质范诣台诉御史中丞任昉论曰昔人睦亲衣无尝主整之抚侄食未数旬何其不能折契锺庾而襜帷交质人之无情一何至此实教义所不容绅冕所共弃臣请免整新除官付廷尉治罪　后汉第五伦字伯鱼京兆长陵人为京兆督铸钱掾领长安市时铸钱多奸巧伦平铨衡正斗斛市无阿枉百姓悦服毎读诏书尝叹息曰此圣主也一见决矣等辈笑之曰尔说将尚不下安能动万乗乎伦曰未遇知巳道不同耳建武永平间为会稽蜀郡守肃宗初立擢司空伦奉公尽节数上书言事无所依违性质悫少文采在位以贞白称时人方之贡禹然少藴藉不修威仪亦以此见轻或问伦有私乎对曰昔人有与吾千里马者吾虽不受毎三公有所选举心亦不能忘而亦终不用吾兄子病一夜十徃退而安寝吾子有疾虽不省视而竟夕不眠若是者岂可谓无私乎病乞罢以二千石俸终其身

　　张敞画眉谢鲲折齿
　　前汉张敞字子髙平阳人徙杜陵为京兆尹长安市偷盗尤多敞视事穷治所犯尽行法罚枹鼓稀鸣市无偷盗敞本治春秋以经术自辅其政颇杂儒雅表贤显善不醇用诛罚以此能自全然无威仪罢朝会走马章台街使御史驱自以便面拊马又为妇画眉长安中传张京兆眉妩有司以奏帝宣问之对曰臣闻闺门之内夫妇之私有过于画眉者上爱其能弗备责也后为冀州刺史盗贼禁止守太原太原郡清　晋书谢鲲字幼舆陈国阳夏人少知名通简有高识不修威仪东海王越辟为掾任达不拘坐除名鲲清歌鼓琴不以屑意邻家高氏女有美色鲲尝挑之女投梭折其两齿时人为之语曰任达不已幼舆折齿鲲闻之傲然长啸曰犹不废我啸歌后为王敦长史尝使至都明帝在东宫见之甚相亲重问曰论者以君方庾亮自谓何如答曰端委庙堂使百僚准则鲲不如亮一丘一壑自谓过之终豫章太守

　　盛彦感螬姜诗跃鲤
　　晋书盛彦字翁子广陵人母因疾失明彦不应辟召躬自侍养母食必自哺之母疾久婢使数见捶楚婢怒恨伺彦暂行取蛴螬炙绐之母食以为美然疑是异物宻藏以示彦彦见之抱母痛哭絶而复苏母目豁然即开仕呉中书侍郎呉平为小中正　后汉姜诗广汉人事母至孝妻龎奉顺尤笃母好饮江水水去舎六七里妻常沂流而汲后值风不时得还母渴诗责而遣之妻寄止邻舎昼夜纺绩市珍羞使邻母以意自遗其姑如是者久之姑怪问邻母邻母具对姑感惭呼还恩养愈谨其子后因逺汲溺死妻恐姑哀伤不敢言而托以行学不在姑嗜鱼鲙又不能独食夫妇常力作供鲙呼邻母共之舎侧忽有泉涌味如江水毎旦辄出双鲤鱼常以供二母之膳赤眉散贼经诗里弛兵而过曰惊大孝必触鬼神时岁荒贼乃遗诗米肉受而埋之比落蒙其安全永平初举孝廉拜郎中除江阳令

　　宗资主诺成瑨坐啸
　　后汉桓帝受业于甘陵周福及即位擢为尚书时同郡河南房植有名当朝乡人为之謡曰天下规矩房伯武因师获印周仲进二家宾客至相讥揣各树朋徒尤隙渐成由是甘陵有南北部党人之议自此始矣汝南太守宗资任功曹范滂南阳太守成瑨亦委功曹岑晊二郡又为謡曰汝南太守范孟博南阳宗资主画诺南阳太守岑公孝弘农成瑨但坐啸凡党事始自甘陵周福汝南宗资成于李膺张俭海内涂炭二十余年诸所蔓衍皆天下善士伯武之类皆字也旧本宗作宋

　　伯成辞耕严陵去钓
　　庄子曰尧治天下伯成子髙立为诸侯尧授舜舜授禹伯成子髙辞为诸侯而耕　后汉严光字子陵会稽余姚人少与光武同游学光武即位乃变名姓隐身不见帝思其贤乃令物色以访之后齐国上言有一男子披羊裘钓泽中帝疑其光乃备安车玄纁聘之三反而后至舎于北军给床褥太官进膳车驾幸其馆光卧不起帝即卧所抚光腹良久乃张目熟视曰昔唐尧着德巢父洗耳士固有志何至相迫乎帝叹息而去复引入论道旧故相对累日因共偃卧光以足加帝腹上明日太史奏客星犯帝座甚急帝笑曰朕故人子陵共卧耳除谏议大夫不屈乃耕于富春山后人名其钓处为严陵瀬焉

　　董遇三余谯周独笑
　　魏畧董遇字季直性质讷好学与兄季中耒耜负贩常挟持经书闭门习读明帝时至大司农初遇作老子训注又善左氏传更为朱墨别异人有从学者遇不肯教去必当先读百遍言读百遍而义自见从学者云苦暍无日遇言当以三余冬者岁之余夜者日之余阴雨者时之余　蜀志谯周字允南巴西西充国人耽古笃学家贫未尝问产业诵读典籍欣然独笑以忘寝食研精六经尤善书札颇晓天文迁光禄大夫位亚九列及魏大将军邓艾入阴平后主使羣臣会议计无所出或以为蜀与呉本为和国宜可奔呉或以为南中七郡阻险斗絶易以自守宜可奔南唯周以为自古无寄他国为天子者乃上疏谏遂从周策刘氏无虞一邦蒙赖周之谋也时晋文王为魏相国以为周有全国之功封阳城亭侯晋室践阼除散骑常侍不拜

　　将闾仰天王凌呼庙
　　史记秦公子将闾昆弟三人二世胡亥信赵髙之谋囚于内宫议其罪使使令将闾曰公子不臣罪当死吏致法焉将闾曰阙廷之礼吾未尝不从宾赞也廊庙之位吾未尝敢失节也受命应对吾未尝敢失辞也何谓不臣愿闻罪而死使者曰臣不得与谋奉书从事将闾仰天大呼天者三曰天乎吾无罪昆弟三人皆流涕拔剑自杀　魏志王凌字彦云太原祁人为征东将军都督扬州诸军事累迁太尉假节钺谋废齐王立楚王彪嘉平三年凌诈言呉人塞涂水请发兵以讨之司马宣王知其计不听自帅中军泛舟到甘城凌计无所出乃迎于武丘面缚水次曰凌若有罪公当折简召凌何苦自来邪宣王曰以君非折简之客故耳即以凌归于京师道径贾逵庙凌呼曰贾梁道王凌是大魏忠臣惟尔有神知之至顷仰鸩而死六月宣王疾梦凌逵为祟遂薨

　　二疏散金陆贾分槖
　　前汉疏广字仲翁东海兰陵人兄子受字公子宣帝时广为太子太傅受为太子少傅毎朝因进见太傅在前少傅在后父子并为师傅朝廷以为荣后广谓受曰吾闻知足不辱知止不殆功成身退天之道也岂如归老故乡以寿命终父子遂乞骸骨上赐黄金二十斤太子赠五十斤公卿大夫故人邑子设祖道供帐东都门外送者车数百两既归乡里日具酒食请族人故旧宾客相与娯乐趣卖金以供具或劝买田宅广曰吾顾自有旧田庐令子孙勤力其中足以供衣食此金圣主所以惠养老臣也故乐与乡党宗族共飨其赐以尽吾余日族人悦服皆以寿终　前汉陆贾楚人有口辩时中国初定尉佗平南越因王之髙祖使贾赐佗印为南越王贾至尉佗魋结箕踞见贾贾因说佗佗蹶然起谢贾留与饮数月赐贾槖中装直千金他送亦千金贾令佗称臣奉汉约归报高祖大说拜太中大夫孝惠时病免以好畤田地善徃家焉有五男乃出槖中装千金分其子子二百金令为生产常乗安车驷马从歌鼓瑟侍者十人寳剑直百金谓其子曰与女约过女女给人马酒食极饮十日而更所死家得寳剑后为陈平画数事平用其计乃以奴婢百人车马五十乗钱五百万遗贾为食饮费贾以此游汉廷公卿间名声藉甚及诛吕氏立孝文贾颇有力以寿终

　　慈明八龙祢衡一鹗
　　后汉荀爽字慈明颍川颍阴人父淑字季和举贤良方正对策补朗陵侯相莅事明理称为神君有子八人俭绲靖焘汪爽肃敷并有名称时人谓八龙爽幼好学十二通春秋论语太尉杜乔见而称之曰可为人师爽耽思经书庆吊不行征命不应颍川为之语曰荀氏八龙慈明无双献帝即位董卓辅政征之爽欲遁不得就拜平原相行至苑陵进为光禄勲视事三日拜司空自被命及登台司九十五日因从迁都长安爽见卓忍暴必危社稷辟举才畧之士将共图之会病薨　后汉祢衡字正平平原般人少有才辩气尚刚傲好矫时慢物游颍川乃阴懐一刺既而无所之至于刺字漫灭时许都新建贤士大夫四方来集或问衡曰盍从陈长文司马伯达乎对曰吾安能从屠沽儿耶又问荀文若赵稚长云何衡曰文若可借面吊丧稚长可使监厨请客唯善孔融杨修常称曰大儿孔文举小儿杨德祖余子碌碌莫足数融亦深爱其才衡始冠而融四十遂与为交友上书荐之有云鸷鸟累百不如一鹗融数称述于曹操操以其言忤逆送与刘表表不能容送与江夏太守黄祖祖性急衡言不逊遂杀之年二十六

　　不占殒车子云投阁
　　新序曰齐崔杼杀庄公有陈不占者闻君难将赴之比去餐则失匕上车失式御者曰怯如是去有益乎曰死君义也先勇私也不以私害公遂闻战鬬之声恐骇而死人曰不占可谓仁者之勇也　前汉扬雄字子云年四十余自蜀来游京师大司马王音竒其文雅召为门下吏与王莽刘歆并哀帝之初又与董贤同官当成哀平间莽贤皆为三公权倾人主所荐莫不拔擢而雄三世不徙官莽簒谈说之士用符命称功德获封爵甚众雄复不侯以耆老久次转大夫恬于势利如是及莽诛甄丰父子投刘歆子棻四裔辞所连及便收不请时雄校书天禄阁上治狱使者欲收雄雄恐不能自免乃从阁自投下几死棻尝从雄学竒字莽以雄素不与事有诏勿问然京师为之语曰惟寂寞自投阁爰清净作符命盖以雄解嘲之言讥之也雄家贫嗜酒人希至门时有好事者载酒肴从游学而侯芭尝从雄居受太玄法言焉刘歆谓曰今学禄利者尚不能明易又如玄何吾恐后人用覆酱瓿也雄笑而不应年七十一卒侯芭为起坟

　　魏舒堂堂周舎鄂鄂
　　晋书魏舒字阳元任城樊人少孤为外家宁氏所养宁氏起宅相者云当出贵甥外祖母以魏氏甥小而慧意谓应之舒曰当为外氏成此宅相舒姿望秀伟饮酒石余迟钝质朴不为乡亲所重不修常人之节不为皎厉之事每欲容才长物终不显人之短年四十余对策升第迁尚书郎时欲沙汰郎官非才者罢之舒曰吾即其人也幞被而出转相国参军文帝深器重之每朝会罢目送之曰魏舒堂堂人之领袖也及山涛薨领司徒陈留周震累为诸府所辟辟书既下公辄丧亡佥号震为杀公掾舒辟之竟无患识者称其达命年老逊位赐几杖安车驷马门施行马时论以为晋兴以来三公能辞荣善终者未之有　史记晋大夫赵简子有臣曰周舎好直谏周舎死简子毎听朝常不悦大夫请罪简子曰大夫无罪吾闻千羊之皮不如一狐之腋诸大夫朝徒闻唯唯不闻周舎之鄂鄂是以忧也旧本鄂作谔

　　无盐如漆姑射若氷
　　古列女传锺离春者无盐邑之女宣王正后也为人极丑无双臼头深目长指大节昻鼻结喉肥项少发折腰出胷皮肤若漆年四十无所容入衒嫁不售乃拂拭短褐自诣宣王愿备后宫之扫除宣王方置酒于渐台罢女乐退谄谀去雕琢进直言延侧陋立太子拜无盐为后而齐因大安　庄子曰藐姑射之山有神人居焉肌肤若氷雪绰约若处子不食五谷吸风饮露乗云气御飞龙而游乎四海之外

　　邾子投火王思怒蝇
　　左氏传邾子在门台临廷阍以缾水投廷邾子望见之怒阍曰夷射姑旋焉命执之弗得滋怒自投于床废于炉炭烂遂卒庄公卞急而好絜故及是庄公即邾子谥旋小便废堕也　魏志王思济阴人领豫州刺史思能吏然苛碎无大体官至九卿封列侯魏畧曰思性急尝执笔作书蝇集笔端驰去复来如是再三思恚怒自起逐蝇不能得还取笔掷地蹋壊之

　　苻朗皂白易牙淄渑
　　晋书苻朗字符达畧阳临渭氐人坚从兄子拜青州刺史降晋加员外散骑侍郎既至扬州风流迈于一时超然自得善识味咸酢及内皆别所由会稽王为设盛馔极江左精肴食讫问曰关中之食孰若此答曰皆好惟盐味小生耳既问宰夫皆如其言或人杀鸡以食之既进朗曰此鸡栖常半露检之皆验又食鹅肉知黑白之处人不信记而试之无差时人咸谓知味　列子引孔子曰淄渑之合易牙尝而知之易牙齐桓公嬖臣知味者也

　　周勃织簿灌婴贩缯
　　前汉周勃其先卷人徙沛以织簿曲为生常以吹箫给丧事材官引强高祖起勃以中涓从攻战以功封绛侯勃为人木强敦厚髙帝以为可属大事勃不好文学每召诸生说士东乡坐责之趣为我语其椎鲁少文如此旧本簿作畚非　前汉灌婴睢阳贩缯者也以中涓从髙祖及项藉败垓下婴以御史大夫将军骑别追至东城破之所将卒五人共斩藉以功赐爵颍阴侯文帝时为丞相

　　马良白眉阮籍青眼
　　蜀志马良字季常襄阳宜城人弟兄五人并有才名乡里为之谚曰马氏五常白眉最良良眉中有白毛故以称之先主称尊号以良为侍中及东征呉遣良入武陵招纳五溪蛮夷蛮夷渠帅皆受印号咸如意指　晋书阮籍字嗣宗陈留尉氏人为散骑常侍转从事中郎闻步兵厨营人善酿有贮酒三百斛乃求为步兵校尉籍不拘礼教能为青白眼见礼法之士以白眼对之母终嵇喜来吊籍作白眼喜不怿退喜弟康闻之乃赍酒挟琴造焉籍大悦乃见青眼由是礼法之士疾之如雠籍率意独驾不由径路车迹所穷辄痛哭而反

　　黥布开关张良烧栈
　　前汉黥布六人姓英氏少时客相之当刑而王及壮坐法欣然笑曰人相我当刑而王几是乎闻者笑之布以论输骊山骊山之徒数十万人布与其徒长豪杰交通乃率其曹耦亡之江中为羣盗众数千人后以兵属项梁楚兵常胜功冠诸侯兵皆服属楚者以布数以少败众也项籍引兵西至关不得入又使布等先从间道破关下军遂得入至咸阳布为前锋项羽封诸将立布为九江王归汉封淮南王　前汉项羽自立为西楚霸王王梁楚地更立沛公为汉王王巴蜀汉中汉王就国张良辞归韩汉王送至褒中因说汉王烧絶栈道以备诸侯盗兵亦示羽无东意乃使良还行烧絶栈道

　　陈遗饭感陶侃酒限
　　南史宋初呉郡陈遗少为郡吏母好食铛底焦饭遗在役常带囊每煮食辄储其焦以贻母后孙恩乱聚得数升常带自随及败迯窜多有饿死遗以此得活母昼夜泣涕目为失明耳无所闻遗还入户再拜号咽豁然朗明　晋书陶侃字士行鄱阳人徙寻阳早孤贫为县吏孝廉范逵尝过侃时仓卒无以待宾客其母截发得双髲以易酒肴乐饮极欢虽仆从亦过所望拜大尉都督荆江等诸军事长沙郡公侃毎饮酒有定限常欢有余而限已竭属吏殷浩等劝更少进侃曰年小曽有酒失亡亲见约故不敢踰

　　楚昭萍实束晳竹简
　　家语楚昭王渡江江中有物大如斗圆而赤直触王舟舟人取之王怪之问羣臣莫能识使使聘鲁问孔子孔子曰此萍实也可剖食之吉祥也惟霸者为能获焉使者反王遂食之大美久之使来以告鲁大夫大夫因子游问曰夫子何以知其然曰吾昔之郑过陈之野闻童谣曰楚王渡江得萍实大如斗赤如日剖而食之甜如蜜此楚王之应吾是以知之　晋书束晳字广微阳平元城人汉疏广之后广曽孙避难徙居因去疎之足遂改姓焉晳学多闻少游国学后为著作佐郎初太康二年汲郡人盗发魏襄王墓或言安厘王冢得竹书数十车武帝以其书付秘书校缀次第寻考指归而以今文冩之晳在著作得观竹书随疑分释皆有义证迁尚书郎时人有于嵩髙山下得竹简一枚上两行科斗书传以相示莫有知者司空张华以问晳晳曰此汉明帝显节陵中策文也检验果然时人服其博识
</div>
    <div class="pagination">
<a href="蒙求集注_page8.html">上一页</a><a href="蒙求集注.html">1</a><a href="蒙求集注_page2.html">2</a><a href="蒙求集注_page3.html">3</a><a href="蒙求集注_page4.html">4</a><a href="蒙求集注_page5.html">5</a><a href="蒙求集注_page6.html">6</a><a href="蒙求集注_page7.html">7</a><a href="蒙求集注_page8.html">8</a><span class="current-page">9</span><a href="蒙求集注_page10.html">10</a><a href="蒙求集注_page10.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
