<!DOCTYPE html>
<html>
<head>
    <meta charset="UTF-8">
    <title>清稗类钞 - 第 187 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 187 页/共 432 页</h1>
    <div class="content">
　　玉色　玉有九色，元如澄水曰瑿， 「 音兮。」 「 音笔.」 绿如翠羽曰瓐， 「 音卢.」 黄如蒸栗曰玵，赤如丹砂曰琼，紫如凝血曰璊， 「 音门.」 黑如墨光曰瑎， 「 音谐.」 白如割肪曰瑳， 「 玉以洁白为上，白如割肪者又分九等。」 赤白斑花曰瑌， 「 音耎.」 此新玉、古玉自然之本色也。至于旧玉，则当分别外沁之色。所谓沁者，凡玉入土年久，则地中水银沁入玉里，相邻之松香、石灰以及各物有色者，皆随之浸淫于中，如下染缸，遇红即沾红色，遇绿即沾绿色。故入土重出之玉，无有不沾颜色者。若无水银沁入，虽邻入颜色，亦不能入玉中。有受黄土沁者，其色黄， 「 色如蒸栗。」 名曰玵黄. 「 若受松香沁者，色更深，复原时酷似蜜蜡，谓之老玵黄.」 有受靛青沁者，其色蓝， 「 色如青天。」 名曰玵青。 「 此青衣之色，传染沁入，有深浅不同，有深似蓝宝石者，谓之老玵青。」 有受石灰沁者，其色红， 「 色如碧桃。」 名曰孩儿面。 「 其复原时，酷似碧霞玺宝石。」 有受水银沁者，其色黑， 「 色如乌金。」 名曰纯漆黑， 「 此非地中之水银，乃古时殓尸之大堆水银沁入，方有此颜色。」 有受血沁者，其色赤， 「 有浓淡之别，如南枣、北枣。」 名曰枣皮红. 「 此乃尸沁，非洁物也。」 有受铜沁者，其色绿， 「 色如翠石。」 名曰鹦哥绿. 「 铜器入土年久则青绿生，玉适与之相邻，为其传染沁入，复原时似翠石而更娇润。」 此外杂色甚伙，有朱砂红、鸡血红、粽毛紫、茄皮紫、松花绿、白果绿、秋葵黄、老酒黄、鱼肚白、糙米白、虾子青、鼻涕青以及雨过天青、澄潭水苍诸名色。受沁之源，难以深考，总名之曰十三彩。又有各种巧沁花色。如虾蟆皮、洒珠点、碎瓷文、牛毛文、唐斓斑等名，皆出人意料之外。更有一种香玉，嗅之，作奇南香气。 「 奇南，香木名，出海南，见《七修类稿》，俗称伽南者讹。」 盖玉在土中，与香物为邻，年久受其沁，沾其香，非玉之自能吐香也。 「 欲试，须烹佳茗，置玉其中，香气自吐。」 此种绝少，真稀世之宝也。

　　辨伪　旧玉与石，最难分别.世有美石，酷似脱胎旧玉者，不下数十种，亦具五色，皆坚硬，不可刀削，是在认其体质.如真旧玉，其体质必温润沉重，精光内含。如石类，皆干松轻脆，贼光外浮，非真巨眼，鲜不以燕石为玉。更有宋宣和、政和间玉贾赝造，将新玉琢成器皿，以虹光草汁罨之，其色深透，红似鸡血， 「 虹光草出西宁大山中，似茜草，其汁能染玉。用草汁入碯砂少许，罨于玉之文理间，用新鲜竹枝燃火逼之，则深入玉之肤理，红光自面透背。」 时人谓之得古法。赏鉴家偶不知辨，或因之获重价焉。此等颇少，识家呼为老提油者是也。比来玉工，每以极坏夹石之玉染造，欲红则入红木屑中煨之，其石性处即红，欲黑则入乌木屑中煨之，其石性处即黑，谓之新提油。初仅苏州为之，近则徧处皆是矣。又有一种死玉，不可不辨。凡玉性畏黄金，若玉入土中，适与金近，久则受其克制，黑滞干枯，便成弃物，纵加盘功，顽质不化，若认为水银沁，则误矣。

　　质地　凡玉在土中，五百年体松受沁，千年质似石膏，二千年形如朽骨，三千年烂为石灰，六千年不出世，则烂为泥矣。如果三代以上旧玉，体已朽烂，其质松软，指爪亦能搯落。 「 名曰老三代。」 若秦、汉时旧玉，质地虽已烂软，玉性未尽，非刀不能削落。若晋、魏、六朝旧玉，质地未松，其性尚坚。偶有软硬相间者，系南土中出世之物也。至唐、宋时旧玉，质地全在，坚硬如故，惟水银间有沁入玉中耳。

　　制作　三代以上制作款式，各代不同。夏尚忠，雕刻极细如发，尝有玉器上镶嵌金丝宝石者。 「 镶嵌系夏制，今人呼商嵌者讹。犹之宋刻乃周时宋国人所刻，所谓宋人刻者是也，今世谓为宋朝人所刻，谬矣。」 商尚质，雕刻朴素少文。周尚文，雕刻细密而缛.夏用鸟迹篆，商用鱼虫篆，周用大篆，要皆阴文多在器内。秦兼大小篆，汉则小篆渐用阳文，多在外。三国、六朝以后，并用隶楷矣。

　　认水银　凡旧玉，必有水银沁入，赝旧则无.盖玉喜水银，玉入土中，久不透风，则朽烂体松，地中随处皆有水银，故水银泌入玉之肤理。 「 此非殓尸之水银也。」 看水，更须分别老嫩。若三代以上旧玉，水银在内，已结成块，干老色滞，参差错落。若秦、汉时旧玉，水银虽结成块，其色鲜亮。若魏、晋、六朝时旧玉，水银明滉活泼，有成片者。若唐、宋时旧玉，水银吸入未老，得人之热，滚动易出也。

　　地土　旧玉须分别何处土中所出，如陕西、甘肃、山西、四川诸省，谓之西土，地土干燥，玉在其中，虽烂似石灰，而棱角文理全无损蚀，最为上品。其直隶、山东、河南、湖广以及江苏之徐州、安徽之颍州、六安诸处，谓之中土，地土虽干不燥，玉在土中，年久稍有瘢痕者次之。其余各省，皆谓之南土，玉在土中年久，文理大半模糊，且缺损者多。惟沿东海一带出盐之处，谓之咸土，玉在其中，不百年已腐烂不堪矣。

　　盘功　凡三代以上旧玉，初出土时，质地松软，不可骤盘，祇可在手中抚摩，或藏于贴身，常得人气养之，年余，玉气稍苏，谓之腊肉骨。又养一二年，玉稍复明，谓之腊肉皮。 「 云骨云皮，以其状相似也。」 养之年久，地涨自然透出，层厚一层，渐渐复硬。再挂再养，色浆亦自然徐徐铺满，还原十足，酷似宝石。此之谓文工，非十余年不能成也。若欲速成，须用武功，亦必得人气养之复硬，然后用旧白布轻轻擦之，稍苏，再换新白布，愈擦愈热。 「 数人昼夜替换轮擦，不可间断。」 水银自从土门内渐次挤出擦落，其中灰土亦随之而去， 「 水银透出处谓之土门，甚至裂成大缝，复原时水银自然去尽，融化无迹，不知者多误认为损璺。」 于是玉气渐渐透明，颜色徐徐融化，地涨亦层层透足，色浆亦处处铺满.三年不间断，可以成功，既苏且明，酷似水晶，仍须人气养之，方能还原如宝石，此谓武功也。及其成功，皆是脱胎旧玉。脱胎云者，玉器埋土中三四千年，朽烂如石灰，出世，常得人气养之复原，石性全去，但存精华，犹之仙者脱尽凡胎之意。其玉晶莹明洁，毫无渣滓瑕疵，似宝石而更含光纯粹，乃阴阳二气之精也，故称宝玉。此非亲历其境者不知，亦非初学赏鉴家所肯信也。至其终始颜色，时聚时散，变化多端，竟似晴云舒卷，幻化无心，令人莫测，亦莫知其所以然也。不独旧玉可养，即宝石、珊瑚，入土厄烂，得人气养之，亦能脱胎复原。惟蚌珠入土，不过百年，已成灰土矣。如入土虽已受沁，而未经厄烂之旧玉，年代较近，其体尚坚，尽可用灰提法 「 用栗炭灰、木贼草泡水，入银硝少许，合装大瓦罐内，将玉悬空挂于其中，用栗炭火煮之，水浅随添，以提出玉中水银、灰土为度。」 煮之，提出玉中水银、灰土，再看身分，或用猪鬃刷，或用棕老虎，或用麸皮袋，或用米粉袋等法盘之，成功较易。然看火候最难得法，太过不及，均于玉有伤，不若人气温和，养之稳妥，不谙者未可轻试也。

　　养损璺　初出土之旧玉，质地未坚，尚有误碰损璺， 「 音问，破损痕也。杨子《方言》：「秦晋器破而未离谓之璺。」」 祇要不落，即挂在贴身，常时养之，日久自能合拢.忌油污　旧玉地涨未足、色浆未满、土门未合之前，尚有水银、灰土在内者，切忌沾染油腻，并妇女污手盘玩。倘沾油污，则土门闭塞，水银停住，灰土久不能出矣，纵加盘功，终无益也。

　　金螺青幼而爱玉金螺青太守吴澜幼而爱玉，一日，读《鲁论》朱子注云：「君子无故玉不去身。」及自塾归，即从其母乞玉以为佩。其母检一二事以授之，曰：「守身如玉，勿倾跌焉。」其后读戴《礼》，至「君子比德于玉」句而憬然有悟，益好之，自是而搜罗之旧玉充斥于箧笥矣。

　　杜小舫藏古玉钏杜小舫富收藏，多旧玉，尝出古玉钏以示金螺青曰：「此真脱胎旧玉，净如水晶，明若玛瑙，每风雨将至，先现白雾如絮，历历不爽也。」

　　端忠愍藏汉玉圈端忠愍尝以千金获一汉玉圈，羊脂底，面有朱砂斑。圈初藏某氏，某殁，其子素游荡，以二百金质于人。其人设计吞之，讼诸官，得直。后穷乏，乃使贩古者持诣端，端予以千金。

　　金明斋藏汉玉扇坠金明斋藏汉玉扇坠，镌鸳鸯，纹甚精细，闻为唐武则天殉葬物。

　　朱剑芝藏汉玉螭朱剑芝有玉螭一，甚珍之，斯须不去身，盖汉玉所制者也。

　　太和殿有白玉缸太和殿前有白玉缸二，中植菡萏，翡翠为叶，披霞为花，金屑为泥，明禁中故物也。光绪庚子以前尚存。

　　圆明园藏水晶圆明园天地一家春陈设水晶一方，中有物若珊瑚，旁一蚁甚大，朔至望则由末至颠，望至晦则由颠至末，每月之大尽、小尽无不皆然。

　　何润生藏碧玉水注何润生观察恩煌曾藏软玉水注，色明透，若碧玉沈香玉，产于大丽江之摸梭山。初出穴时，柔如石膏，见风始坚。

　　宗啸吾所见晶坠石子同治庚午，宗啸吾司马在都时，曾于某邸见有所藏水晶扇坠一枚，状如鸡卵，中有若蜜蜂者，蠕蠕欲动。又于一亲串处见有石子一，青赤色，入水则现一天然秘戏图.谓天地生物，真有不可以理解者，二物皆目覩，否亦未敢遽信也。

　　孙景高藏虹桥板福建大藏峰山有洞，其凹处有板大小千百余条，横斜架立，千万年不朽不落，色如陈楠。相传宋朱文公云是尧时居民所栖，避洪水处，后水退而木存。然观其木，不类曾受斧斤者。洞中罗列羣木，山下滩水湍急，舟不能泊，袁子才实亲见之。后至杭州，又见孙景高家藏虹桥板一片，木微香，肌纹细润，上镌梁山舟侍讲诗。

　　吴尺凫藏妆域吴尺凫藏妆域，曾与杭堇浦、沈栾城、厉樊榭、赵功千、赵意林联句以咏之。妆域者，形圆圜如璧，径四寸，以象牙为之。面平，上镂树石人物，丹碧灿然，背微隆起，作坐龙蟠屈状，旁刻「妆域」二小字，楷法精谨。当背中央凸处，置铁针，仅及寸，界以局。手旋之，使针卓立，轮转如飞，复以袖拂，则久久不能停，踰局者有罚.相传为明时宫人角胜之戏所用也。

　　黄小松藏妆域黄小松司马易曾藏妆域一具，琢象齿为之，其体圆径二寸五分，面平，底稍隆起，正中有脐，六棱突起，脐中桌一锥，长三分寸之一，如镫心而不锐，可使几上旋转者，即此锥也。六棱之四周，镌有小楷字，自右而左，顺读曰「甲寅年七月二十四日造，李得仁」。盖万历二十四年也。六棱之外，云气缭绕于仙山、楼阁、琪花、瑶草之间.下有二鹿，牝牡相倚，文显而不深。其正面则楼馆、山树、人物，皆镂空飞动。洼处大小二艇，酒罇、舟子相待，老羽衣翩然携琴，童子继至。

　　摄影木屏光绪时，某官藏古器甚多，有插屏一架，以木为之。屏上现一农夫扶犁叱犊状，须眉毕现，栩栩如生，耕牛亦活泼可爱。谛视之，非绘非刻，盖木中自然之影也。质之主人，则曰：「此为台湾所产之奇木，其皮质与常木无异，惟解剖而中分之，则纹理显然，宛如大理石，山水人物之状，无一不具。」人初莫明其故，按之物理学，盖此树有摄力，能摄前后左右之景物，而留其影于树中，如西法摄影术然，遂名为摄影树。土人甚珍视之，一片值数百金。

　　黄椒升藏周公瑕紫檀椅周公瑕布紫檀椅，其椅背之板有四句云：「无事此静坐，一日如两日。若活七十年，便是百四十。戊辰冬日周天球书。」天球，公瑕名也。公瑕生明正德甲戌，卒于万历乙未，年八十有二。此戊辰为隆庆三年，时年五十布五。嘉庆戊辰闰五月，张叔未咏此器云：「止园当日此静坐，屈指于今五戊辰。剩有句题坡老好，恰宜案共墨林珍。香炉茗椀长吟（黍　），清簟疏帘自在身。一活未徒百四十，大椿还有八千春。」盖椅为海盐黄椒升都事锡蕃所藏，因乞叔未书之，复刻于上，并钤古鉴斋印。

　　张叔未项藏墨林棐几去秀水之新篁里，可五六里，为罗汉塘，萧氏世居之，颇富藏书，并蓄项墨林棐几。几高禾中之衣工尺二尺二寸三分，纵一尺九寸，横二尺八寸六分，文木为心，梨木为边，右二印，曰项，曰墨林山人，左一印，曰项元汴，字子京，盖天籁阁严匠望云手制物也。张叔未以葛见岩之介绍，购得之，因作铭，索其兄文鱼书之，铭曰：「棐几精良，墨林家藏。两缘遗印，为圜为方。何年流转，萧氏逻塘。火烙扶寸，牙缺右旁。断虀切葱，瘢痕数行。乾隆乙卯，载来新篁。葛澄作缘，归余书堂。拂之拭之，作作生芒。屑丹和桼，补治中央。如珊网铁，异采成章。回思天籁，刼灰浩茫。何木之寿，岿然灵光。定有神物，呵禁不祥。宜据斯案，克绰永康。爰铭其足，廷济氏张。书以付栔，其兄燕昌。」

　　刘葱石藏大小忽雷大忽雷、小忽雷，本马上乐，又名二弦琵琶。忽雷，即鳄鱼，其齿骨可作乐器，有异响。经曰，河有怪鱼，厥名曰鳄，其身已朽，其齿三作。忽雷之名，实本此。而其作也，盖唐韩晋公奉使入蜀，至骆谷山椒，巨树耸茂可爱，乌鸟之声皆异，下马，以探弓射其颠，枝柯坠于下，响震山谷，有金石之韵。使还，戒县令，募樵夫伐之，取其干，载以归，召良匠斲之，亦不知其名，坚致如紫石，复有金石线交其间，遂制二乐器，名大者曰大忽雷，长今营造尺二尺八寸五分，似琵琶，止二弦，凿龙其首，螳螂其腹，牙柱齮龁，左右相向，背施朱漆，上加采绘，有金缕红纹，蹙成双凤；小者曰小忽雷，长营造尺一尺四寸七分，准汉建初尺一尺九寸四分，面广七分，亦二弦，龙首凤臆，蒙腹以皮柱，双弦吞入龙口，一珠中分，颔下有篆书，嵌银「小忽雷」三字，牙轸二面，广四寸，背正书「臣滉手制恭献，建中辛酉春正书」等字。

　　大小二忽雷先后入禁中。文宗朝，有内人郑中丞 「 中丞为宫中女官。」 善弹之。太和乙卯，李训、郑注谋诛宦官，宫掖骚乱，始落民间.康熙辛未，曲阜孔东塘农部得小忽雷于燕市，赋诗纪之，即镌之于两牙轴下，首咏云：「古塞春风远，空营夜月高。将军多少恨，须是问檀槽。」次咏云：「中丞唐女部，手底旧双弦.内府歌筵罢，凄凉九百年。」东塘殁，为王斗南观察所得，以转赠孔泗源太守，而又曾为成哲亲王所藏，后归汉军继莲龛方伯昌。嘉庆庚辰夏，莲龛自桂林寄赠刘燕庭方伯。未几，而燕庭嫁女于卓氏，遂为卓所有。海颿相国筑小忽雷斋以藏之。久之，亦不能守。光绪丁酉，李文石观察葆恂曾见之于都门厂肆，索值千金。寻为贵池刘葱石参议世珩所得，时葱石方官京师也。

　　葱石既得小忽雷，以为迭经劫火而未遗失，则大忽雷或亦尚在人间，乃百计物色之。宣统庚戌十一月，葱石访大兴张瑞山琴师，与之纵谈古乐。瑞山言三十年前，得一古乐器于市，曰大忽雷。葱石索观，瑞山为取而弹之，其声清越而哀。越翌日，葱石携小忽雷访瑞山，以二器并陈，见其断纹隐隐，谛审之，觉与旧藏唐雷威、雷霄制琴，断纹髹漆绝似，益信其为唐物。瑞山知葱石之喜而欲之也，割爱归之，于是大小忽雷皆为葱石所有。葱石大喜，遂倩闽县林琴南孝廉纾为作《枕雷图》，而名其阁曰双忽雷阁.葱石更属况夔笙题《凤凰台上忆吹箫词》以张之，词云：「别殿春雷，长门夜雨，玉葱银甲当年。怅劫尘甘露，旧谱荒烟。艳说延津一剑，新乐府唱彻琼筵。 「 孔东塘得小忽雷，曾作院本以张之。」 谁得似，紫云双贮，中垒清缘。吟边，摩挲倦枕，对如此江山，浅醉闲眠。漫霓裳法曲，回首开天。贻我故山诗事，丛桂影曾拂么弦. 「 小忽雷曾在伊小尹处，后归继莲龛，自桂林寄贻刘燕庭。」 知音少，珍琴更携， 「 葱石又藏唐雷威、雷霄制琴，断纹髹漆，并与两忽雷同。」 何处成连.」

　　听松庵藏竹炉无锡惠山听松庵有竹炉，明物也，制古而雅。洪武时，听松庵主僧性海真上人之道行，为时辈推重，日汲泉试茗以自怡。有湖州竹工进曰：「师嗜茗，请以竹为茗具，可乎？」乃遂制炉，性海示以法。炉之制，圆上而方下，高不盈尺，织竹为郭，筑土为质.土甚坚密，爪之，铿然作金石声，而其中歉然以虚，类谦有德者。镕铁为栅，横截上下，以节宣气候。其外则有为瓶之似弥明石鼎者一，为茗椀者四，则皆以陶为之。

　　永乐初，性海至虎邱，留以赠潘克诚，自是在潘氏者六十余年。成化时，杨孟贤见而爱之，抚玩不已。潘之孙某慨然曰：「如岂珍于昌黎之画，而吾独不能归好事者哉？」乃以畀孟贤.孟贤之兄孟敬取而归焉。丙申，秦廷韶知之，谓物各有主，炉固惠山物也，他人何有焉，乃为物色之以归于庵。乾隆庚子，高宗南巡，王述庵侍郎昶扈跸至惠山，游庵，见炉而爱之。顾晴沙观察时方家居，特仿其式，制一以赠述庵。

　　或曰，竹炉在国初已亡失，康熙甲子，顾梁汾舍人贞观于京师成容若侍卫德斋中所见而携以归者，且为赝鼎矣。

　　《竹炉图》，在明有三。一，九龙山人为性海制.二，履齐写。三，成化丁酉冬吴珵写。在国朝，则张宗苍有奉敕所画者。乾隆乙亥，图卷为无锡令邱涟取入其廨，不戒于火，悉被毁.大吏入奏，高宗亲洒天笔，为作第一图，复命皇六子补第二图，贝勒弘旿补第三图，董文恭公诰补第四图，御制诗章冠于卷首，以还旧观.李芗甫藏髹漆椀临川李芗甫观察秉铨尝于京师琉璃厂肆购一髹漆椀，面径七寸有奇，口底坦平，四周作连环方胜纹，雕镂工细，作深赤色，椀底镌「沆瀣同瓯」四字，正书阳文，浓金填抹，古色缤纷，乃明永乐朝果园供御漆物也。李极宝贵之，不轻示人。及官粤西，桂抚为成果亭中丞格，思以汉玉盘易之而不可得，乃集同官为诗歌以纪之。

　　张叔未藏明沈叔雅宋砚匣盖明沈叔雅宋砚，匣盖朱漆，岁久，古雅可爱。张叔未泊舟由拳里，见于陈氏米肆。肆友陈星九知叔未之爱之也，遂乞其书扇，举此以为赠。叔雅，明之嘉兴人，《珊瑚网》称其篆隶八分，董文敏《戏鸿堂帖》，摹勒出其手。是此砚必臻神品，惜椟在而珠已亡也。

　　朱竹垞藏玻璃砚玻璃在国初尚为珍宝，故袁子才所建随园，以紫玻璃镶牕，一时咏之者几及百人。朱竹垞有玻璃砚一方，大仅如小儿手掌，四缘刻铭识殆遍，俱镶以金，底边隐隐似水纹，盖钱牧斋之物也。

　　报恩寺有琉璃狮子明永乐时，江宁南城外建报恩寺阿育王舍利塔，高二十四丈六尺一寸九分。塔顶以风磨铜为之，口径二尺六寸。其塔以琉璃为瓦，而嵌狮子于上。咸、同间粤寇之乱，塔毁于火，仅存琉璃狮子一座，为包氏所得，高一尺六寸半，头距尾长一尺八寸，座宽一尺六寸，全身蓝色，爪眼齿皆白色，球及座皆绿色，绳黄色，卷毛亦黄色，耳际微损，余皆完好如故。

　　江玉屏见侧理纸江玉屏，博物君子也。尝适市，见有纸厚半寸许，连迭，揭之，成球，旁无端缝.人皆不能识，玉屏以为古侧理纸也。或谓其得之于鲍渌饮家。玉屏，名立，乾隆时人。

　　张芑堂藏金粟笺乾隆中叶，海宇晏安，高宗留意文翰，凡以佳纸进呈者，皆蒙睿藻嘉赏，由是金粟笺之名以着，词馆且尝以为试题.金粟山有金粟寺，在海盐县西南三十里，自孙吴康僧开方，历唐、宋以来，称大丛林，创设经藏。纸皆坚韧可贵，硬黄复茧，内外皆蜡摩光莹，以红丝阑界之。其书为端楷而肥，卷卷如出一手，墨光黝泽如髹漆，可鉴.纸背每幅有小红印，文曰「金粟山藏经纸」。有数千轴，后人剥取为装贉之用，零落不存，世所称为金粟山藏经纸者是也。或云唐时物。然其纸间有元丰年号，则为宋藏无疑。

　　张芑堂尝于童时见古书面，多以金粟笺为之，间有作书画标签者，而吴上装潢家大半以伪者代之。明代名流书画，悉用藏经笺全幅。至国初，则查二瞻辈以零星条子装册，供善书者挥写，可知纸在彼时已不易得，宜今之绝迹于市肆，而仿造者且不佳也。

　　俞筱甫藏金粟笺金粟笺有最长者可印五十八字，其印称「许咸熙妻陈五娘等舍藏经纸七千幅」云云。是物近已不可得，况澄心堂所制纸乎？俞筱甫曾藏五枚。

　　梁山舟藏黄色藏经纸梁山舟藏黄色藏经纸，朱印二种，一押书，一「庆政□锡」四字。

　　张芑堂藏法喜寺藏经纸海盐法喜寺藏经，流传绝少，惟曾有背纸几番，为张芑堂所藏，光洁如玉，与金粟笺无异。钤印有三，一曰法喜大藏，作一行，一曰法喜转轮藏经，作两行。陆贯夫曰：「法喜转轮藏经亦有圜印者。」

　　宋牧仲藏墨宋牧仲性嗜墨，珍之如拱璧。官黄州通判时，尝得墨三十六丸，盖为积岁访购及张长人所赠者也。长人，广济人，名仁熙，牧仲之部民也，尝言曰：「昔苏子瞻在黄，于雪堂试墨三十六丸，抡其佳者，合为一品，名曰雪堂义墨。歙人吴叔大遂仿其意，作义墨三十六丸，虽不免时制，而肖形取象，物料精工。余昔珍藏之，今墨皆散去，而雪堂墨匣犹存。暇日搜牧仲所藏及余家所藏旧墨赠之者，亦得三十六丸，因以其匣并遗牧仲贮之，亦雪堂遗意也。」又按王朗守会稽，子肃随之东斋，忽夜有女子从地出，称玉女，晓别，赠墨一丸。肃方欲注《周易》，因此才思开悟。牧仲判黄五年，构东斋于雪堂之左，著书吟讽其中，今将母楼诗往往称东斋者是也，亦与古人偶合耳。

　　三十六丸，乃康熙庚戌所得，今记之如下。

　　方正牛舌墨，有「极品清烟」四字。论墨家多推方氏，几与小华道人等。牧仲一日谓长人曰：「吾藏墨有方正者。」长人急呼曰：「得非牛舌墨乎？」发视，果然，盖诸家推方氏以牛舌为最耳。

　　邵青邱瓜墨，有「青门遗」三字，此绝无仅有者矣，倍价购于舒氏。舒氏以长人为知墨人也，复售之。

　　程君房、寥天一，为明万历庚戌，长人家世藏，经兵火所仅存者。所谓有墨气无香气，与于鲁反者也。君房墨最有玄元灵气，而有时寥天一反踞其上，盖所值工料偶胜耳。

　　程孟阳古松煤墨，阴有铭，阳有孟阳像。沈珪者，嘉禾人，往来黄山，取古松煤，杂朱漆滓烧之云。韦仲将法孟阳，本此。唐、宋以来，多松烟墨，少油烟墨，故苏子瞻得油烟墨而宝之。今油烟胜而松烟遂少，即有之，质轻善颓，昏糨耳，此独佳绝.孟阳者，松圆诗老程嘉燧也，钱牧斋《列朝诗集》中推为嘉定高士，其墨固足传也。

　　又松圆阁墨一截，上大书「程孟阳」字。

　　程君房陈玄墨，制极大，存其碎余，坚光射人，如小儿目睛可爱。

　　君房玄元灵气阿胶墨，明万历庚戌，薄甚，重不满钱.其制一而厚者，长人屡见之，包以绫，文画牡丹其上，匣亦异今时也。

　　余端蒙墨精，不知何年制，有墨精缘起，载明皇所见甚悉，极香，亦非近时物。

　　汪仲嘉公孙合造李法墨，有「百年如石，一点如漆」二语.李法二字，近墨家多用之。
</div>
    <div class="pagination">
<a href="清稗类钞_page186.html">上一页</a><span>...</span><a href="清稗类钞_page182.html">182</a><a href="清稗类钞_page183.html">183</a><a href="清稗类钞_page184.html">184</a><a href="清稗类钞_page185.html">185</a><a href="清稗类钞_page186.html">186</a><span class="current-page">187</span><a href="清稗类钞_page188.html">188</a><a href="清稗类钞_page189.html">189</a><a href="清稗类钞_page190.html">190</a><a href="清稗类钞_page191.html">191</a><a href="清稗类钞_page192.html">192</a><span>...</span><a href="清稗类钞_page188.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
