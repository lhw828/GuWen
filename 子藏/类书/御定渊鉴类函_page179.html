<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 179 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 179 页/共 320 页</h1>
    <div class="content">　　夫妇四
　　原馈食齐睂【汉书梁鸿妻孟光馈食举案齐睂】　增预为娶妇【后汉书戴封字平仲年十五诣大常师事东海申君申君卒送丧到东海边甞其家大母以封当还预为娶妇封暂过拜亲不宿而去】　娶曾骂己【国策人有挑其隣之妻者其长者骂之其少者报之后其夫死而娶其长者或曰夫非骂尔者邪曰在人欲具报我在我欲其骂人】　原上酒酬酢【晋书何曾闺门整肃年老相见皆整衣冠相待如宾巳南面妻北面拜上酒酬酢既毕便出一歳如此不过三焉】　贪戾小损【世说王衍妻郭氏贪戾无不能禁幽州刺史李阳京师大侠郭氏惮之衍曰非但我言卿不可李阳亦言不可郭氏为之小损】　增呼为郷里【南史张彪败谓妻杨氏呼为乡里曰我不忍乡里落他处　又沈约诗曰还家问乡里讵堪持作夫】　富不易妻【唐书太宗谓尉迟恭曰朕欲以女妻卿何如叩头谢曰臣妻虽鄙陋相与共贫贱臣虽不学闻古人富不易妻此非臣所愿也帝乃止】梦返写诗【万花谷有书生娶后逰太学久不归一夕梦返其家见妻秉茟写诗曰数日相望极须知意思迷梦魂不怕险飞过大江西书生怪而记之后家书至妻有诗一首如梦中所见梦之夕乃发书之日】供具纸笔【郡国雅谭王元苦病风月终于贫病妻黄氏共持雅操每遇得句黄氏中夜必先起】
　　【燃烛供具纸茟元甚重之】　谊聨葛【彚苑与君新为婚葛相结连喻夫妇也】　情协金兰【古诗且协金兰好方愉琴瑟情】
　　夫妇五
　　原诗汉秦嘉赠妇诗曰寂寂独居寥寥空室飘飘桂帐荧荧华烛尔不是居帷帐何施尔不是照华烛何为又留郡赠妇诗曰人生譬朝露居世多屯蹇忧艰常早至欢防常苦晚念当奉时役去尔日遥逺遣车迎子还空徃复空返省书情凄怆临食不能饭独坐空房中谁与相劝勉长夜不能眠伏枕独展转忧来如循环匪席不可卷　又曰皇灵无私亲为善荷天禄伤我与尔身少小罹防独既得结大义欢乐苦不足念当逺离别思念叙曲河广无舟梁道近隔丘陆临路怀惆怅中驾正踯躅浮云起髙山悲风激深谷良马不回鞍车不转毂针药可屡进愁思难为数贞士笃终始恩义不可促　又曰肃肃仆夫征锵锵和铃清晨当引迈束带待鸡鸣顾看空室中髣髴想姿形一别怀万恨坐起为不宁何用叙我心遗思致诚寳钗好耀首朙镜可鉴形芳香去垢秽素琴有清声诗人感木乃欲荅瑶琼愧彼赠我厚惭此徃物虽知未足报贵用叙我情魏徐干挽士新娶妻别诗曰与君结新婚宿昔当别离凉风动秋草蟋蟀鸣相随冽冽寒蝉吟蝉吟抱枯枝枯枝时飞身体忽迁移不悲身体移当惜歳月驰歳月无穷极会合安可知愿为双黄鹄比翼戯清池　又室思诗曰浮云何洋洋□因通我辞一逝不可归啸歌久踟蹰人离皆复防我独无反期自君之出矣朙镜暗不治思君如流水何有穷己时　晋傅元秋胡诗曰秋胡纳令室三日宦他乡皎皎洁妇姿泠泠守空房嬿婉不终夕别如参与商精诚驰万里既至两相行人恱令顔借息此树傍诱以逢卿喻遂下黄金装　陆机为陆思逺妇作诗曰二合兆嘉偶女子礼有行洁已入徳门终逺母与兄如何耽时宠逰宦忘归宁虽为三载妇顾景媿虚名嵗暮饶悲风洞房凉且清拊枕循薄质非君谁见荣离君多悲心寤寐劳人情敢忘桃李陋侧想瑶与琼　潘岳内顾诗曰静居怀所欢登城望四泽春草鬱青青桑柘何奕奕芳林振丹荣渌水激素石初征冰未泮忽焉袗絺绤漫漫三千里迢迢逺行客驰情恋朱顔寸隂过盈尺夜愁极清晨朝悲终日夕山川自悠永愿言良不获引领讯归期沈思不可释　嵇伉俪诗曰余执百两辔之子咏采蘩我怜圣善色尔恱慈姑顔裁彼防绢着以同功緜夏摇比翼扇冬卧蛩蛩毡饥食并根粒渇饮一流泉朝蒸同心棃暮庖比目鲜挹用合卺酳受以连理盘朝采同本芝夕掇骈穂兰临轩树萱草中庭植合欢　宋孝武帝拟室思诗自君之出矣金翠闇无精思君如日月回还昼夜生　顔延之秋胡诗曰燕居未及好良人顾有违脱巾千里外结绶登王畿戒徒在昧旦左右来相依蚕月观时暇桑野多过佳人従所务窈窕援髙柯倾城谁不顾弭节停中阿南金岂不重自意所义心多苦调宻比金玉声如何久为别百行愆诸已媿彼行露诗甘之长川涘　梁徐悱赠内诗曰日暮想青阳蹑履出椒房网虫生锦荐游尘掩玉牀不见可怜影空余黼帐香彼美情多乐挟瑟坐髙堂岂忘离忧日向隅心独伤因一书札以待九回膓　增唐白居易赠内诗曰生为同室亲死为同穴尘他人尚相勉而况我与君黔娄固穷士妻贤其贫冀缺一农夫妻敬俨如宾陶潜不营生翟氏自防薪梁鸿不肯仕孟光甘布裙君虽不读书此事耳亦闻至使千载后传是何如人人生未死间不能忘其身所须者饮食不过饱与温蔬食足充饱何必膏粱珍缯絮足御寒何必锦绣文君家有遗训清白子孙我亦苦贫士与君新结婚庶得贫与素偕老同欣欣
　　原书后汉秦嘉与妻书曰不能飬志当给郡使随俗顺时僶俛当去知所苦故尔未有瘳损想念悒悒劳心无己当渉逺路趋走风尘非志所慕惨惨少乐又计徃还将弥时节念发同怨意有迟迟欲暂相见有所属托今遣车徃想必自力　秦嘉妻徐淑荅书曰知屈珪璋应奉藏使策名王府观国之光虽失髙素皓然之业亦是仲尼执鞭之也自初承问心愿东还廹疾未宜抱叹而已日月已尽行有伴例想严装已办发迈在近谁谓宋逺企予望之室迩人遐我劳如何深谷逶迤而君是渉髙山岩岩而君是越斯亦难矣长路悠悠而君是践氷霜惨烈而君是履身非形影何得动而辄俱体非比目何得同而不离于是咏萱草之喻以消两家之思割今者之恨以待将来之欢今适乐土优防亰邑观王都之壮丽察天下之珍妙得无目玩意移徃而不出邪嘉重报妻书曰车还空返甚失所望兼叙逺别悢悢
　　之情顾有怅然间得此镜既眀且好形观文彩世所希有意甚爱之故以相与并宝钗一防好香四种素琴一张常自所弹也朙镜可以鉴形宝钗可以耀首芳香可以馥身素琴可以娱耳　妻又报嘉书曰既令音兼赐诸物厚顾慇懃出扵非望镜有文彩之丽钗有殊异之观芳香既珍素琴益好异物于鄙陋割所珍以相赐非丰恩之厚孰肯若斯览镜执钗情想髣髴操琴咏诗思心成结勅以芳香馥身喻以眀镜鉴形此言过矣未获我心也昔诗人有飞蓬之感班婕妤有谁荣之叹素琴之作当须君归明镜之鉴尚待君还未奉光仪则宝钗不列也未侍帷帐则芳香不发也　梁何逊为衡山侯与妇书曰昔人遨逰洛汭会遇阳台神仙髣髴有如今别虽帐前微笑渉想犹存而幄里余香従风且歇掩屏为疾引领成劳镜想分鸾琴悲别鹤心如膏火独夜自煎思防流波终朝不息始知萋萋萱草忘忧之言不实圑圑扇合欢之用为虚路迩人遐音尘寂絶一日三秋不足为喻陈徃翰宁写怀迟枉琼瑶慰其杼轴　周庾信为上黄侯世子与妇书曰昔仙人道引尚刻三秋神女将梳犹期九日未有龙飞剑匣鹤别琴台莫不衔怨而心悲闻猿而下泪人非新市何处寻家别异邯郸那应知路想镜中看影当不啼栏外将花居然俱笑分杯帐里却扇牀前故是不思何时能忆当学海神逐潮风而来徃勿如织女待填河而相见　陈伏知道为王寛与妇义安主书曰昔鱼岭逄车芝田息驾虽见妖媱终成挥忽遂使家胜阳台为欢非梦人惭萧史相偶成仙轻扇初开欣看笑□长睂始画愁对离妆犹闻徙佩顾长廊之未尽尚分行幰兾迥陌之难逥广摄金屏莫令愁拥恒开锦幔速望人归镜台新去应余落粉熏炉未徙定有余烟泪滴芳衾锦花长湿愁随玉轸琴鹤恒惊已觉锦水丹鳞素书稀逺玉山青鸟仙使难通防笔试香牋遂满行云可托梦想还劳九重千日讵想倡家单枕一宵便如荡子当令照影双来一鸾羞镜勿使窥牕独坐姮娥笑人
　　贤妇人一
　　增易曰妇人贞吉従一而终也　诗曰髧彼两髦实维我仪之死矢靡他　礼记曰妇顺备而后内和理内和理而后家可长久也　礼秋官疏曰妇人尚専一徳无所兼连　周礼曰九嫔掌妇学之法以教九御妇徳妇言妇容妇工　东汉皇后纪曰婉静有礼　汉书曰家贫思贤妻　列女传曰妇徳不必才眀絶异也清闲贞静守节整齐行已有耻动静有法是谓妇徳　李柔曰地道柔静隂之常义　文选曰婉嬺淑慎　陈子昂曰姆师酒食之议女工纂组之繁莫不緫制清衷洪宣懿则茂苹蘩之雅训协沼沚之芳猷禀柔成性蕴粹章窈窕之秀婉娈之资　又曰贞节峻于寒松韶仪俨于温玉　又曰温慈和信肃修睦行有法度动有礼严恪以理家人琴瑟以和君子则已光大矣若乃宗庙哀敬仁孝也娣姒祗和谦顺也蠲洁酒食妇仪也黼黻元黄女工也洪此四徳而务六亲可以作范母仪昭宣壶则矣　张说曰希盼睐者若迟日之泛涟漪瞻词气者犹光风之转蘅蕙　王维曰静无违礼故组织有常训动必有节故环佩有常声
　　贤妇人二
　　原诗序曰柏舟共姜自誓也卫世子共伯蚤死其妻守义父母欲夺而嫁之誓而弗许故作是诗以絶之　增左传曰赵姬谓赵衰曰请逆盾及其母叔隗曰得宠而忘旧何以使人固请逆之以叔隗为内子而已下之以盾为才使为嫡子使其子下之　原列女传曰楚昭贞姜齐侯之女楚昭王之夫人也昭王出防留夫人渐台之上而去王闻江水大至使使者迎夫人忘持符使者至请夫人出夫人曰大王与宫人约命曰召若必以符今使者不持符妾不敢従使者而行妾闻之贞女之义不犯约勇者不畏死守节而已妾知従使者必生留必死也然妾不敢弃约越义而求生大水至而死乃号曰贞姜　又曰楚白贞姬者楚白胜之妻也白公蚤死其妻纺绩不嫁吴王闻其美使大夫操金百镒白璧一防以聘焉因以辎軿三十乗迎之将以为夫人夫人辞曰白公无恙时妾幸得充后宫执箕帚今白公不幸而死妾愿守其坟墓以终天年今王赐金璧之聘夫人之位非愚妾之所闻也吴王贤其守节而有义号曰楚贞姬又曰鲁秋胡洁妇者鲁秋胡之妻也秋胡子纳之五
　　日而去宦于陈五年乃归未至家见路旁有一羙妇人方采桑秋胡子下车曰暑日苦曝独自采桑吾行道逺愿托桑隂下一食妇人采桑不辍秋胡子谓曰力田不如逢丰年力桑不如见公卿今吾有金愿与夫人妇人曰采桑力作纺绩织以供衣食奉二亲飬夫子而已矣吾不愿人之金也秋胡子还家奉金遗母母使人呼其妇妇乃向采桑妇妇乃自投扵河而死　又曰梁寡妇髙行者梁之贤妇早寡不嫁梁贵人争欲取之不能得梁王闻之使相聘之髙行曰妾之夫不幸先犬马填□壑妾宜以身荐棺椁守飬幼孤不得专意妾闻妇人之义一徃不改弃义而従利无以为人乃援镜操刀以割其鼻曰妾已刑余之人殆可释矣王髙其节号曰髙行　增又曰河南贞义者乐羊子之妻羊子出学贞义截发卖以供其费后羊子得遗金一饼以与贞义义曰妾闻君子不以利洿行羊子慙而弃之邻人欲犯贞义而劫其姑贞义操刀而出邻人曰従我者可全不従者杀汝姑贞义仰天而叹以刀刎而死太守以大夫礼塟之号曰贞义　原又曰汉中赵髙妻者同郡张氏之女也字礼修姑严酷无道礼修恭承初无愠色引过自咎姑后知之乃变意厚加爱敬后姑疾病其女来视临困却女曰我困矣絶命当在贤妇之手妇前抱持乃絶后郡内贼髙死君难礼修以碧涂面乱头痛怀刀在身意气决烈贼不廹也叔父矜其年壮欲更嫁之礼修慷慨以死为誓　又曰丹阳罗静者广徳罗勤之女也为同县朱旷所聘婚礼未成勤遇病丧没邻比断絶旷触冒营寻复病亡静感其义遂誓不嫁有杨祚者自徃纳币静乃逃窜祚劫其弟妹静惧为祚所害乃出见之曰实感朱旷为妾父而死是以托身亡者自誓不贰辛苦之人愿君哀而舎之如其不然请守之以死乃舎之　又曰蜀景竒妻者罗氏之女字贡罗竒亡无嗣贡罗专心供飬父青以许同郡宰诗贡罗与父书陈其情志歴年不归后青受逺使诗白州告县发遣贡罗乃由径道诣州白诉言意慷慨请死不従州嘉而许焉又曰犍为相登妻者名度适登一年而寡守令吴厚因入问度度引刀截发县长吏复遣媒介度曰前已断发谓之表心何复有斯言哉欲取刀割鼻左右救止　又曰沛郡刘长卿妻者生一男字玉玉五嵗而长卿卒逺嫌不归玉年十五死乃援刀割耳眀已不二宗妇愍之曰何贵义生如此曰先君五更尊为帝师男以忠孝女以贞顺故豫刑以明我情耳　又曰吴孙竒妻者广陵范慎女名姬年十八配竒一年而竒亡慎以姬少寡无子迎还其家姬不肯归迎者以父母命廹之姬遂操刀割耳及鼻曰父我者不过以我年少而色羙今已残矣行将焉如于是迎者空返　又曰广汉廖伯妻者同郡段氏女名纪配性聪敏达于诗书进退闲暇伯亡父母将有所许纪配曰梁髙行割鼻告诚以全其节求生害仁仁者不为纪配生见礼义岂独使古人擅名防作诗三章以讽父母乃援刀断指　又曰吴许升妻者吕氏女名荣升逰诞博戏不治操行荣躬勤家业以飬其姑劝升学问未尝不垂泪而言荣父疾升呼荣欲改嫁之荣曰命之所义无离贰终不肯归升后感悔寻师逺学四年乃归遂致名誉为本州所辟至夀春盗害之刺史尹曜捕得盗荣手刄杀升者以首还祭　又曰留子直妻者汉末扰攘随夫之従父客居豫章従父与贼交通郡族之妻年少有色太守客请以为妻守死不従以还太守付吏杀之临死顔色不变口无怨言郡吏及客怜之更为请免既得活乃自割耳久之太守闻其夫在遂还之　增后汉书曰河南尹王调洛阳令李阜与窦宪厚善尚书仆射乐恢劾奏调阜并及司隶校尉诸所刺举无所逥避贵戚恶之妻每諌曰昔人容身避害何必以言取怨也恢叹曰吾忍素餐立人之朝乎　晋记曰杜弢至长沙掠前始兴太守尹卢二女皆国色也将妻之曰我父二千石终不为贼作妇遂自杀唐书曰髙愍女名妹妹父彦昭事李正己及纳拒命
　　质其妻子使守濮阳建中二年挈城归河南都统制刘元佐纳屠其家时女七嵗母李怜其幼请为婢许之女不肯曰母兄皆不免何頼而生母兄将刑徧拜四方女问故曰神可祈也女曰我家以忠义诛神尚何知问父所在西向哭拜就死徳宗骇叹诏諡曰愍诸儒争为之诔　又曰衡方厚为邕州録事参军招讨使董昌龄治无状方厚数争事昌龄怒将执付吏方厚即以死告卧棺中昌龄知之使阖棺方厚闭久乃絶妻程氏惧幷死不敢哭徒行至阙下叩右银台门自则陈寃下御史鞫治有实昌龄得罪文宗诏封程武昌县君赐一子九品正贠官　孔帖曰符鳯妻某氏殊美鳯以罪徙儋州至南海为獠贼所杀胁某氏私之对曰一妇人不足事众男子请推一长者贼然之乃请更衣有顷盛服立于舟骂曰受贼辱不如死自沉于海　史曰萧氏耶律诺尔妻小字意辛尝与娣姒会争言魅以取夫宠意辛曰魅不如礼法众问其故曰修己以洁奉长以敬事夫以柔抚下以寛毋使君子见其易此之为礼法自然取重于夫以魅获宠独不愧于心乎闻者大惭　又曰萧氏小字额哩耶律珠展妻居珠展丧极哀毁既葬谓所亲曰夫妇之道如隂阳表里无阳则隂不能立无表则里无所附妾今不幸失所天且生必有死理之自然珠展早嵗登朝有才不夀妾复何依恃自刄而卒又曰萧氏小字绥兰耶律中妻天庆中为贼所执潜置刄于履誓曰人欲汚我即死之至夜贼遁而免久之帝召中为五院都监及金兵略地岭南中守节死绥兰悲戚不形人怪之俄跃马突出至中死所自杀
　　贤妇人三【节烈并入　智识　才略　文学并附】
　　原徳配　道成【诗序鹊巢夫人之徳也国君积行累功以致爵位夫人之徳如鸣鸠乃可配焉诗序执妇道以成肃雍之徳】　姆教　妇式　【姆是女师教以徳礼　周礼妇之式】
　　采蘩　种橘【诗序采蘩夫人不失职也　吴志李衡遣人于武陵龙阳洲作宅种甘橘千树临死敕儿曰洲上有木奴千头亦当足衣食耳母曰汝父恒太史公言江陵千树橘当封君家吾曰葢人患无徳义不患不富贵也】　窥御　觧围【史记晏子相齐其御之妻窥其夫拥大葢策驷马意气其妻请去是后夫自抑损晏子问之以实对荐为大夫　谢道韫事详嫂叔】　齐睂　割鼻【后汉梁鸿字伯鸾赁舂于臯伯通庑下妻孟光每馈食不敢仰视举案齐睂　梁髙行详前】　婉娩窈窕【礼记婉娩聼従注婉言语娩容貌也　诗窈窕淑女】　增织屦　投畚【韩诗】
　　【外楚荘王使赍金百斤聘北郭先生曰臣有箕帚之使愿入计之即谓妇曰楚欲以我为相如何妇曰君以织屦为食今如结驷连所安不过容食方丈于前所甘不过一肉而殉楚国之忧其可乎于是遂不应聘与妇去之　列女传老莱子耕于山之阳楚王驾至其门曰守国之孤愿见先生老莱曰诺妻曰妾闻之可食以酒肉者可随以鞭捶可授以官禄者可随以斧钺今先生食人酒肉受人官禄为人所制也妾不能为人所制投畚而去】　硕人　贤室【诗注庄姜美而无子卫人为之赋硕人之诗　彚苑唐李迥秀妻谓之贤室】　郊吊　庭趋【左传齐荘公袭莒莒子亲鼓之従而伐之获杞梁齐侯遇其妻于郊使吊之辞曰殖之有罪何辱命焉若免于罪犹有先人之敝庐在下妻不敢与郊吊乃吊其室按杞梁即杞殖　唐书曰令狐峘为吉州刺史齐映亷察江西峘以前辈迎谒颇怏怏以告其妻妻曰卿自视何如人头白走小生前君不以此礼见映即黜死亦不恨峘乃以客礼见映映憾奏贬为衢州别驾】　辞饷负薪【南史朱百年妻亦有髙行百年卒于山中蔡兴宗为会稽太守饷米百斛孔氏遣婢诣郡固辞时人美之以比梁鸿妻　晋书吴隐之为晋陵太守妻自负薪】　延师　窥友【山隂沈绎之年十五废学其妻石氏拜舅姑曰新妇姊妹皆为士人妻房愿自出束修延师教之得为士庶不辱门户　世说山涛与嵇阮契合金兰妻韩氏觉公与二人有异谓公曰负覊之妻亦观狐赵意欲窥之可乎他日二人来具酒食夜穿牖以视之达旦忘返公入曰二人何如妻曰君才殊不如正当以度量相胜耳公曰伊辈亦尝以我度为胜】　救夫　先姊【后汉书蔡琰嫁于董祀祀犯法当死文姬诣曺操请之时賔客满座操曰蔡伯喈女在外为诸君见之文姬进蓬首徒行请罪音辞清辩防甚酸痛操乃出祀罪　世说袁隗妻马融女少有才辩隗谓曰弟先兄举世以为笑今处姊未适前行可乎对曰妾姊髙邈未遇良匹不如鄙薄茍然而已】却　归茗【眀语林刘宁洪武中任刑部主事夫人安氏方栉发有以盛银餽者安氏被】
　　【发呼仆拘送于朝　又曰郑晓嘉靖中为文郎有餽金者上覆以茗公谓茗也受之夫人手拨茗知之撃柝语公整理其茗覆筐如初归之】　刳肠　断发【元史至正十五年有周人妇毛氏美随夫避乱庥鹥山中为贼所得胁之曰従我多与若金否则杀汝毛氏曰宁剖我心不愿汝金贼以刀磨其身毛氏曰汝碎则臭我碎则香贼刳其肠而去　唐书崔绘死妻卢氏少女兄适工部侍郎李思冲早亡表求继室诏许之思冲归币三百轝卢曰吾再辱于人乎是夕粪蔑靣还崔舎断髪自誓思冲以闻武后不夺其志诏为尼以终】　守城　投井【列女传贼围契平县邹保英任刺史领兵讨贼既而城孤援寡将防保英妻奚氏率家僮及城内女丁固守贼退封为诚节夫人焉　隋纪裴伦为渭源令城为贼所防伦遇害妻栁氏年四十二女及儿妇皆有美色栁氏曰我辈逢祸乱汝父已死我义不受辱与汝等同死何如其女等皆垂泣曰惟母所命桺氏遂自投于井其二女及儿妇相继而下皆死井中】　封髪　断臂【唐书贾直言坐事贬岭南以妻少年诀曰死生不可期吾死可别嫁董氏不答引防束发以帛封使直言署曰非君手不开直言贬二十年乃还署帛宛然及汤沐髪堕无余　五代史王凝为虢州司户参军以疾卒家贫一子尚幼凝妻李氏携子负骸骨归过开封止于旅舎主人不纳牵其臂而出之李氏仰天泣曰我为妇人不能守节而此手为人所执邪即引斧自断其臂开封尹闻之白于朝厚恤李氏而笞其主人】　束髪渍衣【辍耕録王守素钱塘民家女其夫丁弃家为全真道士于吴山紫阳庵一日召守素入山书付四句云懒散六十三妙用无人识逆顺两相忘虚空镇常寂坐抱一膝而逝守素遂亦束髪簪冠着道士服奉夫遗尸二十年迹不下山年逾七十防于得道　又曰漳州陈端才之妻蔡氏三玉至元间宼起与里中妇女同舟避难寇追及三玉亟以水渍衣寇欲先汚之三玉绐曰衣湿更求衣寇信之更取衣三玉投水死寇退三玉之父端广舟次上流尸逆流附父舟移舟遡河而上尸従之上者三父异甚视之则其女也因痛哭而敛其尸】原挽鹿车　卧牛衣【后汉书鲍宣妻桓氏字少君宣従桓氏父学父竒其清苦以女】
　　【妻之资送甚盛宣不恱妻曰既承奉君子唯命是聼乃衣短布裳与宣共挽鹿车归拜姑礼毕提瓮出汲修行妇道宣至司　汉书王章与妻居冬无被卧牛衣中涕泣妻怒呼曰亰师尊贵谁如仲卿不自愤激乃反涕泣后章至亰兆尹欲上封事妻止曰人当知止章不従竟死狱中】　颂椒花　咏桺絮【晋书刘臻妻陈氏正旦献椒花颂　世说谢道韫王凝之妻谢安侄女详叔侄】　林下风　闺中秀【世说王凝之妻谢氏道韫有才辩同郡张元妹有才质适于顾氏张元之以敌道韫有济尼者游于二家或问之尼答曰王家夫人神情朗彻有林下风气顾家妇氷清玉映自是闺房之秀】　杀江充　骂姚苌【晋书张茂妻陆氏茂为吴郡守被江充所杀陆氏倾产率茂部曲为先登讨充充败为陆所杀　又曰苻登妻毛氏善射登为姚苌所杀乃率壮士与苌战杀伤甚众为苌所执骂苌而死】戒失学　劝立功【后汉书乐羊子逺寻师学一年来归妻跪问故乐羊子曰久行懐思无他异也妻乃引刀趋机而言曰此织生于蚕茧成于机杼一丝之累以至于寸累寸不已至于丈匹今若断斯织也则损失成功稽废时月夫子従学中道而归何异断斯织也羊子感其言复徃终业七年不返　唐书薛仁贵妻桺氏曰夫有髙世之材要须遇时乃发】　防围出夫　逾城救父【晋书刘遐妻邵续女骁果有父风遐为石季龙所围妻单将数防出遐于万人之中又田防为乱遐应之妻止之不従乃密烧甲都尽　又曰荀崧女灌崧为襄城太守为杜曽所围欲求救于平南将军石览灌时年十三率勇士数十人逾城突围且战且前诣覧乞师兵至贼走】　陜境不雨　韩市呼天【晋书陜妇人嫠居事叔姑甚谨家欲嫁之毁靣自誓后叔姑病死有女在夫家従妇乞假不得因诬杀其母有司诛之鸟哀鸣尸上盛夏暴之十日不腐虫兽亦不敢近境内年不雨呼延谋为太守谒其墓諡曰贞烈妇其日大雨　史记聂政杀韩相侠累披面抉目自屠死韩购以千金久之政姊嫈闻之曰吾弟为吾在重自刑以絶妾柰何畏没身之诛灭贤弟之名乎乃之韩市呼天者三死政之旁】　临危请姑　代夫留狱【晋礼志陈诜妻乱诣贼请活姑命王愆期议曰鄙野人而临危请姑险不忘顺可谓孝矣　后汉书盛道妻赵氏字媛姜益部乱道聚众起兵败当死媛姜夜告道速逃建立门户妾留狱代君媛姜乃觧道桎梏子翔五嵗令走度道已逺以实告吏应时见杀道防赦放归终身不娶】　官大家昌夫耕妻饷【列女传陶大夫治陶三年名誉不兴家富三倍妻怒曰子能薄而官大是谓蒙害无功而家昌是谓积殃昔楚之令尹治国家贫而国富君敬之民戴之故福禄终其子孙名垂后世今子贪富务大不顾后害请去　晋书陶潜妻翟氏与潜志相同能安苦节夫耕于前妇饷于后】　身先国税家禁时妆【周行逄为武平节度使妻邓氏陋而刚决善治生尝諌夫用法太严行逄怒邓氏因】
　　【之村墅遂不复归行逢屡遣迎之不至一旦自帅僮仆来输税行逢曰夫人何自苦如此曰税官物也公不先输何以率下且独不记为里正代人输税以免楚挞时乎　因话録崔枢夫人治家整肃贵贱皆不许时世妆】椎髻改妆　澣衣被絮【后汉书梁鸿字伯鸾扶风人家贫不娶同县孟氏女貎丑】
　　【而黑力举石臼择对不嫁曰欲得贤如梁伯鸾者鸿闻而聘之及嫁以妆餙入门鸿曰吾欲得裘褐之人可与俱隐深山耳乃衣绮缟傅粉黛岂鸿所愿哉妻曰将以观子之志耳妾自有隐居之服更为改妆椎髻着布衣鸿大喜曰此真梁鸿妻也乃共入灞陵山中以耕织为业　晋书吴隐之为晋陵太守妻冬月无被欲澣衣则被絮纺织以供朝夕】　礼仪规矩　祖徳儒风【史通东汉一代贤眀妇人如秦嘉妻徐氏动合礼仪言成规矩者鲜矣嘉字士防陇西人李白集范正为宣歙观察使访李白子孙获孙女二人一为陈云妻一为刘劝妻皆编户氓也因召至郡庭相见衣服村落形容朴野而进退闲雅应对详谛祖徳如在儒风宛然问其所以曰父伯禽不禄有兄一人出防不返无桑以自蚕非不知机杼无田以自力非不知稼穑布裾粝食何所仰给俪于农夫救死而己言讫泪下正告以将改适士族二女曰夫妇之道命也亦分也在孤穷既失身于下里仗威力乃求援于他门生縦偷安死何面目见大父于地下乎】　以康为諡　送别作诗【鲁史黔娄死曽子与其门人徃吊之见其尸在牖下覆以布被手足不尽敛覆头则足见覆足则头见曽子曰斜引其被则敛矣其妻曰斜而有余不若正而不足也曽子曰先生之终何以为諡妻曰以康为諡曽子曰先生何乐扵此而諡为康乎妻曰昔君尝欲授之政先生辞而不为是有余贵也君尝赐之粟先生辞而不受是有余富也先生不戚戚于贫贱不忻忻于富贵其諡曰康不亦宜乎　侯鲭録宋真宗东封访天下隐者得杞人杨璞璞能诗及召对自言不能上问临行时有人作诗送行否璞曰独臣妻有诗曰更休落魄贪杯酒亦莫猖狂爱咏诗今日捉将官里去这囬断送老头皮】　歌成黄鹄树宿鸳鸯【列女传鲁陶婴者陶眀之女也少寡飬幼孤无彊昆弟纺绩为产鲁人或闻其义将】
　　【求焉婴闻之恐不得免乃作黄鹄之歌眀已之不肯二适也鲁人闻之遂不敢复求　又曰韩凭为楚康王舎人妻何氏美王欲夺之乃筑青陵台而望焉夺何囚凭何乃作乌鹊歌二首以见志又作书荅夫凭得书自杀何即隂腐其衣与王登台遽自投下得遗书于带间曰愿以尸还韩氏合塟王大怒令分埋之两冢相望宿忽有梓木各生于冢枝连于上根交于下又有鸟如鸳鸯常防栖其树朝夕悲鸣人皆谓韩大夫之精魂也】粉书扉上　鞋易市中【后汉书隂瑜妻荀爽女也名采早寡父母欲强嫁郭奕爽】
　　【以诈疾召采采归而懐白刄爽执夺不得已到郭氏伪为欢建四灯共谈奕敬惮之及曙奕出采叱左右办浴既入室以粉书扉曰尸还隂氏字未成恐人来乃以衣带自谥死　侯鲭録程公鹏举在宋季被掠于张万户家为奴张以所掠宦家女妻之婚三日即谓夫曰君才貌非久在人下者何不为去计乎夫疑其试已诉于张张命棰之越三日复告夫愈疑又诉于张张命出之卖于市人家妻临行以所穿绣鞋一易程一履泣曰执此可期相见矣程感悟奔归至元朝程为陜西行省参知政事遣人携鞋复徃兴元访求之市家云此妇以所成布匹偿卖价乞身为尼见居某庵遣人即徃故遗鞋履于地尼问其由具道所以尼出鞋履示之合亟拜曰吾主母也尼曰归见程相公与夫人致意竟不再出告以参政未再娶亦不出旋报程移文本省遣使具礼迎至陜西重为夫妇焉】　兰陵县君　安南节妇【彚苑韦雍在幽州幕府朱克融乱雍被刼雍妻萧氏闻难与雍皆出左右格之不退雍临刄萧氏呼曰我茍生无益愿今日死君前遂自死文帝太和中赠为兰陵县君　唐纪全节妇者安南贼帅齐亮之母也夫死以忠义诲其子亮不聼遂絶之自田而食自纺而衣代宗大厯初下诏褒之乃赐以两丁奉飬号曰节妇】　防节一门　二尸同处【彚苑任士中妻俞氏年二十而寡生一女方二歳生一男才五月姑先卒舅防逺方家贫无依亲戚劝之改适俞断髪自誓强之欲自刎乃止以纺续为业教育子女女长嫁俞眀亦早寡誓死不改节归与母同居守志有司上其事遂旌表所居曰防节之门　又曰严庸为儒学生一日归省途中溺水死妻袁氏年十八亟趋夫溺处寻尸不见遂投水死两月余水退渔人于沙际见二尸同处焉皆以为节义之感有司以事闻表为贞烈】　诏赠夫人　石旌烈女【唐书薛仁杲降将旁仚地复叛所过剽害掠王氏女醉寝于野王取仚地所佩刀斩之送首梁州诏封女为崇义夫人　孔帖韩楚言军败妻李语之曰君常辱成汭军败且支觧不如死楚言不决李砺刀席下方共食复语之夫曰未可知李取刀断其首并杀三子乃自刭成汭畏其烈以礼葬之刻石表曰烈女】　入帏剔目　投棺割耳【唐书房龄微时病防死谓妻卢氏曰吾病革卿年少不可寡居善事后人卢泣入帏剔一目以示龄明无他志防龄病寻愈礼之终身　彚苑魏溥妻房氏幼有烈操年十六溥卒及敛房乃割左耳投棺中仍曰神有知相期泉壤其姑刘氏曰新妇何至于此对曰新妇年少不幸早寡实虑父母未谅至情以此自誓耳闻者莫不感怆】投清风岭　号节妇墓【彚苑徳祐二年冬元兵入浙东王贞妇与舅姑夫俱被执】
　　【既而舅姑及夫皆死主将见其美欲纳之恐其自缢乃令俘妇杂守之眀年春师还行至嵊县之清风岭下絶壑处贞妇视守者少懈投崖而死郡守立石祠岭上　又曰绍兴三年春盗起建昌过临江欧阳希文与妻廖氏共挟其母走山中为贼所追廖以身蔽姑使夫潜负以逃贼执廖欲污之廖正色叱之贼知不可屈挥刀断其耳臂廖氏大骂语絶而仆乡人义而葬之号廖节妇墓】　渤海夫人　庐江小吏【渤海封夫人讳绚字景文善草工文章咸通中适殷校书庚子冬贼起遂为所俘夫人正色奋袂大骂贼怒杀之殷校书归挥泪大恸遂长号而絶三婢子覩主父主母俱殡乃相携投浚井而死世渤海夫人焉　寰宇记合肥有小吏港汉建安中庐江小吏焦仲卿妻刘氏为姑所出自誓不嫁其家逼之乃投水而死仲卿闻之亦自缢时人怜之遂名其地】　忠臣之妇　宰相之妻【后汉书皇甫规妻善属文兼工草书规卒董卓以厚礼聘之妻乃诣军门自陈卓使侍者防刀围之妻知不免大骂曰君西羌之种毒害天下犹未足邪皇甫氏文武上才为汉忠臣汝其走吏敢行非礼卓引车庭中以其头悬軶鞭朴交下妻谓持杖者速尽为遂死车下　世说唐宰相元载夫人王氏韫秀少有识量节防闻于掖庭后载既得罪代宗欲令王氏入宫备彤管箴规之任王叹曰王家十三娘二十年太原节度使女十六年宰相妻谁能书得昭阳长信之事即得罪亦幸矣坚不従命】　铅膏絺防　宝带异袍【唐书卢惟清贬播州尉妻徐还乡里粝食斥膏絺防不御防大赦徐间闗徃迎惟清至荆州闻惟清死二髯奴将刼徐归下江徐知之数其罪奴不敢逼刼其赀去徐倍道行至播州足茧流血得惟清尸以还　又曰赵州刺史髙叡为黙啜所攻州防叡仰药不死黙啜示以宝带异袍曰降我赐汝官不降且死叡视妻秦秦曰君受天子恩当以死报贼一品官安足荣自是皆暝目不言贼知不可屈乃杀之】　涧生席草　字剪皮金【语林无锡储福靖难兵至调曲靖卫卒挈家行日夜涕泣守义而死妻范氏飬姑韩氏每哭其夫辄走山谷中大号不欲姑闻之也一日范至涧邉浣衣见其傍草生若席草因取以织席售而飬姑姑年七十余乃卒范营葬为庐于墓侧亦年八十余卒席草遂不生　又曰王烈妇者刘女也夫死宻制敛服尽饬又剪一皮金为一香字以示侍女曰此所以志也吾骨亦若是耳晨奠其夫扃户自缢有异风歘起者再】　待夫完配抚妾守丧【语林觧缙胡广两家皆有孕成祖命指腹为婚缙生子广生女上与定聘后缙死诏】
　　【狱子戍邉广欲离婚其女断髪自誓曰薄命之婚上所定也谁敢易之后缙子遇赦还遂为夫妇　又曰乐清章文宝聘金氏未成婚纳妾包氏有妊而文宝且死金氏闻坚请徃视文宝一见即逝金氏抚妾守丧妾生子纶亲教读书成进士官礼部郎景泰时欲疏请复储恐贻母忧金氏闻之曰汝能死諌我无恨也疏上忤防杖防死锢诏狱金氏怡然后纶官至礼部侍郎】　智识馈飧寘璧　谢使觧环【左传晋公子重耳至曺僖负覊之妻曰吾观晋公子之従者皆足以相国反其国必得志于诸侯而诛无礼曺其首也子盍蚤自贰焉乃馈盘飧寘璧焉　战国策齐襄王以太史氏为王后襄王卒子建立后事秦谨与诸侯信故四十余年不受兵始皇尝使使者遗后玉连环曰齐多知此环否后以示羣臣羣臣不知觧后引椎椎破之谢秦使曰谨以矣】　鸡餐谢客　粟粥待夫【汉书武帝微行尝夜至桓谷投逆旅主人求浆疑上为奸盗聚少年欲攻之主人妪睹上状貌而异之止其翁曰客非常人也且有备不可图翁不聼妪饮翁以酒醉而缚之少年皆散走妪乃杀鸡为餐以谢客　世说魏许允为吏部郎多用乡里眀帝之妻阮氏诫允曰明主可以理夺难以情求既至帝覈问之对曰举尔所知臣之乡人臣所知也陛下检校为职与否若不职臣受其罪既而检校皆官得其人于是释允初允被举家号哭阮自若云无忧寻当还作粟粥以待顷之允果至】　丹阳复还武龙得免【通鉴吴丹阳尹李衡数以事侵琅琊王妻习氏諌之不聼及王即位衡忧惧欲奔魏妻曰不可琅琊王素好善慕名终不以私嫌杀君明矣可自囚诣狱表列前失显求受罪乃当逆见优饶衡如妻言果诏曰丹阳尹李衡以徃事之嫌自居囚狱其遣还郡　又曰上林令侯敏素謟事来俊臣妻董氏戒之曰俊臣国贼指日将败君宜逺之俊臣怒出为武龙令敏欲不徃妻曰速去勿留俊臣败其党皆流敏独得免】　悉散珠玉　不受衣裳【通鉴吕禄过其姑吕大怒曰若为将而弃军吕氏今无处矣乃悉出珠玉寳噐散堂下曰毋为他人守也　齐书符承祖方用事亲姻多趋附以求利其従母杨氏为姚氏妇独否尝谓承祖之母曰姊虽有一时之荣不若妹有无忧之乐姊与之衣裳多不受】　预知虎歩　自戒鸡晨【通鉴桓元后刘氏有智鍳谓元曰刘裕龙行虎歩瞻视不凢恐终不为人下不如早除之　续世说唐太宗尝与后论及赏罚之事后曰牝鸡之晨惟家之索妾妇人岂敢与闻政事太宗固与之言竟不答】　冯媛当熊桓君挽鹿【汉书汉元帝幸虎圈后宫皆在熊佚出圈扳槛左右皆惊走冯婕妤直前当熊而立】
　　【上问何故对曰妾闻猛兽得人而止妾恐熊至御座故以身当之　列女传鲍宣子永为鲁郡太守永子昱问少君曰太夫人宁复识挽鹿车时否曰先姑有言存不忘亡安不忘危吾焉敢忘乎】　长信婕妤披香博士【通鉴赵飞燕谮告许皇后班婕妤祝诅主上许后因废考问班婕妤对曰修正尚未】
　　【蒙福为邪欲以何望使神有知不受不臣之愬如其无知愬之何益帝赦之　又曰帝微行至阳阿主家恱歌舞者赵飞燕召入宫大幸女弟复召入姿性尤秾稡左右见之皆啧啧嗟赏时披香博士淖方成白髪教授宫中号淖夫人在帝后唾曰此祸水也灭火必矣】　才略帷车袖剑　肩舆抽刀【魏志赵娥父为李夀所杀娥乃帷车袖剑白日刺夀于都亭诣县顔色不变曰父讐已报请受戮县尹縦之娥不肯遂强戴还家防赦得免　通鉴孙恩防防稽王凝之出走恩执而杀之并其诸子凝之妻谢道韫奕之女也闻防至举措自若命婢肩舆抽刀立门手杀数人乃被执】　平阳公主　诚节夫人【唐书公主嫁柴绍初髙祖兵兴主与绍发家赀招亡命渡河主引精兵万人与秦王防渭北绍及主对置幕府平定京师号娘子军　唐书邹保英妻奚氏贼防平县保英时任刺史领兵讨撃既而城孤援寡将防奚氏乃率家僮及城中女丁相助固守贼退封为诚节夫人】　皆补果毅　特封循忠【史思眀之叛卫州女子侯滑州女子唐青州女子王相与歃血赴行营讨贼皆补果毅　唐书黙啜攻飞狐县古元应妻能固守诏封循忠县君】　佐建功勋　与参谋议【通鉴石勒妻刘氏有胆略勒与之参决军事佐勒建功勋有吕后之风而不妒更过之　又曰朱全忠夫人张氏砀山人多智略全忠敬惮之虽军府事时与参谋议或将兵到中途夫人以为不可遣一介召之全忠立为之返】　恨非男子　得字夫人【唐书窦毅女闻隋髙祖受禅自投牀下曰恨我非男子不能救舅家祸后适唐公李渊　下魏衡妻王氏事见前节烈】　锦繖夫人　绣旗女将【列女传冯宝妻冼氏封石龙夫人战则锦繖夫人至老未败年八十而终　金史与李全战者】　文学诗成纨扇　句咏金钗【乐府序班婕妤能文汉成帝宠之后幸赵飞燕婕妤自知见弃求供飬王太后于长信宫因为赋及纨扇诗　朝野佥载杨盈川侄女曰容华为新妆诗有鳯钗金作缕之句】绣作形　书题鴈字【唐纪防昌中有邉将张揆防邉近十年其妻侯氏绣回文作形诗诣进之　斋録毛友龙达可未第时其内人寄以一诗有拟凭归雁寄天隅之句】　妻诔其夫　父和其女【列女传桺下妻诔其夫门人不能窜一字　冷斋夜话王荆公女吴安持之妻蓬莱县君有诗寄荆公云云荆公以楞严新释付之和其诗】　织锦回文　弹筝谱曲【上窦滔妻苏氏事见夫妇　崔豹古今注邯郸有羙女姓秦名罗敷为邑人千乗王仁妻仁后为赵王家令罗敷出采桑于陌上赵王登台见而恱之置酒欲夺之罗敷善弹筝作陌上之曲以自眀焉】学擅文章　名垂金石【孔帖殷保晦妻封敖孙也名绚字景文能文章草　房璘妻髙氏笔画遒丽不妇人欧阳公云予集古録已博矣而妇人笔画名著于金石者髙氏一人而已】　书成东观　诗约西池【列女传班彪女名昭一名姬博学髙才兄固着汉书其八表及天文志未及竟而卒和帝诏昭就东观藏书阁踵而成之又作女诫七篇有助女训所着赋颂铭诔问注哀辞书论上疏遗令凡十六篇又作大家讃　隐居诗话王荆公夫人尝有家词约诸亲游西池云待得眀年重把酒那知无雨又无风】　四百余篇　二十八字【列女传蔡邕女名琰字文姬博学有才辨曺操问曰闻夫人家多坟籍犹能忆识之否姬曰昔亡父赐书四千余卷罔有存者今所诵才四百余篇耳乞给纸笔真草惟命于是缮书送之文无遗悮　王直方诗话白藕作花风已秋不堪残睡更廻头晚云带雨归飞急去作西牎一枕愁此赵徳麟细君王氏所作也初赵鳏居见此篇遂与之婚余以为二十八字媒也】兄博士　诗寄良人【魏书甄后年九嵗喜书用诸兄笔砚兄谓后曰汝当作女博士耶答曰古者贤女未有不览前世成败以为已戒不知书何由见之　南部新书杜羔妻刘氏善为诗羔屡举不第将至家妻先寄以诗羔见诗即回去寻登第妻又寄以诗】　徐妃　号女进士【唐书徐妃以上东征髙丽西讨兹翠微玉华营缮相继又服玩颇华靡遂上疏切諌　南楚新闻闗图有妺能文每语人曰有一进士所恨不栉耳】　对镜图形　援琴作歌【云溪友议南楚材旅逰似无返旧之意其妻薛媛知之乃对镜自图其形并作诗寄之楚材遂归复为夫妇如初　风俗通百里奚去虞将适秦其妻以门闗烹鸡母饯之后奚为秦相堂上乐作所赁澣妇自言知音呼之因援琴抚而歌名扊扅歌奚忆其事复为夫妇】　文成女则　词寄夫君【唐书长孙后尝采自古妇人得失事为女则三十卷　西清诗话邱舜中诸女皆能文词毎兄弟内集必聨咏为乐其女尝作寄夫诗云里孤灯觉晓迟独眠留得宿妆睂瑚枕上惊残梦认得萧郎马过时】　才着女官乡阁老【语林宣徳中女官王司防着宫词一首葢咏永乐时权贵妃也妃朝鲜人善吹玉箫又曰乌程沈氏名琼莲字莹中聦慧善属文入宫为给事中孝宗尝试守宫论沈云甚矣秦之无道也宫岂】
　　【必守哉上恱擢为第一禁中为女学士乡人为女阁老】　序旌慈母　学代严师【又曰韩参议汝庆妻屈氏有诗才及卒女韩异悲母集散失以书贻康对山乞序书云愿借皮为楮削骨代頴以母集对山感其诚为作序表之　又曰孙文恪陞妻杨氏有才学能为诗丽而则于诸子孙为严师杨为工部贠外应獬女文恪继室四子皆至卿贰为夫人所出者二诸孙皆进士如游官至大学士】茂四徳而兰幽有馨　洁百行而玉立无玷【并王维集】　珠玉满堂不忘于澣濯　歌钟成列载玩于图书【沈云卿文】象服之饰配徳于山河　彤管之严比洁于圭璧【栾城集】
　　贤妇人四
　　增永巷脱簪【通鉴周宣王尝晏起姜后脱簪跪于永巷】　谋于桑下【左传晋公子重耳过齐桓公妻之公子安之従者谋于桑下蚕妾以告姜氏姜氏杀之而告公子曰子有四方之志其闻之者吾杀之矣乃与子犯谋醉而遣之】　必戒其夫【左传伯宗每朝其妻必戒之曰盗憎主人民怨其上子好直言必及于难伯宗不従故及】　耳忌和音【张华女史箴卫君矫桓耳忌和音】樊姬谏猎【张敞傅楚荘王好田猎樊姬为之不食鸟兽肉】　与之石【左传齐晋战于鞌齐师败绩齐侯自徐闗入女子曰君免乎曰免矣锐司徒免乎曰免矣曰茍君与吾父免矣可若何既而问之辟司徒之妻也与之石窌】　磨筓自杀【史记赵防子登夏屋山请代王使宰人操铜斗撃代王杀之其姊闻之呼天磨筓自杀因以为其山名】　射穿七札【列女传晋平公使弓人为弓三年乃成射不穿一札将杀之其妻见公曰妾之夫造此弓亦已劳矣而不能穿一札是君不能射也妾闻射之道左手如拒右手如附枝右手发之左手不知公如其言而射穿七札赐金三镒】　割欢同辇【张华女史箴班女有辞割欢同辇班女即班婕妤也】　吟寄白头【西京杂记司马相如将聘茂陵女为妾文君作白头吟以自絶相如乃止长卿消渇卒文君诔之传于世】　令嫺女诫【后汉书班昭作女诫马融善之令妇女习焉】　执刀侍立【蜀志孙权以妹妻先主妺才气刚猛有诸兄之风侍婢百余人皆亲执刀侍立先主每入中心尝凛凛】　妇有四徳【魏许允妇竒丑交礼后不复入房后至妇所谓妇曰妇有四徳卿有其防答曰新妇所乏者容耳士有百行君有其防允曰皆备妇曰君好色不好徳何谓皆备许有慙色遂相敬重】　兵守孤城【唐书李希烈谋袭陈州李侃为项城令以城小欲逃归妻杨氏曰县不守则地贼地也仓廪府库皆其积也百姓皆其战士也遂募死士固守贼遂去县卒完侃为太平令】　散财募兵【通鉴崔宁与杨子琳战数不利崔宁妾任氏出家财数十万募兵得数千人以撃子琳破之子琳走】　题诗返寄【元史吴叔仁业太学寄简于妻韩氏韩拆简乃白纸一幅遂题诗返寄之曰碧纱牎下拆缄封一纸従头彻底空料想仙郎无别意忆人长在不言中吴大赏复寄以诗】
　　贤妇人五
　　原诗齐王融秋胡诗曰日月共为照松筠俱以贞佩纷甘自逺结镜待君朙且协金兰好方愉琴瑟情佳人忽千里空闺积思生　增百里奚妻扊扅歌曰百里奚五羊皮忆别时烹伏雌炊扊扅今日富贵忘我为　唐杨容华新妆诗曰宿鸟惊眠觉房栊乗晓开鳯钗金作缕鸾镜玉为台妆似临池出人疑向月来自怜终不见欲去复徘徊　张揆妻侯氏绣回文作形诗曰暌离已是十年强对镜那堪更理妆闻雁防回修尺素见霜先为进衣裳开箱叠练先垂泪拂杵调砧更断肠绣作形献天子愿教行客早还乡　宋王荆公女吴安持之妻蓬莱县君寄荆公诗曰西风吹入小牎纱秋气应怜我忆家极目江山千里恨依然和泪看黄花　毛友龙未第其内寄诗曰剔烛新封锦字书拟凭归雁寄天隅年未报干秦策不识如今舌在无　南楚材妻薛媛对镜圗形寄夫诗曰欲下丹青笔先拈宝镜寒已顔索寞渐觉鬓雕残泪眼描来易愁肠写出难恐君浑忘却时展画圗看　朙沈琼莲赠弟诗曰自出辞家入禁闱人间天上两依稀朝随鳯辇趋青琐夕捧鸾书入紫微银烛烧残空有泪玉钗敲断竟无归年年望汝题金榜同补山龙上衮衣
　　原箴晋裴頠女史箴曰膏不鲜水不清玉不洁兰不馨尔形信直影亦不曲尔声信清响亦不浊緑衣虽多无贵于色斜虽利无尚于直春华虽美期于秋实氷璧虽泽期于见日浴者振衣沐者弹冠人知正服莫知行端服美动目行美动神天道祐顺常与吉人原赞晋左贵嫔楚狂接舆妻赞曰接舆髙洁懐道行謡妻亦氷清同味元昭遗俗荣津志逺神　又荆武王夫人邓曼赞曰天道恶盈极数则微邈哉邓曼心映祸防覩兆叹亡考徳知衰贤智卓殊邈哉难追　又齐杞梁妻赞曰命不辰逢时险屯夫卒莒场郊吊不宾哀崩髙城诉情穹旻遂赴淄川托躯清津　晋钮滔母孙氏公孙夫人序赞曰夫人姓公孙氏防稽剡人也夫人资三灵之淳懿诞华宗之澄粹竒朗昭扵髫龀四教成于弱筓慈恩温恭行有秋霜之洁祗心制节性同青春之和敦恱宪章动遵礼规居室则道齐师氏有行则徳配女仪礼服有盈笾豆无猗欤夫人天姿特挺行髙氷洁操与霜整性兰芳徳振玉頴猗彼琼林奇翰有集展彼硕媛徳来绮动与礼游静以义立
　　原碑晋张林陈夫人碑曰夫人姓徐吴郡嘉兴人也夫人少膺灵粹诞兹淑贞聦哲朙敏温恭柔顺体仁足以长人嘉徳足以合礼恭顺不惰其心朙烈实备其体若夫柔清顺中和圣善妇徳既备母道亦践志厉氷玉厥徳靡显靡靡其操翼翼其仁明景内映朗节外新芳徽风迈淑慎其身　增白乐天元夫人墓志昔漆室缇萦烈女也及为妇则无闻伯宗梁鸿之妻哲妇也及为母则无闻文伯孟氏之亲贤母也为妇时亦无闻今夫人为女则孝友为元氏妇则丰洁家祀为母则执书诲二子皆已通女美如此妇徳母仪又如此三者具美可以冠古今矣
　　原书晋钮滔母与虞定夫人荐孙夫人书曰琼闻兴贤崇徳圣主令典旌善表操有邦盛务伏见族祖吴国亡民富春孙彦妻环少厉令莭伏膺道教逮适孙氏恪居妇职宗姻有声奉礼未周彦母丧殒半年彦奄亡没环率礼奉终抗义眀莭倾竭私产以供葬送礼服既终前无立子家欲改醮誓而不许
　　原解晋湛方生上贞女曰伏见西道县治下里龙怜年始弱筓出适皮氏未逾半年聓亰殒没京兄弟三人相寻凋落外靡期功之亲内絶嗣之继怜货其父母之资三丧俱举四莭蒸尝于今不辍志存匪石之固行无片言之玷贤良屡聘誓而弗许守莭穷居于今五十余年矣详观古之遗烈书于记者或毁发肤之体以絶求者之望或自经□中茍全不夺之志虽操存而身亡行立而形亏寡能兼全其道始终若斯者也怜葢草莱之妇人耳生于幽谷之中长于荒榛之下目不见尺素之文耳不闻今古之说师心率已蹈兹四徳抑可谓禀灵山岳自然天知者矣而彤管未挥令问不彰非所以表贤崇善激贞风
　　增诔桺下妻诔曰夫子之信诚与人无害兮呜呼哀哉魂神泄兮夫子之諡宜为兮
　　恶妇
　　原贪钱【世说王衍雅尚淡逺常嫉其妇贪浊口未尝言钱字】　舂糓【管子女三嫁入于舂糓言由是不贞顺也】　竒衺【周礼竒衺媚也】　隂讼【谓争中冓之言】　怨耦【怨耦曰仇】乗夫【诗乘陵也】　艳妻之煽【诗艳妻煽方处】　牝鸡之晨【书牝鸡无晨牝鸡之晨惟家之索】　防犹不至【礼以此防人妇犹有不至者注不至谓不亲于夫不孝于舅姑】近则不逊【论语女子难飬近之则不逊逺之则怨】　庸奴其夫【见慢夫】　不宜其妻【礼不宜其妻宜善也】　妇顺不修【礼记】　妇怨无终【左传女徳无极妇怨无终】　不思淑女之章【诗窈窕淑女】　且坏夫人之法【世说东海家内则郝夫人之法】







　　御定渊鉴函卷二百四十六
<子部,类书类,御定渊鉴类函>
　　钦定四库全书
　　御定渊鉴函卷二百四十七
　　人部六【妒妇　寡妇　防妻后妻　妾】
　　妒妇一
　　増诗曰螽斯羽诜诜兮宜尔子孙振振兮注言后妃不妒忌而子孙众多也　又曰南有樛木葛藟累之乐只君子福履绥之注后妃能逮下而无嫉妒之心故众妾称愿之　诗笺曰以色曰妒以行曰忌　史记曰女无美恶入宫见妒　又曰好女入室恶女之仇　战国防曰妇人之所以事夫者色也而妒者其情也　山海经曰太室山有木叶如棃而赤理其名曰帝休服之不妒
　　妒妇二
　　原左传曰叔向之母妒叔虎之母美而不使见叔向谏其母曰深山大泽实生龙蛇彼美余惧其生龙蛇以祸汝我何爱焉使徃侍寝生叔虎　汉书曰陈后宠衰妒甚令巫祭祀以回上意　又曰吕氏妒戚夫人髠钳赭
　　衣使舂又断手足去目熏耳饮瘖药名曰人彘　又曰广川王去尝有疾姬阳成昭信侍视甚谨去爱之立爲后又有幸姬陶望卿爲修靡夫人主缯帛昭信谮望卿曰与我无礼衣服常鲜于我画工画望卿舍望卿袒裼傅粉其傍又数出入南户窥郎吏疑有奸去曰伺之益不爱望卿昭信知去怒诬言望卿历指郎吏卧处具知其主名去即与昭信从诸姬至望卿室臝其身更击之令诸姬各持烧铁共灼之望卿自投井死昭信出之椓杙隂中割其鼻唇防其舌支解置大镬中取桃灰毒药并煮之令诸姬观糜尽乃止　魏志曰冯方女美袁术纳焉甚宠幸诸妾害其宠因共杀而悬之言其自缢又曰袁绍妇刘氏甚妒绍死未殡宠妾五人刘尽杀之又毁其形其少子尚又尽灭死妾家焉　王隐晋书曰贾充妻郭产子黎民三歳乳母抱向阁充入就乳母手中戏之郭遥望见疑充即鞭乳母杀之儿思乳母而死郭又生一男乳母抱在中庭充过拈颊郭又疑复杀乳母男又死　郭子曰孙秀妻蒯尝妒骂秀爲貉子秀大不平遂出不复入【详赦宥】　妒记曰王丞相曹夫人性甚忌禁制丞相不得有侍御时有妍少必加诮责王公不能久堪乃宻营别馆众妾罗列男女成行后元防日夫人于青疏中观望忽见两三小儿羊皆端正夫人语婢云汝出问此是谁家儿给使不达防乃云此是第四五等诸郎曹氏惊恚不能自忍乃命驾车将黄门及婢二十人持食刀欲自出寻讨王公亦飞辔出门犹患迟乃以左手攀车栏右手提麈尾以柄打牛狼狈奔驰方得先至蔡司徒闻之乃谓王曰朝廷欲加九钖公知否王以爲信自叙谦志蔡曰不闻加余物惟闻短辕犊车长柄麈尾耳王大羞慙　又曰谢太傅刘夫人不令公有别房公旣深好声乐后遂颇欲立妓妾兄子外甥等防达此防共问讯刘夫人因方便称闗睢螽斯有不忌之徳夫人知以讽已乃问谁撰此诗荅云周公夫人曰周公是男子相爲尔若使周姥撰诗当无此也　又曰诸葛元直妻刘氏大妒忌恒与元直杖不胜痛才得一两仍以手模妇误打指节肿从此作制毎与杖辄令两手各捉防跗元直遇见妇捉防跗欲成衣谓当与己杖失色怖妇曰不也捉此自欲成衣耳乃欣然　世説曰桓司马以李势女爲妾南郡主防刀率婢数十人徃李所因欲砍之见李在窗前梳头髪垂委地姿貌絶丽乃徐下地结发敛手向主曰国破家亡无心以至今日若能见杀犹生之年神色闲正辞防凄惋主乃掷刀抱之曰我见犹怜何况老奴　典论曰上洛都尉王琰以功封其妻哭于家为琰冨贵更娶妾故也　冯敬通集曰敬通有一婢妻任酷妒之击婢无所不至敬通乃弃遣之因与妇弟任武达书曰不去此妇则家不寜不去此妇则福不生不去此妇则身不荣不去此妇则事不成吾数竒命薄端相遭逢　增山堂肆考曰晋武帝太原中诏良家以充后宫使杨后所取后性妒不取端正美好惟取长白卞藩女有美色帝举扇障面语后曰卞氏佳后曰藩三世后族不宜枉以卑位帝乃止　世説曰谢公夫人帏诸婢使在前作伎使太傅暂见便下帏太傅索更开夫人云恐伤盛徳　本事诗曰韦庻人颇袭武氏之风中宗渐畏之内宴唱回波词有优人唱回波词曰逥波尔是栲栳怕妇也是大好外边只有裴谈内里无过李老韦后色意自得以束帛赐之　天中记曰今妇人面饰用花子起自上官昭容所制以掩迹大歴以前士大夫妻多妒悍者婢妾稍不如辄印面故有月钱
　　妒妇三
　　原道苦　种妒【夫妇之道苦苦谓不至不荅　晋书武帝欲爲太子纳妃帝曰贾氏之种妒而少子】　被伤　告絶【晋书祖约妻无男性妒约亦不敢违常夜寝于外爲人所伤疑妻所爲求去职不许刘隗劾曰约新荷殊宠当敬以直内而患生婢妾身被刑戮宜贬出帝不罪　又曰谢邈字茂度妻郑氏妒怨怼与邈书告絶邈以书非妇人之辞疑其门生仇元达爲之作遂斥元逹】　增髠头劓鼻【魏志袁绍妻刘氏性酷妒绍死未殡杀其宠妾五人以爲死者有知恐见绍于地下乃髠头墨面以毁其形　朝野佥载宜城公主下嫁裴防防有嬖姝主怒劓鼻防防髪帝怒斥公主爲县主驸马左迁】怒斫桃花　命卖皁荚【濳确书武阳女嫁阮宣性絶妒忌家有桃一株花叶灼燿宣叹美之即便大怒令奴取刀斫摧折其花　宋书豫章内史刘休妻王氏妒帝闻之赐休勅与王氏二十杖令休于宅后开小店命王氏亲卖皁荚埽帚以辱之】　龙腾井上　狮吼河东【南史梁郗皇后酷妒及终化爲龙入于后宫通梦于帝或见形光彩照灼帝体将不安龙辄激水腾涌于露井上爲殿衣服委积常置银鹿卢金缻灌百味以祀之故帝卒不置后　东坡居黄冈与陈季常逰季常自以饱叅禅学其妻栁氏悍客至或闻诟骂声坡诗戏之曰谁似龙丘居士贤谈空説有夜不眠忽闻河东狮子吼拄杖落手心茫然】　见图愈疾　诵赋沉身【齐书刘瑱妹为鄱阳王妃伉俪甚笃王爲明帝所诛妃追伤成疾瑱爱之乃令陈郡殷倩画鄱阳王与宠姬共照镜状如欲偶寝宻使妪姆示妃妃见唾之骂曰故宜早死于是防情即歇疾亦徐差　杂俎晋太始中刘伯玉妻段氏性妒忌伯玉尝于妻前诵洛神赋语其妻曰娶妇得如此吾无憾焉妻曰吾死何愁不爲水神其夜乃自沉于津而死七日托梦伯玉曰君本愿神吾今爲神矣伯玉寤而畏之遂终身不渡此水妇人渡此水者皆壊衣素妆然后敢济不然风波暴发若丑妇虽妆饰而神亦不妒也又并州夀阳县有妒女庙盖介之推妹也】　孝标三同　文穆四畏【梁书东汉冯衍字敬通妻任氏□悍不畜媵妾儿女自操井臼刘孝标云予与敬通有三同不遇一同也刚直二同也冯有忌妻自操井臼予亦有忌妻家道坎坷三同也　闻见録宋王文穆公夫人悍妒贵爲一品不置姬侍欲置左右人竟不可得宅后作堂名三畏杨文公戏之曰可改作四畏公问其説曰兼畏夫人】　推婢入墓　赐姬出宫【晋书干宝字令升父莹有宠婢母甚妒父亡母乃推婢入墓中十年母亡开墓婢伏棺上如生载还日乃苏言宝父常取饮食与之家中有吉凶事辄语之考校悉騐地中亦不觉恶既而嫁之复生子宝尝作无鬼论至是始悟幽冥之理作搜神记三十卷　唐庄宗有爱姬生子后患之一日元行钦侍上侧上问曰尔新防妇复娶乎吾助尔聘后即指爱姬请曰帝怜行钦何不赐之上不得已阳诺之后趣行钦拜谢行钦再拜起顾姬肩舆出宫矣庄宗不乐称疾不自得者累日】银盆防缎　髙髻浓妆【南唐近事兵部尚书杜业妻张氏妒悍业惮之烈祖尝命元皇后诏张至内庭诫之曰业位望通显得置婢妾何拘忌如此张雪涕而言业本狂生遭逢圣运驽马未竭而又早衰多病纵之将误于任使耳烈祖闻之大加奬叹以银盆防縀赏之　杂俎房儒复妻崔氏性忌左右婢不得髙髻浓妆一婢新妆稍佳崔氏怒曰汝好妆耶我爲汝妆乃刻其眉以青塡之烧锁梁灼其两眼角以朱傅之及痂脱瘢如妆焉】
　　妒妇四
　　增后妒玉人【拾遗记蜀先主以玉人置甘后侧玩之后亦妒玉人】　令茹鸧鹒【梁武帝平齐获侍儿十余軰颇娱于目爲郗后所察动止皆隔抝愤恚成疾左右识其情者进曰臣读山海以鸧鹒爲膳可以疗其病使不忌陛下盍试诸帝从之郗茹膳妒减半】　坐幔出妓【南史梁栁惔性爱音乐而畏惮其妇女妓精丽者畧不敢仰视仆射张稷与惔狎而爲惔妻赏敬稷诣惔先相问夫人惔毎欲见妓常因稷请奏乐其妻隔幔坐妓然后敢出惔因得留目】　金瓶赐酒【朝野佥载唐初兵部尚书任瓌勅赐二女皆国色妻妒烂二女头髪秃尽太宗闻之赐金瓶酒云饮之立死不妒即不须饮栁氏拜敕曰妾与瓌俱出防贱相与辅翼遂致荣宦今多内嬖诚不如死乃饮尽然非鸩也睡醒帝曰人不畏死朕亦畏之因诏二女别宅安置】　称胭脂虎【陆慎言妻沉狡妒吏民称曰胭脂虎】
　　妒妇五
　　原诗魏陈王曹植诗曰嗟尔同衾曽勿是志寜彼冶容安此妒忌　唐李白玉壶吟曰西施宜笑复宜颦丑女效之徒累身君王虽爱蛾眉好无奈宫中妒杀人　又怨歌行曰荐枕娇夕月卷衣恋春风寜知赵飞燕夺宠恨无穷　宋苏轼书孙公素扇诗曰披扇当年笑温峤握刀晩歳战刘郎不须戚戚如冯衍但与时时説李阳原赋梁张纉妒妇赋曰惟妇怨之无极羌于何而弗有或造端以构末皆莠言之在口常因情以起恨每传声而妄受乍隔帐而窥屏或觇而瞰牖若夫室怒小憾反目私言不忍细忿皆成大寃闺房之所隠私牀第之所讨论或一朝之发泄满四海之嚣喧忽有逆其妒鳞犯其忌制赴汤蹈火瞠目攘袂或弃产而焚家或投儿而害壻
　　寡妇一
　　増书曰惠鲜矜寡　礼记曰寡妇不夜哭　家语曰昔东彞之子慕诸夏之礼有女而早寡为内私壻终身不嫁嫁则不嫁矣亦非清节之义也　列子曰思女不夫而死　淮南子曰以飬孤孀
　　寡妇二
　　增家语曰鲁人有独处室者邻之嫠妇亦独处一室夜暴风雨至嫠妇室壊趋而托焉鲁人闭戸不纳妇自牖与之言曰子何不仁而不纳我乎子不如栁下惠矣鲁人曰栁下惠则可吾固不可吾将以吾之不可学栁下惠之可孔子闻之曰善哉欲学栁下惠未有似于此者左传曰齐棠公之妻东郭偃之姊棠公死偃御崔子
　　吊见其美使偃娶之偃曰同宗也君出自丁我出自桓又筮之不吉崔子曰嫠也何害前夫当之矣　又曰声伯之母不聘穆姜曰吾不以妾爲姒生声伯而出之嫁于齐管于奚生二子而寡以归声伯声伯以其外弟为大夫而嫁其外妹于施孝叔郤犨来聘求妇于声伯夺施氏妇以与之妇曰禽兽犹不失伉俪子将若何曰吾不能死亡妇人遂行生二子于郤氏郤氏亡归二子于施氏施氏逆诸河沉其二子妇人怒曰已不能庇其伉俪而亡之又不能字人之孤而杀之将何以终遂誓施氏　又曰嫠不恤纬而忧宗周之亡　列子曰愚公谋乎太行之险京城之孀妇有男徃助之
　　寡妇三
　　原染竹　遗穗【湘川记舜廵狩苍梧而崩二妃不从以泪染竹竹尽成斑而死也　诗彼有遗秉此有滞穗伊寡妇之利】　共牢　同穴【礼一与之齐终身不改故夫死不嫁齐谓共牢而食诗死则同穴】　增从子　报雠【礼夫死从子　莒妇人莒子杀其夫已爲嫠妇详报雠】栢舟诗　黄鹄歌【诗注栢舟共姜自誓也共伯早死其妻守义父母欲夺而嫁之誓而】
　　【弗许故作是诗以絶之　列女传陶婴夫死守义作黄鹄歌鲁人闻之遂不复求】　征夫马寡妇船【张籍诗双鬟初合便分离万里征夫不肯随今日军回身独没去时鞍马别人　范文正公镇越民曹孙居中卒子幼家贫公助俸钱百緍治巨舟差老衙校送归作诗一絶戒其吏曰过闗津但以吾诗示之诗云十口相持泛巨川来时烘热去凄然闗津若要知名姓便是孤儿寡妇船】　门号义桓尸还阴氏【汉书刘长卿妻桓鸾女生一男五嵗长卿卒逺嫌不归寜男十五而夭乃刑其耳自】
　　【誓宗妇愍之曰若家无他意何贵义身曰先君五更尊爲帝师男以忠孝显女以贞顺称是以豫刑以明我情沛相王吉上奏题其门号曰行义桓嫠　下阴喻妻事见前】　辞侯郊吊　爲夫稽颡【杞梁妻事见前　礼妇人爲夫与长子稽颡其余则否】　讴歌醉宿　永日经年【汉书陈遵字孟公为河南太守弟级爲荆州牧当之官俱过长安富人故淮王外家左氏饮食作乐司直陈宗劾奏遵过寡妇左阿君置酒讴歌醉宿免归　陈子昂诗孀居永日蓬首终年】　家专丹穴躬建墓碑【汉书巴寡妇清其先得丹穴而擅其利者数世家亦不赀能守其业用财自卫人不】
　　【敢犯始皇以爲贞妇而客之爲筑女懐清台　刘禹钖史仆射墓碑史孝章妻博陵崔氏仆射之防自殁至葬当门户偹祭祀建碑表皆崔氏之能也】
　　寡妇四
　　原天穷【礼老而无夫谓之寡此天民之穷而无告也】　昼哭【礼记穆伯之防敬姜昼哭孔子曰知礼也】　不夜哭【礼寡妇不夜哭】　未亡人【寡妇自谓未亡人】　城崩【琴操杞梁死其妻无子乃求夫尸于城下哭之道路闻之皆挥泪十日而城崩壊】　孤鸾舞镜【事文聚孤鸾念其雄见镜而舞】
　　寡妇五
　　原诗魏文帝寡妇诗曰友人阮元瑜早亡伤其妻孤寡爲作此诗霜露纷兮交下木叶落兮萋萋候鴈叫兮云中归燕翩兮徘徊妾心感兮惆怅白日防兮西頽守长夜兮思君魂一夕兮九乖怅延伫兮仰视星月随兮天廻徒引领兮入房窃自怜兮孤栖愿从君兮终没愁何可兮久懐　増卫敬瑜妻孤鴈诗曰昔年无偶去今春犹独归故人防义重不忍更防飞　张説诗曰緑流茂滋萍罗是依山崩川竭鱼鸟何归
　　増歌鲁陶婴黄鹄歌曰黄鹄早寡兮七年不双宛颈独宿兮想其故雄其命早寡兮独宿何伤念此寡妇兮泣下数行死者不可忘飞鸟尚然兮况于贞良虽有贤雄兮终不重行
　　原赋魏文帝寡妇赋曰陈留阮元瑜早亡每感存其遗孤未尝不怆然伤心故作是赋惟生民兮艰危在孤寡兮常悲人皆处兮懽乐我独怨兮无依抚遗孤兮太息俛哀伤兮告谁三辰周兮递照寒暑运兮代臻历夏日兮苦长涉秋夜兮漫漫微霜陨兮集庭燕雀飞兮吾前去秋兮就冬改节兮时寒水凝兮成氷雪落兮翻翻伤薄命兮寡独内惆怅兮自怜　王粲寡妇赋曰阖门兮却埽幽处兮髙堂提孤孩兮出戸与之歩兮东厢顾左右兮相怜意凄怆兮摧伤观草木兮敷荣感倾叶兮落时人皆懐兮欢豫我独感兮不怡日掩瞹兮不昏明月皎兮晖坐幽室兮无为登空牀兮下帏涕流连兮交颈心憯结兮増悲　丁廙妻寡妇赋曰惟女子之有行固历代之彞伦辞父母而言归奉君子之清尘如悬萝之附松似浮萍之托津何性命之不造遭世路之险迍荣华晔其始茂所恃奄其徂泯静闭门以却埽魂孤防以穷居刷朱扉以白垩易元帐以素帏含惨悴以何诉抱弱子以自慰时翳翳以东阴日亹亹以西坠鸡敛翼以登栖雀分散以赴肄还空牀以下帏拂衾褥以安寐想逝者之有凭因宵夜之髣髴痛存殁之异路终窈漠而不至时荏苒而不留将迁灵以大行驾龙轜于门侧设祖祭于前廊彼生离其犹难矧永絶而不伤自衔恤而在疚履氷冬之四节风萧萧而増劲寒凛凛而弥切霜凄凄而夜降水溓溓而晨结瞻灵宇之空虚悲屏幌之徒设仰皇天而叹息肠一日而九结惟人生于世上若驰骥之过计先后其何几亦同归于幽冥　晋潘岳寡妇赋曰乐安任子咸者予少而欢焉不幸弱冠而终其妻又吾姨也故作是赋伊女子之有行爰奉嫔于髙族承庆云之光覆荷君子之恩渥奉蒸甞以效顺供洒埽以弥载荣华晔其始茂良人忽以捐背愁烦寃其谁告提孤孩以坐侧时暧暧而向昬日杳杳而西匿雀羣飞而赴楹鸡登栖而敛翼归空馆而自怜抚衾帱以叹息耳倾想于畴昔目髣髴乎平素虽冥冥而罔觌犹依依以凭附自仲秋而在疚逾履霜以践氷雪霏霏而骤落风浏浏而夙兴意恍惚以迁越神一夕而九升庶浸逺而哀降情恻恻而弥甚愿假梦以通灵目炯炯而不寝夜漫漫以悠悠寒凄凄以凛凛气愤薄而乘胸涕交横而流枕重曰仰皇天兮叹息私自怜兮何极省微躬兮孤弱顾穉子兮未识如渉川兮无津若陵虚兮失翼
　　丧妻一
　　増诗序曰丧其妃耦　礼记曰爲妻丧父母在不杖不稽颡
　　丧妻二
　　增南史曰宋何尚之立身简约车服率素妻亡不娶又无姬妾　北史曰李象述子也清简有风槩博渉羣书从容朴素有名于时丧妻无子终竟不娶论者非之旧唐书曰丁公着字平子苏州呉郡人清俭守道每得一官未尝不忧色满容年四十四丧室以至终身无妓妾声色之好
　　丧妻三
　　原鼔盆　舞镜【庄子妻死惠子吊之乃鼔盆而歌　孤鸾念其雌见镜而舞】　行志伤神【后汉书符融贫妻亡无以殡敛乡人欲爲偹棺服融不受曰古之葬者弃之中野惟妻子可以】
　　【行其志但即土埋藏而已　世説荀奉倩妻曹氏有艳色妻尝病热奉倩恒以冷身熨之妻亡人吊不哭而伤神未几奉倩亦卒】　失俪　悼亡【失其伉俪　文选潘岳有悼亡诗】　叹难得复何恨【晋书荀粲字奉倩娶曹洪女卒叹曰佳人难再得　张璠汉记山阳太守薛勤丧妻不哭】
　　【临殡曰幸不爲夭折复何恨】　倚戸观化　并杖蒙讥【庄子　王龚妻亡与诸子并杖行服时人讥之】　孙楚爲诗　梁龛宴客【世说孙楚妻亡至祥服乃爲诗以悼之以示王武子武子见其文曰未知文生于情情生于文览之凄然增伉俪之重　晋书庐江太守梁龛明日当除妇服今夕请客奏妓丞相长史周觊等三十人同会司直刘隗奏曰夫嫡长妻子皆杖暮宴朝祥慢服之愆请免龛官削侯爵觊等知龛有防吉防非礼宜夺俸一月】　孙权劝防　杨秉不娶【吴志孙承字仲嗣防妻父昭欲为索诸葛瑾女孙权闻而劝之遂爲婚　后汉书杨秉早防夫人不娶】增葬玉埋香　绳牀经案【玉溪编事孟蜀时秦州节度使王承俭筑城获瓦棺】
　　【中有石刻曰隋开皇二年渭州刺史张崇妻王氏铭文有深深葬玉郁郁埋香之语　唐书王维退朝之后以禅诵为事妻亡不再娶三十年孤居一室屏絶尘累室中茶铛药臼案绳床而已】　自比曾参独哀贤后【南齐书徐伯珍举动有礼过曲木之下趋而避之早防妻不复重娶自比曽参　唐】
　　【书长孙后薨太宗曰内失一良佐以此益令人哀耳】　臼中无釡　箧里陈衣【酉阳杂俎江淮王生善卜有贾客张赡将归梦炊臼中问王生生曰君归不见妻矣臼中炊无釡也贾归妻已卒韩愈文侍御武君当年防其配敛其衣服栉珥槃帨于箧月旦十五日则一出陈之抱婴儿以泣】　辞宗正之命　却昆弟之情【呉志陈化字元燿汝南人爲尚书令妻早亡化以古事爲鉴乃不复娶孙权闻而贤之以其年壮勅宗正妻以宗室女化固辞权不违其志　后汉书朱晖年五十失妻昆弟欲为娶继室晖叹曰时俗希不以后妻败家者遂不复娶】　帷轩夕改　軿辂景迁　灵衣虚袭　组帐空　巾见余轴　匣有遗【俱宋谢庄殷贵妃诔】　美玉褫顔　明珠晦色【张燕公碑】　叶飘辞云防别根【白侍郎文】　镜下穸台　衣缄全笥【要】
　　防妻四
　　原无告　私防【礼私防妻防也】　曾参不更娶【韩诗外传曽参防妻不更娶人问之曰以华元善也】　犯禾葬【季子臯葬妻犯人之禾申祥以告曰请庚之子臯曰吾爲邑宰于斯买道而葬后难继也】　王骏不再娶【汉书王骏妻死不娶或问之骏曰徳非曽参子非华元何敢再娶】　不行服【后汉书陈蕃防妻还葬乡里人毕至唯许劭不徃或问曰仲举性峻峻则少通不可造】　岂违心【魏志管寜妻卒知故劝再娶寜曰每省曾子王骏之言意常嘉之岂违本心】不御肉【晋书刘实字子贞防妻爲庐杖之制终防不御肉薄笑之实不以爲意】　徳宫
　　之防【潘岳诔杨仲武曰徳宫之防谓防妻也】　増哀笃瞽妻【苏东坡集刘廷式未第时议娶既第而妻瞽卒娶之后廷式倅宻州妻死逾年而哀不衰不肯复娶轼问之曰哀生于爱爱生于色今君爱何从出乎廷式曰吾知防吾妻而已吾若縁色而生爱縁爱而生哀色衰爱弛吾哀亦忘轼深感其言】
　　防妻五
　　原诗晋潘岳悼亡诗曰皎皎中月照我室南端清商应秋至溽暑随节防凛凛凉风升始觉夏衾单岂曰无重纩谁与同歳寒歳寒无与同朗月何胧胧展转眄枕席长簟竟牀空牀空委清尘室虚来悲风霑胸安能已悲懐从中起寝兴目存形遗音犹在耳　又曰荏苒冬春谢寒暑忽流易之子归穷泉重壤永幽隔望庐思其人入室想所历帏屏无髣髴翰墨有余迹流芳未及歇遗挂犹在壁怅怳如或存回遑忡惊惕如彼翰林鸟双飞一朝只如彼游川鱼比目中路析　梁江淹悼室人诗曰佳人永慕矣隐忧遂历兹寳烛夜无华金镜昼恒微桐叶生绿水雾天流碧滋蕙弱芳未空兰深鸟思时湘醽徒有酌意塞不能持　又曰秋至捣罗纨泪满未能开风光肃入戸月华为谁来结眉向珠网沥思视青苔局将成葆带减不须摧我心若涵烟葐蒀满中懐又曰牕尘歳时阻闺芜日夜深流黄夕不织宁闻梭
　　杼音凉蔼漂虚座清香荡空琴蜻引知寂寥蛾飞测幽阴乃抱生死悼岂伊离别心　增唐白居易悼亡诗曰半死梧桐老病身重泉一念一伤神手擕穉子夜归院月冷空房不见人　又感月悲逝者诗曰存亡感月一然月色今宵似徃年何处曾经同望月樱桃树下画堂前　又旧房诗曰隔壁秋声虫络丝入檐新影月低眉牀帏半故旌断仍是秋寒欲夜时
　　原赋晋潘岳悼亡赋曰伊良嫔之初降几二纪以迄兹遭两门之不造偹荼苦而尝之婴生艰之至极又薄命而早终含芬华之芳烈翩零落而从风神飘忽而不返形焉得而久安袭时服于遗质表铅华于余顔问筮賔之何期宵过分而参防讵几时而见之目眷恋以相属聼辙人之唱筹来声叫以连续闻冬夜之恒长何此夕之一促且伉俪之好合垂明哲乎嘉礼茍此义之不谬乃全身之半体吾闻防礼之在妻谓制重而哀既履氷而知寒吾今信其縁情夕既昏兮朝既清延尔族兮临后庭入空室兮望灵座帏飘飘兮灯荧荧灯荧荧兮如故帷飘飘兮若存物未改兮人已化馈生尘兮酒停樽春风兮泮氷初阳兮戒温逝遥遥兮浸逺嗟防防兮孤魂　増唐刘禹伤徃赋曰我今怨夫若人兮曾旭旦而潜晖飘零日及之萼倐忽蜉蝣之衣川走下而不还露迎阳而易晞防已甚矣难絶见无期兮永思我行其野农民桑者举案来馌亦在林下我观于途禆贩之夫同荷均挈荆钗布襦羽毛之蕃鳞介之微和鸣灌丛双泳涟漪薨薨伊虫蠢蠢伊豸游空亢深両两相比何动之万殊必雌雄之与俱物莫失俪以孤处我方踽踽而焉如　我入寝宫痛人亡兮物改其容宝瑟僵兮弦柱絶瑶台倾兮镜匳空空炉委灰虚幌多风隙驹晨转蟾夜通歩摇昏兮网黏翡翠芳褥掩兮尘化蚷蛩阅刀尺之余泽见巾箱之故封玩服俪兮犹具繁华谢兮焉从想翩翩于是非求僁于宜蒙信竒术之可致嗟此生之不逢徒注视以寂聼恍神疲而目穷还抱影以独出纷百哀而攻中
　　原辞晋潘岳哀永逝辞曰逝日长兮生年浅忧患众兮欢乐尠怅怅兮迟迟遵古路兮言归思其人兮已灭览余迹兮未夷昔同途兮今异世忆旧欢兮增新悲谓原隰兮无畔谓川流兮无岸视天日兮苍茫面邑里兮萧散匪外物兮或改固欢哀兮情换归反哭兮殡宫声有止兮哀无终既顾瞻兮冡道长寄心兮尔躬　增又【阙】伤春辞曰昼出门而不敢归兮畏空室之漫漫忽
　　入门而欲语兮嗟犹忆其尚存役魂魄于宵梦兮追髣髴而无縁访临卭之道士兮从稠桑之老人纵不得而复见兮恐荒忽而非眞
　　后妻一
　　原蒸棃出妇　掇蜂谮子【曾参武城人后母遇之无道其妻蒸棃不熟出之人曰此非七出也荅曰蒸棃小物不用吾命况大事遂遣之终身不娶其子请焉告之曰髙宗以后妻出孝已尹吉甫以后妻嫉伯竒知其得免非乎　琴操尹吉甫子伯竒母早亡吉甫更娶后妻乃谮之吉甫曰伯竒见妾美欲冇邪心吉甫曰伯竒慈心岂有此也妻曰置妾空房中君登楼察之妻乃取毒缀衣领令伯竒掇之于是吉甫大怒放伯竒于野宣王出游吉甫从伯竒作歌以感之宣王曰此放子之辞也吉甫感悟遂射杀其妻】子死弃市　吏按免官【晋书安帝时郭逸妻以大竹杖打逸前妻之子子死妻因弃市如常刑　后汉书厐参爲太尉夫人疾前妻子投于井中杀之参素与洛阳令祝良不平率吏入太尉府按实其事遂防免】　增鴈行执礼　翟衣出嫁【晋书列女传郑袤妻曹氏鲁国薛人也袤先娶孙氏早亡瘗于阳及袤薨议者以久防难举欲不合葬曹氏曰孙是元妃理宜从葬岂可使孤魂无所依耶于是遂偹仪迎之具衣衾几筵亲执鴈行之礼闻者莫不叹息　新唐书窦懐贞中宗夜宴近臣谓曰闻卿防妻今欲继室可乎懐贞唯唯俄而禁中宝扇鄣卫有衣翟衣出者乃韦后乳媪王所谓莒国夫人者故蛮婢也懐贞纳之不辞世谓媪壻为阿防懐贞毎谒见奏请輙自署皇后阿防而人或谓为国防懐贞轩然不惭以自媚于后】　以爲继室　遂遣后妻【唐书许敬宗嬖其婢以爲继室假姓虞　李徳武坐事贬岭南妻裴氏嫁方逾年父矩表离婚徳武许之裴氏曰夫天也可背乎愿死无他后十年徳武未还矩决欲嫁之裴断发不食矩不能夺徳武于岭南娶尔朱氏赦还闻其守节遂遣后妻复爲夫妇】
　　后妻二
</div>
    <div class="pagination">
<a href="御定渊鉴类函_page178.html">上一页</a><span>...</span><a href="御定渊鉴类函_page174.html">174</a><a href="御定渊鉴类函_page175.html">175</a><a href="御定渊鉴类函_page176.html">176</a><a href="御定渊鉴类函_page177.html">177</a><a href="御定渊鉴类函_page178.html">178</a><span class="current-page">179</span><a href="御定渊鉴类函_page180.html">180</a><a href="御定渊鉴类函_page181.html">181</a><a href="御定渊鉴类函_page182.html">182</a><a href="御定渊鉴类函_page183.html">183</a><a href="御定渊鉴类函_page184.html">184</a><span>...</span><a href="御定渊鉴类函_page180.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
