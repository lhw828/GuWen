<!DOCTYPE html>
<html>
 <head>
  <meta charset="utf-8"/>
  <title>
   稗编 - 第 13 页/共 67 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   稗编 - 第 13 页/共 67 页
  </h1>
  <div class="content">
   稗编卷二十
&lt;子部,类书类,稗编&gt;
　　钦定四库全书
　　稗编卷二十一　　　　　明　唐顺之　撰礼经三
　　宗伯　【隂阳礼乐　六玉卜祝　三易】　　王应电
　　天下之声色气味数位皆从天地而降凡阳皆属天故曰天产凡隂皆属地故曰地产人之耳目口鼻之所接衣服居处之所寓不岀乎二者而已隂徳者人之沉静持守之体揖让退逊之节皆是也减而不已则消节而过中则伪故以物之产于天者以作起乎隂徳使减而不至于消以五礼教之中以防其伪焉阳徳者人之流动盈满之气懽欣发越之情皆是也盈而不反则放乐而不节则淫故以物之产于地者以作起乎阳徳使盈而不至于放以六乐教之和以防其情焉
　　按玉备天地之全徳记所载备矣圭为直方象纵立而贯通上下之形玉之主也璧圆虚中以象天琮八方以象地又圭鋭其首象春徳之发生夏则一隂生不若春徳之盛故半圭曰璋夏象也冬一阳复天之徳故半璧曰璜秋隂盛地之徳琥其半琮欤六者之形圣人所以拟诸三才者其义精矣
　　又按人与天地气化流通程子尝言天人一也更不分别言合天人已剰一合字但常人神气昏塞故若有间隔而不能通圣人生而神灵故能通幽明之故而古之称圣人者曰神明也其次有得气清明者亦与天地隂阳鬼神之气不相殊絶故能与之脗合而知其奥此卜筮占夣眡祲冯相保章大祝司巫医师等官所由设也盖王之心即天心也王之身即天行也王之左右皆通乎天道者也故王心一动鬼神与知一善一恶纎微皆与造化相为流通内则征之于夣寐而占夣有献赠之法外则动乎四体而医师有食治之宜明而见乎蓍以诏救政主于思患预防非徒卜其休咎而已幽而察于鬼神以求永贞主于固守其贞非徒求福祥而已上而垂象于三辰以诏救政访序事遇灾而惧敬授人时非徒取必于天时也记曰王前巫而后史王中心无为也以守至正此之谓欤然又各自有脉络是以各専其业而不能相通故巫祝之类不能卜筮能医者又不能巫也子孙一气相承故凡医卜天文率多世其业盖其业専且乆则歴试而益验诚精而愈明故能有禆于国家也夫卜筮者弥纶天地之道大祝者掌事天地宗庙之礼与其辞二官虽渉于艺而其道至大故皆以下大夫医则知天地四时之气以治人疾故其秩为上士其他占梦眡祲保章司巫之类则各司一事故其秩并止中士此设官之防也自圣学不明天人道隔人心散而不合于天卜祝等官俱流于术数故子夏云虽小道必有可观者焉致逺恐泥是以君子不为也荀子云通于天地而不通于人曰伎夫术家各持其説以为専赖乎此而不知务其本非也至于偏见者又以为理之所无无助于国家之治而可去亦非也孰知周公之礼切而不迂常而非怪也哉
　　按三易之名实与三正相为表里学者不可以不知其理盖阳气始于子于律为黄钟气属天故曰天开于子而周以之建正先天卦位震交于坤一阳生为复乃干之元而所以统天者也是乃天地人之大徳故周易首干而天下之理得矣天一生水而地六成之万物之形始于丑于律为林钟未之冲丑形属地故曰地辟于丑而商以之建正先天卦位正北方为坤万物之所归藏也坎水之所生而以劳万物者也坤交于坤为纯坤之卦不翕聚则不发散贞下起元天地人之至妙者也故商易首坤盖周用夫阳之始而商用夫隂之终并行而不悖也夫子为气之始丑为形之始皆未可有为至寅而后人工可施于律为太蔟事属人故曰人生于寅而夏以之建正后天卦位为艮万物之所成终而成始也故夏易首艮艮止也止则生矣是三正三易其义一也然天地之道一元而已隂特其所收敛耳此洪范之数以阳为主八十一律但纪阳声易书所以但为阳谋也故夫子序易以周易首干为正时以作事凡圣人敬授人时莫非所以为民也十一十二月时当寒沍未可有为故夫子论为邦而以夏正建寅为善
　　八尊六尊　　　　　　　　熊朋来【后同】
　　酒正与幂人皆言八尊小宗伯与司尊彛皆言六尊曰八尊者言尊之实故曰以实八尊实五齐者五尊实三酒者三尊曰六尊者言尊之名故曰辨六尊之名物牺尊象尊着尊壶尊太尊山尊也五齐者泛齐醴齐盎齐缇齐沈齐三酒者事酒昔酒清酒汉儒多据东汉时名物説五齐三酒更代易世之后经文尚易通解説更难省矣大抵五齐三酒皆先浊者而后清者五齐専用于祭祀三酒通用于燕饮至今大祭祀必有投尊设而不斟太尊山尊着尊及牺象各一以受五齐壶尊凡三以受三酒又设明水五尊于五齐之右设酒三尊于三酒之右于是八尊或称十六尊然十六尊即八尊也八尊即六尊也周人备四代之制明堂位言泰有虞氏之尊山罍夏后氏之尊着殷尊牺象周尊不及壶尊説文云昆吾尊也陈氏礼书云虞尚陶则太尊宜以瓦殷尚梓则着尊宜以木着尊者着地无足壶尊当证扵投壶大小戴扵投壶皆不言足亦当如着尊无足矣虞夏殷之尊可不费辞説而定独牺象周尊扵世代为近自汉儒纷纷至今未定方且疑牺献之音况能定其制度哉郑司农以献为牺犹指定莎音诸儒因閟宫诗牺尊将将以笺文有莎饰之説又谓刻鳯凰于尊其羽婆娑以此取音于娑又谓牺尊饰翡翠象尊饰鳯凰然则曷不以象为娑当汉之时诗乐未尽废必有乐工能识牺尊为娑音者儒者莫究牺尊之所以为娑托于鳯羽婆娑然则是尊也曷不曰鳯尊而曰牺尊愚尝以诗协音考之古字莎沙同音故莎娑等字谐声于沙此莎饰之所以音娑也牺之为娑亦如皮之为婆仪之为莪牺尊将将之上文享以骍牺协降福孔多一诗之中具有显证骍牺尚且音娑则牺尊之牺非縁酒尊而异其音也説文引贾侍中云牺非古字盖古者牺通为戯以其字音之相同戏或为献以其字文之相近故集韵以牺献二字互见二韵或谓牺本虚宜反切骍牺协虚何而牺尊为桑何反切疑若小异是则然尔而诃娑字音可以相入如华之为敷泄之为泄委蛇之为佗亨之音烹单之音燀二音皆不可以了义字母为拘者古人之音在易诗书者尽为后儒所变独周礼之献尊诗之牺尊左之牺象犹得存三代之旧音知牺尊所以音娑则尊当为牛而鳯羽婆娑之説非也又可知象尊为象而象骨饰尊之説非也魏太和中青州人得齐大夫送女器为牛而背负尊王肃以为刻全牛凿其背为尊一以为负一以为凿阮谌则为画牛象于尊聂氏三礼图亦谓饰以牛牺之为牛儒者既不考古音至其形制为翠为鳯为牛曰全牛曰画牛曰负曰凿曰饰如聚讼之言未易归一朱文公请从政和新图厥后以尊口不堪施勺或疑其制未尽然豫章学官有作负尊之牺象者彼齐大夫送女器出扵魏太和中而王肃为王朗之子固亦魏人也宋亦有王肃多论礼器及深衣等制度此或宋之王肃所言负之与凿有未可以臆断者然扵施勺则负为便矣尊字或从缶或从木上古尊罍陶瓦其次刳木后范金今范金之制不一八尊之中太尊居尊宜上陶着尊宜上梓他尊则范金可也
　　笾实豆实
　　笾有四朝事馈食加笾羞笾豆亦有四朝事馈食加豆羞豆笾实之目十有八而防重出豆实之目二十有四而醓醢鱼醢重出朝事笾实防蕡白黒形盐膴鲍鱼鱐熬麦曰防麻曰蕡稻米曰白黍米曰黒盖以麦面麻子稻黍末作饼餤注谓清朝进寒具口实也形盐左所谓盐虎形膴音呼説文云无骨脂注谓防生鱼为大脔疏谓鱼腹腴鲍部巧切韵书云鱼也注谓室中糗干之字从鱼盖鱼之糗而干者也鱼鱐之鱐音捜鱼之析而干者也膴以腥荐鲍鱐以干荐字按説文火焙肉恐是鲍者火焙而干鱐者日曝而干故均之为干鱼而异名也膴为鱼腹腴则膴鲍鱼鱐皆鱼也朝食为米食寒具鱼干之属可夙具者也馈食笾实枣防桃干防榛实注谓防为梅谓榛似栗而小馈食始备果实也加笾蓤芡防脯注谓菱芰也谓芡鸡头也或云四角三角为芰两角为芡郑司农以栗在加笾馈食重出作蓤芡脯脩薄析曰脯施姜桂曰脩言脩治脯也羞笾糗饵粉餈注谓熬成豆米曰糗説文熬米麦通释煼干米麦要之米麦豆皆可为饵者也注以粉为豆屑米麦豆亦皆可为粉但粉以豆为明滑故専以豆言之饵与餈名实相近合蒸曰饵饼之曰餈疏云糗与粉为一物糗者粉熬大豆饵言糗餈言粉互相足也郑康成云二物皆粉稻米黍米合以为饵饵不饼而餈作饼今之餈糕名出于此凡今俗下饼饵餈糕其制多出扵古人其名已载扵经典观于笾实可见也朝事豆实韭菹醓醢昌本麋臡菁菹鹿臡茆菹麇臡菹庄鱼切説文酢菜也今俗设菜柈中渍菜皆菹之遗法醓吐感切注谓肉汁説文谓血醢醢者説文肉酱臡音泥亦醢之异名注谓有骨曰臡无骨曰醢凡作醢及臡者先防干其肉莝之杂以梁麯盐酒置瓶中百日即成今俗用防酱皆臡醢之遗法昌本昌蒲根也菁菹蔓菁菜也茆菹郑司农作茆杜子春音卯曰鳬葵也康成疑茆不堪菹从杜説按鲁颂薄采其茆释文云即莼菜也麇鹿麋三臡皆莝骨和肉为百日酱皆在朝事之豆亦取晨朝易于夙办馈食豆实唯葵菹在七菹之列余皆韲醢葵菹蠃醢脾析蠯醢蜃蚳醢豚拍鱼醢葵为百菜之长故馈食豆实首葵而他菹莫配焉脾析蜃豚拍皆五韲中件目脾析牛百叶俗呼牛胃为百叶已见周礼注矣蜃説文大蛤豚拍之拍先郑读为膊言脇也三者近于臡醢而曰韲韲者以百叶诸物细切之和以醢酱不待缻中百日而成故别为韲之名韲从韭宜用菜若昌本深蒲作韲固宜百叶蜃豚之肉亦可缕以为韲也蠃注谓防蝓按方言燕赵间以为蜘蛛韵书以为蜗牛蜘蛛蜗牛非可食者疏释引尔雅为证彼尔雅乃训诂之儒集经注以为书或疑内则有蜗醢恐是防蝓蜗牛之谓然内则之蜗乃力戈切集韵古螺字作蜗韵释云蚌属也非蜗牛之蜗矣陆佃直谓蜗牛可醢盖为礼注所误尔蠃即螺字亦作蜗韵书以为香螺也蠯注谓小蛤韵书以为蚌狭而长者蚳醢之蚳汉儒相为蚍蜉白子亦恐不然蚍蜉未必可食也取白子伤生【阙】　二也按天官有鼈人掌取互物祭祀供蠯蠃蚳以授醢人则蚳与蠯蠃皆当是螺蛤同类既掌以鼈人之官可知为水族之产若以国语为证则国语亦但言舍蚳不取未尝指蚍蜉之子可取而食也唯夏小正扵二月言昆小虫抵蚳其曰蚳螘卵为祭醢夏小正本文无几其觧説处多是汉儒附防未可尽信按月令方春和时毋杀孩防胎夭飞鸟毋麛毋卵岂有二月正春殈螘穴以为豆实之奉哉巷伯成是贝锦注以贝为余蚳贝之黄质白文者或可为鼈人互物之证蚳或从身医书云食之益夀明目岂必螘卵而后谓之蚳哉鼈人春献蜃以为醢故小正以二月抵蚳此虽流传已乆而必当改正者小正以蜃为蒲芦朱子以为其书不足信愚扵蚳为螘卵亦不敢以为信唯鱼醢用鱼可免注者妄言矣加豆之实芹菹兎醢深蒲醓醢菭菹雁醢笋菹鱼醢芹楚葵水菜类蒿深蒲或云桑耳或云蒲始生水中奕诗云其蔌维何维笋及蒲知蒲可为蔌不必曰桑耳也菭有苔迨二音郑注云水中鱼衣即苔也今海乡之人干苔以为菹或疑菭字从竹为箈箭笋竹萌不思箭萌亦笋尔既有笋菹安用箭萌籕文竹草相似其为苔菹何惑焉兎醢用兎鴈醢用鴈鱼醢用鱼如下文羞豆之实酏食糁食酏音移郑司农云以酒酏为饼疏云若今起胶饼康成曰贾氏曰粥礼记有稻酏黍酏周礼亟称于酏酒正之五饮浆人之六饮皆用酏也糁食郑司农云菜餗蒸康成曰取牛羊豕之肉三如一小切之米二肉一合煎为饵鼎卦公餗之注云糁食也震为竹竹萌为笋餗之为菜则糁食未尝不用笋菹之笋也糁食酏食在七菹之外岂惟竹萌唯所用之豆实有五齐七醢七菹三臡二食五齐之齐注作韲昌本深蒲脾析蜃豚拍七醢醓鱼兎鴈蠯蠃蚳七菹韭菁茆葵芹苔笋三臡麇鹿麋今孔子庙丁祀菹醢多不如法不考周礼故尔邵氏録云刘夣得欲用糕字作九日诗以经典无据不敢用宋子京按周礼粉餈之注作九日诗云刘郎不敢题糕字虚负诗中一世豪爼豆之事不得以未尝闻为觧周礼无所不该今儒往往拘牵旧注故因笾实豆实详及其名物
　　昬问　　　　　　　　　　罗　愿
　　或问古嫁娶之年男必以三十女必以二十乎曰然圣人为男女之节弱而后冠非美其容也责之成焉壮而后昬非足其欲也责之代焉男至于三十则知虑周可以率人女至于二十则言容备可以事人矣故取是年以为之节也或曰家语之説以为二十三十者期至于此而不可过尔曰不然古人之言固有大为之期者若三十二十云者一定而不易之辞也夫少之时血气未定此其当戒之时然而从之岂特伤生伐性而已将无以责其率人之智事人之道故记曰女子二十而嫁有故二十三年而嫁圣人知夫有故者人事之所不免宁引而伸之主于二十有三终不先之于二十之前者此有以知其为一定之辞也使是制而犹可进退宜曰男二十以上而娶毋过三十女十四以上而嫁毋过二十岂不明哉曰若然必以是年则物有不备时有不暇及也奈何曰古者昬礼之费省矣币止扵缁帛五两牲止于鱼祭而豚馈盖常人之家累嵗计之皆足以预办也自秋成之后至于氷未泮之前凡百有五十日不为无暇案其年而为之不难也曰然则圣人何为十九而娶曰夫三十而娶吾所论者礼之常亲在者之所为也若孔子之娶则孤子当室者之事也且夫昬礼以代亲故重孤子虽未昬而固已代父矣室家不备则祭祀有所缺又虑民生之不长则絶嗣亡世有不可悔所以许其不待年而娶国君十五而生子亦为是也曰仲春之月令防男女于是时也奔者不禁则又安可限以年曰此正欲其及是年尔夫嘉事常在秋荀子曰霜降逆女氷泮杀内诗曰将子毋怒秋以为期又曰士如归妻迨冰未泮秋者嵗之成农蚕之暇也故自秋以往凡男女之至于是年者各为之嫁娶至氷泮之前而止圣人又惧夫民之不用令而使男女不得时少缓而至来年则举趾之后又不复可议故于来年仲春之月司察男女之无夫家者官为防之使各从其所欲虽奔犹不禁盖事迫而其年不及此者固不许其奔使之从礼也曰若尔则不待其择乎曰古者方田同井嫁娶不出其里又多因其旧所以隆母党安丰杀且不干非耦也若诸侯之制周公鲁公娶于薛孝恵娶于商自桓以下娶于齐一世娶焉则再世因之古者夫之父妇之父皆谓之舅其母皆谓之姑而两姓谓之兄弟者盖其尊者多己之外亲而其子多己之同侪故也此古之制也或曰六义孰为重曰莫重于纳征始则纳采采者币之色也不敢有所议特若常人然以币交其尊者而已问名则求其名将归而卜之纳吉者卜之于庙而吉反以告也纳征则以币质信焉示不易矣鴈者何也曰男女相见必以挚挚者从所执也执玉之君聘以谷圭鴈大夫之挚也古者无大夫冠礼而有其昏礼雉死物也鸡鹜无常匹故进而用之也御轮何也曰古者同乘必推其能者御之昏二人共乘也故召南云王姬之车平王之孙齐侯之子齐诗云有女同车妇人无自御之道必男子御之将行调车者事之宜也
　　司马九畿　　　　　　　　王应电【后同】
　　九灋脩明天下邦国自是平治因时有变通故曰建制以九等之畿封以五等之国逺近大小各有封疆限界故曰以正邦国此职方量人之事也以九仪之命正邦国之位使有隆杀等级故曰以等邦国此宗伯行人之事司马与之通职共掌者也贤而有徳者进而用之能而有功者赏以兴之则人莫不作起于事功司士诸子主辨论官材司勲掌赏地之法皆是也诸侯各自为守建以九州之牧立以要害之监然后邦国有所维系太宰所谓建牧立监也为三军二军一军之制诘奸慝而禁之所以纠率邦国凡环人匡人撢人皆其事也制其连帅等职各以其所能分以服食等贡各以其所有为王国所任此亦职方氏之事也列国都邑皆有简册以稽其人民车马器械之数然后得以用之此原师之事也要害之地量其逺近均而守之与夫器械财用人民守之之法务得其平所以使邦国相安而无外患之侵此掌固司险之事也制地犬牙相入使大国比小国小国事大国而使邦国大小相和此形方氏之事也夫畿封先定天下之政如纲之举而可施故为九法之首邦国立矣乱之所生则仪位以为阶故正名分为先异贤能而后人心作起于事功故进贤兴功次之有王官而后天下之政出于一故建牧立监次之足兵而后奸雄不获逞故制军诘禁次之夫四海之财孰非天子之富天下之险孰非天子之守方域乂安然后得任用而使之故施贡分职简稽乡民均守平则又次之然不能治其相凌虐岂协和万邦之道哉故比小事大终焉此九法者皆天下之大政邦国所以均平而大司马所以佐王者如此军旅祭祀丧纪防同賔客五者国子之已仕者司士掌之故此未仕者诸子掌之也大事谓军旅之事太子于王在国曰居守在军曰抚军故国有大事帅国子而致于太子盖天子将其父兄而太子将其子弟所以无意外之虞也唯所用之唯太子之命是从不得辞剧就易避劳趋逸以方命挠法也若有兵甲之事谓欲用之以战也授以车甲使之陈力就列合于卒伍使之相保置其有司使有统率以军法治之庶几无不用命者是从容于冕弁之流以从事于干羽爼豆者无不可以披坚执鋭而折冲御侮如诗称鲁侯之四矢反兮以御乱兮是矣司马弗正凡兵皆司马所统唯此则不与也国正弗及太子毎事毋得専行唯此则国有司不得以常法绳之也或疑太子为将有功不加赏无功则得罪从此始万世之大戒也周公岂虑不及此哉是不然左传所言谓君受谗而有疑贰于太子故使之为将以中伤之所以不可此则専以太子监国言耳一则天子在外居守之事莫大于此非太子其谁尸之一则古之称君徳者曰文武曰圣武太子者天地民物之本岂徒仁柔之为尚使之习于武畧庶几临变故而无恇怯此与天官职大事王亲戒于百官同义一则司马于兵无所不统而太子将其子弟亦防微之意是故天文氐宿主东宫之位而其下有骑官骑阵将等星天象昭昭如此岂可以是而疑圣经哉
　　司冦属官　【司约司盟　司烜司爟凌人　冥氏】
　　按天地之道必有所主无主乃乱故万姓戴君之心生于其性此王者立国必法网周密使不轨之徒不得而逞然后能保其社稷以为斯民主若八成之类邦汋邦贼邦谍隂懐二心背其君者也犯邦令挢邦令不从王法抗其君者也邦盗者攘窃奸宄盗其君者也邦朋邦诬不利于国欺其君者也茍纵而不问必至于乱亡相寻司冦所诘之奸慝莫此为大此士师所以定为八成必诛无赦盖国家安则斯民乃安孰谓周公非公天下之心也哉
　　圣人于秋官之设属恒主禁之于未然防之于未形民之道贵柔不贵刚禁杀戮皆强梁武断之事也人之从善当奬劝而不可以阻尼禁暴氏皆以奸慝犯禁而不成人之美者也道路河渠之纷纭不良之所逞也深山大泽幽夜之中藏奸之所也水火有大利而亦有大害不可以不防酒者人之大欲而亦有大祸不可以沉溺则有野庐氏蜡氏雍氏萍氏司寤氏司烜氏相错综廉察其间则乱何自而生哉百辟之守莫大于王宫后宫与王之出入也故内宰宫正既掌其政令矣而守王宫之隶执事后宫之奚禁暴氏复司牧之太仆虎贲既掌其前驱趋辟矣而条狼氏复趋辟之盖以王者动止之处必以刑官临之则人自知警畏也国家之政莫大于祭祀丧纪军旅賔客也故乡遂县方士既各掌其禁令而戮其犯命矣而野庐氏蜡氏复掌其道禁禁暴氏戮其犯命者以狥条狼氏掌其辟誓之事盖国之大事必以刑官涖之则人心自肃然也万一有奸盗窃发或罪人脱逃则有脩闾氏之法国粥追胥人尽兵也闾互宿道皆险也虽有大奸慝何地可匿何路可脱哉故周公设官以不知者骤观之若繁而不整然详攷之必各有所司则其心精専而事益严密乃知其繁而理杂而不越也
　　司约専掌约剂矣而太史复云凡邦国都鄙及万民之有约剂藏焉以贰六官之所登若约剂乱则辟法不信者刑之司盟専掌盟约矣而司寇复云凡邦之大盟约涖其盟书而登之于天府太史内史司防及六官皆受而藏之夫约剂盟约并藏于太史者以其礼法之府也并贰于六官者则重其事恐有所失而各存之以为征也至于大盟约大司寇涖其盟书者终之以刑也登于天府者质之鬼神也内史司防贰之者以攷治也周公于盟约一事何其不惮烦若此盖人有言而易忘也于是乎有约约则刻之于书而不忘矣约而不相托也于是乎有盟盟则鬼神司之而不可欺矣故有渝约而不信茍入于罪则当服墨与杀之刑矣亦有遂事而未丽于刑者则复使之盟焉或有不可刑者则为之诅及夫渝盟而不信者亦为之诅使神祸之焉夫律设大法期人之不犯也又有约以藏之使人上信其法下信其约守法之心不愈固耶有盟以结之使人明畏其人幽畏其神畏法之心不愈严耶违约则有刑非徒约而使人之可玩也违约而不可刑与夫渝盟者则有诅非徒盟而使神之可欺也盖茍得神祸则正不必加以司冦之刑与司马之法亦使人知盟之有神而不可罔此固盟诅之意也或者乃谓孔子曰敬鬼神而逺之帝王之治民当责以人事而已何乃要质于鬼神而祈之于不见不闻之地哉尝观盘庚之诰称先后与其臣民之祖父转相告戒崇降罪疾谆谆然若生者之相告语金縢之辞周公亦若亲对其祖考而言者盟载之法其亦此意耶夫薫蒿凄怆洋洋如在此鬼神之情状福善祸淫乃理之常无足怪者但天网恢恢未必屑屑居民间以司祸福耳然人心所向气必至焉要其所中者多矣是故展禽有言周公太公股肱王室成王劳而赐之盟曰世世子孙无相害也载在盟府太史职之晋为城成周之役薛宰不肯役于宋云晋文公为践土之盟曰凡我同盟各复其旧士弥牟谓宋仲几曰子姑受功归吾视诸故府仲几曰纵子忘之山川鬼神其忘之乎夫盟约一定数世赖之可以辅政省刑此周公所以不废也至于徳又下衰民伪日滋又昧鬼神之理视盟诅为戏神亦不灵而人益不信之君子屡盟诗人以为长乱小国争盟左氏知其必亡又曰徳之不竞寻盟何为信之不继盟无益也盟诅之法于是废矣叶氏有言谷梁子曰诰不及五帝盟诅不及三王五帝非无诰誓也后之诰则不及五帝之时三王非无盟诅也后之盟诅则不及三王之时耳今观虞书帝命禹征有苖而作吕刑称禹苗民以覆诅盟则知叶氏之言为信也
　　奉其明水火详见司烜氏夫火属夏故行火之政令夏官司爟掌之水属冬故治水之政令冬官掌之而秋官又设司烜一职掌共明水火大司冦主奉之何也盖五行之徳土气冲浊而不明木气温昏而不清火外影其光发越而散水内影其光藏匿而暗唯夫金之为徳于行为秋其气肃杀而清明故日至此而燥烈月至此则皎洁万物之在宇内者夷者夷革者革靡不濯然鲜洁此秋之为用也故水火各司其局者六官之常也天下之务必司冦临之而后严肃清明秋官之専职也故大祭祀之明火明水先王所以自致其洁齐精明之至者必奉于大司冦而特设司烜一职以掌之此周礼一书所以与造化周流而无碍也欤
　　按万物之所以得生者阳隂二气而已阳之盛为火之热而物资之以畅茂条达否则萎而不荣隂之极为氷之寒而物资之以缩聚凝结否则散而不収然火有出入当出而太早则过盛而为灾当伏而不伏则错行而伤隂此春秋所以出火纳火也氷有藏启藏之以抑伏藏之火俾之灭息启之以发沉伏之隂俾得制火此冬春所以藏氷开氷也夫天地之灾犹人身之疾人之疾病皆以气行太过则隂血不及偕而百疾作故治疾者以滋隂降火为主天地之气亦唯阳之妄行而隂不及从于是乎有灾是故夏旱则秋涝冬雷则春隂凡震电氷雹烈风甚雨皆阳驱隂急疾所致也故调元者亦以宣隂助阳为贵司爟凌人皆此道也
　　又按自古圣人为网罟以佃渔之后人之于禽兽虫鱼纵之则伤义过杀则不仁周礼于六官皆有育万物之责而治教政刑于是分掌焉故天官之兽人人鼈人曰时田时时簎总执其佃渔之政使不暴天物也地官之虞衡掌山泽之政令厉禁所以长蕃鸟兽草木也春官之大司乐乐六变而致羽臝鳞毛介象之物致中和以作动物也夏官掌政而有服不氏以服猛兽射鸟氏以敺鸟鸢则鸟兽之不服者犹驯之以攻取之政而况于负固放弑之国乎秋官掌刑而有冥氏已下十二官则凡猛鸷昆防与夫托于神奸而为害者并不能逃夫刑罚之威而况于奸慝暴乱之人乎分之则有覆载生杀之异合之则均有曲成之责非圣人其孰能与于此哉又天官不当司小事而有兽人以下四官以属于膳夫之役夏官主正不服之鸟兽而有罗氏掌畜之官则以夏主朱鸟且既主服猛而又云教扰周礼设官亦有以类相附不必太拘政刑之事实相表里不必太析也
　　按服不氏主服猛射鸟氏掌射鸟皆司马兵家之事罗氏掌罗鸟盖离为网罟掌畜掌养鸟南方为朱鸟之象故四官并属夏官云或曰鸟兽与人其受气禀命好生恶死亦何所异至其五伦之徳或有人所不及者又如牛耕犬守有功于人皆杀而食之至若鱼潜在渊鸢飞戾天于人无患与物无争也射而落之罗而致之畜而杀之无乃非仁人之事乎曰天之生物非食气则食形食气者无形一盛则必一衰食形者有迹一生则必一死故天下之动物未有不食物以为生者但天地之生唯人为大古之时兽蹄鸟迹之道交于中国其为生民之害多矣圣人为之弧矢网罟而以射以佃以渔一以资其养一以除其害然后人得安其居故粒食者犹为第二义也茍如佛氏之説以谓譬彼鸟兽之心以为心而务于不杀牲则彼树植之中尽为鸟兽区宁使鸟兽食人之食而人顾忍饥坐毙耶且豺虎有仁礼矣而有隙则食人黒鳢知君臣矣而自食其子至其害物聚麀乃禽兽之常纵人不食之而其类必自相杀而不存故人未尝食猫而猫亦不蕃于犬豕未尝食燕而燕亦不多于鸿雁又如海中有鱼自食其八足蜻蛉自食其尾盖随气化而生随气化而死虽不食亦必至于澌灭者至于六扰与夫畜鸟又非人则不生故自人生之而自人用之与夫不耕驾之牛不田守之犬安得割人之食以养此无用之物亦未免于用之也不然岂以自古圣人之智而反出于愚夫愚妇之下哉虽然天地间物咸禀天地生生之性人与之同处其中安得独以其知而残虐之观其父子牝牡方生聚熈熙顷刻间而骈首就死故有前知其死而垂泪就絷防而哀鸣杀讫而蠕动或庇其类或救其子则不知有其身其情状甚为可矜人岂得无恻隠之心哉故于邦国苑囿之地必为之厉禁聼其生长蕃育于中使无知之民不得以非时而伤其生育之性若周礼之时田时时簎礼记之豺祭兽然后田猎鸠化为鹰然后设罻罗昆防未蛰不以火田此皆所以不失其时也禁麛卵禁毒矢射禁泽之沈不杀胎不殀夭不覆巢此所以不得戕其性也虽四时之田而犹存夫仁义之道搜者捜取禽之不孕苖者为苖除害狝则顺秋令而以杀为事狩则取冬物之成而以大猎为义盖正名其罪以示伐取之意若非无罪而杀之者以至君无故不杀牛大夫无故不杀羊士无故不杀犬豕见其生则不忍见其死闻其声则不忍食其肉与夫耕牛乘马守犬老则养之而不忍杀死则埋之而不忍食在我则恻怛慈爱常周流于取用之中在物则虽义宜伐取而常沾吾覆育之泽此育物之仁与田渔之政所以并行不悖与彼穷口腹而漠然无情者岂可同日语哉
　　考工记金锡　　　　　　　熊朋来
　　攻金之工如筑冶鳬防段桃以今工料言之宜用铜铁等物为多特总名曰金锡以分六齐六分其金而锡居一为钟鼎之齐五分其金而锡居一为斧斤之齐四分其金而锡居一为戈防之齐叄分其金而锡居一为大刃之齐五分其金而锡居二为削杀矢之齐金锡半为鉴燧之齐使如今时所谓锡则岂堪为斧斤戈防矢刃哉防氏改煎金锡定火以青黄黒白之气而使以铸量使如今时所谓锡则岂能声中黄钟之宫哉观史记平凖书及汉食货志亟称银锡汉武帝造银锡为白金可以见古者银与锡通称白金考工先秦古书当时盖以锡为银铅之总名説文谓锡曰银铅之间稍近古意徐氏不察考工金锡之説殊失许叔重本防周礼卝人职金皆言金玉锡石盖铜铁银锡皆取卝炼成言锡而不必枚举铜银铁也尝叹汉儒拘尔雅之文于卝人之注直以锡为鈏铅尔雅専以银为白金不思汉时固以锡为白金其注镣银钣金名物琐细而于考工金锡之义乃无所发明曾不若説文能合银铅以言锡也职方氏于州言金锡荆州言银以今出产之地言之则银在而锡在荆锡亦银也特以荆地利互文见之尔若如今人分别银锡则考工所谓金锡于理有不通者故着其説使读考工记者无惑焉今世用物铜铁为多经文絶少言铜亦罕言银鐡考工言金者铁铜在其中言锡者银铅在其中合而言之总曰金锡尔闻决银者言锡能贼金也似不宜混合然物各有用攻金之工不一铜铁及鍮铜得银愈佳铸铜得铅益骨金锡相须尚矣









　　稗编卷二十一
　　钦定四库全书
　　稗编卷二十二　　　　　明　唐顺之　撰礼经四
　　礼记正义序　　　　　　　孔頴达
　　夫礼者经天纬地本之则太一之初原始要终体之乃人情之欲夫人上资六气下乘四序赋清浊以醇醨感隂阳而迁变故曰人生而静天之性也感物而动性之欲也喜怒哀乐之志于是乎生动静爱恶之心于是乎在精粹者虽复凝然不动浮躁者实亦无所不为是以古先圣王鉴其若此欲保之以正直纳之于徳义犹襄陵之浸脩隄防以制之覂【方用切】驾之马设衘防以驱之故乃上法圆象下防方载道之以徳齐之以礼然飞走之伦皆有懐于嗜欲则鸿荒之世非无心于性情燔黍则大享之滥觞土鼓乃云门之拳石冠冕饰于轩初玉帛朝于虞始夏商革命损益可知文武重光典章始备洎乎姬旦负扆临朝述曲礼以节威仪制周礼而经邦国礼者体也履也郁郁乎文哉三百三千于斯为盛纲纪万事雕琢六情譬彼日月照大明于寰宇类此松筠负贞心于霜雪顺之则宗祏固社稷宁君臣序朝廷正逆之则纪纲废政教烦隂阳错于上人神怨于下故曰人之所生礼为大也非礼无以事天地之神辨君臣长幼之位是礼之时义大矣哉暨周昭王南征之后彛伦渐壊彗星东出之际宪章遂泯夫子虽定礼正乐颓纲暂理而国异家殊异端并作画蛇之説文擅于纵横非马之谈辩离于坚白暨乎道防两楹义乖四术上自游夏之初下终秦汉之际其间岐涂诡説虽纷然竞起而余风曩烈亦时或独存是于博物通人知今温古考前代之宪章防当时之得失乃以所见各记旧闻错总鸠聚以类相附礼记之目于是乎在去圣愈逺异端渐扇故大小二戴共氏而分门王郑两家同经而异注爰从晋宋逮于周隋其礼业者江左尤盛其为义防者南人有贺循贺玚庾蔚崔灵恩沈重宣皇甫侃等北人有徐道明李业兴李寳鼎侯聪熊安等其见于世者唯皇熊二家而已熊则违背本经多引外义犹之楚而北行马虽疾而去愈逺矣又欲释经文唯聚难义犹治丝而棼之手虽繁而丝益乱也皇氏虽章句详正防稍繁广又既尊郑氏乃时乖郑义此是木落不归其本狐死不首其丘此皆二家之未为得也然以熊比皇皇氏胜矣虽体例既别不可因循今奉勅删理仍据皇氏以为本其有不备以熊氏补焉必取文证详悉义理精审翦其繁芜撮其机要恐独见肤浅不敢自専谨与中散大夫守国子司业臣朱子奢贾公彦等对共量定至十六年又奉勅与前修疏人及儒林郎守太学助教云骑尉臣周达等对勅使赵智覆更详审为之正义凡成七十卷庶能光賛大猷埀法后进故叙其意义列之云尔
　　正义　夫礼者经天地理人伦本其所起在天地未分之前故礼运云夫礼必本于太一是天地未分之前已有礼也礼者理也其用以治则与天地俱兴故昭二十六年左称晏子云礼之可以为国也乆矣与天地并但于时质畧物生则自然而有尊卑若羊羔跪乳鸿鴈飞有行列岂由教之者哉是三才既判尊卑自然而有但天地初分之后即应有君臣治国但年代绵逺无文以言案易纬通卦验云天皇之先与乾曜合元君有五期辅有三名注云君之用事五行王亦有五期辅有三名公卿大夫也又云遂皇始出握机矩注云遂皇谓遂人在伏牺前始王天下也矩法也言遂皇持斗机运转之法指天以施政教既云始王天下是尊卑之礼起于遂皇也持斗星以施政教者即礼纬斗威仪云宫主君商主臣角主父徴主子羽主夫少宫主妇少商主政是法北斗而为七政七政之立是礼迹所兴也郑康成六艺论云易者隂阳之象天地之所变化政教之所生自人皇初起人皇即遂皇也既政教所生初起于遂皇则七政是也六艺论又云遂皇之后歴六纪九十一代至伏牺始作十二言之教然则伏牺之时易道既彰则礼事弥着案谯周古史考云有圣人以火徳王造作鑚燧出火教民熟食人民大悦号曰遂人次有三姓乃至伏牺制嫁娶以俪皮为礼作琴瑟以为乐又帝王世纪云遂人氏没包牺氏代之以此言之则嫁娶嘉礼始于伏牺也但古史考遂皇至于伏牺唯经三姓六艺论云歴六纪九十一代其文不同未知孰是或于三姓而为九十一代也案广雅云一纪二十七万六千年方叔机注六艺论云六纪者九头纪五龙纪摄提纪合洛纪连通纪序命纪凡六纪也九十一代者九头一五龙五摄提七十二合洛三连通六序命四凡九十一代也但伏牺之前及伏牺之后年代参差所说不一纬纷纭各相乖背且复烦而无用今并畧之唯据六艺论之文及帝王世纪以为説也案易繋辞云包牺氏没神农氏作案帝王世纪云伏牺之后女娲氏亦风姓也女娲氏没次有大庭氏栢皇氏中央氏栗陆氏骊连氏赫胥氏尊卢氏浑沌氏昊英氏有巢氏朱襄氏葛天氏隂康氏无懐氏凡十五代皆袭伏牺之号然太以大庭氏是神农之别号案封禅书无懐氏在伏牺之前今在伏牺之后则世纪之文未可信用世纪又云神农始教天下种谷故人号曰神农案礼运云夫礼之初始诸饮食燔黍捭豚蒉桴而土鼓又明堂位云土鼓苇籥伊耆氏之乐又郊特牲云伊耆氏始为蜡蜡即田祭与种谷相协土鼓苇籥又与蒉桴土鼓相当故熊氏云伊耆氏即神农也既云始诸饮食致敬鬼神则祭祀吉礼起于神农也又史记云黄帝与蚩尤战于涿鹿则有军礼也易繋辞黄帝九事章云古者诸中野则有防礼也又论语撰考云轩知地利九牧倡教既有九州之牧当有朝聘是賔礼也若然自伏牺以后至黄帝吉防军賔嘉五礼始具皇氏云礼有三起礼理起扵太一礼事起于遂皇礼名起于黄帝其礼理起于太一其义通也其礼事起于遂皇礼名起于黄帝其义乖也且遂皇在伏牺之前礼运燔黍捭豚在伏牺之后何得以祭祀在遂皇之时其唐尧则舜典云修五礼郑康成以为公侯伯子男之礼又云命伯夷典朕三礼五礼其文亦见经也案舜典云类于上帝则吉礼也百姓如丧考妣则防礼也羣后四朝则賔礼也舜征有苖则军礼也嫔于虞则嘉礼也是舜时五礼具备直云典朕三礼者据事天地与人为三礼其实事天地唯吉礼也其余四礼并人事兼之也案论语云殷因于夏礼周因于殷礼则礼记总陈虞夏商周则是虞夏商周各有当代之礼则夏商亦有五礼郑康成注大宗伯唯云唐虞有三礼至周分为五礼不言夏商者但书篇散亡夏商之礼絶灭无文以言故据周礼有文者而言耳武王没后成王幼弱周公代之摄政六年致太平述文王之徳而制礼也故洛诰云考朕昭子刑乃单文祖徳又礼记明堂位云周公摄政六年制礼作乐颁度量于天下但所制之礼则周官仪礼也郑作序云礼者体也履也统之于心曰体践而行之曰履郑知然者礼器云礼者体也祭义云礼者履此者也礼记既有此释故郑依而用之礼虽合训体履则周官为体仪礼为履故郑序又云然则三百三千虽混同为礼至于并立俱陈则曰此经礼也此曲礼也或云此经文也此威仪也是周礼仪礼有体履之别也所以周礼为体者周礼是立治之本统之心体以齐正于物故为体贺玚云其体有二一是物体言万物贵贱髙下小大文质各有其体二曰礼体言圣人制法体此万物使髙下贵贱各得其宜也其仪礼但明体之所行践履之事物虽万体皆同一履履无两义也于周之礼其文大备故论语云周监于二代郁郁乎文哉吾从周也然周既礼道大用何以老子云失道而后徳失徳而后仁失仁而后义失义而后礼礼者忠信之薄道徳之华争愚之始故先师凖纬之文以为三皇行道五帝行徳三王行仁五霸行义若失义而后礼岂周之成康在五霸之后所以不同者老子盛言道徳质素之事无为静黙之教故云此也礼为浮薄而施所以抑浮薄故云忠信之薄且圣人之王天下道徳仁义及礼并蕴于心但量时设教道徳仁义及礼须用则行岂可三皇五帝之时全无仁义礼也殷周之时全无道徳也老子意有所主不可据之以难经也既周礼为体其周礼见于经籍其名异者见有七处案孝经説云礼经三百一也礼器云经礼三百二也中庸云礼仪三百三也春秋説云礼经三百四也礼説云有正经三百五也周官外题谓为周礼六也汉书艺文志云周官经六篇七也七者皆云三百故知俱是周官周官三百六十举其大数而云三百也其仪礼之别亦有七处而有五名一则孝经説春秋及中庸竝云威仪三千二则礼器云曲礼三千三则礼説云动仪三千四则谓为仪礼五则汉书艺文志谓仪礼为古礼经凡此七处五名称谓并承三百之下故知即仪礼也所以三千者其履行周官五礼之别其事委曲条数繁广故有三千也非谓篇有三千但事之殊别有三千条耳或一篇一卷则有数条之事今行于世者唯十七篇而已故汉书艺文志云汉初髙堂生传礼十七篇是也至武帝时河间献王得古礼五十六篇献王献之又六艺论云后得孔子壁中古文礼凡五十六篇其十七篇与髙堂生所同而字多异其十七篇外则逸礼是也周礼为本则圣人体之仪礼为末贤人履之故郑序云体之为圣履之为贤是也既周礼为本则重者在前故宗伯序五礼以吉礼为上仪礼为末故轻者在前故仪礼先冠婚后丧祭故郑序云二者或施而上或循而下其周礼六艺论云周官壁中所得六篇汉书説河间献王开献书之路得周官有五篇失其冬官一篇乃购千金不得取考工记以补其阙汉书云得五篇六艺论云得其六篇其文不同未知孰是其礼记之作出自孔氏但正礼残缺无复能明故范武子不识殽烝赵鞅及鲁君谓仪为礼至孔子没后七十二子之徒共撰所闻以为此记或録旧礼之义或録变礼所由或兼记体履或杂序得失故编而録之以为记也中庸是子思伋所作缁衣公孙尼子所撰郑康成云月令吕不韦所修卢植云王制为汉文时博士所録其余众篇皆如此例但未能尽知所记之人也其周礼仪礼是礼记之书自汉以后各有传授郑君六艺论云案汉书艺文志儒林云礼者十三家唯髙堂生及五弟子戴徳戴圣名在也又案儒林云汉兴髙堂生礼十七篇而鲁徐生善为容孝文时徐生以容为礼官大夫瑕丘萧奋以礼至淮阳太守孟卿东海人事萧奋以授戴徳戴圣六艺论云五弟子者熊氏云则髙堂生萧奋孟卿后苍及戴徳戴圣为五也此所传皆仪礼也六艺论云今礼行于世者戴徳戴圣之学也又云戴徳传记八十五篇则大戴礼是也戴圣礼四十九篇则此礼记是也儒林传云大戴授琅邪徐氏小戴授梁人桥仁字季卿杨荣字子孙仁为大鸿胪家世业其周官者始皇深恶之至孝武帝时始开献书之路既出于山岩屋壁复入秘府五家之儒莫得见焉至孝成时通人刘歆校理秘书始得列序着于録畧为众儒排弃歆独识之知是周公致太平之道河南缑氏杜子春永平初时能通其读郑众贾逵往授业焉其后马融郑之等各有授不复繁言也
　　礼记　　　　　　　　　　　马端临
　　礼记二十卷郑注晁氏曰汉戴圣纂郑康成注即所谓小戴者也此书乃孔子没后七十子之徒所共録中庸孔伋作缁衣公孙尼子作王制汉文帝时博士作河间献王集而上之刘向校定二百五十篇大戴既删八十五篇小戴又删四十六篇马融传其学又附月令明堂位乐记三篇合四十九篇陈氏曰汉儒辑録前记固非一家之言大抵駮而不纯独大学中庸为孔氏之正传然初非専为礼作也唐魏征尝以小戴礼综彚不伦更作类礼二十篇盖有以也夹漈郑氏曰戴圣为九江太守行治多不法何武为州刺史圣惧自免后为博士毁武于朝廷武闻之终不其恶而圣子賔客为盗繋庐江圣自以子必死武平心决之卒得不死自是圣惭服武毎奏事至京师圣未尝不造门谢恩戴圣为礼家之宗身为赃吏而子为贼徒可不监哉学者当先其言而已矣朱子语録曰礼记有记宗庙朝廷説得逺后杂乱不切于日用若欲观礼须将礼记节出切于日用常行者如玉藻内则曲礼少仪看学礼先看仪礼仪礼无全书其全皆是讲説如周礼王制是制度之书大学中庸是説理之书儒行乐记非圣人之书乃战国贤士为之有许顺之者説人谓礼记是汉儒説恐不然汉儒最纯者莫如董仲舒仲舒之文最纯者莫如三防何尝有礼记中説话来如乐记所谓天髙地下万物散殊而礼制行矣流而不息合同而化而乐兴焉仲舒如何説得到这里想必古来流传得此个文字如此礼记有王肃注煞好太史公乐书载乐记全文注家兼存得王郑如陆农师礼象陈用之礼书亦该博陈氏胜陆氏如后世礼乐全不足取但诸儒议礼颇有好处此不可废当别类作一书六朝人多精于此毕竟当时此学自専门名家朝廷有礼事便用此等人议之郑康成是个好人考礼名数大有功王肃议礼必反郑
　　礼以情为本　　　　　　　郑　樵【后同】
　　礼本于人情情生而礼随之古者民淳事简礼制虽未有然斯民不能无室家之情则冠婚之礼已萌乎其中不能无交际之情则乡射之礼已萌乎其中不能无追慕之情则丧祭之礼已萌乎其中自是已还日趋于文燔黍捭豚足以尽相爱之礼矣必以为未足积而至于笾豆鼎爼徐行后长足以尽相敬之礼矣必以为未足积而至于賔主百拜其文非不盛也然即其真情而观之则笾豆鼎爼未必如燔黍捭豚相爱之厚也賔主百拜未必如徐行后长相亲之密也大抵礼有本有文情者其本也享食之文揖逊拜跪其本则敬而已丧记之文擗踊哭泣其本则哀而已祭礼之文裸献酬酢其本则诚而已即其本而观之日用三牲可以为养啜菽饮水亦可以为养袭冐绞紟可以为敛手足形亦可以为庭实旅百可以为享匏叶兎首亦可以为享区区之文不患其不该也有其本而无其文尚可以义起有其文而无其本则并与文俱废矣何谓礼本情而已
　　礼文损益辨
　　商周之兴所以损益礼文者其説有三一以观诸侯之从违二以盛本朝之文物三以大先王之制度所谓观诸侯之从违者商周之初与列国等夷耳一旦起而君之其服与贰未可知也先王思有以一其心于是乎正朔建丑者易而建子服色尚白者因而尚赤戎车乗翰者服而乘騵播诸天下与之更始其果心服乎则必正朔服色舍旧而从新诗所谓时迈其邦昊天其子之者也其心不服乎则必正朔服色袭旧而不改王制所以革制度衣服者为叛叛者君讨之也所谓盛本朝之文物者天下之民日趋于文方以台门纳陛为贵吾故以茅茨土阶临之方以干戈羽籥为羡吾欲以蒉桴土鼓乐之势有不可故因其罍樽着樽而加以牺象因其鸡彛斚彛而加以黄目因其四琏六瑚而加以八簋因其钩车大辂而加以玉辂于以示天子之尊于以备宗庙之饰则天下知所畏而不敢犯矣所谓大先王之制度者商周之初皆积累数百年而有天下后世子孙求其制度之出于先祖者张而大之以为一朝之盛彻田为粮公刘居邠之所行也周公因之而备井田之制通为天下彻法而革夏商之贡助臯门应门太王宅邠之所立也周公因之而定五门之制使诸侯惟有库雉而不得有臯应灵台辟雍文王都丰之所营也周公因之而定三雍之制使诸侯而得观台泮宫而不得为灵台辟雍盖所以明王业之基焉礼文之损益不出于三者而已矣
　　礼记总辨
　　三代正礼残缺无复能明礼记一书出自孔氏七十二子各撰所闻或録旧礼之义或述变礼之由或兼记体履或杂叙得失编而録之以为此记汉兴孔家之书杂出于当时者二百一十四篇【汉兴记数万言于后苍号曲台杂记河间献王得旧礼一百三十篇集而上之又有明堂隂阳记三十三篇孔子三朝记七篇王氏史氏记二十一篇王史二氏战国时人乐记二十三篇凡五种合为二百四十篇】大戴删为八十五篇小戴删为四十六篇至马融又益以明堂位月令乐记三篇为四十九篇行于世谓之礼记礼记一书曲礼论撰于曲台而不及五礼之大本【其言委琐有放饭齧骨之语而五礼之本无闻焉】王制著述于博士而尽失先王之大意月令摘于吕览而録秦世之官【太尉】缁衣本乎尼子而改鲁论之文【教之以德齐之以刑取夫子之言】而增损之礼运载夫子之说【大道之言】有亏于名教经解引易之纬书而尝禘之说多牵夫子之诸论明堂位论周公践阼世世祀以天子礼乐檀弓载舜苍梧夫子墓马鬛封之类皆流俗之妄语儒行全无义理如后世防说之士所夸大者玉藻一篇颠倒错乱且不可以句读内则载养老三十余语其文全与乐记同故胡先生寅曰礼记出于孔子弟子必去吕不韦之月令汉儒之王制其次则经解儒行之类仍博集各儒择冠婚防祭燕射相见之礼典以类相从然后可为一书若中庸大学子思曾子之论也不可附之礼篇至于乐记表记学记坊记燕居缁衣格言甚多当为中庸大学之次礼运礼器玉藻郊特牲之类又其次也如曲礼祭义祭法射义等篇戾古已多又王制月令之下然唐王岩于明皇时请删去礼记旧文益以今事张说以礼记不刋之书去圣益逺不可改易今礼记之月令私本皆用郑注监本月令乃唐明皇删定李林甫所注端拱中李至判国子监尝请复古文故以朝廷祭祀仪制等多本唐注故至今不能改吁去一旧事复一古法尚重于依违而不决况礼记之全书乎大抵四十九篇之书虽杂出于诸儒传记而不能悉得圣人之防然其文繁其义博学者观之如适大都之市珍珠寳贝随其所取如游阿房之宫千门万户随其所入博而约之亦可弗畔未可以言非尽出于夫子而轻议之也
　　礼记授　并传小戴学


　　郑康成本卢马説为之注　唐孔頴达防
　　三代忠质文　　　　　　　考　索【后同】
　　谓三代所尚之政不同者谁欤汉儒之説也董仲舒曰夏尚忠商尚质周尚文所继之政当用此也汉继大乱之后宜少损周之文用夏之忠司马迁亦曰夏之政忠忠之敝小人以野故商人承之以敬敬之敝小人以鬼故周人承之以文文之敝小人以僿救僿莫若以忠周秦之间可谓文矣自三代而后学者皆有是説必欲忠质文之迭救而后天下可以无盖自仲舒唱之也然求之诗书易春秋之经验之孔孟之言则无是説也春秋之时周衰甚矣夫子乃曰周监于二代郁郁乎文哉吾从周何汉儒厌周文之而夫子反从之何夫子不患小人之僿而汉儒乃孜孜言之呜呼陋哉汉儒之见也夫文者何古先圣王经世之道也粤自上古洪荒朴野之俗未革则君臣上下无别人伦不明斯人禽兽草木如也圣人有忧之乃为之纲纪法度典章礼乐以维持之使父子君臣夫妇兄弟莫不得其正故谓之文文也者所以使万物各有条理而不相渎乱也是以书称尧为文思舜为文明禹为文命夫子于尧亦曰焕乎其有文章谓至此而后变朴而为文物大中之道始建也由尧舜至于三代天下日向于文盖民之巧伪日滋先王防闲之制俱密而文日以盛故夏商之文比尧舜为有间周之文比夏商为尤盛上古捭豚燔黍君民并耕之俗至尧舜而始革尧禹茅茨土阶卑宫土墙之制至周人而始变是以孔子以周视二代独郁郁也二代非不日尚于文而不若周之大备由后世观之谓之忠谓之敬可也若曰夏政尚忠商政尚敬则非矣夫文果离于忠与敬乎忠与敬义可离于文乎记曰虞夏之文不胜其质商周之质不胜其文此言三代之文质故有以相胜耳非有所偏尚也观周之治文武成康之世上下辑睦頥指如意则文之振也穆昭而下王室日衰下多离叛则文之不振也是以序诗者以君臣上下动无礼文为幽王之乱以天下荡荡无纲纪文章为厉王之乱使周衰斯文不废则冠婚享射之制存而乖争之俗不作矣朝觐聘问之礼存而倔强之国不闻矣国家宫室车旗衣服之有等则僣拟之风不起矣号令赏罚政令纪律之既行则统御之权不失矣岂至于乱乎所以圣人必欲从周者以为救纠纷者莫若用文之为先也柰何反以三代各有所尚而周衰为文之耶如汉儒之説是尧舜之时天下已文矣夏商乃厌文之而从尚古之质至周复以文救夏商之且秦燔典籍汉复诗书岂非以文之无益耶尤而效之谓之救其説不可长也盖其意以周之文为烦文末节之纷纷故过为此説耳韩退之唐之人杰也疑若可与语此其作本政乃曰周之政文既也后世不知其其有作者黜文貌而尚忠质则道之行其庶乎盖亦习闻此陋説也退之如此他尚何望不为之辨则帝王经世之道不明于天下深昧夫子从周之意汉儒误周之説吾于此亦未知其所止也
　　鲁僭礼乐
　　汉儒记礼曰成王以周公有大勲劳于天下故赐鲁世祭以天子之礼乐后世信之或曰此鲁恵公时周平王命史角赐以郊庙之礼史角留于鲁后为墨氏之学然则二説孰是
　　谓鲁用天子礼乐其説皆非也夫周至成王而后制礼作乐教典始以大明人皆知名分所在皆周公之力岂有周公方薨成王遽以天子之礼乐赐鲁始壊周公之礼典乎茍如是则周公諡当何称用何礼必王而后可也庙諡曰公礼亦公天子礼乐何用哉故成王非庸君伯禽非妄人必不为此悖礼乱常之事以启后世僣拟祸乱之门也或疑其非成王时是矣然谓之平王赐恵公亦岂然哉彼其意以谓治朝贤主则礼典不紊衰主孱君则赏赐滥行故疑在平王之世独不思周辙虽东鲁在当时不过为次国大国有齐楚晋宋敌国有郑衞陈蔡使平王欲以私意曲赐加鲁郑衞陈蔡岂得无赐齐楚晋宋肯嘿然而已乎彼肯以为上世无功徳乎以晋文之霸襄王借其功而反正其请隧则曰王章也未有代徳而有二王亦叔父之所恶也恵公于周平亦何有哉可知其説亦妄意也二説既不可然则孰赐之曰未尝赐之也其何以然曰鲁自为之也曰何以知之据经而知之也夫子曰天下有道礼乐征伐自天子出天下无道礼乐征伐自诸侯出自诸侯出盖十世希不失矣此圣人伤衰周之乱作春秋之本防也夫惟名分一不正礼乐征伐不出于天子故诸侯僭拟相仍冠履倒置无所不至隠公六年书曰初献六羽言于是始僭乐而逾诸侯之制也又春秋五十有三年始书禘八十有六年始书郊以见僭礼乐之有渐也其后乃乗大辂载弧韣设两观舞八佾并用天子礼乐其势至此耳岂惟鲁哉晋作六军僭天子之军也晋人曰以寡君之未禘祀僭天子之礼也甚者吴楚直僭称王无所顾忌春秋鲁史也书一鲁如此以见诸侯皆然先儒不究事意直以鲁之所行为他国之所旡故有成王平王赐之之説以鲁为受赐则晋之六军禘祀亦赐之耶呉楚僭号亦赐之耶观此决知二説之非而鲁自为之也然説者往往据诗鲁颂曰龙旂承祀六辔耳耳春秋匪懈享祀不忒皇皇后帝皇祖后稷以鲁为合用盛礼也不知鲁人安于僭擅非礼猥称其君之功徳惟恐不至若果鲁之常礼何独以颂僖公乎春秋书公子遂如楚乞师则僖公之畏楚甚矣而颂乃谓荆楚是惩春秋书公防齐侯等于淮以见僖公服楚之役而颂乃谓淮夷卒获以叔段之防恶不弟而诗人称其洵美且仁文姜之淫恣逆乱而诗人称其徳音不忘其可信乎故史克之颂鲁亦如曲沃人徒知有栾盈而不知有晋赵人徒知有张敖而不知有汉懐其私恩而忘其大义也鲁之不朝不贡无请于周乆矣而谓史克请于周而作颂可知序诗者之妄也故于序则以祀后帝后稷为盛于春秋则以行郊禘为僭圣人删诗存鲁颂而不削者亦如存叔段文姜之诗使后世有见其非矣非谓其言之公当也学者不知此理反舍春秋而言鲁颂不已惑乎
　　大射之义
　　古人以所射之礼谓之侯不必过求其义汉儒所作射义乃曰射侯者射为诸侯之射而侯取诸侯之义郑康成因之注周官司裘曰谓之侯者天子中之则能服诸侯诸侯以下中之则得为诸侯此説诚可信乎
　　自汉儒以私见臆説作射义曰射侯者射为诸侯也其于古人所射之礼谓之侯者其义已失之矣及郑康成因之注周官司裘曰谓之侯者天子中之则能服诸侯诸侯以下中之则得为诸侯此説抑又惑焉夫天子之于诸侯其初皆其兄弟子侄其后继世或祖父之列其在异姓必功徳之后或甥舅之国天子待之不曰伯父叔父则曰伯舅叔舅必亲之敬之賔之友之无敢失礼而后责其臣顺岂有诸侯无事设礼物以射诸侯之义不亦禽兽之仇讐也哉如此则待之不以礼临之不以仁能使诸侯之服乎周苌尝以诸侯不朝乃设貍首射之貍者不来也欲以警不来者晋人怒杀苌而愈不服夫一射不来之兽已犯诸侯之怒如此况天下诸侯无忠邪无贤否王室不礼待之而无故防嫌召衅寓意所射之物何为也乎且天子中之则能服诸侯天子固服诸侯矣何待一射之中若其不中则不能服之可乎天子建诸侯必有大功徳使之世嗣今乃谓诸侯中之则得为诸侯愈无理也岂有无他功徳但大射一中便得列土乎郑氏之陋説盖出于射义曰射中则得为诸侯不中则不得为诸侯此言固非矣然其意盖谓古者诸侯贡士于天子天子使射中者得与于祭则君有庆而益地不中不与于祭则君有责而削地得为诸侯者以有庆也不得为诸侯者以有责也郑氏因其説直云诸侯以下射中则得为诸侯尤不可也昔晋侯齐侯相与投壶晋人谓寡君中此则为诸侯师齐人谓寡君中此则与君代兴皆中之识者谓晋人失辞晋固为诸侯师矣何待中壶为隽耶自是齐人背晋干戈相寻投壶之语有以启之尔以此知古人射侯必不取诸侯之义天子诸侯射之必不如郑氏所説明矣然射义一篇非援古人之辞其自言者皆非也射者特一艺尔人事之最末也稷契伊周未闻其能射也羿逢由基之徒能射者果何若人乎今而曰诸侯嵗贡士于天子天子试之则谨其容体比于礼其节奏比于乐中多者得与于祭不然不得与夫礼乐不有于内而徒行于弓矢之间吾见貌尧舜而心跖桀者不可辨也古之取士者未尝不听其言观其行而试其功而后不失人未闻以射为先也惟周礼乡大夫献贤能之书退而以乡射五物询众庶此虽汉儒臆説而犹在賔兴三物之礼也然所以启郑氏之妄谈二礼之申礼或曰古者不以射礼取士何谓侯以明之乎曰此二礼所据以为説者此也舜曰钦四隣庶顽谗説若不在时侯以明之挞以记之书用识哉欲并生哉舜为此言岂为当世之士君子发哉若夫四隣之臣世之小人其有不在庶顽之重罪者则犹可湔拭而勿弃之侯以明其艺挞以记其过又书其非庶几与之并生舜谓侯与挞同施是直小人者尔乌有贤者但试以射又挞其过耶据此而谓古者选士之法则挞以记之亦舜取士之意乎知此汉儒之説谬妄尤可知也
　　论语注防觧经序　　　　　何　晏
　　叙曰汉中垒校尉刘向言鲁论语二十篇皆孔子弟子记诸善言也太子太傅夏侯胜前将军萧望之丞相韦贤及子成等之齐论语二十二篇其二十篇中章句颇多于鲁论琅邪王卿及胶东庸生昌邑中尉王吉皆以教授故有鲁论有齐论鲁共王时尝欲以孔子宅为宫壊得古文论语齐论有问王知道多于鲁论二篇古论亦无此二篇分尧曰下章子张问以为一篇有两子张凡二十一篇篇次不与齐鲁论同安昌侯张禹本受鲁论兼讲齐説善者从之号曰张侯论为世所贵包氏周氏章句出焉古论惟博士孔安国为之训觧而世不至顺帝时南郡太守马融亦为之训説汉末大司农郑就鲁论篇章考之齐古为之注近故司空陈羣太常王肃博士周生烈皆为义説前世授师説虽有异同不为训觧中间为之训觧于今多矣所见不同互有得失今集诸家之善记其姓名有不安者颇为改易名曰论语集觧光禄大夫闗内侯臣孙邕何晏等上
　　孟子正义序　　　　　　　孙　奭
　　夫总羣圣之道者莫大乎六经绍六经之教者莫尚乎孟子自昔仲尼既没战国初兴王化陵迟异端并作仪衍肆其诡辨杨墨饰其淫辞遂致王公纳其谋以纷乱于上学者循其踵以蔽惑于下犹洚水懐山时尽昏垫繁芜塞路孰可芟夷惟孟子挺名世之才秉先觉之志拔邪树正髙行厉辞导王化之源以救时开圣人之道以断羣疑其言精而赡其防渊而通致仲尼之教独尊于千古非圣贤之伦安能至于此乎其书由炎汉之后盛于世为之注者则有赵岐陆善经为之音释则有张镒丁公着自陆善经已降其所训説虽小有异同而共宗赵氏惟是音释二家撰録俱未精当张氏则徒分章句漏落颇多丁氏则稍识指归伪谬时有若非再加刋正讵可通行臣奭前奉勅与同判国子监王旭等作音义二卷已经进呈今輙罄浅闻随赵氏所説仰效先儒释经为之正义凡理有所滞事有所遗质诸经训与之増明虽仰测至言莫穷于奥妙而广博识更俟于发挥谨上
　　孝经注疏序　　　　　　　傅　注
　　夫孝经者孔子之所述作也述作之防者昔圣人蕴大圣之徳生不偶时适值周室衰防王纲失坠君臣僣乱礼乐崩颓居上位者赏罚不行居下位者褒贬无作孔子遂乃定礼乐删诗书赞易道以明道徳仁义之源脩春秋以正君臣父子之法又虑虽知其法未知其行遂説孝经一十八章以明君臣父子之行所寄知其法者脩其行知其行者谨其法故孝经纬曰孔子云欲观我褒贬诸侯之志在春秋崇人伦之行在孝经是知孝经虽居六籍之外乃与春秋为表里矣先儒或云夫子为曾参所説此未尽其指归也盖曾子在七十弟子中孝行最着孔子乃假立曾子为请益问答之人以广明孝道既説之后乃属与曽子洎遭暴秦焚书并为煨烬汉膺天命复阐防言孝经河间顔芝所藏因始之于世自西汉及魏歴晋宋齐梁注解之者殆及百家至有唐之初虽备存秘府而简编多有残缺传行者唯孔安国郑康成两家之注并有梁博士皇偘义疏播于国序然辞多纰缪理昧精研至唐宗朝乃诏羣儒学官俾共集议是以刘子辨郑注有十谬七惑司马坚斥孔注多鄙俚不经其余诸家注解皆荣华其言妄生穿凿明皇遂于先儒注中采摭菁英芟去烦乱撮其义理允当者用为注解至天寳二年注成颁行天下仍自为八分御札勒于石碑即今京兆石台孝经是也
　　孝经序　　　　　　　　　唐明皇
　　朕闻上古其风朴畧虽因心之孝已萌而资敬之礼犹简及乎仁义既有亲誉益着圣人知孝之可以教人也故因严以教敬因亲以教爱于是以顺移忠之道昭矣立身名之义彰矣子曰吾志在春秋行在孝经是知孝者徳之本欤经曰昔者明王之以孝理天下也不敢遗小国之臣而况于公侯伯子男乎朕尝三复斯言景行先虽无徳教加于百姓庶几广爱刑于四海嗟乎夫子没而防言絶异端起而大义乖况泯絶于秦得之者皆煨烬之末滥觞于汉之者皆糟粕之余故鲁史春秋学开五国风雅颂分为四诗去圣逾逺源流益别近观孝经旧注蹖驳尤甚至于迹相祖述殆且百家业擅専门犹将十室希升堂者必自开户牖攀逸驾者必骋殊轨辙是以道隠小成言隠浮伪且以通经为义义以必当为主至当归一精义无二安得不剪其繁芜而撮其枢要也韦昭王肃先儒之领袖虞飜刘邵抑又次焉刘炫明安国之本陆澄讥康成之注在理或当何必求人今故特举六家之异同防五经之防趣约文敷畅义则昭然分注错经理亦条贯写之琬琰庶有补于将来且夫子谈经志取垂训虽五孝之用则别而百行之源不殊是以一章之中凡有数句一句之内意有兼明具载则文繁畧之又义阙今存于防用广发挥
　　尔雅序　　　　　　　　　郭　璞
　　夫尔雅者所以通诂训之指归叙诗人之兴咏总絶代之离词辩同实而殊号者也诚九流之津渉六艺之钤键学览者之潭奥摛翰者之华苑也若乃可以博物不惑多识于鸟兽草木之名者莫近于尔雅尔雅者盖兴于中古隆于汉氏豹鼠既辨其业亦显英儒赡闻之士洪笔丽藻之客靡不钦玩耽味为之义训璞不揆梼昧少而习焉沈研钻极二九载矣虽注者十余然犹未详备并多纷缪有所漏畧是以复缀集异闻防粹旧説考方国之语采謡俗之志错综樊孙博闗羣言剟其瑕砾塞其萧稂事有隠滞援据征之其所易了阙而不论别为音图用袪未寤輙复拥篲清道企望尘躅者以将来君子为亦有渉乎此也
　　尔雅注防序　　　　　　　邢　昺
　　夫尔雅者先儒授教之术后进索隠之方诚注之滥觞为经籍之枢要者也夫混元辟而三才肇位圣人作而六艺斯兴本乎发徳于衷将以纳民于善洎夫醇醨既异歩骤不同一物多名系方俗之语片言殊训滞今古之情将使后生若为钻仰繇是圣贤间出诂训递陈周公倡之于先子夏和之于后虫鱼草木爰自尔以昭彰礼乐诗书尽由斯而纷郁然又时经战国运歴挟书授之徒寖防发挥之道斯寡诸篇所释世罕得闻惟汉终军独深其道豹鼠既辨斯文遂隆其后相乃可详悉其为注者则有犍为文学刘歆樊光李廵孙炎虽各名家犹未详备惟东晋郭景纯用心几二十年注解方毕具得六经之防颇详百物之形学者祖焉最为称首其为义防者则俗间有孙炎髙琏皆浅近俗儒不经师匠今既奉勅校定考案其事必以经籍为宗理义所诠则以景纯为主虽复研精覃思尚虑学浅意防谨与尚书驾部员外郎直秘阁臣杜镐等共相讨论为之防释虽上遵睿防共竭于颛而下示将来尚慙于防畧谨序

　　稗编卷二十二
&lt;子部,类书类,稗编&gt;
　　钦定四库全书
　　稗编卷二十三　　　　　明　唐顺之　撰礼一【郊祀】
　　论郊丘　　　　　　　　孔頴达【礼疏后同】
　　先儒説郊其义有二案圣证论以天体无二郊即圆丘圆丘即郊郑氏以为天有六天丘郊各异今具载郑义兼以王氏难郑氏谓天有六天天为至极之尊其体只应是一而郑氏以为六者指其尊极清虚之体其实是一论其五时生育之功其别有五以五配一故为六天据其在上之体谓之天天为体称故説文云天颠也因其生育之功谓之帝帝为徳称也故毛诗云审谛如帝故周礼司服云王祀昊天上帝则大裘而冕祀五帝亦如之五帝若非天何为同服大裘又小宗伯云兆五帝于四郊礼器云飨帝于郊而风雨寒暑时帝若非天焉能令风雨寒暑时又春秋纬紫防宫为大帝又云北极耀魄寳又云太防宫有五帝座星青帝曰灵威仰赤帝曰赤熛怒白帝曰白招拒黒帝曰叶光纪黄帝曰含枢纽是五帝与大帝六也又五帝亦称上帝故孝经曰严父莫大于配天则周公其人也下即云宗祀文王于明堂以配上帝帝若非天何得云严父配天也而贾逵马融王肃之等以五帝非天唯用家语之文谓太皥炎帝黄帝五人之帝属其义非也又先儒以家语之文王肃私定非孔子正防又王肃以郊丘是一而郑氏以为二者按大宗伯云苍璧礼天典瑞又云四圭有邸以祀天是玉不同宗伯又云牲币各放其器之色则牲用苍也祭法又云燔柴于泰坛用骍犊是牲不同也又大司乐云凡乐圜钟为宫黄钟为角太蔟为征姑洗为羽冬日至于地上之圜丘奏之若乐六变则天神皆降上文云乃奏黄钟歌大吕舞云门以祀天神是乐不同也故郑氏以苍璧苍犊圜钟之等为祭圆丘所用以四圭有邸骍犊及奏黄钟之等以为祭五帝及郊天所用王肃以郊特牲周之始郊日以至与圆丘同配以后稷郑必以为异圆丘又以帝喾配者郑以周郊日以至自是鲁礼故注郊特牲云周衰礼废儒者见周礼尽在鲁因推鲁礼以言周事郑必知是鲁礼非周郊者以宣三年正月郊牛之口伤是鲁郊用日至之月案周郊祭天大裘而冕郊特牲云王被衮戴冕璪十有二旒故知是鲁礼非周郊也又知圆丘配以帝喾者案祭法云周人禘喾而郊稷禘喾在郊稷之上稷卑于喾以明禘大于郊又尔雅云禘大祭也大祭莫过于圆丘故以圆丘为禘也圆丘比郊则圆丘为大祭法云禘喾是也若以郊对五时之迎气则郊为大故大云王者禘其祖之所自出故郊亦称禘其宗庙五年一祭比毎嵗常祭为大故亦称禘也以尔雅唯云禘为大祭是文各有所对也后稷配天见于周颂故思文云思文后稷克配彼天周若以喾配圆丘诗颂不载者后稷周之近祖王业所基故配感生之帝有勤功用故诗人颂之喾是周之逺祖为周无功徒以逺祖之尊以配逺尊天帝故诗无歌颂或古诗本亦有也但后来遗落故正考甫得商之遗颂十二篇至孔子之时唯五篇而已以此言之明诗有遗落也
　　辨周鲁郊
　　注言日以周郊天之月而至阳气新用事顺之而用辛日此説非也郊天之月而日至鲁礼也三王之郊一用夏正鲁以无冬至祭天于圜丘之事是以建子之月郊天示先有事也用辛日者凡为人君当斋戒自新耳周衰礼废儒者见周礼尽在鲁因推鲁礼以言周事正义曰王肃用董仲舒刘向之説以此为周郊上文云郊之祭迎长日之至谓周之郊祭于建子之月而迎此冬至长日之至也而用辛者以冬至阳气新用事故用辛也周之始郊日以至者对建寅之月又祈糓郊祭此言始者对建寅为始也郑康成则异于王肃上文云迎长日之至自据周郊此云郊之用辛据鲁礼也言郊用辛日者取斋戒自新周之始郊日以至者谓鲁之始郊日以冬至之月云始者对建寅之月天子郊祭鲁于冬至之月初始郊祭示先有事故云始也　注言日至周事正义曰日以周郊天之月而至者谓日体以周郊天建子之月而南至云阳气新用事顺之而用辛日者以冬至一阳生故云新用事而用辛日云此説非也者谓日以周礼郊天之月而日至阳气新用事此等之説非也谓董仲舒刘向而为此説所以非者按周礼冬至祭天圆丘不论郊也又此下云戴冕璪十有二旒周礼祀昊天上帝则大裘而冕是服不同周礼玉辂以祀天此下云乘素车是车不同也祭法云燔柴于泰坛用骍犊周礼苍璧礼天牲从玉色是牲不同也尔雅曰非人为之丘泰坛则人功所作是圆丘与泰坛别也以是知郊与圆丘所祭非一故云此説非也云郊天之月而日至鲁礼也者言此经始郊日以至是鲁国之礼必知鲁礼者以明堂云鲁君孟春乘大路载弧韣旂十有二旒日月之章祀帝于郊又杂记云正月日至可以有事于上帝故知冬至郊天鲁礼也云三王之郊一用夏正者证明天子之郊必用夏正鲁既降下天子不敢郊天与周同月故用建子之月而郊天欲示在天子之先而有事也但鲁之郊祭师説不同崔氏皇氏用王肃之説以鲁冬郊天至建寅之月又郊以祈谷故左传云启蛰而郊又云郊祀后稷以祈农事是二郊也若依郑康成之説则异于此也鲁惟一郊不与天子郊天同月转卜三正故谷梁云鲁以十二月下辛卜正月上辛若不从则以正月下辛卜二月上辛若不从则以二月下辛卜三月上辛若不从则止故圣证论马昭引谷梁以答王肃之难是鲁一郊则止或用建子之月郊则此云日以至及宣三年正月郊牛之口伤是也或用建寅之月则春秋左云郊祀后稷以祈农事是也但春秋鲁礼也无建丑之月耳若杜预不信礼记不取公羊谷梁鲁惟有建寅郊天及龙见而雩云周衰礼废儒者见周礼在鲁者欲见经文实是鲁郊而为周字故云因推鲁礼以言周事误作周也从上説郊是周礼自此以下是鲁礼为此周鲁杂乱也按圣证论王肃难郑云郊特牲曰郊之祭迎长日之至下云周之始郊日以至以为迎长日谓夏正也郊天日以至以为冬至之日説其长日至于上而妄为之説又徙其始郊日以至于下非其义也又云周衰礼废儒者见周礼尽在鲁因推鲁礼以言周事若儒者愚人也则不能记斯礼也茍其不愚不得乱于周鲁也郑以祭法禘黄帝及喾为配圆丘之祀祭法説禘无圆丘之名周官圆丘不名为禘是禘非圆丘之祭也既以祭法禘喾为圆丘又大王者禘其祖之所自出而又施之于郊祭后稷是乱礼之名实也按尔雅云禘大祭也绎又祭也皆祭宗庙之名则禘是五年大祭先祖非圆丘及郊也周立后稷庙而喾无庙故知周人尊喾不若后稷之庙重而説圆丘祭天祀大者仲尼当称昔者周公禘祀喾圆丘以配天今无此言知禘配圆丘非也又诗思文后稷配天之颂无帝喾配圆丘之文知郊即圆丘圆丘即郊所在言之则谓之郊所祭言之则谓之丘于郊筑泰坛象圆丘之形以丘言之本诸天地之性故祭法云燔柴于泰坛则圆丘也郊特牲云周之始郊日以至周礼云冬至祭天于圜丘知圆丘与郊是一也言始郊者冬至阳气初动天之始也对启蛰又将郊祀故言始孔子家语云定公问孔子郊祀之事孔子对之与此郊特牲文同皆以为天子郊祭之事如圣证论之言王肃所据经分明郑必别为其説者按圣证论马昭申郑云易纬云三王之郊一用夏正则周天子不用日至郊也夏正月阳气始升日者阳气之主日长而阳气盛故祭其始升而迎其盛月令天子正月迎春是也若冬至祭天隂气始盛祭隂迎阳岂为礼乎周礼云冬日至祭天于地上之圜丘不言郊则非祭郊也言凡地上之丘皆可祭焉无常处故不言郊周官之制祭天圆丘其祀王服大裘而冕乘玊辂建大常明堂位云鲁君以孟春祀帝于郊服衮服乘素车龙旂衣服车旂皆自不同何得以诸侯之郊説天子圆丘言始郊者鲁以转卜三正以建子之月为始故称始也又礼记云鲁君臣云未尝相弑礼俗未尝相变而弑三君季氏舞八佾旅于泰山妇人髽而相吊儒者此记岂非乱乎据此诸文故以郊丘为别冬至之郊特为鲁礼按圣证论王肃与马昭之徒或云祭天用冬至之日或云用冬至之月据周礼似用冬至之日据礼记郊日用辛则冬至不恒在辛似用冬至之月按张融谨按郊与圆丘是一又引韩诗説三王各正其郊与王肃同又鲁以转卜三正王与郑同周礼圜丘服大裘此及家语服衮冕家语又云临燔柴脱衮冕着大裘象天临燔柴辍祭脱裘着大裘象天恭敬之义既自不通是张融以家语及此经郊祭并为鲁礼与郑同融又为圜丘是祭皇天孟春祈谷于上帝及龙见而雩此五帝之等并是皇天之佐其实天也融又云祀天神率执事而卜日圆丘既卜日则不得正用冬至之日此是张融之説郑此注云以建子之月郊天用辛日者当斋戒自新如郑此言是亦不用冬至日也但郊丘大事王郑不同故畧陈二家所据而言之也按圣证论凡异义皆同谷梁之义鲁转卜三正之内一郊则止而崔氏皇氏以为鲁冬至郊天夏正又郊凡二郊非郑义也
　　辨王肃郊祀义　　　　　　黄　泽【赵汸师説】
　　王肃混郊丘废五天帝并昆仑神州为一祭之説曰祭法虞夏殷周皆以禘郊祖宗为四重祭周人禘喾而郊稷祖文王而宗武王禘祭天地以喾配即圜丘方泽是也郊祀上帝以后稷配建寅之月南郊祀感生帝以祈谷也四时祀五天帝于四郊以迎气也祖禘喾以后稷配尊始祖之所自出也宗祀文王于明堂以配上帝总配五天帝也其后则祖文王于明堂以配五帝宗武王于明堂以配五神凡此皆郑氏义也故周礼大司乐注以圜丘方泽宗庙为三禘盖天神地并始祖之所自出为三大祭皆五年之禘也郊次圜丘社次方泽宗次祖皆常嵗所举之祭也东迁土蹙财匮大礼遂废所脩唯郊社二祭故圜丘方泽二禘记亦罕言之非浅闻所及矣周礼有祀天旅上帝祀地旅四望之文天地主于一故称祀上帝四望非一神故称旅肃欲以圜丘为郊可乎司服王祀昊天上帝服大裘而冕祀五帝亦如之既曰亦如之则五帝之祀与昊天上帝非一祭矣肃欲混之可乎孝经称严父配天又称郊祀后稷以配天宗祀文王于明堂以配上帝易豫卦曰先王以作乐崇徳殷荐之上帝以配祖考上帝亦天神也肃欲废五天帝而以五人帝当之可乎昆仑者地之顶神州者地之中皆天地之所交也地主昆仑神州非是设此二祭乃求神于二处大地神灵莫测不知神之在彼乎在此乎故求之于彼亦求之于此也康成以方泽主昆仑北郊主神州北郊不见于经误分为二王氏由此并昆仑神州为一祭而遂谓北郊为方泽可乎若郑氏知乐九变之祭为禘而不言及喾又以为禘小于祫此则其失也故断之曰郑氏深而未完王肃明而实浅晋武肃外孙也故用其説并方圜二丘而祀南郊歴代无所因袭而周礼天神地人鬼极盛之祭遂为古今不决之疑矣其辨感生帝之説曰姜嫄履帝武敏歆而生后稷周人特为立庙而祭谓之閟宫君子以为圣人之生异于常人无异义也况乎生民之初气化之始五天之精感而为帝王之祖亦何疑乎五帝感生之祀上世流传既乆非纬书创为之説也且河图洛书蓍防之数皆纬文也其可尽废乎
　　郊祀议　　　　　　　　　王　炎【文献志】
　　郊祀国之重事也先王之礼犹可以考之于经而诸儒异论者经之所着不同也盖其不同者有四郊丘之制也天帝之号也天地分合之异也春冬时日之差也郊丘之不同者有三周官谓之圜丘戴记谓之南郊又谓之泰坛郑康成之説曰祀昊天于圜丘谓之禘祀上帝于南郊谓之郊而泰坛无説康成之言非也兆于南以就阳位于郊故谓之郊夫子尝有是言矣王肃曰筑丘以象天体是谓圜丘圜丘人所造也是谓泰坛兆于国南是谓南郊然则南郊也圜丘也泰坛也其名有三其实一也天帝之异有三曰昊天曰上帝曰五帝天洎五帝为上帝孔安国之説也天为昊天元天为上帝五方之帝为五帝郑司农之説也孔郑之説质之于经固已不合而郑康成则又曰昊天上帝者天皇大帝也五帝者始于青帝灵威仰终于黒帝叶光纪也以纬乱经虽不辨可以知其无稽矣于徧覆无外故以天名主宰造化故以帝名在书言类于上帝而又言告于皇天在周官以为禋祀昊天上帝知昊天上帝一而已矣是故诗书所载有皇矣上帝之言有昊天上帝之言而周官始有五帝之名夫上帝至尊无二而有五帝何也上帝天帝也五帝五人帝也何以知之以周礼而知之掌次大旅上帝则张氊案朝日祀五帝则张次上帝在朝日之先五帝在朝日之下则五帝非天帝其证一也宗伯兆五帝于四郊四类四望亦如之郊兆于四类之先则五帝非天帝其证二也司服祀昊天上帝则大裘而冕祀五帝亦如之既言上帝又言五帝则五帝非天帝其证三也吕不韦之月令尝言五帝矣春则太皥夏则炎帝秋则少昊冬则颛帝夏秋之交则黄帝不以五帝为天也魏相之奏亦详言五帝矣太皥乘震炎帝乘离黄帝乘坤少昊乘兑颛帝乘坎亦不以五帝为天也秦汉间言五帝者皆五人帝而已其説必有所从受也古之祭天者主于上帝其配以祖周公既成洛邑用牲于郊牛二其一帝牛其一稷牛夫礼简则严严则敬是故事天所以报本尊祖故以配天严敬之义也合上帝与五帝而谓之六天则近于诬矣天地分合之异先儒考于经者未审也春秋曰天子祭天诸侯祭土尊天而亲地隆杀固有辨焉犹之宗子祭父支子不得祭父而可以祭母父尊故也天子祭天诸侯不得祭天而可以祭土天尊故也古之祭地者有社则必有大社大社谓之冢土未有北郊方丘之名也社祭土主隂气也祭帝于郊以定天位祀社于国以列地利而子思曰郊社之礼以事上帝明地不可与天相并尊天之义也周官论国之神位左祖右社此王社也泽中方丘此冡土也此古人所谓大社者也书谓之冢土礼谓之方丘而戴记谓之泰折折则方矣其名有三其实亦一也至汉匡衡乃有南北郊之説则失先王尊天亲地之意矣新莽始有天地合祭祖妣并配之説则失先王之意益甚矣虽然莽之説因周颂之言而失之也周官夏日至祀地于方丘冬日至祀天于圜丘则曰此天地分祀之证也夫春夏祈谷其诗为噫嘻祈有二祭而所歌者噫嘻一诗也秋冬报其诗为丰年报有二祭而所歌者丰年一诗也昊天有成命之诗可歌以祭天岂不可歌以祭地乎以先王之行事质之武王东伐吿于皇天后土矣告于皇天则类于上帝是也告于后土则宜于冢土是也是天地未尝合祭者一也周公之祭于洛邑丁巳用牲于郊戊午社于新邑是天地未尝合祭者二也以武王周公之行事而求其制礼之意则天地未尝合祭无疑矣冬春时日之异则戴记之言失之也其言曰郊之祭也以迎长日之至又曰郊之用辛也周之始郊日以至而继之以卜郊夫日至而郊周礼也卜日用辛鲁礼也杂周鲁之礼兼记之而郊之时日紊矣盖周人之郊有二皆无所用卜日至而郊报本之郊也故其礼行于一阳之初复启蛰而郊祈谷之郊也故其礼行于农事之将兴制礼之意坦然明易戴记言周之始郊正月以日至其日用上辛吾是以知其合周鲁之郊而紊其时日也诸儒异论为礼经之蠧者多矣去其异论之蠧而究其礼经之正经虽残缺礼意则固可知也己
　　论周礼六天书　　　　　　赵　汸
　　郑康成三禘五帝六天纬书之説岂特足下疑之自王肃以来莫不疑之而近代如陈陆叶林诸公其攻击亦不遗余力矣窃尝究观诸名家论著于经防似犹有未尽者于礼意似犹有弗类者虽然去古逺矣岂易言哉汸尝叹王子雍有髙才好著书又与典午氏为婚姻势望赫然茍非髙明博洽真有所据安能议其所短而孙仲然独取圣证论驳而择之其所辨证必有可观陈史既复不作志其善复不千载而下无所镜考可惜哉经曰祀天曰祀天神曰祀昊天曰祀昊天上帝曰禋祀昊天上帝曰旅上帝曰大旅上帝曰享上帝曰类上帝曰类造上帝曰祀五帝曰禋祀五帝皆因官属职掌器物司存言之然其间尊卑逺近亲疎隆杀异同分合有序有伦圣经简奥无费辞非后世文字比也盖典瑞言祀天旅上帝祀地旅四望旅四望别言既非祀地则旅上帝别言非祀天明矣大宗伯国有大故则旅上帝及四望亦以上帝对四望言而小宗伯兆五帝于四郊四望四类亦如之始以五帝对四望言五帝即上帝明矣旅者防而祭之之名上帝非一帝也犹四望非一方矣大宗伯礼天地四方皆有牲币各放其器之色而诗曰来方禋祀以其骍黑四方之神即五帝也故曰禋祀而得与天地通称六帝日月星辰四望不与焉大宗伯以禋祀实柴槱燎祀神之在天者以血祭貍沉疈辜祭神之在地者禋者升烟以祭之名三祀皆积柴实牲体玉帛燎而升烟以报阳也自非天神之尊者不得言禋祀明矣大司乐祀四望祭山川各有乐而五帝乐无文以其皆天神同六变之乐也又岂但与昊天上帝同禋祀同祭服而已哉虽然五帝之非人帝可无疑矣其总言上帝与専言祀天者岂无别乎其祭曰旅曰享曰类曰类造其事曰天子将出曰帅旬曰国有大故以及曰祈谷与大司乐冬日至祀天神于圜丘夏日至祭地于方泽孔子谓之大郊者其于尊卑逺近亲踈隆杀之节亦辨而详矣若来书所谓天与帝为一惟兼言分言有异则经中神号祭名礼物徒异同而已矣先王制为一代大典岂为是辞费以来后世之纷纷乎大宗伯礼四方主作六玉言小宗伯兆五帝主建神位言足下谓大小各从其类决五帝为人帝非经防也夫五行之神为五帝而太皥之属配焉亦云帝此孔子问诸老耼而告季康子者也公羊子曰自内出者无匹不行自外至者无主不止此郊之所以尚配也今将迎气于郊而废其所配者主其配者太皥以降虽有功徳亦人鬼也人鬼岂能司天时而布五气者乎陈祥道杨复斋之言曰天有五行四时则有五帝帝者气之主也果以五人帝为五帝则人帝之前其无司四时者乎朱子又谓凡説上帝者总昊天上帝与五帝言之意与陈氏同诸公虽不主康成至此亦不能异也足下岂弗考乎王制祭天地之牛角茧栗宗庙之牛角握此天神人鬼之别也国语曰郊禘祭之牛角茧栗谓郊为禘而牲无异文此所谓禘非人鬼之祭矣又曰凡禘郊祖宗报五者国之祀典也加之以社稷山川三辰五行而别不言祭天地则韦昭注禘为圜丘不诬也祭法以禘郊祖宗对举言之与国语同则四者皆大祭而事体相似可知其四代配食之帝一以先后为次则四大祭者轻重必有差矣王氏谓禘者宗庙之殷祭而郊为圜丘祀天以其序言则先庙而后郊庙言人鬼而郊不及天神以其实言是重祖以配天而轻所自出之帝惟庙享也又谓祖宗乃二庙不迁之名是禘郊以祭言祖宗以庙言也太庙之不迁又非世室比颛顼之于夏契之于商其庙视周文武世室亦可同伦乎二世室一曰祖一曰宗可乎此毋论礼意如何古人制言有序名物以类必不如是之舛驳弗伦也六天之神隂主化育着为星象下应人事北辰中居御极而五帝随天运转以散精布气于四时与开辟之初五天之精感为帝王之祖皆非有得于化原有见于古初者信不足以及之然中垣太防昭布森列不可诬也况周人立閟宫以祭姜嫄大司乐享先妣序于先祖之上则南郊祀感生帝何必异乎纬书焚于隋河图洛书至宋始大显使无陈邵二公亦妖妄之类耳学者初不见全书往往望风诋排黄先生尝谓恐尚有如图书蓍防之数在其中可谓恶而知其善者矣孙仲然逺矣安得起陈林诸君子而质之然先生论宗庙之禘与郑氏三禘亦不茍同行状中可见其谓成王以殷礼祀周公因诗言白牡可以辨明堂位之诬也足下廼取何休氏周公生有王礼之云诬斯甚矣鲁郊非礼春秋所书非一端但非成王赐之耳其谓鲁禘文王于周庙者因鲁言文王庙而辨于周公庙禘文王之僭也喾无庙主藏于稷庙也鲁既有文王庙安可虚而不祭但为藏主之所乎明堂位又夸而不实矣上言祀帝于郊配以后稷下言以禘礼祀周公于太庙自车服旌旗以至乐舞庙饰皆天子也而独不敢言上及文王吾家伯循欲推王礼以説鲁禘其论起于唐末而不兼羣庙之説子程子苏子由陈祥道诸公皆无取焉足下谓之古今通论可乎向来尝惑杨信斋讥郑康成读祭法不熟杜佑读大传不熟杜氏主康成而兼存王肃未知读书生熟如何然康成所得有在祭法外者虽信斋未可忽也王肃亲注家语而自废五天帝之説茍无卓然之见读书虽熟犹不足恃而况不熟者乎学者后世而傲视古人如此毎谓读仪礼通解君子惜之此先生教人所以贵乎致思也足下如有意斯事则圣经贤与诸名家成书歴代史志具在区区废忘乆矣何足辱下问乎
　　天帝之辨　　　　　　　　陈祥道【礼书】
　　周礼有言祀天有言祀昊天上帝有言上帝有言五帝者言天则百神皆预言昊天上帝则统乎天者言五帝则无预乎昊天上帝言上帝则五帝兼存焉周官司裘掌为大裘以共王祀天之服典瑞四圭有邸以祀天大司乐若乐六变天神皆降凡以神仕者以冬至日致天神此总天之百神言之也大宗伯以禋祀祀昊天上帝司服大裘而冕以祀昊天上帝此指统乎天者言之也司服言祀昊天上帝祀五帝亦如之则五帝异乎昊天上帝也太宰祀五帝掌百官之誓戒祀大神亦如之则五帝异乎大神也肆师类造上帝封于大神则上帝又异乎大神也掌次大旅上帝张氊案设皇邸祀五帝张大次小次则上帝异乎五帝也典瑞四圭有邸以祀天旅上帝则上帝异乎天也上帝之文既不主于天与昊天上帝又不主于五帝而典瑞旅上帝对旅四望言之旅者防而祭之之名则上帝非一帝也上帝非一帝而周礼所称帝者昊天上帝与五帝而已则上帝为昊天上帝及五帝明矣孝经曰郊祀后稷以配天宗祀文王于明堂以配上帝则明堂之祀上帝其为昊天上帝及五帝可知也易曰先王以作乐崇徳殷荐之上帝以配祖考以配祖者天也以配考者兼五帝也合天与五帝而谓之上帝则易孝经之于周礼其义一也周礼明其祀之大小轻重故天帝之辨如此诗书之文未尝有称五帝而书亦未尝有称昊天上帝者其称天及上帝类皆泛言之而已此固不可援之以议周礼也且周人明堂之制有金木水火土之五室自汉以来皆于五室以祭五帝惟晋泰始及唐显庆中尝议除之后亦遂复则明堂之祀五帝其来逺矣郑康成以上帝为五帝而不及天王肃以上帝为昊天上帝而不及五帝二者之説皆与礼经不合不足信也昊天上帝之名歴代不同汉初曰上帝曰太乙元始间曰皇天上帝魏初元间曰皇皇天帝梁曰天皇大帝惟西晋后齐后周隋唐乃曰昊天上帝而郑氏以星经推之谓昊天上帝即天皇大帝名虽不同其实一也今之南郊既以昊天上帝位乎其上而坛第一等又有皇天大帝是离而两之也宜讲求以正之五帝与昊天同称帝不与昊天同称天犹诸侯与天子同称君不与天子同称王周官祀五帝之礼有与天同以极其隆有与天异以致其辨故皆禋祀皆服大裘此其所同也祀帝于圜丘兆五帝于四郊此其所异也郑氏之徒谓四圭之玉黄钟大吕之乐夏正以祀感生上帝于南郊苍璧之玉六变之乐冬日至礼天皇大帝在北极者于圜丘天皇大帝耀魄寳也五帝太防之帝也分郊与丘以异其祀别四帝与感帝以异其礼王肃尝攻之矣然肃合郊丘而一之则是以五帝为人帝则非夫有天地则有五方有五方则有五帝月令之五人帝伏羲神农黄帝少昊颛顼而已果以是为五帝则前此其无司四时者乎古者祀五帝必配以五人帝从以五人臣月令之五人臣春勾芒夏祝融中央后土秋蓐收冬防春夏秋中央之臣皆一人耳而冬有脩与熈者盖冬于方为朔于卦为艮于肾有左右于器有权衡于物有蛇于色有青黒则官有脩熈宜矣司马迁不纪少皥以黄帝颛顼髙辛唐虞为五帝孔安国以少昊颛顼髙辛唐虞为五帝其説与四时五行之理不合当以月令为正
　　五帝祀辨　　　　　　　马端临【通考后同】
　　按五帝之祀见于周礼五帝之义见于家语其説本正大也自秦汉间废祀天之礼而以所谓郊祀者祀于五畤名曰五帝郑康成解经习闻秦汉之事遂于经所言郊祀多指为祀五帝且据纬书为之名字东曰灵威仰南曰赤熛怒西曰白招拒北曰叶光纪中曰含枢纽于是王子雍羣儒引经以排之而谓五帝者太皥以下五人帝也先儒杨复斋则谓果以五人帝为五帝则五人帝之前其无司四时者乎郑则失矣王亦未为得也其説善矣然杨氏之释五帝则以为如毛公所谓元气昊大谓之昊天逺视苍苍谓之苍天程子所谓以形体谓之天以主宰谓之帝之类则五帝乃天之别名而元未尝有所谓五帝之神也愚谓若以为天之别名而已则曰帝可矣何必拘以五又何必于祀上帝之外别立祀五帝之礼乎盖五帝者五行之主而在天犹五岳为五行之镇而在地也五帝不出于天之外而谓五帝即昊天则不可五岳不出于地之外而谓五岳即后土亦不可家语所言尽之矣今因疑纬书灵威仰等名字而谓五帝之本无因疑五帝之本无而谓家语之非圣言亦过矣如日月星宿风伯雨师皆天神之见于祀典者经所言昭昭也而道家者流则以为各有名称甚者或为姓字其妖妄不经甚于纬书儒者所不道也然因是而疑日月诸神之本无可乎
　　郊从祀之神
　　按礼经言郊报天而主日配以月然则周之郊以后稷配天之外从祀惟日月而已明堂则郑氏注谓所祀者五方五帝及五人帝五官配以文王武王而已不祀他神也自秦汉以来郊礼从祀之神渐多晋太兴中贺循言郊坛之上尊卑杂位千五百神唐圆丘坛位上帝配帝以及从祀通计七百余座然圆丘所祀者昊天则从祀者天神而已于地人鬼无预也自汉末始有合祭天地之礼魏晋以来则圆丘方泽之祀未尝相溷宋承五代之政一畨郊祀赏赉繁重国力不给于是亲祠之礼不容数举遂以后土合祭于圆丘而海岳镇渎山川丘陵坟隰原衍皆在从祀之列于是祭天从祀始及地祗矣至神宗皇祐二年大飨明堂盖以亲郊之嵗移其祀于明堂而其礼则合祭天地并祀百神盖虽祀于明堂而所行实郊礼也然既曰明堂则当如郑氏之注及歴代所行故以太皥炎帝黄帝少昊颛顼五人帝勾芒祝融后土蓐收防五官神侑祀五帝于是祭天从祀又及人鬼矣中兴以来国势偏安三嵗亲祠多遵皇祐明堂之礼然观仪注所具神位殿上正配四位东朶殿自青帝至南岳十三位西朶殿自白帝至北岳十二位东廊自北斗至北隰二百有八位西廊自帝座至哭星一百七十五位又有众星一百五十八位共五百七十位则比晋贺循所言才三之一唐圆丘所祀三之二耳然晋唐未尝杂祀地祗人鬼而位数反多此则以圆丘方泽明堂所祀合为一祠自五帝五官海岳以至于原隰而位数反少殆不可晓然晋史唐史但能言从祀之总数而不及其名位之详故无由参稽互考而不知其纎悉也姑志于此以俟博闻者共订焉
　　论五畤之谬
　　王者祭天而以祖配之古今之通义祀典之首也舜摄政之初类于上帝禋于六宗望于山川徧于羣神汤代夏之初用牡告于上帝神后武王代殷之初告于皇天后土所过名山大川然则其所祀者天与六宗地与山川而已初无祀五帝之文周颂三十有一篇曰郊曰明堂曰柴望曰祈谷曰报祭曰类祃所以告神明之事备矣亦无祀五帝之乐章而祀五帝之説始于周礼先儒各以其意为之训诂以为五天帝者曰灵威仰赤熛怒白招拒叶光纪含枢纽也以为五人帝者曰太皥炎帝黄帝少皥颛顼也姑以五天帝言之则此五帝皆天神之贵主五方之事者意其在祀典当与日月六宗并而亚于祀天者也秦襄公攻戎救周列为诸侯而居西自以为主少皥之神作西畤祠白帝太史公读秦记以为秦杂戎翟之俗作西畤用事上帝僭端见矣位在藩臣而胪于郊祀君子惧焉然以愚考之襄公以其有国于西也而祀少昊白帝是犹宋人之祀阏伯晋人之祀实沈耳非郊天也太史公误矣【自汉人既以祭畤为郊天太史公习见当时之事而追尤秦襄之僭实非也】继而诸畤并兴或由梦蛇而为鄜畤或因获石闻雉而为陈寳或由雨金而为畦畤又继而有青帝黄帝炎帝之祠俱以畤名之盖少昊白帝西方之神秦祠之宜也而并及青帝黄帝炎帝则非所祭而祭者也至于鄜畤陈寳之属则皆秦中小人为淫厉而惊动祸福者秦人无知亦为立畤而同于诸帝之祠汉人不考复指四畤以为郊天之事至髙祖立黒帝祠以备五畤而五帝俱祠矣然命有司进祠上不亲往呜呼安有郊见上帝而人主不亲其事者乎往往见其所祠者丛杂冗泛是以姑诿之祠官脩故事耳至孝文用新垣平之言而立渭阳五帝之庙孝武采缪忌之説而建太乙天皇之坛始亲祠矣而皆谓之郊见夫郊事天之礼也诸方士言天神贵者太一太一佐者五帝则太一五帝俱天上之神尔以神为帝以祀神为郊而昊天上帝之祭固未尝举行也秦及汉初以郊祀事天之礼奉五帝至武帝时方士缪忌言太一贵于五帝者也遂复以郊礼事太一而五帝坛环居其下然终不闻举祀天之礼至郑康成遂创为六天之説以为太一五帝并昊天而六也盖异名而同体也然其説终难通盖方士之説至为诞谩然犹言天神贵者太一太一佐者五帝终不敢言太一五帝即天也康成儒者乃创六天之説何哉窃意太一五帝之在天犹五岳四渎之在地也谓岳渎非地固不可而以方泽祠后土之礼事岳渎亦不可谓已祭岳渎而遂废后土方泽之祠尤不可盖秦襄所祠少皥白帝耳然秦俗信鬼好祠至于子孙遂并青黄赤帝而祠之至汉髙帝立黒帝祠而以为事天之事毕矣盖其祠本不经而诸畤之怪妄尤甚髙祖明达者也虽有重祠敬祭之诏而卒不亲享其亦有见于此矣汉初陋儒既不能有所建论是正贾生贤而知礼者也亲承宣室鬼神之问亦不能引经援古定郊社明堂祀天配祖之仪以革秦世之淫祠惜哉自是而后郊畤祠礼之丰杀毎与方士之际遇相为盛衰渭阳五帝之亲祠也以新垣平平诛而帝怠于渭阳之祭太一诸祠之郊拜也以缪忌忌亡而祠官领太一之祠而昊天上帝反不得比所谓太乙五帝者得享郊祀之祭髙祖创业之太祖亦终西都之世不得享配天之祀岂不缪哉按郊祀志天子封泰山欲治明堂奉髙傍未晓其制济南人公玉上黄帝时明堂图于是上令奉髙作明堂汶上如带图及是嵗修封则祀太乙五帝于明堂上坐合髙皇帝祠坐对之服防注曰汉是时未以髙祖配天故言对光武以来乃配之盖汉时太一五帝之畤不一其在甘泉者曰郊畤三嵗一亲祠未尝以祖配其在汶上者曰明堂武帝封泰山时所建方有髙帝并祠毎修封则祀之终帝之世五修封而昭宣之后无幸泰山修封之事则废其祭矣然髙皇帝之所并祠者太一五帝不过天神之贵者则非配天也至成帝时匡衡请徙甘泉祠于长安定南北郊又言王者各以其礼制事天地非因异世所立而继之今郊雍鄜密上下畤本秦侯各以其意所立非礼所载汉兴之初仪制未定即且因秦故祠复立北畤今既稽古建定天地之大礼郊见上帝青赤白黄黒五方之帝皆毕陈各有位馔祭祀备具诸侯所妄造王者不当长遵及北畤未定时所立不宜复脩天子皆从焉及陈寳祠因是皆罢并毁不应礼之祠四百七十五所然后祀礼稍正然终不能建议尽复三代以来郊祀明堂严父配天之礼而哀平之间怵于祸福之説南北郊与甘泉五畤互为罢复卒无定制至王莽秉政请复长安南北郊祭天而以髙祖配善矣然复以髙后配地祗而共祭则臆説不经为甚盖莽将簒汉故为是崇隂教以媚元后而遂其盗权窃位之谋耳或曰匡衡之论正矣然史载初罢甘泉泰畤作南郊日大风壊甘泉竹宫折防畤中树木十围以上百余天子异之以问刘向而向以为不当革上防无继嗣哀平短祚汉以中衰议者惑焉何也对曰千金之家其祖父奉淫昏之鬼以求福而为之子孙者欲矫而正之则所举者未必福而所废者祗以掇祸如诸畤之神虽不正然汉代秦而兴不能以礼革之方且信方士之言愈加尊奉侔于事天其祭之也且歴世百五十余年则其灵飨暴着也乆矣固未易遽絶也【汉之中衰刘向谷永固尝预言之向以人事永以天运然则固非废淫祠之咎也】逮世祖中兴建武郊天即采用元始故事而不复袭汉初之迹甘泉诸畤未尝领之祠官加以尊奉而亦不闻其能惊动祸福以来纷纷之议则以其絶之有素也故曰君子以作事谋始　道家者流其所言者链养之事符箓之术耳然必以天帝诸神为宗陈后山作白鹤观记言汉两刘校中书为七畧其叙方伎则有神仙诸子则有道家而老庄并焉天地神祗三灵百神又皆出诸礼官而今之为道者合而有之益以符呪法箓捕使鬼物皆老氏所不道晦庵亦言道家祀昊天上帝为非且谓释老之学尽当毁废纵使不能尽去则老氏之学但当自祀其老子闗尹庄列之徒以及安期生魏伯阳辈而他百祠自当领于天子之祠官而不当使道家预之庶乎其可也然观太史公封禅书首叙帝舜类上帝禋六宗望山川祠五岳之事以至三代郊祀之礼然后及秦汉间不经之祠且歴叙始皇孝武所得燕齐方士怪诞矫诬之説共为一书班孟坚遂取以作汉郊祀志盖秦汉之君不能明理以古先圣王报本反始之典视为求仙徼福之一事故郊畤诸祠其説多出于方士作史者固不得而删之然少君栾大公孙卿粤人勇之徒其所言怪妄诸説本无闗于祠祀者亦丛杂附见于封禅郊祀之书何耶如此则与道家之经典何异迁固儒者而著书指意如此固无怪黄冠师得以夤缘附防其説而启后山晦庵之议也要之郊祀志只当叙述所祀天地百神本末而诸方士之言当别立方伎述之乃为允当道家以符箓役鬼之説附防于天地百神则迁固封禅郊祀之书实启之以昊天上帝并立于所谓上九位天尊者则郑康成六天之説实启之
　　论鲁郊之僭
　　按先儒论鲁郊祀之非如林少頴谓三所讥舍其非礼之大者求其不合礼之小者其论正矣然遂以为非出于成王之命特汉儒见春秋所书鲁祭祀多僭天子之礼始妄设周赐礼乐之説至蒋氏遂直以为出于恵公之请则愚未敢以为然盖春秋之际虽诸侯不无上僭然茍非如楚及吴越之流介处蛮貊自放于礼义之外者则亦不敢偃然以天子之制自居虽以五伯盛时晋侯之请隧楚子之问鼎如襄王及王孙满尚能引正义以责之不闻晋楚之君遽至于用隧而求鼎也僭郊之事大于请隧问鼎矣恵公当平王之时王室虽弱其陵夷不至于后来之甚鲁又素为秉周礼之国夫子尝称其一变可以至道孰谓恵公于是时而敢以僭郊为请王使史角止之而不从鲁由此而僣郊则恵公之暴横无君过于晋文楚庄矣决不然也横渠以为成王之意不敢臣周公故以二王之后待鲁而命以礼乐特伯禽不当受此説得之　明堂位成王以周公为有勲劳于天下命鲁公世世祀周公以天子之礼乐是以鲁君孟春乘大辂载弧韣十有二旒日月之章祀帝于郊配以后稷天子之礼也祭统昔者周公旦有勲劳于天下成王追念周公勲劳而欲尊鲁故锡以重祭外祭则郊社是也内祭则大尝禘是也夫所谓祀周公以天子之礼乐者如乐用宫悬舞用八佾以天子所以祭其祖者用之于周公之庙谓之尊周公可也至于郊祀后稷以配天禘者禘其祖之所自出而以其祖配之则非诸侯之所当僭且郊禘所祀元未尝及周公则何名为报周公之勲劳而尊之乎以其祖宗之勲劳而许其子孙僭天子之礼乐以祭之巳非矣况所祀者乃天子之太祖而本非有勲劳之臣乎先儒议此但谓周公有知决不歆非礼僭窃之祀而不知僭郊僭禘则其所祀本不及周公不知成王何名而赐之伯禽又何名而受之乎礼运孔子曰鲁之郊禘非礼也周公其衰矣杞之郊也禹也宋之郊也契也是天子之事守也横渠因此遂以为成王念周公之勲劳不敢臣之故以二王之后待鲁往往当时事情亦是如此愚尝因是而考论之礼制之陵夷非一朝一夕之故其所由来者渐矣盖周之封杞宋也以其为二王之后俾之修其礼物作賔于王家以奉禹契之祀而禹契天子之祖也不可以诸侯之太祖祀之故许其用天子之礼然特许其用天子之礼祀禹契之庙未必许其郊天也夷王以下君弱臣强上陵下僭杞宋因其用天子之礼乐于禹契之庙而禹契则配天之祖也遂并僭行郊祀上帝之礼焉此夫子所以有天子事守之叹也至于鲁则周公本非配天之祖而稷喾之祀元未尝废无假于鲁之郊禘也乃因其可以用天子之礼乐于周公之庙而并效宋之尤则不类甚矣其后三桓遂至八佾舞于庭岂无所自而然哉明堂位首言命鲁世世祀周公以天子之礼乐又云季夏六月以禘礼祀周公于太庙牲用白牡牺象云云即此二言观之可见当时止许其用郊禘之礼乐以祀周公未尝许其遂行郊禘之祀后来乃至于禘喾郊稷祀天配祖一一用天子之制所谓穿窬不戢遂至斩闗作俑不止遂至用人亦始谋之未善有以肇之也左传宋公享晋侯于楚丘请以桑林【桑林殷天子之乐名】荀防辞荀偃士匄曰诸侯鲁宋于是观礼鲁有禘乐賔祭用之宋以桑林享君不亦可乎乃知鲁宋不特僭天子之礼乐以祀郊禘虽燕享賔客亦用之矣
　　论祭日月　　　　　　　　陈祥道【礼书】
  </div>
  <div class="pagination">
   <a href="稗编_page12.html">
    上一页
   </a>
   <span>
    ...
   </span>
   <a href="稗编_page8.html">
    8
   </a>
   <a href="稗编_page9.html">
    9
   </a>
   <a href="稗编_page10.html">
    10
   </a>
   <a href="稗编_page11.html">
    11
   </a>
   <a href="稗编_page12.html">
    12
   </a>
   <span class="current-page">
    13
   </span>
   <a href="稗编_page14.html">
    14
   </a>
   <a href="稗编_page15.html">
    15
   </a>
   <a href="稗编_page16.html">
    16
   </a>
   <a href="稗编_page17.html">
    17
   </a>
   <a href="稗编_page18.html">
    18
   </a>
   <span>
    ...
   </span>
   <a href="稗编_page14.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
