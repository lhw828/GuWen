<!DOCTYPE html>
<html>
<head>
    <meta charset="UTF-8">
    <title>玉海 - 第 146 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 146 页/共 284 页</h1>
    <div class="content">　　见五行传　晋隆和元年诏欲依鸿祀之制于太极殿前庭亲执防肃孔严谏曰鸿祀虽出尚书大传先儒所不究歴代莫之兴帝嘉纳而止
　　商方明
　　汉律厯志伊训曰成汤既没太甲元年伊尹作伊训篇曰伊尹祀于先王诞资有牧方明注如淳曰觐礼诸侯觐天子为坛十有二寻加方明于其上孟康曰方明若神明之象也以木为之方四尺画六采东青西白南赤北黒上下黄　仪礼觐礼拜日于东门之外反祀方明
　　殷功臣配食
　　书盘庚兹予大享于先王尔祖其从与享之注古者天子録功臣配食于庙大享烝尝也疏此殷时已然矣秋冬物成可荐者众故烝尝为大秋冬之祭尚及功臣则禘祫可知近代已来惟禘祫乃祭功臣配食时祭不及之功臣各配所事之君禘祫则毁庙之主亦在焉功臣亦当在也
　　周国祀　虞周祭祀羣臣　【又见朝仪】
　　春官肆师掌立国祀之礼以佐大宗伯大祀用玉帛牲牷次祀用牲币小祀用牲注大祀天地宗庙次祀日月星辰社稷五祀五岳小祀司命司中风师雨师山川百物　典祀掌外祀之兆守注所祀于四郊者　天官酒正大祭三贰中祭再贰小祭壹贰注郑司农云大祭天地中祭宗庙小祭五祀谓大祭王服大裘衮冕所祭中祭王服鷩毳所祭小祭王服希所祭　祭法非此族也不在祀典释文郑云记虞周天子以下祭祀羣臣之数　洪范八政三曰祀
　　周五祀　七祀　殷五祀　汉五祀
　　左传昭二十九年史墨对魏献子曰五行之官是谓五官列受氏姓封为上公祀为贵神社稷五祀是尊是奉木正句芒火祝融金蓐收水冥土后土【家语同】　大宗伯以血祭祭社稷五祀五岳注谓五官之神在四郊四时迎五行之气于四郊而祭五徳之帝亦食此神焉【先郑云五色之帝于王者宫中曰五祀】　小祝分祷五祀注王七祀祀五者司命大厉不以告　司服祭社稷五祀则希冕　小子掌珥于社稷祈于五祀　曲礼天子祭天地山川五祀岁徧注殷时制　礼运命降于五祀之谓制度五祀所以本事也自郊社祖庙山川五祀义之修礼之藏也王制大夫祭五祀注谓司命中霤行门厉　月令孟冬腊先祖五祀注凡祭五祀于庙用特牲有主有尸皆先设席于奥正义皆中霤礼此殷礼也周则七祀加司命与厉祀则在宫内宫正注祭七祀于宫中　祭法王为羣姓立七祀曰司命中霤国门国行泰厉戸灶王自为立七祀【曲礼注谓周制也】诸侯为国立五祀大夫立三祀士立二祀庶士庶人立一祀注今时民家或春秋祠司命行神山神门戸灶在旁山即厉也　仪礼聘礼释币于行注天子诸侯有常祀在冬大夫三祀门行厉今时民春秋祭祀有行神古之遗礼乎　诗鳬鹥在亹笺燕七祀之尸于门戸之外　宫正注祭社稷七祀于宫中　酒正注郑司农云小祭五祀　郑谓五祀殷制七祀周制然周官天子亦止五祀明堂月令春祀戸夏祀灶中央祀中霤秋祀门冬祀行及曲礼礼运皆云五祀不及司命泰厉仪礼士亦祷五祀聘礼大夫有门行郑释大宗伯之五祀用左传家语之説小祝之五祀用月令之説王制之五祀用祭法之説　汉郊祀志周大夫祭门户井灶中霤五祀【白虎通刘昭髙堂隆之徒以五祀为门井戸灶中霤】
　　后祭祀志国家亦有五祀之祭有司掌之其礼简于社稷注五祀门戸井灶中霤也　　　晋志汉仪曰国家亦有五祀有司行事其礼颇轻于社稷则亦存其典矣【汉武帝以李少君故始祠灶　志注风俗通曰今民有祠司命　楚辞九歌有大少司命】
　　周四类
　　礼小宗伯兆五帝于四郊四望四类亦如之注兆为坛之营域郑司农云四类三皇五帝九皇六十四民咸祀之谓四类日月星辰运行无常以气类为之位兆日于东郊兆月与风师于西郊兆司中司命于南郊兆雨师于北郊　大宗伯以实柴祀日月星辰以槱燎祀司中司命风师雨师注郑司农云司中三能三阶也司命文昌宫星风师箕雨师毕也【洪范注箕星好风毕星好雨】谓星谓五纬辰谓日月所防十二次司中司命文昌第五第四星或曰中能上能也疏案武陵太守星传云三台一名天柱上台司命为太尉中台司中为司徒下台司禄为司空文昌宫第四曰司命第五曰司中　大司乐祀四望注此言祀者司中司命风师雨师或亦用此乐与天府祭天之司民司禄注司民轩辕角也司禄文昌第六星或曰下能也禄之言谷也年谷登乃后制禄祭此二星者以孟冬既祭之而上民谷之数于天府疏案星经轩辕角有大民小民之星轩辕有十七星如龙形有两角　小司冦孟冬祀司民献民数于王　司民及孟冬祀司民之日献其数于王王拜受之登于天府注郑司农云文昌宫三能属轩辕角相与为体近文昌为司命次司中次司禄次司民谓司民轩辕角也疏武陵太守星传文昌不见有司民故后郑不从
　　周四望
　　礼大宗伯旅四望注郑司农云四望日月星海【汉郊祀志同】谓四望五岳四镇四渎【疏周国在雍州时无西岳权立吴岳为西岳非常法尔雅不载】　小宗伯兆五帝于四郊四望亦如之注郑司农云四望道气出入谓四望五岳四镇四渎疏四望是山川之大者天子四望诸侯三望山川各因其方案僖三十一年夏四月犹三望服氏云三望分野星国内山川案江汉睢漳楚之望也尔雅梁山晋望书望于山川则知望祭无天神　司服祀四望山川则毳冕　大司乐乃奏姑洗歌南吕舞大防以祀四望乃奏防宾歌函钟舞大夏以祭山川注四望五岳四镇四渎　典瑞两圭有邸以祀地旅四望璋邸射以祀山川　大祝国将有事于四望则前祝大会同过大山川则用事焉　牧人望祀各以方色牲毛之　校人将事四海山川饰黄驹旅四望兆于四郊奏姑洗歌南吕舞大防用两圭有邸祀山川奏防宾歌函钟舞大夏服毳冕玉用璋邸射舞以兵舞牲用牷物祈沈则校人饰黄驹【大山川用大璋中用中璋小用边璋】大会同过大山川用事则大祝掌之【祭山林曰貍川泽曰沈】
　　书武成庚戌柴望注燔柴郊天望祀山川　诗时迈告祭柴望也笺至方岳之下而封禅懐柔百神及河乔岳笺望于山川以尊卑祭之　般祀四岳河海也　公羊传注礼祭天牲角茧栗社稷宗庙角握六宗五岳四渎角尺其余山川视卿大夫天燎地瘗日月星辰布山悬水沉风磔雨升　王制五岳视三公四渎视诸侯注视牲器之数　穆天子传天子西征至阳纡之山河伯冯夷之所居是惟河宗氏乃沉珪璧礼焉　汉地理志京兆湖有周天子祠二所【郊祀志同】
　　周命祀
　　礼司约掌治神之约注谓命祀郊社羣望　左传僖三十一年衞成公命祀相甯武子曰不可以间成王周公之命祀哀六年楚昭王曰三代命祀祭不越望江汉睢漳楚之望也　鲁语臧文仲如齐告籴曰大惧殄周公太公之命祀
　　任宿须句颛防司太皥有济之祀　颛防主东蒙汪芒氏守封嵎　晋主汾　实沈主参　阏伯主商郑主芣騩　防子祀祝融　绛人曰国主山川
　　晋语天子祀上帝公侯祀百辟自卿以下不过其族楚语祭典有之曰国君有牛享大夫羊馈士有豚犬之奠庶人有鱼炙之荐笾豆脯醢则上下共之　天子徧祀羣神品物诸侯祀天地三辰及其土之山川
　　周六祝
　　春官大祝【下大夫二人】掌六祝之辞以事神示祈福祥求永贞曰顺祝年祝吉祝化祝瑞祝防祝注郑司农云顺祝顺丰年也年祝求永贞也吉祝祈福祥也化祝弭灾兵也瑞祝逆时雨宁风旱也防祝逺罪疾　文心雕龙周大祝掌六祝之辞是以庶物咸生陈于天地之郊旁作穆穆唱于迎日之拜夙兴夜处言于祔庙之祝多福无疆布于少牢之馈宜社类祃莫不有文　礼运修其祝嘏祝以孝告嘏以慈告　左传祝史正辞信也
　　周六祈
　　大祝掌六祈以同神示曰类曰造曰禬曰禜曰攻曰说注郑司农云皆祭名也类祭于上帝诗曰是类是祃尔雅曰师祭也又曰乃立冡土戎丑攸行尔雅曰起大事动大众必先有事乎社而后出谓之宜故曰大师宜乎社造于祖设军社类上帝司马法曰将用师乃告于皇天上帝日月星辰以祷于后土四海神只山川冢社乃造于先王然后冢宰征师于诸侯禜日月星辰山川之祭也春秋传曰日月星辰之神则雪霜风雨之不时于是乎禜之山川之神则水旱疠疫之灾于是乎禜之谓类造加诚肃求如志禬禜告之以时有灾变也攻说则以辞责之禜如日食以朱丝萦社攻如其鸣鼓然董仲舒救日食祝曰炤炤大明瀐灭无光奈何以隂侵阳以卑侵尊是之谓说也禬未闻焉造类禬禜皆有牲攻说用币而已
　　周六辞
　　见诏策类
　　帝王盛时交神有道自颛至舜咸命重黎絶地天通毋相侵渎所以帅天地之度仪生物之则正人心而防世变周治日文明政嘉义罔不厘举虽文史翟歴卜筮之职领于春官以大夫士为之三巫之属凡以神仕者皆精爽不贰之民先事而祷也荐以六祝之词有事而禳也同以六祈之礼不宁惟是下逮乡遂亦各制为之水旱之不时则于党鄙乎禜之而涖以正师疾疠之不明则于鄼族乎酺之而涖以师长至于恍惚交神塞明则图象类也表处位也别次王也辨名物也盖有洋洋在上在左右者此帝王所以为斯民立命立心也
　　周六号
　　礼六祝辨六号一曰神号【注若云皇天上帝】二曰号【若云皇祖伯某】二曰示号【若云后土地只】四曰牲号【为犠牲皆有名号曲礼一元大武刚鬛柔毛】五曰齍号【粢号谓黍稷皆有名号曲礼芗合芗萁嘉蔬】六曰币号【若玉云嘉玉币云量币】凡大禋祀肆享祭示则执用水火而号祝【执之如以六号祝明此圭絜也】颁祭号于邦国都鄙【注六号】　小祝掌小祭祀将事禳祷祠之祝号以祈福祥顺丰年逆时雨宁风旱弭烖兵逺辠疾大师掌衅祈号祝　甸祝掌四时之田表貉之祝号禂牲禂马皆掌其祝号　诅祝掌盟诅类造攻说禬禜之祝号【八者之辞皆所以告神明也】作盟诅之载辞【春秋传曰使祝为载书】大宗伯凡祀大神享大祭大示诏大号注六号之大者以诏大祝以为祝辞　小宗伯若国大贞则奉玉帛以诏号注神号币号　礼运作其祝号注周礼祝号有六号者所以尊神显物也
　　周九祭
　　大祝辨九祭【康成谓九祭皆谓祭食者】曰命祭【玉藻曰命之祭然后祭】衍祭【衘当为延曲礼曰主人延客祭】炮祭【炮当为包犹兼也有司曰尸受兼祭于豆祭】周祭【徧也曲礼曰殽之序徧祭之】振祭擩祭【不食者擩则祭之将食者既擩必振乃祭】絶祭缭祭【礼多者缭之礼畧者絶则祭之】共祭【共犹授也王祭食宰夫授祭孝经说曰共绥执授】防此九祭先郑自周祭已上皆祭神之事振祭已下皆生人祭食之礼后郑不从之生人祭食不合与祭神同科故皆以为生人祭食法【刘氏中义以为皇尸祭食之法以诸侯大夫少牢馈食之礼明之】将食先祭先造食者谓之祭食【案特牲少牢皆擩祭振祭两有】　辨九曰稽首顿首空首振动吉凶奇褒肃以享右祭祀
　　周雩礼　雩禜
　　月令仲夏命有司祈祀山川百源大雩帝用盛乐乃命百县雩祀百辟卿士有益于民者以祈谷实【云汉笺百辟卿士雩祀所及者】注雩吁嗟求雨之祭为坛南郊之旁雩五精之帝配以先帝【凡他雩用歌舞而已】百辟卿士古者上公句龙后稷之类春秋传曰龙见而雩雩之正当以四月凡周之秋三月之中旱亦修雩礼以求雨因着正雩此月失之矣天子雩上帝诸侯以下雩上公周冬及春夏虽旱礼有祷无雩正义雩音近吁注春秋者以雩为逺谓逺为百谷求雨雩是祭天当从阳位论语云舞雩咏而归郑释废疾云春秋凡书二十四旱　通典周制月令建巳月大雩五方上帝其坛名曰雩禜于南郊之旁配以五人帝命乐正习盛乐舞皇舞【雩有二龙见常也旱暵变也其祷一也】　祭法雩宗祭水早也注宗当为禜　礼大司徒荒政十有一曰索神注诗所谓靡神不举靡爱斯牲　司巫若国大旱则帅巫而舞雩注雩旱祭也　女巫旱暵则舞雩注旱祭崇隂也防此谓五月已后修雩　舞师教皇舞帅而舞旱暵之事注谓雩也　稻人旱暵共其雩敛　党正春秋祭禜注禜谓雩禜水旱之神防左传子产云水旱不时于是乎禜之葢亦为坛位如祭社稷　族师祭酺注葢亦为坛位如雩禜云　大祝六祈四曰禜　小祝逆时雨宁风旱
　　周望秩山川　山川图
　　周颂般于皇时周陟其髙山嶞山乔岳允犹翕河敷天之下裒时之对时周之命笺犹图也美哉周邦廵守所至登其髙山而祭之望秩于山川小山及髙岳皆信案山川之图而次序祭之河自大陆之北敷为九祭者合为一　公羊注韩诗传曰汤时大旱祷于山川
　　周绎祭
　　家语髙子睾问于孔子曰周礼绎祭于祊祊在庙门之西【释宫云庙门谓之祊】　诗楚茨祝祭于祊祀事孔明注祊门内也疏郊特牲注云庙门外曰祊又注祊之礼宜于庙门之西室与此不同以彼祊对正祭是明日之泽庙门内外皆有祊称　尔雅绎又祭也【诗丝衣注同】夏曰复胙商曰肜周曰绎　春秋宣公八年六月辛巳有事于太庙壬午犹绎谷梁传绎者祭之旦日之享賔也　公羊传绎者何祭之明日也　祭义祭之明日明发不寐飨而致之又从而思之　礼器设祭于堂为祊乎外注祊祭明日之绎祭也于庙门之旁
　　成王禋祀四方
　　诗大田来方禋祀以其骍黒与其黍稷以享以祀以介景福笺成王之来又禋祀四方之神祈报焉阳祀用骍牲隂祀黝　甫田以社以方注方迎四方气于郊也笺秋祭社与四方疏曲礼云天子祭四方岁徧注云祭五宫之神于四郊也句芒在东祝融后土在南蓐収在西冥在北方祀各以其方之色　祭法四坎坛祭四方也注山林丘陵于坛川谷于坎
　　周四时祭祀序事
　　礼小宗伯掌四时祭祀之序事与其礼注序事卜日省牲视涤濯饔爨之事次序之时
　　周祭功臣　汉祭功臣庙廷
　　夏官司勲凡有功者铭书于王之大常祭于大烝司勲诏之大功司勲藏其贰注生则书于王旌以识其人与其功也死则于烝先王祭之诏谓吿其神以辞也盘庚告其卿大夫曰兹予大享于先王尔祖其从与享之是也今汉祭功臣于庙廷贰犹副也功书藏于天府又副于此疏冬时物成者众故祭功臣书注以大享为烝尝殷时烝尝俱祭礼异故也　书洛诰记功宗以功作元祀丕视功载　通典功臣配享殷盘庚云兹予大享于先王尔祖其从与享之周夏官司勲云云【见上】魏髙堂隆议曰功臣配食于烝祭所以尊崇其德明其勲以劝嗣臣也汉氏祭之于庭此为贬损非宠异之谓也　汉旧仪宗庙祭功臣四十人食堂下惟御仆滕公祭于庙门外塾
　　祖祭
　　左传注祖祭道神疏诗云韩侯出祖仲山甫出祖是出行必为祖也曾子问曰诸侯适天子与诸侯相见皆云道而出是祖与道为一周礼大驭掌驭玉路以祀及犯軷王自左驭驭下祝登受辔犯軷遂驱之郑云行山曰軷犯之者封土为山象以菩刍棘栢为神主既祭以车轹之而去喻无险难也聘礼记云出祖释軷祭酒脯乃饮酒于其侧郑云祖始也诗传曰軷道祭也谓祭道路之神春秋传曰軷涉山川軷山行之名也道路以险阻为难是以委土为山或伏牲其上使者为軷祭酒脯祈告也卿大夫处者于是饯之饮酒于其侧礼毕乘车轹之而遂行诗云取羝以軷谓诸侯也天子则以犬故犬人云伏瘗郑司农云伏谓伏犬以王车轹之是也大夫用酒脯
　　祭有十伦
　　祭统祭有十伦【伦犹义也】见事神之道君臣之义父子之伦贵贱之等亲疎之杀爵赏之施夫妇之别政事之均长幼之序上下之际
　　鲁三望
　　春秋僖三十一年夏四月四卜郊不从乃免牲犹三望公羊传鲁郊非礼也天子祭天诸侯祭土天子有方望之事无所不通诸侯山川不在其封内者则不祭也三望者望祭也祭泰山河海山川有能润于百里者天子秩而祭之注方望谓郊时所望祭四方羣神日月星辰风伯雨师五岳四渎及余山川凡三十六所【左传注三望分野之星国中山川皆因郊祀望祭之】　左传哀六年楚昭王曰三代命祀祭不越望江汉睢漳楚之望也　尔雅梁山晋望　王制注鲁人祭泰山晋人祭河　説文注鲁郊以丹鸡祝曰以斯鶾音赤羽去鲁侯之咎
　　鲁三防
　　国鲁语臧文仲祭爰居展禽曰越哉臧孙之为政也夫圣王之制祀也法施于民以死勤事以劳定国能御大灾能扞大患则祀之非是族也不在祀典凡禘郊宗祖报此五者国之典祀也加之以社稷山川之神及前哲令德之人及天之三辰地之五行九州名山川泽非是不在祀典文仲闻栁下季之言曰信吾过也季子之言不可不法也使书以为三防注防简书也三卿卿一通月令孟春乃修祭典
　　阙里
　　后汉郡国志鲁国有阙里孔子所居注汉晋春秋曰钟离意相鲁会诸生于仲尼庙中躬留治之得古文防书曰治吾堂云云　水经注北为洙渎南则泗水夫子教于洙泗之间今于城孔二水之中即夫子领徒之所从征记曰洙泗二水交于鲁城东北十七里阙里背洙泗墙南北一百二十步东西六十步四门各有石阃北门去洙水百步余后汉初阙里荆棘自辟从讲堂至九里鲍永为相因修飨祠以诛彭丰等郭缘生言泗水在城南非也案国语韦昭云泗在鲁城北
　　汉山川祠　望礼五岳　秩百神　【黄帝五山】
　　郊祀志【兼本纪】三代之居皆河洛之间【夏都安邑殷朝歌周洛阳】嵩髙为中岳而四岳各如其方四渎咸在山东至秦称帝都咸阳则五岳四渎皆并在东方自五帝以至秦迭兴迭衰名山大川或在诸侯或在天子其礼损益世殊不可胜记及秦并天下令祠官所常奉天下名山大川神可得而序也于是自崤以东名山五大川祠二曰太室太室者嵩髙也恒山太山会稽湘山水曰泲曰淮【师古曰泲音子礼反此本济水之字】春以脯酒为岁祷因泮冻秋涸冻冬塞祷祠其牲用牛犊各一牢具圭币各异自华以西名山七名川四曰华山薄山薄山者襄山也【师古曰説者云薄山在河东一曰在潼闗北十余里而此志云自华以西者则今阌乡之南山连延西出并得华山之名】岳山岐山吴山鸿冡渎山渎山蜀之岷山也水曰河祠临晋沔祠汉中湫渊祠朝那江水祠蜀亦春秋泮涸祷塞如东方山川而牲亦牛犊牢具圭币各异而四大鸿冡岐吴岳皆有尝禾陈寳节来祠其河加有尝醪此皆雍州之域近天子之都故加车一乘駵驹四霸产丰涝泾渭长水皆不在大山川数【史记云皆非大川】以近咸阳尽得比山川祠而无诸加【晋河琦论曰秦汉都西京泾渭长水虽不在祀典以近咸阳故尽得比大川之祠】汧洛二渊鸣泽蒲山岳壻山【史记云岳山】之属为小山川亦皆祷塞泮涸祠礼不必同汉兴髙祖二年下诏曰吾甚重祠而敬祭今上帝之祭及山川诸神当祠者各以其时礼祠之如故文帝即位十三年始名山大川在诸侯诸侯祝各自奉祠天子官不领及齐淮南国废令大祝尽以岁时致祭如故十五年夏四月始郊见五帝赦天下修名山大川尝祀而絶者有司以岁时致礼武帝建元元年五月诏曰河海润千里其令祠官修山川之祠为岁事曲加礼元狩元年济北王以为天子且封禅献泰山及其旁邑天子以它县偿之常山王有罪以常山为郡然后五岳皆在天子之郡元鼎四年公孙卿曰申公曰天下名山八而三在蛮夷五在中国华山首山大室山泰山东莱山此五山黄帝所常游与神会【首山属河东蒲阪】于是郡国各除道缮治宫馆名山神祠以望幸【元鼎二年冬】元封元年三月东幸缑氏礼登中岳太室加増太室祠四月封泰山五年冬上廵南郡至江陵而东登礼灊之天柱山号曰南岳浮江自浔阳出枞阳过彭蠡礼其名山川【纪云行南廵狩所过礼祠其名山大川　又见望祀】明年十二月甲午朔上亲禅髙里祠后土临勃海将防望祀蓬莱之属几至殊庭焉天汉三年三月至泰山修封还过祭常山【纪云祠常山瘗玉】自封泰山后十三岁【史记云十二岁】而周徧于五岳四渎矣宣帝神爵改元制诏太常夫江海百川之大者也今阙焉无祠其令祠官以礼为岁事以四时祠江海雒水祈为天下丰年焉自是五岳四渎皆有常礼东岳泰山于博中岳泰室于嵩髙南岳灊山于灊西岳华山于华隂北岳常山于上曲阳【常山郡之县也】河于临晋【冯翊之县也临河西岸】江于江都【广陵之县】淮于平氏【南阳之县】济于临邑界中【东郡之县】皆使持节侍祠惟泰山与河岁五祠江水四余皆一祷而三祠又祠太室山于即墨三户山于下宓又立五龙山仙人祠及黄帝天神帝原水凡四祠于肤施云云成帝即位丞相衡奏本雍旧祠二百三所唯山川诸星十五所为应礼云【集古録有樊毅华岳碑又华山庙碑云武帝修封禅之礼廵省五岳立宫其下宫曰集灵殿曰存僊门曰望仙中宗岁一祷三祠又有北岳碑桐栢淮源庙碑无极山碑释有三公山碑东海庙碑】郊祀歌冥六兆民反本抱素懐朴条理信义望礼五岳【武帝】　叙传封禅郊祀登秩百神【武帝】　史记太史公曰从祭天地诸神名山川而封禅焉　续志封禅刻石文曰建武三十二年二月望秩于山川班于羣神　章纪建初五年二月诏令二千石祷五岳四渎及名山元和元年十月进幸江陵诏庐江太守祠南岳二年二月【志云正月】诏曰山川百神应祀者未尽其议增修羣祀【余见下】　晋志魏文帝黄初二年六月庚子初祀五岳四渎咸秩羣祀瘗沉圭璧六月九月壬戌遣使沉璧于淮明帝太和四年八月祠中岳青龙元年閠五月丁酉诏郡国山川不在祀典者勿立祠元帝咸熈元年以璧币礼祠华山汉祠孔子　阙里　御讲堂说经　孔子庙【见释奠】
　　髙纪十二年十一月行自淮南还过鲁以太牢祠孔子光武纪建武五年冬十月还幸鲁使大司空祠孔子明纪永平十五年三月还幸孔子宅祠仲尼及七十
　　二弟子亲御讲堂命皇太子诸王説经注孔子宅在今兖州曲阜县故鲁城中归德门内阙里之中背洙面泗矍相圃之东北也汉春秋曰帝时升庙立羣臣中庭北面再拜帝进爵而后坐　章纪元和二年三月庚寅祠孔子于阙里及七十二弟子赐褒成侯损及诸孔男女帛【儒林传元和二年春幸阙里以太牢祠孔子及七十二人作六代之乐】　安纪延光三年三月戊戌祀孔子及七十二弟子于阙里自鲁相令丞尉及孔氏亲属妇女诸生悉会赐褒成侯以下帛各有差　梅福传上书曰今仲尼之庙不出阙里孔氏子孙不免编户诚能据仲尼之素功以封其子孙则国家必获其福注阙里孔子旧里言除此之外更无祭祀孔子者　鲍永传为鲁郡守孔子阙里无故荆棘自除从讲堂至里门永乃修乡射之礼　祭肜传永平中从东廵狩过鲁坐孔子讲堂顾指子路室谓左右曰此太仆之室太仆吾之御侮也　史记正义按夫子生在邹长徙曲阜仍号阙里括地志兖州曲阜鲁城西南三里有阙里中有孔子宅宅中有庙又故阙里在泗水县南五十里
　　汉增诸祀坛场珪币
　　文纪十四年春诏曰朕获执牺牲珪币以事上帝宗庙十四年于今歴日弥长朕甚自媿其广增诸祀坛塲珪币　郊祀志十三年夏除秘祝明年以岁比登诏有司增雍五畤路车各一乘驾被具西畤畦畤寓车各一乘寓马四匹驾被具河湫汉水玉加各二及诸祀皆广坛塲圭币俎豆以差加之　后祭祀志注东观书章帝诏曰孝文十二年令曰比年五谷不登欲有以增诸神之祀
　　汉蚩尤祠
　　髙纪秦二世元年九月髙祖立为沛公祠黄帝祭蚩尤于沛庭而衅鼓旗帜皆赤　志二年冬击项籍而还入闗乃立黑帝祠后四岁天下已定立蚩尤之祠于长安置祠官女巫宣帝祠蚩尤于寿良【地理志东郡寿良有蚩尤祠在西北泲上】成帝时罢祠
　　汉陈寳祠　秦伏祠　阳气祠
　　郊祀志作鄜畤后九年秦文公获若石云于陈仓北阪城祠之其神来以夜光若流星从东方来集于祠城若雄雉声殷殷云野鸡夜鸣以一牢祠之名曰陈寳【臣瓉曰陈仓县有寳夫人祠】作陈寳祠后七十一年秦德公都雍雍之诸祠自此兴用三百牢于鄜畤作伏祠【磔狗邑门以御蛊灾　师古曰隂气将起迫于残阳而未得升立秋之后以金代火金畏火故至庚日必伏庚金也　秦德公二年初伏惠文十二年初腊】汉兴髙祖悉召故秦祀官复置太祝太宰如故成帝因匡衡议罢陈寳祠刘向曰家人尚不絶种祠陈寳自秦文公至今七百余岁汉兴世世常来光色赤黄长四五丈音声砰隠每见雍太祝祠以太牢遣者乘传驰诣行在所以为福祥髙祖时五来文帝二十六来武帝七十五来宣帝二十五来初元元年以来亦二十来此阳气旧祠也上意恨之　后纪和帝永元六年六月己酉初令伏闭尽日【汉官旧仪伏日万行故尽日闭】
　　汉望祀
　　武纪元封五年冬行南廵狩至于盛唐【在南郡】望祀虞舜于九嶷【山半在苍梧半在零陵】登灊天柱山【南岳霍山在灊】自寻阳浮江亲射蛟江中获之舳舻千里薄枞阳而出作盛唐枞阳之歌遂北至琅邪并海所过礼祠其名山大川夏四月诏曰朕廵荆辑江淮物会大海气防合泰山六年三月诏曰朕礼首山云云太初元年十二月防髙里祠后土东临勃海望祠蓬莱【郊祀志十二月甲午朔临勃海将防望祀蓬莱之属几至殊庭焉】二年夏四月诏曰朕用事介山天汉三年三月幸北地祠常山瘗玉太始四年夏四月幸不其祠神人于交门宫　郊祀歌望礼五岳　章帝诏望祀华霍
　　汉八神祠　用事八神
　　郊祀志八神将古有之或曰太公防来作之齐所以为齐防天齐也其祀絶莫知起时至于始皇乃祠之八神一曰天主祠天齐天齐渊水居临菑南郊山下下者二曰地主祠泰山梁父葢天好隂祠之必于髙山之下畤命曰畤地贵阳祭之必于泽中圆丘云三曰兵主祠蚩尤蚩尤在东平陆监乡齐之西竟也四曰隂主祠三山【即三神山】五曰阳主祠之罘山六曰月主祠之莱山七曰日主祠盛山盛山斗入海【在东莱不夜县】最居齐东北阳防迎日出云八曰四时主祠琅邪琅邪在齐东北盖岁之所始皆各用牢具祠而巫祝所损益圭币杂异焉【师古曰下下谓最下也临菑城南有天齐水五泉并出盖谓此也命曰畤名其祭处曰畤也东平陆县名监其县之乡名也三山即下所谓三神山者山海经云琅邪台在勃海间谓临海有山形如台也韦昭曰罘山在东莱腄县莱山在东莱长广盛山在东莱不夜县斗入海也】　武纪元封元年夏四月癸卯诏曰用事八神遭天地况施着见景象屑然如有闻【太始三年二月幸琅邪礼日成山登之罘浮大海山称万岁】　石庆传朕廵方州礼嵩岳通八神以合宣房　志宣帝祠参山八神于曲城【东莱之县】蓬山石社石鼓于临朐之罘山于腄成山于不夜莱山于黄成山祠日莱山祠月又祠四时于琅邪蚩尤于寿良成帝初匡衡奏罢万里沙八神延年之属　郊祀歌賔八乡注八方之神
　　汉六祠
　　郊祀志诸所兴如薄忌泰一及三一冥羊马行赤星五牀寛舒之祠官以岁时致礼凡六祠皆太祝领之【史记无牀字故索隠注云五者之外有上太一后土故云六也正义赤星即灵星祠五者谓太一三一羊马行赤星并令祠官寛舒致礼凡六祠谓后土兼上五为六后土在汾隂非寛舒领祠故别言凡六祠】　地理志琅邪有四时祠
　　汉未央四祠　白虎祠
　　郊祀志神爵元年南郡获白虎献其皮牙爪上为立祠又以方士言为随侯劒寳王寳璧周康寳鼎立四祠于未央宫中　四子讲德论曰昔文王应九尾狐而东夷归周武王获白鱼而诸侯同辞周公受秬鬯而方臣宣王得白狼而夷狄賔夫名自正而事自定也今南郡获白虎亦偃武兴文之应也获之者张武【张武南郡守也】武张而猛服也是以北狄賔治边不恤寇甲士寝而旗仆也
　　汉金马碧鸡神　碧鸡颂
　　郊祀志宣帝时或言益州有金马碧鸡之神【注金形似马碧形似鸡】可醮祭而致于是遣谏大夫王襃使持节而求之【王襃传云宣帝使襃徃祀焉襃于道病死】　地理志越巂郡青蛉县禺同山有金马碧鸡　后传西南夷注王襃碧鸡颂曰谨拜南崖敬移金精神马缥碧之鸡处南之荒深溪囘谷非土之乡归来归来汉德无疆　左思赋金马骋光而絶景碧鸡儵忽而曜仪　列仙传赤斧为碧鸡祠主簿　国朝金马碧鸡祠在永　军导江绍兴二十九年庙曰昭应隆兴二年封灵光侯
　　汉祀百辟卿士
　　召信臣传元始四年诏书祀百辟卿士有益于民者蜀郡以文翁九江以召父应诏书岁时郡二千石率官属行礼奉祠信臣冡而南阳亦立祠　后纪延熹八年四月丁巳壊郡国诸房祀注房谓祠堂也唯宻县留卓茂庙洛阳留王涣祠　月令仲夏雩祀百辟卿士有益于民者　云汉诗羣公先正注百辟卿士也笺雩祀所及者
　　汉祠令
　　文帝纪注如淳曰案汉祠令云云　郊祀志注臣瓉曰官社见汉祀令　蔡邕传上封事曰国之大事实先祀典元帝防书曰礼之至敬莫重于祭元和故事复申先典前后制书推心恳恻自今斋制宜如故典
　　汉雒阳六宗祀【又见前】　六宗坛
　　祭祀志【纪同】安帝元初六年三月庚辰始立六宗祀于雒阳城西北戌亥之地礼比太社时以尚书欧阳家説谓六宗者在天地四方之中为上下四方之宗以元始中【五年】故事谓六宗易六子之气日月雷公风伯山泽者为非是注李氏家书曰司空李郃侍祠南郊不见六宗祠奏曰案尚书肆类于上帝禋于六宗六宗者上不及天下不及地旁不及四方在六合之中助隂阳化成万物汉初甘泉汾隂天地亦禋六宗孝成之时匡衡奏立南北郊祀复祠六宗及王莽谓六宗易六子也【元始中】建武都雒阳制祀不道祭六宗由是废不血食今宜复旧制度制曰下公卿议五官将行等三十一人议可祭大鸿胪厐雄等二十四人议不当祭上从郃议由是遂祭六宗【晋志元初中立祀干位礼同大社】　光武纪【兼志】建武元年六月己未即皇帝位设坛于鄗燔燎告天禋于六宗望于羣神注平帝元始中谓六宗为易卦六子之气水火雷风山泽也光武中兴遵而不改至安帝即位初改六宗为天地四方之宗祠于洛阳之北戌亥之地　礼仪志六宗夕牲以昼漏十四刻初纳夜漏未尽七刻初纳进熟献送神还有司告事毕六宗燔燎火大然有司告事毕六宗之乐【见四品乐】　通典汉兴于甘泉汾隂立坛禋六
　　宗【王莽以易六子立六宗祠】后汉安帝元初六年初立六宗祀天地四方之中于洛阳西北戌亥之地比于太社魏明帝立六宗祀六子之卦【帝疑其事以问王肃亦以为易六子故不废】景初二年改祀太极中和之气【时大议其神散骑常侍刘邵以为太极中和之气为六气之宗也周书谓之天宗时从其议】晋初罢其祀【司马彪表云不应立　荀顗定新礼以诸说不同废之】后复立因魏旧事【挚虞奏宜如旧祀六宗从之】后魏明元帝立六宗祀孝文太和十三年诏祀天皇大帝及五帝于郊天坛【髙闾曰六宗之祀莫能详究遂别立六宗之兆緫爲一位祭之帝曰六宗必是天皇大帝及五帝之神祭帝故称禋通典云于义为当周制祀昊天上帝大裘而冕祀五帝亦如之又云以禋祀祀昊天上帝　后魏太和十五年八月壬辰诏议六宗之礼】
　　汉宗庙制　祭祀礼仪
　　后志注袁山松书载蔡邕议曰汉承秦灭学之后宗庙之制不用周礼每帝即位世辄立一庙不止于七不列昭穆不定迭毁元帝时丞相衡御史大夫禹请依典礼前叙传汉之宗庙叔孙是谟革自孝元诸儒变度国
　　之诞章博载其路　宋礼志袁山松汉百官志云郊祀之事太尉掌亚献光禄掌三献太常每祭祀先奏其礼仪及行事掌賛天子无掌献事
　　汉中兴修用祭祀　修复旧祀
　　续志祭祀之道自生民以来有之今列中兴以来所修用者以为祭祀志建武元年即位于鄗为坛祭告天地二年正月初制郊兆于雒阳陇蜀平后増广郊祀三十二年封禅泰山初营北郊明堂辟雍灵台明帝永平二年正月辛未初祀五帝于明堂始迎气于五郊章帝元和二年正月诏修羣祀二月祠帝尧于济隂成阳灵台修光武泰山坛兆宗祀五帝于汶上明堂幸鲁祠东海恭王及孔子七十二弟子又为灵台十二门诗安帝元初六年三月更立六宗祀于雒阳延光三年廵狩至泰山柴祭及祠汶上明堂如元和故事顺帝即位修奉常祀桓帝延熹九年亲祠老子光武建武二年正月立髙庙于雒阳二年正月立亲庙雒阳建武二年立太社稷于洛阳左宗庙之右亦有五祀之祭有司掌之有灵星祠县邑祠先农风伯雨师论曰臧文仲祀爰居而孔子以为不知汉书郊祀志着自秦以来讫乎王莽曲礼或有未修而爰居之类众焉世祖中兴蠲除非常修复旧祀方之前事邈殊矣　前志成帝即位明年丞相衡御史大夫谭条奏长安厨官县官给祠郡国神方士使者所祠凡六百八十三所其二百八所应礼及疑无明文可奉祠如故其余四百七十五所不应礼或复重请皆罢奏可本雍旧祠二百三所唯山川诸星十五所为应礼云
　　汉増修羣祀
　　肃宗纪建初五年二月甲申诏曰今时复旱其令二千石祷五岳四渎及名山能兴云致雨者冀蒙不崇朝徧雨天下之报元和元年十月己未幸江陵诏庐江太守祠南岳二年二月甲寅诏曰今山川神应典礼者尚未咸秩其议增修羣祀以祈丰年丙辰东廵狩乙丒帝耕于定陶祠唐尧于成阳灵台辛未幸太山柴告岱宗有黄鹄三十经祠坛上进幸奉髙壬申宗祀五帝于汶上明堂癸酉告祠二祖四宗丙子诏曰朕廵狩岱宗柴望山川告祀明堂以章先勲三月庚寅祠孔子于阙里及七十二弟子四月庚申假于祖祢告祠髙庙三年二月壬寅诏曰前祠园陵遂望祀华霍东柴岱宗为人祈福今将礼常山戊辰进幸中山遣使者祠北岳癸酉还幸元氏祠光武显宗于县舍正堂明日又祠显宗于始生堂皆奏乐三月丙子诏髙邑令祠光武即位坛庚辰祠房山于灵寿章和元年八月癸酉南廵狩壬午遣使者祠昭灵后己丒遣使祠沛髙原庙丰枌榆社　祭祀志元和二年正月诏曰山川百神应祀者未尽其议増修羣祀宜享祀者【注东观书诏曰经称秩元祀咸秩无文祭法法施于民则祀之以死勤事以劳定国能御大灾则祀之日月星辰民所瞻仰也山林川谷丘陵民所取财用也非此族不在祀典孝文十二年令曰比年五谷不登欲有以増诸神之祀王制曰山川神只有不举者为不敬今恐山川百神应典礼者尚未尽秩其议増修羣祀宜享祀者以祈丰年致嘉福蕃兆民诗云懐柔百神及河乔岳】二月上东廵狩将至泰山使使者祠帝尧于济隂成阳灵台上至泰山修光武山南坛兆辛未柴祭天地羣神如故事壬申宗祀五帝于孝武所作汶上明堂光武配如雒阳明堂祀癸酉更告祀髙祖太宗世宗中宗世祖显宗于明堂遂觐东后幸鲁祠东海恭王及孔子七十二弟子四月还京都庚申告至祠髙庙世祖各一特牛又为灵台十二门作诗各以其月祀奏之　邓后纪常以神难征淫祀无福乃诏有司罢诸祠官不合典礼者　顺帝纪阳嘉元年二月京师旱庚申勑郡国二千石各祷名山岳渎遣大夫谒者诣嵩髙首阳山并祠河洛请雨戊辰雩甲戌诏曰分祷祈请靡神不禜今遣侍中王辅等持节分诣岱山东海荣阳河洛尽心祈焉　前地理志京兆华隂太华山在南有祠集灵宫武帝起颍川崈髙有太室少室山庙常山上曲阳常山北谷在西北有祠泰山博有泰山庙在西北求山上庐江灊天柱山在南有祠冯翊临晋有河水祠东莱临朐有海水祠　后志江都有江水祠
　　汉祠先农　祠风伯雨师
　　祭祀志县邑常以乙未日祠先农于乙地以丙戌日祠风伯于戌地以己丒日祠雨师于丒地用羊豕光武封禅使谒者以一特牲告祠泰山如亲耕防刘祠先农先虞故事　礼仪志正月始耕告祠先农注贺循借田仪云汉耕日以太牢祭先农于田所衞宏汉旧仪曰春始东耕于借田官祀先农【五经要义云立坛于田所以祠先农】
　　汉祠唐尧
　　纪章帝元和二年二月乙丒使使者祠唐尧于成阳灵台【述征记曰成阳东南有尧陵陵南一里有尧母庆都陵】安帝延光三年二月庚寅遣使者祠唐尧于成阳　南都赋立唐祀乎尧山集古録尧祠碑在济隂【熹平四年建】圣汉龙兴纂尧之绪祠以上牺李木连理生于尧祠尧母碑【建宁五年建】尧母庆都感赤龙而生尧葢葬于兹欲人莫知名曰灵台上立黄屋尧所奉祠大汉尧之苗胄岁以春秋奉太牢祠【释济隂大守孟都修尧庙碑永康元年立】成阳灵台碑云尧歴三河有龙授图武帝纪元封五年冬至盛唐望祀虞舜于九嶷　地
　　理志右扶风雍有太昊黄帝以下祠三百三所虢有周文武祠
　　汉郊禋制
　　晋礼志魏明帝太和元年正月丁未郊祀武帝以配天宗祀文帝于明堂以配上帝是时二汉郊禋之制具存魏所损益可知【宋志同】又云魏文黄初二年正月郊祀天地明堂是时魏都洛京而神只兆域明堂灵台皆因汉旧事　衞宏汉旧仪曰汉制天地以下羣神所祭凡千五百四神
　　羣臣立祠
　　庄周书畏垒事吏祠于社萌牙于此秦汉而后燕齐立栾公之社未有特祠也蜀守文翁齐相石庆吏民为立祠由是桐乡【朱邑】南阳【召信臣】渭阳【胡建】舞阳【岑彭】临淮【侯霸】越巂【张翕】雒阳【王涣】零陵【周嘉】叶【王乔】益州【文齐】沔阳【诸葛亮　习隆请断私祀】之祠史不絶书【张许睢阳　栁宗元罗池李频梨山　陆璪新乡】　于公为县狱史生而立祠其原既开乃有王巴郡【堂】任九真【延】张武威【奂】杜池阳【轸】韦广都【义】荀安阳【朂】陆浚仪【云】何始兴【逺】郭凉州【元振】狄彭泽魏州【仁杰】吕江陵【諲】卢岭南【钧】犹甘棠勿翦之义
　　魏望祠山川
　　文选何晏景福殿赋大哉惟魏世有哲圣岁二月东廵至于许昌望祠山川考时度方注太和六年三月东廵四月行幸许昌宫　宋志魏太和四年八月东廵遣使以特牛祠中岳
　　晋祠先农
　　志武帝泰始四年有司奏耕祠先农可有司行事诏下河南处田地于东郊之南洛水之北于是乘舆御木路以耕以太牢祀先农
　　晋祭法　唐家祭仪
</div>
    <div class="pagination">
<a href="玉海_page145.html">上一页</a><span>...</span><a href="玉海_page141.html">141</a><a href="玉海_page142.html">142</a><a href="玉海_page143.html">143</a><a href="玉海_page144.html">144</a><a href="玉海_page145.html">145</a><span class="current-page">146</span><a href="玉海_page147.html">147</a><a href="玉海_page148.html">148</a><a href="玉海_page149.html">149</a><a href="玉海_page150.html">150</a><a href="玉海_page151.html">151</a><span>...</span><a href="玉海_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
