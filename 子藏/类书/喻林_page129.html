<!DOCTYPE html>
<html>
<head>
    <meta charset="UTF-8">
    <title>喻林 - 第 129 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 129 页/共 195 页</h1>
    <div class="content">　　喻林卷七十八
　　钦定四库全书
　　喻林卷七十九　　　　　明　徐元太　撰德行门【一】
　　孝弟
　　凯风自南吹彼棘心棘心夭夭母氏劬劳【诗国风凯风】睍【与演同】睆【与莞同】黄鸟载好其音有子七人莫慰母心【诗国风凯风】
　　爰有寒泉在浚之下有子七人母氏劳苦【诗国风凯风】常棣之华鄂【五各反】不韡韡【音伟】凡今之人莫如兄弟【诗小雅常棣】
　　脊【音积】令【音零】在原兄弟急难【叶泥沿反○诗小雅常棣】
　　蓼蓼者莪匪莪伊蒿哀哀父母生我劬劳蓼蓼者莪匪莪伊蔚哀哀父母生我劳瘁【诗小雅蓼莪】
　　南山烈烈飘风发发民莫不谷我独何害【叶音曷】○南山律律飘风弗弗民莫不谷我独不卒【诗小雅蓼莪】
　　杕杜君子敎人孝友之诗【诗说魏】
　　陟岵孝子行役思念父母也【毛诗陟岵】
　　鸨羽刺时也昭公之后大乱五世君子下从征役不得养其父母而作是诗也【毛诗鸨羽】
　　常棣燕兄弟也【毛诗常棣】
　　南陔孝子相戒以养也白华孝子之洁白也【毛诗南陔】蓼莪刺幽王也民人劳苦孝子不得终养尔【毛诗蓼莪】鄂足得华之光明则韡韡然盛弟以敬事兄兄以荣覆弟恩义之显亦韡韡然【郑氏笺诗常棣】
　　有寒泉在浚邑之下以喻七子在母之前寒泉有益于浚浸润浚民使得逸乐以兴七子无益于母不能事母使母劳苦乃寒泉之不如【毛诗正义凯风】
　　言黄鸟有睍睆之容貌则又和好其音声以兴孝子当和其顔色顺其辞令也【毛诗正义凯风】
　　由华以覆鄂鄂以承华华鄂相承覆故得韡韡然而光明也华鄂相覆而光明犹兄弟相顺而荣显【毛诗正义常棣】脊令者水鸟当居于水今乃在于高原之上失其常处以喻人当居平安之世今在于急难之中亦失其常处也然脊令既失其常处飞则鸣行则摇不能自舍此则天之性以喻兄弟既在急难而相救亦不能自舍亦天之性【毛诗正义常棣】
　　孝经钩命决云孝道者万世之桎鎋
　　君子将营宫室宗庙为先廏库为次居室为后凡家造祭器为先牺赋为次养器为后【礼记曲礼下】
　　其往也如慕其反也如疑【礼记檀弓上】
　　孝子如执玉如奉盈洞洞属属然如弗胜如将失之严威俨恪非所以事亲也【礼记祭义】
　　创钜者其日久痛甚者其愈迟【礼记三年问】
　　未有君而忠臣可知者孝子之谓也未有长而顺下可知者弟弟之谓也未有治而能仕可知者先修之谓也【大戴礼记曽子立孝】
　　其讥子道之不尽奈何曰乐正子春之视疾也复加一饭则脱然俞复损一饭则脱然俞复加一衣则脱然俞复损一衣则脱然俞止进药而药杀是以君子加弑焉耳【公羊昭公十九年】
　　祭于室求之于幽祭于堂求之于明祭于祊求之于逺皆孝子博求之意也【何休解公羊桓公八年】
　　天子亲耕以共粢盛王后亲蚕以共祭服国非无良农工女也以为人之所尽事其祖祢不若以已所自亲者也【谷梁桓公十四年】
　　今之孝者是谓能养至于犬马皆能有养不敬何以别乎【论语为政】
　　为不顺于父母如穷人无所归【孟子万章上】
　　人少则慕父母知好色则慕少艾有妻子则慕妻子仕则慕君不得于君则热中大孝终身慕父母【孟子万章上】亲之过大而不怨是愈疏也亲之过小而怨是不可矶也愈疏不孝也不可矶亦不孝也【孟子告子下】
　　齐宣王欲短丧公孙丑曰为朞之丧犹愈于已乎孟子曰是犹或紾其兄之臂子谓之姑徐徐云尔亦敎之孝弟而已矣【孟子尽心上】
　　昔者明王之以孝治天下也不敢遗小国之臣而况于公侯伯子男乎故得万国之懽心以事其先王治国者不敢侮于鳏寡而况于士民乎故得百姓之懽心以事其先君治家者不敢失于臣妾而况于妻子乎故得人之懽心以事其亲【孝经】
　　父子之道天性也君臣之义也父母生之续莫大焉君亲临之厚莫重焉【孝经】
　　存器而亡本乐之遁也调器以和声乐之成也崇养以伤行孝之累也修已以致禄养之大也【后汉书刘平传】
　　夫钟鼓非乐云之本而器不可去三牲非致孝之主而养不可废【后汉书刘赵列传】
　　仁以枝叶扶疏为大孝以心体本根为先【后汉书延笃传】近取诸身则耳有听受之用目有察见之明足有致逺之劳手有饰衞之力功虽显外本之者心也逺取诸物则草木之生始于萌芽终于弥蔓枝叶扶疏荣华纷缛末虽繁蔚致之者根也夫仁人之有孝犹四体之有心腹枝叶之有根本也【后汉书延笃列传】
　　太子建议曰君父各有笃疾有药一丸可救一人当救君邪父邪众人纷纭或父或君时原在坐不与此论太子谘之于原原勃然对曰父也【魏志邴原传注】
　　集苞思蓺黍之勤循陔有采兰之咏事亲之道也【晋书孝友传】
　　夫天伦之重共气分形心睽则叶顇荆枝性合则华承棣萼【晋书孝友传】
　　五子不满隅一子何满朝【晏子春秋谏下】
　　今人饥见长而不敢先食者将有所让也劳而不敢求息者将有所代也【荀子性恶篇】
　　所谓贵德为其近于圣也所谓贵贵为其近于君也所谓贵老为其近于亲也所谓敬长为其近于兄也所谓慈幼为其近于弟也曽子曰父母生之子弗敢杀父母置之子弗敢废父母全之子弗敢阙故舟而不游道而不径能全支体以守宗庙可谓孝矣【吕氏春秋孝行】
　　养有五道修宫室安牀第节饮食养体之道也树五色施五采列文章养目之道也正六律和五声杂八音养耳之道也熟五谷烹六畜和煎调养口之道也和颜色说言语敬进退养志之道也此五者代进而厚用之可谓善养矣【吕氏春秋孝行】
　　曽子孝于父母昏定晨省调寒温适轻重勉之于麋粥之间行之于袵席之上而德美重于后世【陆子愼微】
　　土者火之子也五行莫贵于土土之于四时无所命者不与火分功名木名春火名夏金名秋水名冬忠臣之义孝子之行取之土土者五行最贵者也其义不可以加矣五声莫贵于宫五味莫贵于甘五色莫贵于黄此谓孝者地之义也【春秋繁露五行对】
　　夫洗爵以盛水升阶而进粝礼虽僃然非其贵者也【盐铁论孝养】
　　枯鱼衔索几何不蠧二亲之夀忽如过隙草木欲长霜露不使贤者欲养二亲不待【说建本】
　　负重道逺者不择地而休家贫亲老者不择禄而仕【说建本】
　　树欲静乎风不定子欲养乎亲不待往而不来者年也不可得再见者亲也【说苑敬愼】
　　康叔封与伯禽见商子曰某某也曰吾二子者朝乎成王见周公三见而三笞其说何也商子曰二子盍相与观乎南山之阳有木焉名曰桥二子者往观乎南山之阳见桥竦焉实而仰反以告乎商子商子曰桥者父道也商子曰二子盍相与观乎南山之阴有木焉名曰梓二子者往观乎南山之阴见梓勃焉实而俯反以告商子商子曰梓者子道也【说建本】
　　或曰猗顿之富以为孝不亦至乎颜其馁矣曰彼以其粗顔以其精彼以其囘顔以其贞【子学行篇】
　　次四食于剧父母采馂若测曰食剧以若为顺禄也【太经第六剧】
　　兄弟相顾当如形之与影声之与响【顔氏家训兄弟】
　　兄弟之际异于他人望深则易怨他亲则易弭譬犹居室一宂则塞之一隙则涂之则无頽毁之虑如雀鼠之不防风雨之不防壁陷楹沦无可救矣仆妾之为雀鼠妻子之为风雨甚哉【颜氏家训兄弟】
　　忠孝者百行之宝欤忠孝不修虽有他善其犹玉屑盈库不可琢为珪璋剉丝满箧不可织为绮绶虽多亦奚以为也【刘子言苑】
　　毛诗曰相彼反哺尚在翔禽【李善注文选补亡诗南陔】
　　有獭有獭在河之涘凌波赴汨噬鲂捕鲤嗷嗷林乌受哺于子养隆敬薄惟禽之似【文选补亾诗】
　　循彼南陔厥草油油彼居之子色思其柔【文选补亾诗】循彼南陔言采其兰眷恋庭闱心不遑安【文选补亾诗】人性茍有一孝则无所不包犹树根一植百枝生焉【意林唐子】
　　曽子曰往而不可还者亲也故子欲养而亲不待是故椎牛而葬不如鸡豚之逮亲存也初吾为吏禄不及釜尚欣欣而喜者非以为多也乐其逮亲也既没之后吾尝南游于楚得尊官焉堂高九尺车尝百乘然犹北向而泣涕者非为贱也悲不逮吾亲也故家贫亲老不择官而仕【艺文类聚人部孝】
　　曽子每读丧礼泣下霑襟常以一夕五起视衣之厚薄枕之高卑【艺文类聚人部孝】
　　防尘之孝河海之慈【艺文类聚人部孝賛】
　　九日养亲一日饿之宁可言饱多饥少同为孝子谷马一日饿之马肥不损于义无伤非可同之【太平御览兽部马五】古有兄弟意欲分异出见三荆同根接叶连阴叹曰木犹欣聚况我而殊异哉还为雍和【初学记人部友悌】
　　夫孝行之本替本而求末者未见得之者也如或得之君子不贵矣乌者而有返哺况人而无孝心者乎【初学记鸟部乌】
　　雪山之中有一鹦鹉父母都盲常取好花果先奉父母尔时有一田主初种谷时而作愿言所种之谷要与众生而共噉食时鹦鹉子以彼田主先有施心即常于田采取稻谷以供父母是时田主案行苗稼见诸虫鸟揃谷穗处瞠恚懊恼便设罗捕得鹦鹉鹦鹉子言田主先有好心施物无恡由是之故故我敢来采取稻谷如何今者而见网捕且田者如母种子如父实语如子田主如王拥护由已作是语已田主欢喜问鹦鹉言汝取此谷竟复为谁鹦鹉答言有盲父母愿以奉之【杂宝藏经卷一】
　　廉洁
　　六二不耕获不菑畬【易无妄】
　　子云君子不尽利以遗民诗云彼有遗秉此有不敛穧伊寡妇之利故君子仕则不稼田则不渔【礼记坊记】
　　立于恶人之朝与恶人言如以朝衣朝冠坐于涂炭【孟子公孙丑上】
　　畜马乗不察于鸡豚伐冰之家不畜牛羊百乗之家不畜聚敛之臣【大学】
　　此朱公之金有如病不宿诫后复归勿动【史记越世家】濯淖汚泥之中蝉蜕于浊秽以浮游尘埃之外不获世之滋垢皭然泥而不滓者也【史记屈原传】
　　瑾瑜比洁日月争光【史记屈原传賛】
　　使马如羊不以入廏使金如粟不以入怀【后汉书张奂列传】遇九臯之介鸟兮怨素意之不逞游尘外而瞥天兮据明翳而哀鸣雕鹗竞于贪婪兮我修洁以益荣【后汉书张衡列传】
　　歴宰金山家无宝镂之饰连组珠海室靡珰珥之珍【宋书良吏陆徽传】
　　蝉腹肠为日已久饥虎能吓人遽与肉饿麟不噬谁为落毛【南齐书王僧防传】
　　景公问晏子廉政而长久其行何也晏子对曰其行水也美哉水乎清清其浊不无雩途其清无不洒除是以长久也公曰廉政而遫亾其行何也对曰其行石也坚哉石乎落落视之则坚循之则坚内外皆坚无以为久是以遫亾也【晏子春秋问下】
　　惠子相梁庄子往见之或谓惠子曰庄子来欲代子相于是惠子恐搜于国中三日三夜庄子往见之曰南方有鸟其名鹓雏子知之乎夫鹓雏发于南海而飞于北海非梧桐不止非练实不食非醴泉不饮于是鸱得腐鼠鹓雏过之仰而视之曰吓今子欲以子之梁国而吓我邪【庄子秋水】
　　楚昭王失国屠羊说走而从于昭王昭王反国将赏从者及屠羊说屠羊说曰大王失国说失屠羊大王反国说亦反屠羊臣之爵禄已复矣又何赏之言王曰强之屠羊说曰大王失国非臣之罪故不敢伏其诛大王反国非臣之功故不敢当其赏王曰见之屠羊说曰楚国之法必有重赏大功而后得见今臣之知不足以存国而勇不足以死寇呉军入郢说畏难而避寇非故随大王也今大王欲废法毁约而见说此非臣之所以闻天下也王谓司马子綦曰屠羊说居处卑贱而陈义甚高子綦为我延之以三旌之位屠羊说曰夫三旌之位吾知其贵于屠羊之肆也万钟之禄吾知其富于屠羊之利也然岂可以贪爵禄而使吾君有妄施之名乎说不敢当愿复反吾屠羊之肆遂不受也【庄子让王】
　　新浴者振其衣新沐者弹其冠人之情也其谁能以已之僬僬受人之掝掝者哉【荀子不茍】
　　石可破也而不可夺坚丹可磨也而不可夺赤坚与赤性之有也性也者所受于天也非择取而为之也豪士之自好者其不可漫以污也亦犹此也【吕氏春秋诚廉】
　　孔子辞廪丘终不盗刀钩许由让天子终不利封侯【淮南子汜论训】
　　公仪休相鲁鲁君死左右请闭门公仪休曰止池渊吾不税山吾不赋苛令吾不布吾已闭心矣何闭于门哉【说苑政理】
　　伋闻之妄与不如遗弃物于沟壑伋虽贫也不忍以身为沟壑是以不敢当也【说立节】
　　初沐者必拭冠新浴者必振衣【说谈丛】
　　义士不欺心防士不妄取以财为草以身为宝【说苑谈丛】次七脂牛正肪【坊】不濯釜而烹则欧【乌后切】歍【坞】之疾至测曰脂牛欧歍不絜志也【太经第四灶】
　　次四宛雏沈视食苦贞测曰宛雏沈视择食方也【太经第五沈】
　　言已饮食清洁诚欲使我形貌信而美好中心简练而合于道要虽长顑颔饥而不饱亦无所伤病也何者众人茍欲饱于财利已独欲饱于仁义也【王逸注楚辞离骚经】宁作清水之沉泥不为浊路之飞尘【曹子建九愁赋】
　　焦螟之卑栖不肯为衔鼠之唳天蝉之洁饥不愿为蜣蜋之秽饱是以御冦不纳郑阳之惠曽参不美晋楚之宝【抱朴子外篇广譬】
　　金钩桂饵虽珍不能制九渊之沉鳞显宠丰禄虽贵而不能致无欲之幽人【抱朴子外篇广譬】
　　淳风足以濯百代之秽高操足以激将来之浊何必纡朱曳紫服冕乗轺被牺牛之文绣吞詹何之香饵朝为张天之炎热夕成冰冷之委灰【抱朴子外篇逸民】
　　鹪明非竹实之洁不食君子非道德之禄不居【子法言注问明篇】
　　孝子养父母常自洁如白华之无防污也【李善注文选补亾诗白华】朝饮木兰之坠露兮夕餐秋菊之落英【楚辞离骚经】
　　白华足在丘之曲堂堂处子无营无欲鲜侔晨葩莫之防辱【文选补亾诗】
　　如彼白珪质无尘玷【文选袁宏名臣序賛】
　　金如粟而弗覩马如羊而靡入雏雉必怀豚鱼不爽由是倾巢举落望德如归【文选沈休文齐昭王碑】
　　其意常墨墨若冠章甫而坐涂炭也【古文苑失名氏楚相孙叔敖碑】黄金累千不如一贤人而无廉犹衣服之无杀食味之无酸醎【意林傅子】
　　唯夫金贞玉粹者乃能处而不污其身耳【艺文类聚人部鉴诫诰】君子怀琬琰不使涅尘淄【艺文类聚乐部论乐诗】
　　巢父闻由为尧所让以为污乃临池水而洗其耳池主怒曰何以污我水【艺文类聚人部隠逸上】
　　大夫有污潴之宫虽有美菜有义之士不食【艺文类聚草部菜蔬】有餽鱼于郑相者郑相不受或谓曰子嗜鱼何故不受对曰吾以嗜鱼故不受鱼受鱼失禄无以食鱼不受得禄终身食鱼【事文类聚清廉】
　　利诱人犹飘风之加庶草也惟有直慎者然后不囘【太平御览天部九风】
　　抱朴子曰蝉洁饥不羡蜣蜋秽饱故囘之箪瓢有以轻猗顿之富也【埤雅品物门蛣蜣】
　　管宁尝与华子鱼少相亲友共园中鉏菜见地有片金挥鉏如故与瓦石无异华捉而掷去【初学记人部贤】
</div>
    <div class="pagination">
<a href="喻林_page128.html">上一页</a><span>...</span><a href="喻林_page124.html">124</a><a href="喻林_page125.html">125</a><a href="喻林_page126.html">126</a><a href="喻林_page127.html">127</a><a href="喻林_page128.html">128</a><span class="current-page">129</span><a href="喻林_page130.html">130</a><a href="喻林_page131.html">131</a><a href="喻林_page132.html">132</a><a href="喻林_page133.html">133</a><a href="喻林_page134.html">134</a><span>...</span><a href="喻林_page130.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
