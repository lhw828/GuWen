<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 326 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 326 页/共 485 页</h1>
    <div class="content">　　寇丁相轧
　　寇莱公与丁晋公始甚相善李文靖公为相丁公尚为两制莱公屡以丁荐公不可寇问其故文靖曰今已为两禁矣稍进则当国如斯人者果可当国乎寇曰如丁之才相公自度终能抑之否文靖曰唯行且用之然他日勿悔也既而二公秉政果倾轧竟如文靖之言
　　知其秉钧
　　王沂公知制诰一日至中书见王文正公问君识一吕夷简否沂公曰不识也退而访诸人吕公方为太常博士倅濵州文正曰此人异日与舍人对秉钧轴沂公曰何以知之曰吾亦不识但以其奏请得之如不税农器之类沂公姑应之及丁晋公败沂公引为执政卒与沂公并相沂公从容道文正语皆嗟叹以为非所及
　　知王荆公
　　韩魏公尝云吴长文奎有识方天下盛推王安石以为必可致太平唯长文独语曰王安石心强性狠不可大用【魏公别録】吕献可任御史中丞将对崇政殿司马温公宻问曰今日欲言何事献可曰袖中弹文乃新参也温公愕然献可正色曰王安石虽有时名上意所向然好执偏见不通物情轻信难回喜人佞己聼其言则美施于用则疎若在侍从犹可容置诸宰府则天下受其敝【刘谏议集】王安石始为政司马温公上疏逆陈其利害曰后当如是及二十余年无一不如公言【行状】神宗将召用介甫访于大臣争称举之张安道时为承防独言安石言伪而辨用之必乱天下
　　不以貌取
　　子路曰澹防子羽有君子之容而行不胜其貌宰我有文雅之辞而智不充其辨相马以车相士以居以容取人则失之子羽以言取人则失之宰予
　　不能择人
　　叔孙穆子好善而不能择人
　　知我者鲍叔【以下系知己】
　　列子曰管夷吾与叔牙二人相友管仲曰吾与鲍叔贾分财多自与鲍叔不以我为贪知吾有亲也吾常为鲍叔谋事大穷困鲍叔不以我为愚知时有不利也吾常三仕三见逐鲍叔不以我为不肖知不遭时也知我者鲍叔生我者父母昔鲍叔有疾管仲为之不食不内浆寗戚患之管仲曰生我者父母知我者鲍子士为知己者用马为知己者良鲍子死天下莫知安用水浆虽为之死亦何伤哉
　　伸于知己
　　晏婴之晋至中牟见敝冠反裘负刍息于道侧者婴问曰吾子何为者对曰我越石父者为人臣仆于中牟见使将归婴曰何为仆对曰吾身不免冻饿之地吾是以为仆也婴曰可得而赎乎对曰可遂解左骖而赎之因载而与之俱归至舍不辞而入越石父立而请絶晏婴使人应之曰子何絶我之暴也越石父曰臣闻士者屈于不知已而伸于知己吾三年为臣仆人莫吾知也今子赎我吾以为知己矣今不辞而入是与臣我者同矣晏子出见之曰向也见客之容今也见客之意遂以为上客
　　哭无知己
　　子产闻子皮卒哭且曰吾已无与为善矣惟夫子知我
　　惜无知己
　　庄子送过惠子之墓谓从者曰郢人垩墁其鼻端若蝇翼使匠石斵之匠石运斤成风斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则能斵之虽然臣质死久矣自夫子之死也吾无以为质矣吾无与言也【庄子】
　　破琴絶
　　伯牙鼓琴意在泰山钟子期曰善哉巍巍若防山俄而志在流水子期曰善哉汤汤乎若流波子期死伯牙破琴絶弦终身不复琴以为世无有赏音者
　　伯乐一顾
　　苏代为燕説齐先説淳于髠曰人有卖骏马者一旦立市人莫知徃见伯乐而顾之马价十倍今臣欲以骏马见于王莫为臣先后者足下有意为伯乐乎髠入言齐王大悦
　　行见其异
　　茅容与等軰避雨树下众皆夷踞相对容独危坐愈恭郭林宗见而竒其异遂与共言
　　感知不忘
　　羊昙为谢安所知安薨后撤乐弥年行不由西州路
　　几至不遇
　　习凿齿有才桓宣武器之未三十用为荆州治中谢牋曰不遇明公荆州老从事耳
　　莫知斯已
　　子击磬于卫有荷蒉而过孔氏之门者曰莫已知也斯已而已矣深则厉浅则揭
　　束之高阁
　　殷浩才名冠世庾翼弗之重也毎语人曰此軰宜束之高阁俟天下太平然后议其任耳
　　献玉遭刖
　　应劭曰卞和得玉璞献之武王武王示玉人玉人曰石刖其右足武王没复献文王玉人复曰石也刖其左足至成王时卞和抱璞哭于郊乃使玉尹攻之果得寳玉
　　遗绢不受
　　牛僧孺诣襄阳于頔求知頔以海客遇之牛怒而去后召客牛秀才发未曰己去立命小将赍书绢五百疋追之僧孺不启封揖回
　　自惜不遇
　　吉温常曰若遇知己南山白额虎不难缚也
　　魏公不见知
　　韩魏公知州王介甫以新进士佥书判官事魏公虽重其文学而不以吏事许之介甫数引古义争公事其言迂阔魏公多不从介甫秩满去防有上韩公书者多用古字韩公笑而谓僚属曰惜王介甫不在此其人颇识难字介甫闻以为韩公轻已由是怨之
　　古今文集
　　杂著
　　送丘儒赴举序　　　　　皇甫湜
　　吾居河隂丘生敲门请曰儒贵求知余谨自露愿以是非赐决语其学如猗顿之富聼其音如清庙之乐观其刻意励行如奉商鞅之法而惧秦刑吾惊而与之游逾年将闘其艺于洛下吾逺来洛下喻之曰子知市乎怀贝玉以之名都之肆未有不售者也挈而之三家之墅未有不为盗困幸矣子将安寘哉京师贤才市也一人不知子也他人知子一门不容子也他门容子子谨持其所有以徃未有不成者也今子之类固少势能移事者稀为一不知为一相移白变而复黒倒上而为下吾末如之何矣生不信而试果困而见吾酌酒而贺之曰谨持贝玉以徃之都市可矣曰诺乃叙其行
　　答陈商书　　　　　　　韩愈
　　辱惠书语高而防深三四读尚不能通晓茫然増愧赧又不以其浅无过人智识且喻以所守幸甚敢不吐情实然自识其不足补吾子所须也齐王好竽有求仕于齐者操瑟而徃立王之门三年不得入叱曰吾瑟鼓之能使鬼神上下吾鼓瑟合轩辕氏之律吕客骂之曰王好竽而子鼓瑟瑟虽工如王不好何是所谓工于瑟而不工于求齐也今举进士于此世也求禄利行道于此世而为文必使此世人不好得无与操瑟立齐门者比欤文诚工不利于求求不得则怒且怨不知君子必尔为不也故区区之心毎有来访者皆有意于不肖者也略不辞谬遂尽言惟吾子谅察
　　与冯宿论文书
　　昔子云着太人皆笑之子云之言曰世不我知无害也后世复有子云必好之矣子云死近千载竟未有子云可叹也其时桓谭亦以雄书胜老子老子未足道也子云岂止与老子争强而已乎此诚未必为知雄者其弟子侯芭颇知之以为其师之书胜周易然侯芭之他文不见于世不知其人果如何耳以此而言作者不祈人之知也明矣直百世以俟圣人而不惑质诸鬼神而不疑耳足下岂不喟然乎
　　古诗
　　咏贫士　　　　　　　　陶渊明
　　仲蔚爱穷居绕舍生蒿蓬翳然絶交游赋诗颇能工举世无知者止有一刘龚此士胡独然实由罕所同介然安其业所乐非穷通人事固已拙聊得长相从
　　诗话
　　魏公不见知
　　韩魏公知杨州王荆公为佥判毎读书逹旦略假日已高亟上府多不及潄魏公见荆公年少意其夜饮放逸一日从容谓荆公曰君年少毋废书不可自弃荆公不答退而言曰魏公非知我者魏公后知荆公之贤欲收之门下荆公终不屈如召【阙】　　　之类是也故荆公熈寜日録中短魏公为多毎曰韩形相好耳作画虎图诗诋之及魏公薨荆公有挽诗云幕府少年今白髪伤心无路送灵輀犹不忘魏公少年之语也又入瓜歩望州诗云白头追想当年事幕府青衫最少年
　　善【隐恶　附】
　　羣书要语宗族称孝焉乡党称弟焉【语】或挽之或推之欲无入得乎【襄十四】借誉左右【邹阳传】诸公誉之不容口【晁错传】相与提衡言相提携也【杜周传】玉润金声兰薰桂馥【賔王传】凤凰芝草贤愚皆以为美瑞青天白日奴皆知其清明【韩文】今子之来无所挟吾犹将张之况文与行不失其世守惜夫吾力不能振之而其言不见信于世也【韩愈送王含序】隐恶君子隐恶而善【中庸】攻其恶毋攻人之恶【语】诗句名声荷朋友【韩】青送吹嘘【韩荐士诗】隐恶顺物无瑕疵【山谷】
　　古今事实
　　曹丘揄【见书问门】
　　称述多过
　　厐士元性好人伦勤于长养毎所称述多过其才时人恠而问之统答曰当今天下大乱雅道陵夷善人少而恶人多方欲兴风俗长道业不美其谭则声名不足企慕而为善者少矣今防十失五犹得其半而可以崇迈世教使有志者自励不亦可乎
　　无惜齿牙
　　谢朓好奬人才防稽孔闿粗有才笔未为时所知孔珪尝令草让表以示朓朓嗟吟良久手自折简冩之谓珪曰此子声名未立应共奬成无惜齿牙余论
　　吃吃不离口
　　韩愈答杨子书曰东野吃吃説足下不离口故不待相见相信已熟既相见不要约已相亲
　　耻言人过
　　汉文帝躬修黙将相皆旧功臣少文多质论议务在寛厚耻言人之过失化行天下告讦之俗易风流笃厚
　　掩匿人过
　　曹参见人有过掩匿覆盖之
　　不责小文
　　陈遵入公府日出醉归曹事数废西曹请斥之大司徒马宫重遵谓西曹此人大度士柰何以小文责之
　　盗衣不言
　　宋褚彦回有门生盗其衣彦回遇见谓曰可密藏之勿使人见门生慙而去之他
　　能蔽风露
　　齐王僧祜父逺时人为之语曰王逺如屏风屈曲能蔽风雨
　　书恶必封
　　韩魏公为相见文字有攻人隐恶者必手封之人未尝见
　　古今文集
　　古诗
　　赠秦少仪　　　　　　　黄鲁直
　　秦少仪好为诗初不甚工既而以所业见山谷山谷赠以诗当时多以为诗予之过然少仪缘此诗思大发
　　汝南许文休【靖】马磨自衣食但闻郡功曹满世名籍籍渠命有晦非人作通塞秦氏多英俊少游眉最白颇闻鸿鴈行笔皆万人敌吾早知有觏而未知有觌少仪袖诗来剖蚌珠的皪乃能持一镞与我箭锋直自吾得此诗三日卧向壁挽来不能寸推去忽数尺才难不其然有亦未易识
　　律诗
　　赠项斯　　　　　　　　杨敬之
　　几度见诗诗尽好及观标格过于诗平生不解藏人善到处逢人説项斯
　　杂著
　　不臣过　　　　　　　贾谊
　　古者大臣有坐不廉而废者不谓不廉曰簠簋不饬坐汚秽滛乱男女无别者不曰汚秽曰帷薄不修坐罢软不胜任者不谓罢软曰下官不职故贵大臣定其有罪矣犹未斥然正以嘑之也尚迁就而为之讳故其在大谴大诃之域者闻谴诃则白冠牦缨盘水加剑造请室而请辜矣上不执缚系引而行也其有中罪者闻命而自弛上不使人颈盭而加也其有大罪者闻命则北靣再拜跪而自裁上不使捽抑而刑之也曰子大夫自有过耳吾遇子有礼矣
　　戒兄子书【见叔侄门】
　　求芘【依芘同】
　　羣书要语茑与女萝施于松栢【頍弁】周之东迁晋郑焉依【左隐六】皮之不存毛将焉傅【左僖十四】防鸠以羽为巢而编之以髪系之以苇苕风至苕折卵破子死巢非不完也所系者然也【荀子】震风凌雨而后知厦屋之为帡幪也【杨子】攀龙附凤并乗天衢【西汉序賛】蚉防终日经营不能越阶序附骥尾则渉千里攀鸿翮则翔四海【四子讲德论】以肺腑为相注如肺腑之相附着也【田蚡传】盥污交流喘息薄喉当此之时休樾下则脱然而喜矣注楚人树上大本小如车盖状为樾言多防也【淮】城狐社防【晋纪】社鼷不灌屋防不熏何则所托者然也【中山王传】稷蜂不攻社防不熏其所托者然也
　　诗句兎丝附蓬麻【杜】愿为双飞燕啣泥巢君屋【古诗】依水类浮萍寄松如悬萝【潘安仁】但得有钱留客醉谁能骑马傍人门【卢秉】一榻偶依陈太守【罗隐】近水楼台先得月向阳花木易为春【薛鳞诗】安得广厦千万间大庇天下寒士俱欢顔呜呼何时眼前突兀见此屋吾庐独破受冻死亦足
　　古今事实
　　属托邑子
　　前尹翁归拜东海太守过辞廷尉于定国定国欲属托邑子两人终日不敢见曰此贤将汝不任事也又不可干以私
　　为李将军地
　　田蚡谓灌夫曰程李俱东西宫卫尉今众辱程将军仲孺独不为将军地乎
　　我独有二天
　　苏章迁冀州刺史故人为清河太守章行部案其奸乃请太守为设酒肴陈平生之好甚欢太守喜曰人皆有一天我独有二天章曰今夕苏孺文与故人饮者私恩也明日冀州刺史案事者公法也遂举正其罪古今文集
　　杂著
　　凌霄花赋　　　　　　　梅圣俞
</div>
    <div class="pagination">
<a href="古今事文类聚_page325.html">上一页</a><span>...</span><a href="古今事文类聚_page321.html">321</a><a href="古今事文类聚_page322.html">322</a><a href="古今事文类聚_page323.html">323</a><a href="古今事文类聚_page324.html">324</a><a href="古今事文类聚_page325.html">325</a><span class="current-page">326</span><a href="古今事文类聚_page327.html">327</a><a href="古今事文类聚_page328.html">328</a><a href="古今事文类聚_page329.html">329</a><a href="古今事文类聚_page330.html">330</a><a href="古今事文类聚_page331.html">331</a><span>...</span><a href="古今事文类聚_page327.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
