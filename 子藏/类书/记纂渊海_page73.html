<!DOCTYPE html>
<html>
<head>
    <meta charset="UTF-8">
    <title>记纂渊海 - 第 73 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 73 页/共 130 页</h1>
    <div class="content">　　史舟中之人尽为敌国【史记】谢子焕焕子灵运才藻赡逸曰我尚生焕焕那得不生灵运【晋书】
　　集失之者肝胆楚越【唐徐彦伯】
　　本朝肝胆犹能楚越如【东坡】
　　不以言取
　　经孔子曰今吾于人也听其言而观其行【语】赵文子其言呐呐然如不出诸其口　君子不以辞尽人【并礼】子曰君子不以言取人【语】
　　子孔子欲以言辞取人于宰我失之矣【家语】
　　史相如口吃而善著书【史记】倪寛敏于文口不能发明也【史记儒林传】刘儒口讷而心辨【后汉】张释之曰周勃张相如称为长者两人言事曽不出口【汉文纪】
　　以言取人
　　史孔子曰吾以言取人失之宰予【史】文帝登虎圏问上林尉禽兽簿不能对啬夫从旁代对响应亡穷诏拜啬夫为上林令【前汉张释之传】杨愔典选多以言取人【后魏】朱朴自言得为宰相月余可致太平上以为然以朴同平章事朴为人庸鄙迂僻无他长制出中外大惊【唐昭纪】
　　不以貌取
　　经赵文子其中退然如不胜衣其言呐呐然如不出诸其口【礼记】
　　子孔子欲以貌取人于子张改之矣　澹台有君子之容而行不胜其貌【家语】相形不如论心【荀卿非相】徐偃王之状目可瞻焉【不能俯视细物逺望才见焉】仲尼之状面如倛【方相也】周公之状身如断菑臯陶之状色如削闳夭之状面无完肤傅说之状身如植鳍【如鱼立也】伊尹之状面无须麋禹跳汤偏尧舜参眸子【二瞳】桀纣长巨姣美天下之杰筋力越劲百人之敌然身死国亡为天下大僇后世言恶则必稽焉今世俗之乱君乡曲之儇子莫不美丽佻冶竒衣妇饰血气态度拟于女子妇人莫不愿得以为夫处女莫不愿以为士然而中君羞以为臣中父羞以为子中兄羞以为弟中人羞以为友　楚孙叔敖突秃长左而以楚霸叶公子髙微小短瘠行若将不胜其衣而白公之乱诛白公定楚国如反手耳【并荀卿】
　　史晋叔向聘郑郑鬷蔑立于堂下一言而善叔向曰子少不飏子若不言吾防失子矣【左】太史公以为留侯魁梧竒伟至见其图状如妇人女子【史记】严延年为人短小精悍敏防于事虽子贡冉有通于政事不能过也　舜葢重瞳子项羽又重瞳子【并西汉】何休质朴讷口而雅有心思【东汉】周燮生而敛颐折额丑状骇人其母欲弃之而其父曰贤圣多有异貌兴我宗者乃此儿也于是养之【后汉】魏主指崔浩曰汝曹视此人尫纎懦弱不能弯弓持矛然其胷中所懐乃过于甲兵【宋纪】齐孟业为法曹王岳见其容貌短小笑而不言及寻断决之处谓业曰卿决断之明可谓有过躯之用【三国典畧】侯景右足偏短弓马非其长而多谋筭【梁髙祖】虞世南外若不胜衣而中抗烈【唐书】魏征容貌不逾中人而有胆略【唐纪】太学博士周舍举外弟徐摛曰形质陋小若不胜衣而堪此选乃为晋安王侍读【刘璠梁典】
　　集子虽躯干小老气横九州【杜】脉不病虽瘠不害脉病而肥者死矣【韩文】虽长不满七尺而心雄万夫【唐文粹】伯伦之形不妨贤士　晏子短而相齐蔡义小而佐汉　髙柴至恶推至孝于孔门【并白帖】
　　本朝晏婴不满六尺长髙节万仭陵首阳【东坡】
　　以貌取人
　　史以貌取人失之子羽【史】孟甞君之赵赵人出观之笑曰始以薛公为魁然也今视之眇小丈夫耳【史记】龚遂召见形貌短小宣帝望见不副所闻心内轻焉【前汉】江充为人魁岸容貌甚壮武帝望见而异之曰燕赵多竒士【息夫躬传】亲见子云禄位容貌不能动人故轻其书【雄传】杨愔典选多以貌取人时谤云尚书典选似贫人买瓜唯取大者【后魏书】
　　履而后知
　　经学然后知不足教然后知困　知为人子然后可以为人父知事人然后能使人【并礼】
　　子不临深渊何以知没溺之患不观巨海何以知风波之患【家语】不登髙山不知天之髙不临深溪不知地之厚不闻先王之遗言不知学问之为大【荀】震风凌雨然后知厦屋之为帡幪也虐政虐世然后知圣人之为郛郭也【】乆乆临事当自知之【文中子】
　　史齐髙彊曰三折肱知为良医【左】周勃下廷尉吏稍侵辱之勃以千金与狱吏吏乃书背牍示之勃既出曰吾甞将百万军然安知狱吏之贵乎【史记】百闻不如一见臣愿驰至金城图上方略【赵充国传】画地为牢势不可入削木为吏议不可对【司马迁传】甞肉一脔识镬中之味【崔浩传】传记若不一叩洪钟伐雷鼔则不识其音响也【世说】甞一脔而知一镬之味一鼎之调【吕氏春秋】
　　集九折臂而成医兮吾今而知其然【楚辞】谁言捐躯易杀身诚独难【曹子建】既伤蔓草别方知枤杜情【曹粲诗】倦客恶离声【选东门行】如痛定之人思当痛之时不知何能自处也及之而后知履之而后难耳【韩文】经事渐知非【栁】不读
　　闗雎篇安知后妃徳【刘义父】入耳淡无味惬心渐有情【白侍郎】始知为客苦不及在家贫　忧方知酒圣贫始觉钱神　不穷眡世界焉识宇宙广　当时父母念今日尔应知【并同上】世情闲尽见药性病多谙　获宝于已丧得途于既迷与夫贫居不为难故所激者其味异矣【刘賔客】不涉太行险谁知行路难【欧阳】长因送人处忆得别家时【唐诗】
　　本朝人之未知学者自视以为无缺及既知学反思前日所为则骇然矣【老泉】甞鼎一脔防可知也【临川】多事始知田舎好凶年偏觉野蔬香【东坡】吾平生多难甞以身试之凡免我于厄者皆平生可畏人也挤我于险者皆异时可喜人也　其少时好论议古人既老涉世更变往往悔其言之过【同上】
　　噬脐何及
　　经弗慎厥徳虽悔可追　汝悔身何及【并书】子有酒食何不日鼔瑟宛其死矣他人入室　啜其泣矣何嗟及矣【并诗】时过然后学则勤苦而难成【记】今不取后世必为子孙忧【语】
　　子鯈防者浮阳之鱼也胠于沙而思水则无逮矣挂于罟而欲谨则无益矣　毂既破碎乃大其辐事已败矣乃重太息其亡益乎【并笋】
　　史若不早图后君噬脐【左】不以繁华时树本即色衰爱弛后虽欲开一语尚可得乎【史吕不韦】覆水不收后悔何及【光武纪】知财为祸何不早散【石崇】齐张敬儿被祸脱冠貂投地曰此物误我【鉴】
　　传记夫差帅羣臣祠子胥江水濵曰昔不听相国之言乃用谗佞之言至令相国逺没江海自亡已来蒙蒙惑惑如雾蔽日莫谁与言【吴越春秋】
　　集少壮不努力老大徒伤悲【选长歌行】毫末不早辨滋蔓信难图【白侍郎】兔迹贪前逐枭心不早防【张承吉】趍荣贪位者若涉悬崖险不能止俾至身危踣蹶然后叹不知税驾之所焉可及矣【唐沈顾】
　　本朝枯鱼虽悔泣何及【陈后山】
　　随材器使
　　经徂徕之松新甫之柏是断是度是寻是尺【诗】或以徳进或以事举或以言【记】及其使人也器之【语】
　　子工之制木也大者以为舟航柱梁小者以为檝楔脩者以为榈榱短者以为侏儒枅栌无大小脩短皆得其所宜【管子】良匠提斤斧造山林栋梁阿衡之材栌柱楣椽之朴森然陈于目前大厦之器具矣【孙子】巧工之制木也规矩方圆各随所施【淮南子】
　　史譬诸材木洪纎曲直各有所施【晋书阮咸疏】若榱椽梁柱以成大室义负偃植各安所施而无遗材【唐书刘基賛】韩滉在二浙所辟僚佐各随所长无不得人甞有故人子谒之考其所能一无所长滉与之宴竟席未甞左右视及与并坐交言后数日署为随军使监库门其人终日危坐吏卒无敢妄出入者【唐徳宗】
　　集直木不可以为轮曲木不可以为桷【文选】夫大木为杗细木为桷欂栌侏儒椳闑店楔各得其宜以成室屋者匠氏之工也玉札丹砂赤箭青芝牛溲马渤败鼔之皮俱收并蓄待用无遗者医师之良也登明选公杂进巧拙纡余为妍卓荦为杰校短量长惟器是适者宰相之方也　大匠无弃才寻尺各有施况当营都邑梓用不疑　量力而任之度才而处之其所不能不彊使为是故为下者不获罪于上为上不得怨于下矣　任有小大惟其所能若器皿焉【并韩集】当时而用任物所长【张九龄】尺寸之材无所弃【元微之】为栋者资其自天之端为轮者取其因地之屈【白侍郎】若以科第之徒浮华轻薄不可任以为治则国朝自房杜以降有大功立大节率多科第人也若以子弟生于膏粱不知理道不可与美名而得仕则自尧以降圣人贤人率多子弟也【杜牧之】
　　强其所难
　　子鳬胫虽短续之则忧鹤胫虽长断之则悲　取猿狙而衣周公之服彼必龁齧挽裂尽去而后慊【并庄】譬若树荷山上而蓄火井中操钩上山揭斧入渊欲得所求难也【淮南子】责疲者以举千钧督跛者以及走兔【郑析子】史指金火以求合【西汉杜邺传】
　　传记舎其所长责其所短尧亦有所不及矣【战国策】集犹镂以鈆刀而望巧不已踈乎【仲长统】不可以自好章甫强越人以文冕也【晋山涛】强人所不能事必不集【韩文】本朝求朱于蓝色何从来【类要】
　　太刚必折
　　经未有违谦越礼能全其壮者也　用壮处壮则触藩矣【并易略】
　　子兵强则灭木彊则折柔弱者生之徒坚彊者死之徒【列黄老】坚则毁矣锐则挫矣【庄】革坚则裂【淮南子】
　　史天为刚徳犹不干时况在人乎【左】其强易弱【韩信传】桓公曰金刚则折革刚则裂【说苑】峣峣者易缺皦皦者易汚【汉书传】快牛马犊多能破车【通鉴】李邕文名天下卢藏用曰邕如干将莫耶难与争锋但虞伤缺耳【李邕传】
　　集利剑多缺真玉喜折【刘賔客集】
　　柔能胜刚
　　子天下柔弱莫过于水而攻坚彊者莫之能胜弱之胜强柔之胜刚天下莫不知莫能行　舌之存也岂非以其柔耶齿之亡也岂非以其刚耶【并老子】积于柔必刚积于弱必强柔胜出于已者其力不可量【列】天下之至柔驰骋天下之至坚　人之生也柔弱其死也坚强万物草木之生也柔脆其死也枯槁至坚强者死之徒弱柔者生之徒【并老子】纪渻子为齐宣王养鬬鸡十日而问鸡已乎曰未也十日又问曰未也十日又问曰防矣望之似木鸡矣其徳全矣异鸡无敢应者反走矣【庄】齿坚于舌而先之敝是故柔弱者生之榦也而坚强者死之徒也【淮南】山霤至柔石为之穿蝎虫至弱木为之敝夫霤非石之钻蝎非木之凿然而能以微脆之形陷坚刚之体岂非积渐之致乎【孔丛子】舌柔软终以不敝【同上】
　　传记韩子问叔向曰刚与柔孰坚叔向曰臣年八十齿再落而舌尚存是知刚不如柔【刘向】柔能制刚弱能制强【黄石公】刘伶甞醉与俗人相忤其人攘袂而往必欲殴之伶顾而笑曰鸡肋不足以安尊拳其人笑而止【竹林七贤篇】
　　得不偿失
　　子故事有凿一孔而生百隙树一物而生百叶者所凿不足以为便而所开足以为败所树不足以为利而所生足以为灭　苏秦以百诈成一信【淮南子】秦穰侯与纲夀接境魏冉将以广其封遂伐纲夀而取之兵囘而范雎代其相矣艾子曰真所谓外头赶兔屋里失獐也【文子】史所获不如所亡【左】所利不能药其所伤所获不能补其所亡【通鉴】招延士大夫常如不足然性严峻羣臣虽素所爱信者或少有犯法或欺罔辄按诛之【汉武纪】雄以为靡丽之赋劝百而讽一犹骋郑卫之声曲终而奏雅不已戏乎【司马相如赞】所得未毛铢所丧如山崖【晋王隠传】决江海以救焚焚收而溺至引鸩爵以止渴渴止而身亡【旧唐书】樊系为朱泚撰文既成仰药而亡　嵗运东方租米至有斗钱运斗米之言【并唐徳宗】御史大夫李琪非无文学但不防耳【唐明宗】唐主谓璟曰吾饵金石始欲益夀乃更伤生【晋髙祖】
　　集取之尽锱铢用之如泥沙【杜牧之】益之以畎浍而泄之以尾闾【嵇叔夜养生传】
　　本朝挽之不能寸推去辄数尺【黄鲁直】
　　得失相补
　　史始虽垂翅囘谿终能奋翼渑池　失之东隅收之桑榆【并冯翼传】刘琨长于招懐而短于抚御一日之中虽归者数千而去者亦相继【晋懐纪】王叔文至中书见韦执谊时宰相方防食执谊起就阁与语郑珣瑜等辍餐以待顷之吏白二公同饭矣珣瑜喟然曰吾可复居此乎归家疾卒【唐郑珣瑜传】
　　本朝显禹云山之罪虽应夷灭光之忠勲不可不祀【司马光篇】
　　过犹不及
　　经昔鲁昭公练而举酬行旅非礼也孝公大祥奠酬弗举亦非礼也【记】子曰道之不行也我知之矣知者过之愚者不及也道之不明也我知之矣贤者过之不肖者不及也【中庸】管仲镂簋而朱纮旅树而反坫山节藻棁贤大夫也而难为上晏平仲祀其先人豚肩不揜豆一狐裘三十年贤大夫也而难为下【记】
　　子以为无益而舎之者不耘苗者也助之长者揠苗者也【孟】过则失中不及则未至【问道】昔徐偃王软而国灭齐简公懦而身亡此性太柔之失也晋阳处父以纯刚取害郑子阳以严猛至毙此性太刚之过也【列】
　　史矫枉过其正【诸侯王表】
　　集纯柔纯弱兮必削必薄纯刚纯强兮必丧必亡【栁佩韦】本朝为国不可以生事亦不可畏事畏事之弊与生事均譬如无病而服药与有病而不服药皆可以杀人【东坡】
　　得此失彼
　　经丰其屋蔀其家【易蔀覆也闇之甚也】
　　子见牛未见羊也【孟】人有濵河而居者习于水勇于泅操舟鬻渡利供百口褁粮就学者成徒而溺死者几半本学泅不学溺而利害如此【列】
　　史祝有益也诅亦有损【左】袁绍见人饥寒恤念之形于顔色其所不见虑或不及【汉献帝】魏曹冏曰犹芟刈股肱独任胷臆观者为之寒心【魏志】翟荘常弋钓及长不复猎或问渔猎同是害生何止去其一庄曰猎自我钓自物未能顿尽故先节其甚者且夫贪饵吞钩岂我哉【晋书】传记夫知古不知今谓之陆沉然则儒生所谓陆沉者也【王充论衡】
　　集工于瑟而不工于求齐也【韩文】马之才不知教化荀陈之道不知文章【栁冕论】一字低心翰墨塲箭靫抛尽负书囊【元微之】君耳惟闻堂上言君眼不见门前事【白侍郎】徐铉不信佛酷好鬼神之说【杨亿谈苑】
　　强本抑末
　　经家不宝【记】
　　子家不藏甲【家语】
　　史五大不在边五细不在庭　国家之立也本大而末小是以能固故天子建国诸侯立家【并左】大夫无百雉之城【史世家】徙齐诸田楚昭屈燕赵韩魏后及豪杰名家居闗中无事可以备边诸侯有变亦足率以东伐此强本弱末之术也【刘敬传】太宗别置府兵分隷禁卫大凡诸府八百余所而在闗中者殆五百焉举天下不敌闗中则居重驭轻之意明矣【唐徳宗纪】
　　传记臣无富于君都无大于国【太公六韬】
　　集理天下者若身之使臂臂之使指则小大适称不悖焉身所以能使臂者身大于臂故也臂所以能使指者臂大于指故也【陆宣公】
　　末能胜本
　　子楚人卖珠于郑者为木兰之椟薰以桂椒缀以珠玉饰以珉瑰缉以翡翠郑人买椟而还珠　田鸠曰昔者秦伯嫁女于晋公子为之饰装媵七十人至晋晋人爱其妾而不爱其公女此可谓善嫁妾矣未可谓善嫁女也【并韩非子】
　　史晋甸侯也而建国本既弱矣其能乆乎　末大必折尾大不掉【并左】以利相倾千里游遨冠葢相望乗坚策肥履丝曳缟此商人所以兼并农人所以流亡者也【汉文纪】支大于榦胫大于股不折必披【灌夫传】如下有泰山之安则上有累卵之危【刘向传】唐魏元忠曰言文者则以词华为首而不及经纶言武者则以骑习为先而不知方略【唐纪】
　　传记胫大于股者难以歩指大于臂者难以把本小末大不能相使也【说苑】
　　集母瘦雏渐肥【白乐天】
　　成难壊易
　　子今盆水在庭清之终日未能见目睫浊之不用一挠而不能察方圆人神易浊而难清犹盆水之类也况一世而挠滑之曷得须臾平乎　夫树本灌以潦水畴以肥壤千人养之一人拔之则必无余蘖【并淮南子】
　　史凡事易壊而难成　蒯辙曰功者难成而易败【髙纪】以众贤举而用以一人毁而弃积年信而任一朝疑而斥【魏徴传】百年劳之一日失之【匈奴传】十誉之未信一毁之可疑【赵璟传】百年累之一朝毁之【窦融传】五荐不入朝一麾乃出守【顔延之传】昔齐桓一矜其功而叛者九国曹操暂自骄伐而天下三分皆勤之于数十年之内而弃之于俯仰之顷岂不惜乎【汉献纪】夫名门右族莫不由祖考忠孝勤俭以成立之莫不由子孙顽率奢傲以覆坠之成立之难如升天覆坠之易如燎毛【栁玭传】
　　传记譬如十夫树杨一夫拔之无得以成大也【战国策】集缀缝难成裁破易【元稹】取之难梯天失之易反掌【杜牧之】本朝夫事不患于不成而患于易壊葢作者未始不欲其乆存而继者常至于殆废自古贤哲之士为其民捍患兴利其遗迹往往而在使其继者皆如始作之心则民到于今受其赐天下其有遗利乎【欧】以四时之功而成之以数日之雨而壊之【欧公求晴祭文】善百誉而不进兮一毁终世以颠隮【欧苏子美墓铭】
　　易成易壊
　　子其进锐者其退速【孟】无故以合者则无故以离【庄】史物暴长者必夭折功卒成者必亟壊【朱浮传】致贵无渐失必暴　受爵非道失必疾【并翟辅传】夫物速成则疾亡晩就则善终朝华之草夕而零落【晋明帝】
　　无所逃罪
　　经获罪于天无所祷也【语】
　　子知而使之是不仁也不知而使之是不知也【孟】史欲加之罪其无辞乎　进退罪也【并左】不有人祸则当鬼诛【唐纪】魏元忠曰臣犹鹿耳罗织之徒欲得臣肉为羮臣安避之【唐武后纪】
　　集岂不在遐逺虞罗所见寻【陈子昻】不有人祸则有天刑【韩文】
　　罪有所归
　　经虎兕出于柙玉毁于椟中是谁之过欤【语】
　　子行脩而名不章友之罪也【家语】夫舟浮于水车转于陆此势之自然也木击折轊水戾破舟不怨木石而罪巧拙者知故不载焉【淮南子】
　　史郑弃其师【春秋】申子卑卑施之于名实韩子引防墨切事情明是非其极惨礉【胡革切】少恩皆原于道徳之意【韩非传论】王恢行千金丞相蚡蚡不敢言上而言于太后曰王恢首为马邑事今不成而诛恢是为匈奴报仇也上曰首为马邑事者恢不诛恢无以谢天下　是时小旱上令官求雨卜式言曰县官当食租衣税而已今羊令吏坐市列肆贩物求利烹羊天乃雨【并汉武纪】时以浮虚相扇儒雅日替范谓其源始于王弼何晏二人之罪深于桀纣【范传】桓温过淮泗践北境与诸寮属登平乗楼眺瞩中原慨然曰遂使神州陆沈百年丘墟王夷甫诸人不得不任其责【晋书】武后见骆賔王檄曰宰相之过也安有如此才而使之流落不偶乎【唐纪】陆贽上疏以为陛下有股肱之臣有耳目之任有諌诤之列有备卫之司见危不能竭其诚临难不能效其死臣所谓致今日之患羣臣之罪者岂徒言欤谓祸福由人不言盛衰有命人事理而天命降乱者未之有也人事乱而天命降康者亦未之有也【唐徳宗】譬如操兵以刃人天下不委罪于兵而委罪于所操之主蓄毒以殃物天下不归咎于蛊而归咎于所蓄之家【裴延龄传】
　　传记以徴为羽非弦之罪也以甘为苦非味之罪也【説苑】集教盗穴墙发柜多得金玉已复不与同挈得不为盗乎【杜牧之集】
　　本朝百链之刚日脍千牛匣而不用非我之羞　民劳吏宜羞【并坡集诗】
　　发纵指示
　　经昭然若发蒙矣【记】
　　子孔子见老子曰丘之于道也其犹醯鸡与微夫子之发吾覆也吾不知天地之大全也【庄】
　　史师之耳目在吾旗鼔【左】猎追杀兽者狗也而发縦指示兽处者人也【汉萧何传】
　　同功共事
　　经同力王室　胥及逸勤【并书】
　　史譬如捕鹿晋人角之诸戎掎之【左】笙磬同音惟房与杜【旧唐书】唐髙祖与李宻书曰所望在左提右挈戮力同心执子婴于咸阳殪商辛于牧野【隋恭纪】
　　坐以制胜
　　经帝乃诞敷文徳舞干羽于两阶七旬有苗格【书】子不出樽爼之间折冲千里之外【家语】圜居而方正则若盘石然触之者角摧　拱揖指麾强暴之国莫不趋使【并荀子】真儒无敌于天下【子】
</div>
    <div class="pagination">
<a href="记纂渊海_page72.html">上一页</a><span>...</span><a href="记纂渊海_page68.html">68</a><a href="记纂渊海_page69.html">69</a><a href="记纂渊海_page70.html">70</a><a href="记纂渊海_page71.html">71</a><a href="记纂渊海_page72.html">72</a><span class="current-page">73</span><a href="记纂渊海_page74.html">74</a><a href="记纂渊海_page75.html">75</a><a href="记纂渊海_page76.html">76</a><a href="记纂渊海_page77.html">77</a><a href="记纂渊海_page78.html">78</a><span>...</span><a href="记纂渊海_page74.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
