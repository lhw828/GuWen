<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 23 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 23 页/共 320 页</h1>
    <div class="content">　　増尚书中曰尧沉璧于河休气四塞　列仙记曰老子西出关关令尹喜占气知有神仙过　史记项羽本纪曰范増说项羽曰沛公志不在小吾令人望气皆为龙虎成五彩此天子气也宜急撃勿失　应劭汉官仪曰髙祖在沛隐芒砀山每游上輙不欲令吕后知常在深僻处后亦常知其所在髙祖问曰何以知之后曰君所居处上有紫气　汉书曰宣帝幼时号曰皇曽孙生数月遭巫蛊事虽在襁褓犹繋郡邸狱丙吉为廷尉监治巫蛊怜曽孙无辜后二年望气者言长安狱中有天子气上使分条中都官诏狱无重轻皆杀之丙吉闭拒使者使不得入曽孙頼以全　汉光武封禅仪曰元年封禅昼有白气夜有赤光　又曰建武三十二年二月十九日之山虞比日山下云气成宫阙百官皆见之二十一日夕牲时有白气广一丈东南极望二十二日礼毕正直坛所有气与天属遥望不复见山　东观汉记曰和帝永和十二年癸酉夜白气长三丈起国东北指挥匝十日是月西域竒踈勒二国归义　汉书五行志曰永兴二年光禄勲舎壁下有青气视之得玉钩玦汉官仪曰孝灵熹平八年八月辛未白气如疋练冲
　　北斗第四星为大兽状明年扬州刺史臧旻攻盗贼斩首数千级　呉志曰朝宫井上旦有五色气孙坚令浚之得汉传国玺　又曰孙坚葬富春城东塜上有光上属天下蔓数里皆曰非凡气也孙氏其兴乎　宋求初山川记曰宁州瘴气菵露四时不絶　荆州记曰彛道县有望州山山下有泉欲泉中有赤气上腾于天
　　气三
　　原属天　映岭【呉録云孙氏墓汉末数有光如五色云气属天父老曰非常气也　刘遗民卢山记云白气映岭山带也】　满室　覆船【魏书云卞后以汉延熹三年十二月己巳生齐郡白亭有黄气满室移日父敬侯怪之以问卜者王旦曰此吉祥也　京房易飞云黒气如覆船于日下立】治五　御六【大戴礼云轩辕治五气　庄子云乗天地之正而御六气之辨以游于无穷者】
　　【彼且恶乎待哉】　车　幡旗【兵书云两敌相当其气如人相背如鹿相随如车皆败气也春秋考异邮曰西夷之气如幡旗】　太社　舂陵【王隐晋书云咸宁元年洛阳太社内有靑】
　　【气占者以为东方有天子气应在江东　东观汉记云光武在舂陵时望气者言舂陵城中有佳气曰羙哉王气郁郁葱葱】　象人　如鹿【地镜图曰欲观金气以庚辛日其气象人　下详车注】若楼台　成宫阙【史记云海旁蜃气若楼台又云广野气成宫阙】
　　气四
　　原太始【博雅云太初之始清浊未分太始之始清者为精浊者为形太素之始已有素朴而未散三气相接剖判分离轻清为天重浊为地】太精【抱朴子云太精之气乗气也】　喜怒【春秋繁露云天亦有喜怒之气哀乐之心与人相副以类合之天人一也春喜气也故生秋怒气也故杀夏乐气也故养冬哀气也故藏四者天人同有之】紫青【汉武故事云上廵狩过河间有紫青气自地属天望气者以为其下当有竒女得钩弋夫人】　宛延【扬雄甘泉赋云曵虹彩之流离兮飏翠气之宛延】馥郁【汉武故事云帝于寻眞台夜见西王母乗紫云辇来香气馥郁】　封禅坛【应劭汉官仪曰世祖封禅坛所有白气上与天属】金陵地【晋中兴书曰昔秦始皇东游望气者云五百年后东南金陵之地有天子气改为秣陵壍北山絶其势今建康即秣陵西比界所壍即建康南淮中也详祥瑞】　楚气似马齐气为牛【并地镜图】　如鸡相向　如人相背【并兵书败气】
　　绿气郁树【王瓒石榴赋云青烟生于其间绿气郁于树头】丹气为霞【左思蜀都赋云干青霄而秀出舒丹气以为霞】
　　气五
　　増赋唐张文气赋曰若夫气之为物也寥廓无象中虚自然激混混而为地蔚苍苍而称天其下降也日月星辰着矣其上腾也山河树木生焉虹楼隐于云际蜃阁浮于海边圣人遇之而为主道士餐之而得仙纷盖松而吐雾拥鑪栢而生烟若乃变化千体包含万结庆呈祥敷荣表瑞翳春荣而绮靡笼秋壑而枯顇喷朝霞而共丹腾晩霭而孤翠触途无限遇物相因扶心体而为命运手足而为身九关用而殡魄六腑通而谷神防胧虎岫晻暧龙津重辉赞于太子五色彰于异人出舂陵而表贶度函关而浮眞既霏微以荟蔚复萧索而轮囷象圆光于浅晖摇碎影于微尘尔其槖籥无穷埙箎异态乍舒乍卷如显如晦罕养悬匏虚惊众籁或散漫而成罗绮或昭彰而为黼黻昏晓树而沈沈羃遥峰而霭霭至若嘘精吸液含风吐云拂鲍肆而均臭凝麝帏而共芬和妆台之艳粉杂舞阁之轻裾泛蘓臯而郁郁袭桃径之氤氲有色可见无声可闻助鸎杯之桂馥添鳯爼之兰薫肸蠁难名睢盱不测随致动静与时消息聚散无定盈亏独全其纎也入于有象其大也出于无边凭太虚而作宅终造化而为年随之不见其后迎之不见其前惟恍惟惚之又吾不知其谁氏之子象帝之先
　　霄
　　原摩天赤气【杂字解诂云霄摩天赤】赤霄常气【气也博雅云赤霄常气也又楚辞云辟昔王乔之乗云兮载赤霄】　缥霄【而凌太清孙楚鹤赋云假使此鸟生自昆仑长于丹穴游遨】　青霄【圃缥霄之际左思蜀都】　绛霄【赋云干青霄而秀出郭璞游仙诗云寻仙万余日今乃见子乔】　丹霄【振髪带翠霞觧褐披绛霄】　庆霄【贾谧诗云青青寒云上拂丹霄顾恺之风】










　　御定渊鉴函卷十一
　　钦定四库全书
　　御定渊鉴函卷十二
　　岁时部一【四时总载　律　厯　隂阳五行　岁　閠】
　　四时总载一
　　増释名曰春之为言蠢也万物蠢然而生也夏假也寛假万物使生长也秋緧也緧廹万物使时成也冬终也物终成也　又曰四时四方各一时时期也不失期也物之生死各应节期而止也　书曰乃命羲和敬授人时　论语曰天何言哉四时行焉百物生焉　汉厯志曰四时寒暑无形而运于下　徐干中论曰名之系于实也犹物之系于时也生物者春吐华者夏布叶者秋成者冬斯无为而成者也
　　四时总载二
　　原汉书曰宣帝时魏相奏请明经通隂阳者四人各主一时之至明言所职以和隂阳如髙帝时令谒者赵尧举春李舜举夏倪汤举秋贡禹举冬之宣帝从之
　　晋礼志曰汉仪太史每岁上其年厯读五时令服各随五时色魏明帝读四时令至于服黄之时独阙不读及晋受命亦有其制成帝咸和五年六月有司奏读秋令兼侍中散常侍荀奕兼黄门侍郎散侍郎曹宇驳曰武皇帝以秋夏盛暑尝阙不读令在春冬不废也今章服多阙加此热隆赫臣等谓可依故事阙不读诏可増六帖曰中宗景龙二年始于修文馆置学士十二
　　员象四时
　　四时总载三
　　原变通　叙顺【易曰变通莫大乎四时　司马迁论隂阳家云叙四时之大顺不可失也】五纪　四选【尚书云四五纪一曰岁二曰月三曰日四曰星辰五曰厯数　春秋繁露云四时者天之四春者少阳之秋者少隂之夏者太阳之冬者太隂之故四时成岁者天之道也】　増四方　六合【管子曰东方曰岁星其时曰春其气曰风风生木南方曰日其时曰夏其气曰阳阳生火西方曰辰其时曰秋其气曰隂隂生金北方曰月其时曰冬其气曰寒寒生水　淮南子曰孟春与孟秋合仲春与仲秋合季春与季秋合孟夏与孟冬合仲夏与仲冬合季夏与季冬合】　土圭　玉烛【周礼云典瑞掌玉器之藏土圭以致四时日月　尔雅云四时和为玉烛】　原伏羲列八节　神农立四时【尸子云伏羲始画八卦列八节而化天下　又云神农氏治天下立四时之序】
　　四时总载四
　　増通正【王氏彚苑云四时和谓之通正】　代序【文云春往秋来以次相代也四时代为节序】转续【王氏彚苑云人禀五行动止有则四时转续变于所极】　原授人时【书】行
　　夏时【论语】　四时成岁【周书云凡四时成岁者春夏秋冬各有孟仲季以名十二月也】三月成时【礼记云三月则成时是以礼有三让建国必立三卿三賔者政教之本礼之大参也注曰礼者隂也大数取象法于月也】　天地变通【周易】节运代序【陆机思归赋】　四时变化【周易】四时代谢【何元干诗】　増君有四禁【管子曰春政不禁则五谷不成夏政不禁则草木不荣秋政不禁则奸邪不胜冬政不禁则地气不藏四者俱犯则隂阳不和风雨不时】岁有四秋【管子曰岁有四秋而分四时故曰农事即成农夫赋其耜铁此之谓春之秋大夏且至纩之所作此之谓夏之秋秋成五谷之所防此之谓秋之秋营室中女事纺绩缉缕之所作也此之谓冬之秋】四时为马【淮南子曰以天为盖以地为舆以四时为马】　原四时为天吏【淮南子曰四时者天之吏也】四时为万物【又云隂阳之専精为四时四时之散精为万物】　辨四时之序【周官云冯相氏冬夏致日春秋致月以辨四时之序】序四时之位【详厯】动二气之和　増隂阳之大经【管子曰隂阳者天地之大理四时者隂阳之大经也】万物之根本【素问云四时隂阳者万物之根本所以圣人春夏养阳秋冬养隂以从其根】原天地节四时成【周易】　大仪斡运天廻地游【张华诗云大仪】
　　【斡运天廻地游四时鳞次寒暑环周】　日月之行有冬有夏【尚书云日月之行则有冬有夏孔疏云日月之行冬夏各有常度喻人君为政小大各有常法也】　隂阳少太是生四时【蔡邕月令章句云天之道隂阳各有少太是生四时少阳为春太阳为夏少隂为秋太隂为冬】隂阳为端故情可覩【礼记云以隂阳为端故情可覩也孔疏云人情与隂阳相通今法隂阳为教故人情无所以可覩见也端始也】　天地之正四时之行【周书云万物春生夏长秋冬藏天地之正四时之行不易之道也】
　　四时总载五
　　増诗晋顾恺之诗曰春水满四泽夏云多竒峰秋月扬明辉冬岭秀孤松　元张养浩拟四季归田乐诗曰日月底天庙阳瘅土脉生习习恊风来融融众蛰惊农人服厥亩薄言事春耕缺堤流防防灌木鸣嘤嘤白扉飐青帘緑野明朱英蚕妇喜形色牧防歌传声天随野色遥山与吟怀清向来悭一际今者幸四并徜徉子真谷万事秋毫轻　北陆展修晷薰风荐防凉麦波浩无津细路如桥梁溪光林樾润雨气桑麻香舂声破幽寂人影来微茫林缺谁所居红碧相低昻翁媪老瓦盆児女前捧觞我行适见之亦觉心乐康昔闻太古俗今歴华胥乡向令早知此讵使田园荒迷途谅非逺淑景良未央于焉遂平昔孤陋庸何伤　黄云亘郊野农力今有功兹乃民之天治理根其中我虽未及粒已觉饥肠充田头父老过击壤今岁丰自愧无寸积坐享雍熙风秋成既如彼况对菊与枫气澄天宇髙心寂尘累空木落山献体波缩沙留踪遐兴何悠悠迅景何悤悤俯仰田舍底或能保初终　岁晏日南至场圃靡所劳告成三务功盈耳康衢謡鸦飞岭外陂虹断林邉桥将期养疎拙讵厌居寂寥负暄坐晴檐煦煦春满袍对山阅吾书怀古酌彼醪此乐天所靳何幸及草茅虽非鹿门厐或庶彭泽陶为诗冩幽尚刋落华与豪集以贻知音怅望心摇摇　明宣宗皇帝四景诗曰水影虚涵一镜中晴光摇荡暖云红小桃花重初经雨弱栁丝柔屡舞风暑雨初过爽气清玉波荡漾画桥平穿帘小燕双双
　　好泛水闲鸥个个轻　新秋凉露湿荷丛不断清香逐晓风满目秾华春意在晚霞澄景照芙蓉　池头六出花飞徧池水无波冻欲平一望玻瓈三百顷好山西北玉为屏　胡俨四时词曰春风吹帘斜帘开飞栁花羙人髙堂上见此惜年华年华容易随春草一双蛾眉镜中老　碧水泛廻塘新荷艳晓妆看花临绮槛爱此双鸳鸯鸳鸯宛转廻塘路相对朝朝还暮暮　秋露白如玉梧桐坠寒绿文犀鎭锦帷红泪销银烛银烛轻摇翡翠烟孤影荧荧夜不眠　叶落深闺静露零宵鹤警玉井冻无声梦廻寒夜永夜永铜龙漏幽咽小斜转梅花月
　　増赋唐陈昌言先王正时令赋曰伊昔陶唐五帝之世申明推策之术表锡落蓂之异羲和之职既分厯象之文始备于以寅亮帝图式昭天事其则伊迩其猷孔嘉日月运行故有迟之异晦朔循轨因为小大之差立分至则寒暑不忒积余日而盈亏匪賖且正者王之丕训时者天之大信正得其序则靣离而御干时失其经则夏雹而冬震昔周礼在鲁厯法可推官或尸位閠则迷时良史为之追正议士为之兴词俾夫司厯法者防或二事建皇极者于焉愼思则序不而事不悖沴可伏而祥可期
　　律一
　　原尚书曰予欲闻六律五声八音在治忽以出纳五言汝听　又曰声依永律和声八音克谐无相夺伦神人以和　増又曰肆觐东后恊时月正日同律度量衡原周官曰太师掌六律六吕文以五声播以八音敎六诗以六徳为之本以六律为之音　礼记曰正月律中太簇二月律中夹钟三月律中姑洗四月律中仲吕五月律中宾六月律中林钟七月律中夷则八月律中南吕九月律中无射十月律中应钟十一月律中黄钟十二月律中大吕　周礼注曰律吕相生者三分益一下生者三分减一黄钟律长九寸下生林钟六月律也左氏传曰六律七音八风九歌以相成也清浊大小
　　短长疾徐哀乐迟髙下出入周流以相济也君子听之以平其心　尔雅曰律谓之分　孟子曰师旷之聪不以六律不能正五音　増易是谋曰圣人兴起不知姓名当吹律听声以别其姓律者六律也　孝经援神契曰圣王吹律有姓　原汉书曰至治之世天地之气合以生风天地之风气正十二律定注曰律风气成声风和乃律吕调也　増蔡邕月令章句曰律率也声之管也上古圣人本隂阳别风声审清浊而不可以文载口传也于是始铸金作钟以主十二月之声然后以放升降之气钟难分别乃截竹为管谓之律律者清浊之率法也声之清浊以律长短为制　又曰钟以斤两尺寸中所受升合之数为法律亦以寸分大小长短为法　扬子云曰声生于日律生于辰声以情质律以和声声律相协而八音生宫商角徴羽谓之五声金石丝竹匏土革木谓之八音声和音谐是谓五乐　太经曰调律者度竹为管芦莩为灰别之九则之中莫然无动寂然无声防风不起纤尘不形冬至半夜黄钟以应刘歆钟律书曰春宫秋律百卉必雕秋宫春律万物
　　必荣夏宫冬律雨雹必降冬宫夏律雷必发声　夏侯辨乐论曰阮生云律吕恊则隂阳和音声适则万物天下无乐而欲隂阳和调灾害不生亦以难矣此言律吕音声非徒化治人物乃可调和隂阳荡除灾害也夫天地定位刚柔相摩盈虚有时尧九年之水忧民阻饥汤遭七年之旱欲其社岂律吕不和音声不通哉此乃天然之数非人道所恊也　刘贶壁记曰今正声之库有铜律三百五十六　原杨泉物理论曰听清浊五声之和然后制为钟律取农宜阳县金门山竹为管河内葭莩为灰或云以律着十二辰埋之上与地平以灰实律中以罗縠覆律气至则灰动　増司马光曰中和乐之本钟律乐之末　朱氏曰审音之难不在于声而在于律不在于宫而在于黄钟
　　律二
　　原吕氏春秋曰昔黄帝命伶伦作为律伶伦自大夏之西乃之昆仑之隂取竹于嶰谷以生空窍厚均者断两节间长三寸九分而吹之以为十二筩听鳯鸣以别十二律其雄鸣为六雌鸣亦六故曰黄钟之宫是为律之本也【注云大夏西戎国也嶰谷谷名也窍孔也取竹与肉薄厚均者截以为管也】　淮南子曰防合六律调五音通八风　増六韬曰武王问太公曰律之音声何以知三军之息胜负之决乎公曰夫律管十二其要以五音宫商角徴羽此其正声也万物不易五行之神道之常也可以敌金木水火各以其胜攻之其法以天清净无露风雨云夜遣轻往至敌人之垒九百歩偏持律管横管当耳大呼惊之有声应管其来甚防角管声应当以白虎徴管声应当以武商管声应当以朱雀羽管声应当以勾陈五管尽不应无有隂声当以青龙此五行之符佐胜之徴成败之动也原论衡曰孔子吹律自知殷苖裔　増春秋孔演圗曰丘援律吹命隂得羽之宫　原汉书曰汉家言律厯者本张苍苍好书无所不观无所不通而尤究律厯　又曰京房本姓李推律自定为京氏　増东方朔十洲记曰武帝时西域月氐国遣使曰臣国去此三十万里国有常占东风入律百旬不休青云干吕连月不散者阎浮国将有好道之君　原刘向别録曰邹子在燕燕有谷地羙而寒不生五谷邹子居之吹律而温气至今名黍谷　晋诸公赞曰世祖时以荀朂所造律得周时玉律以校正同荀朂奏曰中所出御府铜管律二十五具其三具与杜防左延年法同　増通典曰开元十七年将考宗庙乐敕以铜律付太常而亡其九管　函史曰宋咸平中诏学士李宗谔等科条律吕乐器诸名数为编曰乐纂　程子曰律为自然之数乐必律以考声管以候气是以天地之气为凖非秬黍之比　又曰张载以为声音之道通于物感蚕吐丝而商絶金气盛而木气衰此自然之符也今人求古乐以为不可知不知有可知之理惟徳器深厚者能之　淳熈中蔡元定着律吕新书其上卷以汉志斛铭文定长九寸空围九分积八百一十分为黄钟第一以淮南子汉前志本黄钟之律以三律十二辰积之得一十七万七千一百四十七为黄钟之实第二以黄钟三分为损益定生十一律第三次十二律之实四次变律五次律生五声图六次变声七次八十四声圗八次六十调图九于是候气审度嘉量权衡次焉其下卷述前史书志经传疏注吕氏春秋淮南子下至厯代龠尺欵识用以明造律和声均调候气制器之事
　　律三
　　増综和　恊律【文粹云七声无主律吕综其和　唐六典云恊律郎掌和六律六吕以辨四时之气八风五音之节】　积黍　飞灰【唐礼乐志云始求声者以律而造律者以黍自一黍之广积而为分寸一黍之多积而为龠合一黍之重积而为铢两此造律之本也　后厯志云气之法为室三重户闭涂衅必周宻布缇缦室中以木为案每律各一内卑外髙从其方位加律其上以葭莩灰抑其内端案厯而之一气至者灰去凡殿中用玉律十二惟二至乃灵台用竹律二十】　含少　昭华【黄帝命伶伦断竹长三寸九分而吹以为黄钟之宫曰含少　黄帝作律以玉为管长尺六孔为十二月音至舜时西王母献昭华之琯以玉为之】　原伶伦造　京房知【晋律厯志炎帝使羲和占日常仪占月臾区占星伶伦造律吕大挠造甲子首造算数容成造厯　晋书京房知六律五音之数六十律相生之法以上生下皆三生二以下生上皆三生四阳下生隂隂上生阳终于仲吕而十二律毕矣仲吕上生执始执始下生去上下相生终于南吕而六十律毕矣夫十二律之变于六十犹八卦之变而为六十四也】　合隂阳　知风雨【太师掌六律六同以合隂阳之声六律合阳声也六同合隂声也此十二者以铜为管转而相生黄钟为首长九寸　文子曰风雨之变可以隂律知之】　増十二和　六十声【乐志云祖孝孙已定乐乃曰大乐与天地同和者也制十二和以法天之成数号大唐雅乐　武徳九年诏太常少卿祖孝孙等定乐孝孙以八十四调始黄钟终南吕迭为纲纪黄钟之律管长九寸王于中宫土半之四寸五分与清宫合五音之首也故一宫二商三角四征五羽以十二月旋相为六十声】　王母琯　汉官尺【上详昭华注　汉章帝时零陵文学奚景于泠道舜祠下得白玉琯以为大尺相传谓之汉官尺】
　　律四
　　原上古建律【太史公曰璇玑玉衡以齐七政即天地二十八宿十母十二子钟律调自上古建律运厯造曰度可据而度也】张苍首律【汉书曰汉兴北平侯张苍首律厯事师古曰首谓始定也】律吕成乐【汉书律厯志六律五声八音七始言以律吕和五声施之八音合之成乐七者天地四时人之始也】律吕倡和【汉书云律吕倡和以育生成化歌奏用焉】　三统相通【汉书曰三统相通故黄钟林钟太簇律长皆全寸而亡余分也】六爻所出【又云夫律隂阳九六爻象所从出也】律通五行　律成万物【史记曰律厯天所以通五行八正之气天所以成熟万物】
　　【也】　立均出度【国语律所以立均出度言钟度皆以律而均也】吹律听声【史记王者制事立法物度轨则一禀于六律律为万事根本于兵械尤重望敌知吉凶闻声校胜负盖吹律而听声也】产气造计【汉书数起于一产气黄钟造计秒忽注秒禾芒也忽起于蜘蛛言其微也】参
　　天两地【艺文志大演之数五十推厯偶律制器规员矩方莫不参天两地两生数也】　声生于日【扬子云曰甲己为角丁壬为羽乙庚为商丙辛为徴戊癸为宫】律生为辰【谓子为黄钟丑为大吕之属也】　上损下益【黄钟长九寸三分损一下生林钟三分林钟益一上生太簇三分太簇损一下生南吕三分南吕益一上生姑洗三分姑洗损一下生应钟三分应钟益一上生宾三分宾损一下生大吕三分大吕益一上生夷则三分夷则损一下生夹钟三分夹钟益一上生无射三分无射损一下生仲吕隂阳相生自黄钟始而左旋入八为伍其法皆用铜职在太乐太常掌之】重上生下【晋书周于十二辰在六律为阳当位自得而下生隂在六吕则得其所行而上生阳于推算之术无重上生下之法所谓律娶妻吕生子隂阳生降律之本经】　从律不奸【礼八风从律而不奸注奸忒也】吹律不竞【师旷曰吾歌北风又歌南风南风不竞多死声楚必无功注歌吹律也以咏八风】　还相为宫【礼五声六律十二管还相为宫也汢十二律逓相生也还谓循环也】无有忽微【汉书黄钟为宫则太簇姑洗林钟南吕皆以正声应无有忽防忽微细于髪者谓正声无残分】　増五声之本【生于黄钟之律】九寸之宫【或损或益以定啇角征羽九六相生隂阳之应也】　洛下厯法【前汉律厯志曰汉洛下闳运算转厯其法以律起厯曰律容一龠积八十一寸则一日之分也与长相终律长九寸百七十一分而终复三复而得甲子夫律隂阳九六爻象所从出也故黄钟纪元气谓之律律法也莫不取法焉】信都轮扇【后齐信都芳深有巧思能以管气为铁轮扇二十四埋地中以测二十四气每一气感则一扇自动与管灰相应若合符契焉】　荀勉造笛【晋荀勉作新律造笛二枚以调律吕出正雅乐】吕才制尺【唐吕才制尺十二枚长短不同与律黙契】　原律居隂治阳　厯居阳治隂【史记曰六律为万物根本】　同律以齐逺近【汉书云虞书乃同律度量衡所以齐逺近立民信也】用铜以齐风俗【又云凡律度量衡用铜者名自名也所以同天下齐风俗也】　应钟阳气之应【史记云应钟者阳气之应不用事也】黄钟阳气而出【又云黄钟者阳气踵黄泉而出也】　大吕万物条治【又云大吕者于十二子为丑条风居东北主条治万物而出之】太簇万物簇生【又云太簇者言万物簇生也】　夹钟隂阳夹厠【又云夹钟者言隂阳相夹厠也】姑洗万物洗生【又云姑洗者言万物洗生也】　仲吕万物尽旅【又云仲吕者言万物尽旅而西行也】宾隂气幼少【又云賔者言隂气幼少】　林钟万物就死【又云林钟者万物就死气林林然】夷则隂气之贼【又云夷则者言隂气之贼万物也】　南吕阳气之旅【又云南吕者言阳气之旅入藏也】无射阳气无余【又云无射隂气盛用事阳气无余也】　天地人事之纪【汉志云三统者天地人事之纪也十一月干之初九阳气伏地故黄钟为天统律长九寸六月坤之初六隂气受任于太阳万物生长故林钟为地统律长六寸正月干之九三万物隶通仁以养之义以行之故太簇为人统律长八寸此三律之谓矣是谓三统】夫妇子母之道【黄钟初九律之首阳之变也因而六之以九为法得林钟注以六乗黄钟之九得五十四也初六吕之首隂之变也皆参天两地之法也注三三而九二三而六参两之义也上生六而倍之下生六而损之皆以九为法九六隂阳夫妇子母之道也注异为子母谓黄钟生林钟也同为夫妇谓黄钟以大吕为妻也律娶妻注谓黄钟生林钟也而吕生子注谓林钟生太簇也天地之情也】　推十二辰以生律吕【汉书云夫推律生厯张晏注曰推厯十二辰以生律吕也】　玉律　铜管　候四气　应八风　辨六气　和八音　八风不奸　六气斯辨　妙察五均　工言三统　东风入律　青云干吕　啓廸岁功　敬授人时　艺精吹管　业擅专门増六始为律　六间为吕　律生于前　钟生于后阳生于子　隂生于午　金门桴竹　玉尺调钟
　　原制茍乖于长短　应必失于忽微　顺隂阳而必变虽风雨而不迷　増叶时日于晷度　效地气于灰
　　管　圆其表而合规　虚其中而通理　原黍累定而百物信　毫厘失而千里差　审大小必均厚薄　考长短无失毫厘　吹其断竹既叶鸣鳯之音　验以飞灰已契蚁行之次　履端于始以啓三百六旬　举正于中用定二十四气　増伶伦含少乃擅比竹之工虞舜昭华方传刻玉之羙　观四时之变刻玉纪其盈虚　察五行之声铸金均其清浊
　　律五
　　原表周王褒上新定钟律表曰万物生象始于算数天道运行基乎歩术量有轻重平以权衡音有清浊恊乎律吕是以周发听声春冬之生杀师旷吹律知晋楚之衰亡数始黄钟琯终仲吕还宫变征参天两地三分损益累黍相乘四时发敛忽微斯测皇帝治厯明时推元受命八音七始之奏五声六律之和斟酌繁简分析节度推之以升斛正之以权衡稽之以古今覈之以经传　周庾信为晋阳公上玉律表曰臣闻三才既立君臣之道已陈六位时成礼乐之功斯立故以叶和日月测度隂阳恱豫兆民仪型万国者也伏见勅防刋正音律平章厯象奏黄钟而歌大吕变孤竹而舞云门莫不器取踈通声从安乐四分既明三微是定是以闻钟于洛浦即辨声乖听铎于邯郸先知响陨二分二至行于司厯之官九变九成被于和乐之职足以动天地感神化被风俗平分寒暑岂直吟啸谿谷廻翔鸾鳯而已哉是以零陵庙前徒寻舜管始平城下空论周尺臣闻上制其礼下习其仪君定其法臣行其事谨造玉律一具并玉称尺斗升合等始得成功至于分粟累黍量数籥实以仰禀圣规参详神思所冀节移隂管毋劳河内之灰气动阳钟不待金门之竹而琬琰事轻般倕虑浅不足展采成均増耀度量
　　増赋唐裴度律中黄钟赋曰推厯生律悬法示人在寒暑之未兆已斟酌于至神故能推一阳之生为三正之始察黄钟之气煦然以升辨青帝之功微而可纪外去涸沍之节内见发生之理具无形而有声徒明目而聪耳得于心而不昧藏诸身而有以人事尚昧于先春天统已彰于建子若夫众象髙悬可伺察于穹天羣形多可区别于厚地虽纷纶而靡极终视听之攸记未若竹管之用前知岁时葭灰之动罔失毫厘物之先见应必在兹取窍厚而均者当微而候之是隂阳之运变化之期易以形难以气欺懿其十一月之节十二辰之首因积小以成大得出无而入有遂能以吹灰于中动縠于口亦犹道之生一宛在阳之初九观乎穷天地之性兴国之政洎纯隂之始凝导太阳之将盛何制器之精微可验物于辽夐故曰述之者明作之者圣所以观一管之动静效五音之邪正
　　厯一
　　原尚书曰恊用五纪其五曰厯数　汉书曰厯谱者序四时之位正分至之节防日月五星之辰以考寒暑杀生之实故圣王必以厯数定三统服色之制又探知五星日月之防凶阨之患吉隆之喜此圣人知命之术小人强欲知天道坏大以为小削逺以为近是以破碎而难知　续汉书曰昔者圣人之作厯也观璇玑之运三光之作道之发敛景之长短斗纲所建青龙所参伍以变错综其数而制术焉　増晋志曰昔者圣人拟宸极以运璇玑揆天行而序景曜分辰野辨厯敬农时兴物利皆以系顺两仪纪纲万物者也然则观象设卦扐閠成爻厯数之原存乎此也　宋王涯説元曰自黄帝迄三代之末凡二千四百十四年厯凡七变汉四百年凡四变【一云五变】自魏晋迄隋又十六变而后魏后周六厯不与焉唐三百年歴凡九变自五代之调元钦天而厯法始本朝自建隆迄庆元二百五十年间厯十四变上距黄帝之厯凡五十八变矣夫二代之厯多至八百年少至四百年而一变者非厯之差也正朔既改厯不容不变也汉厯率百年一变唐厯率百年三变本朝厯率百年而六变以其用之久近观之则法之疎宻可知矣
　　厯二
　　原世本曰容成作厯【注容成黄帝臣也】　尚书曰廼命羲和钦若昊天厯象日月星辰敬授人时　尸子曰造厯数者羲和子也　杨泉物理论曰畴昔神农始治农功正节气审寒温以为早晚之期故立厯日　汉书曰厯数之起尚矣传述颛顼命南正重司天火正黎司地其后三苖乱徳二官咸废而閠余乖次孟陬殄摄提失方风土记曰自黄帝颛顼下逹三王治厯十有一家考课损益各有变衰非天运之错考察意异故也　益都耆旧传曰巴郡洛下闳汉武帝时改颛顼厯更作太初厯曰后八百岁此厯差一日当有圣人定之　汉书曰昭帝用邓平所造八十一分厯罢废尤踈者十七家使校厯淳于陵渠复覆太初厯晦朔望最宻日月如合璧五星若连珠渠奏状遂用邓平厯　王晋书曰张载弟前乌程令名亢依蔡邕注明堂月令中台要觧又缀诸家厯数而为厯赞荀崧见赞而异之云信该罗厯表义矣　増隋律厯志曰宋氏元嘉何承天造厯迄于齐末相仍用之梁武初兴用循齐旧天监中方改行宋祖冲之甲子元厯【大明中造】陈武受禅亦无创造后齐文宣用宋景业厯西魏入闗行李业兴厯至周武甄鸾造甲寅元【明克逊与太史正定新厯】遂参用推歩焉【马显上景寅元厯】百济行宋元嘉厯以建寅月为岁首　南史曰何承天东海剡人也改定元嘉厯改刻漏二十五箭皆从之　北史曰李业兴撰新厯自以为长于赵何承天祖冲之信都芳难业兴五阙芳私撰灵宪厯以等月大小证据甚明书未成　唐书曰王勃聪警絶众于推歩厯算尤精尝作大唐千岁厯言唐徳灵长千年合承周汉运厯不合承周隋短祚其论大防云以土王者五十代而一千年金王者四十九代而九百年水王者二十代而六百年木王者三十代而八百年火王者二十代而七百年此天地之长期符厯之大数也　经济类编曰唐开元间太史言麟徳厯浸踈日食屡不效上命僧一行更造新厯梁令瓒造黄道游仪以七政遣太史监南宫说等于河南北平地测日晷及极星　又曰古耶律楚材以金大明厯不应制庚午元厯上之防古主毎征伐必令楚材预卜吉凶亦自灼羊髀以符之然后行　又曰元行授时厯郭守敬等以为金虽改厯止因宋纪元厯微加増益未尝测验于天况冬至者厯之本而求厯本者在验气汴宋旧仪今多不恊乃与南北日官陈鼎臣等创造仪象圭表为器凡十有三复遣监官十四人分道测验凡二十七所编参厯法酌取中数成新厯上之言自汉以后厯法经十七改创法者三十家今所考正者凡七事所创法者五事其法视古皆宻而又悉去诸厯积年月日法之傅防者一本天地自然之数可以施之永久而无弊厯上赐名曰授时颁之天下　函史曰明呉元年刘基造戊申大统厯上之厯注上御厯三十事民厯三十二事壬遁歴六十七事灵台郎辨日月星辰之次分野以占保章正专志天文之变辨吉凶之占挈壶正知漏孔壶为漏浮箭为刻以考中星昏明之度上与羣臣论天日月五星之行傅藻等以书传左旋之说对上曰天左旋日月五星右转二十八宿附天不动朕起兵来与善推歩者仰观二十有三年矣夜指一宿为主度太隂所距初防何尽一夜渐过而东非右旋而何
　　厯三
　　増六徳　五官【后汉书曰厯有圣人之徳六焉以本气者尚其体以综数者尚其文以考者尚其象以作事者尚其时以占往者尚其源以知来者尚其流大业载之吉凶生焉是以君子将有兴焉咨焉而以从事受命而莫之违也　太史公曰黄帝考定星厯建立五行起消息正閠余于是天地神祗物之官是谓五官各司其序】　舆棺　佩印【隋志曰张宾厯既行刘孝孙与冀州秀才刘焯并称其失宾有宠于髙祖二人竟以他事斥逐宾死孝孙仍直太史累年不调寓宿观台乃抱其书弟子舆棺来诣阙下伏而恸哭执法拘以奏之髙祖异焉以问国子祭酒何妥妥言其善即日擢授大都督遣与宾厯比较短长又曰隋文帝时张胄元直太史参议律厯时軰多出其下太史令刘晖等甚忌之然言多不中及太子新立刘焯上皇极厯驳正胄元之短太子颇嘉之焯为太学博士负其精博志觧胄元之印官不称意称疾而归旧唐书曰张胄元佩印而沸腾刘孝孙舆棺而恸哭】　千岁　万年【上详厯二　庆元五年临安进士侯堂校冩万年厯十七卷】　和六气　恊三光【张曲江集云洛下闳极其数而知来耆旧传尚其占而示后下恊黄钟上稽元象以和六气以恊三光】
　　厯四
　　原黄帝造【后汉律厯志云黄帝造厯元起辛邜而颛顼用乙邜虞用戊子夏用丙寅殷用甲寅周用丁巳秦用乙邜汉作太初厯元以丁丑】容成作【详厯二】　正岁年【周礼太史正歳年次以序事颁于官府都鄙】覈晷度【宋元嘉起居注云尚书郎乐询以为治厯之官当覈晷度】　明时度【太史公曰尧厯羲和之官明时正度】揆天行【洪范五行传曰厯者圣人所以揆天行而纪万国也】　正节气　审寒温【并详厯二】　阳厯　隂厯【汉书云先借半日名曰阳厯不借名曰隂厯所谓阳厯者先朔月生隂厯者朔而后月廼生】　天地之纪【汉书云厯者天地之大纪】帝王之司【后汉书曰若夫用天因地揆时施教颁诸明堂以为明极者莫大乎月令帝王之大司备矣天下之能事毕矣】　治厯明时【易云君子以治厯明时】治厯改元【杜预奏事云自黄帝已来治厯改元永以为制】　底日【日官以底日底致也】考歩　厯正【少皥官鳯鸣氏厯正也】司厯【哀公十二月螽仲尼曰火伏而后蛰者毕今火犹西流司厯过也火伏十月】　五家厯【五行传云五家之厯多疏濶颛顼厯为微近】六家厯【蔡邕议云黄帝颛顼夏殷周鲁凡六家厯】　三统厯【汉书刘歆作三统厯】四分厯【续汉书云章帝徴能厯术者为四分之厯】　太和厯【魏略云推歩望朔晦为太和厯】　景初厯【魏志景初元年黄龙见有司奏改太和厯为景初厯】　乾象厯【吴志云孙权黄武二年改四分厯用乾象厯】　四时成岁【尚书咨汝羲暨和以闰月定四时成嵗】厯数在躬【又曰天之厯数在尔躬】黄帝不死【黄帝合厯而不死始终无穷故曰不死】重黎惇曜【尧命】　日御不失【诸侯有日御不失日以授百官于朝】宿离不忒【无失经纪】　秦推五胜【五行相胜】汉习秦正　唐都分天部【汉书云治厯者凡二十余人方士唐都分天部注曰谓分二十八宿为长短之度也】洛下算转厯【又云巴郡洛下闳运算转厯】　正分至之节　考寒暑之实【并详厯一】　小学太史之职【汉书云夫推厯生律制器规圆矩方权重衡平凖绳嘉量探钩深莫不用焉纪行于一衍于万其术在算为天下小学职在太史羲和掌之】少皥鳯鸟之官【详上】　増日者　厯生【六典云置厯生三十六人】髙丽请颁厯【武徳七年】吐浑请颁厯【正观十年】　察纪律之行观运机之动　原星辰之迭中　寤晷景之长短【徐干中论】天防裁其纪纲　日官考其精要【张说贺表】　包万象以
　　为法　齐七政以立元　测土箭以气　审朓朒以定朔　明九道以步月　校迟速以推星　攷黄道之邪正　辨天势之升降【晋显徳二年学士王朴奏】　中星正则天运可求　分至定则日行可凖
　　厯五
　　原表梁简文帝谢赐新厯表曰五司告肇万寿载光琯叶璧轮庆休寳厯班和布政悬阙狥道式敬授之典载阐浃辰之敎　又谢赐新厯表曰璇籥环玑鳯司肇律观斗辨气玉琯移春万福维新尅固天保　梁沈约谢赐新厯表曰窃惟观斗辨日驭生为本审时分地稼政莫先何则胜杀无舛拘忌之理难忽珠璧有徴礼节之原攸序　王僧孺谢厯表曰窃以龙驭不爽靡见侵薄鳯职是司曽无昃朓璧联珠灿轮映阶平义实明时事惟均政固以先天其余始执杓验其平分九瀛仰化万防依朔　増宋王安石谢赐厯日表曰清台课厯肇明一岁之宜列郡仰成钦布四时之事闚文切忭拜赐为荣躬包厯数政顺玑衡齐日月之照临体乾坤之阖辟考观星度逺存尧象之明推步大端犹存夏时之正尽俯仰察观之理槩裁成辅相之宜岁事备存诏文偕下先天诞告间无杪忽之差率土逢占验若节符之合敢不恭承睿防顺考时行赞圣神化育之功极天人和同之效奉而行政期不戾于隂阳推以治人庶克跻于富寿　苏轼谢赐厯日表曰迎日推策虽曰百王之常后天奉时惟我二后之徳伏读诏防灼知圣心伏以嗣岁将兴旧章毕举三朝受海内之图籍七月陈王业之艰难冬有祁寒知民言之可畏阳居大夏识天道之至仁故于颁朔之初更下布新之诏恭惟视民如子以国为家振廪劝分人自忘于艰岁消兵去杀天必报之丰年敢不省事清心贵农时之不夺思患预备期岁计之有余
　　原啓梁庾肩吾谢厯日启曰凌渠所奏望既符邓平之言锱铢皆合登台视朔覩云物之必书拂管移灰识权衡之有度初开卷始暂为春畱未覧篇终便伤冬及徘徊厚渥比日为年
　　増序唐穆宗长庆宣明厯序曰累圣缵绪必更记厯推体元居正之道彰敬授维新之法感易象之随时怀礼经之听朔爰命太史洎乎畴人望于清台论思于别殿究微妙考休祥观浑仪以见天心视圭景而知日至则八卦之气不杂百工之职允厘　张说序曰开元十有三祀诏沙门一行上考黄颛夏商周鲁五王一侯之遗式下集太初至于麟徳二十三家之众议比其同异课其疎宻振古未探之象必发挥于神算大钧不测之气尽覼缕于天聪更审晷度之长短度星间之广狭绳九道之朓朒纠五精之进退参大衍天地之数综八卦六爻之序一辙于文王也覆春秋交蚀之辰研九畴五纪之奥同符于孔子也杼轴万象优柔四载臣说奉诏金门成书册府纬合编次勒成一部名曰开元大衍厯经七章十卷长厯五卷厯议十卷立成法天竺九执厯二卷古今厯书二十四卷略例奏草一卷凡五十二卷所以贯三才周万物穷术数先神称制曰者即圣人顾访之防摽谨按者是厯家进对之词盖中黄之寳符大紫之神器也谨以十六年八月端午赤光照室之夜皇雄成纪之辰当一元之出符献万岁之新厯【唐明皇以八月五日生】
　　隂阳一
　　原负抱　徳刑【老子曰物负隂而抱阳　董仲舒曰阳为徳常居大夏生育长养隂为刑常居大冬积于虚空不用之地以此见天之任徳不任刑】　不争　相得【冬夏不争隂阳之和　礼云隂阳相得】　増隂闭　阳开【甘泉赋云帅尔隂闭霅然阳开晋灼曰帅聚也霅散也】乖行　愆候【夏商之衰隂阳乖行　唐书曰张廷珪开元初上疏顷隂阳愆五谷失稔闗】
　　【辅尤剧】
　　隂阳二
　　原愆阳【冬暖】伏隂【夏寒】　増博施　不专【顺帝梁后云夫阳以博施为徳隂以不专为义】　原五月交【月令五月隂阳交死生分】三合生【谷梁传云独隂不生独阳不生独天不生三合然后乃生】　羲和之官【隂阳家流出于羲和之官敬授人时拘者为之则牵于禁忌泥于小数】立天之道【曰隂与阳】　冲气为和【老子】隂阳为炭【万物为铜文】　増方圆动静【律歴志曰阳以圆为形其性动隂以方为形其性静动者数三静者数一】推移利用【春夏秋冬隂阳之推移也时之长短隂阳之利用也日夜之易隂阳之化也】　得竒得耦【阳为竒隂为耦昼属阳夜属隂昼得竒夜得耦竒单故日得一耦拆故夜得二盖上半夜为今日下半夜为明日故夜得二也】　乍热乍寒【夏秋之交冬春之交多乍热乍寒者隂阳之所争也隂战阳阳不能胜则成寒阳荡隂隂廻避则成暑及隂阳既盛则寒暑自有常而不易矣】　为日为月【淮南子曰积隂之热气生火火为日积阳之寒气生水水为月】　阳主隂佐【董仲舒防天使阳出布于上而主嵗功使隂伏于下而时出佐阳阳不得隂之助亦不能独成嵗功隂以成嵗为名此天道也】日主月宗【淮南子曰日者阳之主月者隂之宗】　阳而阜生　隂而肃杀【刘禹锡天论云阳而阜生隂而肃杀天之能也阳而萟隂而揫敛人之能也】　原一隂一阳之谓道【易】相生相化以为功
　　五行一
　　増尚书洪范曰天锡禹洪范九畴初一曰五行一曰水二曰火三曰木四曰金五曰土水曰润下火曰炎上木曰曲直金曰从革土爰稼穑润下作咸炎上作苦曲直作酸从革作辛稼穑作甘　尚书大义曰水火者百姓之所饮食也金木者百姓之所兴作也土者万物之所资生也是为人用　尚书正义曰五行即五材也言五者各有材干也谓之行者若在天则五气流行在地则世所行用也　左传曰天生五材民并用之废一不可谁能去兵　前汉律厯志曰恊之五行则角为木商为金徴为火羽为水宫为土　唐志曰五行之为物其见象于天为五星分任于地为五方行于四时为五徳禀于人也为五常播于音律为五声发于文章为五色而总其精气之用为五行　淮南子曰水生木木生火火生土土生金金生水子生母曰义母生子曰保子母相得曰专母胜子曰制子胜母曰困
　　五行二
　　原左传曰陈水属也火水妃也而楚所相也今火出而火陈逐楚而建陈也注陈颛顼之后故为水属火畏水故为之妃　汉书曰左传云有星孛入于大辰西及汉梓慎曰星孛于汉水祥也卫颛顼之墟其星为大水水火之牡也其以丙子若壬午作乎水火所以合也　又曰左传昭公八年楚师陈史赵曰五年陈将复封颛顼以水王陈其族也今兹岁在星纪后五年在大梁大梁昴也金为水宗得其宗而昌　増唐文粹曰岑羲为敬晖等论武氏表帝王之厯数必应乎五行水盛则火衰木衰则金盛天地之运必合乎四时春往则夏来暑退则寒集则知五行之数帝王不可违违之则宗社不安生人不理四时之序天地不能变变之则霜露不均水旱交错
　　五行三
　　増更王　为本【家语曰古之王者易代改号取法五行五行更王终始相生亦防其宜是以太皥配木炎帝配火黄帝配土少皥配金颛顼配水　礼运云五行四时十二月还相为本也】　三辰五化【淮南子曰木生于亥壮于邜死于未三辰皆木也火生于寅壮于午死于戌三辰皆火也土生】
　　【于午壮于戌死于寅三辰皆土也金生于巳壮于酉死于丑三辰皆金也水生于申壮于子死于辰三辰皆水也　素问云木曰敷和火曰升明土曰备化金曰审平水曰静顺谓之五化】　虚实　始终【水性纯冷而有温谷之阳泉火体宜炽而有萧江之寒熖石入水则沉而南海有浮石之山木入水则浮而南海有沉水之木此虚实之相反也　七略邹子有终始五徳言土徳不胜木徳继之金徳次之火徳次之水徳次之】
　　五行四
　　原水火妃【详五行二】水火壮【详五行三】　金为水宗【详五行二】火为金病【汉书云火为金病金畏于火阳气胁水金水之气】　汨陈五行【尚书箕子乃言曰汨陈五行注曰汨乱也】羞用五事【汉书五行志云经曰羞用五事一曰貌二曰言三曰视四曰听五曰思尚书羞作敬】　震东为木【汉书曰震在东方为春为木】兊西为金【又云兊在西方为秋为金】　离南为火【又云离在南方为夏为火】坎北为水【又云坎在北方为冬为水】金木之气易变【又云春与秋日夜分寒暑平是以金木之气易以相变】水火之气不得【又云上失威仪则有强臣为害水火之气不得也】　逆天时水不润下【汉书简宗庙不祷祠废癸祀逆天时则水不润下】弃法律火不炎上【又云弃法律逐功臣杀太子以妾为妻则火不炎上】　有奸谋木不曲直【又云田猎不宿饮食不享出入不节及有奸谋则木不曲直】轻百姓金不从革【又云好战攻轻百姓饰城郭侵边境则金不从革】废正作淫火不明　诛罸絶理厥灾水【并京房易传】　肃
　　时雨若　又时若　哲时燠若　谋时寒若　圣时风若　狂恒雨若　僭恒旸若　豫恒燠若　急恒寒若　防恒风若【并尚书】
　　岁一
　　増释名曰岁越也越故限也年进也进而前也　原易曰寒暑相推而岁成焉　荘子曰四时殊气故岁成増袁子正语曰岁在申酉乞浆得酒嵗在辰巳嫁妻买子夫盛衰更代丰荒相半天之常道也
　　岁二
　　増受会　质成【周礼曰天官太宰之职岁终则令百官府各正其治受其会　　礼王制曰司防以岁之成质于天子宰斋戒受质】　烛转　斗移【杜甫诗云三岁如转烛　又云一别星桥夜三移斗柄春】
　　岁三
　　原夏曰岁　殷曰祀　周曰年　虞曰载【并尔雅】　嗣岁【诗云载谋载惟取萧祭脂取羝以軷载燔载烈以兴嗣岁】祈岁【淮南子云以冬至数至来岁正月朔日五十者民食足不满五十日日减一升有余益一升为祈岁也】　増日周【汉志曰日日行一度积三百六十五度四分度之一而周天一匝名曰岁】星行【尔雅曰夏曰歳注取歳星行一次也】　岁朝【郑康成曰自正月尽四月为岁之朝】岁夕【九月至十二月为歳夕】　间岁【隔一歳也】旬岁【言岁满也若十日之为一旬也】　原岁数举【春秋元命苞云冬至百八十日春夏成夏至百八十日秋冬成合为三百六十日岁数举注曰举犹备也】　备岁事【易干凿度云岁三百六十日而天气周八卦用事各四十五日而备岁事】　增观治象【周礼天官云小宰赞冡宰受岁会岁终则令羣吏致事正岁帅治官之属而观治象之法狥以木铎曰不用法者国有常刑】　制国用【礼王制云宰制国用必于岁秒五谷皆入然后制国用用地大小视年之丰耗以三十年之通制国用量入以为出】原天子迎岁【淮南子云冬至日天子率三公九卿迎歳】后益占岁【世本云后益作】
　　【占岁之法】　鸠为岁【淮南子注云鸠布谷也】叶落知岁【又云见一叶之落知岁之将暮】　献岁发春【椘辞云献歳发春兮顾我南征注云献进也】开春发岁【又云开春发歳兮白日出之悠悠】　数将防终岁且更始【礼记云日穷于次月穷于纪星回于天数将防终嵗且更始】　载成万物终始之道【白虎通】　天行不信莫能成岁【吕氏春秋】　三岁而改节　六岁而一衰【淮南子云太隂治春则欲行仁恵温良治夏则欲布施鲜明治秋则欲修备缮兵治冬则欲猛毅坚强三歳而改节六岁而一衰十二岁而一荒】　岁在甲曰阏逢【尔雅曰太歳在甲曰阏逢在乙曰旃防在丙曰柔兆在丁曰强圉在戊曰着雍在己曰屠维在庚曰上章在辛曰重光在壬曰元黓在癸曰昭阳】　在寅曰摄提格【又云太岁在寅曰摄提格在夘曰单阏在辰曰执徐在巳曰大荒落在午曰敦牂在未曰恊洽在申曰涒滩在酉曰作噩在戌曰阉荗在亥曰大渊献在子曰困敦在丑曰赤奋若】　月阳【月在甲曰毕在乙曰橘在丙曰修在丁曰圉在戊曰厉在己曰则在庚曰窒在辛曰塞在壬曰终在癸曰极】
　　闰一
　　增左传曰积分而成月者也　汉律厯志孟康注云天终数九地终数十穷终也言闰月亦日之穷余故取二终之数以为义　汪氏曰周天三百六十五度四分度之一绕地左旋常一日一周而过一度日行一日亦一周在天为不及一度积至三百六十五日四分日之一而与天防为一岁月一日不及天十三度十九分度之七积三百五十四日九百四十分日之三百四十八而与日会者十二为一年大率三百六十日为常数一岁多五日九百四十分日之二百三十五分为二十四气是为气盈而昼夜长短节气寒暑于是定焉一年少五日九百四十分日之五百九十二分为十二月是为朔虚而晦朔望于是定焉积气之有余就年之不足而后有閠三年一閠尚余三日有竒五年再閠则少五日有竒积十九年閠在十二月则气朔分齐是为一章大率三十二月则有閠閠前之月中气在晦閠后之月中气在朔若厯不置閠则晦朔望皆非其正昼夜平分不在春秋之中而寒暑反易矣
　　閠二
　　增汉志曰春秋用鲁厯周道衰天子不能班朔鲁厯不正以閠余一之岁为蔀首　唐志曰元始厯以为十九年七閠皆有余分是以中气渐差据浑天二分为东西之中而晷景不等二至为南北之极而进退不齐更因刘洪纪法増十一年以为章岁而减閠余十九分之一后代厯家皆因循元始而损益或差
　　閠三
</div>
    <div class="pagination">
<a href="御定渊鉴类函_page22.html">上一页</a><span>...</span><a href="御定渊鉴类函_page18.html">18</a><a href="御定渊鉴类函_page19.html">19</a><a href="御定渊鉴类函_page20.html">20</a><a href="御定渊鉴类函_page21.html">21</a><a href="御定渊鉴类函_page22.html">22</a><span class="current-page">23</span><a href="御定渊鉴类函_page24.html">24</a><a href="御定渊鉴类函_page25.html">25</a><a href="御定渊鉴类函_page26.html">26</a><a href="御定渊鉴类函_page27.html">27</a><a href="御定渊鉴类函_page28.html">28</a><span>...</span><a href="御定渊鉴类函_page24.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
