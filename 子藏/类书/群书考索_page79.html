<!DOCTYPE html>
<html>
<head>
    <meta charset="UTF-8">
    <title>群书考索 - 第 79 页/共 127 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>群书考索 - 第 79 页/共 127 页</h1>
    <div class="content">　　神宗即位之初诏臣僚集议役法更议盖始于此因三司韩绛之请也　熈宁以来始有募役之法钱收上户缗钱以助役加以二分寛剰为水旱之备人立保伍以防民奸民以保甲相聫属而官敷民钱以募役二者若不相病一时名臣如司马公蘓文忠公极议其免役之失而卒不能夺荆公新法之谋熈宁十年知彭州吕陶奏朝廷欲寛力役立法召募初无过敛之意有司奉行过当増添科出谓之寛剰自六年行役法至今四年本州已有寛剰四万八千余贯以成都一路计之无虑五六十万推之天下当有六七百万贯寛剰矣书不报元丰七年计天下免役嵗收千八百七十余万缗而税之入粟帛之收不与焉　元祐更差法间有兼募者绍圣又复改议而差法行矣初神宗立役钱尝名为
　　即役矣虑名以为助则是未能尽免异时或有循名以行既差役又敛钱于是槩名曰免役以杜塞之绍圣中诏诸县毋得以催税追甲头保长毋得以杂事追保正副在任官不得以承帖为名占彼使令者坐赋输钱管催督租州县輙令陪偹输纳以违制论崇宁初尚书省言民戸既以输钱免役岂可复差前尝令太保畏催税而不给雇直是为差役非免役也于是诏提举司以元输雇钱如旧法均给　元丰旧法有耆长户丁壮丁三色雇钱耆长管烟火戸长僚税壮长承文引　绍兴十年后臣僚言増免行雇役钱充军须收入总制窠名自后三色无庸钱劝率义役渡江兵兴用度不给雇役之钱非复衰日之旧并与所谓寛剰者皆入经赋而民之应役者如故也
　　唐人有田则有租今之秋苖是也有家则有调今之税绢是也有免则有庸今之役钱是也其后并租庸而为两税而役钱盖在其间今两税之外复随税起科役钱乾道元年指挥官户役钱不以品格髙下并与减半
　　却于编户増科　乾道三年六月四日圣防官户与编户一等输纳更不减年将所増科钱委诸路常平司拘收起发由是刋户倍増役钱官户于正科之外复纳不减半之直是庸钱数倍多取且复役【取其九】以充耆户长此其无艺者唐人水旱损四则免租损六则免调损七则租庸调俱免今水旱十分去处而夏税役钱未有减免之文　出田谷以助义役始于乾道间处之松阳两都惮于役者也随役户之多寡量家力之厚薄输金植田遇当役者以田助之
　　拨官田给当役淳熈中迩臣有请计浙西一路共官田一百一十五万四千七百余亩欲各以县分均给诸郡以充义役
　　官户混差罢保正以去民害乾道间尝行之矣选官户以通差乾道间尝议之矣卒不能通行于后世
　　平籴常平义仓齐管仲相威公通轻重之权曰嵗有防穰故谷有贵贱民有余则轻之人君敛之以轻民不足则重之人君散之以重轻重敛散之以时则大贾蓄家不得豪夺吾民矣又曰守国者守谷而已州县必积委币于是县州里受公钱秋国谷去三之一下令郡县大夫里邑皆籍粟入若干谷价一也以藏于上平籴之法盖起于此　李悝为魏文侯作尽地力之教曰籴甚贵伤民甚贱伤农善平籴者必观嵗上中下而籴之使价平则止小饥则发小熟之敛中饥则发中熟之敛大饥则发大熟之敛故虽遇水旱粜不贵而人不散行有余而补不足也魏国行之富强　晋武帝谷贱而布帛贵帝欲立平籴法诏曰古有平籴之法久废令国实散于穰嵗而上不收贫人困于荒年而国无偹议为条制　宋元嘉中彭城王义康请令积蓄之家留一年储余皆动使粜为制平价人頼之矣　后魏孝荘时李彪请析州郡常调九分之二京师度支嵗用之余名立官司年丰则籴积于仓时俭则减私之十二粜之　迨明帝神正光之际收賔资与人和籴为邉偹也　唐天寳中以钱六十万缗付诸道谷贱则加价而籴贵则贱价而粜此和籴之始也　故八年自关内至陇右和籴总一百一十三万九千余石及徳宗时至赵光竒家问民乐对曰不乐曰比嵗丰稔何为不乐曰虽云和籴其实强取至于宪宗时府县之督甚于税赋号为和籴其实害民此歴代平籴之制也
　　汉宣帝五鳯中耿夀昌请令邉郡皆筑仓以谷贱时増其价而籴以利农贵时减价而粜名曰常平仓民便之【时萧望之非夀昌之言以为不知权道也】　元帝即位诸侯多言常平仓可罢无与民争利初元五年罢之
　　后汉明帝与置常平公卿多以为便刘般云外有利民之名内实侵刻百姓置之不便永平五年作常平仓魏司马文王时杜预奏兴常平仓定谷价
　　晋武帝四年立常平仓丰籴而俭粜以利百姓　南齐武帝永明中欲立常平仓诏出上库钱五千万于京师市米丝绵绢布外自南徐州至雍州各出钱市易　后魏太和中置常平仓
　　隋开皇三年陜州置常平仓京师置常平监
　　唐髙祖武徳元年置常平监【五年废之唐志曰仓部以常平备凶置令丞监事】太宗贞观十三年置常平仓粟藏九年米藏五年下
　　湿之地粟五年米三年着于令　髙宗永徽六年京东西市置常平仓　宗开元二年令诸路修常平仓法江淮浙劒南地不堪贮积不在此例七年勅闗内陇右河南河北五道及余州并置常平仓其本上州三千贯中州二千贯下州一千贯宇文融请以所得客户税钱充常平本至天宝八年自闗南道至山南道常平仓总四百六十万三千二百二十硕　代宗广徳中第五琦请天下常平仓置库以蓄本钱　徳宗建中三年赵賛言常平仓废三十年请置之时国用促廹不能偹常平之积又议税天下茶漆十取一为常平本钱　宪宗元和中诏于州府税地数内十取一二充常平仓　文宗太和中以回易钱置常平仓此歴代常平仓之法也北齐制人毎制出义租五斗纳郡以备水旱陈文帝亦用此法河清中令郡皆置富人仓谷贱时量割当年义租充入谷贵下价粜之贱复籴贮　隋开皇五年长孙平请令百姓军人当社共立义仓劝课入粟及麦饥馑即以此谷赈给遂诏州县置义仓十五年诏义仓止防水旱百姓不许轻费十六年又诏社仓凖上中下三等税上户一石中戸七斗下户四斗
　　唐武徳元年置社仓【仓部掌义仓】　太宗贞观中戴胄言大业中国用不足并取社仓以充官费故末途无以支给请自王公以下出粟稻麦纳所在立义仓太宗从之令田亩纳二升以偹凶年自是天下州县始置义仓　髙宗永徽二年诏义仓据地取税实是劳烦令户出粟上上户五石余各有差至武后数十年间义仓不许杂用其后公私窘迫贷义仓支用自中宗神龙之后天下义仓费用向尽初元中定式畆税二升以为义仓故天宝八年自闗内道至山南道义仓总六千三百一十七万余石　徳宗时韦伦请为义仓以捍荒年陆贽亦请以户部茶税钱均之诸道谷麦熟则平籴以义仓为名无牟大利　穆宗长庆中诏义仓所在益用宜令诸州録事参军専主　文宗太和中以天下田义钱置义仓本钱开成中户部请田别纳粟一外添贮义仓此歴代义仓之法也
　　宋朝市籴之名有三和籴以见钱给之博籴以他物给便籴商贾以杪引给之　太祖建隆中河北谷贱添价散籴以贫民自后诸道丰稔必诏诸道漕司增价和籴　太宗淳化中京畿置场增价籴贮近仓令常参官领之歳歉减价以粜永为定制仁宗尝以左藏三十万应河北和籴之用时韩琦论和籴价匪髙于市籴何人肯粜与官　天圣中淮南江浙置制司请计民税米一石量籴四分之一上曰是重敛也不许　皇祐中上曰转运惟务诛剥以敷敛为能虽名和籴实抑配尔【圣训】神宗亦尝以六十万充江淮和籴　髙宗绍兴中戒漕臣曰以钱给于民宜戒减尅谷输于仓无取羡余则公私两便矣委提转觉察饬州县给散俸钱又诏三弊【一本钱不均散二将剰数充苖米三收取加耗也】此宋和籴之良法也
　　太宗淳化三年置常平仓【置场籴同前】　真宗景徳中于京淮江浙置仓令转运司差州县官专掌之　祥符中诸路常平仓经二年支作军粮以新者给之　天禧诏出粜上以元价为凖又诏蜀广并置仓　庆歴四年诏天下有支借者以违制论　嘉祐中诏三司支钱百万下诸路助籴米又诏天下置广惠仓给民之不能自存者神宗时专置一司以掌之分户部右曹郡县属之
　　丞贰移用擅发皆有禁至　熈宁中王安石变常平法广惠仓易散青苗每夏秋已前召人请领令随税送纳取息　髙宗建炎中诏复常平永勿复行青苗之法此宋常平之法也
　　太祖建隆中诏诸州县各置义仓自今税每二石别输一斗以偹凶歉　干徳四年罢之　太宗淳化二年令诸州惠民仓籴稍贵减价以籴咸平中置于福建　仁宗庆歴中诏天下复立义仓时王琪言宜于正税外每二斗别纳一升入于仓从之又诏新义仓止令主三等户输之五年罢义仓　熈宁二年诏义仓并废【防要】　髙宗绍兴中曰义仓所以偹凶荒比年州县或侵盗移用或赈不均令户部措置【圣政】此宋义仓之法也【宋朝建立常平自淳化三年始义仓自建隆四年始】
　　总论平籴敛散之法出于管仲李悝　汉耿夀昌言于宣帝请置仓曰常平盖有受管李之遗业者矣萧望之争议是儒者之不通世务也至元帝卒罢之望之之言果酬何耶　东都立是仓刘般以为外名利民内实侵刻明帝却其议而立之又何耶魏晋以降废兴不常永明拟常平之制出上库诸郡钱数千万市其求防其自不徒曰米粟而布帛之属皆在焉是果夀昌之旧乎隋开皇中置仓偹水旱转相灌注若卫之黎阳华之广通洛之河阳而陜之仓独名以常平岂敛散之制专行于陜而不行于他郡乎　常平市籴之本在宗时取诸客戸在徳宗时取诸茶漆在宪宗时取诸路地税在文宗时取诸回易自唐而上不知于何取之开成修常平法淮浙劔南诸道以下温不堪贮积其防果可行乎故祖宗以来常平义仓之法并行不废淳化中嵗穰物贱始为市籴于京城景徳中于京东西河东北陜西南两浙八路置常平市籴之法其立仓之名初曰惠民淳化则置场焉景徳之后天下置之始定常平号天禧之数十八余万熈宁以来择吏以任之置使以紏之此常平之法也建隆中诏天下置义仓官收二税每石别输一斗以偹凶歉庆歴中诏天下之义仓自第五等以上于夏秋正税外率二十而取一各于州邑择其地置仓以贮之此义仓之法也【常平截上供之冬使之收籴景徳之诏可遵也留嵗漕之米预为之偹祥符之诏可稽也】
　　茶盐虞夏之时青州盐絺之贡载于书至于周山泽有虞川林有衡为之厉禁而已盐人一官不过供王之用度自管仲官山海正盐防计煑海之利自一家之食龠合以累之通之于下以富强其国　秦汉以来禁弛太史公货殖一传所载如乌氏之徒皆以盐铁起家富埒王者吴王濞煑海为盐而国用饶自武帝事征伐则用匮于是孔郡咸阳斡山海募民煑盐官给牢盆私犯者斩左趾羊继之而盐铁之官数十布在郡国　昭帝即位贤良文学之士皆对愿罢盐铁而洪羊以为安邉足用不可废孝元时虽因诸儒之言不与民争利既罢而防复　后汉张林亦请官自鬻盐建安初卫觊请置监盐官　魏武从之　陈文帝时孔奂奏立莫海盐税后魏弛盐禁与民共之而富豪之家乗势占夺后复
　　置监官以监检焉　后周文帝置掌盐之政令【一曰散盐煑海以成之二曰监盐引池以化之三曰形盐掘地以出之四曰饴盐于戎以取之】百姓取之皆有税　隋开皇通盐池盐井与百姓共之　唐盐池十八井六百四十皆度支天寳至徳间每斗十钱乾元元年中盐铁使第伍琦初变盐法近诸州盐铁使尽天下盐斗加价百钱而出之为钱一百一十及兵兴刘晏为盐铁使因民所急而税之乃上盐法轻重之宜因旧监置吏亭戸出本商人纵其所之舟所过州县有税晏奏罢晏之始制也盐利嵗才四十万缗至大歴末六百余万缗天下之赋盐居其半迨顺宗时李巽为盐铁使初嵗之利如晏之季年其后则三倍晏时矣【时已税茶志云天下粜盐税茶其赢六百六十五万云】穆宗长庆中张平叔请官自粜盐又请将盐就其粜易又请以盐多少为刺史县令殿最又请据口团结使其四季输钱韩愈上言以为郭外少钱籴盐多以杂物贸易或賖贷徐还令人吏坐铺非得见钱必不敢受负者无从得盐自然坐失常课人吏以盐官家至户到而籴必索百姓供应又刺史县令职在分忧岂可以盐多少为之升黜又据口给盐贫家或有淡食者则官吏必用威刑平叔又请行此防有商贾喧呼者重法禁之韦处厚议曰絶强人之所不能事必不立禁人之所必犯事必不行议遂寝
　　初徳宗之时赵賛议税天下茶漆竹木十取一以为常平本钱奉天之幸旋即悔罢及正元中张滂复奏行之然十才税一嵗得钱不过四十万缗耳至穆宗时王播增天下茶税率百钱增五十盐铁使戸部分领之李珪已言其不可其后王涯置茶使徙民茶树于官场焚其旧积天下大怨令狐楚代之纳加武宗时又增江淮茶税是时茶商所过州县重税或掠夺舟车崔珙之榻地钱于悰之剰茶钱公税加重私贩益起而罪有论死者矣迨五代晋天福中以百姓犯盐禁乃以食盐钱于诸道计户配之作五等自一贯以至二百乃令人逐便兴贩其后盐货顿贱斤不上二十于是又重置税焉【五代防要张方平言周世宗以河北盐课均之两税有盐产钱及仁宗时王拱辰请河北盐方平以为再盐也】宋茶盐之禁承五代严酷之余迨太祖肇兴日从寛简建隆之初首寛盐禁私犯者或更以轻典伪蜀盐价既髙特命减之以优民开寳七年有司请髙湖南茶价上以困民而弗许也太平兴国中罢昌州虚额盐万八千余斤淳化中许茶商于出茶处市茶自江之南悉免其筭景徳中有司条制茶事过为严急帝谕之使裁损又臣僚请于兴元置茶帝以扰民而弗许天圣七年上言者请更议茶盐之法帝谓辅臣曰茶盐民所食而彊设法以禁之致犯法者众但以赡养兵京师经费尚广未能弛之耳【国朝会要】庆歴三年诏议者多言天下茶盐坑冶之有遗利朕惧开掊尅之政常抑而弗宣虑有过取而伤者【皇朝编年】嘉祐四年诏山泽之利与民共之遣使就问皆驩然愿弛茶禁嵗入之课以时上官又于嵗输裁减其数刬去禁条俾通商利皇祐中诏三司解盐通商因范祥之议也【合在嘉祐缺并会要】　宋陈执中在西府乞寛茶盐之利富弼在谏垣乞弛茶盐之禁欧阳脩在舘职乞通茶盐之法
　　茶茶之有税起于赵賛茶之有起于王涯如王播裴休皆主茶之议者国家百年茶法之变不知其几始尝筦矣又尝行射帖矣又尝罢射帖而行交引矣又尝正三分法矣十分茶价四分给香药三犀象其茶引别以二十一色【四朝志】云茶法【皇朝编年】及天圣元年改茶法官收浄利钱听人戸兴贩自天圣以来屡易至嘉祐始行通商虽议者以为不便然更法之意则主于优民也东南数路皆通商惟蜀中独禁搉崇宁中蔡京大改茶法仍旧禁园戸嵗鬻于官商人于货务入纳给引咸平元年茶引钱百三十九万余贯五年六务十三场收茶引之息百四十万余缗王安石曰仁宗时茶法极弊歳犹得九十余万贯政和中收息至四万贯有竒
　　盐之议成于汉之孔仅羊至　唐而刘晏第五皆主盐之议者至宋朝盐惟海盐解盐最资国用盐有出于井有出于海有出于池其大畧三种其外又有出于石者又有出于木者品类不一蜀中之井盐自赡一方海盐方国初钞法未行置仓于建安军转米入仓空船载盐散于江浙诸路得盐资船运而民力寛解池之盐朝廷专置使以领之然有契丹西夏之盐常参夺解池之利大抵海盐井盐则用烹炼而人力可为也解盐疏为畦陇决水灌其间南风起而盐乃熟此资于天者也国家天下十八路而盐之所出者十二路　淮南　河北　河东　陜西　两浙　湖北　福建　广东益州　明州　梓州　夔州为池二监十二十二
　　井八百二十二嵗入之多自两税之外莫大于盐利祖宗盐利大率二千余缗　仁宗时议臣欲河北盐张方平言为河北再盐　周世宗尝以盐课均之两税矣　仁宗纳其言而不行其后章子厚为相而再行禁矣蔡京秉政专利罔民使商贾入纳于官自此为钞盐法然而法数十日一变暨法既及钞不可用商贾折阅此海盐之变也葢徽宗时雨水不常防固不宻而外水入解池不复成盐遂失课息后始兴工车出外水此解盐之一变也　今日闽广于官鬻淮浙江湖则通商然则茶自嘉祐收浄利均之茶户输之使自兴贩矣而蔡京又复茶此之又者也河北盐自五代均之税户而通商矣章子厚复行盐之法此亦之又者也宣和时淮南盐利自千五百万缗今淮南盐利亦同
　　再考宋朝茶宋之茶唯川陕广南茶听民自买卖禁其出境余悉犯者有刑淮南六州官曰为场十三置吏以总之黄州麻城场蕲州洗马场石桥场王琪场夀州霍山场麻歩场开顺场舒州罗源场大湖场光州商城场子安场光山场六州采茶之民皆焉谓之园戸其茶皆课园户输卖或折税以备货务商旅等请也在江南十州【宣歙江池饶信温抚筠表】江西五军【广徳兴国临江建昌南康】两浙十二州【蘓杭越明婺处温台湖常衢睦】荆湖八州【荆潭鼎澧鄂岳归峡】福建二州【建劔】其茶皆转输要会之地其六道州军皆务或买或折太祖干徳二年诏在京建州汉蕲口各置植货务五年始禁私卖【笔谈】　太宗太平兴国二年删定禁法　淳化二年许商贾就园户买茶于官场贴射始行贴射法四年行交引法罢贴射又罢务　仁宗天圣元年改三分法复行贴射法改淮南山场茶法官不收买听人户兴贩收浄利钱其客旅听于在京入便见钱于所在给之【同上】　嘉祐三年时腊茶之禁尤严于己防罪者众茶法屡更嵗课日削宰相陈通商之法命即三司置局议之　四年韩绛及三司言宜纳至和之后一嵗之数以民得息钱均赋茶民恣其买卖所在无筭后以赋茶户钱谓之租钱与诸路本钱悉储以待邉籴自是唯腊茶禁如旧余茶四行天下矣【续通鉴】　神宗元丰七年福建路转运副使王子京言建州腊茶旧立法遂权听通商自此茶户售客之茶甚良官中所得唯常茶税钱极微南劒州亦出二十余万欲尽买入官度逐州军民戸多少及约隣路民用之数计置即官场卖严立告赏禁建州卖私末茶乞借豊国监分十万缗为本并从之【长编】始自熈宁七年至元丰八年增广茶法蜀道茶场四十一京西路金州为场六陕西卖茶为场三百三十二熈宁七年税息分四十万缗元丰五年五十万七年増羡至一百六十万缗诏定以百万缗为歳额除充官经费外并储陕西以待诏用【食货志】　髙宗绍兴二十五年言者请于产茶地分差官置场收买庶免私贩之患上问宰执曰今天下一歳茶利所入几何秦桧曰都茶场三处共得二百七十余万贯上曰比承平少陕西诸路其数止如此【小歴】
　　交引太祖干徳二年诸州民有茶附折税外官悉市之许民于京师输金银钱帛官给劵就务以茶偿之后以西北用兵又募商人入中粟麦竹木于邉郡给文劵谓之交引许就沿江务自请射茶郡所入直十五六千至二十千即给劵百千谓之加台然商人入中者不知茶利至京皆以茶引鬻于茶商百千才得二十余缗谓之实钱辇下坐贾遂专蓄交引以射利谓之引铺嵗月滋深沿江茶务交引坌至茶钱充给计嵗入新茶三年不能偿其弊如此迨至景徳三年邉陲罢守言事者多言务非便乃命盐铁使林特议更其法特请依时价官收交引每茶价及百千者官收实钱五十千其执见交引至务者量抽十之二行之一年　真宗又命三司同较利害特等请罢比较茶法商旅无疑惑四年特等以课増迁官
　　茶课宋茶利除本外浄入钱时取一年最中数计一百九万四千余贯　咸平元年一百三十九余万贯始行交引时诸州产茶几一千百万斤别以二十一色六务十三场收息百四十七万缗　又云景徳三年前嵗收钱七十三万余贯自林特改法官收交引后行之三年共收七百九万贯















　　羣书考索后集卷五十六
<子部,类书类,群书考索>
　　钦定四库全书
　　羣书考索后集卷五十七
　　宋　章如愚　编
　　财赋门
　　茶盐类
　　贴射法宋初许商贾就园户置茶于官场贴射谓之贴射法　太宗淳化三年始行之四年罢　仁宗天圣元年复行之行之三年利归大商乃诏孙奭议罢　皇祐三年筭依旧只用见钱
　　罢茶贡咸平二年每嵗进茶并停罢初贡茶者三十余州驰数千里有嵗中再至者上悯其劳扰故罢之【续通鉴】立三等茶法陈恕为三司使将立茶法召茶商数十人俾条利害第为三等副使宋太初曰吾观上等之说利取太深此可行于商贾不可行于朝廷下等固减裂无取惟中等之说公私皆济吾裁损之可以经久于是为三法行之数年货贿流通公用足而民富实世言三司使之材唯恕为称首后李谘为使改其法而茶法浸失后虽屡变非恕之旧法也【笔谈】
　　筭茶三说世称陈恕为三司使改茶法嵗计几増十倍予为三司使攷之尚未盈旧额世传筭茶有三说法者便三说者见钱为一说犀牙香药为一说茶为一说此乃三分法其沿邉入纳粮草其价折为三分一分支见钱一分折犀象杂货一分折茶后又有非折盐为四分法皆非三说予在三司求得旧三说博籴为一说便籴为一说直便为一说以此商人竞逐趋争先赴邉博籴故邉粟常足此良法也【沈存中笔谈】
　　立法便民太祖开寳七年有司以湖南新茶库重异于常嵗请髙其价以鬻之上曰茶则善矣无乃重困吾民乎即诏第复旧制勿増价值【寳训】　太宗太平兴国二年初江淮诸州官市茶十分之八余二分复税其什一然后给符听其货鬻商人旁縁为如逾江渉淮颇紊国法转运使樊若水请禁之仍増所市之直以便民【同上】寛禁便民真宗祥符九年谓王旦曰茶盐之利要使国用不损民心和恱卿宜熟思之乃诏御史中丞凌防与三司同共定集务要茶园盐亭户不至辛苦客旅便于兴贩百姓得存食用【编年】　仁宗天圣元年三月辛卯改淮南十三山茶法官不收置听人户兴贩收浄利钱其客旅听于在京入便见钱于所在给之三年十一月己酉朔罢贴射茶法令河北防存入中粮草而给以见钱香茶三色交勾往十三茶筭茶【编年】　嘉祐三年韩绛等详定板行茶法初何鬲上疏言今茶刑颇烦而不能禁户以久官为置场务而诸费出其中顾嵗入官之初今请一切通商收诸处浄利所过往之税归货务以还沿邉入中粮草之直诚足以疏利源寛民力韩相寛防民力弛茶禁以便东南之人愚民得无防大罪【言行録】　哲宗元祐元年户部言案成都路茶正令产茶州县元置场处依未置都茶日前任便贩卖从之【长编】　髙宗绍兴二年七年进呈王师心劄子荆湖南北路乞改茶引事上曰茶盐禁本为利用取须若财赋有余则摘山煑海之利朕当与百姓共之【圣政】
　　总论论山有三夫南国土疆山泽连接逺民习俗多事茶园上则供亿赋租下则存活妻子营生取给更絶他门及其官茶山利归公室反食之源日削采造之役嵗増课额既渐刑罚又屡及以至贴田卖屋力办课程物产既空死亡无救所以出茶之处郡县凋残民不生职由于此其弊一也禁之地法令太严铢两之柔即该宪纲公私追扰狱讼繁兴大则破族亡家小则身填牢狱州县公事大半为茶朝禁夕刑系累相继户口由兹减耗田野为之芜莱蠧尔蒸民坠于无告狱连祸结莫甚于斯其弊二也茶货在山同夫五谷事特爱养即获滋丰及夫朝廷山郷原失业茶户逼于寒馁日有逃亡者茶园防于奸佞嵗有荒废者年华渐久残破益深眷彼灵苖鞠为茂草追呼觉察已失课程虽欲改张噬脐安及其弊三也【张泊上太宗端拱二年】
　　论放法有五利夫先王创制贵在通行规利竭民政斯滥矣一弊法举而弃之则委顿者获全流窜者尽复东南郡县百万遗甿送死养生得安旧业其利一也造茶之戸既专物产必能经营地利爱养茶园封殖窠条防防山泽十年之内茶货大兴通商惠农正赋増集其利二也山既放宻网咸除爱人而义在必行画象而民将不犯普天之下实省刑章利用厚生莫先于此其利三也比来般运尽出公家渉歴江湖按漕河洛方舟巨舻经途万里风涛没溺官吏奸偷防失茶纲比嵗常有若行放法此患自除其利四也国家买茶货嵗入无穷堆贮仓充积州郡及乎出卖之际则大半尘腐积年之后又多至焚焼今若许放山任民贸易则国中永无弃货天下咸吃新茶惠润公私实为要道其利五也【同上】
　　通商以收租世之所贵家之所蓄则非有公茶何者公茶滥恶不味于口故也一嵗之春芽者既掇焙者既出则吏呼而买之民挽而输之矣民之淳或以利而奸也吏之察或以贿而间也于是乎行滥入焉草邪木邪唯恐噐之不盈也尘邪煤邪唯恐行之不昂也商筭而行或不售也则败者鲜矣仓储之久或腐败也则水火乗之矣是以邦之众布竭于市估而积之亡用之地息未收而本或防矣若东南列郡则吏自斤卖课不甚多时或不登焉而民之自用常数陪矣来有甚逺价有甚贵而人争取之者羙味也涂有甚险法有甚重而人争贩之者厚利也廵按之使捕逐之卒日驰于野黯顔之吏鞭背之人日满于庭愁怨愈多而奸不可禁督责愈重而利不可阜势之所运末如之何也已今日之宜亦莫如一切通商官勿卖买听其自为而借茶山之租科商人之税以此较彼殊途一致耳商人自市则所择必精则价之必售价之售则商人众商众则入税多矣又昔之所以披草莽懐兵刄务私贩者禁严故也既已通商则当安行夷路自实官府亦入税多矣况不滞本泉不烦威狱利用便人莫善于此【李太伯文】
　　再考本朝盐
　　产地陜西盐初安邑解县有地五总曰两池北方全借之其为盐如耕种疏为畦陇围堑其外决水灌其间必俟南风起此盐遂熟风一夜起水一夜结成盐如南风不起则课利遂失其盐为颗周官之所谓盐盐是也青州盐出于东海　幽蓟大同横野有盐池其盐出于北海　岭南盐出于南海　劒南西川盐出于井　永康军盐出于【阙】　并州盐出于地是为卤池　湖中盐出于水又有出于石　西夏盐初唐盐州五原有乌池白池瓦池细顶池灵州有温泉池两井池长瓦池五泉池红桃池囘乐池洪静池　防州有河池其盐青品目盐有四种一未盐海盐也其次颗盐又其次井盐又其次崖盐【防要】　天禧五年盐有二类引池而化者周官所谓盐盐也今谓之颗盐或煮海或煮井或煮而成者周官所谓散盐也今谓之末盐
　　引池为盐曰陕西觧州安邑断池垦地为畦引池浃之盐成籍州及旁州民给复谓之畦户总三百八十户复其家户歳出夫二谓之畦夫以歳给戸钱四万日给夫米二升歳二月垦畦四月引池为盐八月而止
　　煑海为盐曰京东河北淮南两浙福建广南凡六路其煑盐之地曰亭场民曰亭户或谓之灶户户有盐丁歳课入官受钱或折租赋两浙又役军士煑焉在京东曰宻州丁州河北曰沧州濵州淮南曰通泰楚海州涟水军两浙曰杭秀温台明五州福建曰福漳泉三州兴化军广南曰南潮惠亷化琼崖儋万安九州　煑井则川陜四路大为监小为井监则置官井则募士民或役衙前煑之益州路则缕绵卭眉简嘉雅汉八州梓州路则梓资遂合戎荣果普昌渠泸十一州富顺监利州路则阆州防州路则防忠逹万黔开渝七州云安军大宁监煑则河东并州之永利监【会要】
　　卖价凡颗盐末盐皆以五斤为斗颗盐卖价每斤自四十四至三十四钱有三等末盐卖价毎斤自四十七至八钱有三十一筭至道末卖颗盐钱七十二万八千余贯末盐一百六十三万余贯云【通鉴】
　　监宋盐自并州明州各两监温州两监福州一监共七监宻州一通州八奉州一海州三温州一台州一琼州一共十六泉州广州各一仓秦州二仓通州楚州各一仓共六仓盐井共七百五十五【会要】
　　交引入中刍粟于沿邉以劵至京师江淮给盐茶谓之交引又真宗时林特请依旧于京师入纳见钱金帛交引于解州取盐亦谓之交引交引即盐钞但随时命名不同耳
　　真宗咸平六年林特言筭射觧盐于唐邓十二州军货卖合纳见钱应副陜西支用　景徳元年三司定唐邓十二州军南盐依西盐价例于逐处州军入纳见钱发引赴解州盐自此放行以来觧盐交引至少并无纳到钱物亏损官中课州臣请依旧在京货务入中金银钱帛交引于觧州取便于他场领盐依旧只于唐邓十二州军破货即不得过陕西陕西州军入纳钱银粮草依旧两地请盐只得于鄜延二十五州军货卖不得入南州唐邓如此则在京与陕西各得载钱文用三司计定请如所奏　旧制陕西秦延环庆渭原州保安镇戎徳顺军听商人入中粮草筭觧盐自康定后入中者皆以交引于在京货务给见钱银绢猾商与官吏通弊以邀厚价歳耗官钱不可胜计度支郎中范祚建言令商人止于延环保安等州军于青盐池许商人入中觧盐官自出卖余并通商重青盐之禁以详为制置觧盐使歳课缗钱一百六十六万以计置沿邉九军州一百二十余城出粟量计入可助十分之八余则责办本路转运司罢在京见钱交引法以实京师行之十歳歳减货务缗钱百万公私以为便县官可积见钱京师商戸坐赢厚利【防要】
　　钞法　仁宗陜西颗盐旧法官自般运置务均卖范祥始为钞法令商人就边郡入钱四贯八百售钞至解州请盐二百斤任其私卖得钱以实塞下又省数十郡般运之劳行之既久盐价时有低昂又于京师置都盐院主人盐斤不过三十五钱过四十则大发库盐以压商利使盐价有常而钞法有定故至今以为便也【笔谈】新旧钞　仁宗嘉祐四年先是入中刍粟多虚估岁损官课至是范祥改法抑之其劵已在嘉祐以前者毎劵别使输钱一千然后予盐　南渡以来每因阙用则改新钞以幸入纳之广苐茍目前不知利权悉为商贾所持绍兴五年乃行对带法除去积年之弊加以出剰立为分数许人纳不对带二法并行出入有常如不为巨猾所制矣
　　官鬻本末　仁宗天圣三年上书有言县官自盐为害请通商以寛民力诏罢三京二十八郡盐听商人入钱若金银于京师贷务交盐于两池　天禧制听商人入钱要京师及淮浙江南荆湖易盐及景祐三年言诸路博易无利罢之至康定初复令入中陕西加数给东南盐【国朝制令商入刍粟邉地以劵至京师支见钱茶香药犀象等谓之三说法又间支盐以代京师见钱】　庆歴三年又诏入中者持劵至京给以钱银不愿受金帛者与香药茶盐惟其所欲东南盐利特厚皆愿得盐至八年河北行四说法盐居其一而沿邉入中刍粟多虚估胜前数陪京师盐又为商人所抑盐百八斤旧售钱十万至皇祐二年止六万商人但以钱估劵取盐不复入钱京师帑藏益之于是王尧臣等请复入钱京师法而入中之商先得于未受盐者每刍粟直十万止给盐直七万又令入钱十万于京师乃听兼给谓之对贴
　　髙宗绍兴二年川陕茶马赵开仿大观东南盐法置合同场盐市騪视称提与茶法大约相类【徽宗大观盐法未详然观赵开行于川者即东南之法可知矣茶法见盐类建炎二年立】
　　茶课入数　宋至道末卖颗盐钱七十二万八千余贯末盐钱一百六十三万余贯其后惟颗盐有定额岁为钱二百三十万缗自余不常岁为钱大约一千余万缗惟末盐自钞三百万缗以供河北边籴宣和时淮南盐利岁入一千四五百万缗两浙七八百万缗
　　河北盐首末　唐自兵兴河北盐羁縻而已至皇甫镈奏置盐使如江淮法犯禁者岁多及田洪正举魏博归朝廷穆宗命河北罢盐【唐志】
　　后唐长兴四年盐铁使奏每年人户蚕盐并不许将带入城侵夺课利
　　宋开宝三年四月诏河北诸州盐法并许通行量收税钱六月除河北盐令三司使王拱辰请河北盐公见上问曰河北再盐何也仁宗惊曰始立法非再也公曰周世宗河北盐犯輙处死世宗北伐父老遮道泣诉愿以盐课均之两税而尅其禁世宗许之今两税盐是也岂非再税乎仁宗大悟曰卿语宰相立罢之陜西盐首末　宋旧制陜西三十五州军京西十州军许民买觧盐余皆之　庆歴元年议者以辇运之役困于军民不若商旅入钱散盐上命龙图阁学士盛度与三司议之度言太宗通商盐太祖开国之初免河北盐真宗弛郡军而民便之今请以见钱输在京货务就池给盐其利有五方禁商时官自辇运兵无疲劳今无此弊一利也始以陆运既差帖头不役军户今悉罢之二利也舟运有沉溺之患纲吏侵盗杂以沙泥今得真盐三利也国之钱币谓之货泉富家多藏不出今商人歳出缗钱五千余万颇助经费四利也歳减监军人夫役作之给五利也上善之曰有利于民何爱也遂诏弛三十一州军推而行之【寳训】
　　却羡余　真宗大中祥符陕西转运使张象中言安邑觧盐两池见贮盐三千余箩都三亿百八十余万斤切虑更有遗利望行条约真宗曰地利之阜此亦至矣若过求增羡虑有时而阙不可许也【寳训】
　　去昌州虚额　太宗太平兴国三年诏昌州属川七井歳有虚额一万八千余斤罢之先是开寳七年知州李专以掊敛市恩务变其法因废诸井薪钱乃于嵗额外増税盐仍课部民煑之民素不知其事甚以为苦虽破产犹不能偿其数以至流移入他郡户口日以减耗至是本道转运使列其事于三司以积年之征不可遽免乃均于部民作两税例出钱米以输官太宗不从尽令革之【寳训】
　　罢两浙盐禁　真宗皇帝咸平二年张咏知杭州属嵗歉民多私鬻以自给捕死者数百人咏悉寛其罪而遣之官属请曰不痛绳之恐无以禁咏曰钱塘十万家饥者八九茍不以盐自活一旦蜂起为盗则其患深矣秋成当任旧法【长编】
　　减蜀盐井课庆歴六年益梓防三路转运使皆乞増盐井课王尧臣不从上问其说对曰庸蜀僻逺恩泽鲜及而贡入常倍民力由此困朝廷既未有以恤之而又牟利焉是重困也上善其对五月裁卬州盐井课嵗额缗钱一百万【长编】
　　革西川弊原　孝宗淳熙六年劄子云陛下凡蠲减四川酒课四十七万二千有奇盐井亏损四十九万九千有奇茶引钱一十五万二千有奇全蜀生齿被圣泽感激流涕然臣愚欲望陛下眀诏制置总领茶马三司同所属司分深思逺虑申逐时考察之禁严三岁推排之法痛絶弊原以增亏损俾无损于公无害于民其讲究长久善后之防以副陛下绥逺方之意
　　福建盐首末
　　寛商禁　太宗兴国八年除福建盐禁　仁宗尝谓辅臣曰盐利至薄朕欲通其禁使民间贩易王曾等对曰盐利岁入甚厚县官又赖其助不可遽弛他日国用有余议除其禁可也上以为然
　　髙宗绍兴十七年五月丙寅上曰近有布衣言福建盐法利便朕谓法或未便须议损益祖宗成法倘利于民自当永久遵行何俟改作　绍兴二十七年福建提刑吴逵定盐纲之数上四州并属县共般一千六百万斤据地逺近裁价比旧减三分令官自鬻不许敷民旧漕司取放州县号増盐钱斤二十八文今减九文提举司收吏禄钱一文亦减三文帅漕两司皆不许卖盐以侵州县课转运司盐本钱亦减虽民力稍寛而州县无以供百费且尤非漕司之便次年众论复徭有防下本路相度更定提举张汝楫奏请行久法上问陈成之对曰福建山溪之险细民冐法私贩恐不尽请钞有亏课额上曰中间福建曽用钞矣未几复罢大抵法贵从俗不然不可经久先是福建总认钞盐钱三十万缗既而与减八分自此转运司及州县少寛不复科卖于民矣罢放福建上四州民户盐　乾道四年三省同奉到圣防访闻福建路建劔汀邵四州军科卖盐搔扰民户至于无本起纲白行敷敛重困民力深可矜悯可将本路钞盐二十万贯并与蠲免却令本司于八州军増盐钱并将桩留五分盐本通融抱认七万贯充上供起发今后州县不得更似前卖盐为名依前科敷骚扰令户部散榜逐州军晓示仍令监司常切觉察如有违戾许人户越诉监司按劾闻奏重置典宪施行
　　除放福建上四州盐本钱　乾道四年臣寮上言访闻上四州拖欠盐本等钱自绍兴二十七年至三十二年计五千余万自隆兴元年至乾道三年亦四十余万漕司不知久近衮同拘催前后积压因縁为奸民力空穷困于追索新欠旧欠拖不前徒挂簿书实无从出臣愚欲望回圣慈矜悯州县煎民间不易止附常平积欠官物及诸军拖欠酒钱并已放免特降睿防将绍兴三十二年以前积欠盐本等钱并行除放
　　罢广南盐　淳熈十年诏曰闻广南在数千里外朕甚悯之盐民资以食向者官利其赢转而自鬻以为民病朕遣使询得其利害始为之更令俾通商贩无令官鬻然利于民者官不便焉何者官吏妄费异时悉出于此一旦絶之必浮言胥动毁我裕民之政矧监司守令均以为民朕有善意顾挠而壊之可乎自此或有弊必置之法
　　均广西盐数　淳熙六年臣寮上言切见广西州郡恃盐以为命而制其轻重之权者转运使也然一路地理之逺近舟车之便否户口之多寡商贾之去来郡异而县不同如邕宜融等州民户稀少不通行旅所卖之盐不过本处而常患数多昭贺之林賔栁等州当东西水陆要冲食盐既多益而发泄而常患数少欲望降圣慈下臣此章于运司使之度一路利便之宜别行裁定于公家无所亏于民间无所害实为一方久逺之利罢通州敷盐曰窃见广西敷卖食盐已行住罢臣谓广西敷盐尤官获其利今通州县敷盐无一毫之利止是公吏铺户借以年例扰民因循不革以其久尔欲望降睿防下淮东转运司将通州均敷人户买盐取见诣实自下住罢之
　　究诸路盐塲利害　淳熙乙未郊祀赦节文勘防诸路盐场昨縁不依时支散本钱及有减尅之类致有歳额不敷去处累降防挥约束尚虑奉行不防仰诸路提举司常切遵守约束所部湏管依时支给不得减尅如有违戾许亭戸越诉将当职官吏按劾以闻
　　循祖宗成法　髙宗绍兴十六年六月丁未进呈淮东盐课増羡推赏事上曰法不必改只循其常若更易虽有少増羡次年必亏大抵民食盐毎歳如此【圣政】
　　总论　洪范五行水曰润下作咸此盐之根源也水性周流无所不在如青州盐出于东井幽蓟北海岭南南海皆出于海卤南西川出于井河东出于池如觧池盐之尤著者大畧三种三种之外所出亦多河北则有卤地永康军则出于崖又有出于石出于木品类不一自禹贡青州贡盐絺此海盐之见于经三代盐虽入贡与民共之及管仲相齐始兴盐防以夺民利汉兴虽除山泽之禁至武帝时用洪羊孔仅祖管仲之法于是始行禁自后随时更革或寛或急然盐禁终不可得而罢论其作俑则图近功而夺民利管仲独得辞其咎乎论禁之利惟是海盐海池最资国用如蜀中之井自赡一方之用无与于大农宋朝就海论之则淮盐之利最重国初钞盐初行是时建安军置盐仓乃令真州发运在真州是时李沆为发运使运米转入其仓空船回皆载盐散于江浙湖广诸路各得盐资般运而民力寛此南方之盐其利广而盐最资国用觧池之盐朝廷专置使以领之北方之盐尽出觧池当时南方全在海北方全在觧池然而南盐管得其人则其害少惟北盐有契丹西夏之盐常相参杂夺觧池之利所以宋朝议论最详大抵觧盐之味不及西夏价直西北之盐又贱所以沿邉多盗贩二国盐国家常措置闗防西夏常护视入中国界大概海盐井盐以煎熬而成必资人力如觧池之盐则如耕种防为畦陇决水灌其间必俟南风起此盐乃成风一夜起水一夜结北风皆坐食盐如风不起则课利遂失至徽宗时如两浙之盐多有变更自蔡京秉政费转般仓之法使商贾入纳于官自此为置盐法请钞于京师商贾运于四方有长引短引限以日时各随所适之地逺近为差蔡京专利罔民率数十日一变盐法既变则钞盐亦不可用商贾既纳钱之后钞皆不用所以商贾折阅甚多此海盐之一变也觧盐縁在徽宗初雨水不常围堑不宻守者防视不固为外水参杂不复成盐所以数年大失课利后大兴役车出外水渐可再复此觧盐之一变也若论禁之利天下之盐固皆禁惟河北之盐自安史乱河北一路縁藩镇据有河北盐宋朝因而以盐定税所以河北一路盐无仁宗时议者欲上不许　神宗时荆公章子厚亦欲求　神宗亦不许自后子厚为相方始行禁犯刑者甚多盗贼滋起河北所以不容兼河北之盐又与其他不同井盐则不过一井觧池则毫厘封守海盐则必待起炉皆非一旦所成故可禁察惟河北卤地甚广非可墙篱封守又才煎便成所以最易犯禁自章子厚禁河北一到靖康之末盗贼愈多河北风俗慓悍小人规利又轻于犯法此所以不容禁也【东莱文】
　　福建旧盐课名色福建下四州有产盐钱一岁所入四十余万缗漕台倚之以集大事自建劒汀邵凡岁运一百七十余纲况时吏縁为奸广抛敷买之数以雇下户推见存之数以备仓卒谓之长生盐民不顾请则纳所放之半直以归倍于官官复贮之别所谓之还魂盐民困科买有破产者后髙宗减福建认钞钱八分遂不复科买






　　羣书考索后集卷五十七
　　钦定四库全书
　　羣书考索后集卷五十八
　　宋　章如愚　编
　　财用门
　　酒类
　　酒者先王所以供祭祀以行礼祭也　古有醴酪时仪狄作酒禹饮而甘之遂疏仪狄絶防酒曰后世必有酒亡国者后殷纣果以酒败也
</div>
    <div class="pagination">
<a href="群书考索_page78.html">上一页</a><span>...</span><a href="群书考索_page74.html">74</a><a href="群书考索_page75.html">75</a><a href="群书考索_page76.html">76</a><a href="群书考索_page77.html">77</a><a href="群书考索_page78.html">78</a><span class="current-page">79</span><a href="群书考索_page80.html">80</a><a href="群书考索_page81.html">81</a><a href="群书考索_page82.html">82</a><a href="群书考索_page83.html">83</a><a href="群书考索_page84.html">84</a><span>...</span><a href="群书考索_page80.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
