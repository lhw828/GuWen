<!DOCTYPE html>
<html>
 <head>
  <meta charset="utf-8"/>
  <title>
   太平御览 - 第 299 页/共 737 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   太平御览 - 第 299 页/共 737 页
  </h1>
  <div class="content">
   《益部耆旧传》曰：孝女叔光雄者，犍为人也。父泥和，永建初为县功曹，乘船堕水物故，尸丧不归。号泣昼夜，心不图存。所生男女二人并数岁，雄乃各为囊盛珠环以系儿，数为决别之辞。家人每防闲之。後稍懈，因乘小船於父堕处恸哭，遂自投水死。弟贤，其夕梦雄告之：“却後六日，当共父同出。”至期伺之，果与父相持江上，郡县表上为，雄立碑，图像其形焉。
《博物志》曰：澹台子羽渡水，子溺死。将葬之，灭明曰：“此命也，吾岂与蝼蚁为亲戚，鱼龟为仇雠？”遂以葬之。
又曰：南郡宜城王子山，到太山从鲍子真学算。到鲁，赋灵光钓拢归渡湘水溺死，时年二十许。其弟子玉亲见之。
《乐府解》曰：《公无渡河》朝鲜津卒霍里子高妻丽玉所作。子高晨起刺船，有一白首狂夫，被提壶，乱流而渡。其妻呼而止之，乃遂溺死。於是，援箜篌而歌曰：“公无渡河。”
相似
《春秋历命序洛书》曰：人皇出於提地之日，九男九兄弟相似，别长九国。
《家语》曰：孔子郑，与弟子相失，独立东郭门。或谓子贡曰：“东门有一人焉，其形长九尺有六寸，河目而隆颡。其头似尧，其项似皋陶，其肩似子产，而腰已下不及禹三寸。”
《孔丛子》曰：苌弘语周文公曰：“吾观仲尼有圣人之表，其状河目而隆颡，是黄帝之形也。修肱而龟背，其长九尺有六寸，是成汤之容体也。然言称先王，躬履谦让，洽闻强记，博物不群，抑亦圣人之兴者也！”
《史记》曰：孔子既没，弟子思慕。有若状似孔子，相与共立为师，如夫子时。
又曰：楚相孙叔敖临死属其子，贫困往见优孟。乃为叔敖衣冠，振掌谈语，岁馀像叔敖，王与左右不能别，欲以为相。优孟曰：“孙叔敖尽忠为楚令尹，死，其子负薪。楚相不足为也。”王乃封敖子。
《汉书》曰：夏阳人，姓成名方遂。居湖，以卜筮为事。有故太子舍人尝从方遂卜，谓曰：“子状貌甚似卫太子。”方遂心利其言，几得以富贵，即诈自称诣阙。廷尉建召乡里识知者张宗禄等，方遂坐诬罔不道，要斩东市。
又曰：冯立字圣卿。迁西河上郡守。立居职公廉，治行略与兄野王相似，而多知有恩贷，好为条教。吏民嘉美野王，与立相代为太守，歌之曰：“大冯君，小冯君，兄弟继踵相因循，聪明贤知惠吏民，政如鲁、卫德化钧，周公、康叔犹二君。”
《汉献帝春秋》曰：孝灵皇帝王美人生皇子协。协生十馀日，何皇后妒杀美人。灵帝母永乐董太后摄养协，号曰董侯。董侯八岁，能读诗书。
《魏志》曰：初，高勾丽王生能开目视，国人恶之。及长，果凶虐，数[B117]钞。曾孙位生亦能开目视，国人恶之。勾丽呼相似为位，以似其曾祖，故名曰位。
《晋书》曰：桓玄闻义军起，忧惧曰：“何无忌刘牢之外甥，酷似其舅。共举大事，何虑不成。”
又曰：蜀人王富作乱，郡县讨平之。初，诸葛孔明有盛德于蜀土，子瞻又身死王事，蜀人思之。为瞻不死，故将谓王富曰：“君状貌甚似诸葛亮，君因此思克复以霸巴蜀。”
《晋中兴书》曰：王允之字渊猷，年在总角，从伯敦知之，谓为似己，入则共寝。
檀道鸾《晋阳秋》曰：初，议以吴隐之为黄门郎，而隐之貌似太宗，上不忍见，故攻焉。
《齐书》曰：谢弘微性严正，举止必修礼度。时有蔡湛之者，及见谢安兄弟，谓人曰：“弘微貌类中郎，而性似文靖。”
《梁书》曰：王筠字玄礼，琅琊人。年十六，为《芍药赋》。沈约曰：“王郎非惟额似袁公，见人辄矜。王郎见人必误笑，惟此条不能酷似耳。”袁粲即筠外祖也。
《唐书》曰：王孝杰，雍州新丰人。高宗末，西讨吐蕃，战於大非川，为贼所获。吐蕃赞普见孝杰垂泣曰：“貌类吾父！”厚加敬礼。
《孟子》曰：昔者，孔子殁，子夏、子游、子张以有若似圣人，欲以所事孔子事之，强曾子。曾子曰：“不可，江汉以濯之，秋阳以暴之，皓皓乎不可尚已。
刘昭《幼童传》曰：汉孝昭帝讳弗陵，武帝少子也。年五六岁，壮大。武帝云：“类我。”甚奇之。
《江表传》曰：孙皓夫人死，皓哀愍，葬於苑中。皓治丧於内，半年不出。国人见葬太奢丽，皆谓皓已死，所葬者是也。皓舅子何都颜状似皓，云都代立也。
《孔融别传》曰：融为太中大夫虎贲士。貌似蔡邕。每酒酣，辄引与同坐。曰：“虽无老成人，尚有典刑。”
《续搜神记》曰：吴兴施续为吴寻阳督，能言论。有门生亦有意理，常秉无鬼论。门生後渡江，忽有一单衣白合客来，因共言语，遂及鬼神。客辞屈，乃语曰：“仆便是鬼，何以云无？受使来取君。”门生请乞酸苦，鬼问“有似君者不？”云：“施续下都督与仆相似。”鬼许之，便与俱归。与都督对坐，鬼手中出一铁凿，可长尺馀，正自打之，放凿便去。顾语门生慎勿道。俄而，都督云头痛。还所住，至食时便亡。
《说苑》曰：孔子之匡，简子将杀阳虎。孔子似之，甲士以围孔子之舍。子路怒，奋戟将下斗。孔子止之，曰：“夫歌，予和汝。”子路歌，孔子和之，三终而甲罢。
《风俗通》曰：陈国张伯喈弟仲喈妇炊於灶下，至井上，谓喈曰：“我今日妆好不？”伯喈曰：“我伯喈也。”妇大惭愧。其夕时，伯喈到，更衣，妇复逐牵其背曰：“今旦大误，谓伯喈为卿。”答曰：“我故伯喈也。”盖亲密无过夫妇，然尚如此，况於初未相见而责先识之乎！
《世说》曰：桓豹奴是王混外甥，形似舅，桓甚讳之。宣武云：“不恒似时似耳，恒似则形，时似是神。”桓愈不悦。
又曰：魏黄初末，吴人发长沙王吴芮冢，容貌如故。吴卒发者见淮南吴纲曰：“君何类长沙王？”纲曰：“先祖也。”去纲近五百年。
《语林》曰：张衡死，蔡邕母始怀孕。此二子才貌甚相类。时人云：“邕是衡之後身。”
又曰：桓温自以雄姿风气，是司马宣王、刘越石一辈器。有以叱王大将军者，意大不平。征苻健还，於北方得一巧作老婢，乃是刘越石妓女。一见温入，潸然而泣。温问其故，答曰：“官家甚似刘司空。”温大悦。即出外修整衣冠，又入，呼问：“我何处似司空？”缇答曰：“眼甚似，恨小。面甚似，恨薄。须甚似，恨赤。形甚似，恨短。声甚似，恨雌。”宣武於是弛冠解带，不觉忄昏然而睡。不怡者数日。
偶像
《说文》曰：偶，桐人也。
《尚书□说命》曰：高宗梦得说，使百工营求诸野，得诸傅岩。王庸作书以诰曰：“以台正于四方，台恐德弗类，兹故弗言，恭默思道，梦帝赉予良弼，其代予言。”乃审厥像，俾以形旁求于天下。（孔安国注曰：审所梦之人刻其形象以旁求之，放于民间。）说筑傅岩之野，惟肖。（傅氏之岩在虞、之界，肖似所梦之形也。）
《史记》曰：孟尝君将入秦，宾客谏，不听。苏代谓曰：“今旦，代从外来，见木偶人与土偶人相与语。木偶人曰：“天雨，子将败矣。”土偶人曰：“我生於土，败即归土。今天雨，流子而行，未知所止息也。今秦，虎狼国也，而君欲往，如有不得还，无乃为土偶人所笑乎！”孟尝君乃止。
《国语》曰：越灭吴，范蠡遂乘轻舟而浮於五湖，莫知其终极。越王命工以良金写范蠡之状，朝礼之。环会稽三百里，以为范蠡地。
《春秋後语》曰：秦欲攻安邑，恐齐救之，则以宋委於齐曰：“宋王无道，为木人以像寡人，射其面。寡人地绝兵远，不能攻也。王苟能破宋，有之，寡人如自得之。”
《战国策》曰：孟尝君将入秦，苏秦谓曰：“今臣经淄上，有土偶人与桃梗人相与语。桃梗谓土偶人曰：“子西岸土也，八月雨降，淄水至，则子残矣。”曰：“吾残则复西岸。子东园梗也，刻削为人，淄水至则去，漂然将何所之矣。”孟尝乃止。
《汉书》曰：匈奴畏郅都之威，刻木像都之状，交弓射之，莫能中。
《魏志》曰：鲍信与太祖击黄巾，信乃斗死。太祖购求信丧不得，乃刻木如信形，祭而哭之。
《魏略》曰：时苗字德胄，钜鹿人。少清白为人，疾恶。出为寿春令，令行风靡。扬州治在其县，时蒋济为治中。苗以初至任，欲谒济。济素好酒，会其醉，不能见苗，苗怨恨，还刻木为人，署曰：“酒徒蒋济”。立之於坛，旦夕射之。
《江表传》曰：孙权使朱俊往喻关羽，令降。羽乃作像人於城上而潜遁。
又曰：孙皓以张布女为美人，棒杀之。後思其颜色，使工巧刻作美人形，恒置坐侧。
《隋书》曰：柳誓字顾言，本河东人也。拜秘书监，封汉南县公。帝退朝之後，命入阁，言宴讽读，终日而罢，恩若朋友。帝犹恨不能夜召，於是，命匠刻木偶人，施机关，能坐起拜伏，似於誓。帝每在月下对酒，辄令宫人运之於坐，与相酬酢而为欢笑。
《唐书》曰：丘行恭从太宗讨王世充，会战於邙山之上。太宗与诸骑相失，惟行恭独从。寻有劲骑数人追及太宗，矢中御马。行恭乃回骑射之，贼不敢复前。然後，下马拔箭，以其所乘马进太宗。贞观中，有诏刻石为人马，以像行恭拔箭之状，立於昭陵阙前。
又曰：侯君集灭高昌国，拜麴知盛为左武卫将军。及太宗崩，刊石像知盛之形，列於昭陵玄阙之下。
又曰：天宝中，天下州郡皆铸铜为玄宗真容，拟佛像之制。
又曰：天宝五年，於太清宫刻石为李林甫、陈希烈像，侍於圣容之侧。
《孝子传》曰：丁兰早孤，不识其母，乃刻木作母而事之。
车频《秦书》曰：姚苌吻苻坚神像，战求其利。军中士众出入并惊恐，皆云畏苻主像。苌严鼓斩之，以首送苻登。
《抱朴子》曰：张华作《博物志》曰：“黄帝仙去，其臣左彻者削木为黄帝像，帅诸侯奉之。”亦见《汲冢书》。
卷三百九十七　人事部三十八
叙梦
《毛诗□鸡鸣》曰：虫飞薨薨，甘与子同梦。（笺云：虫飞薨薨，东方旦明之时，我犹乐与君子卧而同梦，言亲爱之也。）
又《节正月》曰：召彼故老，讯之占梦。（笺云：君臣在朝侮玄老，召之不问政事，但问占梦而已，不尚道德而信徵祥也。）
《尚书□泰誓》曰：朕梦叶朕卜。袭于休祥，戎商必克。
《周礼□春官下》曰：太卜掌三梦之法：一曰《致梦》，二曰《梦》，三曰《咸陟》。（梦者，人之精神所寤，可占者也。致梦，言梦之所至也。夏后氏作焉。咸，皆也。陟之言得也，周人作焉。，读如诸，戎椅之椅，亦德也。亦言梦所得，殷人作焉。）
又《春官□占梦》曰：掌其岁时，观天地之会，辩阴阳之气。以日月星辰占六梦之吉凶，一曰正梦，（无所感动，平安自梦。）二曰噩梦，（谓惊愕而梦也。）三曰思梦，（觉时所思念之而梦。）四曰寤梦，（觉时道之而梦。）五曰喜梦，（喜悦而梦。）六曰惧梦。（恐惧而梦。）季冬聘王梦，献吉梦于王，王拜受之。（聘，问也。梦者，事之祥吉凶之占，在日月星辰。季冬日穷于次月，穷于纪星，回于天数将几终，于是发弊而问焉，若休庆之云尔，因献群臣之吉梦于王归美焉。）
《左传□昭七》曰：郑子产如晋。晋侯有疾。韩宣子曰：“寡君寝疾，於今三月矣。并走群望，（晋望祠山川走往祈祷。）有加而无瘳。今梦黄熊入于寝门，其何厉鬼也？”对曰：“以君之明，子为大政，其何厉之有？昔尧殛鲧于羽山，其神化为黄熊，入于羽渊，实为夏郊，三代祠之。晋为盟主，其或者未之祠也乎？”韩子祠夏郊，晋侯有间。（间，差也。）
又昭七曰：楚子成章华之台，愿与诸侯落之。（祭之为落，台今在华容城内。）太宰启强来召公，公将往，梦襄公祖。（祖祭道神。）梓慎曰：“君不果行。襄公之楚也，梦周公祖而行。今襄公实祖，君其不行。”子服惠伯曰：“行也，先君未尝楚，故周公祖以道之。襄公楚矣，而祖以道。君不行，何之？”三月公如楚。
《论语》曰：孔子曰：“甚矣吾衰也！久矣吾不复梦见周公。”
谢承《後汉书》曰：范式字巨卿，山阳金乡人。仕郡为功曹。与汝南张邵字玄伯为友。後玄伯寝疾，笃，同郡郅君章殷子征省视之。玄伯临终叹曰：“恨不见吾死友。”寻乃卒。式忽梦见玄伯，玄冕垂缨，履屐而呼曰：“吾以某日死，某时葬，永归黄泉。子未我忘，岂能相及。”式觉而惊，悲叹赴之。
《魏志》曰：周宣字孔和。为太史。尝有问宣者曰：“吾夜梦见刍狗，其占何也？”宣答曰：“君欲得美食耳。”有顷，出行，果遇丰膳。後又问：“昨夜复梦见刍狗，何也？”宣曰：“欲堕车折脚，宜戒慎之。”顷之，果如宣言。後又问曰：“昨夜梦见刍狗，何也？”宣对曰：“君家欲失火，当护之。”俄遂火起。已而语宣曰：“前後三时，皆不梦也，聊试君耳，何以皆验耶？”宣对曰：“此神灵动君使言，故与真梦无异也。”又问：“三梦刍狗，而其占不同，何也？”宣曰：“刍狗者，祭神之物，故君始梦当得饮食也。祭祠讫，则刍狗为车所轹，故中梦当堕车脚也。刍狗既车轹之，後必载以为樵，故後梦忧失火也。”宣之叙梦，凡此类也。
《後魏书》曰：庄帝永安中，北海王颢入洛。庄帝北巡，城阳王徽投前洛阳令寇祖仁。祖仁闻尔朱兆捕徽，乃斩首送之。兆梦徽曰：“我有金二百斤，马一百匹，在祖仁家，卿可取之。”兆於上悬祖仁首於树，以石坠足，鞭之求金、马。祖仁死，时人以为立报。
崔鸿《十六国春秋□前凉录》曰：索ヨ字叔彻。善数术、占梦。孝廉令狐策梦立冰上与冰下人语。ヨ曰：“冰上有阳，冰下为阴，阴阳事也。士如归妻，迨冰未泮，婚姻事也。君在上与冰下人语，为阴阳介事，君当为人媒，冰泮而婚成。”策曰：“老夫耄矣，不为媒也。”会太守田邈因策为子求张公徵女，仲春而婚。郡主簿张宅梦走马上山，还舍三周，但见松柏，不知门处，ヨ曰：“马为离，离为火，祸也。人上山为凶字。但见松柏，墓门像也，不知门处。为无门也。三周，三期也。後三年必有大祸。宅果与贾摹等谋反，伏诛焉。兴平问ヨ曰：“我昨夜梦舍马舞，数十人向马拍手，何也？”ヨ曰：“马者，火也。舞为火起，向马拍手，救火人也。”平未归而火起。郡功曹张邈尝奉使诣州，夜梦狼啖一脚。ヨ曰：“脚肉被啖，为却字。”会东虏反，遂不行。张斌当举孝廉，梦竖竿中天。ヨ曰：“此未字也。”斌果停。凡所占梦，莫不中验。
皇甫谧《帝王世纪》曰：黄帝梦大风，吹天下之尘垢皆去。又梦人执千钧之弩，驱羊数万群。帝寤而叹曰：“风为号令，执政者。垢去土解，清治者。天下岂有姓风名后者也哉？夫千钧之弩，异力能运者也。驱羊数万群，是能善牧者也。天下岂有姓力名牧者也？”於是，依二梦之占而求之，得风后于海隅，登以为相。得力牧於大泽，进以为将。
又曰：汤思贤梦见有人负鼎抗俎，对己而笑。寤而占曰：“鼎为和味，俎者割截，天下岂有人为吾宰者哉？”初，力牧之後曰伊挚，耕於有莘之野，汤闻以币聘。有莘之君留而不进。汤乃求婚於有莘之君。有莘之君遂嫁女於汤，以挚为媵臣。至亳，乃负鼎抱俎见汤也。
《列子》曰：觉有八徵，梦有六候。奚谓六候？一曰正梦，二曰噩梦，三曰思梦，四曰寤梦，五曰喜梦，六曰惧梦。此六者，神所交也。一体之盈虚消息，皆通於天地，应於物类。故阴气壮则梦涉大水而恐惧，阳气壮则梦涉大火而燔{灬}，阴阳俱壮则梦生杀。以浮虚吻疾者则梦扬，以沉实吻疾者则梦溺。藉带而寝则梦蛇，飞鸟衔则梦飞。将阴梦火，将疾梦食。饮酒者忧，歌舞者哭。故神遇为梦，形接为事，古之真人其觉自忘，其寝不梦。
又曰：西极之南隅有国名古莽。阴阳之气所不交，寒暑亡辩。日月之光所不照，昼夜亡辩。其民不食不衣而多眠，五旬一觉，以梦中所为者实，觉之所见者妄。
又曰：周之尹氏大治产。其下趣役者侵晨昏而弗息，有老役夫筋力竭矣，夜则昏惫而熟寐。而昔昔梦为国君，游燕宫观，恣意所欲，其乐无比。觉则复役人。有慰喻其勤者，役夫曰：“人生百年，昼夜各分。吾昼为仆夫，苦则苦矣。夜为人君，其乐无比，何所怨哉！”尹氏卢锺家业，心形俱疲，昏惫而寐。昔昔梦为人仆，趋走作役，无不为也，数骂杖挞，无不至也。尹氏病之，以访其友。其友曰：“若夜梦为仆夫，苦逸之复，数之常也。若欲觉梦兼之，岂可得耶？”
又曰：黄帝十有五年，昼梦游於华胥氏之国。其国在州西，台州北，不知距齐国几千万里也。非舟车足力之所及。彼中无师长，无嗜欲。不知乐生，不知恶死，无夭殇。不知亲己，不知疏物。帝寤，怡然而召辅相而告之曰：“朕思有以养身治物之道，弗获疲而睡。若此，知至道不可以情求。朕得之矣！”
《庄子》曰：梦者，阴阳之精也。心所喜怒，则精气从之。
又曰：梦饮酒者，旦而哭泣。梦哭泣者，旦而田猎。（此寤寐事变也。）方其梦也，不知其梦，梦之中又占其梦焉。觉而後知其梦。
又曰：昔者，庄周梦为胡蝶，栩栩然胡蝶也。自喻志与！不知周也。俄然觉，则蘧蘧然周也。不知周之梦为胡蝶与？胡蝶之梦为周与？
《傅子》曰：梦攀日月，觉而不上天庭。梦入九泉，寤而不及地下。高宗得说，偶中耳。
《淮南子》曰：若人万化，而未始有极也。弊而复新，其为乐可胜计耶！譬若梦，梦为鸟而飞於天，梦为鱼而没於渊。方其梦也，不知其梦也，觉而後知其梦也。今将有所大觉，乃後知今此之为大梦也。
《博物志》曰：太公为灌坛瘤拢於时，文王梦见一妇人哭於道，因问其故。答曰：“吾是太岳之女，嫁为西海之妇。吾行往来必以暴风疾雨。今灌坛令当吾道，吾不敢以暴风疾雨过也。”梦觉，遂召太公。三日果有暴风疾雨过其灌坛也。
《始兴记》曰：林水源里有石室。室前盘石上行罗十瓮，中悉是饼银。采伐过之，不得取之，取必迷闷。晋孝武、太玄初，封驱之家奴窃三饼，归发看，有蛇螫之而死。其夜驱之梦神语之曰：“君奴不谨，盗银三饼，即日显戮。”觉，奴已死，银由在，复还之矣。
《论衡》曰：赵简子梦见天帝也。以梦占之，知楼台山陵，官位之象也。人梦上楼，升山陵，辄得官位，实楼台山陵非官位也。则智简子梦见帝，非天帝也。
《世说》曰：卫总角时，尝问乐广梦。乐云：“是想。”卫曰：“神形所不接而梦，岂是想？”乐曰：“因也。”卫思因不得，遂成病。乐闻，故命驾为剖析之。卫病即小馋拢乐叹曰：“此儿胸中当必无膏肓。”
《梦书》曰：梦者，像也，精气动也。魂魄离身，神来往也。阴阳感成，吉凶验也。梦者，语其人，预见过失，如其贤者，知之自改革也。梦者，告也，告其形也。目无所见，耳无所闻，鼻不喘嗅，口不言也。魂出游，身独在。心所思念忘身也。受天神戒，还告人也。受戒不精，忘神言也。名之为寤，告苻臻也。古有梦官，世相傅也。
又曰：昔圣帝明王之时，神气昭然先见，故尧梦乘龙上太山，舜梦击天鼓，禹梦其手长，汤梦布令天下，後皆有天下。桀梦疾风坏其宫，纣梦大雷击其手，齐桓梦为大禽所中，秦二世梦虎啮其马。王者梦之，皆失天下。
《黄帝针经》曰：歧伯曰：“正邪外袭内，而未有定舍也。反淫於藏，荣卫俱行，而与魂魄飞扬，使人卧不得安而梦喜。气淫於府，则有馀於外，不足於内。气淫於藏，则有馀於内，不足於外。阴气盛则梦涉大水而恐惧，阳气盛则梦涉大火而燔灼，阴阳俱盛则梦相杀毁伤。上盛则梦飞，下盛则梦堕。甚饱则梦与，甚饥则梦取。肝气盛则梦怒，肺气盛则梦恐惧，心气盛则梦喜笑，脾气励则梦歌乐，体重身不举。肾气盛则梦脊两解，不属其气。客於心则梦见丘山爝火。客於肺则梦飞扬，见金铁之奇物。客於肝则梦山林树木。客於脾则梦见丘陵大泽，坏屋风雨。客於肾则梦临渊没居水中。客於膀胱则梦游行。客於胃则梦饮食。客於大肠则梦田野。客於小肠则梦聚邑街衢。客於胆则梦斗讼自刳。客於阴则梦接内。客於顶则梦斩首。客於足则梦行走而不能及，居深井内。客於股肱则梦礼节拜跪。”
王子年《拾遗录》曰：融高西有梦草，茎似蓍柯，采之为占，则智吉凶。怀之以占梦，立知祸福。
吉梦上
《尚书□说命》曰：高宗梦得说，（盘庚弟，小乙子，名武丁，德高可尊，故号高宗，梦得贤相，名曰说。）使百工营求诸野，得诸傅岩。（使百官以所梦之形象经营求之於外野，德之於傅岩之。）
《毛诗□鸿雁□斯干》曰：吉梦维何？维熊维罴，维虺维蛇。大人占之：维熊维罴，男子之祥；维虺维蛇，女子之祥。
又《鸿雁□无羊》曰：牧人乃梦，众维鱼矣，维矣。大人占之：众维鱼矣，实维丰年；维矣，室家溱溱。
《左传□僖下》曰：晋侯梦与楚子搏，（搏，手搏也。）楚子伏己而其脑。（，睫也。）子犯曰：“我得天，楚伏其罪，吾且柔之矣。”（晋侯上向故得天，楚子下向地故伏其罪也。脑所以柔物。）
又宣上曰：郑文公有贱妾曰燕吉，梦天使与己兰，曰：“余为伯。余，而祖也。以是为而子。以兰有国香，人服媚之如是。”既而文公见之，与之兰而御之。生穆公，名之曰兰。
又昭玄曰：昔武王邑姜方震大叔，（邑姜，武王后，齐太公女也，怀胎为震大叔，成王之弟虞。）梦帝（帝，天也。）吻己曰：“余命而子曰虞，将与之唐，属诸参而蕃育其子孙。”
又哀下曰：宋景公无子，取公孙周之子得与启，畜诸公宫，未有立焉。公卒，得梦启北首而寝於卢门，（卢门，宋东门也，北首死处在门外，失国之象也。）己为乌而集於上，朱加於南门，尾加於桐门，（桐门北至。）曰：“余梦美，必立。”乃立得。
《春秋玄命苞》曰：尧为天子，梦白帝遗吾马喙子。其母为扶，始升丘，睹白帝上有□虎，感己生皋陶。（此尽梦所见告之辞也。云虎，有云状如虎。）尧聘，索状如。问之如尧言，徵与语，明於刑法。
《周书》曰：文王去商在程。正月既生魄，大姒梦见商之庭产棘。小子发取周庭之梓树乎阙间，梓化为松柏或作。寤惊，以告文王。王及太子发并拜。告梦受商之大命于皇天上帝。
《史记》曰：秦文公梦黄蛇自天下属地，其口止於衍。（李奇曰：，昔乎山；阪曰衍。）问史敦，敦曰：“此上帝之徵，君其祠之。”
又曰：王太后母曰臧儿，嫁为槐里王仲妻，生两女，长女嫁为金王孙妇。臧儿卜女当贵，乃夺金氏，内之太子宫。太子幸爱之，生三女一男。男方任身时，王美人梦日入怀。太子曰：“此贵徵也。”孝景帝即位，王夫人为皇后，其男为太子。景帝崩，太子袭号为武皇帝。
《汉书》曰：高祖薄姬内後宫，岁馀不得幸。始，姬与管夫人、赵子儿相爱，曰：“先贵无相忘。”已而，管夫人、子儿先幸汉王。汉王四年，坐河南城，四幸灵台，此两美人侍而薄姬不得见。二人相与笑薄姬初时约。汉王问其故，两人俱以实告。汉王心凄然怜薄姬。是日，召欲幸之。对曰：“昨梦龙据胸。”上曰：“是贵徵也！吾为汝成之。”幸，有身，生文帝。
卷三百九十八　人事部三十九
吉梦下
  </div>
  <div class="pagination">
   <a href="太平御览_page298.html">
    上一页
   </a>
   <span>
    ...
   </span>
   <a href="太平御览_page294.html">
    294
   </a>
   <a href="太平御览_page295.html">
    295
   </a>
   <a href="太平御览_page296.html">
    296
   </a>
   <a href="太平御览_page297.html">
    297
   </a>
   <a href="太平御览_page298.html">
    298
   </a>
   <span class="current-page">
    299
   </span>
   <a href="太平御览_page300.html">
    300
   </a>
   <a href="太平御览_page301.html">
    301
   </a>
   <a href="太平御览_page302.html">
    302
   </a>
   <a href="太平御览_page303.html">
    303
   </a>
   <a href="太平御览_page304.html">
    304
   </a>
   <span>
    ...
   </span>
   <a href="太平御览_page300.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
