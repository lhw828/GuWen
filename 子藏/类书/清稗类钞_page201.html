<!DOCTYPE html>
<html>
<head>
    <meta charset="UTF-8">
    <title>清稗类钞 - 第 201 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 201 页/共 432 页</h1>
    <div class="content">　　番刀

　　青海出番刀，虽质坚如石，仍可折而屈之，盖以百炼钢为之者。长二尺，阔仅两指许，背厚分有余，自首至尾纯直，首不仰，锋利无比，光可鉴人，或嵌金丝纹，或镌蒙番文。其刀鞘为桃木质，而裹以银铸佛像及花草鸟兽形，满镶珊瑚、玛瑙、宝石。然刀鞘之价，不及刀价之半。非上客，不出以示。

　　台湾人各一刀

　　台湾人各一刀，顷刻不离，斫伐割剥，事事用之，不仅以之争鬬也。

　　毓贤之刀剑

　　光绪朝，毓贤守曹州，数月，杀人至六千。及巡抚山西，其山也，常以一刀一剑自随，锋皆甚锐，柄饰玉，治事之暇，辄出而摩挲之。自谓生平杀人，必收其兵器，所积既多，权之，重二十七斤，乃命人锻炼铸此刀剑，以为记念。

　　手枪

　　手枪为护身或军用之小军器，种类甚多，制法不一，旧多用Revolver，我国旧称为莲蓬枪。

　　臼炮

　　臼炮，粗短之大炮，可纳开花弹，向高开放，在四十五度角以上，取拋物线射击敌人。吾国旧名虎蹲炮，俗亦谓之田鸡炮，日本谓之曲射炮。

　　粤寇铜炮

　　咸、同间，粤寇洪秀全据江宁，凡通行文字音涉忌讳者，多为更易，如干支之癸丑易为国好，乙卯易为乙荣，癸亥易为国开。又军械亦多易名，如抬枪为长龙，炮弹为元码，药为红粉。光绪时，无锡渔人某在河中获铜炮一，其炮镌有「铸于癸开十三年」七字，即同治二年癸亥也。惟此癸字又不改国字。所刻「荣殿」，即荣王谭姓也。所刻「受汾」，殆粉字之蚀也。

　　炮弹

　　炮弹，炮膛内所用之子弹也。有数种。一，子母弹，弹膛阔大，内容多数铅丸炸药，膛有前后中各部之别，能在空中炸裂，地势高低，距离远近，皆所不论，用以击敌军之人马或物品。二，开花弹，内分单双层，又有钢铁等质之别，着地，炸为碎块，为力甚大，用以击敌人建筑物。三，实心钢甲弹，中心坚实，外包钢皮，击铁甲船用之。四，葡萄弹丸，铅丸，在炮膛中已炸裂，出口分飞，力不能及远，距敌极近时用之，后多以子母弹代用。上海德州制造厂皆能仿制之。

　　炸弹

　　炸弹，中装炸药之炮弹也。有二种。一可照算准时刻，使子弹飞行空中若干远，炸为极多之碎块以击敌。一可飞至所击之处，然后炸裂，以伤所击之物。其以炸药装置罐中，遥掷敌人而轰击之者，亦称炸弹，吾国人能自制之。

　　云梯

　　太宗攻取明城，多以云梯制胜。干隆戊辰金川之役，敌多筑坚碉于绝壁悬崖，官军屡攻弗克。高宗阅实录，仿其式以制云梯，命八旗子弟演习，隶健锐营。再征金川时，卒收云梯之功。嘉庆丙辰，湖北奸民窃发，毕秋帆制府沅屡攻当阳不克，仁宗乃命绿营皆习其技，以昭太宗威德焉。

　　骹箭

　　国初，礼烈王所用之箭，其镞与笴，皆以木为之，镞长一尺六寸，径三寸，围九寸，周围有觚棱者六，窅处穿孔，数亦如之，笴长三尺六寸。括之受弦处，宽可容指，非挽百石弓者不能发。

　　藤牌

　　蛮僚之属，所用旁牌，多以粗藤为之，中心突向外，内凹处，以藤为上下二环，俾手肱有所执持，轻而坚韧。其后仿其制，故统称旁牌曰藤牌。

　　铁标及屏风

　　康熙时，有木雅零者，本姓朱，河南人，明宗室之裔也，能制奇器，多异技。有铁标十二枚，藏两袖中，举手即发。又有屏风置座后，中藏万弩，机在座下，在军时辄施之坐后，猝有奸宄，一举足，则万弩齐发。

　　奏折

　　臣下上书于天子曰奏，其文件谓之奏折，以其用折本缮写，故名。

　　手本

　　手本，官场有之，属吏谒上官时所用者也，始于明。《通俗编》云「明万历间下官见上官，其名帖以青壳粘前后叶，中用绵纸六扣，称手本。门生见座师，则用红绫壳为手本」是也。

　　手折

　　手折，属吏禀陈公事于上官时所用，折纸为之，大率亲手呈递，故名。又商家贸易往来计数之小折，亦称手折。

　　领纸

　　领纸，凡向公家领取钱物者，出具领纸，以示信而备稽查也。官吏所具领纸，盖印其上者，谓之印领。常人则不盖印，谓之墨领，亦称领状。

　　虎头牌

　　虎头牌，始于金、元，衙门局所示威之具也。悬于门，左右各一，上书「禁止闲人」等字，与汪元量诗「文武官僚多二品，还乡尽带虎头牌」之所赋，异矣。然如上官于属吏之委缺委差，以及批示一切之事，亦皆以此牌书之。

　　水牌

　　水牌，以长形薄板为之，涂布油粉，有事则书其上，以其易去误字而省纸，用毕，可以水拭去而复用也。商店多用之。

　　火牌

　　火牌为符信之一，凡兵役驰驿者，给与火牌，以为沿途具领口粮之用，由兵部每年发给督抚提镇，有定数。

　　火票

　　凡马递公文，皆用兵部凭照，令沿途各驿接递，谓之火票，言其急速如火也。其由外达京，及各省彼此互达者，则各黏连排单，令按程登注时刻，以便稽核。

　　玉玺

　　自汉以来，历代天子沿用「受命于天，既寿永昌」之玉玺，即传国玺也。

　　或曰，历代传国玉玺，相传为元顺帝携之以遁至沙漠，后遂遗失。越二百余年，牧羊者见羊三日不食，以蹄跪地，乃掘获此玺，后归察哈尔林丹汗。天聪甲戌，睿亲王多尔兖获之于额哲母所，其文为汉篆「制诰之宝」四字。

　　传国玉玺之伪托

　　康熙丙午正月，江督郎廷佐奏称溧阳民人顾起龙等，浚河获玉玺，篆文「人心惟厄，道心惟微，惟精惟一，允执厥中」十六字，遣官赍送至京。圣祖大悦，命贮内府，颁重赏有差，并宣付史馆。时有知其事者，谓印为明弘光时新造，南都既陷，一中官怀之而逸，值追者急，乃瘗之于此也。

　　官印

　　国初官印，大率仍明之旧，官职大小，以分寸别之，右偏为九叠篆文，左偏为满文。至干隆己巳，傅文忠公恒奏称满文已有御制篆文，印中请用满篆，遂得旨改铸，乃不用九叠篆而用小篆，惟一品官仍用九叠。武职印与文职同，提督大员用柳叶篆以别之。

　　干隆一千八百九十七年铜印

　　云南孟连土司，极边烟瘴地也。国初，其地归版图，以邻缅甸故，几为瓯脱地。光绪时，以勘边事起，□省派员踏验，得其铜印一方，文为「孟连土司之印」，边镌一行小字，文曰「干隆一千八百九十七年制造」，其左侧又一行小字，文曰「干字四百二十九号」。此殆以天子万年之义，坚远夷归化之心欤？

　　印章

</div>
    <div class="pagination">
<a href="清稗类钞_page200.html">上一页</a><span>...</span><a href="清稗类钞_page196.html">196</a><a href="清稗类钞_page197.html">197</a><a href="清稗类钞_page198.html">198</a><a href="清稗类钞_page199.html">199</a><a href="清稗类钞_page200.html">200</a><span class="current-page">201</span><a href="清稗类钞_page202.html">202</a><a href="清稗类钞_page203.html">203</a><a href="清稗类钞_page204.html">204</a><a href="清稗类钞_page205.html">205</a><a href="清稗类钞_page206.html">206</a><span>...</span><a href="清稗类钞_page202.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
