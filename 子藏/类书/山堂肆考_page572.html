<!DOCTYPE html>
<html>
<head>
    <meta charset="UTF-8">
    <title>山堂肆考 - 第 572 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 572 页/共 632 页</h1>
    <div class="content">　　孝经援神契蝉无力故不食
　　无口而鸣
　　埤雅兔丝无根而生蛇无足而行鱼无耳而听蝉无口而鸣又蝉饮而不食蚕食而不饮不食故蝉无屎而有尿不饮故蚕无尿而有屎蝉三十日而化蚕二十日而化草木子曰属却行蜻属纡行蜩属膀鸣发皇翼鸣蜙蝑股鸣荣原胃鸣蜥蜴骨鸣
　　五德
　　陆云寒蝉赋序头上有绥则其文也含气饮露则其清也黍稷不享则其亷也处不巢居则其俭也应守节则其信也
　　八名
　　八名即尔雅所谓曰蜩曰蜋蜩曰螗蜩曰曰防曰蝒曰蜺曰蜓蚞八种是也李巡注以下皆分别五方之语而名不同也
　　饮露
　　徐广车服杂志侍臣加貂蝉者取其清髙饮露而不食也又曹大家蝉赋吸清露于丹园抗乔枝而理翮
　　吟风
　　刍荛论秋风至而寒蝉吟蔡邕月令鸣则天凉故谓之寒蝉傅赋聆商风而和鸣盐铁论以所不覩而不信若蝉不知雪也
　　归火
　　吕氏春秋耀蝉者务眀其火振其树若火不明虽振树无益人有明德则天下归之若蝉之归明火也
　　含和
　　曹植蝉赋内含和而弗食兮与众物而无求栖乔枝而仰首兮潄朝露之清流
　　笑鹏
　　见鹏
　　避雀
　　齐褚玠风里蝉赋或孤吟而不断或乱响而还连垂绥而嘶定避黄雀而声迁
　　侍中貂
　　见侍中
　　中书冠
　　梁朱异为通事舎人后除中书郎秋日始拜有飞蝉集异冠上时咸谓蝉珥之兆
　　嘒庭
　　古今注牛享问董仲舒曰蝉为齐女何也答曰昔齐王之后怨王而死化而为蝉登庭树嘒嘒而鸣王悔之故名蝉为齐女
　　号轩
　　李白诗秋蝉号阶轩感物忧不歇
　　复育化
　　王充论衡蛴螬化为复育复育转为蝉生两翼不类蛴螬一名王蝎其生坼母背而出
　　蛣蜣化
　　杂俎蝉未蜕时名复育相传言蛣蜣所化秀才韦翾庒在杜曲常冬月中掘树根见复育附于朽处怪之村人言蝉固朽木所化也翾因剖一视之腹中犹有烂木旧説朽木化为蝉壊裙化为蝶腐菌化为蜂
　　舎卑秽
　　埤雅蝉舎卑秽趋髙洁其禅足道也抱朴子曰蝉之洁饥不羡蜣蜋之秽饱故顔回之箪瓢有以轻倚顿之富也
　　慕清虚
　　欧阳脩鸣蝉赋嘒嘒非管泠泠若弦裂方号而复咽凄欲断而还连吐孤韵以作律含五音之自然吾不知其何物其名曰蝉岂非因物造形能变化者耶出自粪壤慕清虚者耶凌风髙飞知所止者耶嘉木茂树喜清阴者耶呼吸风露能尸解者耶绰约双须脩婵娟者耶
　　翳叶
　　晋傅咸黏蝉赋遂寓目于周览见鸣蜩于纎枝翳翠叶于长吟信厥乐之在兹茍得意于所欢曽往黏而莫知匪尔之命薄坐偷安而忘危梁萧子范有后堂听蝉诗隋顔之推有听鸣蝉篇
　　鸣榆
　　见露
　　螳蜋
　　螳蜋有斧虫兖人谓之拒斧其臂如斧奋之当辙不避一名螳蠰一名不过其子蜱蛸一作螵蛸尔雅正义深秋乳子至夏初乃生一生百子如螽斯云庄公回车
　　淮南子曰齐庄公出猎有螳蜋举足将抟其轮问其御曰此何虫对曰此螳蜋也为虫知进而不知退不量力而轻就敌公曰此为天下勇虫矣回车避之勇士归焉
　　庄生捐弹
　　庄子外篇庄周游于雕陵之樊覩一异鹊自南方来者感周之颡而集于栗林周曰此何鸟哉翼殷不逝目大不覩蹇裳躩歩执弹而留之覩一蝉方得美廕而忘其身螳蜋执翳而搏之见得而忘其形异鹊从而利之见利而忘其真庄周怵然曰噫物固相累二类相召也捐弹而反走虞人逐而谇之
　　执翳蔽形
　　埤雅螳蜋好捕蝉食之执木叶以自蔽蝉将去而未飞为之一前一脚世云螳蜋所执之翳可以蔽形
　　含气生火
　　类从螳蜋之气含之生火蚯蚓之尘背洒起雾
　　蟋蟀
　　方言蜻蛚楚谓之蟋蟀或谓之蛬南楚间谓之蚟埤雅蟋蟀似蝗而小善跳色正黒有光泽如漆一名蛬一名促织一名络纬一名莎鸡蟋蟀有三尾者雌也二尾者雄也呉人取其雄而趫健者驯养以鬬其鸣在股间非其口也传曰蟋蟀之虫随隂迎阳得寒乃鸣诗义问蟋蟀食蝇而化
　　入牀
　　诗豳风六月莎鸡振羽七月在野八月在宇九月在户十月蟋蟀入我牀下埤雅蟋蟀微物也犹知随时可以人而不如乎
　　居壁
　　见六月
　　惊妇
　　里语促织鸣懒妇惊
　　动人
　　杜诗促织甚微细哀鸣何动人
　　清响悲声
　　卢谌蟋蟀赋风戾戾而动柯露零零而陨树月转影而西頽汉回波而东注厉清响于长宵激悲声以迄曙
　　多言强聒
　　杨廷秀放促织赋是固霜凄露感而恤纬征人之裳者欤身勤心苦而提耳女工之荒者欤昼閴宵喧自基而徂堂者欤多言强聒而身隠声彰者欤若悲若怨若愤若叹而吟啸秋夕之清长者欤
　　萤
　　古今注萤一名晖夜一名景天一名燐一名熠燿一名丹良一名丹鸟一名夜光一名宵烛鬼谷子曰萤名照夜尔雅一名即炤
　　腐草为
　　礼月令季夏之月温风始至腐草为萤不言化者不复为腐草也方氏曰腐草幽之类也萤明之类也季夏腐草为萤盖离之明极于此也或云萤生隂湿之地在大暑前后飞出是得大火之气而化故如此明照也
　　烂竹化
　　格物论萤是腐草烂竹根所化
　　羞鸟
　　大戴礼丹鸟羞白鸟丹鸟者谓丹良也白鸟者谓蚊蚋也其谓之鸟者重其养也凡有翼者为鸟羞也者进也不尽食也古今注以萤为食蚊蚋以此
　　却马
　　淮南万毕术萤火却马注云取萤火裹以羊皮置土中马见之鸣却不敢行
　　戴火而寒
　　传曰萤戴火而寒
　　无胃而育
　　崇有论鸟无胃而生萤无胃而育
　　萤丸堕矢
　　神仙感应篇务成子萤火丸方云汉武威太守刘子南从道士尹公受其方合而佩之永平中于武威北界遇虏战败为冦所围矢下如雨未至子南数尺矢辄堕地终不能中伤虏以为神乃解围去
　　萤火照书
　　见笃学
　　放山
　　隋炀帝大业末天下盗起帝于景华宫徴求萤火数斛夜出游山如放火光遍岩谷
　　绕井
　　杜诗却绕井栏添个个偶经花蕋弄辉辉
　　拂席流
　　韦应物诗萤光拂席流
　　缘帷彻
　　杜子美诗萤鉴縁帷彻
　　敢近太阳
　　杜诗幸因腐草出敢近太阳飞未足临书卷时能防客衣随风隔幔小带雨傍林微十月清霜重飘零何处归
　　不畏明月
　　陈去非诗却马已録仙人方映书曽登君子堂不畏明月见陋质但畏风雨难为光
　　雨中燃
　　梁元帝萤诗着人疑不热集草讶无烟到来灯下暗翻在雨中燃
　　星中乱
　　张芸叟诗江邉萤火故煇煇巧解穿帘又防衣但取见时増恶思难穷生处太卑微月明敢向星中乱云黒偏能雨里飞今日分明知我去何年漂泊照吾归
　　傅咸萤赋
　　晋傅咸赋不以资质之鄙薄兮欲增辉乎泰清虽无补于日月兮期自照于陋形
　　宾王萤赋
　　唐骆宾王赋类君子之有道入暗室而不欺同至人之无迹怀明义以应时
</div>
    <div class="pagination">
<a href="山堂肆考_page571.html">上一页</a><span>...</span><a href="山堂肆考_page567.html">567</a><a href="山堂肆考_page568.html">568</a><a href="山堂肆考_page569.html">569</a><a href="山堂肆考_page570.html">570</a><a href="山堂肆考_page571.html">571</a><span class="current-page">572</span><a href="山堂肆考_page573.html">573</a><a href="山堂肆考_page574.html">574</a><a href="山堂肆考_page575.html">575</a><a href="山堂肆考_page576.html">576</a><a href="山堂肆考_page577.html">577</a><span>...</span><a href="山堂肆考_page573.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
