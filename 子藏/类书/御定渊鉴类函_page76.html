<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 76 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 76 页/共 320 页
  </h1>
  <div class="content">
   増制唐常衮授吕崇贲太府卿制曰门下九卿之重参理于佐六府孔脩颁货于列藏历代右职莫非髙具官吕崇贲忠谨良实居简向方能用晦于精辨亦体微于刚贞峻节孤立清心确然以长才之有余应羣务而多适拥旄乘塞周歴大藩薄于战功经以事典用明既富之教必厚丰财之德自顷艰阻有司旷废府寺寂寥卿府虚设寖成其朕甚惧焉今再举旧章各归其局出纳之地眷求惟精兼领三尚之烦以荣四至之列可行太府卿防官勲如故　白居易授裴武太府卿制曰敕聚九州之赋辨百货之名按其度程谨其出纳孰为主者外府上卿务殷崇秩不易其具官裴武有通敏之识有倚办之才以兹器用早膺任使小大之务防不励精累有勤绩存乎官次而受藏之府国用所资若非使能何以集事俾升显列仍委剧务尔宜率其官属钦乃职司会帑藏出入之要脩权量平校之法以遵成式无使改易谨而守之斯为称职
　　増记宋耿秉太府寺防壁记曰周官三百六十名存于今而职不异者太府一官耳周制下大夫二人上士四人下士八人设属若是其众非以其事繁而职重欤故郑氏谓为主治藏之长秦汉迄隋并置不常上下千载何寂寂咸无可纪也岂出纳之吝仅云有司他非所及抑卓伟之才偶不相值耶若曰士举不逮古则焉敢厚诬独唐开元中杨隆礼任职二十年有公清之誉性特详宻虽寻尺皆自按省凡物经杨卿者无不精丽吾犹憾焉以其未闻君子之大道也国初省部寺监惟以寄禄寺则光禄太常宗正卫尉司农大理或以卿或以贰或以丞各寓一阶别设主判之官以典事惟太府则否其职悉入三司诸按故主判之任罕置逮元丰厘正中更多故岁久莫详髙宗中兴驻跸临安任职者始可以岁月考
　　太府卿官属一【丞　主簿　诸市署　平准署左右藏署　常平署】
　　原杜氏通典曰太府丞于周官为太府上士之任自后无闻梁太府丞一人陈因之后魏北齐各一人后周曰太府上士隋又曰太府丞唐因之有四人　主簿亦周官太府下士之任自后无闻梁置一人陈因之后魏亦然隋置四人唐因之减一人　增宋史曰元丰官制置丞簿各二人元符元年増置丞一人崇宁中置药局又添丞一人宣和三年减罢建炎罢太府寺绍兴元年复以章亿守太府寺丞续添置三人绍兴四年复置太府寺共三丞　续文献通考曰金置丞二人元置五人有经历知事照磨无主簿　原诸市署周官有司市下大夫掌市之理汉京兆尹属官有长安市长丞后汉则河南尹属官雒阳市长丞魏晋因之东晋则丹阳尹管之宋齐因之梁始隶太府陈因之后魏有京邑市令北齐则司州牧牧领东西市令丞后魏司市下大夫隋初京市令丞属司农帝改隶太府唐因之毎市令一人丞二人　平准署周官有货人中士下士主平定物价秦置平准令汉因之秩六百石掌知物价及主练染作彩色后汉平准令丞隶大司农嘉平四年改平准为中准使宦者为之列于内署自是诸署悉以阉人为令丞魏少府属官有平准令宋惟掌染顺帝即位以帝讳准故曰染署齐又曰平准属少府梁陈则曰平水令丞北齐平准属司农后周曰平准中士下士隋初如北齐炀帝改隶太府唐因之令二人丞四人掌官市易　左右藏署周官有职币上士中士掌财之币又外府中士主泉藏有玉府掌王之金玊兵器之藏内府中士主货贿藏在内也职内上士主泉货所入葢其任也汉少府属官有中藏府令丞魏因之晋有左右藏令属少府晋江东置御史掌库曹后分库曹曰外左库内左库至宋省外左库而内左库直曰左库齐梁陈曰右藏北齐曰左右藏令属太府寺后周曰外府上士中士隋如北齐唐因之置左藏署令三人【掌库藏钱布帛杂防】右藏署令二人【掌铜鐡毛角玩弄之物金玉珠宝香画防色进贡杂物】　常平署汉宣帝时耿寿昌请于边郡皆筑仓谷贱时増价而籴贵时减价而粜名曰常平仓常平之名起于此也后汉明帝置常满仓晋又曰常平仓自后无闻梁亦曰常平仓而不籴粜陈因之后魏太和中虽不名曰常平亦各令官司籴贮俭则出粜隋曰常平仓唐武德中置常平监官以均天下之货【市肆腾踊则减价而出田啬丰羡则増籴而触长之】后省监置常平署令一人掌仓粮管钥出纳粜籴凡天下仓廪和籴者为常平仓正租为正仓地子为义仓【天宝八年通计天下仓粮正并和籴等见数凡一亿九千六百六万二千二百二十石】　增宋史曰太府寺所隶官司二十有五左藏东西库以给官吏军兵奉禄赐予内藏库受嵗计之余积以待国非常之用奉宸库掌供内廷金玉珠宝祗库掌受钱帛器皿衣服以备颁给赐予元丰库受诸路积剰及常平钱物凡封桩者皆入焉布库茶库杂物库以备赏给支用粮料院以法式颁诸司诸军廪禄奉料审计司审其给受之数以法式驱磨【以上即左右藏署之遗制】市易上下界以平百物以通边籴杂买务杂卖塲以供宫府所需以受币余之物而皆隶于都提举市易司汴河上下锁蔡河上下锁舟船木筏之征店宅务掌官屋邸店出僦修造之事榷货务掌折博斛斗金帛之属交引库交引钱钞抵当所听民质取香药库石灰塲以通出纳和济局惠民局以济民疾【以上即诸市署平准署之遗法常平署隶司农详司农卿】　续文献通考曰金太府监官属左右藏库使支应所都监太仓使酒坊使典给署市卖司平准务各使皆隶焉【典给署本钩盾署古属司农寺金初曰钩盾使明昌三年改掌宫中所用薪炭氷烛】　又曰元太府监官属内藏库提防大使副使左右藏库提防大使副使掌出纳御用诸王缎匹纱罗香货及支金玉并和买纱罗布绢丝锦木棉衣服等物
　　太府卿官属二
　　原汉书曰赵广汉亷洁下士有名誉州郡举茂才为平准令　増唐书曰天授中裴守贞为司府丞推覈诏狱多裁恕全免数十姓不合武后防出为汴州司马　宋史曰李孟傅参知政事李光防子也光南谪之日才六岁以光遗表恩累官至太府丞韩侂胄欲见之孟傅曰行年六十去计已决不敢闻也孟傅博学多闻持身甚严时推能世其家







　　御定渊鉴函卷九十三
&lt;子部,类书类,御定渊鉴类函&gt;
　　钦定四库全书
　　御定渊鉴函卷九十四
　　设官部三十四【秘书监　少监附　秘书丞秘书郎　校书郎正字附　著作郎著作佐郎　殿中监　丞　尚食局　尚药局尚舍局　尚乘局　尚辇局并附　尚衣监】秘书监一【少监幷载】
　　原杜氏通典曰周官太史掌建邦之六典又有外史掌四方之志三皇五帝之书汉氏图籍所在有石渠石室延阁广内贮之于外府又有御史中丞居殿中掌兰台秘书及麒麟天禄二阁蔵之于内禁后汉图书在东观桓帝延熙二年始置秘书监一人掌典图书古今文字考合同异属太常后省魏武帝又置秘书令典尚书奏事文帝黄初初乃置中书令典尚书奏事而秘书改令为监掌艺文图籍之事初属少府后乃不属其兰台亦蔵书籍而御史掌之晋武帝以秘书幷入中书省其秘书著作之局不废惠帝永平中复别置秘书监并统著作局掌三阁图书自是秘书之府始居于外其监铜印
　　墨绶进贤两梁冠绛朝服佩水苍玉【华谭为秘书监自负宿名意甚不快曰臣老矣将死秘阁汲黯之言复存于今日上不悦】宋与晋同梁曰秘书省【任昉字彦升为秘书监自齐永元以来秘阁四部篇卷纷杂昉手自讐校由是篇目定焉】陈因之后魏亦有之后周秘书监亦领著作监掌国史【説在秘书丞注】隋秘书省领著作太史二曹炀帝增置少监一人后又改监少监并为令唐武徳初复改为监龙朔二年改秘书省为兰台改监为太史少监为侍咸亨初复旧天授初改秘书省为麟台神龙初复旧掌经籍图书监国史领著作太史二局太极元年增秘书少监为二员通判省事其后国史太史分为别曹而秘书省但主书写勘校而已【汉初御史中丞掌兰台秘书图籍之事至魏晋其制犹存故歴代营都邑置府寺必以秘书省及御史台为邻】虽非要剧然好学君子亦求为之【魏征后为秘书监奏引学者校定四部书自是秘府图籍灿然毕备】　初学记曰按秘书监后汉桓帝置也掌图书秘记故曰秘书后省至献帝建安二十一年魏武为魏王置秘书令【按汉官及齐职仪秦汉置尚书通掌图书秘记章奏之事汉武罢尚书官置中书掌其事汉武罢中书官又置尚书汉献帝置秘书令典尚书奏事当中书之任则知中书本尚书之任秘书本中书之任】初汉制尚书中书属少府【按汉官初秦代少府遣吏四人于殿中主发书故号尚书尚犹主也中书本尚书之官故总属少府】而秘书本中书之官故魏初犹隶少府及王肃为监以为魏之秘书即汉之东观之职安可复属少府自此不复焉唐改曰兰台又改名太史又改曰麟台【初汉御史中丞在殿中掌兰台秘书图籍唐以秘书省为兰台即因斯义也汉西京未央宫中有麟阁亦藏秘书即雄校书之处也改秘书为麟台亦因其义也春秋韩宣子聘鲁观书于太史氏古者太史掌书改监为太史亦因其义】　増文献通考曰宋太平兴国二年始建崇文院昭文馆史馆集贤院皆总为崇文院端拱初建秘阁亦在崇文院中【择三馆书籍真本幷内出古畵墨迹等蔵之】淳化元年诏秘阁次三馆秘书省仍京百司时秘书省虽有监少监丞郎校书郎正字著作郎佐皆以为寄禄官常带出入【秘监即中大夫】郎官至秘书监有特令供职者有以他官兼领者有以判秘阁官兼判者【至道中以翰林学士承防兼秘书监淳化中李至自前执政以礼部侍郎兼秘书监祥苻九年杨亿以秘书监判秘阁兼秘书省事见麟台故事】凡邦国经籍图书悉归秘阁而秘书所掌常祭祀祝版而已元丰正名以崇文院为秘书省既罢馆职【国初三馆直馆直校勘通谓之馆职必试而后命不试而命者皆异恩】尽以三馆职事归秘书省置秘书省职事官自监少至正字不领他局监掌书籍图史天文厯数之事属有五著作郎著作佐郎秘书校书正字各以职于长贰元祐中复置集贤院校理自校理而上职有六等随官资除授或领内外职任不必专在馆中绍圣初罢之宣和初改元丰之制増定为十八员以仿唐登瀛之数政和五年诏秘书省殿以右文为名改集贤殿脩撰为右文殿脩撰建炎三年罢绍兴元年复置【旧秘书省建于禁中至是权寓临安府法寺十四年创新省于天井巷之左少监防操援政和故事乞置提举官遂以授礼部侍郎秦禧后又以孟忠厚为醴泉观使月局如宰执】五年立定十八员为额太史局文德殿钟漏所焉　续文献通考曰辽南面秘书监官有监少监监丞主簿外有秘书郎正字所属著作局有校书郎统和中杨佶尝居此职金秘书监以著作局笔砚局书畵局司天台焉监少监丞各一员秘书郎二员通掌经籍图书校书郎一员以翰林官兼掌校勘在监文籍笔砚局直长掌御用笔墨等事泰和七年以女直应奉兼书画局直长掌御用书画纸札著作局著作郎著作佐郎各一员掌脩日歴【宋制惟日歴非编脩官不预金著作局设郎与佐郎以学士院兼领之】元制秘书监掌厯代图籍幷隂阳禁书设卿四员大监少监各二员监丞二员典簿一员其属著作郎二员著作佐郎二员秘书郎二员校书郎二员辨验书画直长一员延祐元年定置卿四员参用宦者二人眀不设秘书监图籍禁书藏之内府
　　秘书监二
　　原秘署　仙室【鱼豢魏略曰兰台台也而秘书署耳华峤后汉书曰学者称东观为老氏蔵室道家蓬莱山王融曲水诗序曰纪言事于仙室谓蔵室也】　芸台　蓬观【鱼豢典略曰芸香辟纸鱼蠧故藏书台称芸台　下详仙室注】　延阁　秘府【刘歆七略曰武帝广献书之路百年之间书积如邱山故外有太常太史博士之蔵内则延阁广内秘室之府　汉书曰天下文籍悉在广内秘府之室谓之秘书】　増木天　大蓬【合璧事曰内诸司舍惟秘阁最宏壮阁下穹窿髙敝谓之木天　翰苑新书云秘书监曰大蓬】　病坊　华省【要曰唐以秘书望虽清雅而实非要剧权贵子弟及好利夸侈者率不好此职以监为宰相病坊丞及著作郎为尚书郎病坊秘书郎及着作佐郎为监察御史病坊　宋广平集云睠彼兰台古称华省】　五絶　四部【翰苑新书云职林秘书省内有落星石薛少保画鹤贺监草书郎余令画凤号为四絶元和中韩公武为秘书郎挟弹中鹤一眼时谓之五絶　彚苑详注云梁任昉为秘书监自齐永元以来秘阁四部篇卷纷杂昉手自讐校】　原典图书　掌秘奥【上详通典　温峤举荀崧为秘书监曰夫国史之典将以明得失之迹谓之实録使一代之典焕然可今之秘书著作是也散常侍崧文质彬彬思义通博厯位先朝莅事以穆宜掌秘奥宣明史籍】　考同异　校古今【上详通典　王隐晋书曰恵帝永平元年诏云秘书监总理籍考校古今课试署吏领有四百人宜专其事】　典文章　综经籍【莘峤集曰诏尚书曰亭候峤体素简文学该通经覧古今博闻多识著书寔録有良史之志故转为秘书监其加散常侍班同中书寺为内台使中书散及著作理礼音律天文数术南省文章门下撰集皆典统之　下详校古今注】　撰皇览　次竹书【魏志曰王象字羲伯散常侍领秘书监撰皇览傅畅晋书賛曰荀勗领秘书监太康二年汲郡冢中得竹书勗躬自撰次注写以为中经列于秘书阙文多所证明】　着阳秋　典文字【何法盛晋中兴书曰孙盛字安国为秘书监加给事中蔫尚好学自少及长常手不释卷既居史官乃着三国阳秋　下详通典】　増羣玉　蓬莱殿【穆天子穆天子西登昆仑见王母癸巳至于羣玉之山所谓防府也杨亿代谢表自草紫泥之诏遂违羣玉之　彚苑详注云唐藏书之地有昭文崇文之馆有集贤书院有修文文同文以至蓬莱书殿曰乾元脩书院曰秘书内外省曰内库曰三馆曰秘书秘府曰兰台麟室】　可设罗　宁抱椠【西京杂记曰省内本统经史及太史厯象后并属别惟主寓书校勘而已自是门可设罗　通略曰绍兴三年时士大夫以登台阁陞禁从为显官不以官之迟速为荣滞时语曰寕登瀛不为卿寕抱椠不为监】隠士征　耆德除【元史曰李孝光字季和隐居雁荡山五峰下四方之士逺来受学名】
　　【誉日闻至正七年诏征隐士以秘书监著作郎召赴京师见于宣文阁进孝经图説帝大悦赐上尊明年陞秘书监　又曰宋道字道善记诵避地襄阳已而北归屏居河内者十有五年赵璧经略河南荐之歴任太常少卿至元十六年太子以耆徳召见侍讲经筵开谕为多十八年除秘书监】　原崇儒术掌秘书【王肃论秘书表云中书郎在尚书丞郎上秘书丞郎宜次尚书郎下不然宜次御史下迁比尚书郎此陛下崇儒术之盛防也又云昔时秘书掌国秘宻】　东壁东观　兰台麟台【石氏星经曰东壁之星主文籍东观事见仙室注汉书曰御史中丞掌兰台秘书图籍又鱼豢魏略曰薛夏为秘书丞时秘书掌公事移兰台兰台自以台也秘书丞特为署耳谓夏不得移当有坐者夏报曰兰台为外台秘书为内阁台也阁也何不相移之有兰台无以折之后遂以为常麟台详叙事】　幽賛符命　宣眀史籍【傅畅晋书賛曰庾峻自司空长史迁秘书监幽賛符命天文地理因有述焉下详掌秘奥注】　増防预朝政　假直秘省【唐书曰贞三年魏征以秘书监防预朝政　翰苑新书云李邕见特进李峤自言读书未徧愿一见秘书假直秘书省未防辞去峤惊试问奥篇隐帙了辨如响】　师古详敏　荀崧通博【又云唐太宗以顔师古体业淹和器用详敏命为秘书监所有竒书难字众所共惑者随疑判析曲尽其源　下详掌秘奥注】　总领秘书得与内宴【宋史曰太平兴国间参知政事李至以目疾求觧机政防建秘阁命以吏部侍郎兼】
　　【秘书监三馆书置阁中俾至总之至每与李昉王化基等观书阁下上必遣使赐宴三馆学士皆与焉至是陞秘阁次于三馆上尝幸秘阁出草书千字文为赐隋书曰炀帝嗣位栁拜秘书监封汉南县公帝退朝之后便命入阁言宴讽咏终日而罢帝毎与嫔后对酒逢时兴防輙命与焉　以上秘书监】　贰书省　数耆旧【彚苑详注云除上官均制还贰书省岂惟典领国籍为缙绅之荣庶以集贤材增朝廷之重　黄山谷诗云儒林数耆旧少监发新斑】　上官体　员外监【上官仪贞观初擢进士第迁秘书郎太宗毎属文遣仪视槀宴私未尝不与髙宗即位为秘书少监仪工诗其词绮错婉媚贵显者多效之为上官体　中宗时郑普思以妖幻位秘书员外监支党徧岐陇间苏瓌捕繋穷治之】　班左忠臣　台阁散地【唐书曰太宗尝叹五去圣逺传习寖讹诏顔师古于秘书省考定多所厘正既成悉诏诸儒议于是各执所习共非诘之师古随方晓答证据该明人人叹服拜秘书少监一时人谓杜征南顔秘书为左邱明班孟坚忠臣　宋史曰太宗端拱三年下诏曰九寺三监国之羽仪制度声名往往而在各有副贰率其司存品秩素髙职任尤重郎吏授斯为旧章比闻缙绅之流颇以台阁自许目为散地甚无谓焉朕将振之自我而始于是以兵部郎中孔承恭等为太常光禄诸寺少卿以郎中魏羽等为秘书少府将作诸监少监】　制草立就　执经从行【又曰王安中歴秘书省著作郎政和间天下多言瑞应廷臣輙笺表贺徽宗观安中作称为竒才他日特书制诏三题使具草立就上即草后批可中书舎人未防自秘书少监除中书舍人　元史曰泰定初虞集迁秘书少监天子幸上都以讲臣多髙年命集与集贤学士王结执经以从行经筵之制取经史中切于心徳治道者用国语汉文两进读润译之际毎一时精于其学者为之犹数日乃成一篇集为反覆以通之然后得以无忤】　疏留刘攽诏趣尹焞【宋史曰哲宗初刘攽起为秘书少监以疾求去于是给事中孙觉胡宗愈中书舎人】
　　【苏轼范百禄言攽博记能文章政事侔古循吏守道不囘宜优赐之告使留京师　又曰髙宗时诏以秘书郎兼説书趣起尹焞焞入见就职明年授秘书少监】　父子并命　兄弟继职【翰苑新书云赵崇儒拜翰林学士时父骅迁秘书少监徳宗欲宠其门一日并命　又云王珣为秘书少监数年而弟瑨继其职以上秘书少监】
　　秘书监三
　　原仙省　秘省　秘阁　典籍【传曰孙伯黡司晋之典籍】　司典【又汝司典之后】　増飞白书【翰苑新书云宋太宗飞白秘阁二字赐李至】　紫章服【又云淳熈五年孝宗幸秘书省御制诗一首赐宰臣史浩以下秘书监陈骙少监郑丙赐紫章服】　原仪依御史【王肃论秘书表云武帝初置秘书仪依御史台文帝屡有优诏丞郎之比黄门郎秘书径迁中书不宜与他官为连者也】　职为近密【又云臣愚以为秘书职于三台上为近宻】　兼掌国史【王隠晋书云贾谧字长渊元康末起为秘书监兼掌国史】　増秘阁遗逸【晋谢灵运为秘监称秘阁遗逸】　原以辨经纬【北堂书钞温峤表荀崧为秘书监秘书著作宜得文史之才以辨经纬】　増三入东观【华峤集峤表曰伏见诏书以臣为秘书监加位常伯昔刘向父子世典史籍马融通博三入东观非臣疎浅所敢比迹】　瀛洲通籍【合璧事云秘府藏书云委简编之富瀛洲通籍朋来俊乂之防】　规讽得失【唐书曰虞世南为秘书监太宗引之谈论及古今帝王行政得失必存规讽太宗尝谓侍臣曰朕因暇日毎与世南商略古今朕有一言之善世南未尝不悦有一言之失未尝不怅怅其恳诚若此】　脩书学士【又曰明皇时诏勾校秘书乃拜马懐素为秘书监以博士尹知章等分部撰次懐素奏秘书少监卢俌崔沔为脩图书副使秘书郎田可封康子元为判官然懐素不善著述未能有所绪别及怀素卒复诏秘书馆并号脩书学士草定四部人人意自出无所统一逾年不成乃以元行冲知丽正院由是秘书省罢撰辑而学士皆在丽正矣】　秘书外监【又曰贺知章授秘书监晚节尤放诞遨嬉里巷自号四明狂客及秘书外监天宝初请为道士还乡里以宅为千秋又求周宫湖数顷为放生池有诏赐镜湖剡川一曲】　图书养性【宋史曰杨徽之真宗尹京时妙僚佐及即位加礼部侍郎以衰疾求近职改兵部侍郎兼秘书监入谢命坐劳之曰图书之府清净无为俾卿得以养性也】　询访旧事【又曰真宗时郭贽以集贤院学士知河南府归朝献诗自陈进秩吏部俄兼秘书监初真宗未出阁贽已授经上尝至其家至是在秘府屡赐对询访旧事】同在馆阁【东都事略宋绶年十五召试中书真宗竒其文令于秘阁读书久之试学士院为集】
　　【贤校理与父皐同在馆阁】　欲重此【文献通考曰元丰间初除龙图阁学士王胜之为秘书监时寄禄官已正议大夫盖神宗欲重此又胜之雅有文学故也】　更迭补外【防要曰孝宗乾道元年诏馆职所以招延天下英俊茍不亲吏事知民情则将来难备公卿之任今后当更迭补外】　白头老监【宋史曰张齐贤子宗诲以秘书监致仕尝事干谒其子劝之学贺秘监衣羽服优防何必更事请谒宗诲曰吾作白头老监枕书而眠何以贺老流沙之服为哉】　蔵书之府　天下之图　原秘府谓秘书【汉书艺文志云孝武世建藏书之防置写书之官下及诸子传説皆充秘府于是天下文籍悉在天禄石渠之间广内秘府之室谓之秘书成帝时刘向父子以本官典其事后则图籍在东东有校书傅毅马融之徒】　増秘省多文士【后魏书世祖拜伊馥为尚书郡公馥辞曰尚书务殷公爵至重非臣年少愚近所宜荷任请过防世祖问其所欲馥曰中秘二省多诸文士若防矜不已请参其次世祖贤之遂拜为中防将军秘书监】　秘书不是监【翰苑新书云太常不常卿秘书不是监以其清重不与他职比也】　胜汝枝头干【石林燕语元祐初用治平故事命大臣荐士试馆阁多一时名士在馆率论资考次未有越次进用者皆有滞留之叹张文潜晁无咎俱在其间一日见蘓子由以中书舎人除户部侍郎无咎意以为平缓曰子由此除不离核谓如果之粘也文潜遽曰岂不胜汝枝头干乎闻者皆大笑按东北有果如李每熟不得摘輙便槁土人因取藏之故谓之枝头干】　筮遇干之畜【翰苑新书云唐崔羣筮易遇干之大畜果除秘书监】　典校在禁中【唐六典云汉书府在外则有太常太史博士掌之内则有延阁广内石渠之藏刘向扬雄典校皆在禁中谓之中书犹今言内库书也后汉藏书东亦在禁中也】　蓬岛窥国史【杨亿代谢表　以上秘书监】　雅好脩饰【唐书曰王绍宗以不附徐敬业武后召赴东都谒殿中褒慰良厚擢太子文学累秘书少监使侍皇太子绍宗雅好脩饰当时公卿莫不慕悦其风】　负才凌籍【又曰李益故宰相揆族子于诗尤所长毎一篇成乐工争以赂取之宪宗雅知名召为秘书少监自负才凌籍士众不能堪】　如尚书丞郎【又曰韦绳天宝初入为秘书少监明皇尚文视职如尚书丞郎绳以善职称】　脩五朝大典【楼攻媿集云汪大猷字仲嘉除秘书少监职当脩神宗以来防要大猷率属分纂上闻为置局命宰臣提举书奏五朝之大典始备　以上秘书少监】
　　秘书监四
　　原诗宋顔延之和谢监灵运诗曰弱植慕端操窘歩惧先迷寡立非择方刻意借穷栖伊昔遘多幸秉笔侍两闱虽惭丹雘施未谓元素睽徒遭良时诐王道奄昏霾人神幽眀絶朋好云雨乖吊屈汀洲浦谒帝苍山蹊倚巗听绪风攀林结留荑跂予间衡峤曷月瞻秦稽皇圣昭天德丰泽振沈泥惜无雀雉化何用充海淮去国还故里幽门树蓬藜采茨葺昔宇翦棘开旧畦物谢时既晏年往志不偕亲仁敷情昵兴玩究辞凄芬馥歇兰若清越夺琳珪尽言非报章聊用布所懐　梁呉均赠栁秘书诗曰蘼芜与丹桂竒心复竒骨已蔽苍龙门又影凤凰阙紫云依夜来清风扶晚发鹓鹭若上天寄声谢眀月　刘孝绰校书秘书省咏懐诗曰终朝守玉署方夜劳石扉未能奏缃绮何由辨国围坐销风露质游聮珠璧晖偶怀笨车是良知髙盖非既言谢端木无为陈巧机　沈约奉和竟陵王抄书诗曰教微因弛辔维峻属贞期义乖良未逺斯文焕在兹超河综絶礼冠楚缀沦诗披縢辨蠧册酌醴访深疑澄流黜往性泛略引前滋汉壁含遗篆名山多逸词緑编方委阁素简日盈辎空幸防鹓鹭比秀恧琼芝挹流既知广复道还自嗤庾肩吾和刘眀府观湘东王书诗曰陈王擅书府河间冨典坟五车方累箧七阁自连云松椠【铿连及】芳帙气柏熏【许运反】起厨文羽陵青简出妫泉緑字分方因接游圣暂得奉朝闻楼霞早发林殿日先曛洛城复接眼归轩畏后羣　周庾信麟趾殿校书和刘仪同诗曰止戈兴礼乐脩文盛典谟壁开金石篆河浮云雾图芸香上延阁碑石向鸿都诵书征博士眀经拜大夫璧池寒水落学市旧槐疎髙谈变白马雄辩塞飞狐月落将军树风惊御史乌子云方汗简温舒正削蒲连云虽有阁终欲想江湖　増唐郑谷秘阁伴直诗曰秘阁鎻书深墙南别晚岑吏人同野鹿庭木似山林浅井寒芜入廊叠藓侵闲看薛稷鹤共起五湖心　白居易秘省后防诗曰槐花雨润新秋地桐叶风飘欲夜天昼日后防无一事白头老监枕书眠　宋吕祖谦车驾幸秘书省诗曰紫青丹极与天邻阖辟乾坤系笑颦独为斯文囘一顾坐令吾道重千钧先王旧物参差见列圣眀谟次第陈墨客区区感荣遇岂知深处在彞伦　刘克荘赠袁秘监诗曰近日频闻有峻除人君相重师儒细旃坐稳方轮讲羣玉峰髙未要扶别后曾过东阁否新来已乞鉴湖无几时供帐都门外真写先生作画图　黄庭坚和孙少监诗曰道山隣日月清樾深牖户同舎多望郎闲官无窘歩少监巗壑姿宿昔廊庙具行趋补衮职黼黻我王度　朱子寄胡文定及刘恭父诗曰先生去上芸香阁阁老新峩豸角冠留取与人卧空谷一川风月要人看
　　原箴后汉崔瑗东观箴曰洋洋东观古之史官三坟五典靡义不贯左书君行右记其言辛尹顾访文武眀宣倚相见寳荆国以安何以季代咆哮不防在强奋矫戮彼逢干卫巫监谤国莫敢言狐突见斥淖齿见残焚文坑儒嬴反为汉巫蛊之毒残者数万吁嗟后王曷不斯鉴是以眀哲先识择木而处夏终摰周耼晋黍或笑或泣抱籍遁走三叶靖公果防厥绪宗庙随夷逺之荆楚麦秀之歌亿载不腐史臣司艺敢告侍后
　　原诏唐太宗正授顔师古秘书监诏曰秘府望华史官任重众而举厯代攸难守秘书监顔师古体业淹和器用详敏学该流略词兼典丽职司图书亟经嵗序朱紫既辨著述有成宜正名器允兹望实可秘书监増制唐李峤授王方庆麟台监制曰鸾台芸阁秘文蓬山奥府是为国重尤切帝难银青光禄大夫行凤阁侍郎王方庆钟鼎髙门簪缨旧徳学富古今才优舒向自参机密亟改凉暄西垣掌诰虽借谟猷东观属词更资通博宜辍凤凰之省俾缉麒麟之署可麟台监仍监脩国史勲封如故主者施行　蘓颋授马懐素秘书监制曰黄门廼睠文籍填于外府旁求儒雅掌彼中绳左散常侍常山县开国公仍每日入内侍读马懐素有舒向之风擅东南之美贯穿从学博而多能沈郁成章丽而有则自朝趋闼日侍金华事必讨论言惟润色故可以发挥秘奥详覈异同可秘书监余如故主者施行白居易授许季同秘书监制曰敕大理卿许季同国
　　朝以来有刘徳威张文瓘唐临为大理卿有魏征虞世南顔师古为秘书监则设官之重得贤之盛人到于今称之今季同以眀慎钦恤理刑狱以文学博雅掌图籍由廷尉而长秘府论者荣之宜自重其官自逺其道又思与刘张唐魏虞顔为比不亦自多乎可秘书监余如故
　　原表晋华峤谢秘书监表曰刘向父子世典史籍马融博通三入东观非臣庸贱所敢拟迹
　　増记宋张宦馆阁续题名记曰上即位之五年实绍兴改元嵗在辛亥二月诏以多难未弭人才为急其复秘书省直监及少监丞著作郎佐校书正字等以待四方隽杰之士又防酌旧制校书郎正字召试学士院而后命之自是采求阙文补缀漏逸而四库书籍亦云略备矣越三载即秘书省复建史馆以脩神宗哲宗两朝实録本省官兼检讨校勘官侍从官充脩撰眀年诏仿唐十八学士之数监少丞外置著作佐郎秘书郎各二员校书郎正字通十二员立为定额又眀年移史馆于省之侧别为一所以增重其事而校勘官或以他官兼之至绍兴九年脩徽宗皇帝实録乃即史馆开实録院以本省官或他官兼检讨以脩撰官如史馆例眀年诏罢史馆幷为实録院以正名实而著作局惟纂脩日歴焉凡在兹均谓之馆职所以蓄储英髦以备任使台谏禁从于此乎取之
　　秘书丞一
　　原杜氏通典曰秘书丞魏武帝置一人典尚书奏事后文帝黄初中欲以何祯为秘书右丞其后遂有左右二丞刘放为左丞孙资为右丞后省晋复置秘书丞铜印墨绶进贤一梁冠绛朝服【嵇绍司马彪傅畅王谧等并为此官】宋为黄绶余与晋同齐梁尤重【齐王俭字仲宝为秘书丞上表求校坟籍依七略撰七志四十卷献之　梁刘孝绰除秘书丞武帝曰第一官当与第一人张率字士简吴郡人迁秘书丞武帝曰秘书丞天下清官东南冑绪未有为之者今以相处卿定有名称也】陈隋印绶与齐同厯代皆有【后周桞虬为秘书丞时秘书虽领著作不防史事因虬为丞始命监掌焉】唐龙朔二年改为兰台大夫咸亨初复旧掌府事勾稽省署抄目　初学记曰案秘书丞魏官也齐职仪云初汉献帝置秘书令有丞二人盖中书之任也魏文分秘书立中书以秘书左丞刘放为中书监以秘书右丞孙资为中书令而秘书改令为监别掌文籍自置丞一人多以秘书郎迁之其后何祯上许都赋帝异之拜秘书郎后月余祯关事帝问曰吾本用祯为丞何故为郎案主者罪遂改为丞时秘书本有一丞尚未转遂以祯为右丞右丞置自祯始也至宋省一丞后代并因之
　　秘书丞二
　　原鹿车　铜印【王肃表秘书丞郎仪宜比尚书郎侍御史今尚书郎侍御史乗犊车奏事用尺一秘书丞郎乗鹿车犹用尺不得朝服奏恐非陛下崇儒之本意　下详通典】　近日月　奏文赋【王肃论秘书表云青龙中议秘书丞郎与博士议郎同职近日月宜在三台上　魏略曰严苞以髙才黄初中入为秘书丞数奏文赋帝甚异之】　谓薛君　用何祯【鱼豢魏略曰薛夏宇宣声天水人东诣京师文帝嘉其才黄初中引为秘书丞帝与夏推论书未尝不终日也每呼之不名而谓之薛君　下详叙事】　増职清华　兼史事【彚苑详注云制秘府丞属职任清华　后周书桞虬为秘书丞时秘书虽领著作不史事自虬为丞始令兼掌焉】　补谏职　真秘书【宋史曰徽宗即位韩宗武为秘书丞哲宗将祔庙中防索省中书画甚急宗武上言先帝祔庙陛下哀慕方深而丹青之玩取索不已播之于外惧损圣徳疏入皇太后见之怒曰是皆内侍数辈所为欲尽加罚帝委曲申救乃已明日太后对宰相奨叹令俟谏官员用之　又曰虞允文过三馆问谁可为秘书丞者佥以尤袤对亟授之张栻曰真秘书也】　原雅有文才　徧观今古【王隠晋书曰嵇绍字延祖雅有文才又晓音律山涛启武帝可为秘书郎帝曰绍既如此便可为丞　又曰庾峻少好学有文才转秘书丞徧观古今闻见益广】　比黄门　位次议郎【王肃论秘书表云魏武帝优诏丞郎之比黄门郎　又云秘书丞郎位次与博士议郎同】　啓定四部　诏防秘书【晋起居注云秘书丞桓石绥啓校定四部之书诏遣郎中各掌一部　虞预晋书何祯字元干为尚书郎少而好学特诏防秘书】　増司文天阁　召试翰林【王仲宝撰褚渊碑文云俄迁秘书丞司文天阁　宋史曰淳化初冦凖掌荐钱若水等五人文学髙第召试翰林若水最优擢秘书丞直史馆】　优诏特迁　召对除授【又曰淳化中蜀寇叛命查道以著作佐郎通判遂州至道三年有使两川者得道公正清洁之状以闻优诏嘉奨迁秘书丞　又曰虞允文绍兴十三年登进士第秦桧当国蜀士多屛弃桧死有荐允文者召对言事上嘉之除秘书丞】
　　秘书丞三
　　原出宜为郡【王肃云秘书丞郎俱秩四百石宜比尚书郎出则宜为郡阶】　起家为丞【龙安记云王谧字雅逺少有美誉诏令为后进冠冕起家为秘书丞也】　増分局采借【晋阳秋太元十八年王谧为秘书丞表前尚书殷允中书郎张敞太子后率郗俭之故太常桓石秀皆多书之家请秘书郎分局采借】　此君可共谈【魏略曰薛夏字宣声博学有才黄初中为秘书丞征东将军曹休来朝时帝方与夏有所谘论而休适至引入坐定帝顾夏谓休曰此君秘书丞天水薛宣声也可共谈其见遇如此】　惟得此一人【合璧事云隋姚察入为秘书丞文帝谓朝臣曰姚察学行当今无比我平陈惟得此一人】　非承平故事【宋史曰雍熈中李昉在相位上欲用其子宗讷为尚书郎昉恳辞以为非承平故事乃改秘书丞】　提防五房事【又曰太宗时栾崇吉为中书刑房堂后官改太子右赞善大夫未防迁殿中丞时以堂后官著作佐郎杨文质为秘书丞提防五房事上召见谓曰汝见擢用栾崇吉否当自勗励】
　　原表齐王融拜秘书丞谢表曰臣闻升离戒晨隂墙不照其景肤云停夕幽草或漏其津至如眀兼就日泽深行雨不有圣德谁或其然所以钦至道而出青皋舍布衣而望朱阙懐禄仕在代耕期荣不谋入用岂悟特擢之例事均延祖置左之恩任光元干逾溢情涯普烛身表畏翘车而必让诫濡翼之愿辞既圣主谓其可施故愚臣黙思自勉
　　秘书郎一【校书郎正字附】
　　原杜氏通典曰按后汉马融【字季长】为秘书郎诣东观典校书及魏武建国又置秘书郎尝以刘劭为之出乘鹿车晋秘书郎掌中外三阁经书覆校残阙正定脱误进贤一梁冠绛朝服亦谓之郎中武帝分秘书图籍为甲乙丙丁四部使秘书郎中四人各掌其一【钟防左太冲刘隗等并为此官】齐秘书郎皆四员尤为美职皆为甲族起家之待次入补其居职例十日便迁【宋王敬乜子恢之召为秘书郎敬求为奉朝请与恢之书曰秘书日有限故有竞朝请无限故无竞吾欲使汝处无竞之地文帝许之】梁亦然【张纉字伯绪为秘书郎固求不迁欲徧观阁内图籍】自齐梁之末多以贵游子弟为之无其才实厯代皆有北齐又谓之郎中隋除中字亦四员唐亦四员分赏四部经籍图书分判校写功程事龙朔中改为兰台郎咸亨初复旧开元二十八年减一员初学记曰秘书郎魏官也初汉献帝置秘书令有丞
　　郎盖是中书之任魏文分秘书为中书而秘书别掌文籍领秘书丞及秘书郎中郎其任也至宋除中字直曰秘书郎此职与著作郎自置以来多起家之在中朝或以才授厯江左多仕贵游而梁世尤甚当时谚曰上车不落为著作体中何如则秘书言其不用才也至北齐又加中字至隋又除中字【出齐职仪及五代史百官志】唐初因之天授初曰麟台郎神龙初复旧　増文献通考曰宋初为寄禄官元丰后掌校写分贮集贤院史馆昭文馆秘阁经籍图书则秘书郎主之元祐四年秘书郎并除陞朝官知县以上资序人任满除集贤校理绍兴初罢校理　原杜氏通典曰秘书校书郎汉之兰台及后汉东观皆藏书之室亦著述之所多当时文学之士使讐校于其中故有校书之职【初汉成帝时已命光禄大夫刘向于天禄阁校经传诸子诗赋歩兵校尉任宏校兵书太史令尹咸校数太医监李柱国校方伎后以诸大夫扬雄等亦典校于其中】后汉兰台置令史十八人【秩百石属御史中丞】又他官入东观皆令典校秘书或撰述传记【后汉明帝以班固为兰台令史撰光武本纪及诸传记又以傅毅为兰台令史与班固贾逵共典校书】盖有校书之任而未为官也故以郎居其任则谓之校书郎【明帝召班固诣校书部除兰台令史后迁为郎典校秘书　又刘珍与校书郎刘騊駼马融校定东观五经传记百家艺术整齐脱误定正文字騊徒刀切駼大呼切　又杨忠字子山徴诣兰台拜校书郎　又窦章为东观校书郎】以郎中居其任则谓之校书郎中【后汉蔡邕拜郎中校书东观　又马融为校书郎中诣东典秘书】当时重其职故学者称东观为老氏藏室道家蓬莱山焉至魏始置秘书校书郎晋宋以下无闻至后魏有秘书校书郎北齐亦有校书郎后周有校书郎下士十二人属春官之外史隋校书郎十二人帝初减二人寻更増为四十人唐置八人掌讐校典籍为文士起家之良其宏文崇文馆著作司局并有校书之官皆为美职而秘书省为最　増文献通考曰宋初为寄禄官元丰后校书郎四人掌校讐典籍刋正讹谬各于其职于长贰元祐初立试中人除馆职法人除正字京官除校书郎建炎初罢绍兴复置必召试学士院而后用之原杜氏通典曰秘书正字后汉桓帝初置秘书监掌图书古今文字考合同异其后监令掌图籍之纪监述作之事不复专文字之任矣今之正字盖令监之遗职校书之通制厯代无闻齐集书省有正书北齐秘书省有正字隋置四人唐因之掌刋正文字其官资轻重与校书郎同【贞元八年割校书四员正字两员属集贤殿】　増文献通考曰元丰后正字二人所掌与校书郎同
　　秘书郎二
　　増谨畏　简素【唐书曰薛元敬与及族兄徳音称河东三凤武徳中为秘书郎是时与房杜处腹心之寄更相结附元敬谨畏未尝申欵曲　沈约宋书曰萧惠开家虽贵戚而车服简素初为秘书郎秘书著作并名家年少恵开意趣与之多不同比肩或三年不共语】　原耽美书　删旧文【蜀志曰郤正字令先安贫好学博覧坟籍弱冠能属文迁秘书郎性澹于荣利极耽意文章及当代美书王隠晋书曰郑黙字思为秘书郎删省旧文除其浮着魏中经簿中书令虞松谓黙曰而今而后朱紫】
　　【别矣】　赋三都　着中经【又曰左思字太冲专精三都赋絶人伦之事自以所见不博求为秘书郎　下详删旧文注】　掌三阁　定四部【上详通典　下详秘书丞】　别朱紫　澹荣利【上详删旧文注下详耽美书注】　増千字诗　三元颂【翰苑新书曰宋袁在陈释褐为秘书郎尝制千字诗当时以为盛作陈后主召入禁中使为月赋染翰立成后主曰观此谢希逸不能专美于前矣　又云唐岑文本除秘书郎元日奏借田三元颂文致华赡】　白玉堂　芸香阁【又云杜甫赠故相张九龄诗上君白玉堂注曽为秘书郎也　又云陈子昂集髙府君墓志祖钦仁检校秘书郎持三寸笔终入芸香之阁】　论台谏　奨防退【宋史曰陈公辅政和三年上舍及弟累迁秘书郎言蔡京王黼用事二十余年台谏皆缘以进愿择人臣中不附权幸慷慨论事者列之台谏钦宗嘉之擢为右司谏　又曰淳熈元年朱熹始拜命上欲奨用廉退以励风俗龚茂良行丞相以熹名进除秘书郎】　神清韵逺　耸壑昂霄【唐书曰孔季诩初擢制科授秘书郎陈子昂尝称其神清韵逺可比卫玠又曰房龄校讐秘书省髙孝基谓裴矩曰仆人多矣未有如此郎者但恨不见其壑昂霄耳】　地惟兰省　职在芸台　职在校文　官惟司典【白帖】　王安期对筞　殷仲容书賛【事文聚云王承字安期七嵗通易补国子生十五对防髙第除秘书郎中　唐书曰李嗣贞擢太常丞天后竒其风度应对召相王府防军阁元静图之吏部郎中杨志诚为賛秘书郎殷仲容书　以上秘书郎】贾长头　李浪子【后汉书曰贾逵自童子时入太学诸儒为之语曰问事不休贾长头显宗时神雀集宫殿帝敕兰台给笔札使逵作神雀颂拜为郎与班固并校书应对左右　宋史曰李彦懐州人大观二年上舍及第授秘书省校书郎彦俊爽美风姿为文敏而工然生长闾阎习鄙事应对便防善谐谑能蹴踘每缀街市俚语为辞曲人争传之自号李浪子】　注前经　试馆职【韩愈答张辙诗曰渍墨窜旧史磨丹注前义苑手秘寳文堂耳惊霆　宋史曰郑鉴召试馆职上问今合除何官龚茂良曰前此学官召试往往止除正字上曰可除校书郎赏其尽言】　九龄调　崔羣擢【唐书曰张九龄擢进士始调校书郎以道侔伊吕科防髙第　又曰崔羣字敦诗陆贽主贡举梁肃荐其有公辅才擢甲科举贤良方正授秘书省校书郎】　奏房琯　召蘓辙【又曰房琯开元中作封禅书説张説説竒之奏为校书郎　宋史曰苏辙坐兄以诗得罪五年不得调哲宗立以秘书省校书郎召】检通鉴　撰鸡林【又曰司马康字公休敏学过人以明上第父光脩资治通鉴奏康】
　　【检阅文字韩绛荐为秘书由正字迁校书郎　又曰王云举进士从使髙丽撰鸡林志以进擢秘书省校书郎】读未见书　俪前代事【楼攻媿集云王淮为校书郎既入馆屛去人事益读未见】
　　【书休假亦入抵暮始归　唐书曰段文昌子成式字柯古推防为校书郎博学强记多竒篇秘籍侍父于蜀以畋猎自放文昌遣吏自以其意谏止眀日以雉兎徧遗幕府人为书因所获前代事无复用者众皆惊叹以上校书郎】　擢麟台　授供奉【又曰陈子昂字伯玉初举进士上书武后召见金华殿子昂貎柔雅少威仪而占对慷慨擢麟台正字　又曰仪凤中魏元忠上封事洛阳宫髙宗善之授秘书省正字仗内供奉】　谏微行　改使馆【宋史曰曹辅第进士政和间厯秘书省正字时帝多微行蔡京谢表有轻车小辇七赐临幸自是邸报闻四方而臣僚阿顺莫敢言辅上疏谏上令赴都堂审问太宰余深曰辅小官何敢论大事辅对曰大官不言故小官言之官有大小爱君之心一也少宰王黼顾左丞张邦昌右丞李彦曰有是事乎皆应曰不知辅曰兹事虽里巷细民无不知相公当国独不知焉用彼相矣黼怒其侵已奏不重责辅无以息浮言遂编管郴州　又曰范如圭召试秘书省正字秦桧力建和议金使来无所于馆将虚秘书省以处之如圭亟见宰相赵曰秘府谟训所藏可使金使居之乎竦然为改馆】试策媚京　以书责桧【又曰蔡嶷崇寕五年以诸生试防揣蔡京复相即对曰熈丰之徳业足以配天不幸继之以元祐绍圣之纉述足以永赖不幸继之以靖国于是遂擢为第一以所对颁天下甫觧褐即除秘书省正字未防至中书舍人自布衣至侍从才九月　又曰秦桧议和秘书省正字范如圭与同省十余人合议幷防争之既具草骇遽引却者众如圭独以书责桧曰公不防心病狂奈何作此草奏与史官六人上之遂谒告去】　乆披缃帙　粗定铅黄　频分温媪之疑　仍惧鲁鱼之谬【并见翰苑新书以上正字】
　　秘书郎三
　　原芸阁　典校　讐校　芸署【并见白帖】　増不肯调【唐书曰窦威入隋授秘书郎当迁不肯调者十年故学益博而诸兄以军功位通显薄威闲冗更谓曰昔仲尼积学成圣犹栖迟不偶汝尚何求耶威笑不答】　老秘书【宋史曰张阐为秘书郎秦桧每荐台谏必先谕以己意尝谓阐曰秘中乆次欲以台中相处何如阐谢曰丞相见知得老死秘书幸矣桧黙然竟罢之】　清而不要【唐书曰李素立武徳初以亲防官起授七品清要有司拟雍州司户参军帝曰要而不清复拟秘书郎帝曰清而不要乃授侍御史】　望不过此【又曰太宗朝岑文本为中书令或劝其营产业文本叹曰吾汉南一布衣入闗所望不过秘书郎县令耳今位宰相俸稍已重尚何殖产业耶】　原王谧有美誉【晋中兴琅琊王録云谧弱冠有美誉拜为秘书郎】　周顗有重名【汝南周録云顗字伯仁少有重名袭父爵武陵侯拜秘书郎】　増东观十年不调【后汉书曰马融滞于东十年不得调才髙博洽为世通儒】　原王凌留秘阁吏【魏志王基云是时青土初定刺史王凌特表请基为别驾后召为秘书郎凌复请还顷之司徒王朗辟基凌不遣朗书劾州曰凡家臣之良则升于公辅公臣之良则入于王职是故古者侯伯有贡士之礼今州取宿卫之臣留秘阁之吏所希闻也】　钟防敏达夙成【魏志云钟防字士季敏逹夙成正始中以为秘书郎】刘隗除秘书郎【晋书曰刘隗字太连少有文翰除秘书郎】　郤正博览坟
　　籍【详耽美书注】　増归朝特授秘书【唐书曰甄济少孤好学居青岩山十余年天寳十载以右拾遗召安禄山入朝求济于帝乃授范阳掌书记后济察禄山有反谋佯病归旧庐禄山反使蔡希徳封刀召之曰即不起断其头见我济色不为动引颈待之希徳欷歔嗟叹止刀以实病告后广平王平东都济诣军门上谒肃宗诏馆之三司署使汗贼官罗拜以愧其心授秘书郎　以上秘书郎】　复礼乡【又曰徐岱嘉兴人世农家子于学无所不通辨论眀鋭座人常屈大厯中刘宴表为秘书郎察使李栖筠钦其贤署所居为复礼乡名达于朝擢偃师尉】　椀脱郎【又曰武后时官滥人謡曰补阙连车载拾遗平斗量杷推侍御史椀脱校书郎】　赐秘书副【事文聚云班防与刘向校秘书每奏事防受诏进读羣书上器其能赐以秘书之副】　入红兰省【元稹酬白居易诗曰并入红兰省偏亲白玉规盖为校书记】　以非急务【事文聚云卢植在东校书帝以非急务转为侍中】不借请托【唐书曰李建贞元中补校书郎德宗思得文学者或以建闻帝问左右宰相郑珣瑜曰臣为吏部时当补校书者八人他皆借贵势以请建独无有帝喜擢左拾遗】　耻由父任【宋史曰李宗谔宰相昉子也七嵗能为文耻以父任得官独由乡举第进士授校书郎】　宜在朝廷【又曰孙复居泰山学春秋范仲淹冨弼皆言复有术宜在朝廷除秘书省校书郎】　十九授校书【杜甫送李校书诗曰李舟名父子清峻流辈伯人间好少年不必湏白晳十五富文史十八足賔客十九授校书二十声辉赫】　赐童子出身【宋史曰李淑参知政亊若谷子也年十二真宗幸亳献文行在所真宗竒之命赋诗赐童子出身试秘书省校书郎　以上校书郎】　脩书成【东都事略曰范祖禹字淳父司马光辟同编修资治通鉴书成上章荐之曰臣诚不及也由臣顽固纂次淹乆致其沈沦而祖禹安恬静黙若将终身者除秘书省正字】　掌制手【宋史曰周必大绍兴二十年第进士中博学宏词科召试馆职髙宗读其防曰掌制手也守秘书省正字馆职复召试自此始】　朋字未正【明皇杂録云刘宴以神童为校书省正字上问晏曰正字正得防字晏曰天下字皆正惟朋字未正帝大竒之】　先进钧礼【唐书曰萧颖士开元间举进士对防第一补秘书正字于时裴耀卿席豫张均宋遥韦述先进器其才与钧礼】　豪健恃才【又曰王翰并州人少豪健恃才及进士第喜蒱酒张嘉贞为本州长史伟其人厚遇之张説至益加礼及説辅政召为秘书正字】　文字生知【宋史曰雍熙初杨亿年甫十一太宗闻其名诏江南转运使张去华就试词艺送阙下连三日得对试诗赋五篇下笔立成太宗深加赏异宰相削草为贺翌日下制曰汝方髫龀不由师训精爽神助文字生知越长絶尘一日千里予有望于汝也即授秘书省正字】　三洪齐名【又曰洪适字景伯皓长子也与弟遵同中博学宏词科后三年弟迈亦中是由是三洪名满天下改秘书省正字】　梁颢有子【又曰梁适翰林学士颢之子也少孤尝辑父遗文及所自着以进真宗曰梁颢有子矣授秘书省正字　以上正字】
　　秘书郎四
　　増诗唐李商隠代秘书赠文馆诸校书诗曰清切曹司近玉除比来秋兴复何如崇文馆里飞霜后无限红梨忆校书　陆寄韦校书诗曰万古风烟满故都清才捜括妙无余可中寄与芸香客便是江南地里书宋贺方回寄黄鲁直校书诗曰材如梓各称良海
　　内知名独豫章终嵗且留天禄阁入看应号紫微郎増制唐元稹授张籍秘书郎制曰敕张籍云王泽竭而诗不作又曰采诗以观人风斯亦警予之一事也以尔籍雅尚古文不从流俗切磨讽兴有助政经而又居贫晏然防退不竞俾任石渠之职思闻木铎之音可守秘书郎　白居易授王建秘书郎制曰敕太府丞王建太府丞与秘书郎品秩同而禄廪一今所转移者欲职得宜而才适用也诗人之作丽以则建为文近之矣故其所着章句往往在人口中求之辈流亦不易得帑藏之吏非尔官也而翺翔书府吟咏秘阁改命是职不亦可乎可秘书郎
　　増状宋朱子辞免秘书郎状曰窃惟国家开建图书之府所以储蓄秀异之才试有程未始轻授郎以奉守为职虽异典校之官然自昔相承或用以处老成耆徳之士如熹凡陋岂所克堪今若贪冒宠荣不自量度此必坐取嘲笑以累圣主知人之眀又况顷年屡以多病恳辞召命已圣慈洞照肺腑既怜其爱君忧国粗有畎畆夙夜之诚而又知其衰朽无庸重闵劳以官职之事故凡所以假借褒嘉惠养全活之意虽非愚贱之所当得然天地父母委曲生成之防则有以不可终辞者今乃欲因圣主前日所以假借养之资而遂夤縁以冒进擢无涯之宠则是古人所谓登龙断以罔市利者是以恐惧囘皇不敢祗受
　　原弹文梁沈约奏弹秘书郎萧遥昌文曰谨按兼秘书郎臣萧遥昌盛戚茂年升华秘馆淑慎之迹未彰违惰之容已及宜寘徽网以肃朝风请以见事免遥昌所居官
　　増记唐权徳舆秘书郎壁记曰按六典秘书郎四人从六品上分掌四部书以甲乙丙丁为之目昔汉武帝聚天下文籍于广内谓之中秘书魏晋之际秘书与中书或分或合故云职近日月宜居三台之上丞郎之位与南宫相亚国初思汉庭延阁之制薄江左贵游之始以岑江陵虞永兴褚河南迭为之厥后彬彬多文学之士今年春荥阳郑君具瞻自泾阳尉承诏授任今中书相君之令弟也在昔郑黙领中外三阁始删烦文而朱紫不杂开元初君之王考颍川叔祖刑部皆由礼官博士继登其任诸父诸兄或觧巾以司讐校或功次而奉朝请含章筮仕多在于斯犹桓公武公之代为卿士盖善于其职而宜之之义也
　　著作郎一
　　原杜氏通典曰著作郎汉东京图书悉在东观故使名儒硕学入直东观撰述国史谓之著作东观皆以他官领焉盖有著作之任而未为官员也【兰台令史班固傅毅洛阳令陈崇长陵令尹敏司校尉孟冀及杨彪等并著作东】魏眀帝太和中始置著作郎官中书省専掌国史【卫顗字伯儒以侍中尚书典著作】晋元康二年诏曰著作旧属中书令秘书既典文籍宜改中书著作为秘书著作于是改秘书后别自置省谓之著作省而犹秘书著作郎一人谓之大著作専掌史任进贤两梁冠介帻绛朝服宋齐与晋同梁制一梁冠而无印绶后魏北齐并有著作郎后周为著作上士二人掌缀国録属春官之外史隋于秘书省置著作曺著作郎二人唐为著作局置著作郎二人亦属秘书省龙朔三年改著作郎为司文郎中咸亨初复旧初著作郎掌脩国史及制碑颂之属分判局事　初学记曰案著作郎魏官也魏晋之际多中书兼国史之职史官在焉故魏代王沈为中书著作郎晋初缪征为中书著作郎并是也唐初因之　増文献通考曰宋旧为寄禄官【郎后为奉议郎佐郎后为宣敎郎】元丰正名掌脩纂日厯祭祀祝辞则著作郎主之【初除林希为大着丰稷为小着皆一时】日厯所秘书省著作郎著作佐郎掌以宰相时政记左右史起居注所书防集脩撰为一代之典旧于门下省置编脩院専掌国史实録脩纂日厯官制行属秘书省国史院　续文献通考曰金元因唐制为著作局有著作郎著作佐郎亦于秘书监至眀此官不设
　　著作郎二
　　原待诏　刊石【晋元康元年诏曰著作郎旧中书大兴二年依汉故事召陈郡王隐待诏著作单衣介帻月朔诣于著作省班次依佐郎也　晋中兴书曰孙绰为散常侍领大著作转廷尉著作如故于时才笔之士绰为冠故温王郗庾诸公之薨必湏绰铭而后刋石】　才笔　史法【上详刋石注　王隠晋书曰何嵩善史法为著作】　秘省　史才【白帖】　司文籍　议限断【上详通典　王隐晋书曰陆士衡以文学为秘书监虞濬所请为著作郎议晋书限断】　増列学士　为史官【唐书曰太宗为天防上将军作文学馆聘贤才许敬宗以著作郎与十八学士之列　下详后著作佐郎初学记注】　编御制　陈中道【唐书曰著作郎邓隆上表请编録御制诗集太宗谦让不许　宋史曰杨时字中立师事程颐程颢学者号山先生防有使髙丽者国王问山安在使囘以闻召为秘书郎迁著作郎及面对陈元祐熙丰愿姑置勿问一趋于中而已于是元祐诸臣皆次第牵复】　兰台兼领　秘阁储英【上详通典注宋史曰孝宗时黄洽由秘书郎迁著作郎上谕词臣秘阁储英俊为异时公卿用行黄洽词可及之】　原职闲禀重　书记功【阎纂集四言诗啓云臣少学博士祭酒邹湛谓可著作语秘书监华峤峤报书云著作郎职闲禀重势贵多争不暇表其才用臣遂纠思草莱无朝廷文翰武功勤劳乆迹之事　温峤表云夫国史之典明得失之迹以讽其上记功书过谓之实録今之秘书著作宜得文史之才以辨经纬】　应亨五叶　崔骃三世【应亨集譲著作表云自司校尉奉至臣五世著作不絶乡族以为美谈　又云崔骃三世相继其后无闻若乃谈迁接武彪固踵迹向歆着美亦各一世之良也】　増诡浮屠行　撰百家【唐书曰萧徳言系出兰陵明左氏春秋以国子生为岳阳王賔客陈亡诡浮屠行亡归江南仁夀中授校书郎贞时歴著作郎　又曰孔至歴著作郎明氏族学与韦述萧頴士齐名撰百家例以张説等为近世新族刬去之説子垍方有宠怒曰天下族姓何预若事而妄纷纷者耶至曰大丈夫奋笔成书奈何因人动揺卒不改】　取世家子　试政事堂【又曰文宗欲以真源临真二公主降世族诏取世家子以闻杜中立及校书郎卫洙得召见禁中拜著作郎　宋史曰王曽召试学士院宰相冦准竒之特试政事堂授秘书省著作郎】　占对眀畅　文义汪洋【又曰向敏中褐将作监丞通判吉州转运使张齐贤荐其材代还为著作郎召见便殿占对明畅太宗善之　东都事略曰张文潜从苏辙学辙见其文爱之苏轼亦深知之称其文汪洋澹泊有一唱三叹之声云元祐初为著作佐郎改著作郎在馆八年】　原地居华省　职在脩文　汉用史才任先班固　晋推经术在李充【并为著作郎】　汉推良史在孟坚　晋重名儒任先度【白帖】
　　著作郎三
　　原料简四部【晋阳秋云孝武好覧文艺敕著作郎徐野民料简四部书凡三万六千卷】　分作四部【晋中兴书云李充为大著作郎于时典籍混乱充删除烦重以相从分作四部秘阁以为永制】　増洁身不就【唐书曰权皋擢进士第安禄山表署幕府皋度禄山且反逸去画夜南奔客临淮为驿亭保禄山反天下闻其名争辟为属皋终不就曰吾洁身乱世以全吾志欲持是受名耶以著作郎召不就自中原乱士人率渡江李华栁识韩洄王定皆仰髙节】　子翼詈人【又曰刘子翼字小心在隋为著作郎峭直有行尝面折僚友短退无余訾李百药曰子翼詈人人都不憾】　元舆浮诞【又曰舒元舆自负才过人鋭进取太和五年献文阙下不得报上书自言文宗得书髙其激昂出示宰相李宗闵以浮躁诞肆不可用改若作郎】　直笔东观【北齐书曰天保二年诏中书令兼著作郎魏撰后魏史初帝令羣臣各言志曰臣愿得直笔东早出魏书故帝使专其任】　东观防成【宋制左右史记言动之详宰政记时政之要以授东防而成书】　异等改官【金史曰孟宗献发觧第一是嵗宗献府试省试廷试皆第一号孟四元故事状元官从七品阶承务郎世宗以宗献独异等与从六品改著作郎】　原官在芸香　职惟笔削【白帖】　卫顗典著作【魏志卫顗云顗受诏典著作又为魏官仪凡所撰述数十篇好古文鸟篆草无所不善】王沈典著作【晋书云王沈为秘书监正元中迁散常侍侍中典著作撰魏书多为时讳未若陈夀之实録也】　荀勗领著作【晋书荀朂以中书兼领著作】　孙盛领著作【晋中兴书太康孙録云孙盛字安国以秘书监领著作干宝以散常侍领著作孙绰以散常侍及陈夀并领大著作】　谢沈有史才【晋中兴书谢沈云沈字静思何充庾冰并称沈有史才迁著作郎撰晋书三十余卷时年五十二沈先着后汉书百卷及毛诗汉书外所著述及诗赋文论皆行于世其才学在虞预之右】　张载不经史【王隠晋书曰张载才不史能作晋书】　増应推崔孝伯【后魏书曰韩显宗除著作郎髙祖尝谓显宗及程灵虬曰著作之任国言是司卿等之才朕自委悉若欲取古人班马之徒固自辽阔若求之当代文学之能卿等应推崔孝伯】　凤凰将九子【翰苑新书曰何承天除著作郎撰国史承天时已老而诸佐郎并名家年少荀伯子嘲之常呼为妳母承天曰卿当云凤凰将九子何言妳母】　非蘓轼不可【王巩闻见録云神宗与宰执议更官制至著作郎则曰非苏轼不可】　原杨彪著作东观【续汉书云杨彪博议多文著作东按华峤书曰彪与马日防卢植蔡邕等著作东】　庾亮侍讲东宫【庾亮别云亮拜中书郎领著作侍讲东宫其所论説多见称述】
　　著作郎四
　　原诗北齐邢子才酬魏冬夜直史馆诗曰年病从衡至动息自不安兼豆未能饱重裘讵觧寒况乃冬之夜霜气有余酸风音响北牖月影度南端灯光眀且灭华烛新复残衰顔依改壮志与时防体羸不尽带发落强扶冠夜景欲近夕息故无寛忽有清风赠辞义婉如兰先言叹三友末言慙一官丽藻髙郑卫専学美齐韩审喻虽有属笔削少能干髙足自无限积风良可抟空想青云易寕见赤松难寄语东山道髙驾且盘桓増制唐李峤授崔融著作郎制曰鸾台具官崔融长才广度赡学多闻词丽班行髙曽史外台美其方正中省推其良直永言司典尤俟得人载笔西垣既借微婉防文东观更资博通宜升著作之庭兼就记言之地可著作郎仍兼右史内供奉官　苏颋授吴兢著作郎制曰黄门具官吴兢祗服言行贯穿典籍蕴良史之才擅巨儒之义顷専笔削仍侍轩阶宜著书于麟阁复载籍于鸿都可行著作郎兼昭文馆学士余如故主者施行原表梁沈约到著作省表曰臣约言即日被召以本官兼今职臣艺不博古学谢専家乏懐铅之志慙梦肠之术聮事乖善握兰惭良谬勒断蛇之符预刋氷河之业路遥难骋才弱未胜而神工曲造雕绚弥叠珥笔史观记言文府趋奉载腆懵交顔
　　増记唐李华著作郎防壁记曰汉太史公既没其子迁缄金匮石室之文降及东京永平中特诏班固著作东观继其事者杨彪蔡邕由是太史但掌天文律厯而已魏太和年肇以著作名官为中书属晋元康年改秘书朝服单衣介帻始亲职必撰名臣厯宋齐梁陈官品第六元魏髙齐周隋秩从五品魏则王沈以侍中兼之卫顗以尚书带之至于有晋若史才之美陈夀自佐郎迁元舅之尊庾亮以中书领宋则徐爰何承天齐则沈约裴子野梁则陆云公姚察陈则顾野王张正见后魏则崔光髙允北齐则邢子才魏周则苏亮栁虬隋则虞绰王邵皆一朝名也贞观初诏梁文昭公郑文贞公统英儒盛才脩五代史天子亲垂笔削与春秋同符巍巍乎史氏之光耀也因是开馆于内别立史官多以著作郎领带其职而旧司所掌惟碑志祭祝之文在焉然以其能综羣言且居百乗出典下国转为郎官或上迁秘书少监或擢拜中书舎人固不易其任也唐之建官罔非俊乂若虞永兴徳涵大雅魏侍中才髙王佐郑吏部絶韵锵鸣崔司业雄词飞动皆厯焉
　　著作佐郎一
　　原杜氏通典曰著作佐郎魏置亦属中书晋佐著作郎八人进贤一梁冠绛朝服秘书监自调补之【太元四年诏秘书无监使吏部佐著作郎有监复旧　又阎纂集云邹湛谓秘书监华峤曰阎纂可佐著作峤曰比势贵多争不暇求才按此则大著作秘监自调也】晋制佐著作郎始到职必撰名臣一人宋初以国朝始建未有合撰者其制遂废宋齐以来遂迁佐于下谓之著作佐郎亦掌国史集注起居梁初周舍裴子野皆以他官领其职官制与大著作同陈氏为令仆子起家之后魏有著作佐郎北齐有著作佐郎各二人后周有著作中士四人掌缀国録隋于秘书省置著作曹佐郎八人炀帝加佐郎为十二人唐为著作局置佐郎四人【开元二十六年减佐郎二人】亦属秘书省【自宋以后国史悉属秘书】龙朔二年改著作佐郎为司文郎咸亨初复旧著作佐郎徒有撰史之名而实无其任其任尽在史馆矣其属官有校书郎二人后魏著作省置校书郎北齐著作亦置校书郎二人隋亦同掌讐校书籍若本局无书兼校本省典籍正字二人【隋著作曹置正字二人今减一人掌同校书】初学记曰案著作佐郎魏代置掌贰大著作郎脩国史初俱中书谓之中书著作佐郎晋帝时与大著作郎同秘书后代因之【出宋书百官志】唐因之【张华年四十得河南尹丞不拜转著作佐郎　沈约宋书曰后汉以来太史但掌天文律歴而已其国记撰述悉在著作江左王导表著作为史官是也】
　　著作佐郎二
　　原西观　南郊【张隐文士曰束晳字广防元康四年晚应司空府八月余亦除著作佐郎著作西换晋书草创三帝纪及十志　晋中兴书曰郭璞太兴元年奏南郊赋中宗嘉其才以为著作佐郎】难限断　赋蒙汜【晋纪曰束晳秘书监贾谧请为著作郎难陆士衡晋书限断　又曰】
　　【张载字孟阳作蒙汜赋太仆傅见赋叹息以车迎载言谈终日深相贵重载遂知名起家徴为著作佐郎】撰三国　创十志【张华别曰陈夀好学善著述师事同郡谯周少仕蜀在阁为郎】
　　【除中书著作郎撰三国志　下详西注】　増嗜汉书　议郊祀【唐书曰郝处俊好学嗜汉书崖略暗诵贞中第进士觧褐著作佐郎　宋史曰杜镐为南唐集贤校理入直澄心堂江南平江左旧儒多荐其能改崇文院检讨太宗将祀南郊彗星见宰相赵普召镐问之镐曰当祭而日食犹废况谪见如此乎普言于上即罢其礼翌日迁著作佐郎】　善规益　恬进取【又曰王着善书笔迹甚媚颇有家法太平典国间转运使侯陟以名闻召见赐绯加著作佐郎直御书院太宗听政之暇常以书文笔法为意诸家字体洞臻精妙尝命中使持御札示着着曰未尽善也太宗临学益勤又以示着着答如前中使诘其故着曰帝王始攻书或骤称善则不复留心矣乆之复以问着着曰功已至矣非臣所能及其后真宗尝对宰相语其事且嘉着之善于规益于侍中待诏中亦无其比　又曰郎简厯任县令调随州推官及引对真宗曰简厯官无而无一人荐是必恬于进取者特改秘书省著作佐郎】　原傅叹赋夏湛壊书【上详赋蒙汜注　张华别云陈夀好学善著述除著作佐郎当时夏侯湛等多欲】
　　【作魏书见夀所作即壊已书】　増文学清　天子门生【唐书王义方曰臣去嵗冬初云阳下县丞耳今春及夏陛下授臣著作佐郎极文学之清　宋史曰赵逵绍兴二年对防论君臣父子之情甚切擢第一时桧意有所属而逵对独当帝意桧不悦授逵左丞事郎签书劒南东川帝尝问桧赵逵安在桧以实对久之帝又问乃除校书郎逵单车赴闗征税者希桧意捜行槖皆书籍才数金而已既就职未尝谒桧赓御制诗有皇心未敢宴安图之句桧见之怒曰逵犹以为未太平耶欲挤之未及而死帝临哭桧还即授著作佐郎兼权礼部员外郎帝临景灵宫秘省起居惟逵一人帝谓之曰卿始终皆朕自擢自卿登第后为大臣沮格乆不见卿秦桧曰荐士未尝一语及卿以此知卿不附权贵真天子门生也】
　　著作佐郎三
　　増等身课【宋史曰贾黄中幼聪悟方五嵗父玭毎旦令正立展书卷比之谓之等身书课十五举进士授校书郎集贤校理迁著作佐郎】　著作林【又曰范纯仁以著作佐郎知襄城县襄城民不蚕织劝使植桑有罪而情轻者视所植多寡除其罚民益赖慕后呼为著作林】　原并有史才【晋中兴书曰华谭为秘书监时晋陵朱凤吴郡呉震等以单族二人并有史才白首衡门后谭知之荐二人擢补着作佐郎并皆称职】　典治文义【石瑞纪著作郎邱众表称世祖武皇帝擢臣负薪之中授臣著作佐郎典治天下文义数术乃撰诸志也】　増内省参纂【唐书曰敬播贞观时擢进士第时顔师古孔頴达撰次隋史诏播诣秘书内省参纂再迁著作佐郎】　奉诏至家【又曰阳城隐中条山陕虢观察使李泌数礼饷城受之欲辟致之府不起乃荐诸朝诏以著作佐郎召泌使参军事韩杰奉诏至其家城封还诏书】　便殿读古【宋史曰吕文仲入朝为少府监丞预脩太平御览广记文苑英华改著作佐郎太平兴国中上每御便殿观古碑刻輙召文仲读之尝令读文又令读江海赋皆有赐赉】草定书疏【又曰杨亿为著作佐郎太宗知其贫屡有霑赉时公卿表疏多假文于亿名称益着真宗在京府征之为首僚邸中书疏悉亿草定】　两防制科【又曰张方平举茂才异等为校书郎又中贤良方正迁著作郎当召试馆职仁宗曰是非两防制科者乎何试也命直集贤院】
　　殿中监【丞　尚食　尚药　尚舍尚乘　尚辇附】
　　原杜氏通典曰魏置殿中监官晋宋并同齐有内外殿中监各八人梁陈因之其资品极下后魏亦有殿中监北齐有殿中局置监四人属门下省掌驾前奉引隋改为殿内局置监二人大业三年分门下太仆二司取殿内监名以为殿内省有监少监丞各一人掌诸供奉领尚食尚药尚衣【尚食即旧御府】尚舎【即旧殿中局】尚乗【领左右六闲及诸闲】尚辇等六局【汉仪注曰省中有五尚即尚食尚冠尚衣尚帐尚席或云秦置六尚谓尚冠尚衣尚食尚沐尚席尚书若今殿中之任】每局各置奉御二人以总之置直长以贰之属门下省唐改为殿中省加置少监二人丞亦二人其官局职任一如隋制为一司不属门下龙朔二年改殿中省为中御府改监为中御太监少监改丞为中御大夫咸亨初复旧　丞隋置一人唐加一人　増文献通考曰宋制殿中省判省事一人以无职事朝官充旧有六尚之局名别而事存今尚食归御厨尚药归医官院尚衣归尚衣库尚舎归仪鸾司尚乗归骐骥院内鞍辔库尚辇归辇院皆不领于本省元丰正官制置监少监丞各一人监掌供奉天子玉食医药御幄帟舆辇舍次之政令少监为之贰凡总六局又置提举六尚局及管干官一员旧殿中省判省事一人以无职事朝官充虽有六尚局名别而事存凡官随局而移不领于本省所掌惟郊祀元日冬至天子御殿及禘祫后庙神主赴太庙供其繖扇而殿中监视秘书监为寄禄官而已后权太府卿林顔乞复殿中省六尚以严奉至尊于是徽宗乃出先朝所度殿中省图命三省行之而其法皆左正言姚祐所裁定嵗崇寕二年也三年蔡京上脩成殿中省六尚局供奉库务敕令格式看详凡六十卷仍冠以崇寕为名政和元年殿中省尚伸上编定六尚供奉式靖康元年诏六尚局并依祖宗法又诏六尚局既罢格内嵗贡品物万数尚为民害非祖宗旧制其并除之　续文献通考曰辽殿中司于御史台官曰殿中曰殿中丞其属有尚舎局奉御尚乗局奉御尚辇局奉御尚食局奉御尚衣局奉御金殿中监事多领于殿前都防检司元初殿中监事皆领于四集赛而兼宿卫四集赛者太祖功臣博勒呼博尔济穆呼哩齐拉衮四族也命其世领集赛之长集赛云者犹言番直宿卫也凡集赛内执事之名不一【如主弓矢主书写主司阍主典车马主衣服之】悉世守之又置侍正府即殿中监职也秩正二品侍正十四人同知二人佥府二人侍判二人掌内庭近侍之事奉御二十四人【尚冠尚衣尚鞶尚沐尚饰尚辇奉御正副各二员】明奉御诸事俱属内侍此官不设　原杜氏通典曰尚食局奉御始秦置六尚有尚食焉【如淳曰谓掌天子之物曰尚】后汉以后幷其职于太官汤官北齐门下省又有尚食局置典御二人后周有尚膳上士中士凡进食先尝之隋分属殿内改典御为奉御有二人唐因之龙朔二年改为奉膳大夫咸亨初复旧直长隋置六人唐因之减置五人　増文献通考曰宋尚食掌膳羞之事典御二人奉御六人下有膳工　续文献通考曰辽有尚膳殿中司属有尚食局奉御元主奉烹膳者曰博尔赤　原杜氏通典曰尚药局奉御自梁陈以后皆太医兼其职北齐门下省有典御二人隋如北齐之制后改为奉御而属殿内唐因之龙朔二年改为奉医大夫咸亨初复旧直长隋置四人唐因之　増文献通考曰宋尚药掌和剂诊之事典御二人奉御六人下有医师　原杜氏通典曰尚舍局奉御周礼有掌舎掌王行所止之处帷幕幄帟之事汉少府属官有守宫令丞掌宫殿陈设魏殿中监掌帐设监护之事晋宋以下其职并在殿中监隋炀帝置殿内监改殿内局为尚舎局置奉御二人唐因之龙朔二年改为奉扆大夫咸亨元年复旧直长隋置八人唐因之而减二人　増文献通考曰宋尚舎掌次舎幄帟之事典御二人奉御六人下有幕士　续文献通考曰辽有殿幄局有寝殿殿中司属有尚舍局奉御　原杜氏通典曰尚乗局奉御自秦汉以来其职皆在太仆北齐太仆骅骝署有奉御十人管十二闲马隋炀帝取之置尚乗局置奉御二人唐因之増置奉御四人龙朔二年改为奉驾大夫咸亨元年复旧【尚乗奉御掌六闲马一曰飞黄闲二曰吉良闲三曰龙媒闲四曰騊駼闲五曰駃騠闲六曰天花闲】开元中减二人先是别置廏使因焉犹属殿中【武后万嵗通天二年五月置仗内闲廐令殿中丞袁懐哲检校至圣歴二年改为少监闲廐使自后他官相循为之】直长隋置十四人唐减四人　増文献通考曰宋尚乗归骐骥院　续文献通考曰辽殿中司有尚乗局金殿中监有尚廏局【太仆寺】尚乗之职旧本殿中监元又立尚乗寺秩从三品掌上御鞍辔舆辇羣牧驴骡及鞍辔造作支逺方马匹等事资乗库提防大使属之　原杜氏通典曰尚辇局奉御周官小司徒中大夫掌六畜车辇又宗伯巾车下大夫掌王后之五辂辇车组挽有翣羽盖【古谓人牵为辇春秋宋万以乗车辇其母秦始皇乃去其轮而舆之汉代遂为人君之乗后汉有乗舆六辇魏晋小出则乗之及过江左孝武太元年中谢安率意而作及破符坚得之形制无差大小如一时人叹其黙识宋武破慕容超获金钲辇古之辇舆大率以六尺为度齐武帝造大小二辇舆雕饰甚工不下棢辕轭悉金花银兽　梁大辇中方八尺左右开视金鸾拱振　隋】
　　【有六辇大礼皆乘之】汉魏晋并太仆属官车府令掌之东晋省太仆遂尚书驾部宋齐梁陈车府乗黄令丞掌之后魏北齐则乗黄车府令兼掌之后周则司车辂主之隋又乗黄车府令丞掌之炀帝置殿内省尚辇局奉御二人唐因之龙朔二年改为奉辇大夫咸亨元年复旧直长四人隋置唐因之　増文献通考曰宋尚辇掌舆辇之事元丰中神宗欲复建此官而度禁中未有其地但诏御辇院不省寺令专达焉　续文献通考曰辽殿中司有尚辇局金有尚辇局使【金各局俱有直长】元侍正府尚饰奉御兼尚辇
　　尚衣监一
　　原杜氏通典曰尚衣监奉御周官有司服中士掌王之服辨其名物战国有尚衣尚冠之职秦汉有御府令丞掌供御服而属少府后汉有掌宦者典官婢作中衣服魏因之晋属光禄勲江东省宋大眀中改尚方曰左右御府各置令丞一人后废帝初省御府置中署右尚方其后又置初宋氏用三品勲位眀帝改用二品准南台御史掌金银防帛凡诸造作以供奉及妃主六宫梁陈其职在尚方后魏有掌服郎北齐门下省统主衣局都统子统各二人后周有司服上士二人中士二人隋分属殿内省其后又改为尚衣局置奉御二人唐因之龙朔三年改为奉冕大夫咸亨元年复旧直长隋置八人唐因之减二人　増文献通考曰宋尚衣掌衣服冠冕之事下有衣徒　续文献通考曰辽有尚衣裁造殿中司有尚衣局奉御元侍正府掌内庭近侍之事奉御二十四人为尚冠尚衣尚鞶尚沐尚饰尚辇各奉御二员副奉御二员明此官不设
　　尚衣监二
　　原陶正　复陶【曰昔虞阏父爲周陶正注陶正复陶也主君上之衣服】　罢齐三服官【汉元帝诏罢齐三服官注春献冠帻为首服纨素为冬服轻绡为夏服】　止害女工物【汉哀帝诏齐三服官织绮绣难成害女工之物宜皆止无作输纳也】　法天地之数举四时之宜【丞相萧何御史大夫周昌等议春夏秋冬天子所服当法天地之数中得人和故自天子王侯有上之君及兆人能法天地顺四时奉宗庙天子之大礼臣请法之中谒者赵尧举春李舜举夏倪汤举秋贡禹举冬各奉一时制可注云各主一时礼物朝祭事】





　　御定渊鉴函卷九十四
　　钦定四库全书
　　御定渊鉴类函卷九十五
　　设官部三十五【三老五更　国子祭酒　司业附监丞　主簿典簿附　助敎学正学録附　博士　太学博士　广文馆博士四门博士　律学博士　书学博士算学博士并附学生】
　　三老五更一
　　原杜氏通典曰三老五更者三代所尊也【三者道成于三谓天地人也老者旧也夀也诗云方叔元老书称无遗我黄耉之言则防所愆五者训于五品更者更也厯世长乆更相代言其能以善道改更已也故三老五更皆取有道夫妻男女完具者为之郑曰老更互言之耳皆老人更知三从五事者也蔡邕曰更当为叟字之误也】天子父事三老兄事五更亲袒割牲执酱而馈执爵而酳【音孕潄也所以洁口】三公设几九卿正履祝骾在前祝饐在后【骾音梗饐音咽】使者安车輭轮送迎至家天子独拜于屏其眀日三老诣阙谢以其礼遇太尊故也　后汉眀帝以李躬为三老桓荣为五更安帝以鲁丕李充为三老灵帝又以袁逢为三老赐以玉杖【玉杖长九尺端以鸠为饰鸠者不咽之鸟欲老人之不咽也】　魏髙贵乡公即位幸太
　　学将崇先典命王祥为三老【祥字休征】郑小同为五更祥南面几杖以师道自居天子北面乞言陈眀王圣帝君臣政化之要以训之闻者莫不砥砺　后魏孝文养老于眀堂以尉元为三老【元字荀仁】游眀根为五更【眀根字逺志】帝再拜三老肃拜【郑众云但俯下手今时撎拜是也撎音于志反即今之揖也】给三老上公之禄五更元卿之禄　后周武帝保定三年诏以太傅燕国公谨【于谨】为三老赐延年杖帝幸太学以食之三老入门皇帝迎拜门屏之间三老答拜有司设三老席于中楹南向太师晋国公防升阶设几于席三老升席南面凭几而大司徒楚国公宁升阶正舄皇帝升立于斧扆之前西面有司进馔皇帝跪设酱豆亲自袒割三老食讫皇帝又亲跪授爵以酳有司彻讫皇帝北面立访道三老乃起立于席后皇帝曰猥当天下重任自惟不才不知政治之要公其诲之三老答曰木受绳则正后从谏则圣自古眀王圣主皆虚心纳谏以知得失天下用安惟陛下念之云云三老言毕皇帝再拜受之三老答拜礼成而出其余厯代皆无
　　三老五更二
　　原崇至敬【魏氏春秋云甘露二年诏曰古者必有三老五更以崇至敬】　若讲师【续汉书云养三老五更先吉日司徒上太傅若讲师故三公人名用其徳行年耆髙者三公一人为三老次卿一人为五更皆服絺绤大袍单衣皁縁领袖中衣冠进贤扶玉杖五更亦如之】　桓荣尚书赐爵【东观汉记云眀帝永平二年诏曰五更沛国桓荣以尚书授朕十有余年其赐爵关内侯食邑二千戸】李躬学眀赐爵【又云三老常山李躬年耆学眀以二千石禄养终身】　王祥秉义淳固　小同温恭孝友【魏氏春秋云甘露二年诏曰关内侯王祥秉义淳固郑小同温恭孝友可以祥为三老小同为五更于是天子乃亲率羣司躬行古礼】
　　国子祭酒一【司业附】
　　原杜氏通典曰孙卿在齐为三老称祭酒【胡广曰凡官名祭酒皆一位之元长古者宾得主人馔则老者一人举酒以祭地故以祭酒为称汉之侍中魏之散常侍功髙者陞为祭酒用其义也公府有祭酒亦因其名】汉吴王濞年老不朝为刘氏祭酒则祭酒之名久矣又汉置博士至东京凡十四人而聪眀有威重者一人为祭酒谓之博士祭酒盖本曰仆射中兴转为祭酒【昭帝增博士弟子员满百人宣帝末增倍之元帝时诏能通一经者皆复数年郡国置五经百石卒史成帝末增弟子员三千人平帝时王莽增元士之子得受业如弟子以为员岁课甲科四十人为郎中乙科二十人为太子舍人丙科四十人补文学掌故后汉安帝薄于艺文博士倚席不讲学舍頽鞠为园蔬牧儿刍竖至于薪刈其下顺帝感翟酺之言乃更脩黉宇凡所搆二百四十房千八百五十室试明经下第补弟子增甲乙之科员各十人除郡国耆儒皆补郎舍入】魏因之晋武帝咸宁四年初立国子学置国子祭酒一人国子周之旧名周官有师氏之职即魏国子祭酒【周礼师氏以三徳三行敎国子有保氏而养国子以道敎之六艺也】晋视侍中列曹尚书【刘毅绍并为此官】宋代不置学则助敎唯置一人而祭酒博士常置也眀帝太始六年以国学废初置总眀观祭酒一人有元儒文史四科科置学士各十人齐髙帝建元四年有司奏置国学祭酒准诸曹尚书博士准中书郎助敎准南台御史选经学为先若其人难备给事中以选眀经者以本位领其后国讳废学永眀三年立学尚书令王俭领祭酒学既建乃省总眀观八年国子博士何单为祭酒疑所服陆澄等皆不能据遂以元服临试月余日博议定乃服朱衣齐梁号为国师【梁王承字安期为国子祭酒承祖俭父暕并居此职三代为国师前代未有当时以为荣暕音简】陈后魏亦曰国子祭酒其初定中原先立太学置五经博士北齐国子寺有祭酒一人隋开皇十三年国子寺罢隶太常【凡国学诸官自汉以下并属太常至隋始革之】又改寺为学仁夀元年罢国子学唯立太学一所省国子祭酒博士置太学博士总知学士炀帝即位改国子学为国子监依旧置祭酒唐因之【龙朔元年东都亦置】龙朔二年改为司成馆又改祭酒为大司成咸亨初复旧光宅元年改国子监为成均监神龙元年复旧领国子学【学生三百人】太学【学生四百人】四门【学生五百人俊士八百人】律学【学生五十人】书学【学生三百人】算学【学生三十人凡六学生徒二千二百一十人每学各置博士以总学事及有助敎等员天寳九年又于国子监置广文馆领学生为进士业者置博士助敎各一人品秩并与太学同】置祭酒一人掌监学之政皇太子受业则执经讲説皆以儒学优重者为之天寳九载置广文馆学生进士　晋百官表注曰博士祭酒一人掌国子学介帻皁朝服进贤两梁冠佩水苍玉秦燔书籍而置博士之官博者博通于艺事也沈约宋书曰博士秦官也常通古今员多至数十人
  </div>
  <div class="pagination">
   <a href="御定渊鉴类函_page75.html">
    上一页
   </a>
   <span>
    ...
   </span>
   <a href="御定渊鉴类函_page71.html">
    71
   </a>
   <a href="御定渊鉴类函_page72.html">
    72
   </a>
   <a href="御定渊鉴类函_page73.html">
    73
   </a>
   <a href="御定渊鉴类函_page74.html">
    74
   </a>
   <a href="御定渊鉴类函_page75.html">
    75
   </a>
   <span class="current-page">
    76
   </span>
   <a href="御定渊鉴类函_page77.html">
    77
   </a>
   <a href="御定渊鉴类函_page78.html">
    78
   </a>
   <a href="御定渊鉴类函_page79.html">
    79
   </a>
   <a href="御定渊鉴类函_page80.html">
    80
   </a>
   <a href="御定渊鉴类函_page81.html">
    81
   </a>
   <span>
    ...
   </span>
   <a href="御定渊鉴类函_page77.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
