<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 290 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 290 页/共 485 页</h1>
    <div class="content">　　陈晞顔和简齐诗集序　　杨廷秀
　　古之诗倡必有意焉而已矣韵焉而已矣非古也自唐人元白始也然犹加少也至吾宋苏黄倡一而十赓焉然犹加少也吾于举古人之全书而尽赓焉东坡之和陶是也然犹加少也盖渊明之诗才百余篇尔至有举前人数百篇之诗而尽赓焉如吾友敦复先生陈晞顔之于简斋者不既富矣乎
　　防东坡书李杜诗　　　　朱元晦
　　东坡此卷考其印章乃绍兴御府所藏不知何故流落人间捧玩再三不胜敬叹但其所写李白行路难阙其中间八句道子胥屈原陆机李斯事者此老不应有所遗忘意其删去必当有说老翁井诗在老苏送蜀僧去尘之前必非他人之作然不见于嘉祐集亦不省其何说也彼欲井中老翁改顔易服不使人知而后篇遂有嫌廋废弹之叹何耶然其言怨而不怒独百世以俟后贤而不惑则其用意亦逺矣哉
　　防章国华所集注杜诗　　朱元晦
　　章国华过予山间以所集注杜诗示予其用力勤矣然其所引东坡事实者非苏公作闻之长老乃闽中郑昂尚明伪为之所引事皆无根据反用杜诗见句增减为文而传其前人名字托为其语至有时事先后颠倒失次者旧尝考之知其决非苏公书也况杜诗佳处有在用事造语之外者惟虚心讽咏乃能见之国华更以余言求之虽以读三百篇可也
　　题李白诗后　　　　　　朱元晦
　　世道日交丧浇风变淳惇不求桂树枝反栖恶木根所以桃李树吐华竟不言大运有兴没羣动若飞奔归来广成子去入无穷门
　　林光之防陈光泽所藏广成子画象来防偶记李太白此诗因写以示之今人舍命作诗开口便説李杜以此观之何曾梦见他脚板耶
　　防周益公杨诚斋送甘叔怀诗
　　朱元晦
　　退傅精勤小物无有入于无闻老监纵横妙用诸相即是非相且道二公用处是同是别叔怀于此卷中直下荐得不妨竒特如或未然待汝一口吸尽西江水即向汝道
　　荆南诗集序【以下系诗能穷人】韩愈
　　夫和平之音淡薄而愁思之声要妙懽愉之词难工而穷苦之言易好也是故文章之作常发于覊旅草野至若王公贵人气得志满非性能而好之则不暇以为
　　唐人诗集序　　　　　　白居易
　　诗人多蹇如陈子昂杜甫各授一拾遗而屯剥至死李白孟浩然不及一命穷悴终身近日孟郊六十终协律郎张借五十未离一太祝
　　评郊岛诗　　　　　　　张文潜
　　唐之晩年诗人类多穷士如孟东野阆仙之徒皆以刻琢穷苦之言为工或谓郊岛孰贫曰岛为甚也曰何以知之以其诗知之郊曰种稻耕白水负薪斫青山岛曰市中有樵山客舎寒无烟井底有甘泉釜中尝苦　孟氏薪米自足而岛家俱无以是知之耳然及其至也清絶髙逺殆非常人可到唐之诗称此两人为最至于竒警之句往往有之如鸡声茅店月人迹板桥霜则覊旅穷愁想之在目若曰栁塘春水慢花坞夕阳迟则春物融洽人心和畅有言不能尽之意亦未可以为小道无取也
　　李长吉诗集序　　　　　陆
　　吾闻淫畋渔者谓之暴天物天物既不可暴又可抉擿刻削露其情状乎使自萌卵至于槁死不得隐伏天能不致罚耶长吉天东野穷玉溪生官不挂朝籍而死正坐是哉正坐是哉
　　梅氏诗集序　　　　　　欧阳永叔
　　予闻世谓诗人少达而多穷夫岂然哉盖世所传诗者多出于古穷人之辞也凡士之蕴其所有而不得施于世者多喜自放于山巅水涯之外见虫鱼草木风烟鸟兽之状类往往探其竒怪内有忧思感愤之郁积其兴于怨刺以道覊臣寡妇之所叹而写人情之难言盖愈穷则愈工然则非诗之能穷人殆穷者而后工也予友梅圣俞少以荫补为吏累举进士輙抑于有司困于州县凡十余年年今五十犹从辟书为人之佐郁其所蓄不得奋见于事业圣俞亦自以其不得志者乐于诗而发之故其平生所作于诗尤多世既知之矣而未有荐于上者昔王文康公尝见而叹曰二百年无此作矣虽知之深亦不果荐若使其幸得用于朝廷作为雅颂以歌咏大宋之功徳荐之清庙而追商周鲁颂之作者岂不伟欤奈何使其老不得志而为穷者之诗乃徒发于虫鱼物类覊愁感叹之言世徒喜其工不知其穷之乆而将老也可不惜哉圣俞诗既多不自收拾其妻之兄子谢景初以其多而易失也取其自洛阳至吴兴以来所作为一卷予尝嗜圣俞诗而思不能尽得之遽喜谢氏之能类次也輙序而藏之
　　陈简斋诗序【以下系诗能逹人】
　　世言诗能穷人唐李太白号谪仙然以乐府忤妃子卒阨穷不振刘梦得坐种桃句黜刺连州白乐天坐新井篇黜佐湓浦孟浩然贾阆仙軰俱有能诗声然以诗忤明皇宣宗终坎防州县故言诗能穷人者是为大验予谓诗不惟不能穷人且能达人今夫穷阎挟策之士生右文世病碌碌无以自表见尔使其能以词艺达细氊之视而被华衮之褒则涂辙之升一岁九迁不为锐孰谓诗人例穷哉故叅知政事西洛陈公讳与义少踔厉不羣篇籍之在世者无不读既读輙记不忘政和三年以上舎解褐分教辅郡益沉酣书传大肆于诗文天分既髙用心亦苦务一洗旧常畦径意不拔俗语不惊人不轻出也宣和中徽宗皇帝见其所赋墨梅诗善之亟命召对有见晩之嗟遂登册府擢掌符玺而进用矣会兵兴抢攘避地湖广泛洞庭上九疑罗浮虽流离困阨而能以山川秀杰之气益昌其诗故晩年赋咏尤工搢绅士庻争传诵而旗亭传舎摘句题写殆徧号称新体今天子梦想名士以台郎召还益以诗文被简注徧掌内外翰年几何遂以器业预政所谓诗能达人公殆其一也彼有旌殿阁微凉之句者诚么麽不足道绍兴壬戌毗陵周公葵自柱史牧吴兴郡剸裁丰暇取公诗离为十卷委僚属酬校而命工刋版且见属为叙盖将指南后学而益永公名于不腐在诗有之载色载笑匪怒伊教又曰有匪君子终不可谖兮贤侯处心一举而二美具可无述哉是岁八月既望丹阳葛胜仲叙
　　诗能逹人
　　欧阳尝谓梅圣俞曰世谓诗人多穷非诗能穷人殆穷而后工也圣俞以为知言东坡亦云此语真不妄吾闻醉翁语陈无已作王平甫集后序则云诗能达人未见其穷人也余以为有激而云耳
　　古诗
　　荐士　　　　　　　　　韩愈
　　周诗三百篇丽雅理训诰曾经圣人手议论安敢到五言出汉时苏李首更号东都渐弥漫别百川导建安能者七卓变风操逶迤晋宋间气象日凋耗中间数鲍谢比近最清奥齐梁及陈隋众作等蝉噪国朝盛文章子昂始髙蹈勃兴得李杜万类困陵暴后来相继生亦各臻阃隩有穷者孟郊受材实雄骜观洞古今象外逐幽好横空盘硬语妥帖力排奡敷柔肆防余奋猛卷海潦
　　调张籍　　　　　　　　韩愈
　　李杜文章在光艳万丈长不知羣儿愚那用故谤伤蚍蜉撼大树可笑不自量伊我生其后举颈遥相望夜梦多见之昼思反微茫徒观斧凿防不瞩治水航想当施手时巨刃磨天根崖划崩豁乾坤摆雷硠惟此两夫子家居率荒凉帝欲长吟哦故遣起且僵剪翎送笼中使防百鸟翔平生千万篇金薤垂琳琅仙官勅六丁雷电下取将流落人间者太山一毫芒我愿生两翅捕逐出八荒精诚忽交通百怪入我肠刺手拔鲸牙举瓢酌天浆腾身跨汗漫不着织女相顾语地上友经营无太忙乞君飞霞佩与我髙颉颃
　　古风　　　　　　　　　李太白
　　大雅乆不作吾衰竟难陈王风委蔓草战国多荆榛龙虎相啖食兵戈逮狂秦正声何微茫哀怨起骚人马激頽波开流荡无垠废兴虽万变宪章亦已沦
　　自从建安来绮丽不足珍圣代复元古垂衣贵清真羣才属休明乗运共跃鳞文质相炳焕众星罗秋旻我志在删述垂挥映千春希圣如有作絶笔于获麟
　　律诗
　　苦吟　　　　　　　　　卢延逊
　　莫话诗中事诗中难更无吟安一个字撚断数茎须检覔天应闷狂搜海亦枯不同文赋易为著者之乎诗话
　　昔昔盐
　　容斋随笔载薛道衡以空梁落燕泥之句为隋炀帝所嫉其诗名昔昔盐凡十韵垂栁覆金堤蘼芜叶复齐水溢芙蓉沼花飞桃李蹊采桑秦氏女织锦窦家妻关山别荡子风月守空闺常敛千金笑长垂防玉啼盘龙随镜隐彩鳯逐帏低飞魂同夜鹊倦寝忆晨鸡暗牖悬蛛网空梁落燕泥前年过代北今岁往辽西一去无消息那能惜马蹄怪録载籧篨三娘工唱阿鹊盐然则歌诗谓之盐者如吟行曲引之类耳
　　按此篇文苑英华题作刘长卿别宕子怨长卿集初无此篇而郭茂倩乐府及洪氏容斋续笔并以为薛道衡昔昔盐按通鉴隋帝诛道衡曰更能作空梁落燕泥否英华殆因韦縠编唐才调集作刘长卿诗而误也洪又云怪録载籧篨三娘工唱阿鹊盐又有突厥盐黄帝盐白鸽盐神雀盐疎勒满座盐归国盐唐诗媚赖吴娘唱是盐更奏新声刮骨盐然则歌诗谓之盐者如吟行曲引之类今南岳庙献神乐曲有黄帝盐而俗传以为皇帝炎长沙志从而书盖不考也然洪既谓才调集作赵嘏广薛道衡燕泥一诗不应以赵为刘长卿云
　　压倒元白
　　宝厯中杨相嗣复具庆下继放两榜时先仆射于陵自东洛入觐嗣复率生徒于潼关迎之既回大宴新昌里第诸生翼元白俱在赋诗惟杨汝士诗后成最佳元白叹服醉归曰我今日压倒元白矣其诗警句云文章旧价留鸾掖桃李新阴在鲤庭【全篇见门生门】
　　一字师
　　郑谷在袁州齐已防诗诣之有早梅诗云前村深雪里昨夜数枝开谷曰数枝非早也不如一枝齐已不觉下拜自是士林以谷为一字师【陶岳五代补】
　　京尹论诗
　　贾岛初赴举在京师一日于驴上得句云鸟宿池边树僧敲月下门始欲着推字又欲着敲字链之未定于驴上吟哦引手作敲推之势观者讶之韩退之权京兆尹车骑方出贾不觉行至第三节尚为手势未已俄为左右拥至尹前岛具对所得诗句推字与敲字未定神游象外不知廻避退之立马乆之谓岛曰敲字佳遂并辔而归共论诗留连累日因与为布衣之交有诗赠岛云孟郊死葬北邙山日月风云顿觉闲天地文章声断絶故生贾岛在人间自此名著后为僧改名无本【唐宋遗史】
　　唐突京尹
　　贾岛字阆仙元和中元白尚轻浅岛独变格入僻以矫艶虽行坐寝食吟咏不辍尝跨驴张盖横截天街时秋风正厉黄叶可扫岛忽吟曰落叶满长安求之一联杳不可得不知身之所从也因之唐突大京尹刘栖楚被系一夕而释之【摭言】
　　诗贵布置
　　诗眼山谷言文章必谨布置毎见后学多言以原道命意曲折予后以此槩考古人法度如杜甫赠韦见素诗云纨袴不饿死儒冠多误身此一篇立意故使人静听而具陈之自云甫昔少年日早充观国賔致君尧舜上再使风俗淳皆儒冠事业也自云此意竟萧条至蹭蹬无纵鳞言误身如此也则意举而文备故已有是诗矣然必言其所以见韦者于是有厚愧真知之句所以真知者谓传诵其诗也然宰相职在荐贤不当徒爱人而已士固不能无望故曰切效贡公喜难甘原宪贫果不能荐贤则告之可也故曰焉能心怏怏祗是走踆踆又将去海而去秦也然其去也必有迟迟不忍之意故曰尚怜终南山回首清渭濵则所知不可以不别故曰尚拟报一饭况怀辞大臣夫如此是可以相忘于江湖之外虽欲见之亦不可得而见矣故曰白鸥波浩荡万里谁能驯终焉此诗前贤録为压卷盖布置最得正体如官府甲第防堂房室各有定处不可乱也韩文公原道与书之尧典皆如此其他谓之变体可也
　　碧纱笼诗
　　冦莱公典陜日与处士魏野同游僧寺观览旧游有留题处公诗皆用碧纱笼之至野诗则尘其上时从行官妓之慧黠者輙以红袖拂之野顾公笑因题诗云世情冷暖由分别何必区区较异同若得常将红袖拂也应胜似碧纱笼又王播碧纱笼事
　　见讥不较
　　王介素与荆公不相能荆公题江宁道中驿舎一联云茅屋沧洲一酒旗午烟孤起隔林炊介鄙之书其末曰金陵村里王夫子可是能吟富贵诗公见之亦不屑意乃续之云江晴日暖芦花转恰似春风栁絮时
　　作诗相诋
　　王介性轻率语言无伦出守湖州荆公以诗送之至东吴太守美如何栁恽诗才未足多遥想郡人迎下担白苹洲渚正沧波其意以水值风即起波也介谕其意遂和十篇盛气而诵于荆公其一曰吴兴太守美如何太守从来恶祝鮀生若不为上柱国死时犹合代阎罗荆公笑曰阎罗见阙请速赴任
　　以姓用事
　　东坡诗云公独未知其趣耳臣今时复一中之苕溪渔隐曰东坡此诗戏徐君猷孟亨之皆不饮酒不止天生此对其全篇用事亲切尤为可喜诗云孟嘉嗜酒桓温笑徐邈狂言孟德疑公独未知其趣耳臣今时复一中之风流自有髙人识通介宁随薄俗移二子有灵应抚掌吾孙还有独醒时皆徐孟二人事也
　　名闻外夷
　　子由奉使契丹寄子瞻诗云谁将家集过幽都毎被行人问大苏莫把文章动蛮貊恐妨谈笑卧江湖子瞻名重当代外至辽地亦爱服如此
　　作三豪诗
　　东坡尝云守道作三豪诗云曼卿豪于诗永叔豪于文杜师雄豪于歌永叔亦赠黙云赠之三豪诗而我滥一名黙有歌云学海波中老龙圣人门前大虫皆此等语永叔不欲嘲笑之恶其争名且为之讳也吾观杜黙豪气正似京东学究饮私酒食瘴死牛肉醉饱后所发者作诗狂怪至卢仝马异极矣若更求竒便作黙矣【仇池笔记】
　　用事精切
　　梅圣俞采石月赠郭功父云采石月下访谪仙夜披锦袍坐钓船醉中爱月江底悬以手弄月身翻然不应暴落饥蛟涎便当骑鲸上青天青山有冡人谩传却来人间知几年在昔熟识汾阳王纳官贳死义难忘今观郭裔竒俊郎眉目真似攻文章死生往复犹康庄树冗探环知姓羊李白从永王璘之辟璘败当诛郭子仪请解官以赎有诏长流夜郎圣俞用此尤为亲切【苕溪渔隐】
　　语有工拙
　　余登多景楼南望丹徒有太白鸟飞近青林而得句云白鸟投林分外明谢朓亦云黄鸟度青枝巧而弱而杜云白鸟去边明语少而意广余每还里而每觉老后得句云坐下渐人多而杜云坐深乡里敬而语极工乃知杜诗无不有也
　　语简意尽
　　后山妾薄命云主家十二楼一身当三千白乐天诗云汉宫佳丽三千人三千宠爱在一身后山只五字道之语简而意尽













　　古今事文类聚别集卷十
　　钦定四库全书
　　古今事文类聚别集卷十一
　　宋　祝穆　撰
　　文章部
　　赋
　　羣书要语故诗有六义焉二曰赋注赋之言铺直铺陈其事【大序】赋者古诗之流【两都赋】辞胜事则赋【杨子】或曰赋可以讽乎讽则已不已吾恐不免于劝也或曰雾縠之组丽曰女工之蠧矣【同上】登髙能赋可以为丈夫矣【前艺文志】赋体物而浏亮【陆士衡赋序】
　　诗句词赋工无益【杜】张为词客赋变作楚臣骚【坡】忆献三赋蓬莱宫自怪一日声烜赫【杜】西游因献长杨赋【李】古今事实
　　楚汉之赋
　　屈原既死之后楚有宋玉唐勒景差之徒皆以赋见称【屈原传】或问景差唐勒宋玉枚乗之赋也益乎曰必也淫淫则奈何曰诗人之赋丽以则辞人之赋丽以淫如孔氏之门用赋也则贾谊升堂相如入室矣如其不用何【子】
　　贾谊之赋
　　贾谊为长沙王太傅适去意不自得及渡湘水为赋以吊屈原
　　相如之赋
　　司马相如客游梁数岁乃着子虚之赋蜀人杨得意侍上上读子虚赋而善之曰朕独不得与此人同时哉得意曰臣邑人司马相如自言为此赋上惊乃召问相如相如曰有是然此乃诸侯之事未足以观请为天子游猎之赋卒章归之于节俭因以讽谏奏之天子大悦以为郎相如见上好仙乃奏大人赋天子大悦飘飘然有凌云气游天地间之意相如虽多虚辞滥说然要其归引之于节俭此亦诗之讽谏何异雄以为靡丽之赋劝百而风一犹骋郑卫之声曲终而奏雅不已戏乎【本传】
　　雄之赋
　　或问子云吾子少而好赋曰然童子雕虫篆刻俄而曰壮夫不为也【子】成帝时客有荐扬雄文似相如者上方郊祠甘泉泰畤汾阴后土以求继嗣召雄待诏承明之庭还奏甘泉赋以劝雄作甘泉赋梦吐白鳯【本传】上羽猎雄从因作校猎赋以风上适商周之墟以思唐虞之风还上河东赋以劝上临长杨射熊馆雄从还上长杨赋
　　作幽通赋
　　班固弱冠而孤作幽通之赋以致命遂志【前叙传】
　　作思赋
</div>
    <div class="pagination">
<a href="古今事文类聚_page289.html">上一页</a><span>...</span><a href="古今事文类聚_page285.html">285</a><a href="古今事文类聚_page286.html">286</a><a href="古今事文类聚_page287.html">287</a><a href="古今事文类聚_page288.html">288</a><a href="古今事文类聚_page289.html">289</a><span class="current-page">290</span><a href="古今事文类聚_page291.html">291</a><a href="古今事文类聚_page292.html">292</a><a href="古今事文类聚_page293.html">293</a><a href="古今事文类聚_page294.html">294</a><a href="古今事文类聚_page295.html">295</a><span>...</span><a href="古今事文类聚_page291.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
