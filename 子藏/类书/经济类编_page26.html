<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 26 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 26 页/共 74 页
  </h1>
  <div class="content">
   后梁徐温还镇金陵总吴朝大纲自余庶政皆决于知诰知诰以吴王之命悉蠲天祐十三年以前逋税余俟丰年乃输之以宋齐邱为谋主先是吴有丁口钱又计亩输钱钱重物轻民甚苦之齐邱説知诰以为钱非耕桑所得今使民输钱是教民弃本逐末也请蠲丁口钱自余税悉输谷帛防绢匹直千钱者当税三千或曰如此县官嵗失钱亿万计齐丘曰安有民富而国家贫者邪知诰从之由是江淮间旷土尽辟桑柘满野国以富强
　　后唐楚王殷既得湖南不征商旅由是四方商旅辐凑湖南地多鈆铁殷用军都判官髙郁防铸鈆铁为钱商旅出境无所用之皆易他货而去故能以境内所余之物易天下百货国以富饶湖南民不事桑蚕郁命民输税者皆以帛代钱未几民间机杼大盛
　　宋太祖因前代之制以衙前主官物以里正户长乡书手课督赋税以耆长工手壮丁逐捕盗贼以承符人力手散从官给使令后有贫富随时升降至是从京西转运使程能请定诸州户为九等上四等充役下五等免之
　　神宗时诏条例司讲立役法条例司言使民出钱募人充役即先王致民财以禄庶人在官者之意命吕惠卿曾布相继草具条贯逾年始成计民之贫富分五等输钱名免役钱若官户女户寺观单丁未成丁者亦等第输钱名助役钱凡敷钱先视州若县应用雇直多少随户等均取雇直又增取二分以备水旱欠阙谓之免役寛剩钱用其钱募人代役既试用其法于开封府遂推行于诸路既而东明县民数百纷然诣开封府诉帝知之以诘王安石安石力言外间扇摇役法者谓输多必有赢余若羣诉必可免役既聚众侥幸茍受其诉与免输钱当仍役之帝乃尽用其言寻以谏台多论奏因谓安石宜少裁之安石对曰朝廷制法当防以义岂须规规恤浅近之人议论邪司马光言上等户自来更互充役有时休息今使嵗出钱是常无休息之期下等户及单丁女户从来无役今尽使之出钱是鳏寡孤独之人俱不免役夫力者民之所生而有谷帛者民可耕桑而得至于钱者县官之所铸民之所不得私为也今有司立法惟钱是求嵗丰则民贱粜其谷嵗凶则伐桑枣杀牛卖田得钱以输民何以为生乎此法卒行富室差得自寛贫者困穷日甚矣帝不听
　　免役出钱或未均吕惠卿用其弟曲阳县尉和卿计创手实法其法官为定立物价使民各以田亩屋宅资货畜产随价自占凡居钱五当蕃息之钱一非用器食粟而辄隠落者许告有实以三分之一充赏豫具式示民令依式为状县受而籍之以其价列定髙下分为五等既该见一县之民物产钱数乃参防通县役钱本额而定所当输钱诏从其言于是民家尺椽寸土检括无遗至于鸡豚亦徧抄之民不聊生初惠卿制是法然犹灾伤五分以上不豫荆湖察访使蒲宗孟上言此天下之良法使民自供初无所扰何待丰嵗愿诏有司勿以凶丰弛张其法从之民于是益困矣
　　王安石言先王以农为兵今欲公私财用不匮为宗社长乆计当罢募兵用民兵乃立保甲其法十家为保有保长五十家为大保有大保长十大保为都保有都保正副主客户两丁以上选一人为保丁附保两丁已上有余丁以壮勇者亦附之内家资最厚材勇过人者亦充保丁授之弓弩教之战阵每一大保夜轮五人警盗凡告捕所获以赏格从事同保犯强盗杀人强奸略人传习妖教造蓄蛊毒知而不告依律五保法余事非干己又非谷律所听纠皆毋得告虽知情亦不坐若依法邻保合坐罪者乃坐之其居停强盗三人经三日保邻虽不知情科失觉罪逃移死絶同保不及五家并地保有自外入保者收为同保户数足则附之俟及十家则别为保置牌以书其户数姓名提防刑狱赵子几迎安石意请先行于畿甸诏从之遂推行于永兴秦鳯河北东西五路以达于天下于是诸州籍保甲聚民而教之禁令苛急徃徃去为盗郡县不敢以闻判大名府王拱辰抗言其害曰非止困其财力夺其农时是以法驱之使陷于罪罟也浸淫为大盗其兆已见纵未能尽罢愿裁损下户以纾之主者指拱辰为沮法拱辰曰此老臣所以报国也抗章不已帝悟由是下户得免
　　神宗患田赋不均诏司农重定方田及均税法颁之天下方田之法以东西南北各千步当四十一顷六十六亩一百六十步为一方嵗以九月县委令佐分地计量随陂原平泽而定其地因赤淤黒垆而辨其色方量毕以地及色参定肥瘠而分五等以定其税则至明年三月毕掲以示民一季无讼即书户帖连庄帐付之以为地符均税之法县各以其租额税数为限旧尝收蹙竒零如米不及十合而収为升绢不满十分而収为寸之类今不得用其数均摊增展致溢旧额凡越额增数皆禁若瘠卤不毛及众所食利山林陂塘沟路坟墓皆不立税凡田方之角立土为峯植其野之所宜木以封表之有方帐有庄帐有甲帐有户帖其分烟析产典卖割移官给契县置簿皆以今所方之田为正令既具乃以钜野县尉王曼为指教官先自京东路行之诸路仿焉彗出轸帝以灾异数见避殿减膳诏求直言赦天下询政事之未恊于民者王安石率同列上疏言晋武帝五年彗出轸十年又有孛而其在位二十八年与乙巳占所期不合盖天道逺先王虽有官占而所信者人事而已禆灶言火而验欲禳之国侨不听郑亦不火有如禆灶未免妄诞况今皇上哉窃闻两宫以此为忧望以臣等所言力行开慰帝曰闻民间殊苦新法安石对曰祁寒暑雨民犹怨咨此无庸恤帝曰岂若并祁寒暑雨之怨亦无邪安石不悦退而属疾卧帝慰勉起之其党谋曰今不取上素所不喜者暴进用之则权轻将有窥人间隙者安石是其防帝喜其出凡所进用悉从之邓绾言凡民养生之具日用而家有之今欲尽令疏实则家有告讦之忧人懐隠匿之虑商贾通殖货利交易有无或春有之而夏已荡析或秋贮之而冬已散亡公家簿书何由拘録其势安得不犯徒使嚚讼者趋赏报怨畏怯者守死忍囚而已诏罢手实法
　　哲宗时司马光请悉罢免役钱诸色役人皆如旧制其见在役钱拨充州县常平本钱于是诏修定役书凡役钱惟元定额及额外寛剩二分以下许着为准余并除之若寛剩元不及二分者自如旧则寻诏耆户长壮丁皆仍旧募人供役保正甲头承帖人并罢侍御史刘挚乞并用祖宗差法监察御史王岩叟请立诸役相助法中书舎人苏轼请行熈寜给田募役法因列其五利王岩叟言五利难信而有十弊轼议遂格司马光复言免役之法其害有五上户旧充役固有陪备而得番休今出钱比旧费特多年年无休息下户旧不充役今例使出钱旧所差皆土著良民今皆浮浪之人恣为奸欺又农民出钱难于出力凶年则卖庄田牛具以钱纳官又提举司惟务多敛役钱积寛剩以为功此五害也今莫若直降敕命委县令佐掲簿定差其人不愿身自供役许择可任者雇代惟衙前一役最号重难今仍行差法陪备既少当不至破家若犹矜其力难独任即乞如旧于官户寺观单丁女户有屋产庄田者随贫富以差出助役钱尚虑役人利害四方不能齐同乞许监司守令审其可否可则亟行如未究尽县五日具措画上之州州一月上转运司以闻朝廷委执政审定随一路一州各为之敕务要曲尽章惇取光所奏疎略未尽者驳奏之吕公着言惇専欲求胜不顾命令大体望选差近臣详定于是资政殿大学士韩维及范纯仁吕大防孙永等详定以闻苏轼言于光曰差役免役各有利害免役之害聚敛于上而下有钱荒之患差役之害民不得力农而吏胥縁以为奸此二害轻重盖略等矣光曰于君何如轼曰法相因则事易成事有渐则民不惊三代之法兵农为一至秦始分为二及唐中叶尽变府兵为长征卒自是农出谷帛以养兵兵出性命以卫农天下便之虽圣人复起不能易也今免役之法实大类此公欲骤罢免役而行差役正如罢长征而复民兵盖未易也光不以为然轼又陈于政事堂光色忿然轼曰昔韩魏公刺陕西义勇公为谏官争之甚力韩公不乐公亦不顾轼昔闻公道其详岂今日作相不许轼尽言邪光谢之自是役人悉用见数为额惟衙前用坊场河渡钱雇募余悉定差仍罢官户寺观单丁女户寻以衙前不皆有雇直遂改雇募为招募纯仁谓光曰差役当熟讲缓行不然滋为民病愿虚心以延众论不必谋自已出谋自已出则谄谀得乘间迎合矣役议或难回则可先行之一路以观其究竟光不从持之益坚纯仁曰是使人不得言尔若欲媚公以为容悦何如少年合安石以速富贵哉光深谢之初差役之复为期五日同列病其太迫知开封府蔡京独如约悉改畿县雇役无一违者诣政事堂白光光喜曰使人人奉法如君何不可行之有章惇请复行免役法置司讲议乆而不决户部尚书蔡京谓惇曰取熈寜成法施行之尔何以讲为惇然之雇役遂定差雇两法司马光章惇所见不同京再涖其事成于反掌两人相倚以济识者有以见其奸
　　苏轼均口户防　夫中国之地足以食中国之民有余也而民常病于不足何哉地无变迁而民有聚散聚则争于不足之中而散则弃于有余之外是故天下常有遗利而民用不足昔者三代之制度地以居民民各以其夫家之众寡而受田于官一夫而百亩民不可以多得尺寸之地而地亦不可以多得一介之民故其民均而地有余当周之时四海之内地方千里者九而京师居其一有田百同而为九百万夫之地山陵林麓川泽沟渎城郭宫室涂巷三分去一为六百万夫之地又以上中下田三等而通之以再易为率则王畿之内足以食三百万之众以九州言之则是二千七百万夫之地也而计之以下农夫一夫之地而食五人则是万有三千五百万人可以仰给于其中当成康刑措之后其民极盛之时九州之籍不过十三万四千有余夫地以十倍而民居其一故谷常有余而地力不耗何者均之有术也自井田废而天下之民转徙无常惟其所乐则聚以成市侧肩蹑足以争寻常挈妻负子以分升合虽有丰年而民无余蓄一遇水旱则弱者转于沟壑而彊者聚为盗贼地非不足而民非加多也盖亦不得均民之术而已夫民之不均其弊有二上之人贱农而贵末忽故而重新则民不均夫民之为农者莫不重迁其坟墓庐舎桑麻菓蔬牛羊耒耜皆为子孙百年之计惟其百工技艺无事树艺游手游食之民然后可以懐轻资而极其所徃是故上之人贱农而贵末则农民舎其耒耜而游于四方择其所利而居之其弊一也凡人之情怠于乆安而谨于新集水旱之后盗贼之余则必省刑罚薄税敛轻力役以懐逋逃之民而其乆安而无变者则不肯无故而加卹是故上之人忽故而重新则其民稍稍引去聚于其所重之地以至于众多而不能容其弊二也臣欲去其二弊而开其二利以均斯民昔者圣人之兴作也必因人之情故易为功必因时之势故易为力今欲无故而迁徙安居之民分多而益寡则怨谤之门盗贼之端必起于此未享其利而先被其害臣愚以为民之情莫不懐土而重去惟士大夫出身而仕者狃于迁徙之乐而忘其乡昔汉之制吏二千石皆徙诸陵为今之计可使天下之吏仕至某者皆徙荆襄唐邓许汝陈蔡之间今士大夫无不乐居于此者故恐独力而不能济彼见其侪类等夷之人莫不在焉则其去惟恐后耳此其所谓因人之情夫天下不能嵗嵗而丰也则必有饥馑流亡之所民方其困急时父子且不能相顾又安知去乡之为戚哉当此之时募其乐徙者而使所过廪之费不甚厚而民乐行此其所谓因时之势然此二者皆授其田贷其耕耘之具而缓其租然后可以固其意夫如是天下之民其庶乎有息肩之渐也
　　苏辙役游民防　臣闻三代之时无兵役之忧降及近世有养兵之困而无兴役之患至于今而养兵兴役之事皆不得其当而可为之深忧盖古者兵出于农而役出于民有农则不忧无兵而有民则不忧无役五口之家常有一人之兵而二十嵗之男子嵗有三日之役故其兵彊而费不增役起而人素具虽有大兵大役而不忧事之不集至于兵罢役休而无日夜不息之费其后周衰井田破壊陵夷至于末世天下无复天子之田皆民之所自有天下之民不食天子之田是故独赋其税而不任之以死伤战鬬之患天子有养兵之忧而天下无攻守劬劳之民以为大优故调其财以为养兵之用而天下之役凡其所以转输漕运营建兴筑之事又皆出于民当此之时民之所以供上之令者三曰租曰调曰庸租者地之所当出调者兵之所当费庸者嵗之所当役也故使之纳粟于官以为田之租人入布帛以为兵之调嵗役其力不役则出其力之所直以为役之庸此三者农夫皆兼为之而游惰末作之民亦不免于庸调运重漕逺天子不知其费而一出于民民嵗役二旬而不役者当帛六十尺民亦不至于大苦故隋唐之间有养兵之困而无兴役之患此其为法虽不若三代之兵不待天子之养然天下之役犹有可赖者皆民为之也及其后世又不能守乃始变法而为两税以至于今天下非有田者不可得而使而有田者之役亦不过奔走之用而不与天子之大事天下有大兴筑有大漕运则常患无以为使故广募冗兵以供力役之急不知击刺战阵之法而坐食天子之俸由是国有武备之兵而又有力役之兵此二者其所以奉养之具皆出于农也而四海之游民无尺寸之庸调为农者常使隂出古者游民之所入而天子亦常兼任养兵兴役之大患故夫兵役之弊当今之世可谓极矣臣愚以为天子平日无事而养兵不息此其事出于不得已惟其干戈旗鼓之攻而后可使任其责至于力役之际挽车舩筑宫室造城郭此非有死亡陷败之危天下之民诚所当任而不辞不至以累兵革之人以重费天子之廪食然当今之所谓可役者不过曰农也而农已甚困盖尝使尽出天下之费矣而工商技巧之民与夫游闲无职之徒常徧天下优游终日而无所役属盖周官之法民之无职事者出夫家之征今可使尽为近世之法皆出庸调之赋庸以养力役之兵而调以助农夫养武备之士而力役之兵可因其老疾死亡遂勿复补而使游民之丁代任其役如期而止以除其庸之所当入而其不役者则亦收其庸不使一日而阙盖圣人之于天下不惟重乎茍廉而无所求惟其能缓天下之所不给而节其太幸则虽有取而不害于为义今者虽能使游民无劳苦嗟叹之声而常使农夫独任其困天下之人皆知为农之不便则相率而事于末末众而农衰则天子之所独任者愈少而不足于用故臣欲收游民之庸调使天下无侥幸茍免之人而且以纾农夫之困茍天下之游民自知不免于庸调之劳其势不耕则无以供亿其上此又可驱而归之于南亩要之十嵗之后必将使农夫众多而工商之类渐以衰息如此而后使天下举皆从租庸调之制而去夫所谓两税者而兵役之忧可以稍缓矣吕大钧民议　为国之计莫急于保民保民之要在于存恤主户又招诱客户使之置田以为主户主户茍众而邦本自固今访闻主户之田少者徃徃尽卖其田以依有力之家有力之家既利其田又轻其力而臣仆之若此则主户益耗客户日益多客虽多而转徙不定终不为官府之用今欲将主户之田少者合众户共及二顷以上可充一夫之役其兼并之家人少而田多者复计其田每三顷执一夫之役主户不足以客户从之张方平论免役钱　臣窃惟昔者圣人所以治民之道别其四业任之九职农夫効稼穑之力虞衡主山泽之利百工饬化八材商贾阜通货贿各率所事以奉其上而上之所以取于民惟田及山泽闗市此财用之所出也顾防革损益虽厯代不同要之必本于此过是则非王制矣伏见近建赋役之法率令输钱夫钱者人君之所操不与民共之者也人君以之权轻重而御之事制开塞以通政术称物均施以平准万货故有国家者必亲操其柄官自冶铸民盗铸者抵罪至死示不得共其利也夫钱者无益饥寒之实而足以致衣食之资是谓以无用而成有用人君通变之神术也本朝经国之制县乡版籍分立五等以两税输谷帛以丁口供力役此所谓取于田者也金银铜铁鈆锡茶盐香矾诸货物则山海坑冶场监出焉此所谓取于山泽者也诸筦征算斥卖百货之利此所谓取于闗市者也钱一物官自鼓铸臣向者再总邦计见诸鑪嵗课上下百万缗天下嵗入茶盐酒税杂利仅五千万缗公私流布日用而不息上自宗庙社稷百神之祀省御供奉官吏廪禄军师乘马征戍聘使凡百用度斯焉取给出纳大计备于此矣景徳以前天下财利所入茶盐酒税嵗课一千五百余万缗太宗以是料兵阅马平河东讨拓跋贼嵗有事于契丹真宗以是东封岱宗西祀汾睢南幸亳未尝闻加赋于民而调度克集庆厯以后财利之入乃三倍于前朝而惟日不足何事功之异也举是而言则本末之原有可得而究者矣陛下悯时政之积敝志在变而通之以财成天下之务故创法立制设青苖以赈乏絶建募佣以弛繇役所大措置事以十数要在崇徳而广业以惠养元元而已臣官在守藩职在长民朝廷政令非敢出位而言至于民事利害以言职也夫民事之利害众矣顾率钱之患独切故敢具言其事自古田税谷帛而已今二税之外诸色防纳其目曰陪钱地钱食盐钱牛皮钱篙钱鞋钱如此杂科之类大约出于五代之季急征横敛因而着籍遂以为常今以一陈州言之州四县合二万九千七百有余户夏秋二税凡斛防一十五万八千有零顾正税并和买防绢三万有零疋丝绵四万九千有零两此常赋也复有盐钱一万五千八百有零贯并夏秋防纳钱虽縁敝法承习已乆然此诸色钱常例亦多用折纳斛防不悉输钱也大槩古今田制未有输钱之法也今乃嵗支苖钱六万七千余贯计息钱一万二千三百贯有零嵗纳役钱四万七千余贯此乃常赋之外嵗输贯钱六万余千以陈之户口不敌诸州之一县率是以准天下之所输而可见也凡公私钱币之发敛其则不逺百官羣吏三军之俸给夏秋籴买谷帛坑冶塲监本价此所以发之者也田庐正税茶盐酒税此所以敛之者也民间货帛之丰寡视官钱所出之少多官钱出少民用已乏则是常赋之外钱将安出若募钱输官还以募佣钱既出入非畜聚也夫募钱者率之本民散于堕游市井自如南亩空矣穷乡荒野下户细民冬至节腊荷薪刍入城市徃来数十里得五七十钱买葱茹盐醢老稚以为甘美平日何尝识一钱臣闻诸路其间刻薄吏防阅民田庐舎牛具畜产桑枣杂木以定户等乃至寒瘁小家农器舂磨铚釡犬豕凡什物估千输十估万输百食土之毛者莫得免焉故天下之民皇皇无所措手足谓之钱荒吏厉锋气以刻削为功干赏蹈利而赏利从之此岂圣意然耶必料天聪亦未之详闻也陛下本欲以美利利天下至于施为见于行事非复圣意所存者矣陛下盛防一出执政奉行稍已增益至于有司苛细甚矣颁下诸路职司之官各出所见展转交害本同而末异朝行而夕改郡县承用以至不胜其敝且民田二税水旱检放自有常制青苖之息或遇灾伤犹暂倚阁募役之钱年虽大杀不可免也豪猾乘民之急举贷取息至或相因陪输诚侵酷矣然不越谷帛民耕织之所有也州县之役若身充若雇佣率三分其费而二分出于薪粒大乡户众一役代归十余年间安居无所豫矣募法之行且三年初年民始大骇吏议法未一或纳或否次年已有伐桑枣卖田宅鬻牛畜今年稍荒歉处民流散多矣推此其可以经乆者耶而乃恬弗为怪莫之改图臣恐国家之忧不在四夷而见伏戎于莽矣伏惟陛下深思宗社之重俯察下民之情申命大臣精议输钱之法此大事也非取于髙谈虚论茍且而已矣夫茍且者臣下之身谋逺虑者陛下家国之计愚而不可欺弱而不可胜者民也傥民情失于抚御大势一有动危虽有智者恐无以善于后矣输钱二事而募法之害尤重臣故勤勤先其重者今所开陈特举大体其为害条目不可悉数也臣上荷圣恩至深至重自念衰疲不任陈力一旦先犬马填沟壑没有遗恨故求一对清光専为陈此愚恳少効补报粗寛愧负事闻天听退就斧钺臣所快也
　　徽宗时胥吏杜公才献防于内侍太傅杨戬立法索民田契自甲之乙乙之丙展转究寻至无可证则度地所出增立赋租始于汝州浸淫于京东西淮西北括废堤弃堰荒山滩皆勒民主佃额一定后虽冲荡回复不可灭一邑率于常赋外增租钱至十余万缗水旱蠲税此不得免擢公才为观察使至是戬死以内侍李彦继之彦狠愎宻与王黼表里置局汝州临事愈剧凡民间美田使他人投牒告陈皆指为天荒虽执印劵皆不省鲁山阖县尽括为公田诉者輙加威刑致死者千万京西提举官及京东州县吏皆助彦为虐民不胜忿痛发物供奉大抵类朱勔责办于民无休息期农不得之田牛不得耕垦殚财靡刍力竭饿死或自缢辕轭间如龙鳞薜荔一本辇致之费逾百万喜赏怒刑祸福转手因之得美官者甚众前执政冠带操笏迎谒彦马首彦处之自如所至倨坐堂上监司郡守不敢抗礼有言于帝梁师成适在旁抗声曰王人虽微序于诸侯之上岂足为过言者惧不敢复言
　　理宗时贾似道以国计困于造楮富民困于和籴思有以变法而未得其説知临安府刘良贵浙西转运使吴势卿献买公田之防似道乃命殿中侍御史陈尧道右正言曹孝庆监察御史虞毖张希顔上疏言三边屯列非食不饱诸路和籴非楮不行既未免于廪兵则和籴所宜广图既不免于和籴则楮币未容缩造为今日计欲便国便民而辨军食重楮价者莫若行祖宗限田之制以官品计顷以品格计数下两浙江东西和籴去处先行归并诡析后将官户田产逾限之数抽三分之一回买以充公田但得一千万亩之田则每嵗可收六七百万石之米其余军饷沛然有余可免和籴可以饷军可以住造楮币可平物价可安富室一事行而五利兴矣帝从之诏买公田置官田所以刘良贵提领通判陈訔为检阅副之良贵请下都省严立赏罚究归并之弊独徐经孙条具其害似道讽御史舒有开劾之罢归经孙常举陈茂濂至是为公田官分司嘉兴闻经孙去国曰我不可以负徐公亦谢事终身不起未几帝手诏曰永免和籴无如买逾限之田为良法然东作方兴权俟秋成续议施行似道愤然上疏求去复讽何梦然陈尧道曹孝庆抗章留之且劝帝下诏慰勉帝乃趣似道出视事且曰当始于浙西诸路视之为则似道复具陈其制帝悉从之二省奉行惟谨似道首以己田在浙西者万亩为公田倡荣王与芮继之赵立奎自陈投卖由是朝野无敢言者
　　贾似道言公田已成若复以州县总之恐害不除而利不可乆请以江隂平江公田浙西宪司安吉嘉兴公田两浙运司常州镇江公田总所每嵗秋租输之官仓特与饶减二分或水旱则别议放数仍立四分司以主管公田系衔平江嘉兴安吉各一员镇常江隂共一员每乡置官庄一所民为官耕者曰官佃为官督者曰庄官庄官以富饶者充应两嵗一更每租一石明减二斗不许多收其间毘陵澄江一时迎合止欲买数之多凡六七斗皆作一石及收租之际元额有亏则取足于田主遂为无穷之害或内有硗瘠及租田顽恶之处又从而责换于田主其祸尤惨
　　初买官田犹有抑强嫉富之意继而敷除二百亩以下者免余各买三分之一其后虽百亩之家亦不免立价以租一石偿十八界防子四十而浙西之田石租至有直千缗者亦就此价价钱稍多则给银绢各半又多则给以度牒告身准直登仕郎告准三十楮将仕郎告准千楮许赴漕试校尉告准万楮承信郎告准万五千楮承节郎告准二万楮安人告准四千楮孺人告准二千楮民失实产而得虚吿吏又恣为操切浙中大扰民之破家失业者甚众官吏有奉行不至者刘良贵輙劾之追毁出身永不收叙由是有司争以多买为功似道又以陈訔徃秀湖廖邦杰徃常润催督其六郡买田有専官平江则包恢成公防嘉兴则潘墀李补焦焕炎安吉则谢奕赵与訔王唐珪马元演常州则洪穮刘子庚镇江则章坰郭梦熊江隂则杨班黄伸恢在平江至以肉刑从事邦杰在常州害民特甚至有本无田而以归并抑买自经者由是浙西六郡买田三百五十余万亩诏进良贵官两转余人进秩有差
　　古太祖征西域仓库无斗粟尺帛之储于是羣臣咸言虽得汉人亦无所用不若尽杀之使草木畅茂以为牧地耶律楚材曰夫以天下之广四海之富何求而不得但不为耳诚均定中原地税商税酒醋盐铁山泽之利周嵗可得银五十万两绢八万匹粟四十余万石何为无用哉太祖曰诚如卿言则国用有余矣卿试为之至是楚材奏立十路课税所设使副二员悉用士人如陈时可赵昉刘中等皆在选中楚材因间进説周孔之教且谓天下虽得之马上不可以马上治古主深然之由是文臣渐进用矣
　　古唯事进取所降之户因以与将士自一社之民各有所主不相统摄至是诏括户口以大臣欢托和领之民始州县时羣臣共欲以丁为户耶律楚材以为不可众皆曰我朝及西域诸国莫不以丁为户岂可舍大朝之法而从亡国之政邪楚材曰自古有中原者未尝以丁为户若果行之可输一年之赋随即逃散矣古主从楚材之议及欢托和以所括户一百四万上古主议割裂诸州郡分赐诸王贵族为汤沐邑楚材奏曰尾大不掉易以生隙不如多与金帛足以为恩古主曰业已许之矣楚材曰若置官吏必自朝命除恒赋外不令擅自徴敛差可乆也古主从之楚材又定赋税每二户出丝一斤以供官用五户出丝一斤以与受赐贵戚功臣之家上田每亩税三升半中田三升下田二升半水田亩五升商税三十分之一盐每银一两四十斤已上以为永额朝臣皆谓太轻楚材曰将来必有以利进者则以为重矣
　　元世祖时御史台臣言燕南河北山东去嵗旱灾按察司已尝阅视而中书不为奏免税粮之在民者今何以堪诏令有司权停勿徴时刑部尚书崔彧亦言自阿哈玛特进用贪吏河南北诸郡人不聊生江南既定中原之民相率南迁以避徭役者十八九数年之间亡失十五六万余户去家就旅岂人之情赋重政繁驱之至此乞特降诏防招集复业量免科役蠲除积欠给还事产郡县长吏满替以户口增耗为黜陟其徙江南不还者与土著之人一例差遣庶几流亡自归田野日辟诏下廷臣议行之河北流民渡河南就食者朝廷遣使止之按察副使程思廉曰河南河北皆吾民也纵其渡河全者甚众
　　成宗时公田为民害而荆湖尤甚部内实无田随民所输租取之户无大小皆出公田租虽水旱不免荆湖宣慰使喇勒智喇斡上民所不便十余事于朝而言公田尤切廷议遣使理之防有诏凡官无公田者始给以俸民力少苏焉
　　仁宗时章闾言经理之法世祖已行但其间尚多欺蔽遂遣闾等徃三省行之限民四十日以所有田自实于官期限猝迫贪刻用事富民黠吏并縁为奸于是民不聊生盗贼蜂起田野荒芜其弊反有甚于前者枢宻副使吴元珪入见言世祖限田四百亩以给军需余田悉令贡赋税况江南之平几四十年户有定籍田有定亩今经理之法务以增多为能加之有司头防箕敛元元困苦日甚臣恐变生不测非国之福帝命并遵旧制英宗遣使考视税籍髙下出田若干亩使应役之人更掌之收其嵗入以助役费官不得豫








　　经济类编巻三十七
&lt;子部,类书类,经济类编&gt;
　　钦定四库全书
　　经济类编巻三十八
　　明　冯琦冯瑗　撰
　　财赋类四
　　积贮【十五则】
　　墨子七患篇　国有七患七患者何城郭沟池不可守而治宫室一患也邉国至境四邻莫救二患也先尽民力无用之功赏赐无能之人民力尽于无用财寳虚于待客三患也仕者待禄防者忧反君修法讨臣臣慑而不敢拂四患也君自以为圣智而不问事自以为安彊而无守备四邻谋之不知戒五患也所言不忠所忠不信六患也畜种菽粟不足以食之大臣不足事之赏赐不能喜诛罸不能威七患也以七患居国必无社稷以七患守城敌至国倾七患之所当国必有殃凡五谷者民之所仰也君之所以为养也故民无仰则君无养民无食则不可事故食不可不务也地不可不力也用不可不节也五谷尽收则五味尽御于主不尽收则不尽御一谷不收谓之馑二谷不收谓之旱三谷不收谓之凶四谷不收谓之餽五谷不收谓之饥嵗馑则仕者大夫以下皆损禄五分之一旱则损五分之二凶则损五分之三餽则损五分之四饥则尽无禄禀食而已矣故凶饥存乎国人君彻鼎食五分之五大夫彻县士不入学君朝之衣不革制诸侯之客四邻之使雍食而不盛彻骖騑涂不芸马不食粟婢妾不衣帛此告不足之至也今有负其子而汲者队其子于井中其母必从而道之今嵗凶民饥道饿重其子此疚于队其可无察邪故时年嵗善则民仁且良时年嵗凶则民吝且恶夫民何常此之有为者寡食者众则嵗无丰故曰财不足则反之时食不足则反之用故先民以时生财固本而用财则财足故虽上世之圣王岂能使五谷常收而旱水不至哉然而无冻饿之民者何也其力时急而自养俭也故夏书曰禹七年水殷书曰汤五年旱此其离凶饿甚矣然而民不冻饿者何也其生财宻其用之节也故食无备粟不可以待凶饥库无备兵虽有义不能征无义城郭不备全不可以自守心无备虑不可以应卒是若庆忌无去之心不能轻出夫桀无待汤之备故放纣无待武王之备故杀桀纣贵为天子富有天下然而皆灭亡于百里之君者何也有富贵而不为备也故备者国之重也食者国之寳也兵者国之爪也城者所以自守也此三者国之具也故曰以其极赏以赐其功虚其府库以备车马衣裘竒怪苦其役徒以治宫室观乐死又厚为棺椁多为衣裳生时治台榭死又修坟墓故民苦于外府库单于内上不厌其乐下不堪其苦故国离冦敌则伤民见凶饥则亡此皆备不具之罪也且夫食者圣人之所寳也故周书曰国无三年之食者国非其国也家无三年之食者子非其子也此之谓国备
　　汉贾谊论积贮　管子曰仓廪实而知礼节民不足而可治者自古及今未之尝闻古之人曰一夫不耕或受之饥一女不织或受之寒生之有时而用之无度则物力必屈古之治天下至纎至悉故其畜积足恃今背本而趋末食者甚众是天下之大残也淫侈之俗日日以长是天下之大贼也残贼公行莫之或止大命将泛莫之振救生之者甚少而靡之者甚多天下财产何得不蹶汉之为汉几四十年矣公私之积犹可哀痛失时不雨民且狼顾嵗恶不入请卖爵子既闻耳矣安有为天下阽危者若是而上不惊者世之有饥穰天之行也禹汤被之矣即不幸有方二三千里之旱国胡以相恤卒然邉境有急数十百万之众国何以餽之兵旱相乘天下大屈有勇力者聚徒而衡击罢夫羸老易子而齩其骨政治未毕通也逺方之能疑者竝举而争起矣廼骇而图之岂将有及乎夫积贮者天下之大命也茍粟多而财有余何为而不成以攻则取以守则固以战则胜懐敌附逺何招而不至今敺民而归之农皆着于本使天下各食其力末技防食之民转而縁南畮则畜积足而人乐其所矣可以为富安天下而直为此廪廪也窃为陛下惜之
　　鼂错论贵粟　圣王在上而民不冻饥者非能耕而食之织而衣之也为开其资财之道也故尧禹有九年之水汤有七年之旱而国亡捐瘠者以畜积多而备先具也今海内为一土地人民之众不避汤禹加以亡天灾数年之水旱而畜积未及者何也地有余利民有余力生谷之土未尽垦山泽之利未尽出也防食之民未尽归农也民贫则奸邪生贫生于不足不足生于不农不农则不地着不地着则离郷轻家民如鸟兽虽有髙城深池严法重刑犹不能禁也夫寒之于衣不待轻暖饥之于食不待甘防饥寒至身不顾防耻人情一日不再食则饥终嵗不制衣则寒夫腹饥不得食肤寒不得衣虽慈母不能保其子君安能以有其民哉明主知其然也故务民于农桑薄赋敛广畜积以实仓廪备水旱故民可得而有也民者在上所以牧之趋利如水走下四方亡择也夫珠玉金银饥不可食寒不可衣然而众贵之者以上用之故也其为物轻微易藏在于把握可以周海内而亡饥寒之患此令臣轻背其主而民易去其郷盗贼有所劝亡逃者得轻资也粟米布帛生于地长于时聚于力非可一日成也数石之重中人弗胜不为奸邪所利一日弗得而饥寒至是故明君贵五谷而贱金玉今农夫五口之家其服役者不下二人其能耕者不过百畆百畆之收不过百石春耕夏耘秋获冬蔵伐薪樵治官府给繇役春不得避风尘夏不得避暑热秋不得避隂雨冬不得避寒冻四时之间亡日休息又私自送徃迎来吊死问疾养孤长防在其中勤苦如此尚复被水旱之灾急政暴虐赋敛不时朝令而暮改当其有者半贾而卖亡者取倍称之息于是有卖田宅鬻子孙以偿债者矣而商贾大者积贮倍息小者坐列贩卖操其竒赢日防都市乘上之急所卖必倍故其男不耕耘女不蚕织衣必文采食必粱肉亡农夫之苦有阡陌之得因其富厚交通王侯力过吏埶以利相倾千里防敖冠葢相望乘坚防履丝曳缟此商人所以兼并农人农人所以流亡者也今法律贱商人商人已富贵矣尊农夫农夫已贫贱矣故俗之所贵主之所贱也吏之所卑法之所尊也上下相反好恶乖迕而欲国富法立不可得也方今之务莫若使民务农而已矣欲民务农在于贵粟贵粟之道在于使民以粟为赏罸今募天下入粟县官得以拜爵得以除罪如此富人有爵农民有钱粟有所渫夫能入粟以受爵皆有余者也取于有余以供上用则贫民之赋可损所谓损有余补不足令出而民利者也顺于民心所补者三一曰主用足二曰民赋少三曰劝农功今令民有车骑马一匹者复卒三人车骑者天下武备也故为复卒神农之教曰有石城十仞汤池百歩带甲百万而亡粟弗能守也以是观之粟者大用政之本务令民入粟受爵至五大夫以上廼复一人耳此其与骑马之功相去逺矣爵者上之所擅出于口而无穷粟者民之所种生于地而不乏夫得髙爵与免罪人之所甚欲也使天下人入粟于邉以受爵免罪不过三嵗塞下之粟必多矣
　　宣帝时大司农中丞耿夀昌奏言嵗数丰穰谷贱农人少利故事嵗漕闗东谷四百万斛以给京师用卒六万人宜籴三辅农河东上党太原郡谷足供京师可以省闗东漕卒过半帝从其计夀昌又曰令邉郡皆筑仓以谷贱増其贾而籴以利农谷贵时减贾而粜名曰常平仓民便之帝廼下诏赐夀昌爵闗内侯
　　隋初置义仓度支尚书长孙平奏令民间每秋家出粟麦一石以下贫富为差储之当社委社司检校以备凶年名曰义仓隋主从之　胡氏曰赈饥莫要乎近民隋义仓取之于民不厚而置仓于当社饥民之得食也其庻矣乎后世义仓之名固在而置仓于州郡一有凶饥无状有司固不以上闻也良有司敢以闻矣比及报可委吏属出而施之文移反覆给散艰阻监临胥吏相与浸没其受惠者大扺城郭之近力能自达之人耳居之逺者安能扶老携防数百里以就龠合之廪哉必欲有备无患当以隋代为法而择长民之官行劝农之法辅以救荒之政本末具举民之饥也其有瘳乎
　　唐初西北邉数十州多宿重兵地租庸田皆不能赡始用和籴之法元宗时有彭果者因牛仙客献防请行籴法于闗中敕以嵗稔谷贱伤农命増时价什二三和籴东西畿粟各数百万斛停今年江淮所运租自是闗中蓄积羡溢车驾不复幸东都矣敕河南北租应输含嘉太原仓者皆留输本州
　　旧制天下金帛皆贮于左藏太府四时上其数比部覆其出入及第五琦为度支盐铁使时京师多豪将求取无节琦不能制乃奏尽贮于大盈内库使宦官掌之天子亦以取给为便故乆不出由是以天下公赋为人君私藏有司不复得窥其多少校其赢缩殆二十年宦官领其事者三百余员皆蚕食其中蟠结根据牢不可动杨炎顿首于徳宗前曰财赋者国之大本生民之命重轻安危靡不由之是以前世皆使重臣掌其事犹或耗乱不集今独使中人出入盈虚大臣皆不得知政之蠧敝莫甚于此请出之以归有司度宫中嵗用几何量数奉入不敢有乏如此然后可以为政徳宗即日下诏凡财赋皆归左藏一用旧式嵗于数中择精好者三五千匹进入大盈炎以片言移人主意议者称之
　　陆贽上防　邉储不赡由措置失当蓄敛乖宜故也今戍卒不于守臣守臣不总于元帅至有一城之将一旅之兵各降中使监临皆承别诏委任毎有冦至方从申覆比防徴发救援冦已获胜罢归吐蕃之比中国众寡之势不敌然彼攻有余我守不足者彼之号令由将而我之节制在朝彼之兵众合并而我之部分离析故也此所谓措置失当者也顷设就军和籴之法以省运制加倍之价以劝农此令初行人皆恱慕而有司竞为纎啬不时敛藏遂使豪家贪吏反操利权贱取于人以俟公私之乏度支物估转高军城谷价转贵空申簿帐伪指囷仓计其数则亿万有余考其实则百十不足此所谓蓄敛乖宜者也旧制闗中嵗运东方租米至有斗钱运斗米之言习闻见而不达时宜者则以为国之大事不计费损习近利而不防逺患者则以为不若畿内和籴为易臣以为两家之语互有长短将制国用须权重轻食不足而财有余则弛财而务实仓廪食有余而财不足则缓食而啬用货泉近嵗闗辅屡丰公储委积江淮水潦米贵加倍关辅宜加价以籴而无钱江淮宜减价以籴而无米而运彼所乏益此所余可谓习闻见而不达时宜矣今江淮斗米直百五十钱运至东渭桥僦直又约二百而市司估籴三十七钱耗其九而存其一馁彼人而伤此农制事若斯可谓深失矣毎年江淮运米百一十万斛至河隂太原留七十万斛而以四十万斛输东渭桥今二仓见米犹有三百二十余万斛京兆诸县斗米不过直钱七十请令来年江淮止运三十万斛至河隂而河隂太原以次运至京师其江淮所停八十万斛委转运使毎斗取八十钱于水灾州县粜之以救贫乏计得钱六十四万缗减僦直六十九万缗先令户部以二十万缗付京兆籴米以补渭桥之阙数斗用百钱以利农人以一百二万六千缗付邉镇使籴十万人六年之粮余十万四千缗以充来年和籴之价其江淮米钱僦直并委转运使折市绫绢絁绵以输上都偿先贷户部钱诏行其防邉备浸充
　　宦官恶李绛在翰林以为户部侍郎判本司宪宗问绛故事户部皆进羡余卿独无进何也对曰守土之官厚敛于人以市私恩天下犹共非之况户部所掌皆陛下府库之物出纳有籍安得羡余若自左藏输之内藏以为进奉是犹东库移之西库臣不敢踵此也上喜其直益重之
　　权徳舆论度支防　伏见司农少卿权判度支裴延龄早以文学累居官次固而似守刻而少通徒有専谨之心且非适时之器徃者贰大农之卿长司大仓之出纳号为称职盖有恒规陛下急于奨能切于赏善权委邦赋冀有成绩且度支所务天下至重量入为出从古所难使物无遗利而不可竭竭则害生类使奸无隠情而不可刻刻则伤人和调其盈虚制其损益上系邦本下系元元茍非全才通识则有所壅自延龄受任已近半载羣议纷然皆曰非宜且权其轻重固与守之之才不同邉储经费之功懋迁移用之法贵无留事以酌乎中簿领简书周行羣国失于毫厘利病相万一物未理所轸皇情而延龄切于感恩昧于量力思有以効强所不通则有枉尺直寻之心多方自固之计吏伺其隙人售其奸困縁防蔽触类滋长致逺恐泥学制实伤异时甚败罪之何补
　　宋真宗诏京东西河北东陜西江南淮南两浙皆立常平仓计户多寡量留上供钱嵗夏秋视市价贱贵量减増粜籴三年以上不粜即囬充粮廪易以新粟其后荆湖川陜广南悉置焉
　　仁宗诏诸州置广惠仓初天下没入户絶田官自鬻之至是韩琦请留勿鬻募人耕而收其租别为仓贮之以给州县之老防贫疾不能自存者谓之广惠仓以提刑领其事嵗终具出纳之数上三司毎千户留田租百石以是为差户寡而田有余则鬻如旧
　　余靖论常平仓疏　臣闻天下无常安之势无常胜之兵无常足之民无常丰之嵗由是古之圣王守之有道制之有术倘有缓急不可无备伏覩真宗皇帝景徳中诏天下以逐州户口多少量留上供钱起置常平仓付司农寺系帐三司不问出入毎年夏秋两熟准市价加钱收籴其出息本利钱只委司农寺主掌三司转运司不得支拨自后毎遇灾伤赈贷使国有储蓄民无流散者用此术也前三司使姚仲孙今春已来于京东等处借支司农常平以给和买虽然借支官钱以充官用循常视之似无妨碍若于经逺之谋深所未便臣窃惟真宗皇帝圣虑深逺臣敢梗槩言之当今天下金谷之数诸路州军年支之外悉充上供及别路经费见在仓库更无余羡所留常平本钱及斛防等若以赈赡饥荒此固常虑所及矣万一不幸方隅小有缓急常给资粮应卒可备岂非先皇暗以数百万之资蓄于四方者乎今若先为三司所支则天下储蓄尽矣伏乞特降指挥三司先借支常平本钱去处并仰疾速拨还今后不得更有支拨并依景徳先降命施行又闻昨来遭旱州军司农寺至今未曽指挥出粜斛防去处并仰疾速开仓减价出粜无使人民失所此惠民之急经国之要者也
　　田况内帑防　王者官天下家六合风化普暨孰非王土经产杂出悉为邦赋故守之以至徳推之以大公调度所共皆有艺极国计之外不闻私积周礼内府受九贡以待邦之大用外府供百物以待邦之小用以此故有内外之异非天子之私藏也若或任聚敛之臣规蕴蓄之厚虽恭俭之主啬用而致然于徳音无所益也况继统之君席有其富或肆侈靡以遗患乎唐明皇践祚之初锐意于理躬履俭徳述宣醲化后之言治者比开元如贞观逮乎末年乃恃泰宁内纵奢乐权臣怙宠巧说媚上以谓赋税所取则归之有司以济用度进献所入当纳于天子以奉宴私明皇恱之遂为琼林大盈之库王鉷每歳进钱百亿皆云不出租庸侵牟黎元厚饵冦盗厥后韦臯李兼杜亚刘赞之徒竞为贡奉曲祈恩宠至于裴肃穷贾鬻之利以迁亷察严绶倾军府之资以拜刑曹末俗流风遂而莫御陆贽尝为徳宗偹陈其失可谓切至端严之论也国家开疆穷朔南建号侔周汉舟车所达上给中都而计利之司稽求繁广研及圭撮岁求倍蓰加以鸣社庆辰升禋大祀册礼昭缛容典交修九州之人无不咸献其力四海之内各以其职来祭裒于公赋输之内帑虽异乎唐室方贡之物然亦非邦计之羡余也徃嵗军须不充计臣致请内出钱币谓之假贷职掌之者旋复追索经逺之士咸以为非且王者之于货财岂有内外国家之有天下岂有公私使外足而内不足君孰与不足私足而公不足君孰与足昔汉文之享御也施利泽省繇费民有余力国有滞财孝武得不因其资而骋嗜奔欲翫兵黩武用既殚费埶不可已于是桑羊孔仅之徒专务功而酤筭缗坐市贩物盐鐡趾株送补郎之法流弊于千古矣向非高祖文帝之徳洽着于前昭帝霍光之勤休息于后则生民虚耗未易集也灵帝之世多蓄私藏中上方敛诸郡之寳中御府积天下之缯民困调繁目为道行之费汉家业衰于此矣汉室尚尔矧陈隋之末世乎是府库之积不为私也章矣今纵未能尽出所积以付逌司亦当眎丰凶之年防疲羸之俗去出纳之吝通内外之财俟乎下民寛饶大计盈给然后内于别藏敛其余赀亦不为过也抑又圣人大寳曰位见于易系天子不私求财存乎书法盖寳乎位则他物非足寳私乎财则何不为私以是而言所本尤大若天心独舍近谋逺则无穷之庆及于万嗣矣
　　孝宗时浙东大饥王淮荐朱熹即日单车就道召入对首陈灾异之由与修徳任人之説因及时政之缺凡七事帝深纳之熹始拜命即移书他郡募米商蠲其征及至则米已凑集熹日钩访民隠按行境内单车屏徒从所至人不及知郡县官吏惮其风采至自引去所部肃然凡政有不便于民者悉厘革之有短熹者谓其疎于为政帝谓王淮曰朱熹政事却有可观淮言修举荒政是行其所学民被实惠宜进职以旌之乃进熹直徽猷阁熹言乾道四年艰食熹请于府得常平米六百石振贷夏受粟于仓冬则加息计米以偿自后随年敛散歉蠲其息之半大饥则尽蠲之凡十有四年以元数六百石还府见储米三千一百石以为社仓不复收息每石止收耗米三升以故一乡四五十里间虽遇歉年民不缺食诏下其法于诸路其法以十家为甲甲推一人为首五十家则推一人通晓者为社首其逃军及无行之士与有税粮衣食不缺者并不得入甲其应入甲者又问其愿与不愿愿者开具其家大小口若干大口一石小口五斗五嵗以下者不预置籍以贷之其以湿恶不实还者有罚
　　救荒【二十二则】
　　郑饥而未及麦民病子皮以子展之命饩国人粟戸一钟是以得郑国之民故罕氏常掌国政以为上卿宋司城子罕闻之曰邻于善民之望也宋亦饥请于平公出公粟以贷使大夫皆贷司城氏贷而不书为大夫之无者贷宋无饥人叔向闻之曰郑之罕宋之乐其后亡者也二者其皆得国乎民之归也施而不德乐氏加焉其以宋升降乎
　　鲁饥臧文仲言于严公曰夫为四邻之援结诸侯之信重之以婚姻申之以盟誓固国之艰急是为铸名器藏寳财固民之殄病是待今国病矣君盍以名器请籴于齐公曰谁使对曰国有饥馑卿出告籴古之制也辰也备卿辰请如齐公使往从者曰君不命吾子吾子请之其为选事乎文仲曰贤者急病而让夷居官者当事不避难在位者恤民之患是以国家无违今我不如齐非急病也在上不恤下居官而惰非事君也文仲以鬯圭与玉磬如齐告籴曰天灾流行戾于敝邑饥馑荐降民羸几卒大惧殄周公太公之命祀职贡业事之不共而获戾不腆先君之敝器敢告滞积以舒执事以救敝邑使能共职岂惟寡君与二三臣实受君赐其周公太公及百辟神祗实永享而赖之齐人归其玉而与之籴晋国饥惠公问于箕郑曰救饥何以对曰信公曰安信对曰信于君心信于名信于令信于事公曰然则若何对曰信于君心则美恶不逾信于名则上下不干信于令则时无废功信于事则民从事有业于是乎民知君心贫而不惧藏出如入何惧之有公使为箕及清原之搜使佐新上军
　　晋饥乞籴于秦丕豹曰晋君无礼于君众莫不知徃年有难今又荐饥已失人又失天其殃也多矣君其伐之勿予籴公曰寡人其君是恶其民何罪天殃流行国家代有补之饥道也不可以废道于天下谓公孙枝曰予之乎公孙枝曰君有施于晋君晋君无施于其众今旱而聼于君其天道也君若弗予而天予之茍众不说其君之不报也则有辞矣不如予之以说其众众说必咎其君其君不聴然后诛焉虽欲御我谁与是故泛舟于河归籴于晋
　　孔子在齐齐大旱春饥景公问于孔子曰如之何孔子对曰凶年力役不兴驰道不修祈以币玉祭祀不悬祀以下牲自贬以救民之礼也
　　越饥句践惧四水进谏曰夫饥越之福也而吴之祸也夫吴国甚富而财有余其君好名而不思后患若我卑辞重币以请籴于吴吴必与我与我则吴可取也越王从之吴王与之子胥谏曰不可夫吴越接地邻境道易通仇雠敌战之国也非吴有越越必有吴矣夫齐晋不能越三江五湖以亡吴越不如因而攻之是吾先王阖庐之所以覇也且夫饥何哉亦犹渊也败伐之事谁国无有君若不攻而输之籴则利去而凶至财匮而民怨悔无及也吴王曰吾闻义兵不服仁人不以饿饥而攻之虽得十越吾不为也遂与籴三年吴亦饥请籴于越越王不与而攻之遂破吴
　　汉汲黯字长孺濮阳人也其先有宠于古之卫君至黯七世世为卿大夫黯以父任孝景时为太子洗马以庄见惮孝景帝崩太子即位黯为谒者东越相攻上使黯徃视之不至至吴而还报曰越人相攻固其俗然不足以辱天子之使河内失火延烧千余家上使黯往视之还报曰家人失火屋比延烧不足忧也臣过河南河南贫人伤水旱万余家或父子相食臣谨以便宜持节发河南仓粟以赈贫民臣请归节伏矫制之罪上贤而释之
　　唐高宗时河南北旱遣御史中丞崔谧等分道赈给侍御史刘思立上疏曰麦秀蚕老农事方殷聚集参迎妨废不少既縁赈给须立簿书本欲安存更成烦扰伏望且委州县赈给疏奏谧等遂不行
　　制曰承前饥馑皆待奏报然后开仓道路悠逺何救悬絶自今委州县及采访使给讫奏闻
　　山东大蝗民或于田旁焚香膜拜设祭而不敢杀姚崇奏遣御史督州县捕而瘗之议者以为蝗众多除不可尽明皇亦疑之崇曰今蝗满山东河南北之人流亡殆尽岂可坐视食苖曾不救乎借使除之不尽犹胜养以成灾明皇乃从之卢懐慎以为杀蝗太多恐伤和气崇曰昔楚庄吞蛭而疾愈孙叔杀蛇而致福奈何不忍于蝗而忍人之饥死乎若使杀蝗有祸崇请当之
　　山东蝗复大起姚崇又命捕之倪若水谓蝗乃天灾非人力所及宜修德以禳之刘聪时常捕埋之为害益甚拒御史不从其命崇牒若水曰刘聪伪主德不胜妖今日圣朝妖不胜德古之良守蝗不入境若其修德可免彼岂无德致然若水乃不敢违敕委使者详察州县捕蝗勤惰者各以名闻由是连岁蝗灾不至大饥
　　河南北江淮荆襄陈许等四十余州大水溺死者二万余人陆贽请遣使赈抚德宗曰闻所损殊少即议优恤恐生奸欺贽奏曰流俗之弊多狥謟谀揣所悦意则侈其言度所恶闻则小其事制备失所恒病于斯且今遣使廵抚所费者财用所收者人心茍不失人何忧乏用乎上曰淮西贡赋既阙不必遣使贽曰陛下息师含垢宥彼渠魁惟兹下人所宜矜恤昔秦晋雠敌穆公犹救其饥况帝王懐柔万邦唯德与义宁人负我无我负人乃遣中书舍人京兆奚渉等宣抚诸道水灾
　　宪宗以久旱欲降德音翰林学士李绛白居易上言以为欲令实惠及人无如减其租税又言宫人驱使之余其数犹广事宜省费物贵狥情又请禁诸道横敛以充进奉又言岭南黔中福建风俗多掠良人卖为奴婢乞严止制降天下系囚蠲租税出宫人絶进奉禁掠卖皆如二臣之请既雨绛表贺曰乃知忧先于事故能无忧事至而忧无救于事
　　宪宗谓宰相曰卿辈屡言淮浙去岁水旱近有御史自彼还言不至为灾事竟何如李绛对曰臣按淮南浙西浙东奏状皆云水旱人多流亡求设法招抚其意似恐朝廷罪之者岂肯无灾而妄言有灾耶此盖御史欲为奸谀以悦上意耳愿得其主名按致其法上曰卿言是也国以人为本闻有灾当急救之岂可复疑之邪朕适者不思失言耳命速蠲其租税
　　时南方旱饥遣郑敬等宣慰赈恤将行戒之曰朕宫中用帛一疋皆籍其数惟赒救百姓则不计费卿等宜识此意
　　卢坦为宣歙观察使到官值岁饥谷价日増或请抑之坦曰宣歙少谷仰食四方若价贱则商船不来益困矣既而米斗二百商旅辐辏民頼以生
　　后周淮南饥世宗命以米贷之或曰民贫恐不能偿世宗曰民吾子也安有子倒悬而父不为之解哉安在责其必偿也
　　宋仁宗时河北京东大水民流就食青州富弼劝所部民出粟益以官廪得公私庐舍十余万区散处其人以便薪水官吏自前资待缺寄居者皆给其禄使即民所聚选老弱病瘠者廪之仍书其劳约他日为奏请受赏率五百輙遣人持酒肉饭糗慰藉出于至诚人人为尽力山林陂泽之利可资以生者聴民擅取死者为大冢葬之目曰丛冡及麦大熟民各以逺近受粮而归凡活五十余万人募为兵者万计前此救灾者皆聚民城郭中为粥食之蒸为疾疫及相蹈借或待哺数日不得粥而仆名为救之而实杀之自弼立法简便周尽天下传以为式帝闻遣使褒劳加拜礼部侍郎弼曰救灾守臣职也固辞不受
　　富弼论河北流民疏　臣昨在汝州闻河北流民来许汝唐邓州界逐熟者甚多臣以朝廷前许请射系官田土后却不令请射尽须发遣归还本贯臣访知流民必难发遣得回既已流移至此又却不得田土徒令狼狈道路转见失所遂专牒本州通判张恂立便徃州界诸县流民聚处一一相度或发遣情愿人归还本贯或放令前去别州或相度口数给与民田土或自令渔樵采捕或计口支散官粟诸般救济庶几稍可存活内只有给田一顷违者朝廷后来指挥此欲奏朝旨又为流民来者日益多深恐救恤稍迟转有死损遂且用上项条件施行去后方具奏闻寻准中书劄子奉圣旨一依奏陈事理其后来者即教不得给田春暖劝谕令归上路后方知其余州军所到流民不拘新旧并只用元降朝旨尽不许给与田土臣其时以急于赴召不及再有奏陈自防阳县至南薰门共六程臣见防路流民大小车乗及驴马驰载以至担仗等相继不絶臣每逢见逐队老小一一问当及令逐旋抄劄只路上所逢者约共六百余户四千余口其逐州县镇以至道店中已安下臣不见者并臣于许州驿中住却一日路上之人臣亦不见者比臣曾见之数恐又不下一二百戸三二千口都约及八九百戸七八千口其前后已过并今未来及有徃唐邓莱州等处臣所不见者又不知其数多少扶老擕幼累累满道寒饿之色所不忍见亦有病而死者随即埋于道傍骨肉相聚号泣而去臣亲见而问得者多是镇赵邢洛礠相等州下等人户以十分为率约四五分并是镇人其余五六分即共是赵州与邢洛礠相之人又十中约六七分是第五等人三四分是第四等人及不济户与无土浮客即絶无第三等已上之家臣逐队徧问因甚如此离乡土逺来他州其间甚有垂泣告者曰本不忍抛离坟墓骨肉及破货家产只为灾伤物贵存济不得忧虑饿杀老少所以湏至趂斛防贱处逃命又问得其全家起离来更不归者亦有减人口蹔来逐熟彼中无灾伤斛防稍贱即却归者亦有去年先令人来请射或买置田土稍有准备者亦有无准备望空来者大约稍有准备无一二余皆茫然并未有所归只是路上逐旋问人斛防贱处便去臣窃闻有人闻朝廷云流民皆有车仗驴马盖是上等人戸不是贫民致朝廷须令发遣却归本贯此说盖是其人只以传闻为词不曽亲见亲问但知却有车乗行李次第颇多便称是上等之人臣每亲见有七八量大车者约及四五十家二百余口四五量大车者约及三四十家一百余口一两量大车者约及五七家七十口其小车子及驴马担仗之类大抵皆似大车并是彼中乡村相近邻里或出车乗或出驴牛或出防索或出荅盖之物逓相并合各作一队起来所以行李次第如上等人戸也今既是贫窘之家决意离去乡土逃命逐熟而朝廷湏令发遣却囘必恐有伤和气臣亦曽仔细说谕云朝廷恐作抛离乡井欲拟发遣却归河北不知如何其丈夫妇人皆向前对曰便是死在此处必更难归兼一路盘纒已有次第如何得归除是将来彼中有可防望方有归者也此已上事并是臣亲见亲问所得最为详悉与夫外靣所差体量之人倅尉幕职官畏惧州府州府畏惧提转提转畏惧朝省而不敢尽理而陈述或心存謟妄不肯说尽灾患之事或不切用心自作卤莽申不实者万不侔也伏望圣慈早赐指挥京西一路如流民到处且将系官荒闲田土及见佃人剰占无税地土差有心力狥公官员四散分俵各令住佃更不得逼逐发遣却归河北其余或与人家作客或自能渔樵采捕或支官粟计口养饲之类更令中书检详前后条约疾速严行指挥约束所贵趂此日月尚浅未有大叚死损之人可救防得及
　　吴奎言近岁以来水不润下盗贼横起皆隂盛所致今内宠骄恣近习回挠边方桀骜谗邪交伤隂盛如此事不致大异哉且朝廷之过常在乎无事之时因循而不为有事之后颠沛而失错中外臣僚平时建一策举一官虽有可取皆抑而不行又从而媒蘖谓之生事如两河盗贼行路之人皆已传布而大臣不以为事至执杀官吏然后仓皇移易官守不亦晚乎事将有大于此者幸陛下留意
　　曽巩救灾议　河北地震水灾隳城郭壊庐舍百姓暴露乏食主上忧悯下缓刑之令遣拊循之使恩甚厚也然百姓患于暴露非钱不可以立屋庐患于乏食非粟不可以饱二者不易之理也非得此二者虽主上忧劳于上使者旁午于下无以救其患塞其求也有司建言请发仓廪与之粟壮者人日二升防者人日一升主上不旋日而许之赐之可谓大矣然有司之言特常行之法非审计终始见于众人之所未见也今河北地震水灾所毁败者甚众可谓非常之变也遭非常之变者亦必有非常之恩然后可以振之今百姓露乏食已废其业矣使之相率日待二升之廪于上则其势必不暇乎他为是农不复得修其畎畆商不复得治其货贿工不复得利其器用闲民不复得转移执事一切弃百事而专意于待升合之食以偷为性命之计是直以饿殍之养养之而已非深思逺虑为百姓长计也以中户计之戸为十人壮者六人月当受粟三石六斗防者四人月当受粟一石二斗率一戸月当受粟五石难可以久行也则百姓何以赡其后久行之则被水之地既无秋成之望非至来岁麦熟赈之未可以罢自今至于来岁麦熟凡十月一戸当受粟五十石今被灾者十余州州以二万戸计之中戸以上及非灾害所被不仰食县官者去其半则仰食县官者为十万戸食之不徧则为施不均而民犹有无告者食之徧则当用粟五百万石而后可以办此又非深思逺虑为公家长计也至于给授之际有淹速有均否有真伪有防集之扰有辨察之烦厝置一差皆足致弊又羣而处之气久蒸薄必生疾疠此皆必至之害也且此不过能使得旦暮之食耳其于屋庐搆筑之费既无所需就食于州县必相率而去其故居虽有頽墙壊屋之尚可完者故材旧瓦之尚可因者什器众物之尚可頼者必弃之而不暇顾甚则杀牛马而去者有之伐桑枣而去者有之其害又可谓甚也今秋气已半霜露方始而民露处不知所蔽盖流亡者亦已众矣如不可止则将空近塞之地空近塞之地失战闘之民此众士大夫之所虑而不可谓无患者也空近塞之地失耕桑之民此众士大夫所未虑而患之尤甚者也何则失战闘之民异时有警边戍不可以不増尔失耕桑之民异时无事边籴不可以不贵矣二者皆可不深念与万一或出于无聊之计有窥仓库盗一囊之粟一束之帛者彼知己负有司之禁则必鸟骇鼠窜窃弄锄挺于草茅之中以扞游徼之吏彊者既嚣而动则弱者必随而聚矣不幸或连一二城之地有枹鼓之警国家胡能晏然而已乎况夫外有夷狄之可虑内有郊祀之将行安得不防之于未然销之于未萌也然则为今之策下方纸之诏赐之以钱五千万贯贷之以粟一百万石而事足矣何则今被灾之州为十万户如一户得粟十石得钱五千下戸常产之赀平日未有及此者也彼得钱以完其居得粟以给其食则农得修其畎畆商得治其货贿工得利其器用闲民得转移执事一切得复其业而不失其常生之计与专意以待二升之廪于上而势不暇乎他为岂不逺哉此可谓深思逺虑为百姓长计者也由有司之说则用十月之费为粟五百万石由今之说则用两月之费为粟一百万石况贷之于今而收之于后足以振其艰乏而终无损于储偫之实所实费者钱五钜万贯而已此可谓深思逺虑为公家长计者也又无给授之弊疾疠之忧民不必去其故居茍有頽墙壊屋之尚可完者故材旧瓦之尚可因者什器众物之尚可頼者皆得而不失况于全牛马保桑枣其利又可谓甚也虽寒气方始而无露之患民安居足食则有乐生自重之心各复其业则势不暇乎他为虽驱之不去诱之不为盗矣夫饥岁聚饿殍之民而与之升合之食无益于救灾补败之数此常行之弊法也今破去常行之弊法以钱与粟一举而赈之足以救其患复其业河北之民闻诏令之出必皆喜上之足頼而自安于畎亩之中负钱与粟而归与其父母妻子脱于流转死亡之祸则戴上之施而懐欲报之心岂有己哉天下之民闻国家厝置如此恩泽之厚其孰不震动感激悦主上之义于无穷乎如是而人和不可致天意不可悦者未之有也人和洽于下天意悦于上然后玉辂徐动就阳而郊荒夷殊陬奉币来享疆内安辑里无嚣声岂不适变于可为之时消患于无形之内乎此所谓审计终始见于众人之所未见也不早出此或至于一有枹鼓之警则虽欲为之将不及矣或谓方今钱粟恐不足以办此夫王者之富藏之于民有余则取不足则与此理之不易者也故曰百姓足君孰与不足百姓不足君孰与足盖百姓富实而国独贫与百姓饿殍而上独能保其富者自古及今未有之也故又曰不患贫而患不安此古今之至戒也是故古者二十七年耕有九年之蓄足以备水旱之灾然后谓之王政之成唐水汤旱而民无捐瘠者以是故也今国家仓库之积固不独为公家之费而已凡以为民也虽仓无余粟库无余财至于救灾补败尚不可以已况今仓库之积尚可以用独安可以过忧将来之不足而立视夫民之死乎古人有言曰剪爪宜及肤割发宜及体先王之于救灾髪肤尚无足爱况外物乎且今河北州军凡三十七灾害所被十余州军而已它州之田秋稼足望令有司于籴粟常价斗增一二十钱非独足以利农其于增籴一百万石易矣斗增一二十钱吾权一时之事有以为之耳以实钱给其常价以茶荈香药之类佐其虚估不过损茶荈香药之类为钱数钜万贯而其费已足茶荈香药之类与百姓之命孰为可惜不待议而可知者也夫费钱五钜万贯又捐茶荈香药之类为钱数钜万贯而足以救一时之患为天下之计利害轻重又非难明者也顾吾之有司能越拘挛之见破常行之法与否而已此时事之急也故述斯议焉
　　元武宗时民饥者四十六万户死者甚众诏户月给米六斗以没入朱清张瑄财产赈之时浙东宣慰同知托欢彻尔议行劝贷之令敛富民钱百五十余万以三十五万属宁海县簿胡长孺藏之长孺察其有干没意悉散于民既而果索其钱长孺抱成案进曰钱在是托欢彻尔虽怒不敢问
　　漕运【八则】
　　唐关中久雨谷贵明皇将幸东都召京兆尹裴耀卿谋之对曰关中帝业所兴当百代不易但以地狭谷少故乗舆时幸东都以寛之臣闻贞观永徽之际禄廪不多岁漕关东一二十万石足以周赡乗舆得以安居今用度浸广运数倍于前犹不能给故使陛下数冒寒暑以恤西人今若使司农租米悉输东都自都转漕稍实关中茍关中有数年之储则不忧水旱矣且吴人不习河漕所在停留日月既久遂生隠盗臣请于河口置仓使吴船至彼即输米而去官自雇载分入河洛又于三门东西各置一仓至者贮纳水险则止水通则下或开山路车运而过则无复留滞省费钜万矣河渭之濵皆有汉隋旧仓葺之非难也明皇深然其言
　　明皇以裴耀卿为江淮河南转运使于河口置输场于输场东置河隂仓西置柏崖仓三门东置集津仓西置盐仓凿漕渠十八里以避三门之险先是舟运江淮之米至东都含嘉仓僦车陆运三百里至陜率两斛用十钱耀卿令江淮舟运悉输河隂仓更用河舟运至含嘉仓及太原仓自太原仓入渭输关中凡三岁运米七百万斛省僦车钱三十万缗或说耀卿献所省钱耀卿曰此公家赢缩之利耳奈何以之市宠乎悉奏以为市籴钱
　　代宗时自丧乱以来汴水堙废漕运者自江汉扺梁洋迂险劳费以刘晏为河南江淮以东转运使议开汴水又命晏与诸道节度使均节赋役聼从便宜行毕以闻时兵火之后中外艰食关中米斗千钱百姓挼穗以给禁军宫厨无兼时之积晏乃防浚汴水遗元载书具陈漕运利病令中外相应自是每岁运米数十万石以给关中唐世称漕运之能者推晏为首后来者皆遵其法度云
　　先是运关东谷入长安者以河流湍悍率一斛得八斗至者则为成劳受优赏刘晏以为江汴河渭水力不同各随便宜造运船教漕卒江船逹扬州汴船逹河隂河船逹渭口渭船逹太仓其间縁水置仓转相受给自是毎岁运谷或至百余万斛无斗升沉覆者船十艘为一纲使军将领之十运无失授优劳官其人数运之后无不斑白者晏于杨子置十场造船每艘给钱千缗或言所用实不及半虚费太多晏曰不然论大计者固不可惜小费凡事必为永久之虑今始置船场执事者至多当先使之私用无窘则官物坚完矣若遽与之屑屑校计锱铢安能久行乎异日必有患吾所给多而减之者减半以下犹可也过此则不能运矣其后五十年有司果减其半及咸通中有司计费而给之无复羡余船益脆薄易壊漕运遂废矣晏为人勤力事无闲剧必于一日中决之不使留宿后来言财利者皆莫能及之李泌言于德宗曰江淮漕运自淮入汴以甬桥为咽喉地属徐州邻于李纳刺史髙明应年少不习事若李纳一旦复有异图窃据徐州是失江淮也国用何从而致请徙夀庐濠都团练使张建封镇徐州割濠泗以之复以庐夀归淮南则淄青惕息而运路常通江淮安矣徳宗从之
　　韩滉欲遣使献绫罗四十担诣行在幕僚何士干请行滉喜曰君能相为行请今日过江士干许诺归别家则家之薪米储偫已罗门庭矣登舟则资装器用已充舟中矣下至厠筹滉皆手笔纪列无不周备每担夫与白金一版使置腰间又运米百艘以饷李晟自负囊米置舟中将佐争举之须臾而毕艘置五拏手以为防援有寇则扣舷相警五百弩已彀矣北达渭桥盗不敢近时闗中兵荒米斗直钱五百及滉米至减五之四
　　元世祖时粮运仰给江南者或自浙西渉江入淮由黄河逆流至中滦陆运至淇门入御河以至京师又或自利津河或开胶莱河入海劳费无成初宋季有海盗朱清者尝为富家佣杀其主亡入海岛与其徒张瑄乘舟抄掠海上备知海道曲折防就招懐为防海义民巴延平宋时遣清等载送库藏诸物从海道入京师授金符千户二人遂言海运可通乃命总管罗璧暨瑄等造船六十艘运粮四万六千余石由海入京然创行海洋亦逾年始至朝廷未知其利仍通旧运寻复因古岱言海运为便遂立万户府四总其事又并四府为都漕运万户府止令清瑄二人掌之
　　郭守敬言水利十有一事其一欲导昌平县白浮村神山水过双防榆河引一亩玉泉诸水入城汇于积水潭从东折而南入旧河每千里置一牐以时蓄泄世祖称善复置都水监命守敬领之丞相以下皆亲操畚锸为之倡置牐之处徃徃于地中得旧时甎木人服其识逾年毕工自是免都民陆挽之劳公私便之世祖自上都还过积水潭见舳舻蔽水大悦赐名曰通惠
　　货殖【一则】
　　司马迁货殖列传　老子曰至治之极邻国相望鸡狗之声相闻民各甘其食美其服安其俗乐其业至老死不相徃来必用此为务挽近世涂民耳目则几无行矣太史公曰夫神农以前吾不知已至若诗书所述虞夏以来耳目欲极声色之好口欲穷刍豢之味身安逸乐而心夸矜势能之荣使俗之渐民久矣虽尸说以论终不能化故善者因之其次利道之其次教诲之其次整齐之最下者与之争夫山西饶材竹谷纑旄玉石山东多鱼盐漆丝声色江南出柟梓姜桂金锡连丹沙犀瑇瑁珠玑齿革龙门碣石北多马牛羊旃裘筋角铜鐡则千里徃徃山出棊置此其大较也皆中国人民所喜好謡俗被服饮食奉生送死之具也故待农而食之虞而出之工而成之商而通之此宁有政教发征期防哉人各任其能竭其力以得所欲故物贱之征贵贵之征贱各劝其业乐其事若水之趋下日夜无休时不召而自来不求而民出之岂非道之所符而自然之验耶周书曰农不出则乏其食工不出则乏其事商不出则三寳絶虞不出则财匮少财匮少而山泽不辟矣此四者民所衣食之原也原大则饶原小则鲜上则富国下则富家贫富之道莫之夺予而巧者有余拙者不足故太公望封于营邱地泻卤人民寡于是太公劝其女功极技巧通鱼盐则人物归之繦至而辐辏故齐冠带衣履天下海岱之间敛袂而徃朝焉其后齐中衰管子修之设轻重九府则桓公以霸九合诸侯一匡天下而管氏亦有三归位在陪臣富于列国之君是以齐富强至于威宣也故曰仓廪实而知礼节衣食足而知荣辱礼生于有而废于无故君子富好行其德小人富以适其力渊深而鱼生之山深而兽徃之人富而仁义附焉富者得势益彰失势则客无所之以而不乐夷狄益甚谚曰千金之子不死于市此非空言也故曰天下熙熙皆为利来天下攘攘皆为利徃夫千乗之王万乗之侯百室之君尚犹患贫而况匹夫编戸之民乎
　　昔者越王勾践困于防稽之上乃用范蠡计然计然曰知闘则修备时用则知物二者形则万货之情可得而观已故岁在金穣水毁木饥火旱旱则资舟水则资车物之理也六岁穰六岁旱十二岁一大饥夫粜二十病农九十病末末病则财不出农病则草不辟矣上不过八十下不减三十则农末俱利平粜齐物关市不乏治国之道也积着之理务完物无息币以物相贸易腐败而食之货勿留无敢居贵论其有余不足则知贵贱贵上极则反贱贱下极则反贵贵出如粪土贱取如珠玉财币欲其行如流水修之十年国富厚赂战士士赴矢石如渴得饮遂报彊吴观兵中国称号五霸范蠡既雪防稽之耻乃喟然而叹曰计然之策七越用其五而得意既已施于国吾欲用之家乃乗扁舟浮于江湖变名易姓适齐为鸱夷子皮之陶为朱公朱公以为陶天下之中诸侯四通货物所交易也乃治产积居与时逐而不责于人故善治生者能择人而任时十九年之中三致千金再分散与贫交疏昆弟此所谓富好行其德者也后年衰老而聼子孙子孙修业而息之遂至巨万故言富者皆称陶朱公
　　子赣既学于仲尼退而仕于卫废着鬻财于曹鲁之间七十子之徒赐最为饶益原宪不厌糟糠匿于穷巷子贡结驷连骑束帛之币以聘享诸侯所至国君无不分庭与之抗礼夫使孔子名布扬于天下者子贡先后之也此所谓得势而益彰者乎
　　白圭周人也当魏文侯时李克务尽地力而白圭乐观时变故人弃我取人取我与夫岁孰取谷予之丝漆蠒出取帛絮与之食太隂在卯穰明岁衰恶至午旱明岁美至酉穰明岁衰恶至子大旱明岁美有水至卯积着率岁倍欲长钱取下谷长石斗取上种能薄饮食忍嗜欲节衣服与用事僮仆同苦乐趋时若猛兽挚鸟之发故曰吾治生产犹伊尹吕尚之谋孙吴用兵商鞅行法是也是故其智不足与权变勇不足以决断仁不能以取予彊不能有所守虽欲学吾术终不告之矣盖天下言治生祖白圭白圭其有所试矣能试其所长非茍而已也
　　倚顿用盬盐起而邯郸郭纵以鐡冶成业与王者埓富乌氏倮畜牧及众斥卖求竒缯物间献遗戎王戎王什倍其偿与之畜畜至用谷量马牛秦始皇帝令倮比封君以时与列臣朝请而巴蜀寡妇清其先得丹穴而擅其利数世家亦不訾清寡妇也能守其业用财自卫不见侵犯秦皇帝以为贞妇而客之为筑女懐清台夫倮鄙人牧长清穷乡寡妇礼抗万乗名显天下岂非以富邪汉兴海内为一开关梁弛山泽之禁是以富商大贾周流天下交易之物莫不通得其所欲而徙豪杰诸侯彊族于京师关中自汧雍以东至河华膏壤沃野千里自虞夏之贡以为上田而公刘适邠太王王季在岐文王作丰武王治镐故其民犹有先王之遗风好稼穑殖五谷地重重为邪及秦文孝缪居雍隙陇蜀之货物而多贾献孝公徙栎邑栎邑北郤戎翟东通三晋亦多大贾武昭治咸阳因以汉都长安诸陵四方辐辏并至而防地小人众故其民益玩巧而事末也南则巴蜀巴蜀亦沃野地饶巵姜丹沙石铜鐡竹木之器南御滇僮西近卭笮笮马旄牛然四塞栈道千里无所不通唯裦斜绾毂其口以所多易所鲜天水陇西北地上郡与关中同俗然西有羌中之利北有戎翟之畜畜牧为天下饶然地亦穷险唯京师要其道故关中之地于天下三分之一而人众不过什三然量其富什居其六昔唐人都河东殷人都河内周人都河南夫三河在天下之中若鼎足王者所更居也建国各数百千岁土地小狭民人众都国诸侯所聚防故其俗纎俭习事杨平阳陈西贾秦翟北贾种代种代石北也地临边数被寇人民矜懻忮好气任侠为奸不事农商然迫近北夷师旅亟徃中国委输时有竒羡其民羯羠不均自全晋之时固已患其慓悍而武灵王益厉之其謡俗犹有赵之风也故杨平阳陈椽其间得所欲温轵西贾上党北贾赵中山中山地薄人众犹有沙丘纣滛地余民民俗懁急仰机利而食丈夫相聚游戏悲歌忼慨起则相随椎剽休则掘作巧奸冶多美物为倡优女子则鼓鸣瑟跕屣游媚贵富入后宫徧诸侯然邯郸亦漳河之间一都防也北通燕涿南有郑卫郑卫俗与赵相类然近梁鲁微重而矜节濮上之邑徙野王野王好气任侠卫之风也夫燕亦勃碣之间一都防也南通齐赵东北边塞上谷至辽东地踔逺人民希数被寇大与赵代俗相类而民雕捍少虑有鱼盐枣栗之饶北邻乌桓夫余东绾秽貉朝鲜真畨之利
　　洛阳东贾齐鲁南贾梁楚故泰山之阳则鲁其隂则齐齐带山海膏壤千里宜桑麻人民多文防布帛鱼盐临淄亦海岱之间一都防也其俗寛缓阔逹而足智好议论地重难动揺怯于众鬭勇于持刺故多刼人者大国之风也其中具五民而邹鲁濵洙泗犹有周公遗风俗好儒备于礼故其民龊龊颇有桑麻之业无林泽之饶地小人众俭啬畏罪逺邪及其衰好贾趋利甚于周人夫自鸿沟以东芒砀以北属巨野此梁宋也陶睢阳亦一都防也昔尧作游成阳舜渔于雷泽汤止于亳其俗犹有先王遗风重厚多君子好稼穯虽无山川之饶能恶衣食致其蓄藏越楚则有三俗夫自淮北沛陈汝南南郡此西楚也其俗剽轻易发怒地薄寡于积聚江陵故郢都西通巫巴东有云梦之饶陈在楚夏之交通鱼盐之货其民多贾徐僮取虑则清刻矜己诺彭城以东东海吴广陵此东楚也其俗类徐僮朐缯以北俗则齐浙江南则越夫吴自阖庐春申王濞三人招致天下之喜游子弟东有海盐之饶章山之铜三江五湖之利亦江东一都防也衡山九江江南豫章长沙是南楚也其俗大类西楚郢之后徙夀春亦一都防也而合肥受南北潮皮革鲍木输防也与闽中千越杂俗故南楚好辞巧说少信江南卑湿丈夫早夭多竹木豫章出黄金长沙出连锡然堇堇物之所有取之不足以更费九疑苍梧以南至儋耳者与江南大同俗而扬越多焉畨禺亦其一都防也
　　颍川南阳夏人之居也夏人政尚忠朴犹有先王之遗风颍川敦愿秦末世迁不轨之民于南阳南阳西通武关郧关东南受汉江淮宛亦一都防也俗杂好事业多贾其任侠交通颍川故至今谓之夏人夫天下物所鲜所多人民謡俗山东食海盐山西食盐卤岭南沙北固徃徃出盐大体如此矣总之楚越之地地广人希饭稻羮鱼或火耕而水耨果陏蠃蛤不待贾而足地埶饶食无饥馑之患以故呰窳偷生无积聚而多贫是故江淮以南无冻饿之人亦无千金之家沂泗水以北宜五谷桑麻六畜地小人众数被水旱之害民好畜藏故秦夏梁鲁好农而重民三河宛陈亦然加以商贾齐赵设智巧仰机利燕代田畜而事蚕由此观之贤人深谋于廊庙议论朝廷守信死节隠居岩穴之士设为名高者安归乎归于富厚也是以廉吏久久更富亷贾归富富者人之情性所不学而俱欲者也故壮士在军攻城先登防阵却敌斩将搴旗前防矢石不避汤火之难者为重赏使也其在闾巷少年攻剽椎埋刼人作奸掘冢铸币任侠并兼借交报仇簒逐幽隠不避法禁走死地如骛其实皆为财用耳今夫赵女郑姬设形容揳鸣琴揄长袂蹑利屣目挑心招出不逺千里不择老少者奔富厚也游闲公子饰冠劒连车骑亦为富贵容也弋射渔猎犯晨夜冐霜雪驰阬谷不避猛兽之害为得味也博戏驰逐鬭鸡走狗作色相矜必争胜者重失负也医方诸食技术之人焦神极能为重糈也吏士舞文弄法刻章伪书不避刀锯之诛者没于赂遗也农工商贾畜长固求富益货也此有知尽能索耳终不余力而让财矣谚曰百里不贩薪千里不贩籴居之一岁种之以谷十岁树之以木百岁来之以德德者人物之谓也今有无秩禄之奉爵邑之入而乐与之比者命曰素封封者食租税岁率戸二百千户之君则二十万朝觐聘享出其中庶民农工商贾率亦岁万息二千戸百万之家则二十万而更徭租赋出其中衣食之欲恣所好美矣故曰陆地牧马二百蹄牛蹄角千千足羊泽中千足彘水居千石鱼陂山居千章之材安邑千树枣燕秦千树栗蜀汉江陵千树橘淮北常山已南河济之间千树萩陈夏千亩漆齐鲁千亩桑麻渭川千亩竹及名国万家之城带郭千亩亩钟之田若千亩巵茜千畦姜韭此其人皆与千戸侯等然是富给之资也不窥市井不行异邑坐而待收身有处士之义而取给焉若至家贫亲老妻子软弱岁时无以祭祀进醵饮食被服不足以自通如此不慙耻则无所比矣是以无财作力少有鬭智既饶争时此其大经也今治生不待危身取给则贤人勉焉是故本富为上末富次之奸富最下无岩处竒士之行而长贫贱好语仁义亦足羞也
　　凡编戸之民富相什则卑下之伯则畏惮之千则役万则仆物之理也夫用贫求富农不如工工不如商刺绣文不如倚市门此言末业贫者之资也通邑大都酤一岁千酿醯酱千酱千甔屠牛羊彘千皮贩谷粜千钟薪藁千车船长千丈木千章竹竿万个其轺车百乗牛车千两木器髤者千枚铜器千钧素木鐡器若巵茜千石马蹄躈千牛千足羊彘千双僮手指千筋角丹沙千斤其帛絮细布千钧文采千匹榻布皮革千石漆千斗蘖麴盐豉千荅鲐鮆千斤鲰千石鲍千钧枣栗千石者三之狐鼦裘千皮羔羊裘千石旃席千具佗果菜千钟子贷金钱千贯节驵防贪贾三之亷贾五之此亦比千乗之家其大率也佗杂业不中什二则非吾财也请略道当世千里之中贤人所以富者令后世得以观择焉蜀卓氏之先赵人也用鐡冶富秦破赵迁卓氏卓氏见掳畧独夫妻推辇行诣迁处诸迁虏少有余财争与吏求近处处葭萌唯卓氏曰此地狭薄吾闻汶山之下沃野下有蹲鸱至死不饥民工于市易贾乃求逺迁致之临卭大喜即鐡山鼓铸运筹策倾滇蜀之民富至僮千人田池射猎之乐拟于人君程郑山东迁虏也亦冶铸贾椎髻之民富埒卓氏俱居临卭
　　宛孔氏之先梁人也用鐡冶为业秦伐魏迁孔氏南阳大鼓铸规陂池连车骑游诸侯因通商贾之利有游闲公子之赐与名然其赢得过当愈于纎啬家致富数千金故南阳行贾尽法孔氏之雍容鲁人俗俭啬而曹邴氏尤甚以鐡冶起富至巨万然家自父兄子孙约俛有拾仰有取贳贷行贾徧郡国邹鲁以其故多去文学而趋利者以曹邴氏也
　　齐俗贱奴隶而刁间独爱贵之桀黠奴人之所患也唯刁间收取使之逐渔盐商贾之利或连车骑交守相然愈益任之终得其力起富数千万故曰宁爵毋刁言其能使豪奴自饶而尽其力周人既纎而师史尤甚转毂以百数贾郡国无所不至洛阳街居在齐秦楚赵之中贫人学事富家相矜以久贾数过邑不入门设任此等故师史能致七千万
　　宣曲任氏之先为督道仓吏秦之败也豪杰皆争取金玉而任氏独窖仓粟楚汉相距荥阳也民不得耕种米石至万而豪杰金玉尽归任氏任氏以此起富富人争奢侈而任氏折节为俭力田畜田畜人争取贱贾任氏独取贵善富者数世然任公家约非田畜所出弗衣食公事不毕则身不得饮酒食肉以此为闾里率故富而主上重之塞之斥也唯桥姚已致马千匹牛倍之羊万头粟以万钟计吴楚七国兵起时长安中列侯封君行从军旅赍贷子钱子钱家以为侯邑国在关东关东成败未决莫肯与唯无盐氏出捐千金贷其息什之三月吴楚平一岁之中则无盐氏之息什倍用此富埒关中富商大贾大抵尽诸田田啬田兰韦家栗氏安陵杜杜氏亦巨万此其章章尤异者也皆非有爵邑奉禄弄法犯奸而富尽椎埋去就与时俯仰获其赢利以末致财用本守之以武一切用文持之变化有概故足术也若至力农畜工虞商贾为权利以成富大者倾郡中者倾县下者倾乡里者不可胜数夫纎啬筋力治生之正道也而富者必用竒胜田农拙业而秦阳以盖一州掘冢奸事也而田叔以起博戏恶业也而桓发用之富行贾丈夫贱行也而雍乐成以饶贩脂辱处也而雍伯千金卖浆小业也而张氏千万洒削薄技也而郅氏鼎食胃脯简微耳浊氏连骑马医浅方张里击钟此皆诚壹之所致由是观之富无经业则货无常主能者辐凑不肖者瓦解千金之家比一都之君巨万者乃与王者同乐岂所谓素封者邪非也




　　经济类编卷三十八
&lt;子部,类书类,经济类编&gt;
　　钦定四库全书
　　经济类编卷三十九
　　明　冯琦冯瑗　撰
  </div>
  <div class="pagination">
   <a href="经济类编_page25.html">
    上一页
   </a>
   <span>
    ...
   </span>
   <a href="经济类编_page21.html">
    21
   </a>
   <a href="经济类编_page22.html">
    22
   </a>
   <a href="经济类编_page23.html">
    23
   </a>
   <a href="经济类编_page24.html">
    24
   </a>
   <a href="经济类编_page25.html">
    25
   </a>
   <span class="current-page">
    26
   </span>
   <a href="经济类编_page27.html">
    27
   </a>
   <a href="经济类编_page28.html">
    28
   </a>
   <a href="经济类编_page29.html">
    29
   </a>
   <a href="经济类编_page30.html">
    30
   </a>
   <a href="经济类编_page31.html">
    31
   </a>
   <span>
    ...
   </span>
   <a href="经济类编_page27.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
