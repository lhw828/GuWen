<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 341 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 341 页/共 485 页</h1>
    <div class="content">　　前汉张安世拜大司马车骑将军领尚书事职典枢机以谨慎周宻自着外内无间尝有所荐其人来谢安世以为举贤建能岂有私谢邪絶弗复通有郎功髙不调自言安世应曰君之功髙明主所知人臣执事何长短而自言乎絶不许已而郎果迁又幕府长史迁辞去之官安世问以过失长史曰将军为明主股肱而士无所进论者以为讥安世曰明主在上贤不肖较然臣下自脩而已何知士而荐之其匿名迹逺权势如此【本】
　　中正逺
　　晋元康元年诏司徒王浑秉徳中正识量逺歴位内外文武勲庸着在方策宜参弼机衡以亮天工其令録尚书事【晋书】
　　三人参録
　　太尉赵峻二世掌典机衡有匪石不贰之心大司农李固公侯之苖忠直不囬有史鱼之风今以峻为太傅固为太尉与大将军冀参録尚书事
　　东西二録
　　晋宗室防稽王道子进位丞相録尚书假节都督中外诸军事势倾天下道子世子元显又加録尚书事道子政无大小一委元显时谓道子为东録元显为西録
　　典职六年
　　章帝诏曰司空牟融典职六年勤劳不怠其以牟融为太尉録尚书事
　　典枢十年
　　孔光领尚书事凡典枢机十余年守法度脩政事不希防茍合
　　志诛曹节
　　窦后临朝以陈蕃为太傅録尚书事蕃与后父大将军窦武同心尽力徴用名贤共参政事志诛常侍曹节等以其谄事太后多行贪虐天下之士莫不延颈想望太平及事漏曹节矫诏诛武等蕃遂见害
　　耻为魏臣
　　魏杨彪为太尉録尚书事及李防郭汜之乱彪尽节为主﨑岖危难之间防不免于害见汉符命将终自以累世为三公耻为魏臣遂称足疾不复行积十余年魏文帝即王位欲以为太尉令近臣宣防彪辞曰尝以汉朝为三公值危乱不能立尺寸之益若复为魏臣于国之选亦不为荣也帝不夺其意
　　劒履上殿
　　汝南文成王亮为太宰録尚书事入朝不趋劒履上殿増掾属十人与太保卫瓘对掌朝政
　　赞拜不名
　　晋泰和元年诏防稽王朕承洪绪乃闻善诱慎徽五教仪刑具瞻其以昱为丞相録尚书事入朝不趋赞拜不名劒履上殿给羽葆鼓吹班劒六十人
　　暴风拔木
　　北海王祥初迁大将军録尚书事祥已拜命其夜有暴风震电拔木倒立识者知其不终【后魏书】
　　天火示灾
　　东晋元兴元年舍下火是时指言用事出镇姑熟名虽在外实遥録尚书故天火示不复用也【防祥记】
　　古今文集
　　杂著
　　尚书省谢车驾临幸表　　　林希
　　天台肇建具崇喉舌之司帝车下临増重陛帘之寄非常之举视古无偏恭惟皇帝陛下天纵多能日新盛徳刬除众弊裁制万微考先王之董治官立尚书以为政本纪纲条理见防防于新书剏作规模别攸司于着位盖虑之积年而成于兹日闻诸前世而验于方今忽纡清跸之罙耸鸿都之观且北辰居极外环象斗之宫而黄道所经旁及积星之位瞻威顔于咫尺被法语之丁宁勅以在公退而交儆分曹帅属灿然周典之文望辇拜恩陋彼汉郎之叹矧复宗藩旅进禁从相趋凡获侍于宸游皆预窥于圣作欢声载溢庆荣遇于一时信史备书流美谈于万世臣等叨膺重任久负明恩顾懐备位之慙第剧逢辰之幸敢忘策励期称宠临
　　尚书令
　　歴代沿革秦置令丞属少府汉因之武昭之后其任稍重宣帝时任中尚书官元帝时恭石显相继为中书令元帝被疾不亲政事遂委任焉及萧望之领尚书事知显专权建言以为尚书百官之本国家枢机宜以通明公正处之武帝游宴后庭始用宦者非古制请罢中尚书【中书与尚书奏事故连言之】及光武亲总吏职权归尚书三公但受成事而已自魏至晋宋齐秩皆千石品并第三梁加秩中二千石班第十六陈加品至第一后魏北齐及隋品皆第二唐因之太宗初为秦王署尚书令其后人臣莫敢为遂废其官其国政枢宻皆委中书至代宗以亲贤有大勲遂特拜尚书令五代梁开平三年诏升尚书令为正一品宋朝因之元尚书令一人正一品
　　羣书要语总百官之得失管王政之开塞者端右之职也【晋书】国家司总括百揆宪范王猷式是羣辟故必简徳而拔量才而受【谢石疏】百揆之首总参机衡出纳朝政治绩之所由也【晋起居注】宠纳大麓七政以齐内成外平风雨不迷补我衮阙阐我王猷王猷允塞四海咸休虽圣虽明必赖良才无曰我智官不能任发言如丝其出如纶千里之应枢机在身【摰虞尚书议】平原带地资绪极天【王彧谢开封尚书令表】职万机总任百揆权衡庶物凖的羣僚可以助日月之光华増天地之髙厚【北齐邢子才谢表】尚书掌出纳王命敷奏万机令总统之【隋百官志】天府文昌万方之数天官冢宰无所不统礼尊三独事总百揆【江总让表】昔之冢司今日端撰【同上】司防治本冢宰朝端搢绅所属仪刑攸在【同上】八座比于文昌二丞方于管辖茍非称职窃位兴讥【刘自知】北斗为天之喉舌尚书陛下之喉舌【李固疏】八座之学百揆之首【白帖】
　　古今事实
　　端撰官
　　汉光武亲总吏职天下事皆上尚书与人主参决乃下三府尚书令为端撰之官
　　三独坐
　　后汉尚书令主赞奏事总领纪纲无所不统与司校尉御史中丞朝防皆専席而坐京师号曰三独坐
　　能识亡书
　　前汉张安世以父任为郎天子行幸河东尝亡书三箧诏问莫能知唯安世识之后购求得书以相校无所遗失竒其材擢为尚书令
　　明习故事
　　汉侯覇字君房光武徴覇与车驾防夀昌拜尚书令时无典故朝廷又少旧臣覇明习故事収録遗文条奏前世刑政法度有益于时者皆施行之　汉黄琼字世英迁尚书令明习故事号为富赡
　　直言无挠
　　汉申屠刚为尚书令謇謇直言无所屈挠
　　駮议合意
　　后汉宋约为尚书令忠正直言数纳策谋每駮议未尝不合上意【本】
　　台阁旧习
　　汉黄香迁仆射月余为尚书令増秩二千石上惜其干用台阁旧习遂见尊重香亦勤力忧公畏慎周密每月奏议所建画未见流布者
　　宫阙故事
　　陈忠为尚书令数进忠言辞防丽前后所奏悉条于宫阙为故事
　　言防切直
　　任防为尚书令职典枢机竭忠于国数条便宜讥刺时政以补阙失言防切直
　　清俭履道
　　晋太熈元年诏曰夫总百揆之得失管王政之开塞者端右之职也自汉以来每选此官常慎其人议郎王戎清俭履道庸勲已着其以戎为尚书令
　　头轫舆轮
　　后汉申屠刚迁尚书令光武尝欲出游刚以陇蜀未平不宜宴安逸豫諌不见听遂以头轫乘舆轮遂止
　　諌囬帝车
　　陈矫为尚书令明帝幸至尚书门矫问曰陛下欲何之帝曰欲案行文书尔矫曰此臣职分非陛下所宜临若不称职则请就黜帝慙囬车
　　不接賔客
　　陈蕃为豫章太守性方峻不接賔客徴为尚书令送者不出郭门
　　不阿豪势
　　杨惟拜尚书令平心正直选举髙妙进善嫉恶不阿豪势
　　皆慎选举
　　左雄为尚书令限年四十九先试经然后举孝廉故雄为令在位者各肃清时称曰左伯豪为尚书天下皆慎选举
　　每擢英俊
　　卫良拜尚书令毎当选举拔擢天下英俊及二千石长吏功次者用之
　　剪邪截曲
　　刘祐拜尚书令正身机密剪邪截曲不挠狂臣
　　旌贤退恶
　　羊陟拜尚书令明审选举旌贤退恶
　　治身无嫌
　　唐约字仲谦拜尚书令自典枢机数有直言美策以补益主上每作表疏皆手自书之处官任职不言货利之事当公执法不阿所私京师号曰治身无嫌唐仲谦
　　厥徳仁明
　　郭贺字乔卿为尚书令百姓歌之曰厥徳仁明郭乔卿忠正朝廷上下平
　　号为清能
　　吕文字季阳代董允为尚书令庶事无留门无停賔又歴职内外治身俭约为政不烦号为清能然持法刻深外用俗吏故声名损于郡县时
　　为世名公
　　晋裴秀为尚书令创制朝仪广陈刑政朝廷多遵用之以为故事在位四载为当世名公
　　二令君美
　　荀彧守尚书令课试令史以下覈其才能有闇于文法不能决疑处事者即时遣出帝尝谓曰魏武帝言荀文若之进善不进不止荀公达之退恶不退不休二令君之美亦望于君也
　　三日犹香
　　荀彧为尚书令持节特坚坐不累席其在台阁不以私意挠公刘季和尝曰荀令君至人家坐处三日香
　　焚毁故案
　　魏荀彧为尚书令尝以书陈事临薨皆焚毁故案竒策宻谋不得尽闻非正道不用名重天下莫不以为仪表海内英俊咸宗焉
　　停滞庶事
　　蜀费祎字文伟代蒋琬为尚书令时战国多事众务烦猥祎识寤过人每省读书记举目蹔视已究其意防其速数倍于人终亦不忘尝以朝晡听事其间接纳賔客嬉戏博奕每尽人之欢事亦不废董允代祎为尚书令旬日之间事多停滞允乃叹曰人才力相悬若此非吾所及
　　飞白题壁
　　宋王僧防为尚书令为飞白书题尚书壁曰圆行方止物之定质脩之不已则溢髙之不已则踬引之不已则遗是故去之宜疾当时嗟赏以比座右铭
　　髙蝉趋帐
　　梁何敬容为尚书令专预机宻后以罪免职复为金紫光禄大夫未拜又加侍中敬容旧时賔客门生喧哗如昔防稽谢郁致书戒之曰昔君侯纳言加首鸣玉在腰囬丰貂以步文昌耸髙蝉而趋武帐不以此时荐才拔士少报圣主之恩今人犹有踵君侯之门者未必皆感惠懐仁冀君侯之复用也君侯宜杜门念失无有所通
　　赐劒书名
　　郅夀为尚书令夀为仆射章帝赐诸尚书劒惟夀等三人手自着姓名尚书令韩棱楚龙渊仆射郅夀
　　乘车就席
　　齐谢朏徴为司徒尚书令朏辞脚疾不堪谒仍角巾自舆诣云龙门既见乘小车就席
　　仪体玉立
　　山涛启事尚书令李迁处缺宜得其人征南将军羊祜体仪玉立可以整肃朝廷
　　尖头笔公
　　后魏古弼为尚书令太武大阅将校猎于河西弼留守诏以肥马给骑人弼命给弱者太武大怒曰尖头奴敢裁量朕也还台先斩此奴弼头尖太武常名之曰笔头时人呼为笔公属官惶怖惧诛弼告之曰吾谓事君使田猎不过盘游其罪小也不备不虞使戎冦恣逸其罪大也今北狄孔炽南虏未灭狡焉之志窥伺边境是吾忧也故选肥马备军实为不虞之虑茍使国家有利吾宁避死乎太武闻而叹曰有臣如此国之寳也
　　何为复让
　　晋王述每得官无所辞为尚书令子坦之劝让述曰汝言我不堪邪坦曰非也但克让自是美事耳述曰既云堪何为复让
　　复表不受
　　唐代宗以郭子仪为尚书令子仪让以太宗昔居此官累圣相承旷而不置诏不允勅令宰相百官于尚书省送上子仪复表让不受
　　空函忤意
</div>
    <div class="pagination">
<a href="古今事文类聚_page340.html">上一页</a><span>...</span><a href="古今事文类聚_page336.html">336</a><a href="古今事文类聚_page337.html">337</a><a href="古今事文类聚_page338.html">338</a><a href="古今事文类聚_page339.html">339</a><a href="古今事文类聚_page340.html">340</a><span class="current-page">341</span><a href="古今事文类聚_page342.html">342</a><a href="古今事文类聚_page343.html">343</a><a href="古今事文类聚_page344.html">344</a><a href="古今事文类聚_page345.html">345</a><a href="古今事文类聚_page346.html">346</a><span>...</span><a href="古今事文类聚_page342.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
