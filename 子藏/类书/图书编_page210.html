<!DOCTYPE html>
<html>
<head>
    <meta charset="UTF-8">
    <title>图书编 - 第 210 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 210 页/共 220 页</h1>
    <div class="content">　　周礼小司徒凡民讼以地比正之地讼以图正之取邻证地图之始
　　凡有责【古债字】者有判书以治则听凡民同货财者令以国法行之犯令者刑罚之凡属责者以其地傅而听其辞
　　断债负验契证之始【然司徒所断附于刑者归于士】
　　今制户婚田土债负之讼则専属刑部矣
　　士师掌官中之政令察狱讼之辞以诏司宼断狱弊讼致邦令
　　刑部十三司说堂处断之始
　　司刑若司宼断狱弊讼则以五刑之法诏刑罚而以辨罪之轻重
　　刑部问拟罪囚而以大理平允之始
　　书曰象以典刑
　　制法定律之始【象悬法而示之仪式也典常也此刑即墨劓剕宫大辟之五者周悬法象魏夲此时未有律书也至后魏文侯师于李悝采诸国刑典造法经六萹萧何加以三篇通号九章曹魏刘劭又行汉律爲十八篇晋贾充又参魏律爲二十篇唐长孙无忌等又取汉魏晋三家择可行者定爲十一篇大槩皆以九章爲宗宋因唐律令格式随时损益则有编勅一司一路一州一县又别有敇神宗以律不足以周事情凡律所不载一断以勅乃勅乃更其目曰勅令格式而律恒存乎勅之外曰禁于未然之谓勅禁于已然之谓令设于此以待彼之谓格使彼效之之谓式其目愈繁我朝一凖于唐以定今律】鞭作官刑扑作教刑
　　笞杖之始【唐宇文融之子审爲大理评事以夏楚大小无制始创杖架以髙卑度杖长短又铸铜爲规齐其巨细则较勘刑具之端也】
　　金作赎刑
　　纳赎之始【盖过误情轻者乃准赎若五刑不论轻重皆赎则过矣】
　　罪疑惟轻
　　吕刑五刑之疑有赦五罚之疑有赦
　　矜疑寛贷之始
　　周礼司刺赞司宼听讼一赦曰幼弱再赦曰老旄司厉凡有爵者与七十者与未龀【幼未毁齿】者皆不爲奴收赎之始【今有爵者议请凡七十以上十五以下犯流罪以下收赎八十嵗以上十嵗以下盗及伤人亦收赎余皆勿论九十嵗以上七嵗以下虽有犯罪不加刑犯罪时虽未老疾而事发时老疾者依老疾论犯罪时幼小事发时长大依幼小论又禁考讯并不合爲证之类皆先王尊爵敬老慈幼之意】汉书二千石有罪先请又诏六百石位大夫有罪先请
　　品官请防提问之始
　　光武诏囚各减本罪一等其余赎输作有差
　　拟罪减等之始我太祖以大诰有无行之得律法经权之中非前代徒爲逓减者比
　　周礼大司寇以圜土聚教罢民
　　牢狱之始
　　掌囚掌守盗贼凡囚者上罪梏拲而桎中罪桎梏下罪梏在手曰梏在足曰桎拲者两手共一木也桎梏手足各一木也
　　此狱官督罪人上肘镣之始
　　周公爻辞曰何校防耳【噬嗑上九】系用徽纒【坎上六】
　　项枷系索之始
　　虞书五流有宅五宅三居
　　流罪定里之始【至隋新律流刑三有千里千五百里二千里】
　　周礼大司宼以嘉石平【成也】罢民凡万民之有罪过而未丽于法而害于州里者桎梏而坐诸嘉石役诸司空重罪旬三日坐朞役其次九日坐九月役其次七日坐七月役其次五日坐五月役其下罪三日坐三月役使州里任【保也】而舎之
　　枷号发工之始【毕则保而放之使改过也】
　　司圜掌收教罢民凡害人者弗使冠饰而加明刑焉任之事而收教之能改者上罪三年而舎中罪二年而舎下罪一年而舎
　　徒罪定限之始【至隋新律徒刑五有一年一年半二年二年半三年】
　　掌戮墨者使守门
　　刺字发配之始【晋天福中流徒用刺面之法爲戢奸重典宋因之我朝惟窃盗刺臂假以充警犹飬其羞恶之心仁厚之至也】
　　宫者使守内
　　奄寺畱中之始【今刑部不用自宫者有禁惟大军勦防之地间奏行之姑存以识所自】汉文帝除肉刑定律曰诸当髠者完爲城旦【旦起行治城四嵗刑也】舂【妇人舂作米】当黥者髠钳爲城旦舂罪人狱已决完为城旦舂满三嵗爲鬼薪【取薪供宗庙】白粲【择米使舂白三歳刑也】鬼薪白粲一歳爲臣妾臣妾一歳免爲庶人徒工发膳夫及充皂之始【自文帝除肉刑之后则以笞杖徒流死爲今之五刑矣】
　　唐太平兴国四年诏配役者分亭役使
　　发囚徒煎盐之始
　　周礼孟夏出轻繋仲夏梃重囚
　　热审之始
　　唐制凡大辟罪令尚书九卿谳之
　　防审之始
　　宋乾道中聚录时长吏委无干碍吏人先附囚口占责状一通覆视狱案无差复防无碍吏人依句宣读令囚通晓
　　防审先送掲帖及审令监生宣读之始
　　王制成狱辞史以狱成告于正正听之正以狱成告于大司宼大司宼听之棘木【外朝之卿位】之下大司宼以狱之成告于王王命三公参听之三公以狱成告于王王三又【当作宥】然后制刑
　　防审三覆奏之始
　　季秋促狱刑
　　秋后处决之始
　　唐制京师决死莅以御史金吾
　　御史锦衣卫监刑之始
　　小司宼之职歳终则令羣士计狱弊讼登中于天府歳报罪囚之始
　　论曰政贵通时事必师古帝王之政断自唐虞而三代之法至周大备汉唐而下则间有取云耳于昭皇祖损益厯代折自圣衷奚啻功倍于作已邪罔敷求以明刑则自用之过矣








　　刑官虞曰士夏曰大理周曰大司宼
　　按刑官在朝者谓之士师在六乡谓之乡士在六遂谓之遂士在各县遂谓之县士各掌其民之数夫谓之士者理官也士居四民之先而列五爵之一列官分职不皆谓之士而理官独谓之士者盖以此官民命所系天讨所寓国家所以得失民心皆在于此故非明理义备道德通经学者不可以居之自虞廷以臯陶爲士而周人自秋官卿以下皆以士名盖示后世使知刑官之重而不可杂以他流也本朝定制风宪官不以吏员爲之深得虞周之意
　　周刑法
　　周官大司宼掌建邦之三典以佐王刑邦国一曰刑新国用轻典二曰刑平国用中典三曰刑乱国用重典视国俗爲重轻制御世之权不颛之于法此其大纲以五刑紏万民一曰野刑上农功而紏其力作爲野治二曰军刑上顺命而紏其失守爲军律也三曰乡刑乡首善上德而紏孝孝德之原也四曰官刑上功能而紏职职官之守也五曰国刑上愿而紏暴国兆民所聚风易浇难纯故紏暴民归之愿爲纪法守也亦不颛之法彼司刑之所司者法也非制法者也而刑莫先于罢民罢民者民惰于教不昬作劳如疲癃者然是滛酗之所生敖狠之所始民俗所以日偷而不可反也其害人也泰而固未丽于刑也故刑之则已重不刑则乱俗而伤化故寘诸圜土而守教之日夜施九职工事焉而役之用其力以强其罢书其罪于方版着之皆以耻其心而兾其改则教道存焉尔盖环而教之也故圜土非其狱之谓也能改之三年不齿其不能改而出圜者杀则止恶于萌坊俗于忽王教之爲俗化虑至深逺也其有争曲直而讼者以两造辩之入束矢于朝然后听盖两造而后是非形矫诬变乱者有质而是非有正也世未有偏辞而可蔽讼者故必两造也其财讼地讼当入狱者以两剂质之入钧金三日乃致于朝而后听盖财讼地讼非可立判也必两剂合而后有徴无辞也世未有听狱而不以傅别书契质剂者故必两剂也亦禁讼之道也禁之教之使无讼也其罢民之有罪过未丽于法而害于州里者桎梏而坐诸嘉石嘉石外朝之坐石不宜圜土也役司空不直明刑施职也坐以日断役以月计各以其罪之轻重爲差若役已使州里任之而后宥弼教之道也凡逺近惸独老幼之有复于上而其长弗逹者遽听之使民易其长不听使上虐其下使立肺石三日而后士听之其辞直以复于上而辠其长逹下情之至也民壅于下而不逹国之大患始此矣诸侯之有狱讼者则以邦典定之六典所以爲邦国治也卿大夫之有狱讼者则以邦法断之八法所以爲官府守也庶民之有狱讼者则以邦成弊之八成所以爲万民统也此治狱讼之大凡也小司宼听万民之狱讼用情而讯之至旬乃弊以五声听讼求其情一曰辞聼谓辞枝辞滛若直也二曰色听谓色怖色怍若定也三曰气听谓气慑气喘若气壮也四曰耳听五曰目听谓视听直则端不直则眊惑失常也其制五刑也必原父子之亲立君臣之义以权之意论轻重之量慎测浅深之宜以别之悉其聪明致其忠爱以尽之犹恐其未也必三刺三宥三赦以求其衷三刺者一讯羣臣再讯之羣吏三讯之万民所谓疑狱泛与众共之者也众疑赦之矣即罪丽于罚众所宥虽上刑下服举与众宥之所刺即下刑上服举与众刺之也不颛之于法惟用中于民故曰国人刑杀之也犹未也司刺者又得以不识过失遗忘而宥之幼弱老耄蠢愚而赦之至国有大狱又得以亲故贤能功贵勤賔八辟焉丽邦法以议之则其所求诸刑者爲已悉矣乃歳孟春遒人以木铎狥于朝以邦之五禁书悬之象魏浃日而后敛以左右刑罚一曰宫禁二曰官禁三曰国禁四曰野禁五曰军禁国有事则又爲五戒以先后之一曰誓用之于军旅二曰诰用之于防同三曰禁用之于田役四曰紏用之于国中五曰宪用之于都鄙斯曷非欲法令着掲无使罪丽于民欲民恊中懐德而使无丽于法也哉乃其乡遂县方之狱讼则各以其士掌其治听其狱讼察其词而辩之异其死刑之辠而要之服念至三旬而后上之史以狱成告于大司宼大司宼听之棘木之下羣士司刑者咸在各丽于法以审蔽之大司宼以狱成告于王王命三公参听之三公以狱成告于王王三宥然后司宼受中而协日刑杀焉关重慎之至也刑各于其乡遂县都之市肆之日三示各与其众弃之于观警痛深歳孟冬司宼命羣士计狱弊讼登中于天府明刑杀一天也
　　刑制考
　　易噬嗑亨利用狱
　　程頥曰圣人以噬嗑之象推之于天下之事在口则爲有物隔而不得合在天下则爲有彊梗或防邪间隔于其间故天下之事不得合也当用刑法小则惩戒大则诛戮以除去之然后天下之治得成矣象曰雷电噬嗑先王以明罚勅法
　　程頥曰电明而雷威先王观雷电之象法其明与威以明其刑罚饬其法令法者明事理而爲之防也初九屦【加于足】挍【木械】防趾旡咎六二噬肤防鼻旡咎六三噬腊肉遇毒小吝旡咎
　　九四噬干胏得金矢利艰贞吉六五噬干肉得黄金贞厉旡咎上九何挍防耳凶
　　朱熹曰初上旡位爲受刑之象中四爻爲用刑之象初在卦始罪薄恶小又在卦下故爲屦挍防趾之象止恶于初故得旡咎
　　子曰小人不耻不仁不畏不义不见利不劝不威不惩小惩而大戒此小人之福也易曰屦校防趾旡咎此之谓也善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可掩罪大而不可觧易曰何校防耳凶
　　贲之象曰山下有火贲君子以明庶政无敢折狱程頥曰君子观山下有火明照之象以修明其庶政成文明之治而无果敢于折狱也折狱者人君之所致慎也岂可恃其明而轻自用乎
　　旅之象曰山上有火旅君子以明慎用刑而不畱狱程頥曰火之在髙明无不照君子观明照之象则以明慎用刑明不可恃故戒于慎明而止亦慎象观火行不处之象则不畱狱狱者不得已而设民有罪而入岂可淹滞畱乆也
　　丰之象曰雷电皆至丰君子以折狱致刑
　　程頥曰雷电皆至明震并行也折狱者必照其情实惟明克允致刑者必威于奸恶惟断乃成故君子观雷电明动之象以折狱致刑也
　　中孚之象曰泽上有风中孚君子以议狱缓死程頥曰水体虚故风能入之人心虚故物能感之风之动乎泽犹物之感于中故爲中孚之象君子观其象以议狱缓死君子之于议狱尽其忠而已于决死极其恻而已故诚意常求于缓缓寛也于天下之事无所不尽其忠而议狱缓死最其大者也
　　按卦象言刑狱者五卦噬嗑贲丰旅中孚也噬嗑贲丰旅皆有离象而噬嗑丰则兼取震贲旅则兼取艮盖狱以明照爲主必先得其实则刑不滥然非震以动之则无有威断非艮以止之则轻于用刑惟中孚一卦则有取于防兊盖用狱必明以照之使人无隠情震以威之使人无拒意而又当行而行当止而止不过于用其明而恣其威也夫然后兊以议之防以缓之原情定罪至再至三详之以十议原之以三宥三听之司宼定之三公听之旬而职听三旬而职听三月而上之议而又议缓而又缓求其出而不可得然后入之本乎至诚孚信之心存乎至仁恻怛之意在我者有诚心则在人者无遗憾矣
　　舜典象以典刑流宥五刑鞭作官刑扑作教刑金作赎刑眚灾肆赦怙终贼刑钦哉钦哉惟刑之恤哉帝曰臯陶蛮夷猾夏宼贼奸宄汝作士五刑有服五服三就五流有宅五宅三居惟明克允大禹谟帝曰臯陶汝作士明于五刑以弼五教期于予治刑期于无刑民恊于中时乃功懋哉
　　臯陶曰宥过无大刑故无小罪疑惟轻功疑惟重与其杀不辜宁失不经好生之德洽于民心兹用不犯于有司
　　康诰王曰呜呼封敬明乃罚人有小罪非眚乃惟终自作不典式尔有厥罪小乃不可不杀乃有大罪非终乃惟眚灾适尔既道极厥辜时乃不可杀
　　立政曰和我庻狱庻慎时则勿有间之又曰继自今文子文孙其勿误于庶狱庶慎惟政是乂之又曰今文子文孙孺子王矣其勿误于庶狱惟有司之牧夫吕刑伯夷降典折民惟刑
　　蔡沈曰典礼也伯夷降天地人之三礼以折民之邪妄
　　苏轼曰失礼则入刑礼刑一物也
　　士制百姓于刑之中以教只德
　　天齐于民俾我一日非终惟终在人尔尚敬逆天命以奉我一人虽畏勿畏虽休勿休惟敬五刑以成三德【刚柔正直】一人有庆兆民赖之其宁惟永
　　王曰吁来有邦有土告尔祥刑在今尔安百姓何择非人何敬非刑何度非及
　　蔡沈曰刑凶器也而谓之祥者刑期无刑民协于中其祥莫大焉
　　轻重诸罚有权刑罚世轻世重惟齐非齐有伦有要周礼乃立秋官司宼使帅其属而掌邦禁以佐王刑邦国大司宼之职掌建邦之三典以佐王刑邦国诘四方一曰刑新国用轻典二曰刑平国用中典三曰刑乱国用重典
　　祖训有曰朕自起兵至今四十余年人情善恶真僞无不厯渉其中奸顽刁诈之徒情犯深重灼然无疑者特令法外加刑使人知所警惧不敢轻易犯法然此特权时处置顿挫奸顽非守成之君所常用以后子孙做皇帝时止守律与大诰并不许用黥刺剕劓阉割之刑敢有请用此刑者将犯人凌迟全家处死由是观之可见圣祖以乱国待前元而用重典盖非得已也
　　以五刑紏万民一曰【冬官】野刑上功【农功】紏力二曰【夏官】军刑上命【将命】紏守三曰【司徒】乡刑上德【六德】紏孝四曰【治典】官刑上能【能其事】紏职【修其职】五曰【礼典】国刑上愿【慤慎也】紏暴【暴当作恭不恭者当紏也】
　　按刑虽属于秋官而五官不得不治盖治也教也政也礼也事也圣人治天下之具也然所以致其功之立而化之成舎刑以紏之安能保其终不怠而乆不废哉
　　大戴礼刑罚者御人之衔勒也吏者辔也刑者防也天子御者内史太史左史手也古者以法爲衔勒以刑爲防以人爲手而御天下公家不蓄刑人大夫不飬士遇之途不与之言屏诸四方惟其所之不及以政不欲生之
　　子曰五刑之属三千而罪莫大于不孝要君者无上非圣人者无法非孝者无亲此大乱之道也汉刑法志曰古人有言曰满堂而饮酒有一人向隅而悲泣则一堂皆爲之不乐王者之于天下譬犹一堂之上也故一人不得其平爲之凄怆于心今郡国被刑而死者歳以万数天下狱二千余所其寃死者多少相覆狱不减一人此和气所以未洽者也原狱刑所以蕃若此者礼教不立刑法不明民多贫穷豪杰务私奸不輙得狱犴不平之所致也孔子曰古之知法者能省刑本也今之知法者不失有罪末矣又曰今之听讼者求所以杀之古之听讼者求所以生之今之狱吏上下相驱以刻爲明深者获公名平者多患害谚曰鬻棺者欲歳之疫非憎人欲杀之利在于人死也今治狱吏欲陷害人亦犹是矣
　　夏作禹刑
　　汤制官刑儆于有位
　　周礼士师之职掌国之五禁之法以左右刑罚一曰宫禁二曰官禁三曰国禁四曰野禁五曰军禁皆以木铎狥之于朝书而悬诸门闾
　　以五戒先后刑罚毋使罪丽于民一曰誓用之于军旅二曰诰用之于防同三曰禁用诸田役四曰紏用诸国中五曰宪用诸都鄙
　　掌事之八成一曰邦汋二曰邦贼三曰邦谍四曰犯邦令五曰挢【读爲矫】邦令六曰爲邦盗七曰爲邦朋八曰爲邦诬
　　司刑掌五刑之法以丽万民之罪墨罪五百劓罪五百宫罪五百刖罪五百杀罪五百若司寇断狱弊讼则以五刑之法诏刑罚而以辩罪之轻重
　　司约掌邦国及万民之约剂【劵也】治神之约爲上治民之约次之治地之约次之治功之约次之治器之约次之治挚之约次之
</div>
    <div class="pagination">
<a href="图书编_page209.html">上一页</a><span>...</span><a href="图书编_page205.html">205</a><a href="图书编_page206.html">206</a><a href="图书编_page207.html">207</a><a href="图书编_page208.html">208</a><a href="图书编_page209.html">209</a><span class="current-page">210</span><a href="图书编_page211.html">211</a><a href="图书编_page212.html">212</a><a href="图书编_page213.html">213</a><a href="图书编_page214.html">214</a><a href="图书编_page215.html">215</a><span>...</span><a href="图书编_page211.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
