<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 88 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 88 页/共 320 页
  </h1>
  <div class="content">
   设官部四十九【招讨使　副招讨使附　制置使宣抚使　经畧使　安抚使宣谕使　提举　都大提举茶马　茶马御史附提举市舶　承宣布政使　参政参议附】招讨使一【副招讨使附】
　　増事文聚曰唐贞元时置招讨使自后随用兵权置兵罢则停后以节度兼度支营田招讨经畧使则有副使判官各一人五代后唐亦以招讨使为都统之副宋因之元有招讨使副招讨　玉海曰庆厯元年诏陜西经畧招讨使夏竦屯鄜州熙宁八年命赵卨为安南道经畧招讨使建炎四年李成围江州以张俊为江南路招讨使绍兴五年岳飞为湖北襄阳招讨使十年乌珠犯三京以韩世忠张俊岳飞兼河南北招讨使三十一年以陜西河东命吴璘京东河北东路命刘锜京西河北西路命成闵为使盖遥领其地十一月又命吴拱李显忠隆兴元年李显忠为淮南京畿京东河北招讨使
　　邵宏渊副之　续文献通考曰辽北面邉防官有西南面都招讨司太祖神册元年置招讨使一员选有功者领之有西南面五押招讨司置五押招讨大将军一员有西北路招讨司置招讨使监军一员有西路招讨使司置招讨使官　金招讨司置于西北路西南路东北路三处使一员副使一员　元招讨司秩正三品逹噜噶齐一员招讨使一员　明止设招讨军民等职以待土官
　　招讨使二
　　増兼招讨使【事文聚曰唐徳宗初建中二年田悦围邢州次临洺诏河东节度使马燧等救临洺悦兵大败邢州围解以功加右仆射寻又加燧魏博招讨使三年又败悦于洹水诏加魏州大都督府长史兼魏博等四州节度观察招讨使】　让招讨名【又曰裴度受淮西宣慰招讨处置使诏出度以韩宏为淮西行营都统不欲更为招讨请袛称宣慰处置使从之】　贼锋屡挫【又曰来瑱为颍川郡太守充招讨使肃宗以瑱武略迁兼御史大夫比收河洛屡挫贼锋频来攻皆为瑱所败贼等惧之号为来嚼铁】　筹画皆出【又曰五代后唐庄宗与郭崇韬谋讨伐之计时明宗为诸道兵马总管当行崇韬自以宦者相倾欲立大功以制之乃奏曰魏王继岌大功未着宜依故事以亲王为元帅庄宗曰小儿防穉安能独行卿当择其副崇韬未奏庄宗曰无逾于卿乃以继岌为都统崇韬为招讨使率亲军六万进讨西川筹画皆出崇韬继岌承命而已】
　　招讨使三
　　増制元稹加裴度幽鎭两道招讨使制曰具官裴度昔者区域之中蜂蚁巢聚蔡有逆孽齐有狡童厥初图征疑议满野茍无司南允罔能济佑我宪考为唐神宗实頼股肱运用心力肆朕小子受景灵冀服于前燕平于后而抚御失理盘牙复生求思弭宁国老尚在是用亟宣恳恻之诚就加招抚之命　崔琮凤翔李业河东李拭并加招讨使制曰邉境未宁固资于选帅轮辕适用必在乎与能无烦易地之劳各副长城之委凤翔节度使检校刑部尚书李业生自将门久知卤态悦诗礼而不倦索韬钤而甚精河东节度使检校礼部尚书李拭早膺儒术克擅文塲防挺瑚琏之资尤通冉季之政并累更重任必播能名朕以右辅之新拓土疆是资绥辑大卤之连控戎落尤借隄防或更戸封之崇或仍旧贯之美各膺新命无替前劳
　　制置使一
　　増翰苑新书曰唐宣宗大中五年以白敏中充招讨党项行营都统制置等使制置使之名始此宋不常置掌经画邉鄙军旅之事政和中熙秦用兵以内侍童贯为之宣和末姚古为京畿辅郡兵马使靖康初种师道为河东路制置使钱盖为陜西五路制置使建炎元年有招捉盗贼制置使自王渊始三年有行在五军制置使自刘光世始又诸路皆有制置使自江浙陈彦文程千秋始浙西安抚使康元之带本路制置使安抚带制置自此始也四年罢有沿江都制置使绍兴二年有沿海制置使三年有安抚制置大使六年始铸印以某路制置使为名其后尽省惟四川沿海有焉开禧中用兵起丘宗卿守金陵留钥宗卿尝以佥枢督视军马于是赵淳已为江淮制置命宗卿为江淮制置大使已而罢四川宣抚以安子文为制置大使
　　制置使二
　　増假便宜　听节制【合璧事曰宋张浚至襄阳自属郡守贰以下皆得诛赏因荐程千秋为制置使假以便宜　又曰郭太尉仲荀制置东南盗贼请监司并听节制许之】　罗致人才举按监司【合璧事曰范成大为四川制置使凡人才可用者悉罗致幕下其杰然者则露章】
　　【以荐　翰苑新书曰席大光在成都得旨位宣抚副使上凡监司不法许以举按】　筑堡置戍击强抚善【合璧事曰范成大为四川制置使以为要地奏置路分都监增五寨籍少壮为】
　　【兵凡吐番扰邉径路十有八悉筑堡置戍　又曰范成大为四川制置使文州蕃部间扰邉奏乞豫为文告倔强者讨击之善良者抚摩之使知畏慕】　制垣　外阃　擢自价藩　授之制阃　屹然玉垒　倚以金城　文武式万之宪精神折千里之冲　紫殿陞班建碧幢而制阃　緑
　　绨驾涤红籀以开藩　犀甲熊旗名在江淮之草木虎符鱼钥光通河洛之图书　分镇逾嵗月共期裴
　　相之行营　小队出郊坰复喜严公之使节　昌入廷凑之军信儿郎之帖服　光弼代子仪之将见旗帜之精明【俱出翰苑新书】
　　宣抚使一
　　増翰苑新书曰唐开元元年命毕建等六人宣抚十道十五年河北水灾宇文融为宣抚使二十年河北饥卢从愿为宣抚处置使徳宗初闗播宣抚湖南兴元元年平章事萧复充宣慰安抚使正元八年以水灾命奚陟等宣抚于延英殿临遣元和四年以旱灾命郑敬崔芃孟简裴武宣抚淮南宣歙浙西东山南东道江西鄂岳等道召对告以勤于奉职十四年杨于陵充淄青宣抚使　玉海曰宋时不常置有军旅大事则命执政大臣为之累朝但除向文简范文正富文忠文忠烈韩献肃五人仁宗征侬智高以狄青为宣抚使武臣宣抚自此始建炎三年张魏公以知枢宻院为宣抚处置使其后杜丞相周仲弼孟富文赵元鎭虞彬甫王公明郑仲一沈徳之辈皆自二府出为之若前宰相为宣抚则自渡江以后亦止除李伯纪吕元直朱藏一三人绍兴三年刘光世以使相宣抚淮南武臣非执政而为之自此始二年李光发以端明殿学士为夀春等州宣抚使文臣非执政而为之自此始然自绍兴至嘉防武臣止刘光世韩世忠张俊岳飞吴璘从官止李光发王伯似二人盖重之也　续文献通考曰辽金无宣抚之职　元宣抚司秩正三品毎司逹噜噶齐宣抚各一员同知副使各二员佥事一员　广南西道丽江路隶云南省顺元等处播州思州隶湖广省叙州等处四川省世祖中统元年立十路宣抚司二年诏十路宣抚使量免民间课程劝农桑抑游惰礼高年问民疾苦举文学才识可以从政及茂才异等者列名上闻以听擢用其职官汚滥及民不孝弟者量轻重议罚成宗大徳七年诏遣奉使宣抚廵行诸道并给二品银印仍降诏戒饬之是年奉使宣抚所罢赃汚官吏凡一万八千四百七十三人审寃狱五千一百七十六事泰定帝二年分天下为十八道遣使宣抚按问官吏不法询民疾病审理寃滞凡可以兴利除害从便举行有罪者四品以上停职申请五品以下就决有政绩卓异及晦迹丘园才堪辅治者以名闻顺帝至正五年遣使宣抚廵行天下皆使布宣徳意询民疾苦疏涤寃滞蠲除烦苛体察官吏贤否明加黜陟　明宣抚司皆土官世袭其正官有宣抚同知副使佥事其经厯司有经厯知事则用流官亦不常设洪武元年湖广安定等处宣抚使向思明等遣其溪洞长官硬彻津等以元所授宣抚勅及印章来上请改授官命仍置安定等处宣抚司设宣抚使二又置怀徳军民宣抚司宣抚使一统军元帅二抽拦不夜石三洞各置长官一以干坪洞元帅府设元帅一梅梓麻寮二洞亦各置长官
　　宣抚使二
　　増就拜平章　第领枢职【事文聚曰韩绛熙宁二年羌入庆州境以绛为陜州宣抚使赐金缯及织文袍至邉悉与将吏诏兼河东宣抚使就拜同中书门下平章事　又曰佥书郭逵宣抚陕西判渭川上曰第领枢职独重使权自吕余庆以参知政事知成都其后见任执政无守藩者至逵始以佥书出鎭】　讨平王则　战败智髙【又曰枢宻直学士明镐讨贝州未下参知政事文彦博请自往督战以彦博为河北宣抚使克贝州平王则又曰广源州蛮侬智髙叛仁宗遣狄青为宣抚使击之至賔州下令具五日粮休士卒贼谍知不为僃是夜青率众半夜度昆仑闗贼逆战于归仁铺大败】吴璘庭揖　忠彦械诛【又曰郑刚中为川陕宣抚副使节制诸将三都统入谒必先庭揖然后就坐及吴璘升检校少师来谢语主阍吏求讲均敌之礼刚中曰少师虽尊犹都统制耳倘变常礼是废军容璘惶恐听命　又曰李纲为湖广宣抚使有统制官张忠彦者驻军广州颇扰一路公为宣抚使召之不来公察忠彦乐为郡檄令权知岳阳忠彦果至即械送所司取旨诛之】　长春置宴　内盘赐酒【又曰咸平三年诏兵部侍郎参知政事向敏中充河北东路宣抚大使枢宻直学士冯拯陈尧叟充副大使廵按郡国眞宗御长春殿置宴以遣之玉海曰绍兴五年遣韩世忠刘光世张浚等宣抚淮东江东诸路入辞上命升殿出内盘尊斚赐酒并所饮器赐之】　活饥民百余万　劾大将十一人【事文聚曰韩琦宣抚陕西属嵗大饥河中同华等州饥民相率东徙选官发仓赈之所活百五十四万余人　又曰虞允文为宣抚劾大将任天锡等十一人诸军为之欢呼】　冠位斗枢　宣威玉帐　焕服朝纶　光临戎阃　布天恩而军情暖于挟纩　据地利而兵势顺于建瓴　方叔率止师岂但于威蛮　召公主之任尤专于分陜　凉武王而肆伐己髙尚父之勳　命召虎以来宣庶尽淮彞之寇　谢安督征讨之军仅立功于淮水　裴度宣朝廷之意特施惠于蔡城【俱出翰苑新书】
　　经畧使一
　　増合璧事曰唐贞观二年邉州别置经略使此盖使名之起节度兼度支营田招讨经畧使则有副使判官各一人仪凤二年以黑齿常之为河源军经畧大使永淳元年娄师徳为河源军经略副使至徳三年贺兰进明除岭南五府经略兼节度使建中元年除元琇节度始不带五府经略宋不常置咸平五年始以右仆射张齐贤为邠宁环庆泾源路经略使判汾州诸路军马并受节制又以邓州观察使钱若水为并代经略使判邠州自后不除人寳元中夏人入寇始命陕西沿邉大将皆兼经略皇祐间侬智高扰邉诏知广桂州并带经略安抚使自后西南二边常带经略其经略安抚各以直秘阁以上充掌一路兵民之事帅臣任河东陕西岭南路则为经略安抚使南渡之初依旧制广南东路带主管经略安抚司公事西路带经略安抚使绍兴五年令襄阳守臣湖北帅带经略安抚使中书门下省言湖北帅司已移还荆南旧治与襄阳事体颇同诏王庶许依襄阳例带经略安抚后罢而二广如故　续文献通考曰经略使辽金无　元至正十八年命经略使问民疾苦招谕叛逆选官二员为经略使参谋官辟名士一人掌按牍设行军司马一员　明不专设有兵事则暂勅行事嘉靖中以易州昌平州通州为三辅各置经略使一员以文臣领之寻罢
　　经略使二
　　増寇攘顺化　外蕃贡珍【山堂肆考曰张公师为安南经略使自为吏已习于海去之则彞防称乱复至则寇攘顺化　又曰徐申字维降为邕管经略使黄洞纳质供赋不敢后外蕃嵗以珠瑇瑁香文犀浮海至申于常赋外未尝賸索商贾饶益】　筑城据要　弛禁通输【又曰宋范仲淹为环庆路经略安抚招讨使于延州筑青涧城垦营田复永平废寨熟羗归业数万户于庆州城大顺以据要害夺贼地而耕之　又曰刘徽猷子羽字彦脩为宣抚使移军阆州时吴玠戍河池王彦戍金州二镇皆饥而兴元帅过为禁约闭闗隘塞裦斜不使米粟相通二镇甚病之公乃承制拜利路经略兼知兴元府公至日尽弛其禁通商输粟二镇乃安】　蛮酋叩谢　元昊钦畏【事文聚曰李浩为广南西路帅有入对论择帅事者上曰广西朕已得李浩矣浩至镇勤于民事邕管所领覊縻安平州蛮酋聚兵谋为邉患浩遣单使谕以祸福即日叩头谢过　山堂肆考曰郑戬为陕西经略安抚招讨使廵邉至鎭戍军趋莲花堡元昊方拥兵近塞谓其下曰我已遣人使称臣朝廷何为复用此公防诸将其钦畏如此】　有文武材　袓琼林院【又曰髙宗以娄师徳为河南经略副使曰卿有文武材勿辞也　又曰咸平四年以兵部尚书张齐贤充泾原邠宁环庆鄜延州保安镇戎渭逺军安抚经略使以知制诰梁颢副之帝命齐贤等驰往仍命宣徽南院使周莹祖于琼林院】　边上何忧幕府无虑【又曰范仲淹知庆州兼经略招讨使未防贼兵叩城仲淹挥兵血战贼遂奔北久之种世衡不利于定州人心摇动及见仲淹耀兵号令严明相贺曰邉上自有龙图公为长城吾属何忧　又曰张栻经略安抚广南西路时多盗贼外寇间入塞州兵脆弱栻为之简阅州兵立恩信谨闗防于是幕府无南乡之虑矣】　寒贼心胆　究马利病【事文聚曰范仲淹与韩琦叶谋必欲外服灵夏横山之地邉上謡曰军中有一韩西贼闻之心胆寒军中有一范西贼闻之惊破胆　又曰张敬夫经略安抚广南西路朝廷买马横山嵗久弊积邉氓告病而马不时至公究马利病严为之防以穷其根穴由是诸蛮争以善马来嵗额率先期以办】　绥定八州　节制诸司【山堂肆考曰元结为容管经略使自谕蛮彞绥定八州民乐其教立石颂徳　又曰沈括笔谈予为延鄜经略使日新一防谓之五司防五司者经畧安抚总管节度观察处置五使也经略安抚司不置佐官以帅权不可不専都总管副总管钤辖都监同签书而下皆受经略司节制】
　　经略使三
　　増威名流闻【山堂肆考曰唐戴叔伦为邕管经略使绥徕彞落威名流闻所至称最徳宗常赋中和节诗遣使者宠赐】　威声风行【又曰唐裴行立为安南经略使威声风行】　管岭外地【又曰凉公房为凉州经略管岭外十三州之地削衣贬食不立赀产以颁亲旧】　平岭表防【又曰王雄大厯中为邕管经畧使平岭表彞防代宗遣使慰劳加金紫光禄大夫】　移文岢岚【又曰唐介知太原河东经畧使初代州岢岚军卤数扰邉介遣撤其境上堡栅又移文谕以利害严守以待之】移檄交阯【事文聚曰余靖嘉祐五年交阯寇邕州杀五廵检召靖为广西体量安抚使至则】
　　【移檄交阯召其臣费嘉祐诘责之对曰愿取首恶以献即械送五人至钦州斩于界上】　不载南物【又曰余靖知广州唐之蕃舶装船旧皆取税靖奏罢之又靖立法戒当任官吏不得市南药及公归不载南物】　装无南物【又曰李浩为广南西路帅律己甚严自岭右归装无南物】
　　经略使四
　　増诗宋苏轼送范仲济经略侍郎分韵赋诗得先字且赠以鱼枕杯四马棰一诗曰梁李久乐祸自焚岂非天两防鬬穴中一胜亦偶然谋初要百虑事后乃万全庙堂选世将范氏眞多贤仁风被宿麦緑浪摇秦川号令耸毛羽先声落虗我家天一方去路城西偏投竿困障日卖剑行归田赠君荆鱼杯副以蜀马鞭一醉可以起无令祖生先
　　増记宋王介甫桂州新城记曰侬智髙反南方出入十有二州而十有二州之守吏或死或不死而无一人能守其州者岂其材皆不足欤盖夫城郭之不设甲兵之不戒虽有智勇犹不能胜一日之变也天子于是遂推选士大夫所论以为能者付之经略而今尚书户部侍郎余公当广西焉寇平之明年蛮越接和乃城桂州以至和元年八月始作而以二年之六月成夫其为役亦大矣盖公之信于民也久而费之欲以衞其财劳之欲以休其力以故为是有大费与大劳而人莫或以为勤也
　　安抚使一
　　増事文聚曰梁武帝普通六年魏以郦道元为大使慰抚六鎭大使始此隋文帝开皇九年诏遣柱国韦洸安抚岭外又仁夀四年以杨素为并州道行军总管河北道安抚大使唐贞观初遣大使十三人廵省天下诸州水旱则有廵察安抚存抚之名节度使兼之则有副使天授二年发十道存抚使圣厯中狄仁杰为河北道安抚徳宗贞元又置副使宋旧不常置自咸平二年以翰林学士王钦若为四川安抚使知制诰梁颢为陕西安抚使安抚使之名始此其后景徳三年始置河北沿边安抚使以雄州守臣为之而陕西沿邉诸州亦有安抚使庆厯二年诏置湖南安抚使八年诏置河北四路安抚以韩琦王拱辰贾昌朝等充皇祐四年诏广桂二州带经略安抚使熙宁五年罢诸路经略安抚司崇宁二年置河南安抚使宣和二年置辅郡内颍昌府带京西安抚使宣和三年睦寇猖獗诏杭越州江宁府守臣并带安抚使洪州守臣依江宁府带安抚使建炎元年李纲请防河防淮沿江置安抚使兼马歩军都总管以文臣充二年令将兵处知州带管内安抚使后省四年置鎭抚使罢逐路安抚使后罢鎭抚使置安抚使如故时诸路又有安抚大使自两浙西路刘光世始二品以上为帅即为安抚大使　辽北面邉防官控制西夏者有西南面安抚使控制东路者有九水诸彞安抚使南面东京有东京安抚使　金初名宣抚后改宣抚为安抚以按察司官兼领承安四年罢宣抚使诹议官　元松潘容叠威茂州等处有军民安抚使司隶宣政院逹噜噶齐安抚使同知佥事各一员碉门鱼通雅长河河西宁逺等处军民安抚使亦隶宣政院其各处安抚使官秩僚属大略皆同　明初设安抚司正官有安抚同知副使佥事各一员首领官有知事一员皆系土官袭替
　　安抚使二
　　増许以便宜　曲赦脇从【事文聚曰唐马俭为并州路安抚大使许以便宜　又曰狄仁杰字懐英突厥入赵定拜仁杰河北安抚大使时民多脇从于贼仁杰愿曲赦河北一切不问】帝称文武　士服威爱【又曰裴行俭字子约仪凤二年诏为安抚大使归至京师将吏为刻石碎叶城纪其功帝劳曰行俭提孤军深入万里兵不血刃可谓文武兼矣　又曰程务挺以左卫大将军为单于道安抚大使御突厥士服其威爱突厥惮不敢寇邉】　全活饥人　体量官吏【又曰宋韩琦益州路大饥为体量安抚使琦至蠲租税以募人入粟招壮者刺以为厢禁军檄劒门闗民流移欲东者勿禁全活饥人百九十万　又曰范雍充陕西沿邉州军体量安抚使诏所至察访邉民利害及体量官吏能否】　録问繋囚　惠爱百姓【又曰咸平三年以翰林学士王钦若为并州道安抚大使知制诰梁颢为陕西路安抚使録问系囚眞宗谕之曰朕观省风俗尤难其人思之无易卿等各宜宣布徳泽使知勤恤至意　又曰张焘在蜀四年尤着惠爱百姓皆画像以事】　画像立祠　遮道拜泣【又曰韩魏公所厯三大镇皆有遗爱人人画像事之独魏人立生祠为塑像邉人尤畏公名凡使契丹及来使者必问韩侍中安否又曰许汾知邓州兼荆南西路安抚使在镇四年一路狱空者八十县邻路饥流诏分赈济活二万有竒百姓遮道拜泣比之召父杜母】　年职皆同惠政毕举【合璧事曰许汾知扬州言异时帅臣于经赋之外增上供九万余斛而民不堪愿】
　　【如旧额上从之文定公许将公之父也尝以学士帅维扬年四十五及公之至年职皆同缙绅荣之　山堂肆考曰眞徳秀为湖南安抚使以周敦頥朱熹等学术勉士罢酤和籴以苏民立惠民仓社仓慈幼仓惠政毕举】　奔民得渡　剧盗来降【又曰景徳中丁谓充郓济濮安抚使时契丹南牧民奔杨刘渡舟人邀利不时济人谓取死囚斩于河上诡言取民财者舟人大恐旦夕不敢停济　又曰岳飞知潭州兼荆湖安抚都总管招剧盗曹成成闻飞将至曰岳家军来矣即分道而遁飞至茶陵招之不从乃掩击大破之成遂来降】　筑馆礼士　输金助国【又曰余玠安抚四川筑招贤馆以礼士　又曰杨灿袭播州安抚使蜀帅吴曦作乱灿输金钱战马以助国用邉患遂息】　供帐悉置官库　气象一如盛时【又曰汪立信为湖南安抚使供帐之物悉置官库所积钱连嵗代潭民纳税贫无告者予钱粟病者加药饵雨雪旱潦军民皆有给赐务兴学校士习为变　又曰李椿知潭州兼湖南安抚使抚摩凋瘵气象一如盛时嵗旱蠲租粜常平米活数万人】
　　増诗唐李洞送安抚从兄彝偶中丞诗曰奉诏向军前朱袍映雪鲜河桥吹角冻岳月卷旗圆僧救焚经火人脩着钓船六州安抚后万户解衣眠
　　宣谕使一
　　増翰苑新书曰宣谕使旧有之宣谕徳意为职而已不与军事渡江后所遣尤数绍兴二年冬分遣御史五人宣谕东南诸路观风问俗平反狱讼宣布徳意逾年乃还六年又遣范右司直方宣谕川陜九年又遣方察院庭实宣谕三京皆使者职也时李察院寀被旨宣谕江西乃专督捕盗平遂罢为广西提刑是年新复陜西诏楼仲辉以佥书枢宻院往永兴宣谕郑亨仲以秘书少监为参谋予卫卒千人因制置移屯等事宣谕之权自此重矣十一年郑亨仲宣谕川陜始建使名得与邉事三十一年汪中丞彻宣谕京西湖北得旨抚劳将士体访事宜三十三年虞雍公宣谕川陜乃专招军买马其年王瞻叔代之亦参军政盖自郑亨仲后其权在宣抚之亚焉　续文献通考曰辽南面云州设宣谕招抚使司其官曰云州管内宣谕招抚使二员　金元明无考
　　宣谕使二
　　増节制两路　累奏二防【玉海曰中丞汪澈为湖北京西宣谕使节制两路军马置司鄂州诏曰凡其所临如朕亲幸　合璧事曰虞雍公之为宣谕也开幕府于襄阳以为荆襄籓篱实在唐邓然胜势在唐州方城其次在樊城其次光化军当先城新野次邓州次唐州又开泌河以通漕运籓篱旣固则襄汉自安此守防也王师进取之路出蔡以睨秦出襄乡以袭许出汝洛出商虢以震河东出商以图陕西此攻防也部分已定累奏以闻而时相欲速和议弃唐邓二州既而朝廷深悔之】　给亲札寳厯　赐御寳手书【翰苑新书曰宋吕忠穆公頥浩字元直时诸路盗贼稍息公虑守令不防请分御史循行诸路上乃诏三省选强明亷谨之人台察不足则以郎官摄之皆令引对面给亲札御宝厯回日考其殿最以着赏罚分往诸路并以宣谕为名　又曰绍兴二年遣使宣谕诸路赐以宣谕诏书御寳手厯居他官者并摄御史刘大中胡朱异明槖薛徽言五人同入见上谕曰比所下诏令州县徒挂墙壁皆为虗文今遣卿等务令民被实惠守今民之师帅县令尤亲于民奸赃之吏必须按察公正奉法之人必须荐举如山林不仕者亦当具名以闻平反狱讼观风问俗等事并书于厯朕一一行之非寻常遣使比也五使将行上命各赐内帑帛二百凡五使所按吏总七十有九人荐士五十有七人而大中所劾多大吏槖大中异所举多闻人微言锐于有为而槖大中数言公私利病惟胡防奉承大臣风旨】　宣明上旨　风示国威　选用儒绅　布宣上意　肃将使指　往厉士心　裴度宣朝廷之意且雷动于郾城　相如谕父老之文示风行于巴蜀【俱出翰苑新书】
　　提举一
　　増合璧事曰自卫李悝制平籴之法汉人因之则谓之常平焉然汉人特置仓而犹领之于大司农也宋淳化中建常平仓景祐元年令转运司与长史举所部官专领之然隶漕臣熙宁遣使提领盖提举常平之所始也二年制置三司条例司言河北陜西已差官提举常平庆惠仓余路欲差胡朝宗张复侯叔猷曽谊等并为提举官九年府界畿内亦専置提举常平仓一员不令司农丞兼领提举常平操常平敛散之法申严免役之政令治荒脩废赈民艰阨则隶提举司嵗察所部亷能而保任之若疲软或犯法则随其职事劾奏哲宗时提举常平司掌常平仓免役市易坊场河渡水利之法因民之有无嵗之丰凶而敛散赈济之凡役钱视其产之厚薄人吏廪禄视其执役之轻重凡市易掌敛市之不售货之滞于民用者乗其贸易以平物价皆举行其政令以裕民力而阜财掌按察官吏之事元祐初罢绍圣九年复置政和改元诏江淮荆浙六路皆置茶盐提举一员宣和三年诏河北京东路推行新法钞盐可添置提举官一员此提举茶盐之所始也茶盐事旧隶发运司元丰间或以转运常平官兼提举或以提刑兼领政和以后始专置官吏既而诸路皆置建炎元年诏提举常平司并归提刑二年复诸常平官还其籴本自青苖钱敛散外常平免役之政皆掌之四年诏逐路提刑司茶盐司并依旧分东西路绍兴二年诏荆湖北路复置提举茶盐司四年诏广西茶盐司官吏并罢其职事委漕臣五年诏诸路提举常平并入茶盐司仍以提举常平茶盐等公事为名九年置经制司改常平官为经制某路干办常平等公事未防经制司罢复为常平官久之复置提举东南以茶盐司兼领四川以提刑司兼领绍兴十五年户侍王鈇言常平法望复置提举官乃命诸路茶盐官改充提举常平茶盐惟四川广西以宪臣领京西以漕臣兼领仍令检察所部州有擅用常平钱物者即以闻仍别置官吏　续文献通考曰辽无提举职官　金提举南京路货事有提举同提举勾当官等员贞祐五年置提举仓场司使副使掌出纳公平及毋致亏贩监支纳官十六员　元随处随事皆立提举司长官设逹噜噶齐有都提举提举同提举副提举不俱置　明户部设寳钞提举司提举工部设大通闗提举司提举南户部设龙江提举司提举各布政司设河渠提举司提举同提举副提举盐课市舶俱设提举司提举洪武初设太仓黄渡市舶司又设于福建浙江广东后俱罢
　　提举二
　　増庾台【庆元制】　庾政【合璧事】　上圣徳诗【又曰张商英提举京西南路常平等公事上元丰圣徳诗一百二十韵上曰卿不废学如此】　上常平数【彚苑曰谢师稷迁湖南提举常平赴阙奏事上曰卿到任后有民间利害奏之无隠湖北郡常平多所侵用文书载虚数而已公悉为覈实上奏乞自今诸郡主管官秩满并以实数付之新至者朝廷可其説自是遇有水旱皆赡给】役书可法【合璧事曰鲜于侁熈宁初范镇举所知除利漕兼提举常平上曰鲜于侁定利路役书可为诸路法】　风力世济【又曰王銕风力世济临事精宻为湖南提举茶盐移淮东】　拯饥民行荒政【彚苑曰朱熹提举浙东时浙饥公条具利害奏请拯救活饥民无虑数千万在任按劾赃吏举行荒政一路肃然】　延父老问疾苦【又曰潘徳麟江东提举入境发赃吏一人故相有为请者不听竟按逐之行部所过延见父老问疾苦及吏治得失所过肃然】
　　提举三
　　増诗宋周益公送邢懐正赴江西仓使诗曰大江西畔米流脂敛散新陈倚绣衣旂展春山千岭暗霜飞暑路万艘归朝家法备农商信台府官闲案牍稀庐阜虎溪天下景未妨行部拟柴扉　杨诚斋送蔡定夫提举正字使广东诗曰诏谓正字当居中肯为朕行绥百蛮梅花迎笑锦嚢古南斗退避文星寒动摇山岳细事耳约束海若收波澜
　　都大提举茶马一【茶马御史附】
　　増彚苑曰宋熙宁七年差李蒲宗闵成都府买茶河西博马并令等提举置都大提举及主管同主管元丰四年羣牧判官郭茂恂又言茶司既不兼买马遂立法以害马政恐误国事乞并茶马场买马为一司从之茶马司始于此　明朱健治平纂曰明制洮州河州西宁各置茶马司其法上马茶百斤中马七十斤下马五十斤而蕃族纳差发马万四千余匹以为常后茶马法弛自治十年至十五年止易马五千四十三匹都御史杨一清奏复金牌旧制禁私贩积官茶四年间共易马万九千七十余匹而茶尚积四十五万余斤一清又恐无专官正徳初请仍设廵茶御史兼理马政行太仆苑马等官并听提调约束　袁黄羣书僃考曰自唐回纥入贡已以马易茶宋人始置茶马司明兴于四川置茶马司一陕西置茶马司四毎三嵗遣官选调邉军赍金牌信符差发附近邉族以纳马而运茶于邉以劳赏之永乐中始遣御史廵陕西茶马正统末停金牌信符而马渐不至成化中定差御史奉勅专理正徳中杨一清颂言金牌差发之为功奏请复旧焉
　　都大提举茶马二
　　増钞法　邉用【彚苑曰自赵开行钞法每茶百斤为一大引令商人输引钱市利八百文至绍兴十三年逓増为十一引时物价腾踊茶商取息颇厚明年主管官贾思诚又増为十一引三百文于是诸皆溢额而买马之数复不加多人但知茶马司之富甲天下其实所收引钱视建炎倍増后虽破败不可复减矣　又曰司马公元祐初相置诸路盐钱法皆复其旧独川陕茶以邉用未即罢遣使相视去其甚者】着科条　精拣汰【又曰在昔元丰留神武僃摘山市骏具着科条乃诏攸司悉遵成宪乃将使旨实克推行除李起宗制　又曰先朝市马于邉有司幸赏率以驽骀充数绍圣中提举程之邵始精拣汰又以羡茶转入熙泰市战故马多而息厚】　以产易马　摘山充廏【彚苑曰元符末程之邵召对徽宗询以马政邵言戎俗食肉饮酪故贵茶而病于难得禁沿邉鬻茶以蜀产易上乗诏可未防易马万匹　又曰除起宗制曰必能为吾僃摘山之利得充廏之良】　深得宪体　摘抉奸蠧【明献征録曰明王拜御史察马政悉弊端着能声深得宪体　又曰明王瑛为御史出理马政摘抉奸蠹牧事脩举】
　　提举市舶一
　　増彚苑曰唐有市舶使以中郎将周泽为之有广州市舶使宋开寳四年下广南以同知广州潘美尹宗珂并兼市舶使咸平二年令杭州明州各置市舶听蕃官从便哲宗即位二年始诏泉州置市舶旧制虽有市舶司多州郡兼领元丰中始令转运司兼提举而州郡不复预矣后置提举而转运不复预矣后尽罢提举官至大观元年续置建炎初归转运司明年夏复闽浙二司赐度牒直三十万缗为博易绍兴二年置福建市舶令宪臣兼领又诏令提举茶盐司兼领移司泉州十四年命蕃商之以香药至者十取其四又诏沉香荳蔲龙脑之号细香药者十取其一
　　提举市舶二
　　増金山珠海　蛮賮天珍【彚苑曰市舶者其利不赀拥金山珠海天子南库也　市舶録曰八蛮之賮五天之珍毎嵗山积】　来逺通货　梯山航海【彚苑曰掌蕃货海舶征贸易之事所以来逺人通货物也　又曰扶南襍种安西诸国跨险凭危梯山航海飞艎走浪望防岛而三休大舶参云指麟州而一息】　三路嵗入　广南课倍【又曰髙宗问张阐舶司嵗入防何阐对抽解与贸易以嵗计之每嵗三百万缗如此三路所入固已不少　中兴会要曰绍兴二十一年李庄为福建提举上曰提举市舶司广南课倍若用非其人则措置失当商不至矣庄可来定议然后之任】　仁恕不干预　亷洁不暴征【唐书曰卢钧为广州刺史南海有蛮舶之利凡为南海者靡不捆载而还钧素性仁恕请监军领市舶使以上不干预　李勉曰拜岭南节度使西南彞舶嵗至才四五柁勉既亷洁又不暴征明年至者乃四十余柁】
　　承宣布政使一【参政参议附】
　　増吾学编曰承宣布政使司左右布政使各一人左右参政各一人左右参议各一人参政参议因事添设无定员　布政使掌一省之政参政参议为之贰朝廷有徳泽禁令承而播之以先有司三年率府州县掌印及首领官朝觐于京师陈其属吏之臧否而听去留焉十年造户版以登民数田数嵗贡学生府州县卫有差三嵗乡试贡士宗室官军师生以时班其禄俸廪粮祀典神祗谨其时祀水旱疾疫灾伤请免田租赈贫乏孝弟行义贞烈请表扬之鳏寡孤独有飬凡供国之用曰贡曰赋贡有二曰常贡曰暂贡赋有二曰本色曰折色凡役二曰力役曰雇役皆视其土地丰瘠人民多寡而防计之下府州县必均乃已凡出纳钱谷必平凡制用必节凡僚属文武官嵗察其臧否而上下其考以报于抚按以逹于吏部兵部都察院凡诸政务议定而请于抚按有总督提督亦如之曰清军曰分守曰督粮曰邉备曰抚民各专事焉官不僃则兼领之凡万夀圣节一人朝贺于京师大婚大丧立东宫亦如之天子即位则左右布政使来见　献征録曰成化丙戌正月奉旨令各省布按二司堂上官阙员数多六部都察院通政司大理寺三品以上官各举所知一二员明着才行实迹并堪任正贰以闻铨部仍防同内阁从公酌量定以职事日后有犯贪墨连坐举主于是户部尚书马昂等各保举参政副使郎中等官王鋭等五十二员各堪任布按二司正贰官
　　承宣布政使二
　　増明献征録曰潘原明洪武十四年大兵平云南择名臣重望者镇其地以原明署布政使司事与梅思祖同心抚辑民彞安之　又曰程泰为河南左布政使律已守法以倡僚属一方晏然　又曰张贤为山西右布政使威惠并流逺迩恱服长子纪徒歩入太原道过曲沃曲沃令见其良苦以一驴送之旣见贤贤怪其跨驴也诘之纪具以实对公怒痛棰纪还令驴仍正其罪云又曰刘挺为河南左布政使值寇攘甫息王师凯旋宴犒送迎劳费百出挺处之有方优裕周悉不见声色众服其才　又曰万观为山东右布政使时有蝗灾督有司捕之且防祷于神蝗遂息齐民健讼观计日疏决狱为之清陞左布政使值寇警民大恐观抚循慰谕日夜劳悴百姓頼之　又曰魏棨为福建布政使常行部厯延平郡中不雨者逾月棨斋沐祷坛下澍雨如注上有鲜云一道逶迤里许棨行雨中独不濡见者异之　又曰周琮为参政三任皆名藩而陕西尤为重地琮治七年所部吏民咸便之　又曰王玹为山东布政司左参政分守辽海东宁道以诚信抚之除奸革敝境内肃然又曰袁江为四川右参政督理粮储简书严重公兼
　　程之任便道过汴家产颇丰悉让于弟侄而自置宅才值二百缗尔抵蜀廵行郡邑无少休息涤祛奸敝殚厥心力　又曰王慎中为河南参政属嵗大饥天子为遣户部侍郎王公以赈贷之慎中承王公檄为遍厯郡邑周行乡井开廪发粟劝分平籴里豪不得侵冒铢髪饥者得食枯润仆起颂声载途　又曰陶大年为江西右参政时三巢诸酋连结闽广羣盗刼龙南大年时主饷饷每先时办军即异道至牛酒刍粟无不时给师克有济一举殱焉　又曰胡廙为福建右参政福州城河久湮命疏之建伏波将军祠程明道先生道南堂凡可以化民励俗者靡不用心　又曰顾福为右参政分司南阳宗藩军校多不戢毎用理断亦无怨辞抚徕流徙复业者四千余户　又曰罗安为贵州参政劝分平籴均息徭役蠲减烦苛得牧民体　又曰王庭为江西布政司参议所辖九江南康值大旱庭祷于山川曝烈日中数日得疾乃上疏乞归　又曰郭绪为云南参议大理化诸土官侵赋银数万盖久且隠绪访而追之其分守所至克殄巨盗杨才辈数十人　又曰李奈为陕西参议凡有便于民益于国者靡不尽心为之明年督理河西邉储邉士頼焉　又曰黄常祖为山西布政使司左参议并晋地瘠民贫值嵗歉多流亡奏乞招徕听免徭役三年悉复业　又曰王徽为陜西参议延安民骜不共税徽以理开谕不施鞭扑征以万计　又曰王璠为山西布政司左参议分守冀北道冀北古云中地匈奴出没不时戍卒餽饷恒虞不继公多方调画邉镇荷为重
　　承宣布政使三
　　増刚直不阿　清忠自励【献征録曰应履平为云南布政使寻乞致仕为人刚直不阿所至祛除奸蠹民多便之且尝论列时政多见采纳又曰杨淳为四川参政时尝视篆当放支银五万或曰此可得羡余公终不肯放支平生以清忠自励慕赵清献之为人俸禄之外一毫无私】　奉公忧职　爱民节用【又曰陈观为陕西布政司右参政在陕嵗余奉公忧职以亷谨称一日上忽驰符征之时非辑瑞之期而赴召入觐缙绅荣焉　又曰夏寅为山东右布政敬简以容爱民节用有属以兴作者不听曰劳而不怨乃可】　威望凛然　亷声大着【又曰李祺为广西左布政使广西地极南征溪洞猺獠时出剽掠邉氓苦之祺至而威望凛然狙伏深阻不复出为民患境内晏安政务脩举又曰丰庆为河南右布政使亷声大着风裁振于郡邑一日行部有一知县簠簋不饬闻庆至大惧以白金】
　　【为烛餽之逾数日公谓之曰汝烛不然尽出之以易可然者自今无复尔矣知县大恐弃印绶而去】　一务寛恤　多所绪正【又曰萧省身为河南右布政使时仍嵗旱蝗省身一务寛恤吏民服其长者考最例给诰命省身陈父年八十余愿以给父上嘉而从之　又曰吴愈为河南右参政兼理屯田时田多为藩府干没及势家中官渔取莫能致诘愈訾省钩校多所绪正】　羣吏敛手　诸邑敬惮【又曰王俊民为云南右布政淸案牍勤听断羣吏敛手会有诏征滇产黄金丹青甚亟俊民恐民受扰每就中寛假虽见忤使者不顾　又曰胡賔为山西布政司参议分守闗南驻金州去宁夏之日军民环泣遮留至不得行至金州见居民犷悍百务废弛因痛防以法行县亷得汉隂白河两令不法状按如法诸邑惮之】　崔陞雪山　段正福星【又曰崔陞为四川参政与佥事曲锐齐名蜀人语曰崔参曲佥屹如雪山　又曰段正为参政汝宁江西闻其再来多沥酒相庆都宪三原王恕素慎许可至称为一道福星】　风教大行　威声逺鬯【又曰阎钦为河南右参议盗息民安风教大行抚按前后凡六论荐　又曰王光祖为陜西右参政分守凉州两居塞□威声逺鬯蛮彞懐服】　刺举惟当　抚驭有方【又曰周晟参湖藩所至刺举惟当凡利民事不择剧易视其力所及而为之　又曰朱贞为四川布政司参议奉敕总督松潘等处粮储举措以便民为务抚御有方剽掠遂息】黄宏加俸　陶照赐金【又曰黄宏为江西布政司左参议会猺贼作乱上命都御】
　　【史王公统兵征之王征宏监军督镶有功诏加俸一等又曰陶照为四川参议时蓝鄢作乱蜀人惊扰先是照遇新都新都道冲而无城照虑无守即日命城之城毕而寇至人頼以安以平鄢功授从三品俸加赐金绮】襟宇阔逹　存心仁厚【又曰陈士启为山东布政司右参政士启襟宇阔逹不察】
　　【察以为明不苛急以责效待下常采其所能而舍其小过　又曰谢佑为山西右布政使莅官慎勤存心仁厚凡所设施务使民沾实惠前后志操始终如一】　惠泽甚博　所活无算【又曰祁顺为江西布政使政持大体庭无私谒惠泽甚博公帑不滥动一钱　又曰李渭为云南左参议濬松溪水灌田万余顷城晋寕安寕二州以翼金碧时滇用兵久疫疠大作渭为药与糜食贫民所活无算】　兴除利害　禁戢豪强【又曰段正为江西参政时岭北九江多盗南昌湖西多讼分厯剸治芟弭易于破竹而大利害兴除尤力　又曰华津为参政分守河东道搜剔利弊罢行惟允发私贿以正官邪禁戢豪强】　亲为讲授　谕以礼让【又曰祝颢为山西参政广选俊秀充生徒亲为讲授诸生呼为祝夫子　又曰冒銮为福建布政司左参议分守建寕道瓯寕有异母兄弟争家财连年不决銮委曲谕以礼让祸福遂和解如初】　捕夀宁贼　抚汀漳宼【又曰顾梦圭为福建布政司左参政闽多峻岭梦圭触冒炎雾行部千余里寇掠连江入寿宁万山中官兵至贼散蔵无迹兵去复出梦圭讯得所匿尽捕之　又曰陈防为福建参政汀漳寇方炽防往征之道经同安巨寇苏世浩势尤猖獗防首降之遂以临汀漳汀漳气夺降者争出见防因抚而谕之众咸稽首归命防皆遣之汀漳安堵如故】二童侍行　单车就道【又曰张文奎为山西左布政使惟携二童以行俸金亦以贮库又曰韩靖为山西左参议分守大同单车就道革奸平狱权家敛手】　郑湜赐冠带
　　贾恪锡寳镪【又曰郑湜为福建布政司左参议赐冠带袭衣复命举所知因荐同郡王应等五人后皆授参议有闻于时　又曰贾恪以荐擢山东布政司右参议召至便殿宣谕徳意赐寳镪千贯为道里之费】
　　承宣布政使四
　　増诗元赵孟頫次左辖相公韵奉寄行台徐公诗曰尽日沉迷簿领书何时重得赋闲居已无梦想悬金印岂有文章到石渠白髪故人霜柏在黄尘游子断蓬如旧游忆在吴兴日自采谿毛脍白鱼　周伯琦赋得滦河送苏伯脩参政赴任湖广诗曰清滦悠悠北斗北千折萦环防国直疑银汉天上来摇漾蓬莱云五色蛟龙变化深莫测金莲满川净如拭銮舆嵗嵗两度临雨露同流草蕃殖长亭短亭来往人朝夕照影何尝息相君亲授临轩勅紫骝嚼齧黄金勒却从江汉望龙冈三叠晴虹劳梦忆　明髙启送沈左司从汪参政分省陕西汪由御史中丞出诗曰重臣分陕去台端賔从威仪尽汉官四塞河山归版籍百年父老见衣冠函闗月落听鸡度华岳云开立马看知尔西行定回首如今江左是长安　谢榛送张给事仲安擢蜀中参政诗曰蹔停轩盖离人醉忽听河桥去马嘶怅望那堪春草徧劳歌不尽夕阳低天开鸟道三秦外地入蚕丛万岭西抗疏只今忧转切几回清梦到金闺　李攀龙送罗大参之任山西诗曰雁门句注九闗通地接燕山帝业雄使者泛舟从绛水将军转饷入云中分藩忽壮朝廷色开府深悬保障功晋国莫强兵马地股肱何但数河东　吴国伦送徐行父少参赴闗内诗曰咸阳天下险洛邑天下中潼闗睥睨周西东君自三州厯三辅分陕经营王命同登车慷慨千人雄矫若八翼凌苍穹左冯翊右扶风汉闗秦畿指顾通为将匣里防龙剑掷作天邉二华峰













　　御定渊鉴函卷一百九
&lt;子部,类书类,御定渊鉴类函&gt;
　　钦定四库全书
　　御定渊鉴函卷一百十
　　设官部五十【观察使　提刑按察使　副使佥事附发运使　转运使　盐铁使廵盐御史附　盐运使　防御使　团练使节镇方岳幕僚总载　行军司马　判官推官附　掌书记　参谋　参议附　观察支使主管机宜文字　干办公事　准备差遣附从事　经历知事附】
　　观察使一
　　増文献通考曰唐贞观初遣大使十三人廵省天下诸州水旱则遣使有廵察安抚之名神龙三年以五品以上二十人为十道廵察使察举州县再周而代景云三年置十道按察使各道一人开元二年改曰十道按察采访处置使二十年曰采访处置使分十五道天寳末又兼黜陟使乾元元年改曰观察处置使至道元年置观察使掌察所部善恶举大纲凡奏请皆属于州嵗以八月考其治以丰稔为上考省刑为中考办税为下考宋沿唐制置诸州观察使凡诸衞将军及使遥领者其
　　资品并止本官叙祥符中诏观察使并带刺史政和中诏承宣观察使仍不带持节等　续文献通考曰辽南面观察使司中京道【髙州利州武安州】上京道【永州永昌军静州】东京道【益州寜州归州寜江州混同军】皆设观察使司　金观察使兼于节度使　元以其事寄于宣抚而观察使不设　明设按察司即观察之职
　　观察使二
　　増防使　良帅【合璧事曰栁公绰为鄂岳观察使至安州刺史李听以亷使礼事之　又除观察使制曰良帅澄清】　世官　符梦【天中记曰宣宗因读元和实録见故观察使韦丹政事卓异问宰臣孰为丹后宰臣周墀奏臣近任江西观察使见丹行事遗风余爱至今在人其子宙见任河阳观察判官上曰速与好官持宪者闻之奏为侍御史久之拜江西观察使政简易南方以为世官　又曰郑处诲族父朗为定州节度使处诲为工部侍因早朝假寐于待漏院忽梦己为浙东观察使经过汴州而朗为汴帅留连饮饯仰视屋栋饰以黄土宾从皆所识明年朗果自定州镇宣武辟韦重掌书记重将行处诲告以所梦明年秋处诲授浙东观察使行及潼关朗遣从事迎劳仍致以书令先疏所梦比至汴宴于清暑亭宾佐悉符梦中朗仰视屋栋曰此亦黄土也四座感叹移时处诲继为节度刻诗防中】　豪右笞背中人敛手【合璧事曰韩佽累迁桂管观察使部二十余州自叅军至县令三百余员下车一】
　　【吏持籍阙员佽下敎曰须按籍取可任任之防春服使至乡有豪猾进贿使者求为县令佽召乡豪责以挠法笞其背以令郡中由是豪右畏戢　山堂肆考曰唐宣宗大中六年以髙少逸为陜虢观察使有敕使过陜右怒饼黑鞭驿使见血少逸以闻上怒责之中人皆敛手】　每召幕府　请除刺史【合璧事曰沈传师为江西观察使徙宣州传师于吏治明吏不敢罔谨重刑法每断狱召幕府平处轻重尽合乃决论　山堂肆考曰唐徳宗贞元四年以程懐直为沧州观察使懐直请分景城弓髙为景州并请除刺史上喜曰三十年无此事矣以徐绅为景州刺史景城弓髙皆汉县名也】　赋物充牣　处身勤俭【彚苑曰李徳裕为浙西观察使初润州承王国清乱窦易直倾府库赉军赀用空殚而下益骄徳裕自俭约以留州财赡军虽俭而均故士无怨每期赋物充牣　又曰敬晦歴浙西观察使时南方连馑有诏弛酒茗官用告乏晦处身勤俭赀力遂充】　不抑糓价　为缓租期【山堂肆考曰元和三年卢坦为宣歙观察使坦到官值嵗饥糓价日増或请抑之坦曰宣歙谷少仰食四方若贱价则商船不来益困矣既而米斗二百商旅辐辏民頼以生又曰韦温为陜虢观察使当输租而麦未熟吏白督之温曰使民货田中穂以供赋可乎为缓期而租办】　痛饮决事　夜中登城【又曰崔咸迁陜虢观察使自旦至暮痛饮不醒簿领堆积至夜分乃决事裁剖精明吏称为神　又曰元和五年吕元膺为鄂岳观察使尝欲夜登城门已鎻守者不为开左右曰中丞也对曰夜中谁辨真伪虽中丞亦不可元膺乃还明日擢为重职】　丹扆六箴　兰亭絶唱【天中记曰李徳裕身居廉镇倾心王室遣使献丹扆箴六首敬宗嘉纳焉　又曰元稹为浙东观察使会稽山水竒秀稹镜湖秦望之游月三四焉副使窦巩海内知名与稹酬唱最多称兰亭絶唱】　削禁防邻　捐费赡吏【山堂肆考曰崔陵迁湖南观察使旧法虽丰年贸易不许出境陵至谓吏民曰闭籴以重困民岂人情乎因削其禁　又曰崔郾出为虢州观察使先是上供财乏夺官俸助输嵗率八十余万郾曰吏不能赡私安能防民吾不能独治安得徒自封耶即捐府中常费代输】　毁祠脩壁　搜物投江【天中记曰韩滉迁浙东西观察使筑石头五城自京口抵玉山又毁上元道佛祠脩为壁由是建业抵京岘楼雉相望　又曰李勉除广州刺史兼岭南节度观察使前后西域舶泛海者嵗才四五勉性防洁舶来都不检阅故末年至者四千余在官累年器用无増饰及代归至石门停舟悉搜家人所贮南货犀象诸物投之江中人吏诣阙请立碑代宗许之】　美誉四腾　恶俗大变【山堂肆考曰吴凑为福建观察使为政清勤美誉四腾与宰相窦参有憾参常短毁之又言凑有风痹帝召还验疾非是由是不直参　又曰李徳裕为浙西观察使南方信巫虽父母疠疫子弃之不敢养徳裕择长老谕以孝慈大伦数年恶俗大变】刺史戎服　观察雁衔【天中记曰令狐峘授吉州刺史齐映廉察江西行部过吉】
　　【州故事刺史始见观察使皆戎服趋庭映虽尝为宰相然骤达后进峘自恃前辈不欲以戎服谒入告其妻韦氏谓峘曰卿自视何如人白头趋小生前卿如不以此礼见映虽黜死我亦无恨峘即以客礼谒之映深以为憾至州奏峘过失鞫之无状贬为衢州别驾　山堂肆考曰贞元中赐观察使新制时服上曰观察以雁衔威仪取其行列有序冀牧人有威仪也】　设乡校劝学　缮陴隍治兵【天中记曰常衮为福建观察使始闽人未知学衮至为设乡校使作为文章亲加讲导由是风俗一变　山堂肆考曰张建封贞元四年为徐泗濠观察使时四方多故乃缮陴隍益治兵四鄙悦附】　原连帅　廉察　求人瘼　分国忧　持节使　分郡节　观风察俗　振领提纲　澄清郡邑　镇抚黎元　廉察诸侯纠绳列郡　明阐使威　勤宣王命　藩维重寄
　　江海要冲　宣埋轮之威　布露冕之政　当圣治之朝　委廉察之寄【俱出白帖】
　　观察使三
　　増声乐不闻【山堂肆考曰薛平寳人易三镇而声乐不闻于家宪宗时迁御史大夫】　烽燧不置【又曰王式为浙东观察使贼裘甫作乱式擒送京师斩之式置酒防诸将诸将请曰公之始至军食方急而遽防之何也式曰贼聚糓以诱饥人吾给之食则彼不为盗矣不置烽燧何也式曰烽燧所以趣救兵也今兵尽行无以继之徒惊士民使自溃乱耳皆拜曰非所及也】　嵗寒不移【又曰张建封为观察使入觐徳宗礼遇加等还镇赐诗又令中使赍常所执鞭赐曰卿节义嵗寒不移故以赐卿表卿忠节也】　风节不立【又曰唐扶为福州观察使风节不立及卒奴婢争财有司按其赀至十余万】为治有威恵【又曰僖宗时黄巢转掠福建建州人陈岩聚众数千保乡里观察使郑镒表岩】
　　【以自代岩为治有威恵闽人安之】　为官甚清忠【又曰王纬与李泌尝为江西观察使路嗣恭判官泌执奏纬与已有私恩徳宗许为泌报徳故进纬给事中后浙西观察使阙泌拟纬帝曰是朕为君报徳者乎黄门要地独不留议事对曰浙西赋入尤剧纬为官甚清忠故请遣之诏可】　蠲租钱三百万【又曰衞次公为陜虢观察使蠲横租钱嵗三百万】　罢酤钱九十万【又曰王仲舒为江西观察使初江西酒禁民私酿民甚苦之仲舒奏罢酤钱九十万】
　　观察使四
　　増诗唐白居易喜元稹除浙东观察使诗曰稽山镜水欢游地犀带金章荣贵身官职比君虽校小封疆与我且为邻郡楼对翫千峰月江界平分两岸春杭越风光诗酒主相看更合是何人
　　増制唐常衮授崔灌湖南观察使制曰刺史按部外亷数州道俗宣风所繋尤重今海内甫定方澄化源纲理郡县大明黜陟安人之寄厯惟难必二千石职连者处之朗然明观以训天下具官崔灌明恕慈恵吏人之师况本之以经术济之以忠敬更于台阁练达朝章而识略沉达可以专方面之任自湘之东制以连率委之监郡兼亦训戎　又授李栖筠浙西观察使制曰王制千里之外设方伯诸侯贤者而命之俾其道俗宣风大明黜陟今以刺史条察列郡西汉成式厥惟旧哉具官李栖筠资朴厚之性秉礼义之宗明以办政居官可纪秩更三署名重一时抗黄扉之论驳举冬卿之典制自守毘陵尤精藩职初剪横江之盗犹多撃柝之虞言抚伤残克施恵训礼让之风行于东国考其绩用实最方州震泽之北三吴之防有盐井铜山有豪门大贾利之所聚奸之所生资于大才济我难理加以中宪雄兹按部慎乃教令薄其征徭无倚法作威无割下附上勉副朝寄以绥一方　白居易授严謩桂管观察使制曰汉制部刺史掌奉诏条糺吏理盖今观察使职耳桂林秦郡也东控海岭右扼蛮荒自隋迄今不改戎府地逺则权重俗殊则理难驯而化之非才不可具官严謩尝守商洛刺黔巫州部县道谧然安理是能用寛猛相济之政抚彞夏杂居之人迹其往効式在南邦况尔操行端和文学精茂宾寺书府善于其官勉副前言伫申后命　又授丁公着可检校左防常侍守越州刺史充浙东观察使制曰古者通守之土刺史按部从宜务简今则合之故任日崇而日重非亷平简直兼岂弟之徳者曽不足中吾焉具官丁公着常以学行礼法诲予一人报徳图劳连加宠擢起曹书殿兼而委之二职増脩三命益敬朕以淛河之左抵于海隅全越奥区延袤千里宜得良帅俾之澄清往分吾忧无出尔右假左貂而帖中宪操郡印而握兵符勉哉是行伫闻报政又授裴堪江西观察使制曰江西七郡列邑数十土沃人庶今之奥区财赋孔殷国用所繋兹为重寄宜付长才具官裴堪素畜器干久经任遇日者资其忠谅入为谏议大夫借其能良出为左冯翊曽未周嵗政立绩成区区一郡未尽其用钟陵要镇可以委之夫简其条章平其职役徇公率正以临其人而人不安未之有也祗服厥命往脩乃官仍兼中宪以示优宠
　　提刑按察使一【副使佥事以下附】
　　増合璧事曰宋太宗淳化二年以司门员外董循等一十一人分充诸路转运司提防刑狱四年省景徳四年真宗谓王旦曰朕虑四方刑狱官未尽得人一夫受寃即召灾沴今军民事务虽有转运使且地逺无由知先帝常朝臣为诸路提防刑狱今可复置仍以使臣副之于是置诸路提防刑狱公事以朝臣充始命屯田李拱为之副以武臣閤门只侯以上充天禧四年加劝农使俄改提防刑狱劝农使又以武臣为副使天圣六年悉罢明道二年复置嘉祐中有武臣提防河东刑狱窃用公库银噐及乐倡首饰议者谓武臣不可为监司罢之治平元年罢提防刑狱而委转运司熙寕二年诸路提防刑狱复差文臣其武臣并罢人皆以为便十年复置提防京畿刑狱掌察所部疑留狱讼劝课农桑而按其官吏之不法别其亷吏以达于朝元丰因之总郡国之庶狱劾其情实而覆以法督治奸盗申理寃滥则提刑司嵗察所部亷能而保任之若疲软或冒法则随职事劾奏宣和初诏江西广东増置武臣提刑一员建炎元年以盗贼未衰诸路无武臣提刑处权添差一次专管捉杀四年罢之孝宗乾道六年诏诸路分置武臣一员又乞依故事加同字不从于是武宪横于四方淳熙末上知其不便遂不复除止除朝臣一员　续文献通考曰辽南面有按察诸道刑狱使有分决诸道刑狱使官不常设有诏则才望官充之　金按察使本提刑司大定二十九年章宗命提刑司除后于便殿听防每十日使副内一人入见议事如止一员则令判官入见八月定提刑司三十三条明昌二年勅提刑司五日一朝三年宰臣请罢提刑司不听复定提刑司条制承安三年以上京东京等提刑司并为一提刑使兼宣抚使劝农采访事为官称副使判官以兼宣抚副使判官为名复改宣抚为安抚各设安抚判官一员提刑一员通判四员安抚使掌镇抚人民稽察边防军旅审録重刑事安抚判官则衘内不带劝农采访事令专管千户谋克安抚使副内差一员于咸平一员于上京分司四年罢咸平分司使上京副在东京各设佥事一员四月改提刑司为按察司贞祐三年罢止委监察采访使一员正三品掌审察刑狱等事副使正四品佥按察使事正五品四年又设判官二员明昌元年以陜西地阔添一员知事三年改提刑司令史为书史上京者兼经厯安抚司使泰和八年诏中都都转运依旧专管钱粮事自余诸路按察使并兼转运使副使兼同知佥按察并兼转运副添按察判官一员中都西京路按察司官止兼西京路转运司事辽东路惟上京按察安抚使及佥事依旧署本司事辽东转运使兼按察副使同知转运使兼佥按察司事转运副使兼按察判官添知事一员知法二员右中都西京并依此置陜西上京两路设佥按察司事二员上京佥安抚司事上京东京等路按察司并安抚司使正三品副使二员正四品佥安抚司事正五品佥按察司事正五品知事兼安抚司事正八品知法四员从八品右按察使于上京副使于东京各路设佥事一员分司勾当　元初立提刑按察司四道曰山东山西道曰山北东西道曰河东陜西道曰河北河南道至元六年以提刑按察司兼劝农事十三年以省并衙门罢按察司十四年复置増立八道曰河北淮东道曰淮西江北道曰山南江北道曰浙东海右道曰江南浙西道曰江东建康道曰江西湖广道曰岭北湖南道十五年复増三道曰江南湖北道曰岭南广西道曰福建广东道十九年増西蜀四川道二十年増海北广东道改福建广东道曰福建闽海道以云南七路置云南道又置海西辽东道二十三年以淮东淮西山南三道内台二十四年増河西陇右道罢云南道二十八年改按察司曰肃政亷访司每道设八员除二使留司以总制一道余六人分临所部如民事钱粮官吏一切奸弊悉委之嵗终省台遣官考其功效大徳元年徙云南行台于陜西复立云南道其后遂定为二十二道每道亷访使副使各二员佥事四员两广海南止二员经厯知事照磨兼管勾当各一员内八道御史台江南十道江南行台陜西四道陜西行台　明设按察司即观察之职国初团练诸务专设按察司分廵兵备道以统之洪武二十年改按察分司为四十一道本司按察使一人【正三品】副使二人【正四品】因事添设无定员佥事【正五品】亦如之按察使掌一省刑名按劾之事纠察官邪擒治贪酷禁诘强暴平谳刑狱雪理寃枉以振风纪副使佥事为之贰副使佥事分廵提学兵备抚民廵海清军屯田水利治河驿传各专事焉官不备则兼领之嘉靖十二年张孚敬摄都察院申明御史纠劾诸司其御史不法亦听按察司纠弹台谏不得挟私报复上曰此祖制也令通谕行之　吾学编曰提刑按察司甲辰年十一月初置于湖广道正三品设提刑按察司佥提刑按察司事丙午令佥事周浈等定议按察事宜条具宪纲洪武元年浙江江西湖广三提刑按察使李祥潘黼滕毅充议律官上大明令十年改正四品十三年罢各道按察司明年复遂定各道按察分司以儒士王存忠五百三十一人为试佥事人按二县谕之曰治吏之弊莫甚于贪墨而庸鄙者次之今天下府州县官于斯二者往往有之是以弊政日滋民受其害故命尔等按治其地凡官吏贤否军民利病皆得亷问纠举二十年改按察分司为四十一道二十二年复正三品三十年始置云南按察司建文中改按察司为十三道肃政按察司靖难后复故永乐五年置交趾按察司后罢
  </div>
  <div class="pagination">
   <a href="御定渊鉴类函_page87.html">
    上一页
   </a>
   <span>
    ...
   </span>
   <a href="御定渊鉴类函_page83.html">
    83
   </a>
   <a href="御定渊鉴类函_page84.html">
    84
   </a>
   <a href="御定渊鉴类函_page85.html">
    85
   </a>
   <a href="御定渊鉴类函_page86.html">
    86
   </a>
   <a href="御定渊鉴类函_page87.html">
    87
   </a>
   <span class="current-page">
    88
   </span>
   <a href="御定渊鉴类函_page89.html">
    89
   </a>
   <a href="御定渊鉴类函_page90.html">
    90
   </a>
   <a href="御定渊鉴类函_page91.html">
    91
   </a>
   <a href="御定渊鉴类函_page92.html">
    92
   </a>
   <a href="御定渊鉴类函_page93.html">
    93
   </a>
   <span>
    ...
   </span>
   <a href="御定渊鉴类函_page89.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
