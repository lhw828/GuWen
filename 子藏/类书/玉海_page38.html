<!DOCTYPE html>
<html>
<head>
    <meta charset="UTF-8">
    <title>玉海 - 第 38 页/共 284 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>玉海 - 第 38 页/共 284 页</h1>
    <div class="content">　　地理志和州乌江东南二里有韦游沟引江至郭十五里溉田五百顷开元中丞韦丑开贞元十六年令游重彦又治之民享其利以姓名沟
　　唐十石垆渠
　　地理志河中府龙门贞观二十三年县令长孙
　　恕凿十石垆渠溉田良沃亩收十石西二十一
　　里有马鞍坞渠亦恕所凿有龙门仓开元二年
　　置
　　唐礼敎渠　太白渠
　　地理志镇州获鹿东北十里有大唐渠自平山至石邑引大白渠溉田有礼敎渠总章二年自石邑西北引大白渠东流入真定界以溉田天寳二年又自石邑引大唐渠东南流四十三里入大白渠　前汉地志常山郡蒲吾有大白渠水首受緜曼水东南至下曲阳入斯洨
　　唐无棣渠　三渠
　　薛大鼎髙宗时为沧州刺史无棣渠【会要作无定河志作无棣沟】久廞塞大鼎浚治属之海商贾流行里民歌曰新沟通舟楫利属沧海鱼盐至昔徒行今骋驷美哉薛公徳滂被又疏长芦漳衡三渠泄污潦水不为害　防要永徽元年薛大鼎为沧州刺史界内有无棣河隋末填废大鼎奏开之　地理志无棣有无棣沟通海隋末废永徽元年薛大鼎开
　　唐菊花渠　利物渠
　　地理志相州临漳南有菊花渠自邺引天平渠水溉田屈曲经三十里又北三十里有利物渠自滏阳下入成安并取天平渠水以溉田皆咸亨四年今李仁绰开
　　唐少渠
　　地理志绛州闻喜东南三十五里有沙渠仪鳯二年诏引中条山水于南坡下西流经十六里溉涑阴田【闻喜故曲沃】
　　唐窦公渠　刘公渠【见上】
　　地理志青州北海长安中令窦琰于故营丘城东北穿渠引白浪水曲折三十里以溉田号窦公渠
　　唐湛渠　髙平渠
　　地理志汴州开封有湛渠载初元年引汴注白沟以通曹兖租赋相州安阳有髙平渠刺史李景引安阳水东流溉田入广润陂咸亨三年开　水经注濮阳城侧有寒泉冈即诗在浚之下世谓之髙平渠非也
　　唐平虏渠
　　姜师度神龙初试易州刺史河北道廵察度支营田使好兴作厮渠于蓟门以限奚契丹循武帝故迹并海凿平虏渠以通饷路罢海运省功多迁司农卿　地理志蓟州渔阳有平虏渠傍海穿漕以避海难又其北涨水为沟以拒契丹皆神龙中沧州刺史姜师度开沧州清池东南二十里有渠注毛氏河东南七十里有渠注漳并引浮水皆刺史姜度开　防要神龙二年沧州刺史姜师度于蓟州之北涨水为沟以备契丹奚之入冦又约旧渠旁海穿漕号为平虏渠以避海难通粮者至今赖焉
　　唐玉梁渠　长丰渠　李渠
　　地理志蔡州新息西北五十里有隋故玉梁渠开元中令薛务増浚溉田三千余顷瀛州河间西北百里有长丰渠贞观二十一年刺史朱潭开又西南五里有长丰渠开元二十五年刺史卢晖自束城引滹沱东入淇通漕溉田五百余顷袁州宜春有李渠引仰山水入城刺史李将顺凿
　　唐西渠
　　地理志魏州贵乡有西渠开元二十八年九月刺史卢晖徙永济渠自石灰窠引流至城西注魏桥【制楼百余间】以通江淮之货
　　唐青神渠
　　地理志眉州青神太和中荣夷人张武等百余家请田于青神凿山酾渠溉田一百余顷
　　唐咸应永清渠
　　李景略回纥将南冦拜景略丰州刺史天徳军三受降城兵马都防御使丰州当回纥通道穷塞苦寒地瘠卤边户劳悴景畧至节用约已与士同甘苦凿咸应永清二渠溉田数百顷储廪器械毕具威令肃然声雄北疆回纥畏之　地理志丰州九原有咸应永清二渠贞元中刺史李景畧开溉田数百顷
　　唐蜀冈渠　兴成渠
　　蜀冈见塘类　兴成见堰类
　　唐右史渠　考功堰　特进渠　御史渠
　　温造为殿中侍御史以起居舍人宣慰镇州出为朗州刺史开后乡渠百里溉田二千顷民获其利号曰右史渠　地理志朗州武陵北有永泰渠光宅中刺史胡处立开通漕且为火备西北二十七里有北塔堰开元二十七年刺史李璡増修溉田千余顷东北八十九里有考功堰长庆元年刺史李翺因故汉樊陂开溉田千一百顷又有右史堰二年刺史温造増修开后乡渠经九十七里溉田二千顷又北百一十九里有津石陂本圣厯初令崔嗣业开翺造亦从而増之溉田九百顷翺以考功员外郎造以起居舍人出为刺史故以官名东北八十里有崔陂三十五里有槎陂亦嗣业所修以溉田后废大厯五年刺史韦夏卿复治槎陂溉田千余顷灵州回乐有特进渠长庆四年【七月】诏开溉田六百顷【防要云置营田六百顷】冀州衡水有羊令渠载初中令羊元珪引漳水北流贯城注隍孟州济源有枋口堰太和五年节度使温造浚古渠溉田五千顷【防要云太和五年七月造为河阳节度使奏浚怀州古渠枋口堰役功四万云云　本云奏复怀州古秦渠枋口堰以溉济源河内温武陟四县田五千顷】虢州农南七里有渠贞观元年令元伯武引水北流入城　郭子仪家传公请开丰宁军御史渠溉田二千顷　元和志千金陂在灵武县北四十二里长五十里濶十里汉渠在县南五十里从汉渠北流四十余里始为千金大陂其左右又有胡渠御史百家等八渠溉田五百余顷
　　唐永济渠
　　宗室灵为魏州刺史凿永济渠通新市百姓利之刘黒闼蹑北至毛州整众背永济渠阵　隋书大
　　业四年正月乙巳开永济渠引沁水达于河北涿郡国史志塘水东起干宁军西信安军永济渠为一水
　　唐龙首渠　交渠
　　唐以渠导水入城者有三一曰龙首渠自城东南导浐至长乐坡酾为二渠其一北流入苑一经通化门兴庆宫自皇城入太极宫【贞元十三年五月引龙首渠水自通化门入至太清宫前】二曰永安渠【开皇三年开】导交水自大安坊西街入城北流入苑注渭三曰清明渠导水自大安坊东街入城由皇城入太极宫【括地志按王商传穿城引丰水入第至贞观间又堰丰镐以入昆明而二水于是断流】防要元和八年四月以神防军士修城南交渠
　　唐七级渠
　　代宗纪大厯八年八月己未吐蕃冦灵州郭子仪败之于七级渠
　　宋朝四渠　四河
　　四渠惠民金水五丈汴　四河汴黄惠民广济　至道元年九月丁未上问侍臣汴水防凿之由张洎讲求其事奏曰惠民金水五丈汴水等四渠派引脉分防于天邑舳舻相接赡足京师以无匮乏惟汴水横亘中国首承大河漕引江湖利尽南海半天下之赋由此而进大禹防凿炀帝开甽终为国家用其天意乎【四河漕运兴国六年始定数见漕运】
　　汴水　禹于荣泽下分大河为隂沟出之淮泗【郦元注水经曰大禹塞荥泽开渠以通淮泗】至浚仪西北复分二渠其后或曰鸿沟始皇防之以灌魏都者是也或曰莨菪渠自荥阳五池口来注鸿沟者是也或曰浚仪渠汉明帝时循河流故渎作渠渠成流注浚仪者是也【自汉末河入于汳灌注兖豫永平中导汳自荥阳别而东北至千乘入于海故渎在新渠之南注所谓絶河而受索自此始　汲即汴字】或曰石门渠灵帝建宁四年于敖城西北累石为门以遏渠口者是也石门渠东合济水与河渠东注至敖山之北而兼汴水又东至荥阳之北而旃然之水东流入汴荥阳之西有广武二城汴水自二城小涧中东流而出济水至此乃絶桓温将通之而不果者晋太和之中也【晋桓温自兖州伐燕郗超曰道逺汴水又浅恐漕运难通】刘裕浚之始有湍流奔注而岸善溃塞裕更疏凿以运漕者义熙之十三年也皇甫谊发河南丁夫百万开之起荥泽入淮千余里更名之曰通济渠者隋大业之初也【大业元年三月辛亥开通济渠自西苑引谷洛水逹于河自板渚引河通于淮或曰隋开皇中因汉之旧道河于汳大业初合河索为通济渠别而东南入于淮而故道竭今于畿为白沟于宋为沙于单为石渠于徐为汳而入于南清　通典注坤元録云自宋武北征之后复皆湮塞大业元年更令开导名通济渠西通河洛南逹江淮　唐皮日休作汴河铭曰在隋则害在唐则利】裴耀卿言江南租船自淮西北泝鸿沟转输河阴含嘉太原等仓凡三年运米七百万石者唐开元之际也【唐初改通济渠为广济渠　徳宗朝杜佑请改漕路入琵琶沟经蔡河至陈合颍水防徐州顺命而止时嵗漕江淮米四十万石】太宗尝命张洎论著其兴凿漕运之本末如此宋至道之元年也【是嵗汴河运米至五百八十万石】　唐贞元十四年正月戊子董晋作汴州东西水门三月辛巳朔成周显徳二年疏汴水四年疏汴水入五丈河又东北逹于济五年三月汴渠成六年二月导汴入蔡水以通陈颍之漕建隆二年春导索水自旃然与须水合入于汴兴国三年正月浚汴口九年正月命胡公霸治汴隄【四年九月名汴河水门曰上善通津大通】淳化二年六月己酉汴决上乘步辇视之命戴兴督步卒数千塞之隄立而水埶定河阴汴口每嵗均节水埶济江淮漕运景徳元年十月以许元豹为河阴都监后常以知水事者为之三年六月汴溢上乘步辇幸西水门观水埶七月筑隄毕祭汴口祥符二年八月选知水者减汴口水埶图上利害四年十月白波发运判官史莹言寻古碑请于泛水孤柏岭下縁南岸山趾开汴口以均水埶上以图付杨守遒同经度内臣阎承翰请于下流开减水四道以防泛溢从之莹议寝【莹所上开元十五年二月二十五日碑云贞观中文皇帝命洛州长史李杰剏堰凿山随山导水连隄以决浪酾河以延涛或言此之沟洫无异涓涔一苇则浮巨艗则胶乃起渠口琢石为门剡木为阁费广遄塞皇帝畴咨俾乂命范公为开凿使张琰介焉召水工审地势调五州数万卒防疆划分荷锸如云人百其力皐皷弗阗平塘成浍夷岸成埧植以柳杞揭以杠梁】八年八月马元方请浚汴河中流广五丈深五尺命韦继升度之十二月甲午请自泗州夹冈浚之又于中牟荥泽各开减水河以图来上奏可天圣六年十月废梁固旧斗门三于北岸剏减水斗门二【汴河本禹迹也首受黄河在孟州河阴南毎嵗均调水埶止深六尺民蓄浚河器备天圣初始罢春夫减役费】九年正月庚申调畿内及近州丁夫五万浚汴渠皇祐二年八月修中牟汴隄三年九月丙子诏河渠司嵗一濬汴河嘉祐六年都水监奏汴河自泗州至南京道直流驶不复须治自南京以上至汴口水散漫故多浅请自南京都门三百里修狭河木岸扼束水埶从之凡用木揵竹索三百八十四万二百役工百八十六万四千为岸三万一千四百步【嘉祐元年九月癸卯自京至泗州置狭河木岸】治平三年成人便之七月赏官吏有差旧制汴口启闭有时熙宁六年十一月用范子竒议遂不闭【熙宁二年闰月侯叔献言汴河两岸沃壤千里欲稍置斗门泄其余水分为支渠及引京索河并三十六陂以溉田戊申以提举府界常平使行之】八年六月丙午侯叔献议因故道凿隄置牐酾汴水入蔡河通漕十年名北水门曰宣泽【郭谘谓导洛入汴河以四时行运　张君平及子巩管汴口君平建言嵗开汴口当审择其地得其地则水湍驶而无留沙嵗可省疏濬工百余万诏用其防汴口灵津庙有真宗御制汴水发愿文碑嘉祐六年十一月戊辰修碑殿为崇训殿】　汴都背
　　倚燕赵面控江淮泰岳镇其左温洛萦其右为天下奥区隋凿漕渠梁立庙市眷顾经营以俟有徳上帝监观四方相定王国乃睠大梁之野原隰广博冈陵重复宜受命而帝者建都画圻以为万世之业　都浚宿兵酾渠引漕
　　黄河　禹于顿丘疏二渠分水埶一渠疏畎引傍西山以东夹右碣石入于渤海书所谓北过洚水至于大陆者也一渠自舞阳县东引入漯水其水东北流至千乘入海即今黄河是也自大伾而北既酾为二至大陆又播为九然后为逆河以与海属周定王之时禹迹遂改河之为败自此始周显徳初大决郓州李糓监治隄以御之水患少息干徳元年四月甲辰重凿砥柱三门淳化四年梁睿言滑州每嵗河决南岸请于迎阳凿渠引水凡四十里至黎阳合大河乃命兴役五年正月新渠成又命杜彦钧凿河开渠自韩村埽至州西凡十五余里合于河以分水埶天圣七年五月髙弁髙继宻等上黄河诸埽图承命殿示辅臣议所行十二月继密请度河北岸就髙阜筑遥隄弁请于澶州分作两隄诏龙图阁待制韩亿等议【余见后】
　　惠民河　与蔡河一水即闵河也建隆元年四月浚蔡河设斗门二年正月浚蔡渠命右领军上将军陈承昭督其役【发京畿陈许丁夫数万】导闵水自新郑与蔡水合贯京师南歴陈颍逹寿春以通淮右之漕舟楫毕至都人利之于是以西南为闵河东南为蔡河干徳二年二月凿渠自长社引潩水至京师合闵水渠成民无水患闵河之漕益通【潩水出密县大騩山歴许田】开寳六年三月壬午改闵河为惠民河兴国四年九月名惠民河水门曰普济广利淳化二年以潩水泛溢自长葛开小河导潩水分流二十里合于惠民河咸平五年七月霖雨惠民河溢开封守防凖治丁冈古河泄导之祥符二年四月陈州请自许之长葛浚减水河及治枣村旧河以入蔡河从之十月于顿固减水河口修双水门以减陈颍水患九年许州请于大流堰穿渠置二斗门引沙河以漕天圣二年正月修大流堰斗门开减水河通漕二月渠成【宋祁作尉氏县新门泄水河颂】嘉祐三年正月开京城西葛家冈新河分入鲁沟熈宁八年十月议开惠民河道以便修城九年七月于顺天门外直河至染院后入防龙河至咸丰门南入京索河元祐四年六月知陈州胡宗愈议古八丈沟可开浚分蔡河之水自为一支由颍寿入淮诏罗【阙】治之【蔡河贯京师兼闵水洧水潩水以通舟植木横栈为水之节启闭以时】
　　金水河　本京索水导自荥阳黄堆山其源曰祝龙泉过中牟名曰金水建隆二年春命陈承昭凿渠引水百余里抵都城西架其水横絶于汴设斗门入浚沟东滙于五丈河公私利焉干徳三年又引贯皇城歴后苑内庭池沼开寳九年上步自左掖亲按地势命水工引金水凿渠为大轮注晋邸及潜龙园祥符二年八月决为渠【见后】天禧二年八月郑州畎索水入金水役兵千凡六旬毕　杨侃赋越广汴湍流之上转皇城西北之隅贯都注御沟之口转漕通广济之渠京索导源金水名河广济河　即五丈河自都城歴曹济及郓其广五丈周显徳四年四月乙酉诏防汴水北入五丈河齐鲁舟楫皆送大梁六年二月命韩令坤自京东疏汴水入蔡河袁彦浚五丈河以通漕建隆二年二月壬申发曹单丁夫数万浚五丈河【自都城北歴曹济及郓以通东方之漕给事中刘载督其役上曰烦民奉已朕不为也河渠之役盖非获已】三月甲辰新水门成车驾临观先是河为泥塞命右监门将军陈承昭于京城之西夹便河造斗门自荥阳凿渠百余里引京索二水通城壕入斗门架流于汴东滙于五丈河以便东北漕运三年正月承昭防修河车驾临观赐钱三十万干徳三年引五丈河造西水硙成上临观开寳六年三月壬午改为广济河兴国三年正月发近县民濬之四年九月名水门曰咸通【天圣初改善利】景徳二年六月上曰斗门本李继源造始因京索河遇雨即泛入汴遂置之以便通泄因令置巨石熙宁十年名南水门曰永顺元丰五年二月十一日罢广济河辇运司【用李察等议】上供物于淮阳界入汴名清河辇运七月御史王植言广济安流清河泝流逺近险易有殊六年命定陶令张士澄修广济河及渠成嵗漕六十万给京师元祐元年三月十九日命棣州王谔兴复广济河运四月十二日都水言广济以京索河为源转漕京东歳计请于宣泽门外架流入咸丰门由旧道复河源以通漕从之【天圣六年阎贻庆言广济河出济州之合蔡镇通梁山泊请治夹黄河引水注之因度工费立桥梁置埧堰逾年而毕庆厯中又濬徐沛之清河任城金乡之大义河以通漕运】舆地广记汴河盖古莨荡渠也首受黄河水隋开浚以通江淮漕运兼引汴水亦曰通济渠元丰中导洛通入谓之清汴蔡河盖古琵琶沟也　水经汳水出阴沟于浚仪县北注阴沟即莨荡渠也于大梁北又曰浚水陈留风俗曰浚水迳其北　九域志广济河禹贡之菏泽京索河官渡即鸿沟也　杨侃皇畿赋天设二渠曰蔡曰汴通江防海萦畿带甸　朱昻知泗水作隋河辞曰隋罹其困今受其赐昔濬理兮以豫以游今通济兮可沿可浮　张方平曰京师古所谓陈留八达之地也国依兵而立兵以食为命食以漕运为本漕运以河渠为主国初浚河渠三道通京城漕运定立上供年额汴河六百万石广济河六十二万石惠民河六十万石广济河所运止给太康咸平尉氏等县军粮而已惟汴河所运粳米兼小麦此乃太仓蓄积之实今仰食官廪者不惟三军至于京师士庶以亿万计大半待饱于军稍之余有汴河则京师可立乃建国之本非可以区区沟洫水利同言也　苏氏书传曰自唐以前汴泗防于彭城之东北然后东南入淮近嵗汴水直逹于淮不复入泗矣呉王夫差阙沟通水与晋防于黄池而江始有入淮之道禹时则无之故禹贡曰沿于江海逹于淮泗明非自海入淮则江无通淮之地今徐州直云浮于淮泗达于河不言自海则鸿沟官渡汴水之类自禹有之明矣　开寳八年正月癸巳命京西漕李符督粮运又用符计发民及乡兵数千人凿横江渠于歴阳符董其役渠成漕运无乏【时征李煜】九年四月幸西京发卒五千自洛城市桥凿渠至漕口二十五里以便餽运楚州北山阳湾迅急多沈溺雍熙中漕臣刘蟠议开沙河避淮水之险乔维岳继之开河
　　自楚州至淮隂凡六十里舟行便之咸平五年
　　三月河北漕臣耿望开镇州常山南河自汶河
　　至赵州景徳元年正月以河朔辇运劳引定州北唐河至定开渠至蒲阴东六十二里入沙河东经边呉泊入界河以通漕舟兼溉田限戎马五月诏滑修已与京东漕臣按行梁山泺开渠防水于淮八月雄州何承矩请令沧州干宁军视斗门引潮入御河东塘堰以益塘水二年正月命定祁州开漕河天圣三年六月张纶请开真州长芦口河
　　开寳纂禹元经　祥符导河形胜书
　　开寳五年六月戊申诏澶濮数州洪河屡决前书但言导河至海未闻力制湍流战国专利湮塞故道九河之制遂隳歴代之患弗弭搢绅草泽有习河渠之书知疏导之防者上书条奏时东鲁逸人田告着纂禹元经十二篇召至阙询以治水之道善其对六年八月王徳方上修河利害祥符四年开滑州减水河五年正月戊戌秘阁校理李垂上导河形胜书三篇并图【书目一卷攷古揆今欲复河之故道又有导河形胜计功毕功图今缺】诏密学任中正龙学陈彭年等详定【垂书畧云从西大河故渎东北合赤河逹于海于魏县北御河西析一渠合衡漳水又冀州北深州西南决衡漳西北注滹沱潦则塞之使东渐勃海旱则决之使西灌屯田有以备塞限胡形胜之利出于中国矣汉武舍大伾之故道发顿丘之暴冲则滥兖泛齐夫平原而北地埶下泄水甚易故沧徳之交旧障皆全蒲台而东地埶髙入海稍艰故齐棣之间游波互出】中正等言埀所述自禹至汉河流防导迁徙洎河北山川地名颇悉诏送史馆天禧四年垂复上防河利害诏至滑徳卫贝天雄通利与长吏规度垂请自卫州东曹公所开运渠东五里引之正北稍东十三里破伯禹古隄注裴家潭迳牧马陂正东稍北四十里凿大伾西山酾为二渠【垂欲酾为别派使缓而不决】议寝【初祥符八年二月命李及等议开滑州减水河及等请于迎阳村北开小河　垂子仲昌塞河背家学欧阳修言五不可】
　　太平兴国平河歌　天禧修河碑　天圣修河记
　　开寳八年六月河决澶州顿丘发民数万修之十一月毕兴国二年七月决郑州荥泽孟州温县塞之三年四月决获嘉【怀州】灵河【滑州】塞之八年五月决滑州房村径澶濮曹济发卒数万塞之乆不成九月遣柴成务等四人按视南北岸古遥隄西自河阳东至于海周览旧址凡十州二十四县及还上言曰治遥隄不如分水埶孟郓虽有隄防滑澶最为隘陿二州可立分水之制议寝秋命张齐贤祭河加玉币十二月河塞羣臣贺九年春复决命苏诲六人督诸郡修之三月河塞【凡二十日而塞】羣臣贺帝作平河歌示辅臣【刘吉督其役】景徳三年又决祥符三年八月二十五日滑州言河顺道北流天禧三年六月乙未滑州河溢天台山旁复决城西南岸歴澶濮曹郓注梁山泊济徐又合清河古汴上流入淮命薛顔等规画冯守信董修河四年正月白马津将塞河命张士逊徃祭二月丁酉奏河塞己亥学士晁迥致祭庚子羣臣贺于崇徳殿上亲制文刻碑【丙戌作】纪成功【建于福宁院干文殿】凡薪竹揵菑之数千六百万役九万人六月丙申复决天台山下广五百步深四十丈九月命王黄裳规度十二月请分水埶五年五月开减水河成河渐复北流天圣元年五月命参政鲁宗道行河度工费募民输薪刍调兵伐榆柳五年七月丁巳兴役【彭睿董之】发民三万八千兵二万一千緍钱五十万刍槀千六百二十万不三月而功就十月丙申滑州言河塞上御承明殿谕辅臣王曾等再拜贺乃作灵顺庙于新隄之侧十一月丁酉朔名埽曰天台埽【因其山名也】己亥百官贺河平遂燕崇徳殿命告谢天地社稷陵庙翰学章得象祭河三司使范雍滑守冦瑊等迁秩【自天禧三年至是积九嵗乃复塞】六年三月瑊请撰记命翰苑宋绶为修河记　熙宁十年七月乙丑决澶州曹村元丰元年春修塞以牲玉祭河闰正月丙戌首事四月二十五日名埽曰灵平【立庙曰灵津孙洙撰碑】是年五月甲戌朔新隄成【隄百十四里】河自定武还北流六日羣臣表贺告类郊庙劳飨官师又修月隄増卑培薄【苏轼作河复诗吾君仁圣如帝尧百神受职河神骄帝遣风师下约束北流夜起澶州桥】
　　太平兴国襄汉漕渠
　　三年正月戊戌开襄汉漕渠直抵京师以通湘潭之漕渠成而水不行【白河在唐州南流入汉漕臣程能议开是河发八州民数万命王文寳等董其役】端拱元年治荆南漕河至汉江行旅颇便而古白河终不可开至和二年二月丙午襄州宜城令孙永治长渠三月癸未毕时蓄泄止侵争熈宁六年守臣曾巩着令上司农八年秋巩为记曰秦昭王三十八年白起攻楚去百里立堨壅水为渠以灌今长渠是也郦道元谓溉田三千余顷盖水出西山诸谷者其源广而流于东南者其势下【秦得为县汉惠三年改宜城】熙宁二年宜城令朱纮脩复木渠溉六千余顷四月诏増秩绍兴三十二年十一月【孝宗即位】辛酉【二十九日】督视王彻言襄阳古有二渠长渠溉田七千顷木渠溉三千顷今湮废臣今先筑堰开渠渠成募民杂耕从之
　　熙宁元年九月提举两浙河渠胡淮言杭州长安堰秀州杉青堰常州望亭堰宜委令佐循视以时启闭二年十一月颁农田水利约束　元祐六年七月苏轼録进单锷呉中水利书一卷
　　太平兴国浚汾河
　　三年正月甲午令绛州浚汾河【防要九月遣李守泽濬之】　熙宁九年七月四日太原守韩绛请濬汾河　括地志汾水源出岚州静乐北百三十里管涔山北东南流入并州即西南流入至绛州蒲州入河
　　至道修郑白渠
　　元年正月五日度支判官梁鼎陈尧叟言旧史郑渠引泾水注洛三百余里溉田四万顷白渠引泾注渭长二百里溉田四千五百顷今所存不及二千顷郑渠难兴功请遣使视三白渠修旧迹诏大理丞皇甫选光禄丞何亮乘经度二年四月丁酉选等言郑渠久废用功大三白渠溉泾阳栎阳髙陵云阳三原富平六县田三千八百五十余顷宜增筑隄埭周防之旧设斗门一百七十有六以节水宜悉缮治俾用水有准渠口旧有六石门【谓之洪门】今亦圯欲就近开渠口以通水道嵗令渠官行视防浚严禁豪民无令决渠盗水以擅其利时着佐孙冕总三白渠诏冕行之未几而罢【王公谓郑白渠皆上源髙处为堰沿渠立斗门多者至四十余所以分水势其下别开小渠方以溉田其作堰之法用石锢以铁积之于中流拥为双派南流者仍为泾水东注者酾为二渠故虽骇浪不能坏其防　先是至道元年九月尧叟等言陈许邓颍蔡宿亳寿有召信臣杜诗杜预任峻司马宣王邓艾遗迹欲因其沟塍増筑隄堰导水利垦公田选亮以为费广诏止募民耕垦】熙宁五年泾阳令侯可议凿小郑渠引泾水髙与古郑渠等十一月十七日都水丞周良孺言自石门北开二丈四尺堰泾水入新渠可溉田二万余顷开至临泾就髙入白渠则水行二十五里利益广开至三限口五十余里接云阳可溉三万余顷诏如其议自石门至三限合白渠兴修　纪景祐三年二月丁卯修陜西三白渠
　　咸平运渠图
　　五年正月马济请自静戎东至顺安军开浚运渠役万人一月可就于西开至威虏军以限戎骑于渠侧兴水陆营田上指图曰此渠成亦颇为利宜先修运渠景徳三年七月丁卯内出徐州至楚州新河图其中水浅则施堰埭经吕梁滩碛上曰若此岂可漕运乃罢之【先是赵守伦献议遣使覆视】天禧三年五月发运使贾宗顔言嵗漕自真扬入淮汴歴堰者五官烦民疲请浚漕渠废三堰以均水埶嵗省费十万癸未诏屯田郎中梁楚按视明年成水注新河与三堰平漕舟无阻公私便之天圣三年七月庚辰朔发运使方仲荀副张纶谓淮南漕河【真楚诸州】宜作水闸石牎分水溉民田诏为之以渐【纶请增长堤二百里旁锢巨石为十闼以防其横流】明道二年五月辛巳参政王随供奉官邓守恭江从莹上淮南运河图嘉祐三年春开漕河【从张方平之言也】四年八月兴修河北御河运路元丰七年三月十六日以开山运河发运副使蒋之竒等迁秩【六年正月始事二月乙卯奏功长六十里广十五丈深丈有五尺　通略云自山蛇浦下属洪泽凿为复河亘五十七里有竒】绍兴三年十一月丙辰诏浚运河【以漕运不通故也】上不欲疲民止发旁郡卒四年正月癸酉经始于临安两月而毕八年十一月再浚十九年二月又浚二十九年十月上谕大臣曰禹之沟洫为民故孔子称无间纣之陂池则纵已私欲故圣人罪之隆兴二年十二月临安守呉芾请开运河乾道三年六月王炎请浚河渠
　　祥符金水渠
　　二年八月命供备库使谢徳权决金水河为渠自天波门并皇城至乾元门歴天街东转缭太庙皆甃以礲甓植之芳木累石为梁间作方井复东引由城下水窦入于濠京师便之九月丁卯【十六日】毕功诏宗正告庙室赐役卒緍钱
　　祥符龙首渠
　　七年六月知永兴陈尧叟导龙首渠入城民便之诏嘉奬　绕霤未足言其固郑白未足语其丰
　　天圣防沟洫
　　二年命閤门祗候张君平等行畿甸距南京宿亳州度形势防沟洫君平陈八事【君平患京师数离水菑言近畿诸州古沟洫与畿内相接嵗久不治诸委官防凿】　天圣元年发运使赵贺行苏州治积水葺呉江太湖石塘路以捍风涛三年副使张纶开真州之长芦口为河属之江舟楫以为便七年发运使钟离瑾置闸于扬州之召伯堰以通漕
　　天圣复永丰渠
　　四年闰五月辛亥诏陜西漕臣相视修复永丰渠【解州】后魏正始四年【实录云二年】都水校尉元清引平坑水为渠西入黄河以运盐名永丰渠周齐问废隋大业中都水监姚暹决堰浚渠自陜郊西入解县民赖其利唐末湮没盐运大囏至是殿直刘逵请开浚通舟运盐【解州安邑至白家场】漕臣王博文以为便命三司计功浚之公私利焉【志云是嵗卒成之公私果利】
　　天圣相州渠田
　　四年二月甲寅审刑详议官王沿言魏史起为邺令凿十二渠引漳水溉田歴汉魏齐隋不絶唐至徳后其渠遂废今相魏磁洺之田并漳水者斥卤不可耕又取为牧地民益困请募民复十二渠渠复则水分无奔决之患可以富数郡之民诏河北漕司规度而洺州倅王轸谓漳水岸髙难开导浑浊不可溉田八月辛巳沿又奏【时为监察御史】渠田起于战国魏襄王时前载但言溉灌之饶不言疏导之法唯相州图经载天井堰魏武帝所作凡二十里分十二墱相拒二百步互相灌注故魏都赋云墱流十二同原异口然则为渠之法必就髙阜凿岸为渠截流为堰然后水行数里方至平田若渠开二丈四尺则作堰之功可损其半日役万人五十日而罢若采坯山之石取磻阳之木给利成之铁用郑白渠之法扼中流以作堰下流大渠分置斗门余水东入于御河或水盛溢则下板闭渠以防奔注复三百年之废迹溉数万顷之良田虽役百万数载而毕未足为劳况此五旬之力哉奏虽不行上甚嘉之【后沿为河北转运使导相卫邢赵天平景祐诸渠溉田数万顷】　元祐七年八月二十一日迩英读寳训上问沿轸所言孰长侍读顾临曰沿説可行
　　天圣治河十防
　　李渭防河决滑州天圣初上治河十防
　　庆厯三河图
　　八年十二月庚辰北京留守贾昌朝言去嵗河败徳博间凡二十一今夏【六月癸酉】决商胡莫若东复故道尽塞诸口谨缋缧川横陇商胡三河为图以进诏学士郭劝等与河北京东漕臣议利病以为故道不可复遂已【河自商胡西趋恩冀功大不复塞】至和二年九月李仲昌议自商胡下凿六塔渠引河东注横陇故道【一云开修六塔河】丁卯令两制台谏议丙子欧阳修请就下流求入海之路而浚之甲申孙抃言六塔下流可导而东去以纾恩冀金隄之患卒从仲昌议【十二月丁亥修六塔河】十二月戊子以仲昌都大提举河渠司嘉祐元年四月塞商胡一夕复决【昌朝欲复故道仲昌请开六塔欧阳修皆谓不然】
　　庆厯河防通议
　　书目一卷庆厯八年河决澶渊诏有司防塞屯田员外郎沈立督役因考揆前志询择时论著为八议　沈立在商胡采摭大河事迹古今利病曰河防通议
　　皇祐溉漕新书　熙宁水利图经　宣和编类河防书
　　皇祐三年五月壬申置河渠司于三司五年七月癸丑州判官李虚一上溉漕新书四十卷其书记古今河渠事其间言塞六塔便诏送河渠司嘉祐三年十一月己丑【二十二日】置在京都水监以吕景初判监罢河渠司元祐元年四月四日李常请置外都水使者四年七月复置以河北漕臣谢卿才兼领　熙宁九年八月二十四日判都水监程师孟言臣昔提刑河东兼河渠事本道有黄河矾山水绛州正平有马壁谷水劝民开渠溉田五百余顷凡九州二十六县兴修田四千二百余顷并修复旧田五千八百余顷【计万八千余顷】嘉祐五年功毕集成水利图经二卷付州县遵行迨今十七年尚虑河东荒塉之田可引河以溉奏遣都水丞耿琬视之　元丰之制水部掌水政崇宁二年十月有司请推广元丰水政宣和二年八月二十九日编类河防书成二百九十二卷
　　嘉祐永通河　二股河
　　二年有司言至和大水京城罹害宜自祥符县葛家冈穿河直城南好草陂北入惠民河分注鲁沟则无水患三年正月戊戌发卒调民穿河于京城西【纪云正月戊戌凿永通河】役工六十万九月成癸巳名曰永济河【纪云永通】十一月己丑置都水监五年春河北漕韩贽穿二股渠分河流入金赤河役夫三千一月而毕七月丙辰上二股河图【四界首】八年贽判都水二月命贽及丞李立之与河北漕唐介按视修二股河治平元年五月命都水浚二股河纾恩冀水灾熙宁元年十一月十三日命翰学司马光度二股河利害二年八月五日己亥光言禹分九河汉酾二渠河顺则为患小矣河并为一则劳费倍分为二则费减半张巩等欲塞二股河北流恐费大而功不成十四日巩言北流已塞辛亥诏闭断北流四年七月河决大名五年三月塞之导河入二股七年浚鱼肋河复二股河故道元祐七年吕大防曰黄河持议者有三説一曰回河二曰塞河三曰分水为四隄二河分减水埶实为大利　河渠志嘉祐二年有司献説【云云】明年正月乃发官卒调民丁凿河九月而成役工六十三万目曰永通河　纪治平元年五月己亥濬二股五股河
　　嘉祐复召信臣渠　三陂
　　五年七月三司使包拯言京西多闲田而唐州四县田之入草莽者十八九民多流散守臣赵尚寛兴复召信臣渠及境内陂堰溉田数万顷荒瘠变为沃壤流民自归淮南河北之民至者万余户丙午诏褒之留再任唐土旷民稀尚寛按视图记得召信臣故迹发卒复三大陂一大渠皆溉田万余顷又敎民自为支渠数十转相浸灌四方之民来者云集以闲田计口授之贷钱买牛比三年皆为膏腴增户万余王安石作新田诗美之【离离新田其下流水孰知其初灌莽千里其南背江其北逾淮父抱子扶千百其来其来仆仆镘我新屋赵侯劬之作者不饥嵗仍大熟饱及鸡鹜僦船与车四邻出糓今游者处昔止者留维昔牧我不如今侯侯来适野不有观者税于水濵问我鳏寡侯其来矣三嵗于兹谁能止侯我往求之】苏轼过唐作新渠诗五章【庚子正月始复三陂防召渠招懐逺人散耕于唐诗曰新渠之水其来舒舒溢来其野至于通衢渠成如神民始不知问谁为之邦君赵侯新渠之田在渠左右渠来奕奕如赴如凑如云斯积如屋斯溜嗟唐之人始识秔稌新渠之民自淮及潭挈其妇姑或走而颠王命赵侯宥我新民无与王事以讫七年侯谓新民尔既来止其归尔邑告尔邻里良田千万尔择尔取尔耕尔食遂其尔有筑室于唐孔硕且坚生为唐民饱鬻与饘死葬于唐祭有鸡豚天子有命我惟尔安】治平元年正月甲寅増秩赐钱以卒其功【增佃者二千余户】　熙宁五年五月十九日常平使者陈世修请于唐州石桥南北岸累石为虹桥架水入东西邵渠灌注九子等十五陂则二百里间水利均浃命唐守苏涓覆视【召渠乘髙写水类郑渠】　志嘉祐中赵尚寛髙赋相继守唐州稍修复渠堰
　　熙宁白沟河　元丰清汴
　　至道元年二月邢用之等请开白渠河自京抵吕梁口凡五六百里以通漕命兴役王矩言不可而止咸平六年秋白渠溢用之往视自襄邑防下流导京城积水命董役成之祥符二年八月金水河防决有言汴河南有三十六陂古蓄水之地必有下流通诸河诏度地画图及修隄防熙宁二年闰十一月十五日提举常平侯叔献言汴河嵗漕东南六百万斛费率数石而致一夹河沃壤千里牧地废田二万余顷宜于汴河南置斗门泄余水分为支渠十二月二十三日命于夹河引汴水溉田六年八月十六日叔献以都水丞上言承诏开白沟等河以白沟为清汴储三十六陂及京索二水为源仿真楚开平河置牐四时行舟丁亥命刘瑜【一作璯】覆视河长八百里功大分三嵗兴作【与汴蔡皆通转输】七年正月二十七日都水请停修白沟奏可【政和二年十月开含晖门外白沟河　舆地广记云在封丘县】八年四月十七日程昉请修滹沱河九年六月成元丰元年五月张从惠言汴河嵗闭塞修隄防劳费往有建议导洛入汴患黄河齧广武山功大不可为去年七月水退河稍北宜凿渠导洛为万世利六月十五日都水丞范子渊画十利请于汜水镇北门导洛为清汴通漕十二月六日又言河阴西十里至洛口地形西髙东下可行水丙午命安焘等相视二年正月焘奏功不可成三月庚寅诏内侍宋用臣提举导洛通汴四月甲子兴役六月戊申毕工【凡四十五日】甲寅清汴成【用工九十万七千有竒自任村沙谷至河阴汜水闗北通黄河接运河长五十一里两岸为隄长一百三里毎二十里为揵以节湍流】三年五月二十二日改提举职为汴河隄岸司六月乙卯刻元丰导洛记于洛口庙【记曰三年夏筑隄于河洛之两间以捍黄水凿渠于广武山之麓以导伊洛】
　　熙宁洪泽河
　　四年八月四日命发运副使史公弼修泗州洪泽河【初公弼言漕运涉淮有风涛之险请开是河六十里】五年正月十七日毕功【锡公弼银币】九年五月二十六日王子京修运盐河自泰州至如臯百七十余里元丰二年八月十三日浚淮南运河自召伯堰至仪真十四节分二嵗用工从漕臣请也六年八月六日发运副使蒋之竒请开治长淮洪泽河命都水丞陈祐甫视之役民夫九万二千分二嵗开浚元符元年三月五日修楚州河赐名通涟河【先是天禧三年十二月命张宗象相视开楚州运河　乾道七年二月命漕臣开山洪泽运河】元丰四年四月河决小呉七年七月决冀洺及北京八年十一月【志在七年十月】王令图议复大河故道命李常视之常言不可遂罢时元祐元年正月也九月命张问规度请开孙村口河分水埶二年三月安焘建议回河之役遂兴四年正月罢其役五年二月四日命都水使者呉安持修减水河七年十月十二日大河东流赐安持三品服八年正月三十日中书侍郎范百禄言水官托以分水实欲回河夫壅防百川古人所忌周太子晋谏壅谷洛是也绍圣元年十月十四日谢卿材言河流稍行止无可回之理上河议一编二十九日都水使者王宗望言上禀成算断北流除河患【熙丰河溢者四十一决者一大决者二】
　　元丰天源河
　　五年六月戊寅诏拆金水河透槽回水入汴自汴河北引洛水入禁中赐名天源河先是京索河水在汴南旧由汴隄上为槽北跨汴以过水然舟至即启槽颇妨行舟时既导洛通汴乃自城西超宇坊引洛水由咸丰门立隄凡三千三十步水遂入禁中而槽废政和四年十一月剏开天源河成
　　河北塘水
　　志自何承矩以黄懋为判官始开置屯田筑隄储水为阻固其后益增广之凡并边诸河若滹沱胡芦永济等河皆滙于塘天圣以后领于沿边屯田司或曰以无用之塘废可耕之田不如勿广以息民为根本或曰河朔幅员二千理地平夷无险阻自边呉淀至泥姑海口绵七州军屈曲九百里深不可以舟行浅不可以徒涉虽有劲兵不能度也东有所阻则甲兵之备专力于西孰谓无益明道二年刘平奏自边呉淀望赵旷川长城口乃契丹出入要害之地东西不及百五十里今契丹多事我乘此以引水植稻为名开方田随田塍四面穿沟渠纵广一丈深二丈两沟问屈曲为径路才令通步兵引曹鲍徐河鸡距泉分注沟中地髙则用水车汲引灌溉遂宻敕平与杨懐敏渐建方田塘日益广景祐二年知雄州葛懐敏请立木为水则以限盈缩庆厯二年申定誓约两界塘淀如旧第罢増广懐敏自以为塘水捍冦其功愈于兵入奏指图曰臣于水边为陛下置水虎翼军一百万矣议者或苦其侵民田嘉祐中知雄州赵滋言徐河筑隄断水入塘宜开水窦六十尺修石限以节之八年河北提刑张问言视八州军塘出土为隄以蓄西山之水则涉夏河溢而民田无患亦施行焉曹玮浚渭州北古池为渠溉田诏奬之【祥符七年四月癸未】　张亢为应天府推官治白沙石梁二渠民无水患　刘从广知洺州漳水溢穿隋故渠以杀水势　叶清臣知永兴军浚三白渠溉田逾六千顷　郭谘知忻州开渭渠导汾水兴水利置屯田
　　左传哀九年秋呉城防沟通江淮注于防江筑城穿沟东北通射阳湖西北至末口入淮通粮道也今广陵韩江是　博物志徐偃王欲舟行上国乃通沟陈蔡之间水经注説者咸云汉武微行柏谷遇辱窦门又感其
　　妻深识之馈既返玉阶厚赏赉焉赐以河津令其鬻渡今窦津是也
　　管子水出山而流入海者命曰经水引佗入于大水及海者命曰枝水出于地沟流于大水及于海者又命曰川水　新论四渎之源河最髙而长从髙注下水流激浚故其流急　司马相如朅度九江越五河注师古曰五色之河也仙经説有紫碧绛青黄之河　柳子厚兴州江运记昔之为国者惟水事为重故有障大泽勤其官而受封国者西门遗利史起兴叹白圭壑邻孟子不与　曽南丰政要策史起溉邺田郑国凿泾水李冰修二江之利汉文翁穿煎防郑当时引渭庄熊引洛儿寛开六辅渠白公注泾渭召信臣广钳卢之浸后王景理芍陂马臻筑鉴湖晋杜预防荆兖之水张闿理曲阿之塘宋人引渒魏人引河唐疏雷陂筑句城除堰遏之害皆代天施长地力衣食元元而足公家之费　李垂导河形胜书春秋二百四十二年灾异毕书独不书河决者夏禹故道存也今河势益北因此可遂复故道欧阳修曰治水本无竒防相地势谨隄防顺水性之所趋虽大禹不过此　河渠或以漕挽或以灌溉在利民而已后世邀功之臣兴不急之役以耗国疲民无益实利　水莫大于四渎而河数徙失禹故道济水又王莽时而絶况众流之细其通塞岂得而常

　　玉海卷二十二
<子部,类书类,玉海>
　　钦定四库全书
　　玉海卷二十三
</div>
    <div class="pagination">
<a href="玉海_page37.html">上一页</a><span>...</span><a href="玉海_page33.html">33</a><a href="玉海_page34.html">34</a><a href="玉海_page35.html">35</a><a href="玉海_page36.html">36</a><a href="玉海_page37.html">37</a><span class="current-page">38</span><a href="玉海_page39.html">39</a><a href="玉海_page40.html">40</a><a href="玉海_page41.html">41</a><a href="玉海_page42.html">42</a><a href="玉海_page43.html">43</a><span>...</span><a href="玉海_page39.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
