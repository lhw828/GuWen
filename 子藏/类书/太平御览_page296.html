<!DOCTYPE html>
<html>
<head>
    <meta charset="UTF-8">
    <title>太平御览 - 第 296 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 296 页/共 737 页</h1>
    <div class="content">《竹林七贤论》曰：阮籍字嗣宗，性乐酒，善啸，声闻百步。箕踞啸歌，酣放自若。时苏门山中忽有真人宰缮。籍亲往寻其人幼梢巅，遂登岭从之，箕坐相对。籍乃商略终古以问之，仡然不应，籍因对之长啸。有顷，彼乃断然叹曰：“可更作。”籍又啸，意尽退还半岭，闻岭巅酋然有声，若数部鼓吹。顾瞻，乃向人之啸也。（《世说》同。）
《王□别传》曰：王道与庾亮游于石头，会遇□至。是日迅风飞帆，□倚楼而长啸，神气甚逸。
王子年《拾遗记》曰：太始二年，南方有因霄之国，人皆善啸。大丈夫啸闻百里，妇人啸闻五十里。如笙竽之音，秋冬则声清高，春夏则声沉下。人舌尖处倒向喉内，亦云有两舌重沓，以爪徐刮之，则啸声逾远。故《吕氏春秋》云“反舌殊乡之国”，即此之谓也。
《列女传》曰：鲁漆室之女者，过时未人。当穆公之时，君老太子幼，女倚柱而啸。邻人妇从谓曰：“何啸之悲也？子欲嫁乎？”女曰：“吾忧鲁君老而太子少也。”
《西京杂记》曰：东方生善啸。每一曼声长啸，尘落瓦飞。
《郭子》曰：刘道真少时，（刘宝，字道真，高平人，安北将军。）渔钓而惫于草泽。善歌啸，闻之者无不留连。有一老妪识其非常人，甚乐歌啸，乃杀豚进。重真食豚尽，了不谢。
《世说》曰：晋文王德盛功大，坐席严敬，拟于王者。惟阮籍在坐，箕踞啸歌，酣饮自若。
又曰：刘越石为胡骑所围，数重，窘迫无计。刘依夕乘月登楼清啸，胡贼闻之，皆凄悲长叹。
又曰：谢太傅盘桓东山时，与孙兴公诸人泛海戏。风起浪涌，诸人色动，并唱使还。太傅神情方雅，王逸少吟啸不言。
又曰：王子猷尝寄人空宅，便令种竹。啸咏良久，直指竹曰：“何可一日无此君。”
又曰：谢万北征，尝以啸咏自高，未尝抚慰众士。谢公谓曰：“汝为玄帅，宜数唤诸将慰劳之。”万都无其说，直以如意指四座曰：“诸公皆是劲卒。”诸将甚怨之。
《搜神记》曰：赵炳尝临水从船人乞渡，船人不许。炳乃张盖坐其中，长啸呼风，乱流而济。
《浔阳记》曰：桓宣穆使人寻庐山，见一人谓之曰：“君过前岭，必逢二年少相随长啸，试要问之。若不与言者，可速去。”此人过岭，果见二年少以袂掩鼻长啸，状如恶兽。呼不与言。
《神境记》曰：营道郡西有灵源山，有石髓紫芝者。有采药此山闻林谷间有长啸者。今樵人往往犹闻焉。
《异苑》曰：浔阳姑石在江之坻。初，桓玄西下，令人登之，中岭，便闻长啸，声甚清彻。至峰顶，见一人箕踞石上啸。旨曰：“啸者，其气激于喉中而浊，谓之言；激于舌端而清，谓之啸。言之浊可以通人事，达情性，啸之清可以感鬼神，致不死。出其言善，千里应之；出其啸清，万灵授职。故古之学道者重矣。”
又曰：太上道君授于西王母，西王母授于南极真人，南极真人授于广成子，广成子授于啸父，啸父授于务光，务光授于舜，舜演之为琴以授禹。自後而废。续有晋太行山仙君孙公得之，乃得道而无所首缮。阮嗣宗所得少分。其後堙灭，不复闻矣。
又曰：啸有一十五章：一曰权舆，啸之始也；二曰流□，乃古之善啸者，听韩娥之声而写之；三曰深溪虎，古之善啸者，听溪中虎声而写之；四曰高柳蝉，古之善啸者，听而写之；五曰空林夜鬼，古之善啸者，夜过空林，闻而写之；六曰巫峡猿，古之善啸者，闻而写之；七曰下鸿鹄，出于师旷，演清角之音，善啸者写之；八曰古木鸢；九曰龙吟，皆啸者闻而写之；十曰动地，出於孙公，其音亦师旷清徵也；十一曰苏门，孙公隐苏门山之作也；十二曰刘公命鬼，仙人刘根之所为也；十三曰阮氏逸韵，阮籍所作也；十四曰正章，深远极大，非常声也；十五曰毕者，五音之极，而大道毕矣。
晋成公绥《啸赋》曰：逸群公子体奇好异，傲世忘荣，绝弃人事。于是，延友生，集同好，精性命之至机，研道德之玄奥，邈跨俗而遗身，乃慷慨而长啸。发妙声于丹唇，激哀音於皓齿。响抑扬而潜转，气冲郁而起。协黄宫于清角，杂商羽于流徵，飘游□於泰清，集长风乎万里。谅自然之至音，非丝竹之所拟。
桓玄《与袁宜都书论啸》曰：读卿歌赋，序咏音声皆有清味，然以啸为仿佛有限不足以致幽旨，将未至耶？夫契神之音，既不俟多瞻而通其致。苟一音足以究清和之极，阮公之言不动苏门之听，而微啸一鼓，玄默为之解颜，若人之兴逸响惟深也哉。
袁山松答书曰：啸有清浮之美，而无控引之肾拢歌穷渊根之致，用之弥觉其远。至乎吐辞送意，曲究其奥，岂唇吻之切，发一往之清吟而已。若夫阮公之啸，苏门之和，盖感其一奇，何为徵此，一至大疑啸歌所拘邪！
颦
《韩子》曰：韩昭侯使人藏弊。或曰：“君亦不仁矣，弊不以赐左右而藏之。”昭侯曰：“吾闻明君颦有为颦，笑有为笑，之与颦，笑相去远矣。吾必待有功，故藏之未有与也。”
《庄子》曰：西施病心而颦，其里之鬼人见而美之，归亦捧心而颦。其里之富人见之，坚闭门而不出，贫人见之，挈妻子而走之。夫彼知美颦，而不知颦之所以美。
嵇康《高士传》曰：於陵仲子，齐人。常归省母。人馈其兄鹅，仲子颦蹙曰：“恶用是者哉？”
卷三百九十三　人事部三十四
坐
《释名》曰：坐，挫也。骨节挫屈也。（“小人群党，坐于王床。”王床者，王者床。）
《毛诗□车邻》曰：既见君子，并坐鼓瑟。
《礼记□曲礼上》曰：夫为人子者坐不中席。
又曰：离坐离立，无往参焉。
又曰：男女不杂坐。
又曰：立毋跛，坐无箕。
又曰：有忧者侧席而坐，有丧者专席而坐。
又曰：虚坐尽後，食坐尽前。
《左传□襄二十六》曰：伍举奔晋，声子遇之郊，班荆相与食。（班，布；荆，坐。）
又襄二十七年曰：卫子鲜奔晋。公使止之，不可。及河，又使止之。止使者而盟于河，托于木门，（木门，青向。）不向卫国而坐。（怨之深也。）
又定四曰：申包胥如秦乞师，勺饮不入口七日。秦哀公为之赋《无衣》，九顿首而坐，秦师乃出。
《春秋演孔图》曰：孔子长十尺，大九围，坐如蹲龙，立如牵牛。
《尔雅》曰：妥，安坐也。
《汉书》曰：单父人吕公，善沛令，避仇从之，客，因家焉。沛中豪杰吏闻令有重客，皆往贺。萧何为主吏，主进，（进者，会礼之财也，主赋剑礼，进为之师也。）令诸大夫曰：“进不满千钱，坐之堂下。”高祖为亭长，乃绐为谒曰：“贺钱万。”实不持一钱谒入。吕公大惊，起迎之门。吕公者，好相人，见高祖状貌，因重敬之，引入坐上坐。
又曰：上幸上林，皇后、慎夫人从。其在禁中，常同坐。及坐，郎署袁盎却慎夫人坐，慎夫人怒，不肯坐。上亦怒，起。盎曰：“陛下既已立后，慎夫人乃妾，妾主岂可以同坐哉？”
又曰：茂陵徐生上疏言：“霍氏泰盛。”後霍氏诛灭，而告霍氏者皆封。人为徐生上书曰：“臣闻客有过主人者，见其灶直突旁有积薪。客谓主人，更为曲突，远徙其薪，不者且有火患。主人默然不应。俄而，家果失火。邻里共救之，幸而得息。于是，杀牛致谢。其邻人灼烂者在于上行，馀各以功次坐，而不禄言曲突者。”
又曰：高祖使陆贾赐赵他印，为南越王。贾至，赵佗结基倨见贾。（基倨，谓伸其两肢而坐也，亦曰箕距。）
又曰：谚曰：“千金之子，坐不垂堂。”
又曰：陈遵字孟公。时列侯有与陈遵同姓者，每至，门人曰陈孟公，坐中莫不震动。既至而非，因号其人曰陈惊坐。
《东观汉记》曰：上幸谯。使王霸攻周建，贼雨射城中，中霸前酒尊，霸安坐不动。
又曰：隗嚣围来歙，上自将救之。围解，置酒高会，赐歙班绝席，坐在诸将之右。
谢承《後汉书》曰：汝南薛字子礼，为北海长。家贫，坐无完席。妻曰：“白居，无俸禄给子孙，复无完席耶？”以善席与，自坐败者。
又曰：郑敬字次都。钓於大泽，折芰而坐，以荷荐肉，瓠瓢盛酒，琴书自娱。
范晔《後汉书》曰：袁术僭号，人情离叛，欲北至青州从袁谭，曹操使刘备邀之还寿春，至江亭坐箦床而叹曰：“袁术乃至于是乎？”欧血而死。
又曰：孔融性宽容，少忌，好士，喜诱益後进。及退闲职，宾客日盈其门。常叹曰：“坐上宾恒满，尊中酒不空。吾无忧矣！”与蔡邕素善，邕卒後，有虎贲士貌类于邕，融每酒酣，引与同坐。
又曰：郑公业谏董卓曰：“张孟卓东平长者，坐不窥堂。”（言不妄视也。）
《吴书》曰：孙权遣于禁还，群臣送禁。虞翻谓禁曰：“卿勿谓吴无人，吾谋不用耳。”禁虽为翻所恶，然犹盛叹翻。魏文帝为翻设虚坐。
《蜀志》曰：费为诸葛亮司马。值军帅魏延与长史杨仪相憎，每并坐论，延或举刃拟仪，仪涕泣横集。常入坐其间，谏喻分别，终亮之世，各尽延、仪之用也。
又曰：王平字子均，巴西{宀万}渠人。生长戎旅，手不能书，所识不过十字。而口授作书，皆有意理。使人读《史》、《汉》诸记《传》听之，备知其义。从朝至夕，端坐俨然也。
《吴志》曰：步骘字子山，与广陵卫旌俱以种瓜自给。会稽焦征羌，郡之豪族。骘等修刺奉瓜，征羌见之，隐几坐帐中，设席于地坐骘、旌。旌忿耻，骘神色自若。
邓粲《晋记》曰：裴遐性恬和。同类有试遐者，推堕床下。遐拂衣还坐，言无异色。
《汉晋春秋》曰：王褒父仪为文帝所杀，未尝西向坐，示不臣也。
《晋中兴书》曰：陶淡字处静。年十五，便服食绝。家累千金，僮客百数，淡终日端拱，绝不婚娶。居临湘县山中，立小草屋，裁足容身。时还家，设小床独坐，不与人共。
《何晏别传》曰：胩小时，武帝雅奇之，欲以为子。每挟将游观，命与诸子长幼相次。晏微觉，於是，坐则专席，止则独立。或问其故，答曰：“礼，异族不相贯坐位。”
《孟嘉别传》曰：庾亮领江州，嘉为从事。褚褒为豫章，出朝。亮正旦大会，时彦悉集，嘉坐次第甚远。褒问亮曰：“闻有孟嘉其人，何在？”亮曰：“在坐。卿但自觅。”褒观众人，指嘉谓亮曰：“将无是乎？”亮欣然笑。嘉为褒所得，乃益重嘉焉。
皇甫谧《高士传》曰：管宁常坐一木榻，五十馀年。榻上当膝皆穿。
《六韬》曰：文王出田，见吕尚坐茅而渔，乃再拜与归。
又曰：纣之时，妇女坐之绮席。
《晏子》曰：景公猎，休，坐地食。晏子後至，灭葭而席。公不悦曰：“子席何也？”对曰：“臣闻介胄坐阵不席，狱讼不席，狱户不席，三者皆忧也，臣不敢以忧侍坐。”
《孟子》曰：晋平公之於亥唐也，入云则入，坐云则坐，食云则食，虽蔬食菜羹未尝不饱。
《庄子》曰：原宪处鲁，居环堵之室，匡坐而弦歌。
《风俗通》曰：延嘉中，中常侍单超、左、（音贯。）徐璜、具瑗、唐衡在帝左右，纵其奸慝。时人谓之语曰：“左回天，徐转日，具独坐。”言其信用，甚於圆转。
又曰：汝南陈伯敬，行必举步，坐必俨然。
《郭子》曰：何次道（充，字次道。）往王丞相，许丞相以麈尾霍床，呼何共坐，云：“来，来，此是君位。”
《世说》曰：魏明帝使后弟毛曾与夏侯太初共坐，时人谓之蒹葭倚玉树。
《语林》曰：马融算浑天不合，召郑玄令算，一算便决。及玄业成辞归，融心忌焉，玄亦疑有追者，乃坐桥下，在水上据屐。融果转戒欲敕追之。告左右曰：“玄在土下、水上，据木，此必死矣。”遂罢追。
《俗说》曰：王僧敬神明俊彻，为一时之标。桓玄时集聚宾客，莫有出其右者。王在坐，都不复觉有馀人。坐无王，便觉殷仲文、谢益寿吻佳。王僧敬兄弟列坐斋中，见之若神。小人从户前过，皆肃然毛竖。嵇康《绝交书》曰：“危坐一时，Φ不得摇。”
卧
《说文》曰：眠，翕目也。寝，病卧也。卧，休也。
《释名》曰：卧，化也。其精神变化不与觉时同也。寐，谧也；谧，静无声也。寝，侵也，损事功也。瞑，泯也，无知泯泯也。
《礼记□玉藻》曰：君子寝恒东首。（郑玄注曰：首生气也。）
又《乐记》曰：魏文侯问于子夏曰：“吾端冕而听古乐，则惟恐卧；听郑卫之音，则不知倦。”
《论语□公冶长》曰：宰予昼寝。子曰：“朽木不可雕也，粪土之墙，不可亏也，于予与何诛。”（诛，责。）
又《乡党》曰：寝不尸。（布展手足，似尸象。）
《史记》曰：吴起为将，与士卒最下者同衣食。卧不设席，行不乘骑。
又曰：上自将击黥布，群臣居守，皆送至灞上。留侯病，自强起，至曲邮，因说上令太子为将军，监关中军。上曰：“子房虽疾强卧，而傅太子。”
《汉书》曰：黥布反，上疾，欲使太子击之。吕后承间为上泣曰：“上虽疾，强载辎车，卧而护之，诸将不敢不尽力。”
又曰：上欲废太子。吕后使建成侯吕泽劫张良曰：“君常为上谋臣，今上欲易太子，君安得高枕而卧？”
又曰：汲黯拜淮阳太守，黯伏谢不受。上曰：“君薄淮阳耶？顾淮阳吏民不相得，吾徒得君，重卧而治之。”
又曰：初，武帝遗诏以讨莽何罗功，封金日为宅侯。日以帝少不受封，辅政岁馀，病困。大将军光白封，日卧授印绶，一日薨。
又曰：吴楚反，乏粮，饥，欲退数挑战。周亚夫终不出。夜，军中惊，内相攻击，扰乱至於帐下。亚夫终卧不起，须臾亦定。
又曰：董贤常与上卧起。尝昼寝，偏籍上衣袖，上欲起，恐动贤，乃断袖而起。
又曰：王莽军师外破，大臣内叛，忧懑不能食，但饮酒啖鳆鱼。读军书倦，因凭几寝，不复就床。
《後汉书》曰：彭宠自立为燕王。其妻数恶梦，又多见变怪。五年春，宠斋，独在便室，仓头子密等三人因宠卧寝寐，共缚宠着床。告外吏云：“大王斋禁，皆使吏休。”
《东观汉记》曰：吴汉击富平，获索二贼於平原。明年春，贼率五万馀人，夜攻汉营，军中惊乱，坚卧不动。
又曰：上在邯郸宫，昼卧温明钓拢耿入，造床下，请问。因说曰：“今更始失政，天下可驰檄而定。”
又曰：杨政常过杨虚侯马武，武称疾卧，欲令政拜床下。政入户，径上床坐，武恨，语言不怿。政因曰：“蕃臣不思求贤报国而骄天下英俊，今日摇动者，刀入胁。”左右大惊。
《蜀志》曰：先主既定益州，广汉太守夏纂请秦密为师友祭酒，领五官掾，称曰仲父。密称疾卧在茅舍，纂将功曹石、主簿王并即密底社谈，密卧如故。
沈约《宋书》曰：羊欣字敬玄。从父不疑为乌程令。年十二时，王献之为吴兴太守，甚知爱之。献之常夏月入县，欣着新绢裙昼寝，献之书数幅而去。欣书本工，因此弥善。
《锺离意别传》曰：严遵者，与光武皇帝俱为诸生。游涉他县同门精学。暮夜宿，二人寒不得寝卧，更相谓曰：“後若豪贵，忆此之难，宜勿相忘。”
《罗含别传》曰：罗含，字君章。少尝昼卧，梦一鸟文色异常，径飞入口。
《杜祭酒别传》曰：君新作被，Й眠觉晏起，乃叹：“Й便眠使人不起！”异事，因令看陌上有寒人，举被乞之，常眠布被中。
《会稽典录》曰：陈修字奉迁。少为郡。受《韩诗》、《梁春秋》，家贫为吏，常出檐，上下恒食乾□。（音备。）每至正腊，僵卧不起。同僚请，不肯往，其志操如此。
《吴越春秋》曰：楚平王遣使者封函印绶，追召子胥。子胥以夜半时卧觉，忽而仰天悲叹，言曰：“父兄俱死，当谁归乎？”泣下交流。恐为楚所得，乃贯弓执矢，步出东郭。
</div>
    <div class="pagination">
<a href="太平御览_page295.html">上一页</a><span>...</span><a href="太平御览_page291.html">291</a><a href="太平御览_page292.html">292</a><a href="太平御览_page293.html">293</a><a href="太平御览_page294.html">294</a><a href="太平御览_page295.html">295</a><span class="current-page">296</span><a href="太平御览_page297.html">297</a><a href="太平御览_page298.html">298</a><a href="太平御览_page299.html">299</a><a href="太平御览_page300.html">300</a><a href="太平御览_page301.html">301</a><span>...</span><a href="太平御览_page297.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
