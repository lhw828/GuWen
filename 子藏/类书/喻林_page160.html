<!DOCTYPE html>
<html>
<head>
    <meta charset="UTF-8">
    <title>喻林 - 第 160 页/共 195 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>喻林 - 第 160 页/共 195 页</h1>
    <div class="content">　　或曰因秦之法清而行之亦可以致平乎曰譬诸琴瑟郑衞调俾防因之亦不可以致箫韶矣【扬子寡见】
　　断木为棊梡革为鞫亦皆有法焉不合乎先王之法者君子不法也【扬子吾子】
　　次四毕格禽鸟之贞测曰毕格禽正法位也【太经第二格】上九井无干水直衍匪谿匪谷终于愆测曰井无干法妄恣也【太经第三法】
　　民由水也济大川者太上乘舟其次泅泅者劳而危乘舟者逸而安虚入水则必溺矣以知能治民者泅也以道德治民者舟也纵民之情谓之乱絶民之情谓之荒曰然则如之何曰为之限使勿越也为之地亦勿越故水可使不滥不可使无流善禁者先禁其身而后人不善禁者先禁人而后身善禁之至于不禁【申鉴政体】
　　茍有土地百姓可富也茍有市列商贾可来也茍有士民国家可彊也茍有法令奸邪可禁也【濳夫论劝将】
　　夫制法之意若为藩篱沟壍以有防矣择禽兽之尤可数犯者而加深厚焉【濳夫论断讼】
　　夫法度明虽不闻奸奸无由生法度不明虽日求奸决其源鄣之以掌也御者无衔见马且犇无以制也使王良持辔马无欲犇之心御之有数也【王充论衡非韩篇】
　　本者经常之法规矩之要圆凿不可以方枘铅刀不可以斫伐此非常用之事不能成其功非常用之器不可成其巧故天失其常则有逆气地失其常则有枯败人失其常则有患害【武矦十六防治国】
　　亾国非无令也患于令烦而不行败军非无禁也患于禁设而不正【抱朴子外篇用刑】
　　班倕不委规矩故方圆不戾于物明君不释法度故机诈不肆其巧【抱朴子外篇用刑】
　　仁者为政之脂粉刑者御世之辔防脂粉非体中之至急而辔防须臾不可无也【抱朴子外篇用刑】
　　执辔者欲马之遵轨也明法者欲人循治也辔不均齐马失轨也法不适时人乖理也是以明主务循其法【刘子法术】
　　立法者譬如善御察马之力揣途之数齐其衔辔以从其势故能登阪赴险无覆辙之败乘危渉远无越轨之患【刘子法术】
　　夫法令者人君之衔辔棰防也而民者君之舆马也若使人臣废君法禁而施已政令则是夺君之辔防而已独御之也【濳夫论衰制】
　　今以心察锱铢之重则莫之能识悬之权衡则毫厘之重辨矣【刘子正赏】
　　夫算者不运筹防不能定其数治国者不蹈法度不能致康哉【扬子法言注先知篇】
　　航倾则人危法乱则国亾【子法言注寡见篇】
　　椉骐骥而驰骋兮无辔衔而自载乘汜【泛】詂【敷】以下流兮无舟檝而自备背法度而心治兮辟与此其无异【补文选屈原惜往日】
　　措钧石使禹察之不能识也悬于权衡则厘髪识矣【意林慎子】
　　渔人张网于渊以制吞舟之鱼明主张法于天下以制强梁之人立法以隄民百姓不能干立防以隄水江河不能犯防而可犯则江河成灾法而可干则百姓成害【意林阮子】
　　有权衡者不可欺以轻重有尺寸者不可差以长短有法度者不可巧以诈伪【意林慎子】
　　明镜龟防也章程斛斗也铨衡丈尺也【意林新论】
　　法者主之柄吏者民之命法欲简而明吏欲公而平【意林典论】
　　塞一蚁孔而河决息施一车辖而覆乘止立法令者亦宜举要【意林物理论】
　　君必有明法正义若悬权衡以称轻重所以一羣臣也【艺文类聚刑法部刑法】
　　匠万物者以绳墨为政驭大国者以法理为本【艺文类聚刑法部刑法表】
　　人犹水也法令为隄防不固必致奔突茍无决溢使君何患哉【太平御览职官部良令长下】
　　圣人之治也若平地焉聋盲跛蹇皆能复之法若邱陵也非有逸足不能超也【大平御览人事部叙圣】
　　牛马之为人驾乘者非乐负千钧之重行千里之险鞭防痛矣【太平御览兽部马五】
　　匠人不能释尺寸而意长短废绳墨而起平木也工人不能置规而为圆去矩而为方【黄帝素问灵枢经逆顺肥痩】
　　文武
　　张而不弛文武弗能也弛而不张文武弗为也一张一弛文武之道也【礼记杂记下】
　　弓弩久张之则絶其力久弛之则失其体【郑氏注礼记杂记下】工欲善其事必先利其器文德者帝王之利器威武者文德之辅助也【前汉书刑法志】
　　文武递用长久之道譬之天地昬明之迭【晋书戴若思传】文有三侑武无一赦惠者多赦者也先易而后难久而不胜其祸法者先难而后易久而不胜其福故惠者民之仇讐也法者民之父母也【管子法法】
　　兽厌走而有伏罟一偃一侧不然不得大文三曾而责义与德大武三曾而偃武与力【管子势】
　　文武之所由起也文者爱之征也武者恶之表也爱恶循义文武有常圣人之元也譬之若寒暑之序时至而事生之圣人不能为时而能以事适时事适于时者其功大【吕氏春秋召类】
　　文武之术左右为宜郤縠敦书故举为元帅岂以好文而不练武哉孙武兵经辞如珠玉岂以习武而不晓文也【文心雕龙程器】
　　五行殊性俱为人用文武异材竝为大益犹救火者或提盆榼或挈瓶【瓶容一斗】盂其器方圆形体虽返名质相乖至于盛水灭火功亦齐焉缴者身仰钓者身俯俯仰别状取利同焉织者渐进耕者渐退进退异势成务等焉墨子救宋重趼而行干木在魏身不下堂行止异迹存国一焉文以赞治武以凌敌移舍殊律为绩平焉【刘子文武】四时之行有寒有暑圣人法之故有文有武天地之位有前有后有左有右圣人法之以建经纪春生于左秋杀于右夏长于前冬藏于后生长之事文也收藏之事武也是故文事在左武事在右【艺文类聚刑法部刑法】
　　文武之道应物随时譬彼蘧庐方兹刍狗执而不遣更增其弊【道德经注疏卷六】
　　生为杀元杀为生首二者相形吉凶着矣故知生而不知杀者逆天之纪也知杀而不知生者反地之要也【道德经指归卷十二】
　　调长祥和天之喜风也折扬奋厉天之怒风也【玉海天文天文书上】
　　寛严
　　九三家人嗃嗃悔厉吉妇子嘻嘻终吝【易家人】
　　凡物以猛为本者则患在寡恩以爱为本者则患在寡威【王弼注易家人】
　　天地之间有沧热善用道者终不竭【汲冡周书周祝解】
　　天气下降地气上腾而有寒暑生焉刑新国用轻典刑乱国用重典轻重随俗而有寛猛异焉天道有上下交接之义故寒暑易节政教有用俗改更之理故寛猛相济【尚书正义毕命】
　　子产犹众人之母也能食之不能敎也【礼记仲尼燕居】
　　今父之亲子也亲贤而下无能母之亲子也贤则亲之无能则怜之母亲而不尊父尊而不亲水之于民也亲而不尊火尊而不亲土之于民也亲而不尊天尊而不亲命之于民也亲而不尊鬼尊而不亲【礼记表记】
　　惟有德者能以寛服民其次莫如猛夫火烈民望而畏之故鲜死焉水懦弱民狎而翫之则多死焉故寛难【左传昭公二十年】
　　夫刑罚威狱以类天之震燿杀戮也温慈和惠以放天之生殖长育也是故春一草枯则为灾秋一木华亦为异【后汉书应奉列传】
　　震雷电激不崇一朝大风冲发希有极日然犹继以云雨因以润物是则天地之威不可经日浃辰帝王之怒不宜讫情尽意【吴志诸葛恪传】
　　寛猛兼设水火俱陈【北齐书文苑李广传】
　　治大国若烹小鲜为寛裕者曰勿数挠为刻削者曰致其咸酸而已矣【淮南子齐俗训】
　　宋人有御马者不进拔劒刭而弃之于沟中又驾一马马又不进又刭而弃之于沟若是者三以此威马至矣然非王良之法也王良登车马无罢驽尧舜治世民无狂悖王良驯马之心尧舜顺民之意人同性马殊类也王良能调殊类之马太公不能率同性之士然则周公之所下白屋王良之驯马也太公之诛二子宋人之刭马也举王良之法与宋人之操使韩子平之韩子必是王良而非宋人矣王良全马宋人贼马也马之贼则不若其全然则民之死不若其生【王充论衡非韩篇】
　　喻林卷九十七
<子部,类书类,喻林>
　　钦定四库全书
　　喻林卷九十八　　　　　明　徐元太　撰政治门【三】
　　敎化
　　水之流也固走下不善故有桴【汲冡周书周祝解】
　　下之顺上当如在纲各有条理而不乱也【孔氏传书盘庚上】为政之术如梓人治材为器已劳力朴治斵削惟其当涂以漆丹以朱而后成以言敎化亦须礼义然后治【孔氏传书梓材】
　　中原有菽【音叔】庶民采之螟蛉有子蜾蠃负之敎诲尔子式谷似之【诗小雅小宛】
　　天之牖民如壎【音埙】如箎【音池】如璋如圭如取如携【诗大雅板】思乐【音洛】泮【音判】水薄采其芹鲁矦戾止言观其旂　思乐泮水薄采其藻鲁侯戾止其马蹻蹻　思乐泮水薄采其茆鲁侯戾止在泮饮酒【诗鲁颂泮水】
　　风风也敎也风以动之敎以化之【毛诗关雎】
　　麟之趾关雎之应也关雎之化行则天下无犯非礼虽衰世之公子皆信厚如麟趾之时也【毛诗麟趾】
　　汉广德广所及也文王之道被于南国美化行乎江汉之域【毛诗广汉】
　　汝坟道化行也文王之化行乎汝坟之国【毛诗汝坟】
　　行露召伯听讼也衰乱之俗微贞信之教兴强暴之男不能侵陵贞女也【毛诗行露】
　　飘风回风也恶人被德化而消犹飘风之入曲阿也【毛诗卷阿注】
　　猱之性善登木若教使其为之必也涂之性善着若以涂附其着亦必也以喻人之心皆有仁义敎之则进【郑氏笺诗角弓】
　　教令之出如卖物物善则其售贾贵物恶则其售贾贱德加于民民则以义报之【郑氏笺诗抑】
　　鸮恒恶鸣今来止于泮水之木上食其桑黮为此之故故改其鸣归就我以善音喻人感于恩则化也【郑氏笺诗泮水】激扬之水波流湍疾行于石上洗去石之垢秽使白石凿凿然而鲜明以兴桓叔之德政教寛明行于民上除去民之疾恶使沃国之民皆得有礼义也【毛诗正义扬之水】蒹葭在众草之中苍苍然彊盛虽似不可雕伤至白露凝戾为霜则成而为黄矣以兴众民之彊者不从襄公教令虽似不可屈服若得周礼以教则众民自然服矣【毛诗正义蒹葭】
　　菁菁然茂盛者萝蒿也此萝蒿所以得茂盛者由生在阿中得阿之长养故茂盛以兴德盛者是学士也此学士所以致德盛者由升在彼学中得君之长育故使德盛【毛诗正义菁菁者莪】
　　桑虫自有子而蒲卢负而养之以成己子若有圣德者能教诲尔之万民用善道则似之矣【毛诗正义小宛】
　　王之不教小人如人之禁彼云无得教猱之升木若教之升木则如以涂泥涂物必附着也何者猱之性善登木今教之使登必能登木矣又喻涂之性善附着以之涂物必着矣以兴王自不教小人以仁义者若教小人以仁义则必从矣何者以人性皆有仁义因其性而道之故教之必从也【毛诗正义角弓】
　　天王之导民也如壎然如箎然言民必应君命如壎箎之相和也如璋如圭然言民必同君心如圭璋之相合也又如往取物如手携物言其必从君化如携取之随人君也【毛诗正义板】
　　翩然而飞者彼飞鸮恶声之鸟今来集止于我泮水之林食我泮宫之桑黮归我好善之美音恶声之鸟食桑黮而变音喻不善之人感恩惠而从化【毛诗正义泮水】
　　天地之道寒暑不时则疾风雨不节则饥教者民之寒暑也教不时则伤世事者民之风雨也事不节则无功【礼记乐记】
　　政之教大夫官之教士技之教庶人扬则抑抑则缀以德行不任以言庶人以言犹以夏后氏之祔怀袍褐也行不越境【大戴礼记虞戴德】
　　为人父者以为父鹄为人子者以为子鹄为人君者以为君鹄为人臣者以为臣鹄故射者各射已之鹄【礼记射义】蒲卢取桑虫之子去而变化之以成为己子政之于百姓若蒲卢之于桑虫然【郑氏注礼记中庸】
　　觞酒豆肉让而受恶民犹犯齿衽席之上让而坐下民犹犯贵朝廷之位让而就贱民犹犯君【礼记坊记】
　　治国虽用善道所宜而不更为讲学使民知其道理如农夫虽种嘉谷而不耘壅则苗不出茂厚实也【礼记正义礼运】农夫耕田既毕以美善种子而种之圣王以礼正人情既毕用此善道而敎之【礼记正义礼运】
　　十二月限分犹人才各有所长圣人随人才而教之则人竭其才之所长而为功【礼记正义礼运】
　　父义母慈父能教而不能爱母则能爱而不能教言子产若众人之母但能恩慈食之不能严励教之【礼记正义仲尼燕居】
　　子欲善而民善矣君子之德风小人之德草草上之风必偃【论语颜渊】
　　德之流行速于置邮而传命【孟子公孙丑上】
　　家语宓子贱仕鲁为单父宰孔子使巫马期往观政焉入界见防得鱼辄舍之期问焉曰凡防者为得鱼也何以得鱼郤舍之曰鱼之大者名鱄鱄吾大夫爱之鱼之小者名鱦吾大夫欲长之是以得二者辄舍之【尔雅释鱼疏】夫上之化下下之从上犹泥之在钧唯甄者之所为犹金之在镕唯冶者之所铸【前汉书董仲舒传】
　　夫万民之从利也如水之走下不以教化隄防之不能止也是故教化立而奸邪皆正者其隄防完也教化废而奸邪并出刑罚不能胜者其隄防坏也【前汉书董仲舒传】夫虎豹马牛禽兽之不可制者也及其教驯服习之至可牵持驾服唯人之从臣闻揉曲木者不累日销金石者不累月夫人之于利害好恶岂比禽兽木石之类哉期年而变臣尚窃迟之【前汉书公孙传】
　　虽见奇丽纷华非其所习辟犹戎翟之与于越不相入矣是以欲寡而事节财足而不争【前汉书货殖传】
　　化正天下易于决流抑队【前汉书贡禹传】
　　夫改政移风必有其本传曰吴王好劒客百姓多创瘢楚王好细腰宫中多饿死长安语曰城中好髙髻四方髙一尺城中好广眉四方且半额城中好大袖四方全匹帛【后汉书马援子廖传】
　　若教化之废推中人而坠于小人之域教化之行引中人而纳于君子之涂【后汉书荀淑列传】
　　君如杅民如水杅方则水方杅圆则水圆上之化下犹风之靡草【后汉书宦者列传】
　　主簿闻陈元之过不罪而化之得无少鹰鹯之志邪览曰以为鹰鹯不若鸾鳯【后汉书循吏列传】
　　整齐风俗而轻脱威仪犹负薪救火无乃更崇其炽乎【吴志孙权传注】
　　桑葚甜甘鸱鸮革响乳酪养性人无妬心【晋书张天锡传】夫亷耻之于政犹树蓺之有丰壤良岁之有膏泽其生物必由然茂矣若廉耻不存而惟刑是御则风俗雕弊人失其性锥刀之末皆有争心虽峻刑严辟犹不胜矣【晋书阮种传】
　　招遥昏回则天位正五教班叙则人理定【晋书皇甫谧传】教者治化之本人伦之始所以诱达羣方进德兴仁譬诸土石陶冶成器【宋书礼一志】
　　民之从义犹若回风之卷草也【宋书文九王建平传】
　　信食相资代为唇齿富教相假逓成辅车【宋书顾觊之传】命待教全运须化立譬以良医之室病者所存【宋书顾觊之传】夫善政之于民犹良工之于埴也用功寡而成器多【宋书良吏传史臣】
　　生民之有学斆犹树木之有枝叶果行育德咸必由兹【南齐书武帝本纪】
</div>
    <div class="pagination">
<a href="喻林_page159.html">上一页</a><span>...</span><a href="喻林_page155.html">155</a><a href="喻林_page156.html">156</a><a href="喻林_page157.html">157</a><a href="喻林_page158.html">158</a><a href="喻林_page159.html">159</a><span class="current-page">160</span><a href="喻林_page161.html">161</a><a href="喻林_page162.html">162</a><a href="喻林_page163.html">163</a><a href="喻林_page164.html">164</a><a href="喻林_page165.html">165</a><span>...</span><a href="喻林_page161.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
