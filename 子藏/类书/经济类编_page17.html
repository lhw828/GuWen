<!DOCTYPE html>
<html>
<head>
    <meta charset="UTF-8">
    <title>经济类编 - 第 17 页/共 74 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>经济类编 - 第 17 页/共 74 页</h1>
    <div class="content">　　宋苏舜钦答韩持国书　近得京信长姊奄逝中怀殒裂不堪其哀更承慰问重增号絶且见责以兄弟在京不以义相就以尽友悌之道独覊外数千里自取愁苦持国予之素所畏者也今言如是疑非出于持国也然笔迹趣向皆持国又不足疑是持国知其一未知其他予不得不为持国班班而言也予亦人也非翼而飞蹄而驰者也岂无亲戚之情岂不知防合之乐也虽是禽兽亦安肯舍安逸而就愁苦哉此语去离物情逺矣岂当出于持国之口耶昨在京师官时不敢犯人顔色不敢议论时事随众上下心志蟠屈不开固亦极矣不幸适在疑嫌之地不能决然早自引去致不测之祸捽去下吏无人敢言友讐一波共起谤议被废之后喧然未已更欲寘之死地然后为快来者往往钩頥言语欲以传播好意相存防者几稀矣故闭户或密出不敢与相见如避兵冦惴惴然惟恐累亲戚耳偷俗如此安可久居其间遂超然逺举覊泊于江湖之上不唯衣食之累实亦少避机穽也况血属之多持国见之矣屋庐之隘持国亦见之矣资入之薄持国又见之矣常相团聚不衣与食可乎不可也食虽足闭闗常不与人相接可乎亦不可也既与人接不与之言可乎又不可也既与之言不与之往还可乎又不可也既与之言语往还人人皆如持国则可今持国尚有此语况亲也义也识也不迨持国者久矣使之加酿恶言喧布上下使仆不能自明则前日之事未为重也便无此事亦终日劳苦应接之不暇寒暑奔走尘土泥淖中不能了人事羸马傲仆日栖栖取辱于都城使人指背讥笑哀闵亦何顔面安得不谓之愁苦哉此虽与兄弟亲戚相逺而伏臈稍足居室稍寛无终日应接奔走之劳耳目清旷不设机闗以待人心安闲而体舒放三商而眠髙舂而起静院明牕之下罗列图史樽以自愉恱不迹公门有兴则泛小舟出盘阊二门吟啸览古于江山之间渚茶野酿足以销忧莼鲈稻蟹足以适口又多髙僧隠君子佛庙胜絶家有园林珍花竒石曲池髙台鱼鸟流连不觉日暮昔孔子作春秋而夷呉又曰吾欲居九夷观今之风俗乐善好事知予守道好学皆欣然愿来过从不以罪人相遇虽孔子复生是亦必欲居此也持国以彼此较之孰为然哉人生内有自得外有所适固亦乐矣何必髙位厚禄役人以自奉养然后为乐今虽侨此亦如仕宦南北安可与亲戚常相守耶持国明年终丧昆仲亦必游宦何以尽友悌之道也况予窘迫势不得如持国意必使我尸转沟洫肉馁豺虎而后可也何其忍耶尝观棠棣之诗云凡今之人莫如兄弟谓兄弟以恩常有急难之时必相拯救卒章云丧乱既平既安且宁虽有兄弟不如友生谓友朋尚义安宁之时以礼义相琢磨也予于持国外兄弟也急难不相救今又于未安宁之际欲以义相琢刻虽古人所不能受予欲不报虑浅吾持国也前得子华诗意亦然未暇缕述今并此以达子华予非躁而忉咄者察之
　　元成宗时诏内外官七十者并听致仕独郭守敬以先朝旧德朝政多谘之累请谢事不许自是凡翰林太史官不许致仕着为令
　　解谗【八则　附】
　　田华之为陈轸说秦惠王曰臣恐王之如郭君夫晋献公欲伐郭而惮舟之侨存荀息曰周书有言美女破舌乃遗之女乐以乱其政舟之侨谏而不听遂去因而伐郭遂破之又欲伐虞而惮宫之竒存荀息曰周书有言美男破老乃遗之美男教之恶宫之竒宫之竒以谏而不听遂亡因而伐虞遂取之今秦自以为王能害王之国者楚也楚知横门君之善用兵与陈轸之智故骄张仪以五国来必恶是二人愿王勿听也张仪果来辞因言轸也王怒而不听
　　陈轸去楚之秦张仪谓秦王曰陈轸为王臣常以国情输楚仪不能与从事愿王逐之即复之楚愿王杀之王曰轸安敢之楚也王召陈轸告之曰吾能听子子欲何之请为之约车对曰臣愿之楚王曰仪以子为之楚吾又自知子之楚子非楚宜安之也轸曰臣出必故之楚以顺王与仪之防而明臣之楚与否也楚人有两妻者人誂其长者长者詈之誂其少者少者许之居无几何有两妻者死客谓誂者曰汝取长者乎少者乎取长者客曰长者詈汝少者和汝汝何为取长者曰居彼人之所则欲其许我也今为我妻则欲其为我詈人也今楚王明主也而昭阳贤相也轸为人臣而常以国情输楚楚王必不留臣昭阳将不与臣从事矣以此明臣之楚与不轸出张仪入问王曰陈轸果安之王曰夫轸天下之辩士也熟视寡人曰轸必之楚寡人遂无柰何也寡人因问曰子必之楚也则仪之言果信也轸曰非独仪之言也行道之人皆知之昔者子胥忠其君天下皆欲以为臣孝己爱其亲天下皆欲以为子故卖仆妾不出里巷而取者良仆妾也出妇嫁于乡里者善妇也臣不忠于王楚何以轸为忠忠且见弃轸不之楚而何之乎王以为然遂善待之
　　卫嗣君谓薄疑曰子小寡人之国以为不足仕则寡人力能仕子请进爵以子为上卿乃进田万顷薄子曰疑之母亲疑以疑为能相万乘所不窕也然疑家巫有蔡妪者疑母甚爱信之属之家事焉疑智足以信言家事疑母尽以听疑也然已与疑言者亦必复决之于蔡妪也故论疑之智能以疑为能相万乘而不窕也论其亲则子母之间也然犹不免议之于蔡妪也今疑之于人主也非子母之亲也而人主皆有蔡妪人主之蔡妪必其重人也重人者能行私者也夫行私者绳之外也而疑之所言法之内也绳之外与法之内讐也不相受也唐德宗时或言韩滉聚兵修城隂蓄异志上疑之以问李泌对曰滉公忠清俭贡献不絶镇抚江东盗贼不起所以修城为迎扈之备耳此乃人臣忠笃之虑柰何更以为罪乎滉性刚严不附权贵故多谤毁臣敢保其无他上曰外议汹汹卿弗闻乎对曰臣固闻之其子臯为郎不敢归省正以谤语沸腾故也遂上章请以百口保滉他日又言于上曰臣之上章非私于滉乃为朝廷计也上曰如何对曰今天下旱蝗闗中米斗千钱仓廪耗竭而江东丰稔愿陛下早下臣章以解朝众之惑面谕韩臯使之归觐令滉速运粮储此朝廷大计也上即下泌章令臯归觐面谕之曰卿父比有谤言朕不复信闗中乏粮宜速致之臯至滉感恱即日发米百万斛听臯留五日即还朝自送至江上冒风涛而遣之陈少游闻之即贡米二十万斛防刘洽得李希烈起居注云某月日陈少游上表归顺少游闻之惭惧发疾卒大将王韶欲自为留后韩滉遣使谓之曰汝敢为乱吾即日全军渡江诛汝矣韶惧而止上闻之喜谓李泌曰滉不惟安江东又能安淮南真大臣之器卿可谓知人遂加滉平章事江淮转运使滉入贡无虚月朝廷赖之使者劳问相继恩遇始深矣
　　德宗使人谕陆贽曰自今要重之事勿对赵憬陈论当宻封手疏以闻又苗晋卿往年摄政尝有不臣之言诸子皆与古帝王同名今不欲明行斥逐宜各除外官又卿清慎太过诸道馈遗一皆拒絶恐事情不通鞭靴之类受亦无伤贽上奏曰昨臣所奏惟憬得闻陛下以至劳神委曲防防是以心膂之内尚有形迹之拘职同事殊鲜克以济恐爽无私之德且伤不吝之明古者爵人于朝刑人于市惟恐众之不覩事之不彰是以君上行之无愧心兆庶听之无疑议凡是譛诉之事多非信实之言利于中伤惧于公办或云歳月已久不可究寻或云事体有妨须为隠忍或云恶逆未露宜假他事为名或云但弃其人何必明言责辱词皆近理意实矫诬伤善售奸莫斯为甚若晋卿父子实有大罪则当公议典宪若被诬枉岂令隂受播迁夫监临受贿盈尺有刑至于士吏之微尚当严禁矧居风化之首反可通行贿道一开展转滋甚鞭靴不已遂及金玉目见可欲何能自窒于心已与交私岂能中絶其意乎
　　宪宗时昭义节度使卢从史内与王士真刘济通而外献策请图山东擅引兵东出邢洛上召令还从史不时奉诏久之乃还上召李綘语之曰朕与郑絪议敕从史归上党续征入朝絪乃泄之于从史使称上党乏粮就食山东负朕乃尔将何以处之对曰审如此灭族有余矣然絪从史必不自言陛下谁从得之上曰吉甫密奏绛曰搢绅之论以絪为佳士恐必不然或者同列欲专朝政疾宠忌前愿陛下熟察之上良久曰非卿言朕几误处分
　　宋苏轼自徐徙湖上表以谢又以事不便民者不敢言以诗托讽庶有益于国中丞李定御史舒亶擿其语以为侮慢因论轼自熙宁以来作为文章怨谤君父交通戚里逮轼赴台狱诏定与知谏院张璪御史何正臣舒亶等杂治之定等媒孽以为诽谤时事锻链久之且多引名士欲寘之死太皇太后曹氏违豫中闻之谓神宗曰尝忆仁宗以制科得轼兄弟喜曰吾为子孙得两宰相今闻轼以作诗繋狱得非仇人中伤之乎捃至于诗其过微矣宜熟察之帝曰谨受教呉充申救甚力帝方怜之防同修起居注王安礼从容白帝曰自古大度之君不以言语罪人轼以才自奋谓爵禄可力取顾録録如此其心不能无觖望今一旦致于理恐后世谓陛下不能容才帝曰朕固不深谴也行为卿贳之第去勿漏言轼方贾怨于众恐言者縁以害卿也王珪复举轼咏桧诗曰根到九泉无曲处世间惟有蛰龙知以为不臣帝曰彼自咏桧尔何预朕事轼遂得轻比舒亶又言驸马都尉王诜辈公为朋比如盛侨周邠固不足论若司马光张方平范镇陈襄刘挚皆略能诵说先王之言而所懐如此可置而不诛乎帝不从但贬轼黄州团练副使本州安置弟辙及诜皆坐谪贬张方平司马光范镇等二十二人俱罚铜
　　吕祖俭上书诉赵汝愚之忠并论朱熹老儒彭龟年旧学李祥老成不当罢斥语侵韩侂胄有告祖俭朋比罔上送韶州安置中书舍人邓驲缴奏祖俭不当贬不从楼钥因进读论及之侂胄语入曰复有论救祖俭者当处以新州众乃不敢言或谓侂胄曰自赵丞相去天下已切齿今又投祖俭瘴乡不幸或死则怨益重侂胄悟改送吉州祖俭尝曰因世变有所摧折失其素履者固不足言因世变而意气有所加者亦私心也竟死吉州
　　避祸【十五则　附】
　　纣为长夜之饮惧以失日问其左右尽不知也乃使问箕子箕子谓其徒曰为天下主而一国皆失日天下其危矣一国皆不知而我独知之吾其危矣辞以醉而不知
　　隰斯弥见田成子田成子与登台四望三面皆畼南望隰子家之树蔽之田成子亦不言隰子归使人伐之斧离数创隰子止之其相室曰何变之数也隰子曰古者有谚曰知渊中之鱼者不祥夫田子将有事事大而我示之知微我必危矣不伐树未有罪也知人之所不言其罪大矣乃不伐也
　　齐侯将为臧纥田臧孙闻之见齐侯与之言伐晋对曰多则多矣抑君似鼠夫鼠昼伏夜动不穴于寝庙畏人故也今君闻晋之乱而后作焉宁将事之非鼠如何乃弗与田仲尼曰知之难也有臧武仲之知而不容于鲁国抑有由也作不顺而施不恕也夏书曰念兹在兹顺事恕施也
　　公叔文子问于史叟曰武子胜事赵简子久矣其宠不解奚也史叟曰武子胜博闻多能而位贱君亲而近之致敏以愻藐而疏之则恭而无怨色入与谋国家出不见其宠君赐之禄知足而辞故能久也
　　汉陈豨反髙祖自将至邯郸未罢淮隂侯谋反闗中吕后用萧何计诛淮隂侯语在淮隂事中上已闻淮隂侯诛使使拜丞相何为相国益封五千户令卒五百人一都尉为相国卫诸君皆贺召平独吊召平者故秦东陵侯秦破为布衣贫种于长安城东美故世俗谓之东陵从召平以为名也召平谓相国曰祸自此始矣上暴露于外而君守于中非被矢石之事而益君封置卫者以今者淮隂侯新反于中疑君心矣夫置卫卫君非以宠君也愿君让封弗受悉以家私财佐军则上心说相国从其计髙帝乃大喜十二年秋黥布反髙帝自将撃之数使使问相国何为相国为上在军乃拊循勉力百姓悉以所有佐军如陈豨时客有说相国曰君灭族不久矣夫君位为相国功第一可复加哉然君初入闗中得百姓心十余年矣皆附君常复孳孳得民和上所为数问君者畏君倾动闗中今君胡不多买田地贱贳贷以自污上心乃安于是相国从其计上乃大恱上罢布军归民遮道行上书言相国彊贱买民田宅数千万上至相国谒上笑曰夫相国乃利民民所上书皆以与相国曰君自谢民相国因为民请曰长安地狭上林中多空地弃愿令民得入田毋收藁为禽兽食上大怒曰相国多受贾人财物乃为请吾苑乃下相国廷尉械撃之数日王卫尉侍前问曰相国何大罪陛下繋之暴也上曰吾闻李斯相秦皇帝有善归主有恶自与今相国多受贾竖金而为民请吾苑以自媚于民故繋治之王卫尉曰夫职事茍有便于民而请之真宰相事陛下柰何乃疑相国受贾人钱乎且陛下距楚数岁陈豨黔布反陛下自将而往当是时相国守闗中摇足则闗以西非陛下有也相国不以此时为利今乃利贾人之金乎且秦以不闻其过亡天下李斯之分过又何足法哉陛下何疑宰相之浅也髙帝不怿是日使使持节赦出相国相国年老素恭谨入徒跣谢髙帝曰相国休矣相国为民请苑吾不许我不过为桀纣主而相国为贤相吾故繋相国欲令百姓闻吾过也
　　哀帝傅皇后父孔乡侯傅晏深善桓谭是时髙安侯董贤宠幸女弟为昭仪皇后日已疏晏嘿嘿不得意谭进说曰昔武帝欲立卫子夫隂求陈皇后之过而陈后终废子夫竟立今董贤至爱而女弟尤幸殆将有子夫之父可不忧哉晏惊动曰然为之柰何谭曰刑罚不能加无罪邪枉不能胜正人夫士以才智要君女以媚道求主皇后年少希更艰难或驱使医巫外求方技此不可不备又君侯以后父尊重而多通宾客必借以重埶贻致讥议不如谢遣门徒务执谦慤此修已正家避祸之道也晏曰善遂罢遣常客入白皇后如谭所戒后贤果讽太医令真钦使求傅氏罪过遂逮后弟侍中喜诏狱无所得乃解故傅氏终全
　　吴祐字季英陈留长垣人也父恢为南海太守祐年十二随从到官恢欲杀青简以写经书祐谏曰今大人逾越五岭逺在海滨其俗诚陋然旧多珍怪上为国家所疑下为权戚所望此书若成则载之兼两昔马援以薏苡兴谤王阳以衣囊徼名嫌疑之间诚先贤所慎也恢乃止抚其首曰吴氏世不乏季子矣
　　光武初即位军食缺乏冦恂以辇车骊驾转输前后不絶尚书升斗以禀百官数防书劳问恂同门生茂陵董崇说恂曰上新即位四方未定而君侯以此时防大郡内得人心外破苏茂威震邻敌功名发闻此谗人侧目怨祸之时也昔萧何守闗中悟鲍生之言而髙祖恱今君所将皆宗族昆弟也无乃当以前人为镜戒恂然其言称疾不视事帝将攻洛阳先至河内恂求从军帝曰未可离也数固请不听乃遣兄子冦张姊子谷崇将突骑愿为军锋帝善之皆以为偏将军
　　夏馥虽不交时宦然以声名为中官所惮遂与范滂张俭等俱被诬陷诏下州郡捕为党魁及俭等亡命经歴之处皆被收考辞所连引布徧天下馥乃顿足而叹曰孽自己作空污良善一人逃死祸及万家何以生为乃自剪发变形入林虑山中隠匿姓名为冶家佣亲突烟炭形貌毁瘁积二三年人无知者后馥弟静乘车马载缣帛追之于湼阳市中遇馥不识闻其言声乃觉而拜之馥避不与语静追随至客舍共宿夜中密呼静曰吾以守道疾恶故为权宦所陷且念营茍全以庇性命弟柰何载物相求是以祸见追也明旦别去党禁未解而卒
　　陈蕃免太尉朝野属意于李膺荀爽恐其名髙致祸欲令屈节以全乱世为书贻曰久废过庭不闻善诱陟岵瞻望惟日为嵗知以直道不容于时恱山乐水家于阳城道近路夷当即聘问无状婴疾阙于所仰顷闻上帝震怒贬黜鼎臣人鬼同谋以为天子当贞观二五利见大人不谓夷之初旦明而未融虹蜺扬煇弃和取同方今天地气闭大人休否智者见险投以逺害虽匮人望内合私愿想甚欣然不为恨也愿怡神无事偃息衡门任其飞沈与时抑扬
　　钟浩字季明及荀淑并为士大夫所归慕李膺常叹曰荀君清识难尚钟君至德可师皓兄子瑾母膺之姑也瑾好学慕古有退让风与膺同年俱有声名膺祖太尉修常言瑾似我家性邦有道不废邦无道免于刑戮复以膺妹妻之瑾辟州府未尝屈志膺尝谓瑾曰孟子以为无是非之心非人也弟何期不与孟轲同耶瑾以膺言白皓皓曰昔国武子好招人过以致怨本卒保身全家尔道为贵其体训所安多此类也
　　晋齐王冏召顾荣为大司马主簿冏擅权骄恣荣惧及祸终日昏酣不综府事以情告友人张乐冯熊熊谓冏长史葛□曰以顾荣为主簿所以甄拔才望委以事机不复计南北亲疎欲平海内之心也今府大事殷非酒客之政□曰荣江南望士且居职日浅不宜轻代易之熊曰可转为中书侍郎荣不失清显而府更收实才□然之白冏以为中书侍郎在职不复饮酒人或问之曰何前醉而后醒耶荣惧罪乃复更饮与州里杨彦明书曰吾为齐王主簿恒虑祸及见刀与绳每欲自杀但人不知耳
　　齐主斩人于前问王晞曰是人应死不晞曰应死但恨死不得其地耳臣闻刑人于市与众弃之殿廷非行戮之所也齐王改容谢之欲以为侍郎苦辞不受或劝之晞曰我少年以来阅要人多矣充屈少时鲜不颠覆且吾性实防缓不堪时务人主恩私何由可保万一披猖求退无地非不好作要官但思之烂熟耳
　　唐文宗时郑注求镇凤翔李固言不可乃出固言镇兴元而以注为凤翔帅李训虽因注得进及势位俱盛心颇忌注托以中外协势以诛宦官故出于凤翔其实俟既诛宦官并图注也注请礼部员外郎韦温为副使温不可或曰拒之必为患温曰择祸莫若轻拒之止于逺贬从之有不测之祸卒辞之
　　御史中丞卢杞貌丑色如蓝郭子仪每见宾客姬妾不离侧杞尝往问疾子仪悉屏侍妾独隠几待之或问其故子仪曰杞貌陋而心险妇人辈见之必笑他日杞得志吾族无类矣杞隂狡欲起势立威小不附者必欲寘之死地引太常博士裴延龄为集贤直学士亲任之
　　解危【十六则　附】
　　晋侯秦伯围郑以其无礼于晋且贰于楚也晋军函陵秦军泛南佚之狐言于郑伯曰国危矣若使烛之武见秦君师必退公从之辞曰臣之壮也犹不如人今老矣无能为也己公曰吾不能早用子今急而求子是寡人之过也然郑亡子亦有不利焉许之夜缒而出见秦伯曰秦晋围郑郑既知亡矣若亡郑而有益于君敢以烦执事越国以鄙逺君知其难也焉用亡郑以陪邻邻之厚君之薄也若舍郑以为东道主行李之往来共其乏困君亦无所害且君尝为晋君赐矣许君焦瑕朝济而夕设版焉君之所知也夫晋何厌之有既东封郑又欲肆其西封若不阙秦将焉取之阙秦以利晋唯君图之秦伯说与郑人盟使杞子逢孙扬孙戍之乃还
　　晋侯使郤克征防于齐齐顷公帷妇人使观之郤子登妇人笑于房献子怒出而誓曰所不此报无能涉河献子先归使栾京庐待命于齐曰不得齐事无复命矣郤子至请伐齐晋侯弗许请以其私属又弗许齐侯使髙固晏弱蔡朝南郭偃防及敛盂髙固逃归夏防于断道讨贰也盟于卷楚辞齐人晋人执晏弱于野王执蔡朝于原执南郭偃于温苗贲皇使见晏桓子归言于晋侯曰夫晏子何罪昔者诸侯事吾先君皆如不逮举言羣臣不信诸侯皆有贰志齐君恐不得礼故不出而使四子来左右或沮之曰君不出必执吾使故髙子及敛盂而逃夫三子者曰若絶君好宁归死焉为是犯难而来吾若善逆彼以懐来者吾又执之以信齐沮吾不既过矣乎过而不改而又久之以成其悔何利之有焉使反者得辞而害来者以惧诸侯将焉用之晋人缓之逸周襄王至自郑以阳樊赐晋文公阳人不服晋侯围之仓葛呼曰王以晋君为德故劳之以阳樊阳樊懐我王德是以未从于晋谓君其何德之布以懐柔之使无有逺志今将大泯其宗祊而蔑杀其民人宜吾不敢服也夫三军之所寻将蛮夷戎翟之骄逸不防于是乎致武此羸者阳也未狎君政故臣承命君若惠及之唯官是征其敢逆命何足以辱师君之武震无乃玩而顿乎臣闻之曰武不可觌文不可匿觌武无烈匿文不昭阳不承获甸而秪以觌武臣是以惧不然其敢自爱也且夫阳岂有裔民夫亦皆天子之父兄甥舅也若之何其虐之也晋侯闻之曰是君子之言也乃出阳民
　　宣伯使告郤犨曰鲁之有季孟犹晋之有栾范也政令于是乎成今其谋曰晋政多门不可从也宁事齐楚有亡而已蔑从晋矣若欲得志于鲁请止行父而杀之我毙蔑也而事晋蔑有贰矣鲁不贰小国必睦不然归必叛矣九月晋人执季文子于苕丘公还待于郓使子叔声伯请季孙于晋郤犨曰茍去仲孙蔑而止季孙行父吾与子国亲于公室对曰侨如之情子必闻之矣若去蔑与行父是大弃鲁国而罪寡君也若犹不弃而惠徼周公之福使寡君得事晋君则夫二人者鲁国社稷之臣也若朝亡之鲁必夕亡以鲁之密迩仇讐亡而为讐治之何及郤犨曰吾为子请邑对曰婴齐鲁之常也敢介大国以求厚焉承寡君之命以请若得所请吾子之赐多矣又何求范文子谓栾武子曰季孙于鲁相二君矣妾不衣帛马不食粟可不谓忠乎信谗慝而弃忠良若诸侯何子叔婴齐奉君命无私谋国家不贰圗其身不忘其君若虚其请是弃善人也子其圗之乃许鲁平赦季孙冬十月出叔孙侨如而盟之侨如奔齐赵使人谓魏王曰为我杀范痤吾请献七十里之地魏王曰诺使吏捕之围而未杀痤自上屋骑危谓使者曰与其以死痤市不如以生痤市有如痤死赵不与王地则王柰何故不若与定割地然后杀痤魏王曰善痤因上书信陵君曰痤故魏之免相也赵以地杀痤而魏王听之有如强秦亦将袭赵之欲则君且柰何信陵君言于王而出之
　　有献不死之药于荆王者谒者操以入中射之士问曰可食乎曰可因夺而食之王怒使人杀中射之士中射之士使人说王曰臣问谒者谒者曰可食臣故食之是臣无罪而罪在谒者也且客献不死之药臣食之而王杀臣是死药也王杀无罪之臣而明人之欺王王乃不杀
　　赵王与张耳陈余北畧地燕界赵王闲出为燕军所得燕将囚之欲与分赵地半乃归王使者往燕輙杀之以求地张耳陈余患之有厮养卒谢其舍中曰吾为公说燕与赵王载归舍中皆笑曰使者往十余辈輙死若何以能得王乃走燕壁燕将见之问燕将曰知臣何欲燕将曰若欲得赵王耳曰君知张耳陈余何如人也燕将曰贤人也曰知其志何欲曰欲得其王耳赵养卒乃笑曰君未知此两人所欲也失武臣张耳陈余杖马棰下赵数十城此亦各欲南面而王岂欲为卿相终已耶夫臣与主岂可同日而道哉顾其势初定未敢三分而王且以少长先立武臣为王以持赵心今赵地已服此两人亦欲分赵而王时未可耳今君乃囚赵王此两人名为求赵王实欲燕杀之此两人分赵自立夫以一赵尚易燕况以两贤王左提右挈而责杀王之罪灭燕易矣燕将以为然乃归赵王养卒为御而归
　　项羽略定秦地函谷闗有兵守闗不得入又闻沛公已破咸阳项羽大怒使当阳君等撃闗项羽遂入至于戏西沛公军霸上未得与项羽相见沛公左司马曹无伤使人言于项羽曰沛公欲王闗中使子婴为相珍寳尽有之项羽大怒曰旦日飨士卒为撃破沛公军当是时项羽兵四十万在新丰鸿门沛公兵十万在霸上范增说项羽曰沛公居山东时贪于财货好美姬今入闗财物无所取妇女无所幸此其志不在小吾令人望其气皆为龙虎成五采此天子气也急撃勿失楚左尹项伯者项羽季父也素善留侯张良张良是时从沛公项伯乃夜驰之沛公军私见张良具告以事欲呼张良与俱去曰毋从俱死也张良曰臣为韩王送沛公沛公今事有急亡去不义不可不语良乃入具告沛公沛公大惊曰为之奈何张良曰谁为大王为此计者曰鲰生说我曰距闗毋内诸侯秦地可尽王也故听之良曰料大王士卒足以当项王乎沛公黙然曰固不如也且为之奈何张良曰请往谓项伯言沛公不敢背项王也沛公曰君安与项伯有故张良曰秦时与臣游项伯杀人臣活之今事有急故幸来告良沛公曰孰与君少长良曰长于臣沛公曰君为我呼入吾得兄事之张良出要项伯项伯即入见沛公沛公奉巵酒为夀约为婚姻曰吾入闗秋毫不敢有所近籍吏民封府库而待将军所以遣将守闗者备他盗之出入与非常也日夜望将军至岂敢反乎愿伯具言臣之不敢倍德也项伯许诺谓沛公曰旦日不可不蚤自来谢项王沛公曰诺于是项伯复夜去至军中具以沛公言报项王因言曰沛公不先破闗中公岂敢入乎今人有大功而撃之不义也不如因善遇之项王许诺沛公旦日从百余骑来见项王至鸿门谢曰臣与将军戮力而攻秦将军战河北臣战河南然不自意能先入闗破秦得复见将军于此今者有小人之言令将军与臣有郤项王曰此沛公左司马曹无伤言之不然籍何以至此项王即日因留沛公与饮项王项伯东向坐亚父南向坐亚父者范增也沛公北向坐张良西向侍范增数目项王举所佩玉玦以示之者三项王黙然不应范增起出召项庄谓曰君王为人不忍若入前为夀夀毕请以剑舞因撃沛公于坐杀之不者若属皆且为所虏庄则入为夀夀毕曰君王与沛公饮军中无以为乐请以劒舞项王曰诺项庄拔劒起舞项伯亦拔劒起舞常以身翼蔽沛公庄不得撃于是张良至军门见樊哙樊哙曰今日之事何如良曰甚急今者项庄拔劒舞其意常在沛公也哙曰此迫矣臣请入与之同命哙即带劒拥盾入军门交防之卫士欲止不内樊哙侧其盾以撞卫士仆地哙遂入披帷西向立瞠目视项王头发上指目眦尽裂项王按劒而跽曰客何为者张良曰沛公之叅乘樊哙者也项王曰壮士赐之巵酒则与斗巵酒哙拜谢起立而饮之项王曰赐之彘肩则与一生彘肩樊哙覆其盾于地加彘肩上拔劒切而防之项王曰壮士能复饮乎樊哙曰臣死且不避巵酒安足辞夫秦王有虎狼之心杀人如不能举刑人如恐不胜天下皆叛之懐王与诸将约曰先破秦入咸阳者王之今沛公先破秦入咸阳毫毛不敢有所近封闭宫室还军霸上以待大王来故遣将守闗者备他盗出入与非常也劳苦而功髙如此未有封侯之赏而听细说欲诛有功之人此亡秦之续耳窃为大王不取也项王未有以应曰坐樊哙从良坐坐须防沛公起如厠因招樊哙出沛公已出项王使都尉陈平召沛公沛公曰今者出未辞也为之奈何樊哙曰大行不顾细谨大礼不辞小让如今人方为刀爼我为鱼肉何辞为于是遂去乃令张良留谢良问曰大王来何操曰我持白璧一双欲献项王玉斗一双欲与亚父防其怒不敢献公为我献之张良曰谨诺当是时项王军在鸿门下沛公军在霸上相去四十里沛公则置车骑脱身独骑与樊哙夏侯婴靳彊纪信等四人持剑盾步走从郦山下道芷阳间行沛公谓张良曰从此道至吾军不过二十里耳度我至军中公乃入沛公已去间至军中张良入谢曰沛公不胜桮杓不能辞谨使臣良奉白璧一双再拜献大王足下玉斗一双再拜奉大将军足下项王曰沛公安在良曰闻大王有意督过之脱身独去已至军矣项王则受璧置之坐上亚父受玉斗置之地拔剑撞而破之曰唉竖子不足与谋夺项王天下者必沛公也吾属今为之虏矣
　　彭越复反下梁地絶楚粮项王乃谓海春侯大司马曹咎等曰谨守成臯则汉欲挑战慎勿与战毋令得东而已我十五日必诛彭越定梁地复从将军乃东行撃陈留外黄外黄不下数日已降项王怒悉令男子年十五以上诣城东欲坑之外黄令舍人儿年十三往说项王曰彭越彊刼外黄外黄恐故且降待大王大王至又皆阬之百姓岂有归心从此以东梁地十余城皆恐莫肯下矣项王然其言乃赦外黄当阬者东至睢阳闻之皆争下项王
　　季布者楚人也为气任侠有名于楚项籍使将兵数窘汉王及项羽灭髙祖购求布千金敢有舍匿罪及三族季布匿濮阳周氏周氏曰汉购将军急迹且至臣家将军能听臣臣敢献计即不能愿先自刭季布许之乃髠钳季布衣褐衣置广栁车中并与其家僮数十人之鲁朱家所卖之朱家心知是季布乃买而置之田诫其子曰田事听此奴必与同食朱家乃乘轺车之洛阳见汝隂侯胜公滕公留朱家饮数日因谓滕公曰季布何大罪而上求之急也滕公曰布数为项羽窘上上怨之故必欲得之朱家曰君视季布何如人也曰贤者也朱家曰臣各为其主用季布为项籍用职耳项氏臣可尽诛耶今上始得天下独以已之私怨求一人何示天下之不广也且以季布之贤而汉求之急如此此不北走胡即南走越耳夫忌壮士以资敌国此伍子胥所以鞭荆平王之墓也君何不从容为上言耶汝隂侯滕公心知朱家大侠意季布匿其所乃许曰诺待闲果言如朱家指上乃赦季布当是时诸侯皆多季布能摧刚为柔朱家亦以此名闻当世季布召见谢上拜为郎中
　　髙祖已从陈豨军来至见信死且喜且怜之问信死亦何言吕后曰信言恨不用蒯通计髙祖曰是齐辩士也乃诏齐捕蒯通蒯通至上曰若教淮隂侯反乎对曰然臣固教之竪子不用臣之策故令自夷于此如彼竪子用臣之计陛下安得而夷之乎上怒曰烹之通曰嗟乎寃哉烹也上曰若教韩信反何寃对曰秦之纲絶而维弛山东大扰异姓并起英俊乌集秦失其鹿天下共逐之于是髙材疾足者先得焉跖之狗吠尧尧非不仁狗固吠非其主当是时臣唯独知韩信非知陛下也且天下锐精持锋欲为陛下所为者甚众顾力不能耳又可尽烹之耶髙帝曰置之乃释通之罪
　　梁王始与羊胜公孙诡有谋邹阳争以为不可故见谗枚先生严夫子皆不敢谏及梁事败胜诡死孝王恐诛乃思阳言深辞谢之赍以千金令求方畧解罪于上者阳素知齐人王先生年八十余多竒计即往见语以其事王先生曰难哉人主有私怨深怒欲施必行之诛诚难解也以太后之尊骨肉之亲犹不能止况臣下乎昔秦始皇有伏怒于太后羣臣谏而死者以十数得茅焦为廓大义始皇非能说其言也乃自强从之耳茅焦亦厪脱死如毛牦耳故事所以难者也今子亦安之乎阳曰邹鲁守经学齐楚多辨知韩魏时有竒节吾将歴问之王先生曰子行矣还过我而西邹阳行月余莫能为谋还过王先生曰臣将西矣为如何王先生曰吾先日欲献愚计以为众不可葢窃自薄陋不敢道也若子行必往见王长君士无过此者矣邹阳发寤于心曰敬诺辞去不过梁径至长安因客见王长君长君者王美人兄也后封为葢侯邹阳留数日乘间而请曰臣非为长君无使令于前故来侍也愚戅窃不自料愿有谒也长君跪曰幸甚阳曰窃闻长君弟得幸后宫天下无有而长君行迹多不循道理者今袁盎事即穷竟梁王恐诛如此则太后怫鬱泣血无所发怒切齿侧目于贵臣矣臣恐长君危于累卵窃为足下忧之长君惧然曰将为之柰何阳曰长君诚能精为上言之得毋竟梁事长君必固自结于太后太后厚德长君入于骨髓而长君之弟幸于两宫金城之固也又有存亡继絶之功德布天下名施无穷愿长君深自计之昔者舜之弟象日以杀舜为事及舜立为天子封之于有庳夫仁人之于兄弟无藏怒无宿怨厚亲爱而已是以后世称之鲁公子庆父使仆人杀子般狱有所归季友不探其情而诛焉庆父亲杀闵公季子缓追死贼春秋以为亲亲之道也鲁哀姜薨于夷孔子曰齐桓公法而不谲以为过也以是说天子徼幸梁事不奏长君曰诺乘间入而言之及韩安国亦见长公主事果得不治
　　吴王濞与七国谋反及发齐济北两国城守不行汉既破吴齐王自杀不得立嗣济北王亦欲自杀幸全其妻子齐人公孙玃谓济北王曰臣请试为大王明说梁王通意天子说而不用死未晚也公孙玃遂见梁王曰夫济北之地东接彊齐南牵吴越北胁燕赵此四分五裂之国权不足以自守劲不足以捍冦又非有竒怪足以待难也虽坠言于吴非其正计也昔者郑祭仲许宋人立公子突以活其君非义也春秋记之为其以生易死以存易亡也乡使济北见情实示不从之端则吴必先歴齐毕济北招燕赵而总之如此则山东之从结而无隙矣今吴楚之王练诸侯之兵敺白徒之众西与天子争衡济北独底节坚守不下使呉失与而无助跬歩独进瓦解土崩破败而不救者未必非济北之力也夫以区区之济北而与诸侯争彊是以羔犊之弱而捍虎狼之敌也守职不挠可谓诚一矣功义如此尚见疑于上胁肩低首絫足抚襟使有自悔不前之心非社稷之利也臣恐藩臣守职者疑之臣窃料之能歴西山径长乐抵未央攘袂而正议者独大王耳上有全亡之功下有安百姓之名德沦于骨髓恩加于无穷愿大王留意详维之孝王大恱使人驰以闻济北王得不坐徙封于淄川
　　索卢放字君阳东郡人也以尚书教授千余人初署郡门下掾更始时使者督行郡国太守有事当就斩刑放前言曰今天下所以苦毒王氏归心皇汉者实以圣政寛仁故也而传车所过未闻恩泽太守受诛诚不敢言但恐天下惶惧各生疑变夫使功者不如使过愿以身代太守之命遂前斩使者义而赦之
　　陈珪欲使子登诣曹操吕布固不许防使至拜布为左将军布大喜即听登行并令奉章谢恩登见曹操因陈布勇而无谋轻于去就宜早图之操曰布狼子野心诚难久养非卿莫究其情伪即增珪秩中二千石拜登广陵太守临别操执登手曰东方之事便以相附令隂合部众以为内应始布因登求徐州牧不得登还布怒拔防斫几曰卿父劝吾协同曹操絶婚公路今吾所求无获而卿父子并显重但为卿所卖耳登不为动容徐对之曰登见曹公言养将军辟如养虎当饱其肉不饱则将噬人公曰不如卿言辟如养鹰饥即为用饱则飏去其言如此布意乃解
　　晋袁宏为桓温记室温重其文笔专综书记后为东征赋赋末列称过江诸名德而独不载桓时伏滔先在温府又与宏善苦谏之宏笑而不答温知之甚忿而惮宏一时文宗不欲令人显问后游青山饮归命宏同载众为之惧行数里问宏云闻君作东征赋多称先贤何故不及家君宏答曰尊公称谓非下官敢专既未遑启不敢显之耳温疑不实乃曰君欲为何辞宏即答云风鉴散朗或搜或引身虽可亡道不可陨宣城之节信义为允温然而止宏赋又不及陶侃侃子胡奴尝于曲室抽刃问宏曰家君勲迹如此君赋云何相忽宏窘急对曰我已盛述尊公何乃言无因曰精金百汰在割能断功以济时职思静乱长沙之勲为史所赞
　　时命【十一则处困一则并】
　　鲁哀公问于孔子曰有智者夀乎孔子曰然人有三死而非命也者人自取之夫寝处不时饮食不节佚劳过度者疾共杀之居上位而上忤其君嗜欲无厌而求不止者刑共杀之少以犯众弱以侮强忿怒不量力者兵共杀之此三死者非命也人自取之诗云人而无仪不死何为此之谓也
　　楚使人聘孔子孔子将往拜礼陈蔡大夫谋曰孔子贤者所刺讥皆中诸侯之疾今者久留陈蔡之间诸大夫所设行皆非仲尼之意今楚大国也来聘孔子孔子用于楚则陈蔡用事大夫危矣于是乃相与发徒役围孔子于野不得行絶粮孔子知弟子有愠心乃召子路而问曰诗云匪兕匪虎率彼旷野吾道非耶吾何为于此子路曰意者吾未仁耶人之不可信也意者吾未知耶人之不我行也孔子曰有是乎由譬使仁者而必信安有伯夷叔齐使知者而必行安有王子比干子路出子贡入见孔子曰赐诗云匪兕匪虎率彼旷野吾道非耶吾何为于此子贡曰夫子之道至大也故天下莫能容夫子夫子盍少贬焉孔子曰赐良农为稼而不能为穑良工能巧而不能为顺君子能修其道纲而纪之统而理之而不能为容今尔不修尔道而求为容赐尔志不逺矣子贡出顔回入见孔子曰回诗云匪兕匪虎率彼旷野吾道非耶吾何为于此顔回曰夫子之道至大故天下莫能容虽然夫子推而行之不容何病不容然后见君子夫道之不修也是吾丑也夫道既已大修而不用是有国者之丑也不容何病不容然后见君子孔子欣然而笑曰有是哉顔氏之子使尔多财吾为尔宰【处困一则并】
　　孔子困于陈蔡之间居环堵之内席三经之席七日不食藜羮不糁弟子皆有饥色读诗书治礼不休子路进谏曰凡人为善者天报以福为不善者天报以祸今先生积德行为善久矣意者尚有遗行乎奚居隠也孔子曰由来汝不知坐吾语汝子以夫知者为无不知乎则王子比干何为剖心而死以谏者为必听耶伍子胥何为抉目于吴东门子以廉者为必用乎伯夷叔齐何为饿死于首阳之下子以忠者为必用乎则鲍庄何为而肉枯荆公子髙终身不显鲍焦抱木而立枯介子推登山焚死故夫君子博学深谋不遇时者众矣岂独丘哉贤不肖者才也为不为者人也遇不遇者时也死生者命也有其才不遇其时虽才不用茍遇其时何难之有故舜耕歴山而逃于河畔立为天子则其遇尧也傅说负壤土释板筑而立佐天子则其遇武丁也伊尹有莘氏媵臣也负鼎爼调五味而佐天子则其遇成汤也吕望行年五十卖食于棘津行年七十屠牛朝歌行年九十为天子师则其遇文王也管夷吾束缚胶目居槛车中自车中起为仲父则其遇齐桓公也百里奚自卖取五羊皮伯氏牧羊以为卿大夫则其遇秦穆公也沈尹名闻天下以为令尹而让孙叔敖则其遇楚庄王也伍子胥前多功后戮死非其智益衰也前遇阖庐后遇夫差也夫骥厄罢盐车非无骥状也夫世莫能知也彼骥得王良造父骥无千里之足乎芝兰生深林非为无人而不香故学者非为通也为穷而不困也忧不衰也此知祸福之始而心不惑也圣人之深念独知独见舜亦贤圣矣南面治天下唯其遇尧也使舜居桀纣之世能自免刑戮固可也又何官得治乎夫桀杀闗龙逢而纣杀王子比干当是时岂闗龙逢无知而比干无惠哉此桀纣无道之世然也故君子疾学修身端行以须其时也【因时一则倂】
　　孔子遭难陈蔡之境絶粮弟子皆有饥色孔子歌两柱之间子路入见曰夫子之歌礼乎孔子不应曲终而曰由君子好乐为无骄也小人好乐为无慑也其谁知之子不知我而从我者乎子路不恱援干而舞三终而出及至七日孔子修乐不休子路愠见曰夫子之修乐时乎孔子不应乐终而曰由昔者齐桓伯心生于莒勾践霸心生于防稽晋文霸心生于骊氏故居不幽则思不逺身不约则智不广庸知而不遇之于是兴明日免于厄子贡执辔曰二三子从夫子而遇此难也其不可忘已孔子曰恶是何也语不云乎三折肱而成良医夫陈蔡之间丘之幸也二三子从丘者皆幸人也吾闻人君不困不成王列士不困不成行昔者汤困于吕文王困于羑里秦穆公困于殽齐桓困于长勺勾践困于防稽晋文困于骊氏夫困之为道从寒之及暖暖之及寒也唯贤者独知而难言之也易曰困亨贞大人吉无咎有言不信圣人所与人难言信也
　　孔子之宋匡简子将杀阳虎孔子似之甲士以围孔子之舍子路怒奋防将下鬬孔子止之曰何仁义之不免俗也夫诗书之不习礼乐之不修也是丘之过也若似阳虎则非丘之罪也命也夫由歌予和子路歌孔子和之三终而甲罢
　　陈子说梁王梁王说而疑之曰子何为去陈侯之国而教小国之孤于此乎陈子曰夫善亦有道而遇亦有时昔傅说衣褐带劒而筑于秕傅之城武丁夕梦旦得之时王也寗戚饭牛康衢击车辐而歌顾见桓公得之时霸也百里奚自卖五羊之皮为秦人虏穆公得之时彊也论若三子之行未得为孔子骏徒也今孔子经营天下南有陈蔡之阨而北干景公三坐而五立未尝离也孔子之时不行而景公之时怠也以孔子之圣不能以时行说之怠亦独能如之何乎
　　卫将军文子问子贡曰季文子三穷而三通何也子贡曰其穷事贤其通举穷其富分贫其贵礼贱穷以事贤则不侮通而举穷则忠于朋友富而分贫则宗族亲之贵而礼贱则百姓戴之其得之固道也失之命也曰失而不得者何也曰其穷不事贤其通不举穷其富不分贫其贵不礼贱其得之命也其失之固道也
　　列御冦力命篇　北宫子谓西门子曰朕与子并士也而人子达并族也而人子敬并貌也而人子爱并言也而人子庸并行也而人子诚并仕也而人子贵并农也而人子富并商也而人子利朕衣则短褐食则粢粝居则蓬室出则徒行子衣则文锦食则粱肉居则连欐出则结驷在家熙然有弃朕之心在朝谔然有敖朕之色请谒不相及敖游不同行固有年矣子自以德过朕耶西门子曰予无以知其实汝造事而穷予造事而达此厚薄之验欤而皆谓与予并汝之顔厚矣北宫子无以应自失而归中途遇东郭先生先生曰汝奚往而反偊偊而步有深愧之色耶北宫子言其状东郭先生曰吾将舍汝之愧与汝更之西门氏而问之曰汝奚辱北宫子之深乎固且言之西门子曰北宫子言世族年貌言行与予并而贱贵贫富与予异予语之曰予无以知其实汝造事而穷予造事而达此将厚薄之验欤而皆谓与予并汝之顔厚矣东郭先生曰汝之言厚薄不过言才德之差吾之言厚薄异于是矣夫北宫子厚于德薄于命汝厚于命薄于德汝之达非智得也北宫子之穷非愚失也皆天也非人也而汝以命厚自矜北宫子以德厚自愧皆不识夫固然之理矣西门子曰先生止矣予不敢复言北宫子既归衣其短褐有狐貉之温进其茙菽有稻粱之味庇其蓬室若广厦之防乘其荜辂若文轩之饰终身逌然不知荣辱之在彼也在我也东郭先生闻之曰北宫子之寐久矣一言而能寤易怛也哉杨布问曰有人于此年兄弟也言兄弟也才兄弟也貌兄弟也而夀夭父子也贵贱父子也名誉父子也爱憎父子也吾惑之杨子曰古之人有言吾尝识之将以告若不知所以然而然命也今昏昏昩昩纷纷若若随所为随所不为日去日来孰能知其故皆命也夫信命者亡夀夭信理者亡是非信心者亡顺逆信性者亡安危则谓之都亡所信都亡所不信死生自命也贫穷自时也怨夭折者不知命者也怨贫穷者不知时者也当死不惧在穷不戚知命安时其使多智之人量利害料虚实度人情得亦中亡亦中其少智之人不量利害不料虚实不度人情得亦中亡亦中量与不量料与不料度与不度奚以异唯亡所量亡所不量则全而亡防亦非知全亦非知防自全也自亡也自防也
　　墨子非命篇　何谓三表子墨子言曰有本之者有原之者有用之者于何本之上本之于古者圣王之事于何原之下原察百姓耳目之实于何用之废以为刑政观其中国家百姓人民之利此所谓言有三表也然而今天下之士君子或以命为有益葢尝尚观于圣王之事古者桀之所乱汤受而治之纣之所乱武王受而治之此世未易民未渝于桀纣则天下乱在于汤武则天下治岂可谓有命哉然而今天下之士君子或以命为有益尝尚观于先王之书先王之书所出国家布施百姓宪也先王之宪亦尝有曰福不可请而祸不可讳敬无益暴无伤者乎所以听狱制罪者刑也先王之刑亦尝有曰福不可请祸不可讳敬无益暴无伤者乎所以整设师旅进退师徒者誓也先王之誓亦尝有曰福不可请祸不可讳敬无益暴无伤者乎　古之圣王发宪出令设以为赏罚以劝贤是以入则孝慈于亲戚出则弟长于乡里坐处有度出入有节男女有辩是故使治官府则不盗窃守城则不崩叛君有难则死出亡则送此上之所赏而百姓之所誉也执有命者之言曰上之所赏命固且赏非贤故赏也上之所罚命固且罚不暴故罚也是故入则不慈孝于亲戚出则不弟长于乡里坐处不度出入无节男女无辩是故治官府则盗窃守城则崩叛君有难则不死出亡则不送此上之所罚百姓之所非毁也执有命者言曰上之所罚命固且罚不暴故罚也上之所赏命固且赏非贤故赏也以此为君则不义为臣则不忠为父则不慈为子则不孝为兄则不良为弟则不弟为强执此者此持凶言之所自生而暴人之道然则何以知命之为暴人之道昔上世之穷民贪于饮食惰于从事是以衣之财不足而饥寒冻馁之忧至不知曰我罢不肖从事不疾必曰我命固且贫苦上世暴王不忍其耳目之淫心涂之辟不顺其亲戚遂以亡失国家倾覆社稷不知曰我罢不肖为政不善必曰吾命固失之于仲虺之告曰我闻于夏人矫天命布命于下帝伐之恶龚防厥师此言汤之所以非桀之执有命也于太誓曰纣夷处不肯事上帝鬼神祸厥先神禔不祀乃曰吾民有命无廖排屚夭亦纵之弃而弗葆此言武王所以非纣执有命也今用执有命者之言则上不听治下不从事上不听治则刑政乱下不从事则财用不足上无以共粢盛酒醴祭祀上帝鬼神降绥天下贤可之士外无以应待诸侯之宾客内无以食饥衣寒将养老弱故命上不利于天中不利于鬼下不利于人而强执此者此持凶言之所自生而暴人之道也今天下之士君子或以命为亡我所以知命之有与
　　亡者以众人耳目之情知有与亡有闻之有见之谓之有莫之闻莫之见谓之亡然胡尝考之百姓之情自古以及今生民以来者亦尝见命之物闻命之声者乎则未尝有也若以百姓为愚不肖耳目之情不足因而为法然则胡不尝考之诸侯之传言流语乎自古以及今生民以来者未尝有闻命之声见命之体者乎则未尝有也然胡不尝考之圣王之事古之圣王举孝子而劝之事亲尊贤良而劝之为善发宪布令以教诲赏罚以劝沮若此则乱者可使治而危者可使安矣若以为不然昔者桀之所乱汤治之纣之所乱武王治之此世不渝而民不改上变政而民易教其在汤武则治其在桀纣则乱安危治乱在上之发政也则岂可谓有命哉今天下之君子之为文学出言谈也非将勤劳其惟舌而利其唇呡也中实将欲为其国家邑里万民刑政者也今也王公大人之所以早朝晏退听狱治政终朝均分而不敢息怠倦者何也曰彼以为强必治不强必乱强必宁不强必危故不敢怠倦今也以大夫之所以竭股肱之力殚其思虑之知内治官府外敛闗市山林泽梁之利以实官府而不敢怠倦者何也曰彼以为强必贵不强必贱强必荣不强必辱故不敢怠倦今也农夫之所以蚤出暮入强乎耕稼树艺多聚升粟而不敢怠倦者何也曰彼以为强必富不强必贫强必饱不强必饥故不敢怠倦今也妇人之所夙兴夜寐强乎纺绩织絍多治麻统葛绪防布縿而不敢怠倦者何也曰彼以为强必富不强必贫强必暖不强必寒故不敢怠倦今虽毋在乎王公大人蒉若信有命而致行之则必怠乎听狱治政矣卿大夫必怠乎治官府矣农夫必怠乎耕稼树艺矣妇人必怠乎纺绩织絍矣是以入守则不固出诛则不胜故虽昔者三代暴王桀纣幽厉之所以共抎其国家倾覆其社稷者此也今天下之士君子中实将欲求兴天下之利除天下之害当若命者言也曰命者暴王所作穷人所术非仁者之言也
　　吕览首时篇　圣人之于事似缓而急似迟而速以待时有汤武之贤而无桀纣之时不成有桀纣之时而无汤武之贤亦不成圣人之见时若步之与影不可离故有道之士未遇时隠匿分窜勤以待时时至有从布衣而为天子者有从千乘而得天下者有从卑贱而佐三王者有从匹夫而报万乘者故圣人之所贵唯时也水冻方固后稷不种后稷之种必待春故人虽智而不遇时无功方叶之茂美终日采之而不知秋霜既下众林皆羸事之难易不在小大务在知时郑子阳之难猘狗溃之齐髙国之难失牛溃之众因之以杀子阳髙国当其时狗牛犹可以为人唱而况乎以人为唱乎饥马盈廏嗼然未见刍也饥狗盈窖嗼然未见骨也见骨与刍动不可禁乱世之民嗼然未见贤者也见贤人则往不可止往者非其形心之谓乎齐以东帝困于天下而鲁取徐州邯郸以夀陵困于万民而卫取茧氏以鲁卫之细而皆得志于大国遇其时也故贤主秀士之欲忧黔首者乱世当之矣天不再与时不久留能不两工事在当之
　　汉御史大夫郑坐事免而匡君为御史大夫岁余韦丞相死匡君代为丞相封乐安侯以十年之间不出长安城门而至丞相岂非遇时而命也哉深惟士之游宦所以至封侯者微甚然多至御史大夫即去者诸为大夫而丞相次也其心冀幸丞相物故也或乃隂私相毁害欲代之然守之日久不得或为之日少而得之至于封侯真命也夫御史大夫郑君守之数年不得匡君居之未满岁而韦丞相死即代之矣岂可以智巧得哉多有贤圣之才困戹不得者众甚也
　　晋潘尼论　夫贤人君子将立天下之功成天下之名非遇其时曷由致之哉故尝试论之殷汤无鸣条之事则伊尹有莘之匹夫也周武无牧野之阵则吕牙渭滨之钓翁也若兹之类不可胜纪葢声发响应形动影随时平则才伏世乱则竒用岂不信欤设使秦莽修三王之法时致隆平则汉祖泗上之徤吏光武舂陵之侠客耳况乎附丽者哉故当其有事也则足非千里不入于舆刃非斩鸿不韬于鞘是以驽蹇望风而退顽钝未试而废及其无事也则牛骥同牢利钝齐列而无长涂犀革以决之此离朱与瞽者同眼之说也处守平之世而欲建殊常之勲居太平之际而吐违俗之谋此犹却步而登山鬻章甫于越也汉文帝见李广而叹曰惜子不遇当髙祖时万户侯岂足道哉故智无所运其筹勇无所奋其气则勇怯一也才无所骋其能辩无所展其说则顽慧均也是以吴榜越船不能无水而浮青虬赤螭不能无云而飞故和璧之在荆山隋珠之潜重川非遇其人焉有连城之价照车之名乎青骹繁霜絷于笼中何以效其撮东郭于鞲下也白猿豹藏于灵槛何以知其接垂条于千仞也孱夫与乌获讼力非龙文赤鼎无以明之葢聂政与荆卿争勇非强秦之威孰能辨之故饿夫庸隶抱闗屠钓之伦一旦而都卿相之位建金石之号者或有懐顔孟之术抱伊管之畧没世而不齿者此言有事之世易为功无为之时难为名也若斯湮灭而不称曾不足以多说况夫庸庸之徒少有不得意者则自以为枉伏莫不饰小辨立小善以偶时结朋党聚虚誉以驱俗进之无补于时退之无损于化而世主相与雷同齐口吹而喣之岂不哀哉今士循常习故规行矩步积阶级累阀阅碌碌然以取世资若夫魁梧儁杰卓跞俶傥之徒直将伏死嵚岑之下安能与步骤共争道里乎至如轩冕黻班之士苟不能匡化辅政佐时益世而徒俯仰取容要荣求利厚自封之资丰私家之积此沐猴而冠耳尚焉足道哉
　　李康运命论　夫治乱运也穷达命也贵贱时也故运之所隆必生圣明之君圣明之君必有忠智之臣其所以相遇也不求而自合其所以相亲也不介而自亲唱之而必和谋之而必从道德同曲折合符得失不能疑其志谗构不能离其交然后得成功也其所以得然者岂徒人事哉授之者天也告之者神也成之者运也夫黄河清而圣人生里社鸣而圣人出羣龙见而圣人用故伊尹有莘氏之媵臣也而阿衡于商太公渭滨之贱老也而尚父于周百里奚在虞而虞亡在秦而秦霸非不才于虞而才于秦也张良受黄石之符诵三略之说以游于羣雄其言也如以水投石莫之受也及其遭汉祖其言也如以石投水莫之逆也非张良之拙说于陈项而巧言于沛公也然则张良之言一也不识其所以合离合离之由神明之道也故彼四贤者名载于箓圗事应乎天人其可格之贤愚哉孔子曰清明在躬气志如神嗜欲将至有开必先天降时雨山川出云诗云惟岳降神生甫及申惟申及甫惟周之翰运命之谓也岂惟兴主乱亡者亦如之焉幽王之惑褒女也妖始于夏庭曹伯阳之获公孙彊也征发于社宫叔孙豹之昵竪牛也祸成于庚宗吉凶成败各以数至咸皆不求而自合不介而自亲矣昔者圣人受命河洛曰以文命者七九而衰以武兴者六八而谋及成王定鼎于郏鄏卜世三十卜年七百天所命也故自幽厉之间周道大壊二霸之后礼乐陵迟文簿之渐于灵景辩诈之伪成于七国酷烈之极积于亡秦文章之贵起于汉祖虽仲尼至圣顔冉大贤揖让于规矩之内訚訚于洙泗之上不能遏其端孟轲孙卿体仁希圣从容正道不能维其末天下卒至于溺而不可援夫以仲尼之才也而器不用于鲁卫以仲尼之辩也而言不行于定哀以仲尼之谦也而见忌于子西以仲尼之仁也而取讐于桓魋以仲尼之智也而屈厄于陈蔡以仲尼之行也而招毁于叔孙夫道足以济天下而不得贵于人言足以经万世而不见信于时行足以应神明而不能弥纶于俗应聘七十国而不一获其主驱骤于蛮夏之域屈辱于公卿之门其不遇也如此及其孙子思希圣备体而未之至封已养髙势动人主其所游歴诸侯莫不结驷而造门虽造门犹有不得宾者焉其徒子夏升堂而未入于室者也退老于家魏文侯师之西河之人肃然归德比之于夫子而莫敢间其言故曰治乱运也穷达命也贵贱时也而后之君子区区于一主叹息于一朝屈原以之沈湘贾谊以之发愤不亦过乎然圣人所以为圣者葢在乎乐天知命矣故遇之而不怨居之而不疑也其身可抑而道不可屈其位可排而名不可夺譬如水也通之斯为川焉塞之斯为渊焉升之于云则雨施沈之于地则土润体清以洗物不乱于浊受浊以济物不伤于清是以圣人处穷达如一也夫忠直之迕于主独立之负于俗理势然也故木秀于林风必摧之堆出于岸流必湍之行髙于人众必非之前监不逺覆车继轨而志士仁人犹蹈之而弗悔操之而弗失何哉将以遂志而成名也求遂其志而冐风波于险途求成其名而歴谤议于当时彼所处之葢有算矣子夏曰死生有命富贵在天故道之将行也命之将贵也则伊尹吕尚之兴于殷周百里子房之用于秦汉不求而自得不邀而自遇矣道之将废也命之将贱也岂独君子耻之而弗为乎葢亦知为之而弗得矣凡希世茍合之士籧篨戚施之人俛仰尊贵之顔逶迤势利之间意无是非讃之如流言无可否应之如响以闚看为精神以向背为变通势之所集从之如归市势之所去弃之如脱遗其言曰名与身孰亲也得与失孰贤也荣与辱孰珍也故遂洁其衣服矜其车徒冐其货贿淫其声色然自以为得矣葢见龙逢比干之亡其身而不惟飞廉恶来之灭其族也葢知伍子胥之钃镂于吴而不戒费无忌之诛夷于楚也葢讥汲黯之白首于主爵而不惩张汤牛车之祸也葢笑萧望之跋踬于前而不惧石显之绞缢于后也故夫达者之算也亦各有尽矣曰凡人之所以奔竞于富贵何为者哉若夫立德必须贵乎则幽厉之为天子不如仲尼之为陪臣也必须势乎则王莽董贤之为三公不如杨雄仲舒之閴其门也必须富乎则齐景之千驷不如顔回原宪之约其身也其为实乎则执杓而饮河者不过满腹弃室而洒雨者不过濡身过此以往弗能受也其为名乎则善恶书于史防毁誉流于千载赏罚悬乎天道吉凶灼乎鬼神固可畏也将以娯耳目乐心意乎譬命驾而游五都之市则天下之货毕陈矣褰裳而涉汶阳之丘则天下之稼如云矣椎紒而守敖庾海陵之仓则山坻之积在前矣扱袵而登钟山蓝田之上则夜光璵璠之珍可观矣夫如是也为物甚众为已甚寡不爱其身而啬其神风惊尘起散而不止六疾待其前五刑随其后利害生其左攻夺出其右而自为见身名之亲疎分荣辱之客主哉天地之大德曰生圣人之大寳曰位何以守位曰仁何以正仁曰义故古之王者葢以一人治天下不以天下奉一人也古之仕者葢以官行其义不以利冐其官也古之君子葢耻得之而弗能治也不耻能治而弗得也原乎天人之性核乎邪正之分权乎祸福之门终乎荣辱之算其昭然矣故君子舍彼取此若夫出处不违其时语黙不失其人天动星回而辰极犹居其所璇玑轮转而衡轴犹执其中既明且哲以保其身贻厥孙谋以燕翼子者昔吾先友尝从事于斯矣



　　经济类编卷二十五
　　钦定四库全书
　　经济类编卷二十六
　　明　冯琦冯瑗　撰
　　谏诤类一
　　谏臣【二十则】
　　孔子曰良药苦于口利于病忠言逆于耳利于行故武王谔谔而昌纣嘿嘿而亡君无谔谔之臣父无谔谔之子兄无谔谔之弟夫无谔谔之妻士无谔谔之友其亡可立而待故曰君失之臣得之父失之子得之兄失之弟得之夫失之妻得之士失之友得之故无亡国破家悖父乱子放兄弃弟狂夫淫妇絶交败友
　　鲁哀公问于孔子曰子从父命孝乎臣从君命贞乎三问孔子不对孔子趋出以语子贡曰乡者君问丘曰子从父命孝乎臣从君命贞乎三问而丘不对赐以为何如子贡曰子从父命孝矣臣从君命贞矣奚疑焉孔子曰小人哉赐不识也昔者明王万乘之国有争臣七人则主无过举千乘之国有争臣五人则社禝不危百乘之家有争臣三人则禄位不替父有争子不防无礼士有争友不行不义故子从父命奚讵为孝臣从君命奚讵为贞夫能审其所从之谓孝之谓贞矣
　　刘向正谏篇　易曰王臣蹇蹇匪躬之故人臣所以蹇蹇为难而谏其君者非为身也将欲匡君之过矫君之失也君有过失者危亡之萌也见君之过失而不谏是轻君之危亡也夫轻君之危亡者忠臣不忍为也三谏而不用则去不去则身亡身亡者仁人所不为也是故谏有五一曰正谏二曰降谏三曰忠谏四曰戆谏五曰讽谏孔子曰吾其从讽谏矣乎夫不谏则危君固谏则危身与其危君宁危身危身而终不用则谏亦无功矣智者度君权时调其缓急而处其宜上不敢危君下不以危身故在国而国不危在身而身不殆昔陈灵公不听泄冶之谏而杀之曹覊三谏曹君不听而去春秋序义虽俱贤而曹覊合礼
　　臣术篇　从命利君为之顺从命病君为之防逆命利君谓之忠逆命病君谓之乱君有过不谏诤将危国殒社禝也有能尽言于君用则留之不用则去之谓之谏用则可生不用则死谓之诤有能比和同力率羣下相与彊矫君君虽不安不能不听遂解国之大患除国之大害成于尊君安国谓之辅有能亢君之命反君之事窃君之重以安国之危除主之辱攻伐足以成国之大利谓之弼故谏诤辅弼之人社禝之臣也明君之所尊礼而闇君以为己贼故明君之所赏闇君之所杀也明君好问闇君好独明君上贤使能而享其功闇君畏贤妬能而灭其业罚其忠而赏其贼夫是之谓至闇桀纣之所以亡也诗云曾是莫听大命以倾此之谓也汉宣帝选博士谏大夫通政事者补郡国守相以萧望之为平原太守望之雅意在朝逺为郡守内不自得乃上疏　陛下哀悯百姓恐德化之不究悉出谏官以补郡吏所谓忧其末而忘其本者也朝无争臣则不知过国无逹士则不闻善愿陛下选明经术温故知新通于机微谋虑之士以为内臣与叅政事诸侯闻之则知国家纳谏忧政亡有阙遗若此不怠成康之道其庻几乎外郡不治岂足忧哉
　　范钟寒传论　左丘明有言仁人之言其利溥哉晏子一言齐侯省刑若钟离意之就格请过寒朗之廷争寃狱笃矣乎仁者之情也夫正直本于忠诚则不诡本于谏争则绞切彼二子之所本得乎天故言信而志行也
　　唐太宗时魏征有疾上手诏问之且言不见数日朕过多矣若有闻见可封状进来征上言比者弟子陵师奴婢忽主下多轻上渐不可长又言陛下临朝常以至公为言退而行之未免私僻或畏人知横加威怒欲葢弥彰竟有何益征宅无堂上命辍小殿之材以构之五日而成仍赐以素屏褥几杖等以遂其所尚征上表谢上手诏曰处卿至此葢为黎元与国家何事过谢
　　元稹上疏论谏职　昔太宗以王珪魏征为谏官宴游寝食未尝不在左右又命三品以上入议大政必遣谏官一人随之以参得失故天下大理今之谏官大不得豫召见次不得参时政排行就列朝谒而已近年以来正牙不奏事庻官罢巡对谏官能举职者独诰命有不便则上封事耳君臣之际讽谕于未形筹画于至宻尚不能回至尊之盛意况于既行之诰令已命之除授而欲以咫尺之书收丝纶之诏诚亦难矣愿陛下时于延英召对使尽所怀岂可寘于其位而屏弃踈贱之哉顷之复上疏以为理乱之始必有萌象开直言广视听理之萌也甘謟防蔽近习乱之象也自古人主即位之初必有敢言之士人主苟受而赏之则君子乐行其道竞为忠谠小人亦贪得其利不为回邪矣如是则上下之志通幽逺之情逹欲无理得乎茍拒而罪之则君子卷怀括囊以保其身小人阿意迎合以窃其位矣如是则十歩之事皆可欺也欲无乱得乎昔太宗初即政孙伏伽以小事谏太宗喜厚赏之故当是时言事者惟患不深切未尝以触忌讳为忧也太宗岂好逆意而恶从欲哉诚以顺适之快小而危亡之祸大故也陛下践阼今已周岁未闻有受伏伽之赏者臣等备位谏列旷日弥年不得召见毎就列位屏气鞠躬不敢仰视又安暇议得失献可否哉供奉官尚尔况踈逺之臣乎此葢羣下因循之罪也因条奏请次对百官复正牙奏事禁非时贡献等十事宪宗颇嘉纳其言时召见之
　　宗时李林甫为相谏官言事皆先白宰相退则又以所言白之御史言事湏大夫同署至是敕尽革其弊开谏诤之涂又令宰相分直政事笔承防旬日而更惩林甫及杨国忠之专权故也
　　白居易初授拾遗上宪宗书　臣谨按六典左右拾遗掌供奉讽谏凡发令举事有不便于时不合于道者小则上封大则廷谏其选甚重其秩甚卑所以然者抑有由也大凡人之情位髙则惜其位身贵则爱其身惜位则偷合而不言爱身则茍容而不谏此必然之理也故拾遗之置所以卑其秩者使位未足惜身未足爱也所以重其选者使上不忍负恩下不忍负心也夫位未足惜恩不忍负然后能有阙必规有违必谏朝廷得失无不察天下利病无不言此国朝置拾遗之本意也由是而言岂小臣愚劣昧懦所宜居之哉
　　杜牧与人论谏书　某踈愚怠堕不识机括独好读书读之多矣每见君臣治乱之间兴亡谏诤之道遐想其人防笔和墨则兾人君一悟而至于治平不悟则烹身灭族唯此二者不思中道自秦汉已来凡千百軰不可悉数然怒谏而激乱生祸者累累皆是纳谏而悔过行道者不能百一何者皆以辞语迂险指射丑恶致使然也夫迂险之言近于诞妄指射丑恶足以激怒夫以诞妄之説激怒之辞以卑凌尊以下干上是以谏杀人者杀人愈多谏畋猎者畋猎愈甚谏治宫室者宫室愈崇谏任小人者小人愈宠观其防意且欲与谏者一鬬是非一决怒气耳不论其他是以每于本事之上尤增饰之今有两人道未相信甲谓乙曰汝好食某物慎勿食果更食之必死乙必曰我食之久矣汝谓我死必倍食之甲若谓乙曰汝好食某物第一少食茍多食必生病乙必因而谢之减食何者迂险之言则欲反之循常之説则必信之此乃常人之情世多然也是以因谏而生乱者累累皆是也汉成帝欲御楼船过渭水御史大夫薛广德谏曰宜从桥陛下不听臣自刎以血汚车轮陛下不得入庙矣上不説张猛曰臣闻主圣臣直乘船危就桥安圣主不乘危御史大夫言可听上曰晓人不当如是邪乃从桥近者宝歴中敬宗皇帝欲幸骊山时谏者至多上意不决拾遗张权舆防紫宸殿下叩头谏曰昔周幽王幸骊山为犬戎所杀秦始皇葬骊山国亡宗皇帝宫骊山而禄山乱先皇帝幸骊山而享年不长帝曰骊山若此之凶邪我宜一往以验彼言后数日自骊山回语亲幸曰叩头者之言安足信哉汉文帝亦谓张释之曰卑之无甚髙论令可行也今人平居无事友朋骨肉切磋规诲之间尚宜旁引曲释亹亹绎绎使其乐去其不善而乐行其善况于君臣尊卑之间欲因激切之言而望道行事治者乎故礼称五谏而直谏为下前数月见报上披阁下谏疏锡以币帛僻左且逺莫知其故近于游客处一睹阁下谏草明白辩婉出入有据吾君圣明宜为动心数日在手味之不足且抃且慰三者交并不能自止吾君闻谏既且行之仍复宠锡诱能谏者斯乃尧舜禹汤文武之心也闻于逺地宜为吾君抃也阁下以忠孝文章立于朝廷勇于谏而且深于其道果能辅吾君而光世德某承阁下之厚爱兾于异时资阁下之知以进尺寸能不为阁下之喜复自喜也吾君今日披一疏而行之明日闻一言而用之贤才忠良之士森列朝廷是以奋起志虑各尽所怀则文祖武宗之业穷天地日出月入皆可扫洒以复厥初某纵不得效用但于一官一局筐箧簿书之间活妻子而老身命焉作为歌诗称道仁圣天子之所为治则为有余能不自慰故获阁下之一疏抃喜慰三者交并真不虚也宜如此也无因面讃其事书纸言诚不觉繁多
　　武宗时诏臣下言人罪恶并应请付御史台按问毋得乞留中以杜防邪其后上复谓宰相曰文宗好听外议谏官言事多不著名有如匿名书李德曰臣顷在中书文宗犹不尔此乃李训郑注教文宗以术御下遂成此风人主但当推诚任人有欺罔者威以明刑孰敢哉上善之
　　中书门下奏谏官缺员请补宣宗曰谏官要在举职不必多人如张符牛丛赵璘軰数人使朕日闻所未闻足矣
　　宋真宗时田锡居谏署直言时政得失每指斥将相备位无所筹谋封疏凡五十二奏悉焚之曰直谏臣职也岂可藏副示后以卖直邪及卒帝谓李沆曰田锡直臣也朝廷少有阙失方在思虑锡之章疏已至矣嗟惜久之
　　张咏倜傥有大志尚气节尝曰事君者廉不言贫勤不言苦忠不言已效公不言已能斯可以事君矣故所至以政绩闻真宗尝称其才堪将帅以疾不尽其用临卒上疏言不当造宫观竭天下之财伤生民之命此皆贼臣丁谓诳惑陛下乞斩谓头置国门以谢天下然后斩咏头置丁氏之门以谢谓帝叹其忠諡忠定
　　蔡襄论增置谏官　臣伏见朝廷选用王素余靖欧阳脩等增备谏官是三人者皆特立之士昔以直言触忤权臣摈斥且久今者一日并命人无贤愚万口相庆皆谓陛下特发神断擢任不疑葢陛下深忧政教未举赏罚未明羣臣之邪正未分四方之利害未究故増耳目之官以广言路此陛下为社禝生灵大计也臣切思任谏非难唯用谏之难如素靖修等忠诚刚气着信于人况防陛下奬防之知必能箴阙失献明谟擿回邪击权幸思所以报効也然邪人恶之必有御之之説不过曰某人也好名也好进也彰君过也或进此説正是邪人欲蔽天聪不可不察臣请为陛下陈之一曰好名夫忠臣务尽其心事有必湏切直者则极论之岂顾名哉若避好名之毁而无所陈施则土木其人皆可备数何烦陛下选拣如此之至况名者圣人以之励世俗分善恶岂可废乎借使为善近名陛下试思今之人逺权利敦洁行以近名者亦几人哉二曰好进前古谏臣之难者遭遇昬世上犯威严旁触势要鼎镬居侧斧锧在前死且不辞安得好进乎葢近来谏官进用太速故世人得以谓之好进今谏官有尽忠补阙之効陛下但久而勿迁使其人果忠且义虽死于是官万无恨矣三曰彰君过凡谏诤之臣葢以司乎过举也缓则宻疏急则过言期于必正若人主从而行之适以彰乎从谏之美安得谓之彰过乎然谏官亦有好进彰君过者异于此巧者之为谏臣事之难言者则喑而不言择其无所忤者言之就令不行不复再议退而曰某事我尝言之矣此可谓之好名也容容黙黙无所耻媿践歴资序以登贵仕此可谓之好进也凡人主有过谏官最为近宻或不尽言人主何从而知且变更乎传之当世埀之于后终以为过此可谓彰君过也臣向之所论乃忠臣巧者之分愿赐省览今陛下出于圣虑自擢谏官必自主之若有陈述于理适当即赐施行无使天下之人谓朝廷有好谏之名而无好谏之实使其言有讦切亦愿优假无为奸邪谗间致有斥逐使天下之人指朝廷有拒谏之失也臣迹逺言近不任兢惶激切之至
　　赵抃请留欧阳修等供职　伏以天子南面之尊左右前后须得正人贤士为之羽翼朝廷有大赏罚可以询访有大阙失可以裨益有大急难可以谋议有大礼法可以质正窃见近日以来所谓正人贤士者纷纷引去朝廷奈何自剪除羽翼臣未见其能致逺也忧国之人莫不为之寒心如吕溱知徐州蔡襄知泉州吴奎被黜知寿州韩绛知河阳府此皆众所共惜其去又闻欧阳脩乞知蔡州贾黯乞知荆南府侍从之贤如脩軰无几今坚欲请郡者非他葢杰然正色立朝既不能曲奉权要而乃日虞中伤皆欲扳溱襄奎绛而去耳今陛下又从其请而外补之臣恐非朝廷之福朝廷万一有缓急事则陛下何从而询访也何从而禆益也何从而谋议也何从而质正也所以失既多虽悔何及诗不云乎济济多士文王以宁此谓文王虽大圣人得居尊而安宁者葢在朝多贤哲之士而致之然也臣愚防望陛下鉴古于今勿使脩等去职留为羽翼以自辅助则中外幸甚臣无任恳切纳忠之至
　　司马光谏院题名记　古者谏无官自公卿大夫至于工商无不得谏者汉兴以来始置官夫以天下之政四海之众得失利病萃于一官使言之其为任亦重矣居是官者当志其大舍其细先其急后其缓专利国家而不为身谋彼汲汲于名者犹汲汲于利也其间相去何逺哉天禧初真宗诏置谏官六员责其职事庆厯中钱君始书其名于版光恐久而漫灭嘉祐八年刻着于石后之人将歴指其名而议之曰某也忠某也诈某也直某也曲呜呼可不惧哉
　　潘嗣兴争论　匹夫之贱犹立子以争其恶立友以议其过况万乘之贵呼吸而霜露变指顾而荣辱移朝不争则暮有被其害暮不争则朝亦然至有顷刻而不及者孔子曰天子有争臣七人虽无道不失其天下又曰商有三仁焉比干谏而死其防逺矣或岂无谏与讽欤譬之疾耳有缓补逸养而后定有攻治而后胜有针砭而后起者葢时有缓急势有盈虚先后之理不可以一途御也讽者依违而不切诗所谓主文而谲谏此缓补逸养之道也谏者直指其事争者婴其鳞矣此攻治之不效而至于针砭也若尧咨而舜俞禹拜而益賛可以无事于谏争犹曰予违汝弼汝无面从君臣相与戒饬兢业如此后世之君奚恤而不用哉昔者汉髙帝谓周昌曰我何如主昌曰陛下桀纣之主也髙帝容之决非桀纣明矣如使桀纣之君虽无道犹用争臣亦不失天下矣
　　原谏　舜命龙曰朕堲谗説殄行震惊朕师汝作纳言夙夜出纳朕命惟允于臯陶谟则曰能哲而惠何忧乎驩兠何畏乎巧言令色孔壬顔渊问为邦孔子曰逺佞人舜固聪明睿智君臣之间吁谟戒饬忧此而已顔渊亚圣亦云逺佞然则圣哲之虑逺矣谏之不行也其原起于近习始于纎微成于浸润终至于不可御人君者喜则有赏怒则有诛不可不察也葢未尝滥诛矣诛一小臣则大臣及之未尝滥赏矣赏一佞人则大佞及之不窒其源虽欲救之将若之何予故曰谏之不行其源葢起于近习不可不虑也
　　讽谏【五十则】
　　齐人王满生见周公周公出见之曰先生逺辱何以教之王满生曰言内事者于内言外事者于外今言内事乎言外事乎周公导入王满生曰敬从布席周公不导坐王满生曰言大事者坐言小事者倚今言大事乎言小事乎周公导坐王满生坐周公曰先生何以教之王满生曰臣闻圣人不言而知非圣人者虽言不知今欲言乎无言乎周公俛念有顷不对王满生借笔牍书之曰社禝且危传之于膺周公仰视见书曰唯唯谨闻命矣明日诛管蔡
　　齐桓公出猎逐鹿而走入山谷之中见一老公而问之曰是为何谷对曰为愚公之谷桓公曰何故对曰以臣名之桓公曰今视公之仪状非愚人也何为以公名对曰臣请陈之臣故畜防牛生子而大卖之而买驹少年曰牛不能生马遂持驹去傍隣闻之以臣为愚故名此谷为愚公之谷桓公曰公诚愚矣夫何为而与之桓公遂归明日朝以告管仲管仲正衿再拜曰此夷吾之愚也使尧在上咎繇为理安有取人之驹者乎若有见暴如是叟者又必不与也公知狱讼之不正故与之耳请退而脩政孔子曰弟子记之桓公霸君也管仲贤佐也犹有以智为愚者也况不及桓公管仲者也
　　复槀之君朝齐桓公问治民焉复槀之君不对而循口操衿抑心桓公曰与民共甘苦饥寒乎夫以我为圣人也故不用言而谕因礼之千金
　　桓公饮酒醉遗其冠耻之三日不朝管仲曰此非有国之耻也公何故不雪之以政公曰善因发囷仓赐贫穷论囹圄出薄罪处三日而民歌之曰公胡不复遗冠乎桓公放春三月观于野桓公曰何物可比于君子之德乎隰朋对曰夫粟内甲以处中有卷城外有兵刃未敢自恃自命曰粟此其可比于君子之德乎管仲曰苗始其少也眴眴乎何其孺子也至其壮也庄庄乎何其士也至其成也由由乎兹免何其君子也天下得之则安不得则危故命之曰禾此其可比于君子之德矣桓公曰善
　　桓公观于廐问廐吏曰廐何事最难廐吏未对管仲对曰夷吾尝为圉人矣傅马栈最难先傅曲木曲木又求曲木曲木已傅直木无所施矣先傅直木直木又求直木直求已傅曲木亦无所施矣
　　景公好弋使烛雏主鸟而亡之景公怒而欲杀之晏子曰烛雏有罪请数之以其罪乃杀之景公曰可于是乃召烛雏数之景公前曰汝为吾主鸟而亡之是一罪也使吾君以鸟之故杀人是二罪也使诸侯闻之以吾君重鸟而轻士是三罪也数烛雏罪已毕请杀之景公曰止勿杀而谢之
　　景公尝赏赐及后宫文绣被台榭菽粟食鳬鴈出而见殣谓晏子曰此何为死晏子对曰此餧而死公曰嘻寡人之无德也何甚矣晏子对曰君之德着而彰何为无德也景公曰何谓也对曰君之德及后宫与台榭君之玩物衣以文绣君之鳬鴈食以菽粟君之营内自乐延及后宫之族何为其无德也顾臣愿有请于君由君之意自乐之心推而与百姓同之则何殣之有不推此而茍营内好私使财货偏有所聚菽粟币帛腐于囷府惠不遍加于百姓公心不周乎国则桀纣之所以亡也夫士民之所以叛由偏之也君如察臣婴之言推君之盛德公布之于天下则汤武可为也一殣何足恤哉景公正昼被髪乘六马御妇人以出正闺刖跪击其马而反之曰尔非吾君也公惭而不朝晏子睹裔敖而问曰君何故不朝对曰昔者君正昼被髪乘六马御妇人出正闺刖跪击其马而反之曰尔非吾君也公惭而反不果出是以不朝晏子入见公曰昔者寡人有罪被髪乘六马以出正闺刖跪击其马而反之曰尔非吾君也寡人以天子大夫之赐得率百姓以守宗庙今见戮于刖跪以辱社禝吾犹可以齐于诸侯乎晏子对曰君无恶焉臣闻之下无直辞上无隐君民多讳言君有骄行古者明君在上下有直辞君上好善民无讳言今君有失行而刖跪有直辞是君之福也故臣来庆请赏之以明君之好善礼之以明君之受谏公笑曰可乎晏子曰可于是令刖跪倍资无正时朝无事
　　晏子殁十有七年景公饮诸大夫酒公射出质堂上唱善若出一口公作色太息播弓矢章入公曰章自吾失晏子于今十有七年未尝闻吾过不善今射出质而唱善者若出一口章对曰此诸臣之不肖也知不足以知君之不善勇不足以犯君之顔色然而有一焉臣闻之君好之则臣服之君嗜之则臣食之夫尺蠖食黄则其身黄食苍则其身苍君其犹有謟人言乎公曰善今日之言章为君我为臣是时海人入鱼公以五十乘赐章归鱼乘塞涂抚其御之手曰曩之唱善者皆欲若鱼者也昔者晏子辞赏以正君故过失不掩今诸臣謟谀以干利故出质而唱善如出一口今所辅于君未见于众而受若鱼是反晏子之义而顺謟谀之欲也固辞鱼不受君子曰章之廉乃晏子之遗行也
　　楚庄王欲伐阳夏师久而不罢羣臣欲谏而莫敢庄王猎于云梦椒举进谏曰王所以多得兽者马也而王国亡王之马岂可得哉庄王曰善不谷知诎强国之可以长诸侯也知得地之可以富也而忘吾民之不用也明日饮诸大夫酒以椒举为上客罢阳夏之师
　　昭王欲之荆台游司马子綦进谏曰荆台之游左洞庭之陂右彭蠡之水南望猎山下临方淮其乐使人遗老而忘死人君游者尽以亡其国愿大王勿往游焉王曰荆台乃吾地也有地而游之子何为絶吾游乎怒而击之于是令尹子西驾安车四马径于殿下曰今日荆台之游不可不观也王登车而拊其背曰荆台之游与子共乐之矣歩马十里引辔而止曰臣不敢下车愿得有道大王肯听之乎王曰苐言之令尹子西曰臣闻之为人臣而忠其君者爵禄不足以赏也为人臣而谀其君者刑罚不足以诛也若司马子綦者忠臣也若臣者谀臣也愿大王杀臣之躯罚臣之家而禄司马子綦王曰若我能止听公子独能禁我游耳后世游之无有极时柰何令尹子西曰欲禁后世易耳愿大王山陵崩陁为陵于荆台未尝有持钟鼓管弦之乐而游于父之墓上者也于是王还车卒不游荆台令罢先置孔子从鲁闻之曰美哉令尹子西谏之于十里之前而权之于百世之后者也
　　楚子狩于州来次于颍尾使荡侯潘子司马督嚣尹午陵尹喜帅师围徐以惧吴楚子次于干谿以为之援雨雪王皮冠秦复陶翠被豹舄执鞭以出仆析父从右尹子革夕王见之去冠被舍鞭与之语曰昔我先王熊绎与吕伋王孙牟爕父禽父竝事康王四国皆有分我独无有今吾使人于周求鼎以为分王其与我乎对曰与君王哉昔我先王熊绎辟在荆山筚路蓝缕以处草莽防渉山林以事天子唯是桃弧棘矢以共御王事齐王舅也晋及鲁卫王母弟也楚是以无分而彼皆有今周与四国服事君王将唯命是从岂其爱鼎王曰昔我皇祖伯父昆吾旧许是宅今郑人贪赖其田而不我与我若求之其与我乎对曰与君王哉周不爱鼎郑敢爱田王曰昔诸侯逺我而畏晋今我大城陈蔡不羮赋皆千乘子与有劳焉诸侯其畏我乎对曰畏君王哉是四国者专足畏也又加之以楚敢不畏君王哉工尹路请曰君王命剥圭以为鏚柲敢请命王入视之析父谓子革吾子楚国之望也子与王言如响国其若之何子革曰摩厉以须王出吾刃将斩矣王出复语左史倚相趋过王曰是良史也子善视之是能读三坟五典八索九丘对曰臣尝问焉昔穆王欲肆其心周行天下将皆必有车辙马迹焉祭公谋父作祈招之诗以止王心王是以获没于祗官臣问其诗而不知也若问逺焉其焉能知之王曰子能乎对曰能其诗曰祈招之愔愔式昭德音思我王度式如玉式如金形民之力而无醉饱之心王揖而入馈不食寝不寐数日不能自克以及于难仲尼曰古也有志克己复礼仁也信善哉楚灵王若能如是岂其辱于干谿
　　晋平公好乐多其赋敛下治城郭曰敢有谏者死国人忧之有咎犯者见门大夫曰臣闻主君好乐故以乐见门大夫入言曰晋人咎犯也欲以乐见平公曰内之上坐殿上则出钟磬竽瑟坐有顷平公曰客子为乐咎犯对曰臣不能为乐臣善隐平公召隐士十二人咎犯曰隐臣窃顾昧死御平公曰诺咎犯申其左臂而诎五指平公问于隐官曰占之为何隐官皆曰不知平公曰归之咎犯则申其一指曰是一也便游赭尽而峻城阙二也柱梁衣绣士民无褐三也侏儒有余酒而死士渴四也民有饥色而马有粟秩五也近臣不敢谏逺臣不敢逹平公曰善乃屏钟鼓除竽瑟遂与咎犯参治国晋荀盈如齐逆女还六月卒于戱阳殡于绛未葬晋侯饮酒乐膳宰屠蒯趋入请佐公使尊许之而遂酌以饮工曰女为君耳将司聪也辰在子卯谓之疾日君彻宴乐学人舍业为疾故也君之卿佐是谓股肱股肱或亏何痛如之女弗闻而乐是不聪也又饮外嬖嬖叔曰女为君目将司明也服以旌礼礼以行事事有其物物有其容今君之容非其物也而女不见是不明也亦自饮也曰味以行气气以实志志以定言言以出令臣实司味二御失官而君弗命臣之罪也公説彻酒初公欲废知氏而立其外嬖为是悛而止秋八月使荀跞佐下军以説焉
　　平公射鴳不死使竖襄抟之失公怒拘将杀之叔向闻之夕君告之叔向曰君必杀之昔吾先君唐叔射兕于徒林殪以为大甲以封于晋今君嗣吾先君唐叔射鴳不死搏之不得是扬吾君之耻者也君其必速杀之勿令逺闻君忸怩顔乃趣赦之
　　平公使叔向聘于吴吴人拭舟以逆之左五百人右五百人有绣衣而豹裘者有锦衣而狐裘者叔向归以告平公平公曰吴其亡乎奚以敬舟奚以敬民叔向对曰君为驰底之台上可以发千兵下可以陈钟鼓诸侯闻君者亦曰奚以敬台奚以敬民所敬各异也于是平公乃罢台
　　鲁哀公问孔子曰予闻忘之甚者徙而忘其妻有诸乎孔子对曰此非忘之甚者也忘之甚者忘其身哀公曰可得闻欤对曰昔夏桀贵为天子富有天下不脩禹之道毁坏辟法裂絶世祀荒淫于乐沉于酒其臣有左师触龙者謟谀不止汤诛桀左师触龙者身死四支不同坛而居此忘其身者也哀公愀然变色曰善
</div>
    <div class="pagination">
<a href="经济类编_page16.html">上一页</a><span>...</span><a href="经济类编_page12.html">12</a><a href="经济类编_page13.html">13</a><a href="经济类编_page14.html">14</a><a href="经济类编_page15.html">15</a><a href="经济类编_page16.html">16</a><span class="current-page">17</span><a href="经济类编_page18.html">18</a><a href="经济类编_page19.html">19</a><a href="经济类编_page20.html">20</a><a href="经济类编_page21.html">21</a><a href="经济类编_page22.html">22</a><span>...</span><a href="经济类编_page18.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
