<!DOCTYPE html>
<html>
<head>
    <meta charset="UTF-8">
    <title>太平御览 - 第 186 页/共 737 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>太平御览 - 第 186 页/共 737 页</h1>
    <div class="content">《续後汉书》曰：张奂字然明，拜太常卿。奂有清节，可否之间，强御不敢夺也。赅览群籍，古今详备。
又《百官志》曰：太常卿，每祭祀先奏礼仪；及行事，则赞天子。大射、养老、丧，皆奏其礼仪。秩比中二千石。
华峤《後汉书》曰：刘恺为太常，论议常弘正大义，诸儒为之语曰：“难经伉伉刘太常。”
《魏志》曰：和洽字士阳，汝南西平人。转为太常，清贫守约，至卖田宅以自给。明帝闻之，加赐帛。
又曰：常林从光禄勋为太常，晋宣王以林乡邑耆老，每为之拜，或谓林曰：“司马公贵重，君宜止止之。”林曰：“司马公自欲敦长幼之序，以为後生之法，贵非吾之所制也。”言者惭而宿宿。
又曰：邢字子升，时人称“德行堂堂邢子升”，文帝以为太常。
《晋书》曰：郑默字思元，迁太常。山涛欲举一亲为博士，见默语曰：“卿尹翁归，令吾不敢复言。”谓其柔而能整也。
又曰：张华为太常。以太庙屋栋折，免官。
臧荣绪《晋书》曰：咸熙五年诏曰：“华表字伟容，清贤履道，内贞外顺，历位忠恪，言行不玷。其以表为太常卿。”
《晋起居注》曰：安帝三年，太常临川王宝启：“府舍窄狭，不足移家，母锺年高，违离靡宁，乞还第摄事。”诏听之。
《晋中兴书》曰：蔡谟字道明，拜太常，咸康四年，临轩，门下奏非祭祀宴飨则无设乐，谟奏宜有金石，显宗纳焉。临轩作乐，自此始也。
又曰：建元元年诏曰：太常职典天地，兼掌宗庙，其为任也，谓重矣。是以古今选建，未尝不妙简时望，兼之儒雅。会稽王叔履尚清虚，志道无倦，优游风议，朕所咨仰。其以王领太常，本官如故。”
又曰：贺循字彦先，为散骑常侍。元帝以贺循为太常，而散骑常侍如故。循以九卿旧不如官，惟拜太常而已。中宗践祚，下令曰：“循冰清玉洁，行为俗表，加以位处上卿，服物盖身而已，屋裁庇风雨。孤常造庐，特以为难其赐六尺床、席、褥并钱二十万，以表至德。”
《齐书》曰：张瑰以雍州刺史拜太常，自谓闲职。武帝曰：“卿辈未富贵，谓人不与，既富贵，复欲委去之。”瑰曰：“陛下，御臣等若养马，无事就闲厩，有事复牵来。”帝犹怒，遂以为散骑常侍。
《北齐书》曰：赵彦深五岁，母傅氏谓之曰：“家贫儿小，何以能济？”彦深泣而立曰：“若天哀矜，儿大当仰天报。”傅感其意，对之流涕。及彦深拜太常卿，还，不脱朝服，先入见母，跪陈幼小孤露，蒙训得至于此，母子相泣久之，然後改服。
《後周书》曰：长孙绍远为太常，广召工人制乐器，土木丝竹，各得其宜。惟黄锺不调，绍远每以为意。常因退朝，经韩使君佛寺前过，浮图三层之上，有鸣铎焉。忽闻其音，雅合宫调，取而配奏，方始克谐。
又曰：斛斯征迁太常卿。自魏孝武西迁，雅乐废缺，征博采遗逸，稽诸典故，创新改旧方，始备焉。又乐有钅享（音淳。）于者，近代绝无此器，或有自蜀得之，皆莫之识。征见之曰：“此钅享于也。”众弗之言。征遂依干宝《周礼注》以芒茼捋之，其声极振，众乃叹服。征乃取以合乐焉。
又曰：建六官，置大宗伯卿一人，掌邦礼以佐皇帝，和邦国，是为春官。
《唐书》曰：赵宗儒，长庆初为太常。有《师子乐》，备五色之方，非会朝聘享不作。幼君荒诞，伶官纵肆，中人掌教坊者移牒取之。宗宰相，以宗儒懦怯不任事，改太子少师。
又曰：崔拜太常卿。故事，太常卿初上，大阅《四部乐》於官署，观者纵焉。自私第去帽亲导母舆，公卿避之。又曰：文宗以乐府之音，郑、卫太甚，欲闻古乐，命王涯询於旧工，取开元时重按之，名曰《□韶乐》。乐曲成，涯与太常丞李廊、少府监庾丞宪押乐工，献於黎园亭。帝按之於会昌殿，上悦，赐涯等锦彩。
又曰：窦诞为太常，奏用音声博士，皆为太乐鼓吹。官僚於後弹胡琵琶，胡人白胡达、竹伯夷积劳计考，并至太官。至是以声伎入流品者，盖以百数。
应劭《汉官》曰：北海周泽为太常，恒斋，其妻怜其年老瘦弱，窥内问之，泽大怒，以为干斋。掾吏扣头争之，不听，遂收送诏狱，并自劾。论者非其激发，谚曰：“居代不谐为太常妻，一岁三百六十日；三百五十九日斋，一日不斋醉如泥。既作事，复低迷。”
《汉官典职》曰：惠帝改太常为奉常，景帝复为太常，盖周官宗伯也。
《汉官解诂》曰：太常，社稷、郊祀，事重职尊，故在九卿之首。
卫宏曰：太常主导赞助祭，皆平冕，七旒，玄上下，华虫七章，汉陵属三辅，太常月一行。
《汉书》注颜师古曰：“太常者，王之旌也，画日月焉。王有大事，则建以行，礼官主奉持之，故曰奉常。後改曰太，尊大之义也。”
《齐职仪》曰：太常卿一人，品第三，秩中二千石，银章、青绶、进贤两梁冠，绛朝服，佩水苍玉。王朗云：“西京太常行陵，赤车千乘。”
《益部耆旧传》曰：赵典字仲经，为太常，虽身处上卿而布被瓦器。
梁□陆陲《为光禄让太常表》曰：昔者楚德方盛，叔敖濯衣；汉道克昌，王阳结绶。故拜命无辞，受爵不让。况宗卿清重，历选所难，汉晋已降，莫非素、范，辞爵则桓郁、张奋，让封则丁鸿、刘恺。潘尼（音夷）之文雅纯深，华表之从容退默。自此迄兹，风流继轨，以臣况之，曾无等级。
陈□沈□《为周弘正让太常表》曰：臣闻玉舄雕楹，不取材於蟠木；丹朱绣黼，岂袭冕於薜萝。何则？适用各有其宜，朝野不可一指。叔孙之野外定礼，倍资典实；刁协之躬为唱引，岂易其仪？倘九宾阙相，对禅失仪，责以司存，云谁之咎？况南史执简，转见违才，君举必书，尤难妄冒。
卷二百二十九　职官部二十七
太常少卿
《六典》曰：凡有事於宗庙，少卿帅太祝、齐郎入荐香烛，整拂神幄，出入神主，将享，则与良р令实。
《後魏书》曰：太和十五年，置少卿官，太常少卿一人，第三品上，至二十二年降为正四品。
又曰：景明初班职，令太常少卿，第四品上，第一清选，明礼兼天文阴阳者为之。
又曰：元顺为太常少卿，以父忧去职，哭泣呕血，身自负土。时年二十五，便有白，免丧抽去，不复更生，世人以为孝思所致。
《三国典略》曰：齐太常少卿袁聿修巡省河南诸州，兖州刺史邢邵与聿修故旧，常於省中盛呼聿修为清郎，至是遣送白绸为信，聿修不受，与邵书曰：“瓜田李下，古人所慎。多言可畏，譬之防川。愿表此心，不贻厚责。”邵亦欣然报书曰：“一日之赠，率尔不思。老夫忽忽，意不及此。敬丞来旨，吾无间然。弟昔为清郎，今作清卿矣。”
《唐书》曰：冯定为太常少卿。文宗每听乐，鄙郑、卫声，诏奉常习开元中《霓裳羽衣舞》，以《□韶乐》和之。舞曲成，定总乐工阅於庭，定立於其间。文宗以其端凝若植，问其姓氏，翰林学士李珏对曰：“此冯定也。”文宗喜，问曰：“岂非能为古章句者耶？”乃召升阶，文宗自吟定《送客西江诗》。吟罢益喜，因锡禁中瑞锦，仍令大录所著古体诗以献。
太常丞
《六典》曰：太常丞二人，以五品上，秦有奉常丞，汉因之，比千石。魏、晋、宋，皆置一人。
《汉书》曰：韦弘为太常丞，职掌陵庙，烦剧多过，父贤敕令自免。弘怀嫌不去官，及贤疾笃，果坐庙事系狱。
《宋百官春秋》曰：太常丞视尚书郎，铜印、黄绶，一梁冠，品第七，掌举陵庙非法。
《陶氏家传》曰：覆之字孙宗，为太常丞。凡宗庙疑义，多所决定，时人为之语曰：“定礼决疑，问陶覆之。”
《陶氏职官要录》曰：晋、宋九卿丞，皆进贤一梁冠，介帻，皂衣，铜印，黄绶。齐、梁墨绶。
太常博士
《六典》曰：太常博士掌辨五礼之仪式，本先王之法制适变，随时而损益焉。凡大祭祀及有大礼，则与卿导赞其仪。凡王公已下拟谥，皆迹其功德而为之褒贬。
《通典》曰：博士，魏官也。魏文帝初置，晋因之，事掌引道乘舆。王公已下应追谥者，则博士议定之。
《晋中兴书》曰：博士之职，端委佩玉。朝之大典必于询度，当以正道，克厌人望，然後为可。
《唐书》曰：王彦威太原人，世儒家，少孤贫苦学，尤通三礼，无由自达。元和中游京师，求为太常散吏，部卿知其书生，补为检讨官。彦威於礼阁掇拾，自隋已来朝廷沿革，吉凶五礼，以类区分成三十卷，献之，号曰“元和新礼”，繇是知名。特授太常博士。
又曰：陆亘为太常博士。寺有礼生孟真，久於其事，凡吉凶大仪，官不能达，率访真，真亦赖是须姑息。元和七年，册皇太子，将撰仪注，真亦欲参预，亘笞之。由是，礼仪不专於胥吏。
《郭子》曰：张凭举孝廉，诣刘真长，还船，须臾，真长至，遣觅张孝廉，船同旅愕然。即同载，俱诣抚军刘前进，谓抚军曰：“今日为公得一士，太常博士之选。”既前，抚军与之言，咨嗟称善，乃曰：“张凭勃□为理窟。”即用为太常博士。
太祝
《六典》曰：太祝掌出纳神主於太庙之九室，而奉享荐之仪。
《周礼》曰：太祝掌六祝之辞以事鬼神；祈福祥，求永贞。一曰顺祝，二曰年祝，三曰吉祝，四曰化祝，五曰瑞祝，六曰策祝。郑司农曰：“顺祝，顺农年也；年祝，求永贞也；吉祝，祈福祥也；化祝，弭灾兵也；瑞祝，逆时雨、宁风旱也；策祝，远罪疾也。”
《汉书□百官表》曰：太常属官，有太祝令、丞，景帝六年更名为祝祀，武帝太初元年更曰庙祝。
《东观汉记》曰：阴猛好学温良，称於儒林，以郎迁为太祝令。
《续汉书》曰：太祝令秩六百石，掌祠赞祝，近臣神巫主祝小祝。
协律郎
《六典》曰：协律郎掌知六律、六吕，以辨四时之风气，八风五音之节。
《汉书》曰：武帝时，李延年善新声，以为协律都尉。
《魏志》曰：武帝平荆州，得杜夔，知音识旧乐，故以为协律郎。
太庙令
《汉书□百官表》曰：太常属官有诸庙令、长、丞。
《续汉书》曰：高庙令一人，六百石；（主守宗庙，掌按行扫除。无丞。）世祖庙令一人。
《宋书》曰：太庙令一人，主守宗庙，案行洒扫众事，领斋郎二十四人。
《齐职仪》曰：周有守祧之官，掌先王庙令。
陵令
《六典》曰：陵令掌先帝山陵，率户守卫之事；丞为之贰。凡朔望、元正、冬至、寒食，皆修飨於诸陵。若桥陵，则日献羞焉。凡功臣、密戚请陪陵葬者听之，以文武分为左右而列。若父、祖陵陪子孙从葬者亦如之。
《周礼》曰：冢人，下大夫二人，中士四人，掌公墓之地，辨其兆域。先王之葬居中，以昭穆为左右。
《汉书》曰：太常属官有诸陵令。元光二年，分诸陵邑属三辅。
又曰：司马相如为茂陵令。
《续汉书》曰：太常职掌先帝陵，每园令各一人，秩六百石。（掌守园陵，按行扫除。）丞及校长各一人。（校长主戒贼盗。）
《齐职仪》曰：周有墓大夫、冢人之职，掌先王之墓。
又曰：每陵令一人，品第七，秩四百石，铜印、墨绶、进贤一梁冠、绛朝服。
《唐书□官品志》曰：梁天监七年，又诏以为陵监之名，不出前诰；且宗庙宪章，既备典礼，园寝职司，理不容异，诸正陵先立监者改为令，於是陵置令矣。
胡广《陵令箴》曰：昔在广叶葬野衣薪，礼非极哀，不树不封，瓦棺周聚。夏攸谓：“壤不毁肤，贿不害生，是谓皇极。”百王此经，故厚不可皇，薄不可王，乃眷西顾，爰矩孝文陵。臣司墓，敢告守人。
太乐令
《六典》曰：太乐令掌教乐人，词合锺律，以供邦国之祭祀、飨宴，丞为之贰。
《汉书□百官表》曰：太常属官，有太乐令、丞。
《续汉书》曰：明帝永平十三年，曹褒奏《尚书璇玑钤》曰：“有帝汉德，合作乐名。”天子下诏，改大乐令丞，以应图讠。
又曰：太乐令，秩六百石，掌伎乐人。凡国祭祀，掌奏乐及大司乐，掌其陈序。
《晋起居注》曰：成帝咸和中诏：“大乐令载绥教官伎乐勤劳，赐米百石，布二十匹。”
太医令
《六典》曰：太医令掌诸医疗之法，丞为之贰。其属有四：曰医师、针师、按摩师、咒禁师，皆有博士以教之。考试登用，如国子监之法。
《汉书》曰：《百官表》曰：“少府属官，有太医令，丞无员，多至数十人。”
《续汉书》曰：太医一人，秩六百石，有药丞、主药方丞。
《魏略》曰：脂习字元升，除太医令，与孔融亲善，融被诛，习独往哭之。黄初中以习有栾布之节，赐拜中散大夫。
应劭《汉官仪》曰：太医，周官也。两梁冠，秩千石。
《典论》曰：中常侍张让子奉为太医令，与人饮酒，辄掣引衣裳，发露形体，乱其舄履，使小大无不倾倒。
崔实《太医令箴》曰：动不肆勤，静不宴逸，有疾归天，医无能恤。晋平好内，四时是一，非鬼非食，惑以自失。虽有秦和，焉所施术？太上防疾，其次萌牙，腠理不蠲，骨髓奈何！
廪牺令
《六典》曰：廪牺令掌荐牺牲及粢盛之事，丞为之贰。凡三祀之牲牢，各有名数。（昊天上帝以苍，地皇祗以黄，神州以黝，五帝之牲各以方色。）
韦昭《辨释名》曰：释云：廪牺。牺，戏也；廪，养之也。辨云：六牲，取其纯毛者，别养之以奉祭祀。纯色者少，故名牺。牺，希也。
《周礼》曰：牧人：下士，掌牧六牲，以供祭祀。
《汉书□百官表》曰：内史属官，有廪牺令、丞、尉，後属司农。
《齐职仪》曰：周牧人之职也，掌六牲。阳祀用も，阴祀用黝，取纯毛者。光武中兴，属河南，秩六百石。
光禄卿
《六典》曰：光禄卿之职，掌邦国醪醴膳羞之事，总太官、珍羞、良，掌醢四署之官属，修其储备，谨其出纳；少卿为之贰。有大祭祀，则省牲镬，视濯溉。
《汉官解诂》曰：士之权贵，不过尚书，其次诸吏。（诸吏，光禄勋是也。）
应邵《汉官仪》曰：光，明也；禄，爵也；勋，功也。言光禄典郎，谒诸虎贲羽林，举不妄得，赏不失劳，故曰光禄勋。
</div>
    <div class="pagination">
<a href="太平御览_page185.html">上一页</a><span>...</span><a href="太平御览_page181.html">181</a><a href="太平御览_page182.html">182</a><a href="太平御览_page183.html">183</a><a href="太平御览_page184.html">184</a><a href="太平御览_page185.html">185</a><span class="current-page">186</span><a href="太平御览_page187.html">187</a><a href="太平御览_page188.html">188</a><a href="太平御览_page189.html">189</a><a href="太平御览_page190.html">190</a><a href="太平御览_page191.html">191</a><span>...</span><a href="太平御览_page187.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
