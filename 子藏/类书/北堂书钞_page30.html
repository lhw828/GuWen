<!DOCTYPE html>
<html>
<head>
    <meta charset="UTF-8">
    <title>北堂书钞 - 第 30 页/共 42 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>北堂书钞 - 第 30 页/共 42 页</h1>
    <div class="content">
　　执事所服 【应劭汉官云帻古者卑贱执事不冠者之所服也○王石华校常改事今案后汉光武纪注初学记服食部类聚服饰部御览服章部引汉官仪皆作帻者古之卑贱惟陈俞本仍与本钞同本钞又冠误官据诸本订】 元帝始进 【蔡邕独断云汉元帝额有发壮不欲使人见始进帻服之羣臣皆随焉然尚无巾王莽秃帻施屋○今案严辑全后汉文蔡邕独断照陈本误作壮发又屋误尾俞仍作尾陈删然尚以下】 吉日进御 【蔡邕杂事云陛下今月吉日始加元服进御帻臣等不胜凫藻谨奉牛一头酒九锺○今案严辑本全后汉文杂事改杂章是也其夹注云此据书钞引陈俞本亦然余同】 东耕改服 【赵书云裴宪撰三正东耕仪中书令徐光奏议以东耕仪亲耕改服不帻也○今案御览八百十八引赵书祇中书俴以下耕仪作郊不帻作青缣袴褶四字然本钞袴褶篇引赵书已有裴宪八字亦无不帻也句陈俞本删不也二字余同疑此必有阙文】 谒者着湘帻 【应劭汉官云谒者养湘帻大冠○今案御览服章部引及说郛本汉官仪湘皆作缃陈本作湘俞本改缃】 谒者持赤帻 【益部耆旧传云何汶字景口为云云同僚问之曰目当食至晡日果食○今案陈本汶误汝删字景三字余同俞本作景由余与本钞悉同】 期门白衣帻 【汉书云成帝鸿嘉永始之间好为微行出游从期门郎有村力者及私奴客多至十余人少五六人皆白衣袒帻○王石华校以原钞行误耕脱有字及误又旁勒之是也郎材二字旁勒非也今案见汉书二十七中之上五行志中及本钞微行篇引据订陈本又从节录袒误湘俞本永始误永平无为字出上有时字无有字袒误乃余同考两汉皆无永平年号】 力士黄衣帻 【又云莽乃造华盖九重驾六马力士三百人黄衣帻挽之○今案汉书九十九下王莽传挽之作挽者皆呼登仙六字原钞莽误葬据订陈俞本脱三字余同】 缘帻 【蔡邕独断云汉武幸馆陶主家见董偃着绿帻□今案严辑全后汉文蔡邕独断见上力召字偃下有□□■〈糹冓〉三字无着字陈俞本主上有公字着下有青■〈糹冓〉二字余同本钞是永兴节录者】 紫帻 【录异传云马程丘支尝病已死一日半复得生云将去上天见一人着紫帻而○坐今案陈俞本程作成无丘支字无将去字余同】 黑帻 【谢承后汉书云巴祇字敬祖为扬州剌史黑帻毁坏不复改易○今案详本篇下注】 赤帻 【东观汉记云光武初起义兵与诸季市弓弩皆着绛衣赤帻○王石华校将与诸七字旁勒囿于陈也今案御览八百十四引东观记脱兵字陈本与诸句误改军士持弓弩余同俞本与本钞悉同】 埤帻 【后汉书曰梁冀易舆服之制作平上軿车埠帻狭冠拥身扇狐尾单衣○今案见范后汉六十四梁统附冀传本钞埤误堺据订陈俞本误婢帻冠下添引折上巾三字余同】 帻然后见 【又云东观记云马援外类倜傥简易而内重礼事寡嫂虽在关内必帻然后见之也○今案范后汉五十四马援传作敬事寡嫂不冠不入与本钞异考姚辑本东观汉记与此条正同陈俞本删又曰二字合】 帻不复改 【谢承后汉书云勃海巴祇字敬祖为扬州剌史黑帻毁坏不复改易○今案姚辑谢承书脱渤海二字脱黑字余同汪辑本亦脱渤海二字余同】 

　　○缨五 

　　见■〈冉页〉胡之制作缨蕤之饰 【淮南子云后世圣人见鸟兽颙胡之制遂作缨蕤之首饰○今案近本淮南子脱此文考御览六百八十六引淮南无后世二字■〈冉页〉作髯缨蕤作緌缨陈本改引后汉舆服志】 朱组缨 【礼记云玄冠朱组缨天子之冠缁布冠缋緌诸侯之冠玄冠丹组缨诸侯之齐冠玄冠綦组缨士之齐冠也○今案礼记玉藻篇】 青组缨 【仪礼云缁布冠缺项青组缨属于缺○今案仪礼冠礼篇】 皂缨 【尉缭子云天子玄冠玄缨诸侯素冠素缨自大夫以下皆皂冠皂缨○今案御览六百八十六引尉缭子同吴淑事类赋注十二引皂作练陈俞本与本钞均脱素冠二字据事类赋补】 葛缨 【崔骃达指云有事则褰裳而濡足挂冠下顾无事则葛缨尔○今案御览六百八十六引达指无挂冠句末作无事则摄缨整衿俞本有挂冠句余照御览惟摄改猎陈本顾作倾余与本钞同】 飞羽 【汉旧仪云乘舆冠山冠飞羽之缨○今案平津辑本汉旧仪夹注云续汉志补注引羽作月晋书舆服志引作汉官仪羽作翮陈俞本与本钞同】 蝉翼 【徐干齐都赋云纤纚细缨轻配蝉翼自尊及卑须我元服○今案严辑本徐干齐都赋据御览六百八十六引须作顷余同陈俞本我作此余亦同】 放敶组缨 【楚辞云士女杂坐乱而不分放敶组缨班其相纷○王石华校以纷下衍蝉翼六字沿上条混入者删之今案见招魂篇陈俞本分纷二韵下照添些字】 纤纚细缨 【事见上蝉翼注】 青青之水清可以濯吾缨 【文子云青青之水浊可以濯吾足云云○今案文子上德篇青青作泠泠余同陈本删俞本改引渔父歌青青作沧浪】 美人绝缨 【说苑云楚庄王赐羣臣醉日莫烛灭乃有人引美人衣者美人据绝其冠缨而告王取火来上视绝缨者王曰酒后醉人无礼奈何欲显妇人节而辱士乎乃命左右以寡人饮不绝缨者不欢羣臣皆绝去其冠缨而告上乃火之○今案说苑复恩篇及御览六百八十六引臣醉作臣酒据作援取作趣酒后六字作赐人酒使醉失礼无左右以下十四字无而告六字吴淑事类赋注引而告六字作然后复举烛余与御览同陈俞与本钞及诸本互有同异】 子路结缨而死 【左传云石乞孟黡敌子路以戈击之断缨子路曰君子死冠不免云云○今案左氏哀十五年传】 

　　○簪六 

　　笄者今之簪也 【仪礼云冠皮弁笄郑注笄者今之簪也有簪者屈缨组为纮垂为饰无笄者○今案仪礼士冠礼注屈下伙缨字无笄者下接缨而结其绦五字陈本删无笄者三字俞本删者字】 簪者已之尊 【梦书云簪为身簪者己之尊梦着好簪身之喜欢也○今案陈俞本同御览六百八十八引梦书喜欢作劝喜余同】 凤凰簪 【续汉书舆服志云太皇太后皇太后入庙簪长一尺为凤凰爵○今案原钞太下脱皇太后字皇下脱太字又脱爵字据续汉舆服志下订补陈俞本将此下翡翠垂珠两条合注于此增引百余字】 玳瑁簪 【班固与窦宪笺云乃赐以骇犀玳瑁簪绛纨单衣以缟之质被服鸾凤之采饰○今案百三家本固集脱纨字采作彩余同御览六百八十八引此簪脱犀字纨字亦作彩陈俞本骇犀作玉躬所喜四字余同】 黑犀簪 【班固与弟超书云今遗仲叔玳瑁黑犀簪各一枚○今案御览六百八十八引固与超书玳作无各一枚三字余同陈俞本照御览删】 翡翠簪 【又续汉舆服志凤凰簪续汉书注云以翡翠为毛羽○今案舆服志簪下无续汉书注云五字】 通天簪 【江表传云魏文帝遣使于吴求通天犀簪○今案御览六百八十八引江表传脱天字余同陈俞本照删】 垂珠簪 【又续汉书志云皇太后入庙簪下有白珠垂黄金○今案原钞脱白珠五字据续汉舆服志下补】 夏禹堕簪不顾 【盐铁论曰夏禹治洪水身被其劳泽行路宿过门不入当此之时云云○今案俗本盐铁论相剌第二十治作蹙被作亲又作簪堕不掇本钞勤劳篇引亦作亲亦作簪堕陈俞本仍作治余照俗本改】 周主求之三日不得 【韩子云周主亡簪令吏求之三日不能得周主命人求而得之家人之屋间周主曰知吏之不事事也求之三日不能得吾命求之不移日而得之于是吏皆悚惧○今案韩非内储说上篇簪上有玉字悚作耸陈俞本两命皆作令三上之字作簪能得作得之余同】 赵相夸楚 【史记云赵相平原君使夸楚为玳瑁簪也○今案史记春申君列传使下有人于春申君欲六字夸作奈陈俞本夸误诱余与本钞同】 楚相骇齐 【淮南子云楚将子法好伎道之士有善为偷者往见子发子发礼之无几何齐伐楚子发将师当之兵三却齐师愈愈强市偷进曰有薄估遣之行偷则夜出取其帻明夕取帎明夕取簪悉归之齐大骇□还师也○今案见淮南道应训明本字句颇异夜出其帻五字更误作夜解齐将军之帱帐失之愈远陈俞本师作军市偷十二字作于是善偷者五字余同】 班固遗仲叔 【又事见玳瑁簪注○今案见上黑犀簪注玳瑁二字误】 张华遗慕容 【燕书云高祖慕容廆童儿往见安北将军张华甚异之脱所著帻簪以遗慕容廆○今案御览四百七十八引燕书儿作冠余同俞本往作时删末三字余亦同陈本改引今晋书非原钞矣】 

　　○貂七 

　　貂珰表弁 【应璩诗侍中主喉舌万机无不乱尚书揔庶事官人重法宪彤管珥纳言貂珰表武弁○今案百三家集应璩杂诗揔作统重作乘余同陈俞本侍中二句尚书误当?官人重误县鼗垂彤管珥纳误脱珥见纳俞则尚书误由宇】 貂羽附蝉 【汉书云燕刺王旦招来郡国奸人郎中从者着羽黄金附蝉晋灼曰以羽羽饰冠也○今案见汉书六十三武五字传原钞脱奸字者字以翠字饰冠字据订陈俞本照改增引而删晋约注】 载金貂之饰 【汉书谷永上书昔龙纳言而帝命惟允四辅既备成王靡有过事诚敕正左右齐粟之臣云云执常伯之职○王石华校攘改栗今案汉书卷八十五谷永传龙下有筦字慓下作栗陈俞本上书作对策余照改】 假貂珰之饰 【谢汉书云朱陆疾宦者乃上疏曰建武已后乃寖用宦者自延平以来浸益贵盛云云处常伯之任○案姚辑汪辑本谢承后汉书无朱陆传疑即朱穆传亦载其劾宦官池事惜脱收此条陈俞本改引范后汉朱陆八字作朱穆上疏寖作悉余亦同】 貂蝉充盈 【汉书刘向上封事曰今王氏一姓乘珠轮华毂者二十三人皆青绶貂蝉充盈幄内○今案汉书三十六刘向传皆青绶作青紫二字余同陈俞本照改】 金貂连映 【庾阐汤都赋云玉阶拂除庭邑芳芝云云鸣佩锵锵○今案严辑庾阐扬都赋脱此条陈俞本杨误三脱上二句余同】 貂珰煌煌 【三辅决录云社陵韦氏字伯考鬻书力养亲既登常伯云云伯考召福也○王石华校夬改决稷改陵今案陈俞本删氏字删末句作承事尤谨二酉堂辑本决录亦然疑末句上仍有脱文】 金貂烱烱 【潘岳秋兴赋云珥金貂之烱烱○今案宋本文选百三家岳集秋兴赋皆作烱烱原钞误频频据订陈俞本亦照改】 

　　○巾八 

　　承露 【方言云覆结谓之帻巾或谓之承露或谓之覆发○今案聚珍本方言卷四发作髟?采陈俞本覆上有两字露发下皆添巾字】 遇雨 【郭林宗别传云林宗尝行陈梁间遇雨其巾折一角沾而折也○今案类聚六十七引林宗别传雨下有故字巾下无折字沾作霞余同亦见御览八十四巾类陈本照类聚但沾误玷】 穿顶 【束皙近游赋着罗华之布衫载穿顶之疏巾○王石华校补束字今案严辑束广微近游赋脱收此条陈俞本亦脱上句俞又载改戴考二字本通】 折角 【同上遇雨注○今案原钞雨误语已改正】 绛巾 【东观汉记云耿纯字伯山率宗旅宾客二千余人皆衣缣襜褕绛巾奉迎上于费上目之大悦○今案聚珍本东观记卷十耿纯传迎下有诸字于费作所在无目之二字余同姚辑本上作世祖以下脱御览八百十九引脱余字褕字目之字缣误缯绛误絺脱奉字余同陈俞本褕下添绛衣二字上作世祖删于费七字改引二句作补】 白巾 【汉书云朱博迁琅琊太守教罢诸病吏白巾走出府门郡中大惊○今案汉书八十三朱博传作琅邪教上有召见诸曹吏可用者八字教下有之皆二字陈俞本增引各有详略】 幅巾而居 【荀绰兖州记云阮恒出绍伯父亡次兄当袭爵父爱柯言欲传之遂承封时幼小不敢逊及长悔恨遂幅巾而居东观汉记云昔更始以鲍永行大将军更始没永与冯钦共罢兵幅巾以居降于上傅子云汉末王公多委王服以幅巾为雅○今案魏志十六杜畿附阮坦传注引荀绰兖州记恒作坦欲作名逊作让宋人传钞改逊避濮安懿王讳也又聚珍本东观记十四鲍永传降于作后归原钞永误承钦下衍道字照订又白帖十二引传子同严辑傅子文亦据书钞引陈本脱东观一则其傅子末句雅作饰余同俞本脱兖州记傅子二则其东观末句作后归世祖余亦同】 饰巾待终 【华峤后汉书云何进袁隗欲特表陈实以不次之位谢曰久绝人事饰巾待终而已○今案姚辑汪辑本华后汉书脱亦见范书九十二陈实传同陈俞本改范后汉略增引】 郑玄幅巾 【郑玄别传云大将军何进礼待甚优玄不受朝服而以幅巾见进一宿而逃去○今案御览五百九十引郑玄别传同亦见御览五百九引皇甫谧高士传陈俞本而以作惟服无见进二字无逃字余同】 孔融秃巾 【范晔后汉书曰曹操既积嫌忌孔融令丞相军谋祭酒路粹状奏融为九列不遵朝仪秃巾微行唐突宫掖○今案范后汉一百孔融传仪作议陈俞本无积字状上有枉字为上有位字陈本已照改议字然仪字较合】 蔡琰清辨曹操之 【列女传云陈留董祀妻同郡蔡邕之女名琰字文姬重嫁祀祀犯法当死文姬诸曹操请之辞旨甚哀操感其言追原祀罪时旦寒赐之头巾○今案见范后汉百十四董祀妻列传陈俞本增自变量百字】 徐原慷慨吕岱赐之 【吴志云大司马吕岱亲迎吴郡徐原慷有才志岱知其可成赐之巾□与共言论○今案吴志十五吕岱传迎作近原钞脱慷字其字成误受■〈糹冓〉误据订陈俞本照改近余同】 

　　○帽九 

　　引四角 【束皙迎游赋云帽引四角之缝裙有素条之杀○今案百三家束广微集近游赋同陈俞本素作三余亦同】 裁两段 【魏文帝与刘晔书曰刘生帽裁两段制微不长有似里人之服今帽所常着○今案百三家魏文集人作父常作当陈俞本脱制微二字脱今帽句】 戴翠帽 【张衡西京赋云天子乃驾雕轸六骏驳戴翠帽倚金较○今案文选轸作轸而本钞轸多写作轸万刻宋本文选作冒明刻大字无注本仍作帽余同又本钞搜狩篇引作冑即冒所由讹耳】 脱翠帽 【吴志云陆破曹休于石亭还至夷陵朝燕赐终日上脱翠帽以赐逊○今案吴志孙权传之七年有陆逊破曹八字无还至以下又陆逊传亦有破曹休事而文不同注亦无此陈俞本无至夷陵下八字余同得此旧钞似可补吴志之阙】 幼安着皂 【魏志云筦寍字幼安在家尝着皂帽布衣○今案魏志十一管寍传布衣作布襦袴布裙类聚六十七引魏志祇管寍在家恒着皂帽八字又本钞百二十九裙篇引襦篇引皆与魏志同】 盛公帽 【荆州记曰桓司空游于灵溪刘盛公着练帽以杖荷屐诣桓司空与语毕负荷而去○王石华校公改司诸改诣今案御览六百九十八引庾仲雍荆州记练帽二字作皂蓝布裙又无与语七字而本钞裙篇引无练字又屐篇引练作白陈俞本无着字诣桓七字作与桓语语毕余亦同】 车师脱帽乞绛 【东观汉记云耿秉与窦固出白山击车师后王安得震怖从数百骑走出门脱帽抱马足乞降○今案聚珍本姚辑本东观记皆脱收此条亦见后汉四十九耿秉传无乞字余略同陈俞本改引范书增数百字】 单于脱帽稽颡 【魏志裴潜为代郡太守抚之以静单于以下脱帽而稽颡○今案见魏志二十三裴潜传原钞标目帽下衍乞字沿上条致误注又抚误接已据订陈俞本增引百余字】 

　　北堂书钞卷第一百二十七 

　　●北堂书钞卷第一百二十八　　衣冠部中 

　　隋秘书郎虞世南撰 
　　南海孔广陶校注 
　　法服十　　　　　　　　朱衣十一 
　　中军十二　　　　　　　单衣十三 
　　革带十四　　　　　　　绂十五 
　　佩十六　　　　　　　　玦十七 
　　笏十八　　　　　　　　舄十九 

　　○法服十 

　　副其德彰其功 【续汉书舆服志曰德盛者文缛故圣人处乎天子之位服玉藻日月升龙所以副其德彰其功也○今案续汉书舆服志上脱文字陈俞本皆字彰作章】 显其仁光其能 【又云贤人佐贤封国受氏文绣降龙所以显其仁光其能也○今案北监本续汉书舆服志人作仁受氏作爱民文上有黼黻二字龙下有路车二字　武英殿本亦然此永兴节引耳受氏二字是也足见古本可贵】 天子服日月星辰诸侯服山龙华虫 【孝经曰非先王之法服不敢服郑注云云卿大夫服藻火士服粉米○今案原钞服粉裘羔是因下条致误近本孝经无郑注照本篇下引订正】 大裘冕 【周礼云王之吉服祀昊天上帝则大裘而冕祀五帝亦如之郑司农注曰大裘羔裘也○今案见春官司服职】 衮冕 【周礼司服职云王之吉服享先王则衮冕郑司农注衮冕卷龙】 鷩冕 【见冕门注】 毳冕 【已见冕门注】 希冕 【并同上冕门注】 玄冕 【又云祭羣小祀则玄冕郑注曰玄者衣无文裳刺黻是以谓元焉凡冕玄衣纁裳○今案以上并周礼司服职】 染帛为五采 【董巴舆服志云后世圣人观翚翟之文荣华之色乃染帛以效之始作五采成以为服日月星辰山龙华虫作缋也○今案事物纪原卷十一引董巴志脱日月以下余同陈俞本亦然】 缋绣为九章 【仪礼觐礼云侯氏裨冕释币于祢天子衮冕负斧扆郑注曰衮衣者裨之上也缋之绣之为九章其龙天子有升降衣此衣而冠冕南向而立以俟诸侯见○今案觐礼扆作衣向作乡陈俞本改依余同】 冕服采章 【书武成华夏蛮貊孔安国注曰冕服采章曰华大国曰夏○今案书武成南昌本及陈俞本同】 衣裳文章 【董巴舆服志云汉承秦故至显宗初服冕旒衣裳文章以礼天地养三老五更于三雍○今案御览六十九引董巴志秦误掌脱裳文二字礼作祭余同陈俞本礼改祠】 睢涣文章以奉天子 【陈留风俗传云襄邑县睢涣之间出文章故黼黻藻锦日月华虫以奉天子○今案　　　钦定图书集成职方典卷三百九十引陈留风俗传间作水余同陈俞本传误记黼黻藻锦作黼藻絺绣余与本钞同】 火龙黼黻以奉郊庙 【挚虞决疑要注云中兴后明帝永平中使诸儒按古文依图书始复造衮冕云云○今案御览六百九十引挚虞注脱火龙二句陈俞本与本钞同】 郊庙礼天玄上纁下 【蔡邕独断云天子公卿持进列侯祀天地明堂裳衣玄上纁下日月星辰山龙华虫○今案王谟本独断一卷及严辑全后汉文独断无裳字虫下有祠宗庙则长冠裼元句陈俞本亦删裳字】 郊庙皂上绛下 【徐野民车服杂注曰汉明帝始置古礼备具服章天子郊庙衣皂上绛下衣画而裳绣为日月星辰山龙华虫藻火粉米之象也○今案范书明帝纪注引徐杂注始置作案具作其无为日月以下余同】 公卿行礼玄端素裳 【董巴舆服志云行大射于辟雍公卿诸侯大夫行礼者冠委儿衣玄端素裳执事者冠皮弁麻衣布领袖素裳也○今案初学记二十六引董巴舆服志儿作貌古今字通用也又脱衣玄五字布领五字余同陈俞本末句作衣缁麻衣皂领袖下素裳余同】 大夫藻火士粉米 【郑玄注孝经曰天子服日月星辰诸侯服山龙华虫卿大夫服藻火士服粉○米今案已见本篇上】 王后之服刻缯缀 【周礼内司服职云掌王后之六服袆衣褕翟■〈门外卦内〉狄鞠衣展衣缘衣郑注曰翟雉名伊雒而南素质五色皆备成章曰翚王后之服刻缯为之形而采画之缀于衣以为文章○今案见墉风君子偕老篇】 袆衣祭先王 【三礼图云袆衣服者王后以从王祭先王之服也三王夫人服以从君祭宗庙郑注周礼曰伊洛而南素五采皆备成章曰翚王后之服刻刻缯为之形而采画之于衣以为文章袆衣画翚者也○今案玉函山房辑三礼图照陈本引删三王复以下俞本亦然原钞作三王复其实服误复又误移于夫字上几不成文故陈俞祇有删之一法而古本渐亡矣今据下文数条句法订正】 褕翟祭先公 【又云褕翟王后从王祭先公服衣也刻青翟采画雉缀于衣是也○今案此引三礼图陈俞本褕作揄玉函辑本亦据陈引】 ■〈门外卦内〉翟祭小祀 【三礼图云鞠衣王后亲桑之服也孤之妻服以从助祭其霸衣之色象桑始生又云■〈门外卦内〉翟王后祭羣小祀服也刻赤缯为翟形而衣不采画缀于衣也○今案玉函辑本三礼图据陈本■〈门外卦内〉改阙已详上王后之服条下但陈本又亲桑误亲丧羣小误鲜小俞本脱又云以下】 鞠衣亲桑之服 【同上注】 展衣见王之服 【又云展王后以礼见王及宾客之服卿大夫妻服之以助君祭也○今案玉函辑本三礼图照陈俞本将之字移在妻字上】 禒衣御王服 【又云褖衣王后御于王之服也士妻服以从君助祭者也○王石华校不知陈俞本褖误缘竟将本钞褖改缘颇谬今案玉函辑本三礼图又不知陈俞本脱士妻二字亦照删尤谬】 皇后谒庙袿??属大衣 【徐野民车服杂注云皇后谒庙服袿??属大衣○今案陈俞本并脱考御览百九十一引徐杂注同】 太后入庙绀上皂下 【董又云太皇太后亲蚕青上缥下皆深衣制也谒庙服绀上皂下皆深衣制也○今案类聚三十九引董巴舆服志无亲字无深衣字谒作入御览六百九十引有深衣制字有谒庙字陈俞本改引后汉舆服志】 太后亲蚕青下缥下 【又云太皇太后亲蚕青上缥下皆深衣制也○今案详上】 夫人助蚕缥绢上下 【董巴舆服志云公卿列侯中二千石夫人助蚕缥绢上下皆深衣制也○今案御览六百九十引董巴志及陈俞本皆同】 世妇助祭皂绢上下 【徐野民车服杂注云公特进列侯大大夫卿世妇其助祭服皂绢上下○今案陈俞本公下有卿字】 

　　○朱衣十一 

　　朱衣缟带 【神异经云西荒有人天赐其衣男朱衣缟带委皂冠也○今案明弱士镳本神异经之东荒经东方有人焉男皆朱衣缟带又东南荒经东南方有人焉身长七尺朱衣缟带御览六十九引皂作儿陈俞本皂亦作貌所引更详】 朱衣耀 【郭璞诗云杞梓生荆南奇才应出世擢颖盖汉阳鸿声骇皇室遂应四科选朱衣耀玉质○今案百三家本郭景炖集赠潘尼诗选误运余同】 朱衣拭面 【语林云何平叔美姿容面绝白魏衣帝疑其傅粉夏月以面噉之大汗出随以朱衣拭面面颜色转皎然也○今案本钞卷百三十五粉篇引语林容作仪绝作纯夏月作后正夏日以面作以汤饼无而颜二字皎作皓御览八百六十引语林亦作绝傅作着以面四字作与热汤饼又卷廿一卷一百五十四皆引互有异同陈俞本面作热饼余与本钞悉同】 绛衣舍人 【班彪便宜事云可选师傅将相子孙好学有行者以为绛衣舍八○今案御览六百九十引班彪便宜事为作备好学二字在有行下陈俞本与本钞同又按便宜事亦称班彪上事】 

　　○中军十二 

　　释奠绛缘 【徐野民车服杂注云天子郊礼释奠中单衣以绛缘其领袖其朝服皂缘也○今案御览六百九十一引徐杂注脱单字脚服字陈俞本郊误好脱单字绛上有纬字余同】 廾服皂缘 【同上注】 

　　○单衣十三 

　　公孙制都布 【东观汉记云公孙述称帝于蜀隗嚣使马援往观述礼毕使出就馆使为援制都布单衣○今案御览七百七十八引无于蜀二字余同姚辑东观记祇有末句都作答聚珍本亦无蜀字礼作交拜无使出字都亦作答余同陈俞本制作制改引后汉书】 梁冀作火浣 【傅子云长老说汉桓帝时梁冀作火浣布单衣会宾客行酒公卿朝臣争酒失杯污之伪怒烧衣而得火燋然而炽如烧凡布垢尽火灭粲然漯白如水浣之○严氏校祭索自改粲然洁白今案聚珍本傅字附录一卷谓从御览引然酒下有食字无公卿下七字烧衣作解衣而烧之无布得以下十一字严辑全晋文傅子失作争浣作澣余同陈俞本照御览】 虎贲衣纱縠 【应劭汉官仪云虎贲中郎将衣纱縠单衣汉书云江充衣纱縠单衣曲裾后垂○今案汉书江充传注引汉官仪单作禅余同又原钞汉下脱书字衣纱縠单误石见二字裾误裙脱后垂二字俱照前汉充传订补白帖十二引后垂二句亦同陈俞本皆脱将字陈更脱汉书以下】 王隐朝著作郎 【徐野民杂注云元帝召陈郡王隐待诏著作单衣帻朝中于著作郎○今案御览六百九十一引杂上有车服字中作望郎作之省陈俞本帻上有绛字无中字有之省二字】 祢衡坐大营门 【祢衡传云着布单衣练巾手抾三尺杖坐大营门○今案范后汉一百十下祢衡传练作疏杖上有梲字御览四百六十六引祢衡别传作宽布无手持句作门下陈俞本已引范书但又作挑杖】 宽饶离地 【汉书云盖宽饶初拜为卫司马未出殿门断其单衣令短离地○今案汉书七十七本传无卫字单作禅师古曰禅音单陈俞本断作短无末句短字余与本钞同】 宁戚至骭 【三齐略记云宁戚叩角歌曰縠布单衣裁至骭○今案此条脱縠衣裁三字据本钞百零六歌篇引补陈俞本縠作短裁作适余亦同记纂渊海八十四及蒙求集注上引三齐略记亦作短裁作纔】 虎文 【董巴舆服志云虎贲武骑皆衣虎文单衣○今案御览六百九十一引董志同陈俞本皆脱武字】 狐尾 【梁冀作狐尾单衣上短下长○今案此脱书名考范汉书六十四梁统附冀传无上短句又御览六百九十一引梁冀列传与本钞悉同陈俞本已照补别传名】 白布 【魏志云管寍四时祭祀在辽东时白布单衣亲为馔馈○案魏志十一管寍传为作荐陈俞本照改】 越布 【谢承后汉书曰陆续字智幼世为族姓祖父闳建武中为尚书令美姿貌喜着越布单衣上见而好之自是帝敕会稽郡令岁献越布焉○今案御览六百九十一引谢承书无续字以下十字帝作常无令岁二字汪辑本与御览同姚本脱陈俞本改引范后汉书】 罗縠 【燕太子丹云荆轲左手把秦王袖右手揕其胷秦王曰乞听琴声而死召姬人鼓琴琴曰罗谷单衣可裂而绝○王石华校在改左名改召几改绝今案问经堂本燕丹子卷下琴曰作声曰又原钞堪误椹姬误姚据订陈俞本揕作碪作琴声曰裂作掣陈又误制】 绛纨 【班固与窦"/>宪笺云乃赐以珻玫玳瑁簪绛纨单衣○今案类聚八十四引班固笺无珻玫二字纨作纱严辑全后汉文此笺据类聚引陈本注见簪篇俞本亦无珻玫玳瑁簪五字】 绀单衣 【冢墓记云舜葬零陵营浦县九疑山王莽自以舜后称舜山葬时冒绀单衣○今案陈俞本脱营浦至舜山十五字考文献通考王礼卷十八引皇览冢墓记无王莽以下九疑山三字作其山九溪皆相似谓之九疑余同】 黄单衣 【魏志云襄正县言有大人见长三丈余迹长三尺二寸白发着黄单衣黄巾拄杖○今案魏志卷四三少帝纪无长字迹作迹余同陈俞本襄武四字作车离国迹作须黄巾上有冠字无拄杖二字】 绛单衣 【东观汉记光武起义兵暮闻冢上有哭声后有人着大冠绛单衣○今案聚珍本姚辑本东观记光武纪同陈俞本兵下添引攻南阳三字】 

　　○革带十四 

　　钩落带 【吴录云钩落者革带也世谓之钩落带○今案类聚六十七引吴录谓之作名为余同陈本革带误草带俞本脱然此篇擅增至九条又不如陈之仍旧也】 金革带 【王衍谢表云赐臣单衣裁紫绡金革带义高幸贤给縀终矢弗谖○今案陈本赐上有蒙字无裁字义高以下六字作臣谨佩服余同疑原钞所引更别有窜脱也】 

　　○绂十五 

　　有虞氏绂 【礼记云有虞氏绂五经要义云韠者舜所制也毛诗云赤绂在股郑笺云冕服谓之绂其佗服谓之韠以韦为之其制上广一尺下广二尺其颈五寸肩革带博二寸○今案礼记见明堂位篇有虞氏服韨韨通作黻又作绂说文注徐铉云今俗作绂毛诗见采菽篇绂作芾佗作他陈本删五经要义以下全引礼记郑注俞本与原钞同而韠误■〈韦卑〉赤绂改赤芾佗改他其颈上有长三尺三字】 先知蔽前 【五经要义云太古之时未有布帛食兽肉而衣其皮知蔽前而未知蔽后也○今案御览六百九十一引要义兽上有禽字知上无先字陈俞本无禽字有先字余同】 韠裳前蔽也 【又云韠者裳前之蔽也太古之时先知蔽前而未知蔽后也○今案御览六百九十一引五经要义无裳前五字余同陈俞本裳前上添引舜之所制也五字而删太古以下韠仍误■〈韦卑〉】 韠者舜之所制也 【又云○今案详上条注】 示有事 【白虎通云绂者何蔽也所以蔽前示有事也○今案汉魏丛书本白虎通绋冕篇所误行示误小陈俞本与丛书本同略有增引】 章有德 【又云因以别尊卑章有德也○今案同上绋冕篇陈本章改彰】 夏山殷火周龙章 【环氏要略云凡韠以韦为之舜始作以尊祭服至周增以画文夏山取人可依殷火取其光明周龙章取其变化○今案玉函辑本要略据御览六百九十一引韠改韨舜始七字作以象裳色四字至上有汤字人作仁余同俞本祗引舜始至画文三句作下有韨字至上有禹汤字夏山以下分作两条陈本全删注文改注礼明堂位见前六字】 天子朱绂诸侯赤绂 【五经要义云天子朱绂诸侯赤绂赤者盛色也○今案俞本小注脱末五字陈本改注白虎通见前五字】 

　　○佩十六 

　　君子必佩玉 【礼记云古之君子必佩玉郑注云玉比德焉君子所以上之也○今案礼记玉藻注作比德焉君子士以上陈俞本照改】 无故不去身 【礼记君子无故玉不去身郑注云故谓丧与灾病○今案礼记玉藻注病作眚陈俞本照改】 佩以彰德 【董氏舆服志云古之君臣佩玉尊卑有序佩所以彰德佩服之表也○今案御览六百九十二引董志无尊卑三句陈俞本序作度又迭一度字脱末句】 佩以表意 【白虎通云所以必有佩者表意见所能是以见其所佩即知其所能也○今案初学记廿六引白虎通同御览六百九十二引是以下脱见字近本白虎通衣裳篇脱表意以下陈俞本无此条】 佩本道德 【又云佩表意见所能故能本道德即佩琨○今案初学记廿六引白虎通同御览六百九十二引本误大陈俞本无此条】 玉比德焉 【礼记云君子无故玉不去身玉比德焉○今案礼记玉藻身下有君子于三字】 以瑞玉 【又云鞙鞙佩璲笺云佩璲者以瑞玉为佩也○今案见诗大东篇又云二字误陈本脱俞本同然鞙误绢】 有冲牙 【礼记云佩玉有冲牙郑注居中央以前后触也○今见礼记玉藻倒本脱居中央三字以上有使字】 上有双衡下有双璜 【大戴礼保傅云上车以和鸾为节下车以佩玉为度上有双衡下有双璜冲牙玼珠以纳其间琚瑀以杂之也○今案孔本大戴礼保傅篇双衡作葱衡补注云宋本讹作双从通解改然隋本已作双下仅宋本矣陈本脱俞本琚上有璜字余同】 右征角左宫羽 【礼记云君子必佩玉云云郑注云玉所中也征角在右事也民也可以劳宫羽在左君也物也○今案礼记玉藻物也下有宜逸二字】 连日月 【曹植与陈琳书云带蜿蜒以为绅连日月以为佩○今案百三家本曹集蜿蜒作虹虫??本钞衣篇又引作蜿虹俞本误作蛇虹谬甚】 佩六气 【傅玄大言赋云睿佩六气首戴天文○今案御览六百九十二引傅玄此赋睿误要余同俞本睿作腰】 流景扬辉 【曹植七启云佩则结绿悬黎宝之妙微符采照烂云云○今案原钞绿误集黎误乘微误征烂误姻据宋本文选七谷订改俞本亦同】 光润清越 【殷仲堪与相王笺云所至玉佩光润清越可谓琼琚者也○今案御览六百九十二引相王笺无可谓句严辑殷仲堪文祇据御览引俞本同惟相作湘】 左光照右右光照左 【说苑云经侯遇魏太子左带玉具剑右带佩环左光照右右光照左○王石华校旁勒经字非也今案说苑二十反质篇玉上有羽字佩环作环佩余同类聚六十七引两带字上均误左光亦误右光】 玉华之佩 【穆天子传云萃之士曰百姓宝富何谋于乐天子嘉之赐以左佩玉华郭璞注云玉华之佩佩之精者○今案平津本穆天子传卷一宝作珤古字耳余同俞本左佩下脱华字余亦同】 蠙珠之佩 【蔡邕车服志云孝明帝作蠙珠之佩以郊祀天地○今案御览六百九十二引蔡志同俞本亦同】 倒龙 【王子年拾遗云石崇使翔风雕玉为倒龙之佩○今案南昌胡校本拾遗记卷九及俞本同】 悬黎之妙 【曹植七启云佩则结绿悬黎宝之妙微符采照烂流景扬辉○今案原钞辉误耀文选七启作辉本篇上引作辉已照订】 天子佩白玉 【礼记云天子佩白玉而玄组绶郑注曰绶者所以贯佩玉相承受也组者五色丝纤组文也○今案礼记玉藻篇注无组者句本钞一百三十一绶篇引正有此句织下并有成字】 公侯佩山玄玉 【又曰公侯佩山玄玉而朱组绶○今案礼记玉藻篇】 大夫佩水苍 【又曰大夫佩水苍玉而纯组绶郑注曰玉有水苍者视之文色所佀也○今案礼记玉藻篇注视之二字卫氏集说作视其通典六十三引仍作视之所佀二字南昌本及阢氏校记皆作所似佀即似】 士佩瓀玟 【又曰士佩瓀玟而缊组绶郑注缊赤黄也○今案礼记玉藻篇同本钞百三十一绶篇引瓀玟又作琼玖】 世子佩瑜玉 【又云世子佩瑜玉而綦组绶郑注曰綦文杂色也绶者所以贯佩玉○今案礼记玉藻篇】 经侯带环佩 【说苑云经侯过魏太子右带环佩○王石华校旁勒经字非也说详上文】 左结佩右设佩 【礼记云君在不佩玉左结佩石设佩郑注云所处而君在焉则去德佩而设事佩避德而示即事也结其左者若于事有未能也结其绶不使鸣也○今案玉藻篇注所处上有谓世子也出五字能也下有结者二字】 居则设 【又云居则设佩郑注谓所处而君不在焉○今案礼记玉藻篇】 朝则结佩 【又云朝则结佩郑注曰朝于君亦结左也○今案礼记玉藻篇】 主佩倚臣佩垂 【又云主佩倚臣佩垂主佩垂臣佩委郑注云君臣俛仰之节也大俛则委之于地○今案礼记曲礼篇】 行则鸣佩 【又云行则鸣佩玉是以非僻之心无自而入○今案礼记玉藻篇僻作辟释文云辟本又作辞无而字作入也】 要边鸣 【袁光诗云室有人应有侯时要边鸣佩谁能佩之○今案脱误不成文无可引校陈俞本均删】 琼佩蹇偃 【楚辞云何琼佩之偃蹇兮众薆然而蔽之○今案离骚篇】 玉佩陆离 【又云云衣兮披披玉佩兮陆离○今案楚辞九歌云作灵披作被朱文公注云被一作披与原钞同兮字原误号巳更正又类聚六十七引楚辞云作虚余与本钞同】 缤纷掩转萎绝离异 【又云佩缤纷其掩转遂萎绝而离异○今案楚辞九歌掩作缭】 武王得玉佩 【周书云武王俘商得旧宝玉万四千佩玉亿有八万○今案见周书世俘篇】 王粲识旧佩 【挚虞决疑要注云汉末丧乱无玉佩侍中王粲识旧佩始复作之○今案类聚四十八引决疑注同魏志廿一粲传注引决疑注亦同俞本脱要字末有今玉佩受法于粲句】 孔子佩象环 【礼记玉藻云孔子佩象环五寸而綦组绶郑注曰谦不比德示不事也象其文理也环取可循而无穷也綦杂文也○今案近本礼记郑注示作亦脱末句】 纫秋兰以为佩 【楚辞云扈江离与薜荔兮云云王逸注纫索也兰者香草也○今案离骚荔作芷余同】 连蕙若以为佩 【又云连蕙若以为佩过鲍肆而失香○今案初学记卅六御览六百九十二皆引此二句作楚辞白帖十二引标目句亦作楚辞考百三家本东方朔七谏沈江篇连作联若作芷余同本钞三十佞邪篇引若误芒过作遇】 解佩要之 【曹植洛神赋云感交甫之弃言解玉佩以要之○今案文选同惟解佩句在前弃是古文弃字】 解佩结言 【楚辞云盍吾游此春宫兮折琼枝以继佩解佩纕以结言吾令蹇修以为理○王石华校之改枝合惟将原钞纕字抹去误矣今案离骚盍作溘余同陈俞本盍作榼余亦同】 解佩江滨 【列仙传云江滨二女者不知何许人出游于江滨逢郑交甫挑之不知非人也女遂解佩与之交甫悦而受佩去数十里空怀无佩女亦不见矣○今案初学记卅六引神仙传出游于作步姚非作神而字在佩字下里作步白帖十二节引作汉皋遇二女御览六百九十二引与初学记同陈本亦作神而作乃去上亦有而字里亦作步余与本钞同】 遗佩澧浦 【楚辞云捐余玦兮江中遗余佩兮澧浦○今案见楚辞九歌朱文公本作澧浦注云澧一作醴明萧山黄校本作澧浦又类聚六十七引楚辞捐误损与初学记三十六引均作澧陈本亦然皆与本钞同】 左佩纷悦刀厉小觿金燧 【礼记云左佩纷帨云云郑注曰纷帨拭物之巾也刀厉小刀及厉砦也小觿解小结也金燧可取火于日也○今案近本内则篇厉作砺巾上有佩字考惠栋校宋本礼记内则无之本钞百三十六觿篇引亦与此同惟小刀六字但作石也二字陈俞本均照近本改且内则作曲礼益误】 右佩玦捍管带大觿木燧 【又云右佩玦捍云云注捍拾也言可以捍弦也管笔彄也带刀鞞也木燧钻火也○今案礼记内则篇带作遰释文云徐作滞陈俞本已改遰余同】 

　　○玦十七 

　　绝人以玦 【随巢子云召人以环云云○今案白帖十二引及玉函辑本随巢子据户六百九十二引与陈俞本皆同】 知其所能 【白虎通云所以必有佩者表意见所能故能决嫌疑者即佩玦见所佩即知其能也○今案初学记二十六引白虎通同亦见上佩篇引俞本祇引能决以下】 决嫌疑 【又云能决嫌疑者即佩玦○今案白虎通见上御览六百九十二引同】 决狐疑 【王隐晋书云今灵命有二玦其一当魏厯数既终当礼大晋故与之玦几受命即天子位者皆众人所疑武皇帝能断决狐疑应天从民受曹氏禅而无疑德应佩玦故以赐焉○王石华校照陈本灵改受非也今案御览六百九十二引王晋书亦作灵命又御览即误今脱狐疑二字从作顺德误得余同陈本又今作晋即作居能断决狐疑五字改龙兴二字亦从作顾德误得俞本能断五字照本钞余与陈同】 希世宝 【魏文帝与锺繇书云邺骑既到宝玦初至捧匣开之烂然满目偎以蒙鄙之姿得覩希世之宝○今案文选捧匣下有跪发五内震骇绳穷匣开十字下接烂然本钞改作开之是永兴节录者陈俞本悉照原文添入矣】 烂然满目 【又云近南阳宗惠叔称君侯昔有美玦闻之惊喜笑与抃会邺骑先到宝玦初至捧匣跪发五内震骇绳穷匣开烂然满目○今案见文选同上与锺大理书亦节录者】 金玦 【左氏云晋献公使太子申生伐东山皋落氏乃衣之偏衣佩之金玦○今案见左俴闵二年】 玉玦 【东观汉记明帝诏曰冯鲂以忠孝典禁兵出入八年数进忠言正谏其还故爵为阳邑侯赐以玉玦○今案聚珍本东观记十三无禁字阳作杨余同御览六百九十二引东观记无典禁兵三字无其还八字余同陈本亦无禁字余与本钞同】 先主赐功臣 【袁希之汉表传云先主图成都刘璋垂出济先主大会作乐乃取金宝玉玦以赐功臣○今案陈俞本作引汉末传图作既取移刘璋在乃取下金上漆所藏二字删垂出济三字余同又案袁希之汉表傅即汉末传而隋志不著录】 美玦 【魏文帝与锺繇书云宗惠叔称君侯昔有美玦○今案详上】 宝玦 【巳见上希世宝注】 

　　○笏十八 

　　以备遗亡 【王升之笏赞云慎为德要惟善用光敬上宗贤贵不渝常用制斯器以备遗亡由是施礼升降有章○今案初学记二十六引王升之笏赞宗作尊以备作备对由是作因事余同陈本与本钞同俞本与初学记同】 书思对命 【五经要义云笏者臣见于君以书思对命○今案玉函山房本陈本同】 杼上终葵首诸侯不终葵首 【礼记云笏度二尺有六寸其中博三寸其煞六分而去一郑注曰煞犹杼也天子杼上终葵首诸侯不终葵首大夫士又抒其下首广二寸之半也○今案玉藻篇同惟煞作杀陈俞本亦改杀本钞凡杀多作煞】 诸侯前诎后直 【又曰诸侯荼前诎后直逊于天子也郑注舒懦者所畏在前也诎谓围煞其首不为椎头诣侯逊天子焉是以□□□□也○今案礼记玉藻篇逊于作襄于煞作杀□天子□□唯天子诎焉考让作逊宋钞改讳濮安懿王讳也杀作煞详上陈俞照近本改】 大夫前诎后诎 【又曰大夫前诎后诎无所不逊也郑注大夫奉君命出入上有天子下有已君又煞其下而圜也○今案礼记玉藻篇让改逊杀作煞详前】 天子以球 【又云笏天子以球玉郑注球者美玉也○今案礼记玉藻篇】 诸侯以象 【又云笏诸侯以象○今案礼记玉藻篇】 大夫鱼须 【三礼图云大夫笏饬以鱼须文竹○今案亦见礼记玉藻作大夫以鱼须文竹】 士以骨象 【又云士笏饰以象骨○今案初学记二十六引三礼图同玉函辑本三礼图据陈本引作象骨】 天子搢挺 【礼记天子搢挺方正于天下也郑注云此亦笏也谓之珽珽之言挺然旡所屈也或谓之大圭长三尺杼上又阔其首方如椎头无所屈后??互直也○今案玉藻篇无作旡阔作广改阔永兴避炀帝讳】 天子搢笏 【穆天子传云天子大服冕祎帗带搢笏夹佩郭璞云左右两佩也奉璧南面立于首下受河宗也○今案平津本穆天子传奉璧八字原是传内正文但首作寒其夹注云御览六百九十二亦引此句讹入注文今书钞亦然是由来久矣陈俞本已照改】 举笏赞功 【江表传云孙权既即尊位请会百官归功周瑜张昭举笏欲亵赞功德未及言权曰如张公之计今已乞食矣○今案吴志卷七张昭传注引江表传同陈俞本作会请余亦同】 执版交拜 【吴志云朱治领吴郡太守举孙权为孝廉后权厯位上将及为吴王治每进见权常亲迎执版交拜○今案吴志十一朱治等传同】 敛版正色 【檀道鸾春秋云桓玄尝诣会稽王道子既醉对玄张眼曰桓贼长史谢重敏版正色曰故大司马公废昏立明功高社稷风尘之论宜绝圣听○今案御览三百八十七引檀道鸾续晋阳秋贼上有温作二字版作板高作全余同俞本与本钞同陈本脱误至不可解】 以版拄颊 【世说云王子猷作桓车骑参军谓曰卿在府日久比当相料理初不答直视以手版拄颊云西山朝来致有爽气○今案世说简傲篇无日字直下有高字此条日字料字据本钞六十九公府舍人篇引补陈俞本照近本世说改】 

　　○舄十九 

　　复下曰舄 【周礼屦人职云掌王亦舄黑舄郑注云复下曰舄三礼图云履下复曰舄○今案见周礼天官同又三礼图一条御览六百九十七引亦同陈俞本屦皆误履并删三礼图以下】 使干腊也 【释名云舄腊也行礼久立地或泥湿故复其末下使干腊也○王石华校履改复今案见释衣服篇原钞又脱地字脱干腊也三字已据释名补】 赤舄 【周礼屦人职云掌王赤舄黑舄○今案详上】 金舄 【神仙传云始皇赐安期生金璧玉数千万出于阜乡亭皆置去留书以赤玉舄一辆为报也○今案二十一种秘书本列仙传緉作量余同御览舄部引此作列仙传陈俞本亦作列仙但玉数作度数緉作量】 玄舄 【三礼图云王后袆衣玄舄褕闻翟赤舄○今案御览六百九十七引三礼图袆作翚无■〈门外卦内〉字余同陈俞本照改】 缟舄 【说苑云襄成君始封之日衣翠衣履缟舄○今案说苑善说篇及本钞百二十九衣篇引日作时俞与本钞同陈本末六字改翠衣缟履也】 龙舄 【风士记云美朱爽之轻舄蹑琼龙之华光○今案御览六百九十八引风土记舄作屩下句作蔑龙舄之文章陈俞本则作衣美爽之轻裘蹑华光之龙舄疑本钞必有讹误】 豹舄 【左氏云楚子次于干溪雨雪王皮冠秦复陶翠被豹舄执鞭以出○王石华校因本钞复误履遂改履作服非是今案左氏昭十二年传同陈俞本皆删节互有不同】 革舄 【风俗通云孝文身履革舄而身衣弋绨○今案御览六百九十七引风俗通无上句身字陈俞本作孝文身衣弋绨而履革舄】 文舄 【陆续大衣经云冬被服纯青裘履文舄○今案陈俞本大作裳无被字余同】 金华 【曹植七启云金华玄舄动趾遗光○今案文选七启玄作之陈本与本钞同】 凤文 【汉武帝内传云元封三年七月七日夜二唱之后王母投于殿前履元琼凤文之舄○今案守山阁本内传三作元王母句作王母至也县投殿前琼作璚陈本作二年唱作更王上有西字无元琼二字无之字余与本钞同】 

　　北堂书钞卷第一百二十八 

　　●北堂书钞卷第一百二十九　　衣冠部下 

　　隋秘书郎虞世南撰 
　　南海孔广陶校注 
　　衣二十　　　　　　　　裳二十一 
　　袍二十　　　　　　　　裘二十三 
　　襦二十　　　　　　　　褐二十五 
　　衫二十　　　　　　　　袴褶二十七 
　　襜褕二十八　　　　　　纶巾二十九 
　　络带三十 

　　○衣二十 

　　衣者依也 【释名云凡服上曰衣衣依也○今案见释衣服篇亦见本篇下亦引】 衣其羽皮 【礼记云昔先王未有火化食草木之实鸟兽之肉饮其血茹其毛未有麻丝郑注曰此上古之时也○今案见礼运篇原钞艹误山?州以篆文相类而讹陈本改作草】 黄帝垂衣而治 【周易黄帝垂衣裳而天下治○今案系辞下】 黄帝为衣象天 【魏台访议云黄帝始去皮服布先知为上衣以象天也○今案陈本改引帝王世纪无布先知三字】 以王天下 【淮南子云古者有鍪而卷领以王天下其德生而不杀○今案俗本淮南汜论训卷作绻杀作辱王氏读书杂志厯引诸书以辨辱字之非陈俞本皆从俗本改】 以安天下 【汉杂事云高祖时大谒者臣章受诏长乐宫令羣臣议天子所服以安天下谒者赵尧举春李舜举夏儿汤举秋贡禹举冬四季各职一时制曰可举者以各举一时之事白之五时衣服似始于此○今案御览六百八十九引汉杂事五下无时字吴淑事类赋十二引所服下有衣服二字五下有时字陈俞本删大谒二句有衣服二字尧误充李误季?误倪删举者句五时误四时似作盖余同陈本谒更误魏】 取乾坤 【周易云黄帝尧舜垂衣裳而天下治盖取诸乾坤康伯注曰上衣下裳取乾坤之象有上下也○今案系辞下康伯注作垂衣裳以辨贵贱干尊坤卑之义也与本钞不同陈本删俞无末句此古汪又与今本特异处】 以庇寒暑 【释名云凡服上曰衣衣者依也人所以庇寒暑也下曰裳裳障也所以自障蔽也○今案明本释名释衣服篇庇作芘本钞脱障也二字据补陈本亦然】 以适体 【墨子云古之人未知为衣服圣人诲妇人衣服之法冬则绢绵轻且暖夏则絺绤轻且清以适身体以和肌肤而流足矣○今案近本墨子辞过篇几无完句毕氏校注本及王氏读书杂志皆据书钞以补正之陈俞本为作有服下添之制二字圣王句作故圣人作之绵作帛轻且清作清且凉和误如无末句惟俞本尚知作和然皆以意点窜耳又唐类函已改入类聚谬甚而本钞流字亦疑衍文】 以饰外 【傅玄衣铭云衣服从其仪君子德也衣以饰外德以裕内内修外饰礼有制也○今案原钞作俗内严校据百三家集傅玄衣铭改备内亦俗当是俗字之讹】 绳以应直齐以应平 【礼记云负绳及踝以应直下齐如权衡以应平郑注绳谓裻与后幅相当之缝也齐缉也○王石华校以原钞及踝误外环裻误装旁勒未改今案见礼记深衣篇据订陈本缝也下尚有踝跟也三字】 短无见肤长无被土 【又云短无见肤长无被土郑注曰为污辱也○今案见深衣篇】 夏日葛衣冬日麑裘 【韩子云尧之王天下也云云○今案韩非五蠹篇作麑本钞百廿九裘篇引亦作麑又卷八检德篇引韩子误作鹿脱儿字耳此标目误霓已据改】 如麻衣 【毛诗云麻衣如雪毛苌传曰如雪言鲜洁也麻衣深衣也○今案曹风蜉蝣篇洁作絜深衣句是郑笺标目如上衍夏字沿上条致误已删陈本并删如字非也】 纻衣 【左思吴都赋云纻衣絺服杂沓从华○今案宋文本选吴都赋从华作傱萃大字无注本文选作傱萃陈本吴误云华改萃俞本从作漎】 玉衣 【列子云周穆王时西域国有化人来王为中天台日日献玉衣旦旦荐玉食○今案近本列子周穆王篇日日作日月陈俞本域作极来下添引穆王敬之句为下有筑字余同惟铁华馆影宋本域亦作极日日作月月余同】 珠服 【左思吴都赋云矜其宴居则珠服玉馔○今案文选同】 绣衣 【汉书云武帝未郡国贼盗羣起以暴胜之为直指使者衣绣衣持斧捕之○王石华校五改武赋改贼今案汉书七十一篇不疑传捕之作捕逐余同陈俞本当作捕之又本钞脱胜下之字已据补】 绮衣 【又云文帝时单于使遗绣给绮衣○今案见汉书九十四上匈奴传陈禹谟本亦同】 文衣 【尉缭子云天子文衣文绿○今案陈俞本同】 采衣 【楚辞云采云兮若英○今案见九歌】 翠衣 【说苑云襄成君始封之时衣翠衣带玉佩剑履缟舄○今案说苑善说篇时作日无佩字本钞百廿八舄篇引亦作日陈俞本翠上无衣字带玉作玉带无佩字余同】 绿衣 【杨雄反离骚云矜芰茄之绿衣○今案严辑全汉文反骚据汉书本传及类聚五十六引同俞本同陈本衣下添引兮被夫容之朱裳七字】 龙文衣 【汉书云王莽三年正月九庙构成纳神主莽谒见大驾乘六马以五采纯为龙文衣○今案汉书九十九下王莽传构作盖构纯作毛余同陈俞本莽下添引地皇二字见误者余照改】 虎头衣 【东观记云明帝时至长安南县三老上章去见陛下甚喜帝令上殿欲观上衣因举虎头衣以畏三老○今案聚珍本东观汉记卷二明帝纪三老下厯陈七欢喜百余字永兴以上章云七字括之以下即接帝令三句陈俞本与本钞同姚辑据陈本】 桓公好服紫 【韩子云齐桓公好服紫举国尽服之○今案韩非外储说左上篇之作紫陈俞本改作尹文子服紫作紫服举作齐余亦同】 景公衣黼黻 【晏子云景公衣黼黻之衣縠绣之裳一衣而五采具○今案吴校仿宋本晏子内二第十五章縠绣作素绣本钞裳篇亦引作縠绣足知原钞非孤证也陈俞本已改】 衣文绣 【墨子云不可衣短褐衣服不美身体从容不足观也衣必文绣○今案原钞作晏子而晏子无此文蒙上条致误耳考见墨子非乐上篇俗本容下添丑羸二字王氏读书杂志已引此旧钞证之俞本脱不可五字陈本改标目作衣素绣下注见上二字可谓将错就错矣】 服纤罗 【阮籍咏怀诗云西方有佳人皎若白日光被服纤罗衣左右佩双璜○今案文选咏怀诗未收此首考见百三家阮集咏怀第十九首佩作佩陈俞本日误月陈又双误■〈雨上只下〉】 衣甚伟 【汉书曰四皓随太子入朝衣冠甚伟○今案见汉书张良传随作从陈本与本钞同】 衣甚鲜 【又杂事云张仓客从高祖有罪当斩衣甚鲜身体长大肥白如玉帝一见而美之与之言赦之○今案此事亦见汉书张苍传玉作瓠帝一见作王陵见与之言作与帝言陈俞本仍引杂事脱客从二字祖下有时字与之言作与衣服甚鲜遂赦错乱至此】 奉养极鲜明 【汉书云自吉至崇好车马衣服自奉养极鲜明○今案见汉书卷七十二王吉传陈本自吉四字作王吉字子阳余同】 奢丽必轻暖 【蔡邕女诫云今人务在奢丽志好美饰帛必薄细衣必轻暖或一朝之晏再三易衣私居移坐不因故服○王石华校女感改女箴今案百三家邕集作衣箴丽误严严辑全后汉文作女诫人作之衣作采暖作浅私居作从庆又云禹谟作衣箴张溥皆为所误今照严氏改箴作诫蔺雪堂本脱】 朝衣新暮衣弊 【桓谭新论云楚之郢都车毂击民肩摩市路相排突号为朝衣新而暮衣弊也○今案御览七百七十六引新论误车挂毂排突作交号余同问经堂辑本从陈禹谟郢作鄂注言据御览则谬矣惟严辑本全后汉文新论谴非篇是据旧钞引原钞民字缺笔者唐人传钞避太宗讳也】 素衣朱襮 【毛诗云素衣朱襮从子于沃毛苌传曰襮领也谨案子谓晋桓叔也沃桓叔所封之邑也言桓叔有德国人愿进此衣素衣中衣也以绡剌为襮文丹朱为领之缘纯也○王石华校沷改沃今案诗唐风扬之水篇陈俞本愿进以下作丹朱中衣去从桓叔以绡补为领丹朱为纯也余同】 布衣韦带 【说苑云秦王□五百里地易鄢陵鄢陵君辞而不受使台侯谢秦王王怒曰公亦尝见天子之怒乎伏尸百万流血千里唐侯曰大王亦尝见布衣韦带之士怒乎伏尸二人流血五步事见说苑云○今案说苑奉使篇侯作且尝作曾余同陈本王下脱王字余亦同原钞末衍事见说苑云王字是朱以前校语因原脱书名校者既补写而未及删之耳】 荷衣蕙带 【楚辞云荷衣□蕙带○今案见九歌】 云衣蜺裳 【又云青云衣兮白鲵裳○今案亦见九歌□作霓陈俞本改云作鳞引鱼鳞衣而白蜺裳并注】 制芰荷 【又云制芰荷以为衣集芙蓉以为裳○今案离骚篇】 被翠云 【曹植与陈琳书云被翠云以为衣载北斗以为冠带蜿虹以为绅○今案百三家曹集被作彼蜿虹作虹蜺本钞佩篇引此书亦作蜿虹俞本同陈本删末句】 短衣楚制 【汉书云叔孙通降汉王通以儒服汉王憎之乃变其服云云○今案见汉书四十三叔孙通传陈俞本无以字服下添引服字白帖十二引亦然】 短衣小褏 【又云王莽以予虞唐尊为太傅尊曰国虚民贫咎在奢泰乃身短衣小褏○王石华校据陈俞本将予虞二字旁勒非也今案见汉书九十九下王莽传原钞虚误家者泰误奋参已据订陈俞又虚作歉无咎在句乃身作乃着余同又齐次风校汉书欲改予作子抑知子虞二字隋以前本如此不可改也】 衣不曳地 【史记文帝所幸慎夫人衣不曳地○今案见史记卷十文帝本纪赞】 衣无文绣 【晋中兴书云中宗尝所幸郑夫人衣无文绣○今案御览八百十五引中兴书无尝字幸下无慎字此慎字蒙上条致误已据删陈俞本亦然并无所字】 孝已视厚薄 【尸子云孝子一夕五起视衣之厚薄杭之高卑爱其亲也已○今案此条子误已五作三据本钞卷百三十四枕篇引尸子订正又御览四百十三引视下有其亲二字枕作处无末句又七百零七引视下有亲字卑作下亦无末句余皆同平津辑本尸子佚文于各家所引似未分晰陈俞本则仍原钞之误】 老莱常服斑斓 【孝子传云老莱子年七十父母犹在常服班烂之衣为婴儿戏○今案明本吴淑事类赋十二注引孝子传无烂字余同说郛本无子传作褊襕末句作弄鶵鸟于亲删陈俞本与本钞同】 曾子不制 【庄子云曾子在衡十年不制衣服也○今案古佚丛书校宋本庄子让王篇亦脱服也二字陈俞本与本钞同】 娄钦不易 【汉书云娄敬齐人戍陇西过雒阳高帝在焉虞将军与鲜衣敬曰臣衣帛衣帛见衣褐衣褐见不敢易○王石华校标目钦改敬今案汉书四十三本作娄敬传是宋人传钞改钞以避翼祖讳者故当仍之又在误与鲜误群脱衣帛见三字脱衣褐二字皆据汉书订补白帖十二引敢作肯陈俞本亦畧增】 布衣饭牛 【庄子云鲁君闻颜阔得道之人也使以币先焉颜闾守陋闾麄布之衣而自饭牛○今案庄子让王篇麄布作苴布陈俞本俱仍作麄余同】 乌衣率将士 【魏志云始皇三年郎段□上疏理邓艾曰值岁凶年艾为区种被乌衣手执耒耜以率将士也○王石华校马改乌今案魏志邓艾传始皇作泰始郎上有议字年作旱被上有身字余同陈俞本已照改】 衣青布 【三辅决录曰王邑为从弟奇求蒋翊女盛服迎之翊辞不取但衣青布曰受父命不敢违邑乃叹曰所以与贤者婚欲为此也○今案　　　钦定图书集成礼仪典卷三百三十七引三辅决录迎作送余同陈俞本亦然二酉堂辑决录亦作返辞上有女字】 不着新衣 【世说云桓车骑不好着新衣沿后妇使故送新衣往车骑大怒使使送还传语云不经新何由故○今案惜阴轩本世说贤媛十九往误与使使作催使陈俞本妇下无使字无往字亦作催送还作持去不上有衣字由下有得字】 衣不重帛 【尹文子云昔晋国奢文公以俭矫之乃衣不重帛食不兼肉○今案棠荫馆本尹文子大道上篇奢上有苦字明陈仁锡校本亦然又见本钞百四十三酒食部惣篇引陈俞本亦添苦字】 衣不过青 【锺会母传云夫人幼少衣不过青绀○今案御览六百八十九引锺会母传同陈俞本夫人误会字】 不衣帛 【韩子云晏婴相齐妾不衣帛马不食粟○今案近本韩子脱此文考御览六百八十九引妾作妻吴淑事类赋十二注引亦作妾衣作服陈本与本钞同】 着鹿皮 【列仙传曰鹿皮公上岑山着鹿皮遂去也○今案秘书本列仙传之鹿皮公传是言既呼宗族家室令上岑山而水漂没郡者万计公着鹿皮衣遂去事陈俞本各引百余言亦详畧互异】 解毛续以为衣 【王隐晋书老莱子为楚王所聘其妻曰鸟兽解毛可续而为衣也○今案陈本改引高士传】 碎缯结以为衣 【又云董威辇忽见洛阳止宿白社中得残碎缯辄结以为衣号曰百结○今案吴淑事类赋十二注引王晋书无忽字得上有于布二字余同陈本照添俞本删忽见九字类聚也】 若悬鹑 【孙卿子云子夏家贫衣若悬鹑○今案世德堂本荀子大畧篇无家字明刻吴淑事类赋十二注引及陈本同】 百结 【见上注】 无衣裘以御寒 【楚辞云无衣裘以御寒恐溘死而不得见乎阳金○今案楚辞九辩第六章寒作冬金作春余同陈本祗存标目句】 无衣无褐何以卒岁 【毛诗云无衣无褐何以卒岁毛苌曰褐毛衣也○今案豳风七月篇毛传衣作布余同陈本注文改引七月流火二句并郑笺非本钞矣】 衣之偏衣 【国语曰晋侯使太子申生伐皋落翟衣之偏衣仆人赞之曰是衣狂夫阻之衣也贾逵注曰狂□也狂者狂夫也○今案见晋语一原钞阻误人居订考韦注狂夫方相氏之土也阻古诅字翟即狄字国语俱作翟又事类赋十二注引作偏裻陈俞本删仆人以下余亦微异汪氏辑国语三注本贾注狂下亦脱一字】 赐之外府 【说苑云魏文侯封太子击于中山三年使不往来舍人赵仓唐奉使文侯问曰子之君长大孰与寡人仓唐曰君赐之外府之衣则能胜之文侯遣仓唐赐太子衣一袭○王石华校使改侯史改大今案见说苑奉使篇又见本钞四十奉使篇引本条脱往字脱两仓字遭误道据订又吴淑事类赋十二注引说苑脱三年二字余同陈俞本亦然】 汉王解衣 【汉书曰韩信云汉王解衣衣我推食食我背之不祥○今案见汉书三十四韩信传】 世祖解衣 【东观汉记云世祖见歙与之大欢即解衣衣之○今案聚珍本姚辑本东观汉记来歙传即解句作解所被襜襦以衣歙又御览二百四十三引亦然陈俞本世祖上添引来歙与刘嘉俱诣洛阳句盖因原钞云下析杨赐以病十字乃下条窜入故陈俞补之今删衍文】 杨赐病罢诏赐御衣 【续汉书云钖赐以病罢居无何拜为太常诏赐御衣一袭○今案姚辑汪辑本续汉书杨赐传御下有府字余同陈俞本照添汪本附杨震传后】 华歆清贫时赐御衣 【魏志云歆为司徒素清贫家无儋石之储特赐御衣○今案见魏志十三华歆传同陈俞本增引】 诏卓茂一袭 【东观记云上诏曰故密令卓茂束身自修执节敦固令以茂为太傅封褎德侯赐安车一秉衣一袭○今案聚珍本东观汉记卷十卓茂传脱自修敦固四字脱衣一袭三字余同而序次各有先后姚辑本脱又御览二百零一引敦作怗令作今陈俞本敦作湻余与本钞同】 赐周瑜百领 【吴书云孙权每赐周瑜衣寒暑皆百领诸将皆不及○今案御览六百八十九引吴书同吴淑事类赋十二注引与陈俞本皆不及作莫有及者】 衣与弟子 【吕氏春秋云戎夷违齐入鲁天大寒而后与门弟子一人宿于郊外谓其弟子曰子与我衣我活我与子衣子活我国土也子不肖也子与我衣弟子曰夫不肖人恶能与国士衣哉戎夷与弟子衣戎夷夜半而死弟子遂活矣○王石华校补我活二字不肖二字今案吕氏春秋恃君览篇郊作郭哉下作戎夷太息汉曰嗟乎道其不济夫下接解衣与弟子句本钞百五十六寒篇引入作如亦作郭哉下作戎夷笑曰接道其以下陈本如字郭字照改外下添寒逾急三字士也下添为天子惜死句肖也下添不足爱三字余同】 持衣衣延年 【徐延年传曰道士姓徐名延年平阳人见人持新黄罗衣衣延年五月五日三更之中夜月明若白日从五亿万人登仙○今案御览八百十六引筡延年别传道作进无平阳三字见作仙无五月以下陈俞本脱姓字名字衣下衣字作云中夜作时白日作昼余同】 奉羹污衣 【东观记云刘宽夫人欲试宽伺当朝会装严已讫使待婢奉肉羹翻污朝衣宽曰徐徐○今案聚珍本姚辑本东观记刘宽传无侍字收作宽徐曰羹烂汝手余同姚辑本有脱字陈俞本皆改引范后汉书】 对灶炙衣 【又云上闻王郎军将至复惊去至南宫天大雨上引车入道傍空舍灶中有火冯异抱薪邓禹炊火上对灶炙衣○今案聚珍本姚辑本东观记光武记傍作旁余同俞本无将字傍亦作旁陈本改引范后汉何也】 使作徒衣 【又云锺离意辟大司徒侯霸府诏使诣河内时冬寒徒病不能行路迥弘农意辄移属县使作徒衣县不得已与之而上书言状意亦具以闻○今案聚珍本东观汉记锺离意传诏下无使字作部送徒三字余同又御览四百十九引东观作送徒无部字余亦同陈俞本改引范后汉书与聚珍同姚辑本脱】 傅作贼衣 【范汉书云虞翊为朝歌长朝歌贼宁季州郡不能禁翊乃潜遣贫民能缝者佣作贼衣以彩线缝其裾○王石华校服改歌今案范书八十八虞翊传线作綖裾作帜陈俞本与本钞同】 犯劓者赭衣大辟者布衣 【尚书大传云唐虞象刑犯劓者赭衣大辟者布衣衣无领○今案陈恭甫疏证本据书钞及酉阳杂俎卷八引同此条脱无字据本钞象刑篇引大传补陈俞本无末三字】 禹入裸国欣然解衣 【○今案此条脱注宋人传钞误入下篇少君布裳条下以晏子作注陈本竟删之今据严氏校书钞例移附此篇之末俞本改衣作裳注引风俗通今查无此而见淮南子原道训篇云禹入裸国解衣而入衣带而出】 

　　○裳二十一 

　　上衣下裳 【傅玄裳铭云上衣下裳天地则也服从其宜君子德也○今案百三家傅玄集裳铭祇收此四句】 积素以为裳 【周礼司服职云视朝则皮弁服郑注视朝视内外朝之事也皮弁之服十五升白布衣积素以为裳○今案原钞锐服字白误自据周礼注订陈俞本同】 丹霞以为裳 【阮籍清思赋云厌白玉以为面覆丹霞以为裳○今案百三家本阮籍集清思赋覆作披裳误衣陈俞本皆作覆原钞误履据本篇下引改但霞篇引覆又作假】 集芙蓉以为裳 【楚辞云集芙蓉以为裳○今案离骚篇】 采薜荔以为裳 【又云采薜荔以为裳○今案初学记二十六引同】 衣縠绣之裳 【晏子云景公为曲潢使其深灭轨横木龙蛇立木鸟兽公衣黼黻之衣衣谷绣之裳○今案吴校防宋晏子内二第十五章縠作素陈本亦改素皆非也本卷上衣篇亦引作縠可证】 纱縠之裳 【刘梁七举云黼黻之服纱縠之裳繁饬参差微鲜若霜○今案御览六百九十六引七举同严辑刘梁文亦祇据御览引俞本同陈本有上二句】 黻衣绣裳 【毛诗云君子至止黻衣绣裳毛苌曰青而黑谓之黻○今案秦风终南何有篇原钞曰下衍长字而误面黑误墨据毛传订正陈俞本作黑与青余同】 绿衣黄裳 【又云绿兮衣兮绿衣黄裳○今案邶绿衣篇原钞衣兮误朱兮已据订】 褧裳 【又云衣锦褧衣裳锦褧裳○今案郑风之丰篇】 华裳 【楚辞被华裳之芬芳○今案御览六百九十六引被作采余同】 文绣 【管子云昔桀之时女乐三万人无不服文绣○今案管子轻重甲篇】 芙蓉 【杨子云反骚云衿芰荷之绿衣被芙蓉之朱裳○王石华校友改反其茹改芰荷今案本钞又衿误矜据初学记廿六引订御览六百九十六引下句被作披陈本不误】 丹霞 【阮籍清思赋云厌白玉以为面覆丹霞以为裳○今案详本篇上引】 白蜺 【楚辞云青云衣兮白蜺裳○今案见九歌初学记廿六引亦同】 泽父莎裳 【符子云有泽父者冠葭芦之笠纳兼□莎裳褐衣缓步而去矣○王石华校以原钞纳兼下一字有误涂去今案玉函山房辑本符子谓据御览九百九十三引作纳鹿之履考御览无之或卷数有误欤又注云书钞百二十九作霞笠兼云云盖据陈俞本耳陈俞又父误火】 少君布裳 【东观汉记云鲍宣之襄桓氏女字少君宣尝就少君父学奇其清苦以女妻之资送甚盛宣谓妻曰少君生而娇富习美饰吾贫贱不敢当礼妻曰大人以先生修德守约故使贱妾侍执巾栉既奉君子唯命是从宣笑曰能如是乃吾志也乃悉归侍御服饰更着短布裳○今案聚珍本二十二鲍宣妻传资作装宣笑十一字作妻乃姚辑本脱习美六字余与聚珍同又御览六百九十六引与聚珍同陈俞本亦改装字余则互有详畧】 被裳鼓瓮 【晏子云景公饮酒数日去冠被裳自鼓盆瓮○今案原钞标目禹入裸国二句是从衣篇窜来陈本改此是也从之但陈注尚脱盆字耳考俗本晏子作饮酒而乐释衣冠自鼓缶十字迥殊矣王氏读书杂志曾引旧旧钞以正俗本之误】 单裳而坐 【刘昆列传云亲故有穷老者每见之拜起甚恭或脱袴以与之者或单衣裳而坐其天仁如此○今案聚珍本姚辑本东观记及范后汉书刘昆列俴均无此条或经佚去惟陈俞本同】 莎裳而去 【见上泽父莎裳注中】 墨子裹足 【淮南子云昔楚欲攻宋墨子闻而悼之自鲁趋而往十日十夜足重茧而不休息裂裳裹足也○今案汉魏丛书本淮南修务训无往字末五字作裂衣裳裹足至于郢王氏读书杂志谓陈本依俗本改末句非是俞本亦照陈改】 樊哙里楯 【续汉书舆服志云樊哙持铁楯闻项羽欲杀汉王哙裂裳以裹楯冠之○今案续汉志与御览六百九十六引皆同陈俞本欲作有意余亦同】 绛纱裙 【东宫旧事云太子纳妃有绛纱复裙○今案初学记廿六引晋东宫旧事太上有皇字陈本与本钞同】 缃绮裙 【古诗云缃绮为下裙紫绮为上襦○今案见郭茂倩乐府诗集廿八陌上桑初学记廿六引裙作裳陈本古诗云三字作古乐府陌上采桑亦改裙作裳余同】 碧缬裙 【西河记云西河无蚕桑妇女着碧缬裙上加细布裳○今案御览八十四引西河记同张澍二酉丛书辑脱上字余亦同谓据书钞御览引盖从陈本故无上字俞本亦然】 纨素裙 【繁钦定情诗云何以答欢欣纨素二条裙○今案冯辑古诗妇卷五繁钦诗欣作悦二作三初学记廿六引亦作三余同陈本与本钞合】 织成裙 【张敏神女传云班义起感神女智琼智琼复去赐义起织成裙衫○今案严辑张敏神女传亦据书钞引班作弦复改后余同陈俞本删复字余亦同】 青羽裙 【真人王君内传云南极夫人被锦服青羽裙○今案本卷下袍篇引亦作王君陈本误作三君因□初学记二十六引致误也】 服素裙 【束皙近游赋云若夫祭奠之醊视里往来服素裙之神从曳蓝缕之登塞○今案百三家本束皙集近游赋脱陈俞本素误索脱之裨从之登塞六字余亦同】 管宁着布裙 【魏志云宁着皁帽布孺袴布裙随时单复○王石华校单改皁服改复据陈本也今案魏志十一管宁传亦同又脱布裙二字照补】 王良妻布裙 【东观记云王良字仲子为大司徒司直王良妻布裙徒跣曳柴○今案见聚珍本东观记原钞跣误□□改御览四百三十一引无徒跣二字陈俞本脱字仲子三字大字司直字余同姚辑本有大字脱布裙二字余与陈俞同】 布裙荷屐 【庾仲雍制州记云刘盛公枝江人桓司空临州与上佐游于灵溪盛公诣市还着练帽布裙荷屐诣桓司空也○今案御览六百九十八引庾荆州记着炼帽七字作皂蓝布裙以杖荷屐余同本钞帽篇引亦作练帽屐篇引临州作临江练作白履作屐陈俞本节引而详畧不同仍作练帽作屐本条屐误履已更正】 

　　○袍二十二 

　　丹纱袍 【邺中记云石虎临轩大会着丹纱袍○今案聚珍本邺中记丹作碧注云御览载此条作丹陈俞本与本钞亦同】 碧纱袍 【虞谭家记云泰宁二年诏赠大夫人碧纱袍○今案陈俞本家误笔删人字余同此人字当属下读也又后赵石虎有太寍年号北齐武成帝有太寍年号均无二年惟晋明帝有太寍二年晋亦有虞潭当是晋事】 绛绫袍 【齐谐记云余杭县有一人姓沈名纵其家近山尝一夕与父同入山至三更忽见一人着绛绫袍云是■〈门外卦内〉山王○王石华校以原钞谐误诗因改作地沿陈本之误也今案　　　钦定图书集成食货典三百十七及御览卷八百十六引齐谐记■〈门外卦内〉作鬬玉函辑本齐谐谓书钞引齐地记无一人句三更作更余只据陈本耳俞本与陈同惟■〈门外卦内〉字皆未改】 金兽袍 【刘义恭启事云赐臣金兽袍珍制巧饰○今案陈俞本同】 珠袍 【搜神记云有谈生读书通夕不寐夜有女子姿色无比求为生妻经三年生一儿祝云慎勿以火照我三年后可照耳生不能忍俬照之自腰上肉如人腰以下乃枯骨尔后妇求去将生入华堂奥室以珠袍与之○今案学津本搜神记十六火照二句在生儿上骨尔下二句作暂随我生生随之去入华堂十一字珠上有一字惟御览六百九十三引与本钞同是学津本已经后人改窜矣陈俞本脱将生句与作赠余亦同】 太上着流霞 【真人王君内传云太上丈人着流霞羽袍芙蓉之冠○今案御览六百九十三引王君内传君作褎余同陈俞本仍误作三君余亦同】 上元服青霜 【汉武内传云上元夫人服赤霜之袍非锦非绣不可名字○王石华校名不可改不可名今案守山阁本汉武内传青作赤钱锡之校云广记作青原钞脱非绣二字据补陈本人下有降武帝三字袍下添引云采乱色四字名字作得名盖据类聚引六十七引订也】 魏武遗贵室 【魏武帝与杨彪书云今遗足下贵室错采罗縠锦袍一领○今案百三家本魏武集采作彩锦袍误裘陈俞本亦改彩余同】 惠帝赐卢志 【四王起事云惠帝与成都王自邺还洛阳既至赐中书监卢志鹤绫袍一领也○今案高江村补编珠卷三引四王起事同本钞赏赐篇亦引鹤绫句陈俞本起误遗鹤上有云字余同考隋书经籍志旧事类有四王起事四卷晋延尉卢琳撰】 赐尚书皂袍 【后汉书云药崧河内人为郎尝宿台上无被帝每夜入台见松甚嘉之自此帝诏大官赐尚书以下朝夕餐给帷被皁袍矣○王石华校补餐字皁字今案范后汉书七十一锺离意传乐松作药菘无袍作无被每上有帝字见下有崧字据订又宿作独直未改陈俞本俱改并增引】 给将士韦袍 【刘弘教云将士寒穷者皆本部为之增给一韦袍○今案御览六百九十三引刘弘与督将教无增字袍下有复帽二字陈本增误曾俞本与本钞悉同】 取绨袍以赐之 【史记云秦相范睢与魏人须贾有隙及贾使秦睢自称张禄先生往见贾贾见其寒取一绨袍以赐之及数其罪曰尔得无死者特以绨袍恋恋有故人之意○今案见史记范雎列传类聚六十七引使误便及数句作及雎数贾罪御览六百九十三引恋恋有误作有恋陈本与类聚同】 脱布袍以与之 【续搜神记云郭璞每自占知其凶终尝行建康见塘逢一趋走少年甚寒墣便脱布包以与之○今案搜神后记卷二见作栅布上有丝字又御览六百九十三引无续字自占作自为卦无行建五字布作青丝余同陈本亦无字脱知字无见塘二字余亦同】 倪宽袍若仆妾 【盐铁论曰倪宽练袍衣若仆妾食若佣夫○今案见盐铁论救匮篇第三十陈俞本同】 马后袍极麄疏 【东观记云马后袍极麄疏谏王朝望见乃以为绮○今案聚珍本东观记马皇后传麄作麤王作主乃作反御览六百九十三引仍作王余与聚珍同俞本无朝字余与本钞同陈本无望字改末句为皆不敢服锦绣非是】 子思缊袍无里 【说苑云子思居卫缊袍无里旬日而食○今案原钞标目作曾子小注作君子考说苑立节篇曾子布衣缊袍未得完与本钞不对惟同卷下段作子思居卫缊袍无表二旬而九食似也又本钞百四十三酒食部惣篇引子思一条无居字表误枣白帖十二引居作在里作表皆相近俞本已改子思陈改注孔丛子】 举缊袍以示之 【袁山松后汉云灵帝欲以羊续为太尉使拜三公者皆输东园礼钱千万令中使督之续乃坐人于单席举缊袍以示之○今案姚辑袁山松后汉书同钞单席误食字据订御览六百九十三引无令字无坐人于食四字　沬及陈本脱皆字人作使者余亦同盖据类聚六十七引订也】 出葛袍以示使 【古今善言曰灵帝欲用南阳太守羊续为三司而中官求其赂续出黄纸补葛袍以示使者○今案御览四百卅一引古今善言脱羯字又六百九十三引葛误黄脱纸补二字原钞末句只有续出补三字同余窜误不成句法今合御览订正之陈俞本亦脱中官二字脱黄纸二字】 

</div>
    <div class="pagination">
<a href="北堂书钞_page29.html">上一页</a><span>...</span><a href="北堂书钞_page25.html">25</a><a href="北堂书钞_page26.html">26</a><a href="北堂书钞_page27.html">27</a><a href="北堂书钞_page28.html">28</a><a href="北堂书钞_page29.html">29</a><span class="current-page">30</span><a href="北堂书钞_page31.html">31</a><a href="北堂书钞_page32.html">32</a><a href="北堂书钞_page33.html">33</a><a href="北堂书钞_page34.html">34</a><a href="北堂书钞_page35.html">35</a><span>...</span><a href="北堂书钞_page31.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
