<!DOCTYPE html>
<html>
<head>
    <meta charset="UTF-8">
    <title>山堂肆考 - 第 33 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 33 页/共 632 页</h1>
    <div class="content">　　唐宗与杨贵妃避暑骊山宫七夕夜半妃独侍上凭肩宻语相誓愿世世为夫妇故白乐天长恨歌七月七日长生殿夜半无人私语时在天愿为比翼鸟在地愿为连理枝
　　王乔乗鹤
　　刘向列僊传王子乔周灵王太子晋也好吹笙作鳯鸣游伊洛间道士浮丘公接上嵩山三十余年后于山上告桓良曰告我家七月七日待我于缑氏山头至日果乗白鹤驻山顶望之不得到举手谢时人而去后世称太子驾白鹤驾以此
　　方平驾龙
　　列僊传吴蔡经去家时已老及还更少壮须发皆黑语家中曰七月七日王方平当来可作数百斛饮待之至日方平果来乗羽车驾五龙闻金鼓箫管人马之声方平名逺为总真真人
　　青鸟集殿
　　汉武帝内传七月七日帝于承华殿斋正中有一青鸟从西方来集殿前上问东方朔朔曰西王母欲来有顷王母至二青鸟侍旁帝与朔于朱雀中窥王母时母以桃七枚献帝帝欲留核种之王母曰此桃三千年生花三千年结实非下土所植又指方朔曰此儿已三偷桃矣
　　赤龙至冶
　　列僊传陶安公者六安铸冶师也一朝火散上紫色冲天安公伏冶下须臾朱雀止冶上曰安公安公冶与天通七月七日迎汝以赤龙后赤龙至安公骑之而上
　　生猗兰殿
　　汉武故事景帝梦髙祖谓己曰王美人生子可名为彘后美人以乙酉年七月七日生武帝于猗兰殿又洞冥记景帝梦一赤彘从云中下崇芳阁帝觉而坐于阁上果见赤气如林来蔽户牖乃改阁为猗兰殿使王夫人居之旬余帝梦神女捧日以授王夫人吞之十四月而生武帝
　　生参合殿
　　后魏书道武帝七月七日生于参合殿
　　燃九防灯
　　汉武帝内传七月七日扫除宫掖张云锦之帷燃九防之灯夜二唱后西王母驾五色斑龙上殿
　　临百子池
　　西京杂记戚夫人侍儿贾佩兰在宫时见戚夫人侍髙祖七月七日临百子池作于阗乐乐毕以五色缕相羁谓之相连爱
　　月帐
　　罗隠七夕诗月帐星河次第开两情惟恐曙光催时人不用穿针待没得心情送巧来
　　云阶
　　杜牧七夕诗云阶月地一相过未抵今年别恨多最恨明朝洗车雨不教回脚渡天河
　　龙梭
　　张文恭诗鳯律惊秋气龙梭静夜机星桥百枝动云露七香飞
　　鳯驾
　　何逊诗僊车驻七襄鳯驾出天潢月映九防火风吹百和香
　　中元
　　道书七月十五为中元
　　庆月
　　修行记七月中元乃大庆之月
　　斋日
　　王建宫词灯前飞入玉阶虫未卧先闻半夜钟看即中元斋日到白盘金线绣真容
　　地官校籍
　　道书七月十五日中元九地灵官神僊兵马同下人间校定罪福晏殊类要当地官校籍之辰是白帝乗时之运
　　天尊福世
　　道藏经七月十五日乃太上老君同元始天尊会集福世界
　　设盂兰盆
　　盂兰盆经目连比丘见其亡母生饿鬼中即以鉢盛饭往饷其母食未及口化成灰炭目连大呌驰还白佛佛言汝母罪重非汝一人之力所奈何当须十万众僧至七月十五日当为七代父母现在父母厄难中者具百味五果着盆中供养十方大德佛勅众僧皆为施主祝愿七代父母行禅定意然后受食目连如言设盂兰盆其母因得脱一切饿鬼之苦又唐代宗笃信浮屠七月望日宫中造盂兰盆缀餙镠琲设髙祖以下七圣位幡节衣服皆具自禁内分诣道佛祠铙吹鼓舞奔走相属唐杨烱盂兰盆赋上可以荐元符于七庙下可以纳羣动于三车释氏要览梵语盂兰犹华言解倒悬也盆则中华器也
　　作都醮
　　道德经中元之日地官校籍搜选人间分别善恶诸大圣众普诣宫中简定刼数人鬼传录饿鬼囚徒一时皆集以其日作都大醮于玉京山采诸花果珍物幢幡寳盖庄严供养之具献诸圣众及与道士日夜诵经十方大圣齐咏灵篇囚徒饿鬼始得免于众苦得还人中
　　张灯
　　开寳四年七月中元节京城张灯
　　泛舟
　　苏东坡赋壬戌之秋七月既望苏子与客泛舟游于赤壁之下
　　八月
　　八月斗建酉酉緧也言万物皆緧缩也八月曰仲秋亦曰仲啇日在角昏牵牛中旦觜觿中其日庚辛其虫毛其音啇律中南宫日月会于寿星
　　蓼风
　　礼月令仲秋之月肓风至鸿鴈来鸟归羣鸟养羞按肓风疾风也秦人以蓼风为肓风鸟归谓去蛰也凡鸟随阳者不以中国为居孟春言鸿鴈来自南而北也此言来自北而南也羞者所美之食养羞者藏之以备冬月之养也
　　豆雨
　　荆楚岁时记八月雨谓之豆花雨
　　饯日
　　虞书分命和仲宅西曰昧谷寅饯纳日
　　祀星
　　汉礼仪志仲秋之月祀老人星于国都南鄙
　　剥枣
　　诗豳风八月剥枣注云剥击也
　　断壶
　　见七月
　　为囊
　　续齐谐记妇人八月旦多以锦翠为眼明囊凌晨取露拭目又述僊记八月一日作五明囊盛百草露以洗眼
　　饬衣
　　月令是月也乃命司服具饬衣裳文绣有恒制有小大度有长短
　　竹林围棋
　　西京杂记汉髙祖戚夫人侍儿贾佩兰后出为扶风人段儒妻尝言在宫时见戚夫人八月四日出雕房北户竹林下围棋胜者终年有福负者终年疾病
　　羽陵蠧书
　　穆天子传穆天子仲秋甲戌东游次雀梁蠧书于羽陵注云曝书蠧鱼因名蠧书
　　治兵
　　周礼夏官大司马仲秋教治兵如振旅之阵注云兵出曰治兵入曰振旅
　　采俗
　　风俗通周秦尝以八月遣輶轩使者采异俗方言藏之秘府
　　献裘
　　周礼冬官司裘氏仲秋献良裘王乃行羽物季秋献功裘以待颁赐
　　献箙
　　周礼冬官司弓氏仲秋献矢箙箙盛矢器也
　　授几杖
　　月令是月也养衰老授几杖行糜粥饮食
　　按刍豢
　　月令乃命宰祝循行牺牲视全具按刍豢瞻肥瘠察物色注云养牛羊曰刍养犬豕曰豢
　　作膢
　　冀州北八月朝作饮食为膢其俗曰膢腊
　　防额
　　楚俗八月一日以朱墨防小儿额为天灸以压疾病
　　鹤警露
　　风土记鹤性警至八月白露降即鸣
　　鴈度云
　　谢惠连诗萧瑟含风蝉寥唳度云鴈
　　置节
　　唐明皇八月五日生张説奉诏置千秋节顾况有八月五日歌八月五日天气新昭成太后生圣人
　　达气
　　月令乃命有司申严百刑斩杀必当天子乃难以达秋气以犬尝麻先荐寝庙
　　秋分　　　　　【附社日】
　　仲秋四阴二阳昼夜之气中停阴阳交分故谓之秋分
　　刻均
　　岁时百问一年三百六十日一日十二时一时八刻一日百刻此常数也成周挈壶氏以百刻分昼夜至秋分则昼夜各五十刻而均分故曰秋分阴之中也乃八月之中气也
　　夜等
　　左昭三十一年日夜之行分同道也注云日夜等故曰同道
　　享星
　　史记秋分享寿星于南郊
　　夕月
　　见春分
　　平权衡
</div>
    <div class="pagination">
<a href="山堂肆考_page32.html">上一页</a><span>...</span><a href="山堂肆考_page28.html">28</a><a href="山堂肆考_page29.html">29</a><a href="山堂肆考_page30.html">30</a><a href="山堂肆考_page31.html">31</a><a href="山堂肆考_page32.html">32</a><span class="current-page">33</span><a href="山堂肆考_page34.html">34</a><a href="山堂肆考_page35.html">35</a><a href="山堂肆考_page36.html">36</a><a href="山堂肆考_page37.html">37</a><a href="山堂肆考_page38.html">38</a><span>...</span><a href="山堂肆考_page34.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
