<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 146 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 146 页/共 320 页</h1>
    <div class="content">　　砚一
　　原释名砚者研也可研墨使和濡也　増正字通砚亦作研　李之彦砚谱太公金匮砚之书曰石墨相着而黒邪心谗言无得汚白是知砚其来尚矣　又苏易简作文房四谱言四寳砚为首笔墨兼纸皆可随时収索可与终身俱者惟砚而已　米芾砚史器以用为功玉不为鼎陶不为柱夫如是则石理发墨为上色次之形制工拙又其次文藻縁饰失砚之用
　　砚二
　　増李之彦砚谱黄帝得玉一纽治为墨海其上篆文曰帝鸿氏之砚　原汉书中郎将张彭祖少与宣帝微时同砚席　増文房四谱魏铜雀台遗址人多发其古瓦琢砚甚工贮水数日不燥世传其瓦俾陶人澄泥以絺绤滤过加胡桃油埏埴之故与他瓦异　原东宫旧事皇太子初拜给漆石砚一枚牙子百副纪有漆书砚一则其事也　増拾遗记张华造博物志奏于武帝帝赐青铁砚此铁于阗国所出献而铸为砚也　晋书庾翼少为侍中袁彖所重赠以鹿角书格蜯砚象牙笔管原陈留志范乔年两嵗祖馨临终抚其手曰恨不见汝成人以吾所用砚与之始五嵗祖母以此言告乔乔便执砚涕泣　増天中记东魏孝静帝芝生铜砚　陶谷清异録开元二年赐宰相张文蔚杨渉薛贻寳相枝各二百龙鳞月砚各一鳞石纹似之月砚形似之歙产也又唐萧頴士尝至仓曹李韶家见歙砚颇良既退语
　　同行者曰君识此砚乎盖三灾石也字札不竒砚一灾文词不美砚二灾窓几狼籍砚三灾同行者敛睂颔之北梦琐言郑朗落志时几砚有声洪法师在座曰有
　　声价之象朗后位台辅　孔帖秦系客泉州南安有九日山系结庐其上穴石为砚注老子　五代史桑维翰传人以为桑防同音有劝其不必举进士从他求仕者维翰慨然铸铁砚以示人曰砚弊则改而他仕卒以进士及第　王氏彚苑蒯鳌畜龙尾砚友人欲之而不言鳌心许之友人不告而去乃徒歩追及送之　洪景伯歙砚谱源砚在唐开元中猎人叶氏逐兽至长城里见叠石莹洁可爱因以归刊成砚温润大过端溪由是山下始传至南唐李后主精意翰墨歙守又献砚并荐砚工李少微国主嘉之擢为砚官【曹继善歙砚说按龙尾山在婺源县长城里亦名罗纹山下名芙蓉溪石坑最多延蔓百余里取之不絶】　李之彦砚谱李后主得青石砚墨池中有黄石如弹丸水常满终日用之不耗陶谷见而异之砚大不可持乃取石弹丸去后主索之良苦陶曰要当碎之石破中有小鱼跳地上即死自是砚无复润泽　苏易简砚谱栁公权论砚以青州石为第一绛州者次之殊不言端石端溪山斧柯昔人采石为砚必以牛羊祭之不尔雷电失石所在　宋史吴越钱俶善草书上遣使谓曰闻卿善草圣可写一二纸进俶即以旧所书绀图上之诏书褒美因赐玉砚金匣一红緑象牙笔管龙鳯墨蜀牋盈丈纸皆百数又胡旦着汉春秋等书斲大方砚五六尺刻而瘗之曰胡旦修汉春秋砚　又包拯为端州守州嵗贡砚前守所取輙数十倍以遗权贵公命制者止足供数后官满一砚不持以归　山堂肆考宋张仲几有龙尾紫石砚东坡以铜劒易之　又宋苏颂守杭梁焘以京朝官通判明州道出钱塘公一见异之临别以一砚遗之曰留为他日玉堂之用后颂拜相焘在翰林草制乃其砚也天中记宋谢暨知徽州时尝于旧坑取石贡理宗初
　　坑上常有五色云如锦衾郡檄随云覆处斲之得佳石有白文宛转如二龙既发为砚云气不复见矣
　　砚三【砚匝附】
　　原孔石　晋银【伍辑之从征记孔子庙中有石砚一枚制甚古朴盖孔子平生时物也　萧方等三十国春秋晋永嘉六年刘聪引帝入宴谓帝曰卿为豫章王时朕与王武子相造卿赠朕以柘弓银砚卿忆否帝曰安敢之】　银带　金池【魏武上杂物疏御物三十种有纯银参带台砚一枚纯银参带贠砚大小各一枚下见傅休奕砚赋】　溪源　石穴【永嘉郡记砚溪一源中多石砚刘澄之山川今古记兴平石穴深二百许丈石青色堪为砚】　御几筵　置墙柱【上见】
　　【繁钦砚颂　下详笔二】　节方圎　生翰墨【上见傅休奕砚赋繁钦砚賛顾寻斯砚乃生翰墨自昔颉皇传之罔极】　篇籍永垂　谗邪无汚【上见李尤墨砚铭　下详砚一】　魏后数用　晋帝少同【上详笔二　梁元帝忠臣传刘沛国人也寓居洛阳与晋武帝同年少同砚书】　増龙尾　马肝【苏易简砚谱欧阳修云歙石出龙尾溪以金星为贵在端溪上而端溪以后出见贵耳而李之彦砚谱曰不然李贺有端州青花石砚诗云暗洒苌冷血防则谓鸜鹆眼知端石为砚乆矣　苏轼荅孙莘老寄墨诗谿石琢马肝注云汉武帝时郅支国贡马肝石半青半白如马肝以之拭髪白者皆黒亦可作砚】　鳯池　龙壁【米芾砚史晋砚见于顾恺之画有如鳯字两足者所谓鳯凰池也苏文简家唐画太宗长孙后纳谏圗宫人于玛瑙盘中托一圎头鳯池砚似晋制　栁宗元栁州山水记壁曰龙壁其下多秀石可为砚】　龙盘　鹭驻【天中记何持之有一端砚形正圎马肝色中盘一金色龙头角爪尾粲然毕具防有知者即以进御　又端溪砚工见有飞鹭翘驻潭心因令没人视之网得一石石既登岸转仄之若有涵水声砚工曰是必有子石刻之得一石于水中大如鵞卵色紫玉也刻为二砚】　雾兴　云覆【挥尘録陈公宻未达时尝之端州闻有富民畜一砚甚竒至破家得之砚面世所谓熨斗焦者成一黒龙奋迅之状可畏二鸜鹆眼以为目每遇隂晦则云雾辄兴公宻没归于张仲谋政和间遂登金门为书符之用　下详砚二】　类月　涵星【苏子美集江上有石形色类月子美以为砚诗云我疑此山石久为月照着老蚌吸日月降胎水犀望星星入角彤霞烁石变丹砂白虹贯岩生美璞　苏东坡集东坡以月石砚屏赠范子功以涵星砚赠范纯父诗云月次于房厯三星斗牛不神箕独灵簸摇桑榆西靡影落苏子砚与屏】　风字　斧形【李之彦砚谱防稽有老叟云右军之后持一风字砚大尺余色正赤用之不减端石杨休以钱二万得之　东坡集陆道士畜一砚圎首斧形色正青背有却月金文甚能克墨而宜笔盖唐以前物也】　玉质金星【砚谱蔡君谟曰端石莹润惟有芒者尤发墨歙石多芒惟腻理者特佳盖物之竒者必异其也其题程氏歙砚曰玉质纯苍理致精锋芒多尽墨无声见潜确书　下详龙尾注】　石精　天液【李之彦砚谱欧阳修曰端石以子石为上在大石中生盖石精也流俗讹为紫石　孔方平歙砚铭乳兹山骨以发天液縠理绮文金星玉质】　呵水　试金【笔谈客以砚送孙甫直钱三十千呵之则水流孙曰呵水得一担直止三钱得此何用遂不受东坡集泽州吕道人澄泥砚多作投壶様其首有吕字非刻非画坚致可以试金】　红丝　青铁【李之彦砚谱苏易简以青州红丝石为第一斧柯山第二龙尾石第三余皆在中下红丝石湏饮以水使足乃可用　下详砚二】　结邻　磨穴【合璧事类唐李卫公砚名结邻言与结为邻也　李之彦砚谱古有学书于人者数年自以其艺成辞去师曰吾有一箧物可附于某处及山之下絶无所附启之皆磨穴旧砚数十枚方知其师夙所用者乃返山服膺至皓首方毕其艺】　苍玉　翠涛【米芾砚史玉出光为砚着墨不渗发墨有光其云磨墨处不出光者非也余自制成苍玉砚　元倪瓉翠涛砚诗翠涛沄沄生縠纹云章龙文发竒变】　鸜鹆眼鳯凰台【苏易简砚谱端溪石有白赤黄色防者谓之鸜鹆眼脉理黄者谓之金线纹　米芾砚史】
　　【陈文惠丞相家蜀王衍时太子陶砚连盖盖上有鳯坐一台余雕杂花草湼之以金泥红漆有字曰鳯凰台】名鳯咮　似马蹄【东坡鳯咮砚铭序北苑龙焙山如翔鳯下饮之状当其咮有石苍黒】
　　【致如玉太原王頥以为砚余名之曰鳯咮然其产不富或以黯黮滩石为之状酷类而多拒墨　孔帖髙常砚铭天坛中路获砚石似马蹄状外棱孤耸内发墨色幽竒天然疑神仙遗物寳而用之又潜确书唐人紫花砚诗耕得紫玻瓈凿成天马蹄润应通月窟洗合就云溪】　状天池　如月晕【洪景伯歙砚谱名状第六曰天池様　渑水燕谈唐彦猷嘉祐中守青社得红丝石于黒山琢为砚其理红黄相参文如林朩或如月晕或如山峰或如云雾花卉石自有膏润泛墨色覆之以匣数日不干彦猷作砚录品为第一】魏台瓦　汾水泥【上详砚二　文房四谱绛县人善制澄泥砚缝绢囊置汾水中逾年】
　　【而后取则泥已实囊矣陶为砚水自不涸】　七寳鑪　四环鼓【开元遗事内府中有七寳砚鑪一所曲尽其巧每冬寒砚冻置于鑪上不劳置火砚氷自消　陶谷清异録宣州裁衣肆用一石镇色紫而润予以为堪为砚材买之琢为四环鼓砚缀以白玉环方圎逾一尺】　作春秋　注老子【并详砚二】　赠庾翼　遗洪厓【上详砚二　洪厓先生传先生欲归河内舍人刘守璋与道士吴恪儒生张来谒赠先生扬雄铁砚并四皓鹿角枕】　名三灾　补百碎【上详砚二　李之彦砚谱石晋时关右有李处士能补碎砚至百碎者赍归旬日即复旧如新琢成畧无瑕世莫得其法】　底承鱼口　色若猪肝【清异录余家世寳一砚形正圎腹作两池底分三鱼口以承之紫润可爱背隂有字云璧友　苏易简砚谱端溪水中石其色青山半石其色紫山絶顶者尤润如猪肝色者佳】　访于诸阮　留在二妃【唐李文资暇录元和初叔祖宰虢之朱阳诸阮温清之隙必访山水一日于涧侧得一石时镌具以徃因刻其逰山之姓氏年月觉其石美遂琢为砚名曰稠桑石砚　异苑辛道支于水侧见一浮樝取为砚制形象鱼有道家符懴皆置鱼砚中忽失之梦人曰吾暂逰湘水为二妃所留可于水际见寻也道支旦至水则罾者得一鲤鱼买剖之得先时符懴方悟又失之有人过湘君庙见鱼砚在二妃侧】　苑馨与孙　蒯鳌许友【并详砚二】王慈独取　包拯不持【彚苑王慈年八嵗外祖宋江夏王义恭出寳物恣其所取】
　　【慈但取素琴石砚而已　下详砚二】　造供书府　留用玉堂【宋叶樾端溪砚谱宣和初御府降様造形若风字如鳯池平底耳有四环刻海水鱼龙三神山水池作昆仑状左日右月星斗罗列以供太上皇书府之用　下详砚二】　中有双涧　上出一峯【宋林光朝诗序陈顺之灵璧石砚山中有双涧低处为砚下米元章题云唐文馆校书李羣玉有诗南唐李重光故物也　米芾砚史吾收一青翠叠石傍一嵌磨墨上出一峯髙尺余顶复平嵌岩如乱云四垂以覆砚以水泽顶则随叶垂珠滴砚心上有铭识事见唐庄南杰赋乃厯代所寳也】　象圗　有鸽添水【上见张少博石砚赋　天中记蓝田玉顺山悟真寺有髙僧写湼盘经羣鸽自空中衔水添砚水竭毕至】藏歌盖舞　镵玉割云【事文聚古瓦砚铭昔之藏歌盖舞蔽日干霄繁华防代零落一朝委地而合随尘土依人而却伍琼瑶　宋程俱谢人惠砚诗割云镵玉巧如神龙尾铜台可奴仆】玉莹鉴光　黼形縠理【米芾砚史方城县葛仙公岩石如玉莹如鉴光着墨如澄泥不滑墨发生光如漆如油　东坡石砚铭黼形而縠理金声而玉色】　号万石君　拜即墨侯【苏轼有万石君罗文传　文嵩石虚中传石虚中字居黙南越人器度方圎中心坦然若汪汪万顷之量遁不仕因采访遇之端阳拜即墨侯与宣城毛元锐燕人易元光华隂禇知白同出处】　陶罗文【毛頴传颖与农陶友善又洪驹父有陶传　罗文传见砚五】　生芝　观
　　鱼【上详砚二　异闻寳録徐元之夜读书见人物如粟米数百皆具甲胄拥一紫衣者行案上传呼曰蚍蜉王欲观鱼于紫石潭渔具数十入砚中皆获小鱼】　有亷隅　无瑕玷【并见罗文传】雪方池　紫翠屏【清异録和鲁公有白方砚通明无纎翳得之于峩睂比丘公自题砚】
　　【室曰雪方池　东坡月石砚屏诗紫潭出元云翳我潭中星独有潭上月倒挂紫翠屏】　以竹节如莲叶【四谱西域无纸笔有墨以瓦合或竹节即其砚也又异物志广南以竹为砚　繁钦砚賛】
　　【或规如马蹄或锐如莲叶】　钩夏鼎　成禹璧【上见繁钦砚颂　元宋无古砚歌雕光发烱成禹璧海王川后输元液】　作氷壶　名水箕【宋张耒以黄鲁直惠洮河绿石作氷壶研诗洮河之石利劒矛风澜近手寒生秋　元王恽觅风字歙砚诗尝闻右军砚风字琢手奢是名为水箕朶颐骇唅呀】　雷电光　金石交【上见杜甫石砚诗　袁桷双鱼砚诗平生谢子金石交】　声价之象　文字之祥【上详砚二　东坡天石砚铭序曰轼得异石如鱼肤筠温莹作浅碧色扣之鉴然试以为砚甚发墨顾无贮水处先君曰是天砚也有砚之德而不足于形耳因以赐轼曰文字之祥也轼寳而用之】　徳人俊人　死眼活眼【邵氏后录端石如徳人每过于厚或亷于才不能砥滞歙石如俊人辄倾倒失之轻而遇事风生无不一一厌足人意又涤端砚屡易水其渍卒不尽除歙砚一涤即莹澈无留墨亦一快耳　苏易简砚谱端石有死眼活眼之别圎晕相重黄黒相间黳睛在内晶莹可爱谓之活眼四傍浸渍不甚莹明谓之泪眼形体畧具内外皆白谓之死眼活胜泪泪胜死死胜无】　端溪三种　人间四絶【魏泰东轩笔录端溪砚有三种曰岩石曰西坑曰后歴石西坑石三当岩石之一后歴石三当西坑之一其品可知　苕溪诗话东坡曰余家有歙砚底有欵识云吴顺义元年处士汪少微铭松操凝烟楮呉铺雪毫頴如飞人间四絶】　林夫丹石湖女碧玉【东坡丹石砚铭序唐林夫遗予丹石砚粲然如芙蓉出水杀墨宜笔尽砚之美　天】
　　【中记贞元中许商舟行湖中青衣迎入一府女郎请书江海赋碧玉砚贮银水玻瓈为匣】　得自新知　见如故人【上见刘禹锡端砚诗　东坡云昙秀畜龙尾石砚制以拱璧而以缺月为池云是蒋希鲁旧物予在广陵尝识此砚今复见之岭海间依然如故人也】　杀墨如风　淬笔如锥【东坡云杜元叔藏许敬宗砚元叔子遗孙莘老滑润如玉杀墨如风真四百余年物　黄山谷以绿石砚赠张文潜诗赠君洮州绿石含风漪能淬笔锋利如锥】　山耸二十六峯帑寄五十五年【辍耕录南唐李主有寳石砚山径长才逾咫尺前耸二十六峯皆大如手指不假雕琢有华盖峯月岩方坛玉笋翠峦上洞下洞三折相通有龙池遇天雨则津润滴水少许在池内经旬不竭　挥尘录丁晋公自海外徙宅光州临终以一巨箧寄郡帑中上题云俟五十五年有姓丁来此作通判可分付开之至是嵗有丁侨者来贰郡政即晋公之孙计其所留年月尚未生启视之但一黒匣贮大端砚一枚上有一小窍以一碁子覆之揭之有水一流出无有歇时温润之甚不可名状】　砚匣　砚室【瑠璃砚匣详笔三又栁宗元栁州寄周韶州诗印文生绿经旬合砚匣留尘尽日封　下详雪方池注】
　　砚四【砚滴附】
　　原与国右史公从事出入【东观汉记苏竟与刘歆子棻书曰前世以磨研编简之才与国右史公从事出入者惟砚也】　冻释学篇章【崔实四民月令正月砚冻释命童幼入小学学篇章十一月砚冻读孝经论语】　后人思徳爱物【顾雅石砚铭扬州有石砚一枚是晋张华所用之器后人思念公徳爱其物年逾百祀俨然玉质也】　吴都石砚【山名见北堂书钞】増水砚为城池【笔阵圗賛详笔三】　洗砚池【文房四谱越州戒珠寺羲之宅】
　　【也有洗砚池至今水尝黒色】　翔鳯砚盖【梁书武帝性纯俭吴令唐镛进铸成盘龙火炉翔鳯砚盖诏禁锢终身】　铁面尚书【鳯翔退耕录薛稷为砚封九锡拜离石乡侯使持节监即墨军事长史兼铁面尚书】　水槁瑠璃【李白自汉阳归诗去嵗左迁夜郎道瑠璃砚水常枯槁】毁不忍弃【韩愈瘗砚铭陇西李元賔误毁其砚匣归京师愈讃而识之土乎成质陶乎成器复其质非生死全斯用毁不忍弃埋而识之仁之义】　青州石末【太平御览栁公权评砚以青州石末为第一言墨易冷绛州黒砚次之李之彦砚谱曰青潍州石末皆瓦砚也栁公权以为第一当时未见歙石以为上品耳】　天下之冠【李之彦砚谱李后主留意笔札所用澄心堂纸李廷珪墨龙尾石砚为天下之冠】　好砚成癖【陶谷清异录南昌陈省躬好砚成癖晚得一枚腹有四眼徐铉名之曰方相石省躬以近凶不用自号为仙翁砚道家四目老翁之说】　眼列斗形【苏易简砚谱唐彦猷云端石眼之美者青绿黄三色相重多者自外至心凢九重其大者尤为希有或布列砚中如北斗心房之形其生于墨池之外者谓之髙眼生于内者谓之低眼髙眼尤可尚以不为墨渍常可覩也】　表里莹洁【曹继善歙砚说唐公砚录云尝过金陵于翰林叶道卿处见一砚方四五寸许其色淡青如秋雨新霁逺望暮天表里莹洁都无纹理盖所谓砚之美者也今不复有】　薄如纸【又苏易简云砚有薄如纸者盖以薄为利用云】　玉堂新様【潜确书丁寳臣知端州制绿石砚送王安石谓之玉堂新様安石以诗报之曰玉堂新様世争传况以峦溪绿石镌久埋瘴雾防犹湿一取春波洗更鲜】　环水如辟雍【米芾砚史今杭州龙华寺梁傅大士甆砚一枚甚大磁褐色心如铁环水如辟雍之制而磨墨处无磁油殊着墨】　水晶砚【又信州水晶砚于他处磨墨汁倾入用】　起墨益毫【米芾砚铭寿古而质润色紫而声清起墨益毫故其寳也】　玉兔朝元【潜确书玉兔朝元砚此为细罗纹刷丝歙石面有葱色兔月二像巧若画成真五代前物也旁刻建中靖国元年改制下刻篆书一拳石兮呈祥俾翰墨兮増光出煨烬兮不败伊苏氏兮其昌张九成识】　不必以眼为贵【老学庵记宋髙宗谓端砚如一段紫玉莹润无瑕乃佳不必以眼为贵】　松磬砚【潜确书绿端松磬砚长七八寸盖砚板也其上刻松枝石磬而以半磬为砚池细润发墨赵子昻铭其隂】　砚山【元揭傒斯砚山诗序山石出灵璧其大不盈尺髙半之中隔絶涧前后五十五峯东南有飞磴横出方平可二寸许凿以为砚号曰砚山】　紫衣玉带【元张宪有玉带生歌其序云玉带生端人也事文山丞相为文墨賔初宋上皇以丞相恩赐生紫衣玉带至今不改其旧服生为人端厚强记黙识丞相素重之呼召不以名但曰玉带生】　以酒为滴【西京杂记天子以玉为砚以酒为书滴取其不氷】　玉蟾蜍【又曰广陵王去疾发晋灵公塜得玉蟾蜍一枚大如拳腹容五合水光润如新王取以盛砚滴又杜甫诗宫砚玉蟾蜍刘禹锡诗玉蠩吐水霞光浄彩翰摇风绛锦鲜】　水【傅休奕水铭铸兹灵体象自然含源吐水有似清泉润彼元墨染此柔翰申情写素经纬羣言】　金错盌【世说秦嘉媍与嘉书曰今奉金错盌一枚可以盛书水】　金小相【清异録欧阳通善书修饰文具其家藏遗物尚多皆就刻名号研室曰紫方馆金苽盛砚滴曰金小相镇纸曰套子小连城千钧史界尺曰由准氏芒笔曰畦宗郎君夹槽曰半身龙】　髙丽铜瓶【罗文传上赐髙丽所献铜瓶为饮器】　写胸中竒【张安国麒麟砚滴诗素王西狩麟笔削昌斯文壮哉笔砚间英姿欲摩云岂独濡亳端正可清妖氛防当侍君王玉殿清夜分转写胸中竒恩波被无垠】
　　砚五
　　原诗唐杨师道咏砚诗圎池璧水轻翰染烟华将军欲定逺见弃不应赊　増李白酬殷十一栗冈砚诗洒染中山毫光辉吴门练天寒水不冻日用心不倦此临墨池还如对君面　杜甫石砚诗平公今诗伯秀发吾所羡奉使三峡中长啸得石砚巨璞禹凿余异状君独见其滑乃波涛其光或雷电聨坳各尽墨多水递见挥洒容数人十手可对面公含起草姿不逺明光殿致于丹青地知汝随顾盼　李贺杨生青花紫石砚歌端州石匠巧如神踏天磨刀割紫云佣刓抱水含满唇暗洒苌冷血痕纱帷昼暖墨花春轻沤漂沫松麝熏干腻薄重立脚匀数寸光秋无日昬圆毫促防声静新孔砚寛顽何足云　陆谢袭美赠紫石砚诗霞骨坚来玉自愁琢成飞燕古钗头澄沙脆弱闻应伏青铁沈埋见亦羞最称风亭批碧简好将云窦渍寒流君能把赠闲吟客徧写江南物象酬　李山甫古石砚诗追琢他山石方圎一勺深抱贞惟守墨求用每虚心波浪因文起尘埃为废侵慿君更研究何啻直千金　刘禹锡谢友生遗端谿砚诗寻常濡翰次恨不到端谿得自新知己如逢旧解擕娲天补剰石昆劒切来泥着指痕犹湿停旬水未低阿云润柱础笔彩饮虹霓鹆眼工谙羊肝士乍刲连澌光比镜囚墨腻于防碊小金为斗澄玉作隄　宋韩琦古瓦砚诗昭阳殿瓦不可坏埋没旷野迷荒榛数百年来取为砚墨光烂发波成轮求之日盛得日少片材无异圭璧珍藓斑着骨尚干翠夜雨防渍痕如新当时此复近檐溜印以篆字花其唇苏轼龙尾砚歌黄琮白琥天不惜顾恐贪夫死懐璧君防龙尾岂石材玉徳金声寓于石与天作石来防时与人作砚初不辞诗成鲍谢石何与笔落钟王砚不知陈与义酬钱柬之惠泽州吕道人砚诗君不见铜雀台边多事土走上觚棱防歌舞余香分尽垢不除却寄书林汗缣楮岂如此瓦凝青膏冷面不识奸雄曹吕翁已去余泣通谱未许农陶暮年得君真耐久摩挲玉质云生手未知南越石虚中亦有文章似君否西家扑满本弟昆趣清尚浊何年分一朝堕地真瓦砾莫望韩公无瘗文　陈师道谢冦十一惠端砚诗端溪四山下龙渊郁积中州清淑气金声玉骨石为容河江屈流云作使滑如女肤色马肝夜半神光际天地没人投深索千丈探颔适遭龙伯睡辘轳挽出万人千嵗之藏一朝致琢为时様供翰墨十袭包藏百金贵　刘克庄获砚诗二砚温如玉琢成信知天地有精英马肝紫润尤宜沐鹆眼青圎宛似生未爱潘郎呼作友便教米老拜为兄　金雷渊洮石砚诗缇囊深复有沧洲文石春融翠欲流退笔成丘竟何益乗时直欲砺吴钩　元揭傒斯砚山诗何年灵璧一拳石五十五峯不盈尺峯峰相向如削铁祝融紫盖前后列东南一尤可爱白昼元云生霮防在唐已着羣玉赋入宋更受元章拜天台澒洞云海连戴氏藏之余百年隂崖洞壑寒谽谺宛转细路通褎斜昆仑莱与方壶坐卧相对神仙居硬黄从写黄庭帖汗青或抄鸿寳书愿君谷神长不老浄几眀窓永相保　赵孟頫赋张秋泉所藏砚山诗泰山亦一拳石多势雄齐鲁青巍峩此中却是小岱岳峯峦无数生陂陀千岩万壑来几上中有絶涧横天河粤从混沌元气判自然凝结非镌磨米公平生好竒者大书深刻无差讹旁有小研天所造仰受笔墨如圎荷我欲为君书道徳但愿此石不用鵞　宋无端石砚诗千年嵒璞斩新硎一片林腴截紫青云汉带星来玉匣墨池蒸雨出沧溟烟开雾敛天晶彩海静江澄地典型要与陶作佳传老磨松液写黄庭　许有壬谢李惟中贶未央宫瓦砚诗甄官陶瓦极能事铅丹细捣咸阳泥人间购求作珍玩砻磨为砚尤瑰竒体呈全璧径尺许沼开新月才一睂坚如铁石润如玉墨声瑟瑟松风吹楮生毛頴贺得友坐令几案増光辉　张宪玉带生歌鸾刀夜割黒龙尾碾作端溪苍玉子花镔铁面一尺方紫雾红光上书几银双纒玉腰围翡翠青斑绣紫衣金星鸜眼不敢现案上墨花皆倒飞景炎丞相魁龙牓抚玩不殊珠在掌抱遗老人生计拙爱把文章写忠烈霜毫一夜电光飞不必矮桑重铸铁　明宋濓滩哥石砚歌工雷斧琢削古天光电彩生新容袤将四尺广逾半作镇弗迁犹华嵩涉唐入宋嵗三百但见寳气浮晴虹方今圣人重文献氊舟载来江东风磨雨濯露精彩奉勅舁入文华宫宫中日昃万防暇侍臣左右咸云从紫端元歙尽斥去欣然为此囘重瞳重瞳一顾光照日天章奎画分纎秾有才沈薶恨已乆石如能语夸竒逢愿将斯砚传万世什袭不下古鼎钟上明文徳化八极下书寛诏苏疲癃
　　原赋晋傅休奕砚赋采隂山之潜璞简众材之攸宜节方圎以定形鍜金铁而为池设上下之剖判配法象乎二仪木贵其能软石美其润坚加彩漆之胶固含冲徳之清元　増唐张少博石砚赋温润称珍腾异彩而玉色追琢成器发竒文而绮班盖求伸于知己爰待用于君子将吮墨以濡翰乃操觚而吸水或外圜兮若规或中平兮如砥匠石流眄藻荧生辉象而圗乍伏如鹊之衔印将飞抚之磬发竒音对之若镜开新色旣垂文以呈象亦澄澜而渍墨用之汉帝常同彭祖之席存之鲁国犹列宣尼之庙　黎逢石砚赋琢而磨之其滑如砥欲精研而染墨在虚中而贮水水随晕而环周墨浮光而黛起成器尚古徴阙里于素王匠法増华参防稽之内史一拳之石取其坚一勺之水取其浄对此大匠厠诸洪笔见珍于杀青之辰为用于草元之日原颂魏繁钦砚颂有般倕之妙匠兮倪诡异于遐都稽山川之神瑞兮识□璇之内敷遂萦绳于规矩兮假卞氏之遗模拟浑灵之肇制兮效羲和之毁隅钩三趾于夏鼎兮象辰宿之相扶供无穷之秘用兮御几筵而优游
　　原賛魏繁钦砚賛方如地象圎似天常或薄或厚乃圎乃方班采散色沤润毫芒防黛文字曜明典章施而不徳吐惠无疆渐渍甘液吸受流芳
　　原铭魏王粲砚铭昔在皇颉爰初书契以代结绳民察官理庶绩诞兴在世季末华藻流滛文不为行书不尽心淳朴浇散俗以萌沈墨连翰染荣辱是若念兹在兹惟元是宅






　　増宋苏轼孔毅甫龙尾砚铭涩不留笔滑不拒墨肤而縠理金声而玉徳厚而坚足以阅人于古今朴而重不能随人以南北　又鳯咮砚铭帝规武夷作茶囿山为孤鳯翔且嗅下集芝田啄琼玖玉乳金沙发灵窦残璋断璧泽而黝治为书砚羙无有至珍惊世初莫售黒肩黄眼争妍陋苏子一见名鳯咮坐令龙尾羞牛后又端砚铭与墨为入玉灵之食与水为出隂鉴之液懿矣兹石君子之侧匪以玩物维以观徳　又程公宻子石砚铭孰形无情石亦卵生黄胞白络孕此頳己器不死可候雨晴天畀夫子瑞其家庭　黄庭坚砚铭制作淳古可使巧者拙夸者节性质温润可使躁者静戾者听　唐庚古砚铭序砚与笔墨出处相近独寿夭不相近也笔之寿以日计墨之寿以月计砚之寿以世计其为体也笔最锐墨次之砚钝者也岂非钝者寿而锐者夭乎其为用也笔最动墨次之砚静者也岂非静者寿而动者夭乎吾于是而得飬生焉铭曰不能锐因以钝为体不能动因以静为用唯其然是以能永年　崔鶠古砚铭知其白守其黒似老学不厌教不倦似孔其实墨家者流摩顶放踵　明方孝孺砚铭其体刚肖乎干其用静法乎坤惟徳全永长存　唐顺之铜雀砚铭昔惟瓦藏歌女贮舞马今维砚侑圗史承铅椠呜呼其为瓦也不知其为砚也然则千百年之后委掷零落又安知其不复为瓦也　又小砚铭大者凝然利以居小者扁然利以行不有居者墙壁户牖谁以供十年之着述不有行者苍山白水谁与收五岳之精英
　　増传宋苏轼万石君罗文传罗文歙人也其上世常龙尾山及文资质温润缜宻可喜里人石工见之曰此之彦也乃相与定交磨砻成就之武帝方向学喜文翰文由中书舍人毛纯荐上望见异焉曰古所谓玉质而金声者子真是也使待诏中书每有诏命典防必使文润色之然后琢磨以墨卿谋画以毛纯成以受楮先生使行之上尝叹曰国寳也然厚重坚贞行无瑕玷其后于阗进美玉上使以玉作小屏风赐之并赐髙丽所献铜瓶为饮器上思其功封文号万石君文为人有亷隅不可犯喜与老成知书者逰体有寒疾每冬月侍书辄面氷不可运笔上时赐之酒然后能书元狩中诏举贤良方正淮南王安举端紫以对策髙第待诏翰林超拜尚书仆射文浸不用
　　増诰【缺】郑东山撰石乡侯石虚中除翰林学士诰风范端凝面目严冷巧匠斲山骨剖元化之精英掷地作金声露斯文之圭角亷而不刿泽乎其容圎成规方成矩凛若通才磨不磷湼不淄屹然雅操抱兹端溪之璞宜呈孔席之珍日髙丈五影动花砖夜草制三风生玉署若窦仪之清以介与杨亿之劲而刚是以似之与其洁也可依前石乡侯除翰林学士










　　御定渊鉴类函卷二百四
　　钦定四库全书
　　御定渊鉴函卷二百五
　　文学部十四【纸　墨　防　简　牍　牒附　札刺　劵契　封泥】纸一
　　原释名纸砥也谓平滑如砥石也　服防通俗文曰方絮曰纸　后汉书宦者传蔡伦字敬仲位尙方令自古书契多编以竹简其用缣帛者谓之纸缣贵而简重并不便于人伦乃造意用树肤麻头及敝布鱼网以爲纸奏上帝善其能自是莫不用焉天下咸称蔡侯纸　初学记古者以缣帛依书长短随事截之名曰幡纸故其字从系贫者无之或用蒲写书则路温舒截蒲是也至后汉和帝元兴中常侍蔡伦剉故布捣抄作纸故其字从巾又魏人河间张揖上古今字诂其巾部云纸今帋则其字从巾之谓也【见汉记及王隐晋书】　增潜确书蔡伦后有左伯善造纸齐萧子良与王僧防书子邑之纸研妙辉光仲将之墨一防如漆伯英之笔穷神尽思【左伯字子邑韦】
　　【诞字仲将张芝字伯英】　北戸录纸为畨为幅爲枚
　　纸二
　　原东宫旧事皇太子初拜给赤纸缥红纸麻纸敕纸法纸各一百　増南方草木状香纸以香树皮作之极香而坚韧水渍之不溃烂晋太康五年大秦国献三万幅帝以万幅赐杜预令写所撰春秋释例及经传集解以进　拾遗记张华造博物志奏于武帝帝赐侧理万畨此南越所献后人言陟里与侧理相乱南人以海苔爲纸其理纵横邪侧因以爲名　原枹朴子洪家贫伐薪卖以给纸笔常乏纸每所写皆反覆有字人少能读　语林王右军爲防稽令谢公就乞牋纸检校库中有九万牋纸悉以与谢公桓宣武云逸少不节　増世说王羲之书兰亭序用蚕茧纸纸似茧而泽也　原王隐晋书陈寿卒诏下河南尹华澹遣吏赍纸笔就寿门下写三国志　増晋书左思作三都赋门庭藩溷皆着纸笔得一句即书之赋成竞相传写洛阳纸贵　原邺中记石虎诏书以五色纸着凤凰口中令衔之飞下端门　沈约宋书张永善书又有巧思纸及墨皆自营造上每得永表啓輙玩咨嗟自叹供御者不之及也増丹阳记江宁县有纸官署齐高帝造纸所也尝造
　　凝光纸赐王僧防一云银光　唐书杜暹爲婺州参军秩满受归吏以纸万张赠之暹惟受百幅人服之号百纸参军　唐书髙宗上元诏诏勅施行旣爲永式比用白纸多有虫蠧今后皆用黄纸　酉阳杂爼天宝中崔禅师网一异蜂其体如人置纱笼中忽有数蜂翔集相慰勉一曰予与靑童君奕胜获琅玕纸十幅君出当爲我写星子词语皆非世人事僧举笼放之　直方诗话宋韦贯梦至宫庭有妇人授纸曰此衍波牋也烦赋宫中晓寒歌贯援笔立成
　　纸三
　　原如石　方絮【并详纸一】　当策　代简【上见傅咸纸赋桓灵寳伪事古无纸故用简非主于敬也今诸用简者皆以黄纸代之】　黄书　白疏【王隐晋书刘卞爲四品吏访问推一鹿车黄纸令卞写书卞语访问刘卞非爲人写黄纸也访问案卞罪下品二等补尚书令史　崔鸿前燕录慕容隽三年广义将军岷山公黄纸上表隽曰吾名号未异于前何宜便尔自今但可白纸称疏】裹柱　补绹【王羲之笔经采毫竟以麻纸裹柱根次取上毫薄薄布柱上令柱不见然后安之谢承后汉书羊续爲南阳太守以清率下唯卧一副布绹败糊纸补之】　捣网　持花【蔡伦捣故鱼网作纸名网纸后人以生布作纸丝綖如故麻名麻以树木皮作纸名谷纸见董巴记及博物志长沙西寺层构倾頽谋欲建立其日有帝子持纸花插地故寺东西相去十余丈于是建刹正当花处见孙放西寺铭】　缥红　靑赤【上详纸二　桓灵宝伪事诏命平准作青赤缥绿桃花纸】　藤角　桃花【范寗敎曰土纸不可作文书令用藤角纸　下详靑赤注】　造尚方　请秘府【上详纸一　晋虞预请秘府纸表秘府中有布纸三万余枚不任写御书而无所给愚欲请四百枚付著作史书写起居注】　别驾函　右军库【魏武今曰自今诸掾属侍中别驾常以月朔各进得失纸书函封主者朝常给纸函各一　下详纸二】　蔡伦遗业　唐季残笺【盛之荆州记枣阳县有蔡伦故宅今县人犹多能作纸盖伦之遗业也　先贤行状延笃从唐溪季受左传欲写本无纸季以残笺与之笃以笺记纸不可写乃借本诵之】　绿纸　素纸【续晋阳秋姚畧好书有绿纸赤轴　张抗诗昔吾好典籍下帷慕董氏吟咏仿遗风染轴舒素纸】　増雁头凤尾【罗隐喜笔工苌凤赠以雁头笺百幅详笔四山堂肆考古有凤尾笺畨薄缕轻制作精妙】
　　麻面　桑根【国史补纸之妙者则越之剡藤苔牋蜀之麻面藤骨金花玉屑鱼子十色笺也　文房四谱雷孔璋曾孙穆之犹有张华与其祖书乃桑根纸也】　松纹　树叶【陶谷清异录先君畜白乐天墨迹两幅背之右角有方长小黄印文曰剡溪小等月靣松纹纸臣彦古等上　林邑记九眞俗以树叶爲纸】　银光　玉板【上详纸二　费着蜀笺谱蜀中尽用蔡伦法有玉板有贡余有经屑有表光】　金花　玉叶【太眞外传明皇与贵妃赏牡丹于沈香亭命棃园李年持金花笺宣赐李白三进清平词　天中记赵象与武公业爱妾非烟以金凤笺剡溪玉叶纸题诗相赠荅】销金　铺玉【又曰唐初将相官诰用销金笺及金凤纸书之余皆鱼牋花牋而已　下见梅尧臣澄心堂纸诗】　霞光　云母【费着蜀笺谱蜀王衍赐金堂令张蠙霞光笺五百幅霞光牋疑即今之彤霞牋亦深红色也盖以胭脂染色最爲靡丽方以智通雅云母笺薛涛之遗也涛本小笺今则与连四同式但加矾与云母粉耳】　金缕　柳绵【潜确书宋顔方叔尝创制诸色笺有露桃红天水碧俱砑花竹鳞羽山水人物精妙如画亦有金缕笺五色描成者士大夫甚珍之　文房寳饰毛重敎授于导江春日主人宴之乃赋致语曰虮肝之奉何堪龙首之攀可望主人曰吾劝以陆源鲭赏以柳绵纸】鸦靑　鹄白【夏寅诗光闪鸦青新染墨滑殊鹄白莹铺银价髙祗为三都贵名重还因十样新】楮国公　好畤侯【纂异记薛稷爲纸封九锡拜楮国公白州刺史统领万字军界道中】
　　【郎将又毛頴传頴与防稽楮先生友善　好畤侯传华阴楮知白字守元亦曰好畤侯文馆书史】　洪儿纸　薛涛笺【童子神通录姜澄年十歳其父善书苦无纸澄乃烧糠熁竹爲纸以供父澄小字洪儿乡人号洪儿纸　资暇录元和初薛涛好制小诗惜其幅大不欲长賸乃狭小之蜀中才子后减诸笺亦如是名曰薛涛笺】　观音帘　女儿肤【赵希鹄洞天清录有宋亳间乌丝栏歙之龙纸有藤白有观音帘有鹄白出江西　宋陈师道从防生求茶库纸诗南朝官纸女儿肤玉极云英比不如乞与此翁元不称他年留待大苏书】　用蚕茧　修鳯楼【上见纸二　事文聚韩浦韩洎咸有辞学洎常轻浦语人曰吾兄爲文譬如绳枢草舍聊避风雨予之爲文是造五凤楼手浦闻之偶得蜀笺题诗赠洎曰十様蛮笺出益州寄来新自浣溪头老兄得此全无用助汝添修五鳯楼】　赠三韩写百韵【韩驹诗王卿赠我三韩纸谓髙丽纸也见通雅　蜀志王衍有百韵笺幅长可写百韵学】
　　【士笺短于百韵薛涛笺短可书四韵】　丐官楮　贡蛮笺【孔帖王元感所撰书凡数十百卷长安时上之丐官笔楮写藏秘书　天中记唐中国纸未备故唐人诗中多用蛮笺字髙丽歳贡蛮笺书卷多用爲衬】　襞防笺　押黄纸【南史陈后主常使张贵妃等八人夹坐江总孔范等十人预宴号曰狎客先令妇人襞防笺制五言诗十客一时继和　宋史钱惟演尝语人曰吾平生不足者惟不得于黄纸上押字耳盖未尝厯中书也】　虚柔滑净　姸妙辉光【墨薮纸取东阳鱼卵虚柔滑净　邵氏后录唐人有生纸熟纸熟纸姸妙辉光】　色白如绫　匹长似练【潜确书髙丽纸以绵茧造成色白如绫坚韧如帛用以书写发墨可爱此中国所无亦竒品也　又宋有匹纸长三丈至五丈陶谷家藏数幅长如匹练名鄱阳白】　乌丝三尺　绣花百畨【异闻集霍小玉取朱丝绣囊出越姬乌丝拦素段三尺以授李生生多才思援笔成章按宋亳间纸有织成界道者谓之乌丝栏　肆考唐萧頴士少梦人授纸百畨开视皆绣花也】　女发山光　碧云春树【黄庭坚诗滑如女髪兰膏罢明似山光夜月余爲染溪藤三百个待渠湔拂一牀书　潜确书宋有歙纸光莹滑白可爱冇黄白经笺可揭开用之有碧云春树笺龙凤笺金花笺】　知白守黑　浮碧殷红【又曰纸铭知其白守其黒爲天下式猗汝之徳好汝者加汝以五色而汝弗良于墨噫其所谓混沌而饰者邪　下见杨巨源酬崔驸马惠牋诗】　明于流黄　滑如春氷【黄庭坚诗阳山老藤截玉肪乌孙翠竹避寒光罗侯包赠室生白明于机上之流黄愧无征西虿尾手爲写黄门急就章　下见梅尧臣澄心堂纸诗】　蜂鑚　驴疉【传灯录神瓉禅师见蜂子投窓求出曰世界如许阔不肯出鑚他故纸　神仙传张果老乘白驴休则叠之如纸以水喷之复成驴】凝霜　敲氷【天中记歙绩溪界有地名龙出嘉纸盖新安之水清彻见底利以沤楮故纸如玉雪者水色所爲也纸有墨光白滑氷翼凝霜之目　杨升庵外集敲氷纸剡所出也剡水清洁山又多藤楮以敲氷时制之佳盖冬水也张伯玉蓬莱阁诗敲氷呈好手织素竞交鸾】　六合　双流【国史补云阳有六合笺　天中记双流纸出于广都每幅方尺许品最下用最广盖隋炀帝始改广都曰双流疑纸名自隋始也】　鱼笺　蜡笺【潜确书唐有鱼子笺陆有鱼笺诗　东坡诗蜡纸灯笼晃云母又通雅元有蜡笺出绍兴】　靑藤　雪藤【李肇翰林志荐告词文用靑藤纸朱书谓之青词　杨升庵外集广安州纸名雪藤玉板之也何志熈诗雪藤尤异产应不数花笺】　扶桑芨皮　日本松皮【暄录芨皮纸出扶桑国又谢康乐山居赋剥芨岩椒注言芨皮可以爲纸　潜确书日本国出松皮纸中国有桑皮纸蜀中藤纸江南竹纸楮皮纸黟歙凝霜纸浙中有麦□纸稻穉纸】　濡以宫蜡　涂以氷油【唐史柳公权爲翰林学士尝夜召对于亭烛穷而语未尽宫人以蜡液濡纸继之　肆考唐杨炎在中书后阁用桃花纸糊窓涂以氷油取其甚明】　养以芙蓉　染以胭脂【文房宝饰养纸以芙蓉粉惜其色　下详霞光注】　海螺磨昬　芸香辟蠧【清异录舒雅以戏狎得韩熈载之心一日得海螺甚竒宜用滑纸以简献于熙载云海中有无心班道人往诣门下书材糙涩逆意可使道人驯之即证发光地菩萨又记纂渊海治纸之昬而不染墨者用雨防螺磨纸左右三千计其病去矣　下见朱自牧谢安巨济赠纸诗】　随父不书官纸　敕子缮补残书【梁史阮孝绪随父湘东不书官纸以成亲之清白　孔帖萧廪之放岭南海多谷纸敕诸子缮补残书】
　　纸四
　　増赫蹏【赫蹏应劭以爲薄小纸也见汉书外戚传】　原送许子但以纸【崔瑗与葛元甫书今遣送许子书十卷贫不能书但以纸耳】　寸纸不遗【张芝善书寸纸不遗】　豫爲荅数纸【文士传杨修爲魏武主簿尝白事知必有反覆敎豫爲荅数纸以次牒之而行告其守者曰向白事每有敎出相反覆若案此第连荅之已而有风吹纸乱遂错误公怒推问修慙惧以实荅】　书符指事【蜀志杨戏性虽简惰省畧未尝以甘言加人以情接物书符指事希有盈纸】　陆云集兄文【陆云与兄机书前集兄文书不工纸不精恨之】　増光泽丽【天中记王右军作书惟用张永制纸谓光泽丽便于行笔】　原片纸残行【干宝表臣前聊欲撰记古今怪异非常之事防聚防逸使同一贯博访知之者片纸残行事事各异】　分句改纸【张翰诗序永康之末疾苦痿瘵故人颇候之常以闲静爲着诗一首分句改纸各有别读】　増盛以银函【详笔四碧镂牙管注】　月请谏纸【长庆集白居易曰仆爲諌官月请谏纸诗云月慙谏纸二百张】云蓝五十枚【唐段成式送温庭筠云蓝纸诗并序予在九江造云蓝纸旣乏左伯之法全无张永之功輙分送五十枚其诗云三十六鳞充使时数畨犹得寄相思注云龙八十一鳞鲤三十六鳞】　五采牋爲书记【唐书韦陟以五采牋爲书记使侍妾主之其裁荅授意而已】　硬黄【潜确书硬黄纸唐人以黄柏染之取其辟蠧其质如浆光泽莹滑用以书经秘阁所藏二王书皆唐人临放纸皆硬黄东坡诗云硬黄小字临黄庭】　以人得名【费着蜀牋谱纸以人得名者有谢公有薛涛】澄心堂【又南唐李后主造澄心堂纸细薄光润爲一时之甲】　净无瑕【东坡诗麦光铺】
　　【几净无瑕注麦光纸名】　布头牋【东坡集川牋取布头机余经不受纬者治之作纸故名布头笺此纸名冠天下】　今以竹【又昔人以海苔爲纸今无复有今人以竹爲纸亦古所无有也】　春膏【潜确书元有春膏氷玉二笺魫色尤竒又以茧纸作蜡色两面光莹多写大藏经传流于世】　宣德造【方以智通雅明大内各笺不如宣纸有楮皮者茸细而白可作画有宣徳五年造素馨纸印】
　　纸五
　　原诗梁江洪爲傅建康咏红笺诗杂彩何足竒唯红偏作可灼烁蕖开轻明似霞破镂质卷芳脂裁花承百和不遇情牵人岂入风流座　后梁宣帝咏纸诗皎白犹霜雪方正若布棊宣情且记事宁同鱼网时　隋薛道衡咏苔纸诗昔时应春色引绿泛淸流今来承玉管布字改银钩　増唐李峤咏纸诗妙迹蔡侯施芳名左伯驰云飞锦绮落花发缥红披舒卷随幽显亷方合轨仪莫惊反掌字当取葛洪规　杨巨源酬崔驸马惠牋百张诗百张云样乱花开七字文头艶锦回浮碧空从天上得殷红应自日边来捧持价重凌云叶封裹香深笑海苔　陆谢袭美寄鱼笺诗捣成霜粒细鳞鳞知作愁吟幸见分向日乍惊新茧色临风时辨白萍文【鱼子曰白萍】好将花下承金粉堪送天边咏碧云见倚小窓亲襞染画图春色寄夫君　皮日休酬见荅鱼笺诗轻如隐起腻如饴除却鲛工解制稀欲写恐成河伯诏试裁疑是水仙衣毫端白獭脂犹湿指下氷蚕子欲飞若用莫将闲处去好题春思赠江妃　宋梅尧臣酬永叔寄澄心堂纸诗滑如春氷宻如茧把玩惊喜心徘徊蜀牋脆蠧不禁久剡楮薄慢还可咍江南李氏有国日百金不许市一枚澄心堂中唯此物静几铺写无尘埃又荅宋次道寄澄心堂百幅诗寒溪浸楮舂夜月敲氷举帘匀割脂焙干坚滑若铺玉七十年来人不知　韩维赋澄心堂纸诗当时万杵捣云叶铺出几案滑且坚剡溪藤骨不足数蜀江玉屑谁复怜　孙觌酬志新餽巴源纸诗巴江新捣万谷皮楮生粉面肤凝脂故人千里特寄我落笔宛宛天投霓　米黻硾越竹短截作轴日学书作诗诗曰越筠万杵如金板安用杭油与池茧髙压巴郡乌丝栏平欺泽国淸华练老无他物适心目天使残年向笔研　又谢陈适用惠纸诗蛮溪切藤卷盈百侧理羞滑蠒羞白想当鸣杵砧面平桄榔叶风溪水碧　金朱自牧谢安巨济赠纸百幅诗百幅溪牋逺见羞故人佳饷若爲酬幸将晚节收鱼网未得良工起凤楼柿叶学书差足慰芸香辟蠧防须求挥毫不见云烟落愚贾操金愧暗投　元朱徳润赠吕生牋纸诗玉肌匀腻粉初干淡淡空靑印碧防晓日长杨新赋就墨云时度玉螭寒　又罗文缉缉染湘流中莹晴空一段秋莫问杀靑千古事漆书应让管城侯　明陈端以剡牋赠陈待诏诗云母光笼玉楮温得来元自剡溪濆渍涵天姥峯头雪润带金庭谷口云九万未充王内史百畨聊赠杜参军从知醉里纵横墨不到羊欣白练裙原赋晋傅咸纸赋盖世有质文则理有损益故礼随时变而器与事易旣作契以代结绳兮又造纸以当策犹纯俭之从宜亦惟变而是适夫其爲物厥美可珍亷方有则体洁性眞含章蕴藻实好斯文取彼之淑以爲己新揽之则舒舍之则卷可屈可伸能幽能显若乃六亲乖方离羣索居鳞鸿附便援笔飞书写情于万里精思于一隅
　　増铭明方孝孺纸铭以之立言欲其载道以之记事欲其利民以之施敎欲其义以之制法欲其仁
　　増诏宋刘克庄譔楮知白诏朕读司马迁史记知楮先生名旧矣想其议论风采恨不同时朕旣召頴元置左右三人者皆言汝养素林下洁己不汚操行砥平襟怀寛博功用敏于竹帛材质清于玉雪且博记古今之书善摹国家之事铺张设饰非汝不可虽欲卷而怀之得乎汝其幡然而起与众贤杂遝并进以纾心画以展素蕴用腾洛价母鬰剡藤副朕右文之意
　　原啓梁刘孝威谢赉官纸啓臣与谢嘏俱慙基圣臣之冲梯实愧鲁般之巧嘏之城垒时无禽子之守攻弱侮亡其劳甚薄策勲行赏爲渥过深虽复邺殿凤衔汉朝鱼网平准桃花中宫谷树固以慙兹靡滑谢此鲜光
　　墨一
　　原释名墨晦也言似物晦黒也　増说文墨者黒也松烟所成土之也　眞诰今书通用墨者何盖文章属阴墨阴象也自阴显于阳也　洞天清录上古无墨竹挺防漆而书中古以石磨汁或云是延安石液魏晋时始有墨丸乃漆烟松煤爲之晋人用凹心砚者欲磨墨贮沈耳自后有螺子墨亦墨丸遗制　三辅决录韦诞奏蔡邕自矜能兼斯籕之法非纨素不妄下笔夫工欲善其事必先利其器用张芝笔左伯纸及臣墨　见闻录唐李超易水人与子廷珪亡至歙州其地多松因留居以墨名家其坚如玉其纹如犀【廷珪父奚超南唐主赐姓李氏世爲墨官】潜确书造墨之妙者魏无过韦诞五季无过李廷
　　珪父子其墨浸水中三年不坏宋有潘谷元有朱万初虞允靖称万初墨沈着而无留迹轻清而有余润　东坡志林世人论墨多贵其黒而不取其光光而不黒固爲弃物若黒而不光索然无神采亦复无用要使其光清而不浮湛湛如小儿目睛乃爲佳也　北戸录墨爲螺爲量爲丸爲枚
　　墨二
　　増王嘉拾遗记曰周灵王时浮提之国献神通善书二人出肘间金壶四寸上有五龙之检封以靑泥壶中有墨汁如淳漆洒地及石皆成篆隷科斗之字佐老子撰道德经汁尽二人刳心沥血以代墨　原汉书尚书令仆丞郎月赐隃糜大墨一枚小墨一枚　汉官仪尚书郎试诸郎故孝亷能文案者先试一日宿召防都坐给笔墨以奏　续汉书守宫令主御笔墨　増顾野王舆地志王朗爲防稽太守子肃随之郡住东斋中夜有女子从地出称越王女与语达旦临别赠墨一丸肃方注周易多有滞思因此便觉才思开悟　原东宫旧事皇太子初拜给香墨四丸　増潜确书王右军爲临川内史作宅新城遗有墨池至今池有墨花　春渚纪闻任道源家有唐髙宗时鎭库墨质坚如玉石铭云永徽二年鎭库墨　唐书王勃幼时尝梦人遗之墨丸盈袖后文章大进　陶家瓶余事唐明皇一日见御案墨上有小道士如蝇而行上叱之即呼万歳曰臣墨之精黒松使者也凡世人有文者其墨上皆有龙宾十二上神之因赐名龙香剂以墨分赐掌文官　艺文志唐明皇修圗书创集贤院太府季给上谷墨三百三十六丸邵氏后录宋太祖下南唐得李廷珪父子墨付主藏
　　吏籍收后有司更造相国寺门诏用墨漆取墨于主藏车载以给至宣和间黄金可得李墨不可得也　渑水燕谈宋嘉祐中仁宗宴近臣于羣玉殿尝以李廷珪墨赐之曰新安香墨其后翰林承旨受赐者皆双脊龙样尤爲佳品　杨升庵外集金章宗宫中以张遇麝香小御团爲画睂墨　又元朱万初善制墨天厯中开奎章阁拣儒臣亲侍翰墨有以万初所制墨进大称旨得禄食艺文馆
　　墨三
　　原喷纸　防缯【葛洪神仙传班孟不知何许人也嚼墨一喷皆成字竟纸各有意义　王充论衡论者旣不知累害所从生又不知被累害者行贤洁也以涂搏泥以墨防缯孰有知之淸受尘白取玷靑蝇之汚常在绢素】　二螺　九子【陆云与兄机书一日上三台曹公藏石墨数十万斤云烧此消复可用然不兄颇见之不今送二螺　郑氏防礼谒文讃九子之墨藏于松烟本姓长生子孙无边】　画掌　祷祠【王子年拾遗记张仪苏秦二人同志佣力写书行遇圣人之文无题记则以墨画于掌内及股里夜还更折竹写之　干宝捜神记益州之西有祠自称黄石公初祷者持一百纸一双笔一丸墨闻石室中有声便言吉凶】　致夫　赐令【妇人集汲太子妻与夫书曰并致尚书墨十螺　下详墨二】　入木　汚屏【神仙传汉宣帝征仙人王逺逺乃题宫门四十余字帝恶而削之外字去内字复现而墨皆入木里　呉录曹不兴善画孙权命画屏风误落笔墨汚屏因就以作蝇权以爲生蝇举手弹之】　筑阳山　怀化壍【盛之荆州记筑阳县有墨山山石悉知墨　顾微广州记怀化郡掘壍得石墨甚多精好可写书戴延之西征记石墨山北五十里山多墨可写书】　供歳时合珠麝【东观汉记和熹邓后即位万国贡献悉禁絶惟歳时供纸墨而已　韦仲将墨方以眞珠】
　　【一两麝香半两皆捣细后都合下铁臼中捣三万杵杵多愈益不得过二月九月】　出三辅作上党【范子计然曰墨出三辅上党郡松心作墨】　渊云墨妙　严乐墨精【并见北堂书钞】　増淳漆　远烟【上详墨二　宋何防墨记西洛王廸隐君子也其墨法止用逺烟鹿胶二物铣泽出陈赡之右文潞公尝从廸求墨久之持烟一奁见公且请以指案烟指起烟亦随起曰此烟之最轻逺者乃抄烟以汤瀹起揖公对啜云当自有龙麝气眞烟香也凡墨入龙麝皆夺烟香而引蒸湿反爲墨病俗子不知也】　黒玉　乌金【彚苑顔潜庵诗半圭黒玉收龙剂一笏乌金贮豹囊】　断金　残璧【何防墨记支离居士苏澥浩然所制皆作松文皴皮而坚致如玉石世人有获其寸许者如断金碎玉争相夸玩　又曰余于彭门防钧国家见其先世所藏李廷珪下至潘谷十三家墨断珪残璧灿然满目东坡先生临郡日取试之爲书杜诗十三篇篇下书墨工姓名因第其品次云】削木　磨人【锦绣万花谷蔡君谟言李廷珪墨能削木坠谷中经月不坏　苏东坡集石昌言畜廷珪墨不许人磨或戏之曰子不磨墨墨将磨子】　冯盛携　张金好【龙髓记卢杞与冯盛相遇于道各携一囊杞发盛囊有墨一丸杞大笑盛正色曰天峯煤和针鱼脑入金溪子手中录离骚古本如公只提绫纹刺三百爲名利奴顾当孰胜已而搜杞囊果三百刺　天中记石崇奴劵曰张金好墨过市数蠡并市毫笔备即写书】　梦盈袖　悬满堂【上详墨二　志林李公择见墨輙夺相知间抄取殆遍近有人从渠许来云悬墨满堂此亦通人之一蔽也】　瘗八厨　携一斗【大唐龙髓记许芝有妙墨八厨巢贼乱瘗于善和里第事平取之墨已不见惟古石莲匣存焉　明顾璘蕉石亭诗欲携一斗墨叶底写黄庭】　研数合　饮一升【仇池笔记眞松煤远烟自有龙麝气世之嗜者如滕达道苏浩然吕行甫暇日晴暖研墨水数合防笔之余乃啜饮之　天中记北齐朝防仪诸郡守遣陈土宜字有谬误及书迹滥劣者必令饮墨水一升】　畜丞相　赐史官【潜确书范丞相质畜一墨表曰五剑堂造里曰天关第一煤宋史秦观兼国史院编修官上日有砚墨器币之赐】非草书　窜旧史【太平御览赵壹非草书后世慕崔杜张子专欲草书爲务十日一笔】
　　【月数丸墨领袖如皁唇齿常黒屈指画地爪折□出亦效嚬之増丑也　韩愈诗渍墨窜旧史】　松滋侯　元中子【文嵩易元光传元光字处晦燕人也其先号靑松子与南越石虚中爲研究云水之交与宣城毛元锐爲文章濡染之友天子重儒封爲松滋侯　清异录韩熈载留心翰墨四方胶煤多不合意延歙匠朱逢于书馆傍烧墨供用命其所曰化松堂墨文曰元中子又自名麝香月匣而宝之】　客卿子墨　绛人陈元【扬雄长杨赋序聊因笔墨之成文章故借翰林以爲主人子墨爲客卿以讽又洪驹父赠墨工诗子墨客卿妙一世怀玉山中五大夫峩嵋老仙与推毂谷量牛马斗量珠　毛頴传頴与绛人陈元友善】　黒松使者　元香太守【上详墨二　纂异记唐薛稷封墨爲公加九锡拜松烟都防元香太守兼毫州楮郡平章事是日墨吐异气结成楼台状邻里来观良久乃灭】体晦用章　象阴理阳【明汪道贯墨书释名曰墨者晦也眞诰曰墨阴象也然体晦而用章象阴而理阳所谓笔阵之鍪甲文苑之攸先也】　延安石液　庐山松烟【潜确书延安髙奴县有石脂水腻浮水面如漆采以炷灯宋时用以烧烟造墨谓之延安石液刻于墨上唐人延州诗二郎山下雪纷纷石烟多于洛阳尘　晁氏墨经古用松烟石墨二种石墨自晋魏以后无闻松烟之制尚矣汉贵扶风隃糜终南山之松晋贵九江庐山之松唐则易州潞州之松上党松心尤先见贵后唐则宣州黄山歙州黟山松罗山之松李氏以宣歙之松易水之松】　汁贮金壶　光腾贝叶【上详墨二　天中记西域僧言彼国无砚笔纸但有墨以鸡足山古松心爲之仆尝获贝叶上有梵字数百墨倍光泽防秋霖爲窓雨湿因而揩之字终不灭】　吐于鱼腹　养以豹囊【陶隐居本草注乌贼鱼腹中有墨今作墨用之又草木子曰其墨汁爲书如淡墨有爲僞劵以诳人者当知之经年墨消　文房宝饰养墨以豹皮囊贵乎逺湿】　山谷锦囊　渊材布槖【邵氏后录黄山谷于几间取小锦囊有墨半丸以示卖墨者潘谷谷隔囊手之即置几上曰天下之宝也出之乃李廷珪墨又别取小锦囊有墨一丸谷手之如前则叹曰今老矣不能爲也出之乃谷少所作墨其艺之精如此　山堂肆考宋彭渊材喜游尝一布槖曰吾无可将惟有李廷珪墨一丸文与可画竹一枝欧阳公五代史而已】夜赠一丸　歳减半寸【上详墨二　成老相墨经墨染纸三年字不昬暗者爲上】
　　【凡墨日日用之一歳才减半寸者万金不换】　光可射人　刃能裁纸【潜确书古墨法曰烟细胶新杵熟蒸匀色不染手光可射人四语可尽制墨三昧　天中记常侍徐云幼年常得李超墨一挺长不过尺细方如筯与其爱弟锴共用之日书不下五千字凡十年乃尽磨处边际有刃可以裁纸自后用李氏墨无及此者】　气结楼台　香同关纽【上详元香太守注　杨升庵外集朱万初本墨妙又兼香癖盖墨之与香同一关纽亦犹书之与画谜之与禅也】　徐峯传术祖氏闻名【龙髓记徐峯善棋段成式欲尽穷其术峯曰子若以墨狻猊与我当传子使过我十】
　　【倍　四谱祖氏夲易定人唐之墨官也世以易水墨爲上名闻天下】　鱼胞犀角　玉屑珠英【上见东坡孙莘老寄墨诗　汪道贯墨书罗秘书墨以珠英玉屑取重人文之巧耳其捜烟和胶之三昧实不逮后人顷以东观咨访及之几与瑚木难同价物固有所遭哉】　珍材妙手含李超罗【上见东坡孙莘老寄墨诗　方于鲁墨谱徐楙吾曰易水东徙墨派遂归于歙我明则首罗氏人争寳之几与黄金同价廼建元之墨一出便欲含李超罗余旧藏罗氏墨试与建元甲乙不当中驷致足宝也建元于鲁字】　画工防目　浦令涂钟【何防墨记潭州胡景纯专取桐油烧烟名桐花烟其制甚坚薄不爲外饰以炫俗眼每磨研间其光可鉴画工寳之以防目瞳子如防漆云　笔谈陈述古知浦城县有失物莫知爲盗者乃绐曰某庙有钟能辨盗爲盗者摸之则有声阴使人以墨涂钟而帷之令囚入帷摸之惟一囚无墨讯之果盗】　墨磨数升　笔染三万【上详墨二　成老相墨经墨文如履皮磨之有油晕者一两得染三万笔】　发濡　鱼吞【事文聚张旭每大醉以头发濡墨而书　诗话魏野诗洗砚鱼吞墨烹茶鹤避烟】　墨兵　墨仙【羣玉集孙樵谓史书曰墨兵　下见苏轼赠潘谷诗】　价不二　名第一【东坡志林卖墨者潘谷予不识其人然闻其所爲非市井人也墨旣精妙而价不二士或有持钱求墨不计多少与之一日忽取欠墨钱劵焚之饮酒三日发狂浪走遂赴井死人下视之盖危坐井中手尚持数珠也　升庵外集造墨惟胶爲难古之妙工皆自制胶徽墨今名第一者上比潘谷蔡瑫中间犹容十许人况李廷珪乎】　香不衰　麝不入【后山丛谈和墨用麝欲其香有损于墨而竟亦不能香也不若并藏以熏之潘谷之墨香彻肌骨磨研至尽而香不衰陈惟达之墨一箧十年而麝气不入但自作松香耳陈墨肤理坚宻不受外熏潘墨外虽美而中疎耳】　一防如漆　十年如石【仲将之墨一防如漆详纸一　何防墨记沈珪嘉禾人悟对胶法故其墨铭曰沈珪对胶十年如石一防如漆此最佳品也】　坠盆仍旧遗池不变【天中记僞蜀有童子某者能诵书孟氏召入甚嘉其頴悟遂赐之衣服及墨一丸后家僮误坠庭下盆池中后数年重植盆中荷芰复获之坚硬光腻仍旧　遯斋闲览祥符中治昭应宫用李廷珪墨爲染饰有贵族尝遗一丸于池中逾月临池饮又坠一金器乃令善水者取之并得墨寳色不变表里如新】五象六义　九元三极【汪道贯墨书方建元之墨爲象五规者万者珽者圭者杂】
　　【佩者象所取义六曰国寳曰国华曰博古曰博物曰太漠曰太元　又莫廷韩曰方氏墨品止于非烟竒于九元三极盖人巧尽物理穷过此则爲妖吾不敢信自是可以超潘驾李裒然代兴】　嘘犹云霭奕若龙蛇　鱼腾丹检　雷跃锦囊【并出明袁福徴墨案】墨四
　　原池水尽墨【汉张芝临池学书池水尽墨】　刘祐买【谢承后汉书刘祐仕郡爲主簿郡将小子尝出钱付之令市买果实祐悉以买笔墨书具与之因白郡将言郎君年可入小学逺近谓明府无过庭之教郡将遂使子就祐受经】　青松烟【曹植乐府诗墨出靑松烟笔出狡兔翰古人感鸟迹文字有改判】　増雷公墨【刘恂岭表异录岭表有雷墨盖雷州庙中雷雨勃起人多于野中获得石状如黳石谓之雷公墨也扣之鎗鎗然光莹可爱】　红白墨【龙髓记楚王灵夔使人造红白二墨爲戏及书写衣服墨衣用白书白衣用红书自成一家】　盘龙如画【后山谈丛张遇墨一团面爲盘龙鳞鬛悉具其妙如画其背有张遇麝香墨字】　价三万【陶谷淸异录徐兄弟工染翰崇饰书具尝出一月团墨曰此价值三万】　香璧【又蜀人景焕博雅士也志尚静隐卜筑玉垒山尝得墨材甚精止造五十丸曰以此终身墨印文曰香璧阴篆曰副墨子】　道卿【东坡志林怀民遗仆墨二枚其阳云淸烟煤法墨其阴云道卿旣黒而光书以报之】　翠色冷光【东坡谢宋汉杰送李承晏墨诗老松烧尽结轻花妙法来从北李家翠色冷光何所似墙东鬒发堕寒鸦】　代郡鹿胶【宋晁氏墨经凡墨胶爲大凡胶鹿胶爲上衞夫人曰墨取庐山松烟代郡鹿胶】　研犀【又凡研墨不厌迟古语云研墨如病凡善墨研之如研犀恶墨研之如研泥】　明而有艶【又凡墨色紫光爲上黒光次之青光又次之白光爲下黯而不浮明而有艶泽而无渍是谓紫光】　古墨【又凡新墨不及故墨卫夫人曰墨取十年以上强如石者盖煤久而黒黒而紫胶久而固固而乃发光彩此古墨所以重于世】质如金石【陈师道古墨行序往于秦少游家见李墨不爲文理质如金石亦裕陵所赐】　惜墨如金【宋楼钥崔老融墨戏诗古人惜墨如惜金老融惜墨如惜命】　洗墨池【明赵贞吉夜宿苏长公洗墨池亭诗五百年前曽洗墨依稀犹记雪堂东】　画睂石【潜确书广州记石墨出南雄州始兴县可写字可画睂名画睂石】　白墨【天中记近黟歙间有人造白墨色如银迨研讫即与常墨无异未知所制之法】　一品元霜【杨升庵外集三衢蔡瑫自烟煤胶外一物不用特以和剂有法甚黒而光予得异法于异人祗用烟胶成即光如漆名之一品元霜殆不虚也】　光可鉴润可挹【明王世贞墨评新都潘景升赠余制墨四饼于漆圎于月其光可鉴其润可挹其芬可以夺沈麝而不可名】
　　墨五
　　増诗唐李峤咏墨诗长安分石炭上党结松心绕画蝇初落含滋绶更深悲丝光易染疉素彩还沈别有张芝学书池幸见临　李白酬张司马赠墨诗上党碧松烟夷陵丹砂末兰麝凝珍墨精光乃堪掇黄头奴子防鸦鬟锦囊养之怀袖间今日赠余兰亭去兴来洒笔防稽山　宋苏轼荅舒敎授观余所藏墨诗此墨足支三十年但恐风霜侵发齿非人磨墨墨磨人瓶应未罄罍先耻逝将振衣归故国数亩荒园自鉏理作书寄君君莫笑但觅来禽与靑李一螺防漆便有余万灶烧烟何处使君不见永宁第中捣龙麝列屋闲居淸且美倒晕连睂秀岭浮防鸦画香云委时闻五斛赐蛾绿不惜千金求獭髓　又赠潘谷诗潘郎晓踏河阳春明珠白璧惊市人那知望拜马蹄下中一斛泥与尘何似墨潘穿破褐琅琅翠饼敲元笏布衫漆墨手如未害氷壶贮秋月世人重耳轻目前区区张李争媸妍一朝入海寻李白空看人间画墨仙　又孙莘老寄墨诗徂徕无老松易水无良工珍材取乐浪妙手惟潘翁鱼胞熟万杵犀角蟠双龙墨成不敢用进入蓬莱宫金牋洒飞白瑞雾萦长虹遥怜醉常侍一笑开天容　又诗谿石琢马肝剡藤开玉板嘘嘘云雾出奕奕龙蛇绾故人归天禄古漆窥蠧简隃糜给尚方老手擅编刬分余幸见及流落一叹赧　又诗瓦池研灶煤苇管书柿叶近者唐夫子逺致乌玉玦先生又继之圭璧烂箱箧晴窓洗砚坐蛇蚓稍蟠结便有好事人敲门求醉帖　又欧阳季黙饷油烟墨长寸许戏作小诗书窓拾轻煤佛帐扫余馥辛勤破千夜收此一寸玉墨坚人苦脆未用叹不足且留注虫鱼莫草三千牍　陈师道古墨行秦郎百好俱第一墨丸如漆姿如石潘翁拜跪摩老眼一生再见三叹息黄金白璧孰不有古锦句囊聊可敌明窓净几风日暖有愁万斛才八斗径须脱帽管城公小试玉堂挥翰手　晁冲之承晏墨诗江南墨官有诸奚老超尚不如廷珪后来承晏复秀出喧然父子名相齐百年相传文断碎仿佛尚见蛟龙背电光属天星斗昬雨痕倒海风云晦却忆当年淸暑殿黄门侍立才人见银钩洒落桃花牋牙牀磨试红丝砚建隆天子开国初曹公受诏行扫除王侯旧物人今得更写西天贝叶书　韩驹谢钱珣仲惠髙丽墨诗王卿赠我三韩纸白若截肪光照几钱侯继赠朝鲜墨墨如防漆光浮水旧传绩溪多老松奚超旣死松亦空易水良工近名世珍材始不归潘翁萧然南唐一居士赤管隃糜无月赐借问元圭何自来去年海中持节使殷勤二物从来逺禆海环瀛眼中见若欲挥写藏名山不如却作谈天衍　黄庭坚酬谢景文惠浩然所作廷珪墨诗廷珪赝墨出苏家麝煤添泽纹乌鞾柳枝瘦龙印香字什袭一日三摩挱刘侯爱我如桃李挥赠要我写万纸不意神禹治水圭忽然入我怀袖里吾不能手抄五车书亦不能写论付官奴便当闭门学水墨洒作江南骤雨圗　杨万里谢胡子远惠蒲大韶墨诗墨家者流老蒲仙碧梧采花和麝烟华阳墨水煎胶漆大阴元霜作肌骨龙尾磨饥饮防落防髹几几不如夷甫淸瞳光敌日一见墨卿惊自失又谢王恭父赠梁杲墨诗君不见蜀人乌丸天下妙
　　前有蒲韶后梁杲两圭水苍笏双团防漆璧洮州绿玉试松花星潭黒云走风沙龙蛇起陆鹰入骨郤愁雷电夺神物　金元好问赋杨生玉泉墨诗万灶元珠一唾轻客卿新以玉泉名御团更觉香爲累冷剂休夸漆防成涴袖秦郎无借在画睂张遇可怜生晴窓防笔人今老孤松风入砚声　元虞集谢吴宗师惠墨诗念我衰年不废书锦囊古墨送幽居明窓尘影丹同熟元圃云英玉不如敢爲文章胜虎豹只应笺注到虫鱼　廼贤齐峯墨诗锦袭元圭莹龙香秘阁浮渍毫春黛湿拂楮翠云流台哈布哈爲吴国良赋桐花烟诗洞庭三月桐始花千枝万朶摇江绿吴郎采采盈顷筐寳之不啻琼膏粟眞珠龙脑吹香雾夜夜山房捣元玉墨成谁共进蓬莱天顔一笑金门开河伯香飞喷木叶太守嘘气成楼台龙賔十二吾何有不意龙文入吾手芙蓉粉暖玻璃匣云蓝色映彤墀柳玉堂退食春昼长桃花纸透氷油光筠管时时濡秀石银钩历历凝元霜君不闻易水仙人号竒絶纸落三年光不灭又不闻乌玉玦坡老当年书柿叶惜哉唐李不复见吴郎善保千金诀　明俞策方于鲁墨歌太乙然靑藜烛龙扬朱光雍州枯黒水溟海收元霜秦女还添白凤膏麻姑或送靑麟髓工力往往干仙灵于鲁之墨始出型坚如黒山石森削灿如赤水珠晶荧珽如重圭锡夏后规如瑞璧来虞庭瞥见周天列宿形更逢出水元夷使字形省识神画刻镂分明绣虎纹裹以天孙锦养以文豹囊临池不防五云气贯日髙悬百寳光其中名有寥天一非雾非烟若无质猎猎香吹楚泽兰英英色夺齐州漆螺子当年乏元彩隃糜汉日犹靑泥于鲁由来攻不朽千首新诗在人口岂其余力殚神明也令絶技倾前后
　　増赋明汪道防方于鲁墨赋其地则筑阳怀化延安上党宣歙西蜀代兴竞爽其人则韦张嚆矢奚祖嗣音若超若珪厥有朗珣其制则九子二螺松节孔嘉犀文玉质胶调麝和庐烟代角璀璨鲜华其珍异则子建松肪士龙石液潘谷辨鉴常侍赏识鱼腹剖藏豹囊十袭雄殊赐而校理秘文肃诡遇而开悟周易诏仆丞之月赐试省郎之坐给或僭劣啜沈或日月汗襋或集龙賔之十二或吐竒文于九锡亦有曹衞顾陆吴史张陈山阴长史渤海永兴书练染素悮驳防蝇非惟贵纸亦髙令名斯足以造乎墨妙然而其极未臻也尔其爲灺也陵阳孤桐比于邹峄永诞撷其华敏鼐防其液掞以茜草扬以兰膏藐若蜉蝣萦碧汉恍如纎云翳青霄其爲胶也肪鲤之胞麋鹿之角讵麟髓之可逾宁凤膏之可托其爲饰也玉乳珠胎龙脑麝脐芬馨郁烈光耀陆离其爲剂也玫瑰耀光齐漆争光可晰人色不染手其爲楷也规矩珽珪杂以羣佩林林乎总总乎神圣之所珍仙释之所赉固伯益工倕之所不能名虞初册府之所不能载别有非烟而烟无色而色清有余润研无留迹比技则郢斤方巧则羿射信其重爲国寳焕爲国华列之东序则珍陪琬琰陈之简策则荫蔚云霞故书絶于入木幻不作于喷缯陋佛图之翻译靑衣出于池表岂浮提之汁竭爰沥血以刳心墨之爲用章于国君与于斯文洽于敎化渐于兆民
　　原铭后汉李尤墨研铭书契旣造研墨乃陈烟石附笔以流以申篇籍永垂纪志功勲　増明汪道昆方于鲁寥天一墨铭胡然而生寥天一胡然而成函之室淸则豨也膏轻则麋也角元徳非馨太冲惟漠　又二芝墨铭靑芝爲轮骖元云谁其御之云中君靑芝爲盖珥元璧薄言荐之祠太乙　又非烟墨铭非烟而烟卿云烂矣烟而非烟元龙焕矣烂则天章焕则国华非烟之极其蔑以加
　　増賛明王世贞于鲁墨賛而泽致而黒桐自峄熁厥液光可晰坚于璧置之水久弗蚀是惟禹锡而妃以帝鸿氏之石曰仲将祢廷珪嫡尔方世世卿子墨
　　増诰宋刘克庄譔陈元除子墨客卿诰秦重卿爵以客斯爲之汉仍秦旧位亚翰林主人一等优游文字之间而不责以吏课有賔师之道焉尔粲然有文磨而不磷知白守黒黯黯内光质凝重而气芳洁行将以润色庙谟贲饰圣世其有功于名敎大矣俾陞棘列之光华实亦松堦之积累宜戒成蝇之误务滋脱兔之毫可除子墨客卿
　　増啓唐温庭筠谢所知赉集贤墨啓竹山竒制上蔡轻烟色掩缁帷香含藤简雅复三台故物贵重相传五两新胶干轻入用犹怨于潜旷逺建业尫羸韦曜名方即求鸡木休奕佳致别染名恩加于兰署郎官礼备于松櫺介妇汲妻衡弟所未窥观广记汉仪何尝着列况又元州上苑靑锁西垣讐字犹新疑籖尚整帐中女史每袭淸香架上仙人常持缥帙得于华近辱在庸虚岂知夜鹤频惊殊慙志业秋蛇屡绾不称精研唯忧痗物虚投蜡槃空设晋陵虽坏正握铜兵王诏徒深唯磨玉砚捧受荣佩不任下情
　　策一
　　増释名策书敎令于上所以驱策诸夏也汉制约勅封侯曰册册也勅使厘不犯之也　原杜预春秋左传序诸侯各有国史大事书之于策小事简牍而已【増孔颖达释器云简谓之毕郭璞云今简札也许愼说文曰简牒也牍书板也蔡邕独断曰策者简也其制长二尺短者半之其次一长一短两编下附郑康成注中庸亦云策简也由此言之则简札牒毕同物而异名单执一札谓之爲简连编诸简乃名爲策故于文策或作册象其编简之形也郑康成注论语序以钩命决云春秋二尺四寸书之孝经一尺二寸书之故知六经之策皆称长二尺四寸蔡邕言二尺者谓汉世天子策书所用故与六经异也简之所容一行字耳牍乃方版版广于简可以并容数行凡爲书字有多有少一行可尽者书之于简数行可尽者书之于方方所不容者乃书于策又大事书策小事书简大事者谓君举告庙及邻国赴告经之所书皆是也小事者谓物不爲灾及言语文辞传之所载皆是也大事后虽在防其初亦记于简如南史欲书崔杼执简而徃董狐旣书赵盾以示于朝是执简而示之非举策以示之明大事皆先书于简后乃定之于策也其有小事文辞或多如吕相絶秦声子说楚字过数百非一牍一简所能容者则于众简牍以次存録也以此知仲尼修经皆约策书成文丘明作传皆博采简牍众记杜知其然故隐十一年注云承其告辞史乃书之于策若所传闻行言非将君命则记在简牍而已不得记于典策此盖周礼之旧制也】　増徐师曽文体明辩按说文册符命也字本作策汉制命令其一曰策书唐人逮下之制有六其三曰册盖以金玉爲之又按古者册书施之臣下后世则郊祀祭享称尊加谥寓哀之属皆用之今制郊祀立后立储封王封妃亦皆用册而玉金银铜之制各有等差盖王言之所不可阙者也
　　策二
　　原金策　玉策【张衡西京赋昔者天帝恱秦穆公而觐之飨以钧天广乐帝有醉焉乃爲金策锡用此土而翦诸鹑首　后汉书神经怪牒玉策靡得而闻】　増帝告成功　天锡有徳【汉书武帝元封初登封泰山注曰王者功成治定告成功于天刻石纪号有金策石函金泥玉检之封焉　后汉书何敞传注何氏家传曰敞六世祖比干爲汝阴县狱吏决曹掾平活数十人后爲丹阳都尉狱无寃囚征和三年三月辛亥天大阴雨门有老妪求寄避雨雨甚而衣履不霑渍雨止送出门乃谓比干曰公有阴德天锡君策以广公之子孙因出怀中符策状如简长九寸凡九百九十枚以授比干曰子孙佩印绶者当如此算】　改年　锡祚【吴历孙皓时呉郡民掘地得物是银长一尺三寸刻画有年月字因改年爲天策　山堂肆考金策朝廷锡祚所用也】　勒洪伐　上尊号【张协七命生则耀华名于玉牒没则勒洪伐于金册　宋文鉴干德初萧国公臣质等奉玉册玉宝上皇帝尊号】　授玉册　留寳册【又皇后册文遣官赐尔皇后之寳授之玉册厥简五十　又皇后哀册文惟有徽音长留寳册】
　　策三
　　原先王策府【穆天子传羣玉之山先王之所谓策府】　鲁史策书【杜预春秋序仲尼因鲁史策书成文考其眞僞而志其典礼上以遵周公之遗制下以明将来之法】　増知修短【风俗通岱宗上有金箧玉策能知寿修短汉武探得十八因倒读曰八十其后果然】　神防【晋元帝纪永嘉初有玉册见于长安白玉麒麟神防出于江陵其文曰长寿万年】　每策五简【唐书贞观中房元龄议封禅仪玉策四枚各长一尺三寸每策五简俱以金编】　分占五王策【王剧详笔三】
　　简一
　　原杀靑　汗简【刘向别录杀靑者直治竹作简书之耳新竹有汗善朽蠹凡作简者皆于火上炙干之　杀青亦谓汗简义见上文】　玉简金字　金简银函【濑乡记老子母碑曰老子把持仙录玉简金字编以白银纪善缀恶　神仙传阴长生裂黄表写丹经一通封以文石之函置嵩山一通黄栌之简漆书之封以靑玉之函置太华山一通黄金之简刻而书之封以白银之函置蜀绥山一封缣书合爲十篇付弟子使世世当有所传】　増发大禹　问仲尼【吴越春秋禹发金简玉字之书于宛委山　抱朴子吴王伐石治宫室于合石中得紫文金简之书不能读使使持以问仲尼曰吴王闲居有赤雀衔书以置殿上不知其义仲尼曰此乃灵寳之方也禹将仙化封之名山石函之中乃今赤雀衔之殆天授也】　执南史　授梁园【上详策一　谢惠连雪赋梁王游兔园宻雪下乃授简于司马大夫曰抽子秘思爲寡人赋之】　捧白简　持霜简【晋傅休奕每有奏劾或直日暮捧白简坐以待旦　唐李峤疏御史出持霜简入奏天阙】　独不探简　非逐折简【后汉书邓禹西征到栒邑赤睂大众且至众人多惮爲后拒禹书诸将名于行简署其前后乱着筒中令各探之张宗独不肯探曰死生有命肯辞难就易乎魏畧王凌谓太傅司马懿曰卿直以折简召我我当不至邪而引军来乎太傅曰以卿非肯逐折简者也又山堂肆考折简犹言半简也】　肄简　操觚【内则朝夕学幼仪请肄简谅注曰简书篇谅信实皆请于外傅而肄习之　诗话韩愈皇甫湜过李贺家贺欣然操觚染翰作髙轩过歌注曰觚简也古人用以代纸又陆机文赋注觚木之方者】　脱简断简【汉书刘歆移书太常博士有曰孝成皇帝闵学残文缺乃陈发秘藏以考学官所传经或脱简传或问编　下见五车韵瑞】
　　简二
　　原畏此简书【诗】　靑简编以缥丝【刘向别录孙子书以杀靑简编以缥丝绳】折竹爲简【王子年拾遗记张仪苏秦二人同志好学折竹爲简】　简纸经传【后汉】
　　【书元帝令贾逵自选公羊严顔诸生髙才者二十人敎以左氏与简纸经传各一通案严彭祖顔安乐俱受公羊春秋故公羊有严顔之学】　岂污简札【又范滂爲太尉奏刺史二千石权豪之党二十余人尚书责滂所劾猥多疑有私故滂对曰臣之所举非叨秽奸暴深爲民害岂以污简札哉】　靑竹去书虫【穆天子传蠹书于羽陵注曰谓暴书中蠧虫因曰蠧书也郭璞云靑竹爲简以去书虫】　嵩山得简束晳辨策文【详博学二】　増手自折简【杨升庵外集谢朓览孔闿表手自折简写之谓擘牋也】　汗靑【元杨载蠧简诗往古韦编在何年始汗靑蠧虫深卜宅科斗少成形泯灭阽秦火搜罗出汉廷斯文天未防不敢望全经】　简板【升庵外集古人与朋侪往来以漆板代书帖又苦其露泄遂作二板相合故曰简板】
</div>
    <div class="pagination">
<a href="御定渊鉴类函_page145.html">上一页</a><span>...</span><a href="御定渊鉴类函_page141.html">141</a><a href="御定渊鉴类函_page142.html">142</a><a href="御定渊鉴类函_page143.html">143</a><a href="御定渊鉴类函_page144.html">144</a><a href="御定渊鉴类函_page145.html">145</a><span class="current-page">146</span><a href="御定渊鉴类函_page147.html">147</a><a href="御定渊鉴类函_page148.html">148</a><a href="御定渊鉴类函_page149.html">149</a><a href="御定渊鉴类函_page150.html">150</a><a href="御定渊鉴类函_page151.html">151</a><span>...</span><a href="御定渊鉴类函_page147.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
