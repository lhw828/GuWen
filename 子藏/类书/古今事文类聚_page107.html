<!DOCTYPE html>
<html>
<head>
    <meta charset="UTF-8">
    <title>古今事文类聚 - 第 107 页/共 485 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>古今事文类聚 - 第 107 页/共 485 页</h1>
    <div class="content">　　宋　祝穆　撰
　　人伦部
　　宗族【同姓通谱　不肯通谱妄认谱系　以上并附】
　　羣书要语以亲九族【注】上至髙祖下至孙夏侯欧阳等以为九族者父族四母族三妻族二【尧典防】角弓刺幽王也不亲九族骨肉相怨【小雅】葛藟王族刺平王也周室道衰弃其九族【同上】岂无他人不如我同姓【杕杜】
　　古今事实
　　散金宗族
　　防广弃官归家日令家具酒食请族人故旧賔客相与娯乐居嵗余广子孙窃谓广所爱信老人曰子孙欲及君在时颇立产业今日饮食费且尽愿丈人劝説买田宅老人以间为广言此计广曰吾岂老耄不念子孙哉使贤而多财则损其志愚而多财则益其过且此金圣主惠飬老臣也宗族共享其赐尽吾余日不亦可乎
　　三世共财
　　樊重世善农稼好殖货三世共财上下戮力财利嵗倍赀至钜万外孙何氏兄弟争财重耻之以田二顷解其忿讼【后汉樊宏】
　　北富南贫
　　阮咸与籍居道南诸阮居道北然北阮富而南阮贫【详见七夕门】
　　百口同防
　　魏杨道一家之内男女百口缌服同防庭无间言【北史】
　　妻劝异居
　　刘君良四世同居隋末荒馑妻劝异居因易置庭树鸟巢令鬪且鸣妻曰天下乱禽鸟不相容况人耶君良即与兄弟异居月余知其谋斥去妻召兄弟流涕以吿复同居
　　同居书忍
　　唐张公艺九世同居髙宗有事泰山临幸其居问本末公艺书百忍字以对【孝友传】
　　三世同防
　　博陵崔倕缌麻亲三世同防贞元以来言家法者以倕为首生六子一登辅相五任大僚太常卿邠太府卿鄷外防尚书郎郾廷尉卿郇执金吾鄯左仆射平章事郓而邠及郾五知贡举得七百四十人邠昆仲自贵逹亦同居光徳里一宅
　　击鼓防饭
　　裴寛兄弟八人于东都置八院相对甥侄亦有名常击鼔防饭
　　犬亦共牢
　　江州陈氏宗族七百口每食设广席长幼以次坐而食之有畜犬百余亦共一牢食一犬不至诸犬为之不食【小学】
　　计口给饷
　　李昉家子孙数世至二百余口犹同居共防田园邸舎所収及有官者俸禄皆聚之一库计口日给饷
　　绢遗亲族
　　范文正公自政府归姑苏焚黄搜外库中有绢三千疋令掌吏录亲戚及闾里知旧自大及小散之皆尽曰宗族亲戚见我生长幼学壮行为我助喜我何以助之哉【巵史】
　　自叙宗衮【以下系同姓通谱】
　　谢康乐称太傅为宗衮
　　与巫通谱
　　唐赵彦昭迁中书侍郎同平章事以权幸进中宗时有巫赵挟鬼道出入禁掖彦昭以姑事之其得宰相巫力也
　　尊为父兄
　　李义府已贵乃言系出赵郡与诸李叙昭穆嗜进者徃徃尊为父兄给事中李崇引与同谱既谪普州亟削去
　　呼为叔父
　　罗威赋咏甚有情致钱塘人罗隐有诗名威遣使赂遗自叙宗侄呼为叔父【六帖】
　　同谱复合
　　防稽黄渥与庭坚皆出于州之黄田七世以上失其谱以年相望与渥相近复以兄弟合宗【山谷作黄育字序】
　　不许通谱【以下系不肯通谱】
　　杜正伦求与城南诸杜同谱不许衔之诸杜所居号杜固其地有旺气故世衣冠正伦既执政建言凿杜固通水以利人川流如血阅十日止自是南杜不振
　　不妄认祖
　　狄青为枢宻使有狄梁公之后持梁公画像及吿身十余轴诣青献之以谓青之逺祖青谢之曰一时遭际安敢自附梁公厚赠而还之比之郭崇韬哭子仪之墓所得多矣【笔谈】
　　遥遥华胄【以下系妄认谱系】
　　梁何昌防为吏部尚书有姓闵求官者昌防问君是谁后答曰子骞后昌防掩口笑曰遥遥华胄
　　认郭汾阳
　　五代唐郭崇韬为枢宻使用事自宰相豆卢革等皆附之以其姓郭因问崇韬曰汾阳王本太原人徙华隂公家世鴈门岂其枝派耶崇韬曰因遭乱亡失谱牒尝闻先人言上距汾阳四世耳革曰然则固从祖也
　　通谱方相
　　唐有士人姓方好矜门第但姓方贵人必认为亲戚或戏之曰丰邑方相何亲曰再从伯氏戏者笑曰既是方相侄只堪吓鬼盖丰邑坊乃造凶噐出卖之地
　　妄认逺祖
　　有一故相逺派在姑苏因嬉游书其壁曰大丞相再从侄某尝游至此有士人李璋素好讪谑题其傍曰混元皇帝三十七代孙李璋继至【笔谈】
　　古今文集
　　杂著
　　族谱引　　　　　　　　苏明允
　　苏氏族谱谱苏氏之族也苏氏出于髙阳而蔓延于天下唐神尧初长史味道刺眉州卒于官一子留于眉眉之有苏氏自此始而谱不及者亲尽也亲尽则曷为不及谱为亲作也凡子得书而孙不得书者何也以着代也自吾之父以至吾之髙祖仕不仕娶某氏享年防某日卒皆书而他不书者何也详吾之所自出也自吾之父以至吾之髙祖皆曰讳某而他则遂名之何也尊吾之所自出也谱为苏氏作而独吾之所自出得详与尊何也谱吾作也呜呼观吾之谱者孝弟之心可以油然而生矣情见于亲亲见于服始于缞而至于缌麻而至于无服无服则亲尽亲尽则情尽情尽则喜不庆忧不吊喜不庆忧不吊则涂人也吾所与相视如涂人者其初兄弟也兄弟其初一人之身也悲夫一人之身分而至于涂人吾谱之所以作也其意曰分于涂人者势也势吾无如之何也幸其未至于涂人也使其无至于忽忘可也呜呼观吾之谱者孝弟之心可以油然生矣系之以诗曰
　　吾父之子　今为吾兄　吾疾在身　兄呻不寕数世之后　不知何人　后死而生　不为戚欣兄弟之情　如足于手　其能防何　彼不相能彼独何心
　　苏氏族谱亭记　　　　　苏明允
　　匹夫而化乡人者吾闻其语矣国有君邑有大夫而争讼者诉于其门乡有庠里有学而学道者赴于其家乡人有为不善于室者父兄輙相与恐曰吾夫子无乃闻之呜呼彼独何修而得此哉意者其积之有本末而施之有次第耶今吾族人犹有服者不过百人而嵗时蜡社不能相与尽其懽欣爱洽稍逺者至不相徃来是无以吿吾乡党隣里也乃作苏氏族谱之亭于髙祖墓茔之西南而刻石焉既而吿之曰凡在此者死必赴冠娶必吿少而孤则老者字之贫而无归则富者収之而不然者族人之所共诮责也嵗正月相与拜奠于墓下既奠列坐于亭其老者顾少者而叹曰是不及见乡隣风俗之羙矣自吾少时见有为不义者则众相与疾之如见恠物焉栗焉而不寜其后少衰也犹相与笑之今也则相与安之耳是起于某人也夫某人者是乡之望人也而大乱吾俗焉是故其诱人也速其为害也深自斯人之逐其兄之遗子而不防也而骨肉之恩薄自斯人之多取其先人之赀田而欺其诸孤子也而孝弟之行缺自斯人之为其诸子所讼也而礼义之节废自斯人之以妾加其妻也而嫡庶之别混自斯人之笃于声色而父子离处讙哗不严也而闺门之政乱自斯人之黩财无厌惟富者之为贤也而亷耻之路塞此六行者吾时所谓大慙而不容者也今无知之人皆曰某人何人也犹且为之其舆马赫奕婢妾靓丽以欺罔君子是州里之大盗也吾不敢以吿乡人而私以戒族人也彷佛于斯人之一节者愿无过吾门也予闻之惧而请书焉老者曰书其事而缺其姓名使他人观之则不知其为谁而夫人之观之则面热内慙汗出而食不下也且无彰之庶其有悔乎予曰然乃记之
　　义田记　　　　　　　　钱公辅
　　范文正苏人也平生好施予择其亲而贫踈而贤者咸施之方贵显时置负郭常稔之田千畆号曰义田以飬济群族之人日有食嵗有衣嫁娶凶葬皆有赡择族之长而贤者主其计而时其出纳焉日食人一升嵗衣人一缣嫁女者五十千再嫁者三十千娶妇者三十千再娶者十五千葬者如再嫁之数葬幼者十千族之聚者九十口嵗入给稲八百斛以其所入给其所聚沛然有余而无穷仕而家居俟代者与焉仕而居官者罢其给此其大较也初公之未贵显也尝有志于是矣而力未逮者二十年既而为西帅及参大政于是始有禄赐之入而终其志公既没后世子孙修其业承其志如公之存也公虽位充禄厚而贫终其身殁之日身无以为殓子无以为丧惟以施贫活族之义遗其子而已昔晏平仲敝车羸马桓子曰是隠君之赐也晏子曰自臣之贵父之族无不乗车者母之族无不足于衣食者妻之族无冻馁者齐国之士待臣而举火者三百余人如此其为隠君之赐乎彰君之赐乎于是齐侯以晏子之觞而觞桓子予尝爱晏子好仁齐侯知贤而桓子服义也又爱晏子之仁有等级而言有次第也先父族次母族次妻族而后及其踈逺之贤孟子曰亲亲而仁民仁民而爱物晏子为近之今观文正之义田贤于平仲其规模逺举又疑过之呜呼世之都三公位享万钟禄其邸第之雄车舆之饰声色之多妻孥之富止乎一已而已而族之人不得其门而入者岂少哉况于施贤乎其下为卿为大夫为士廪稍之充奉飬之厚止乎一已而已而族之人操壶瓢为沟中瘠者又岂少哉况于他人乎是皆公之罪人也公之忠义满朝廷事业满邉隅功名满天下后必有史官书之者予可略也独髙其义因书以遗于世云
　　刘氏义学记　　　　　　朱元晦
　　始予守南康隣境徳安有宰焉为政一本儒术甚以恵爱得其民嵗饥为请蠲租而州家不可顾民狼狈相惊有逃去者则亟使人追止之曰所不为若等力请于州必蠲十七者令寜委印绶去终不忍使若等为异乡鬼也民闻是令下为之感泣复相与擕而归众乃具以情白州若部刺史竟得如约乃己予闻而窃心善之而问其邑里姓名则曰玉山刘侯也南康属邑有越徳安而悬者每遣掾吏循行则必戒使谒刘侯观其荒政所施以为法于是刘侯之惠不止行其封内而又波及南康之境竟食斯民得无流亡殍死者及予将终更乃得纳谒刘氏之馆而拜赐焉则望其貌聼其言而有以信其为君子人也后数嵗予以事过玉山则刘侯以待次家居复得相见如平生欢一日慨然语予曰吾家本单贫而入仕又甚晩顾无以仁其三族者间尝割田立屋聘知名之士以教族子弟而乡人之学者亦许造焉兄弟之间有乐以其赀来助者而吾犹惧其或不继也则又出新安余俸为之发举居积以佐其费而凡所以完葺丘陇周防族姻者亦取具焉既已言于吾州而邦君呉侯乐闻之为之出教刻符以诏吾之子孙使毋违吾志吾子雅知我其为我记之以吿其教学于此者使知有以勉焉子闻而叹曰今士大夫或徒歩至三公然一日得志则髙防深池撞钟舞女所以自乐其身者惟恐日之不足虽廪有余粟府有余钱能无为州里灾害则足矣固未暇以及人也如刘侯者身虽宠而官未登于六品家虽温而产未能千金顾其所以用心乃如此是则可谓贤逺于人而亦可以见其前日徳安之政不为无本而匪以声音笑貌为之矣乃追本其事而记之如此虽然古人之所谓学者岂读书为文以干利禄而求温饱之云哉亦曰明理以修身使其推之可以及夫天下国家而已矣群居于此者试以此意求诸六经孔孟之言而深思力行之庶其有以不负刘侯之教也刘侯名允廸字徳华云
　　义庄记　　　　　　　　陆务观
　　东阳进士陈君徳髙因吾友人吕君友徳来吿曰徳髙不幸早失先人举进士又輙斥念昔先人进徳髙辈于学盖将使之事君使之字民以广我先人之志顾虽自力而不合于有司之绳尺其如遂负所期望付托生何面以奉祭享死何辞以见吾亲于地下不获于仕进为时雨为丰年矣独不可退而施于宗族乎于是欲为义庄畧用范文正公之榘度而稍増损之以适时变敢求文于执事者且载其事于碑予复之曰羙哉吾子之志也人之情于其宗族逺则踈之弥逺则益踈而至于忘之盖以身为亲踈而不以先人为亲踈也视兄之子已或不若己之子己之子与兄之子自吾父视之有异乎能以父之心为心则己之子与兄之子且不知其同异矣推而上之大父之孙为从父兄弟曾大父之曾孙为从祖兄弟又推而上之至于无服虽天下长者不能无亲踈之杀矣于乎制服不得不若是也若推上世之心爱其子孙欲使之衣食给足婚嫁以时欲使之为士而不欲使之流为工商降为皂去为浮图老子之徒则一也死而有知岂以逺而忘之哉义庄之设盖基于是然举天下之能为是者有防非以为不羙而不为也力不足也若陈君者自其先人勤劳节约以致饶余而陈君不敢私有之其地在塍头昭福寺之旁初期以千畆今及十之七而吾地在塍头者止此比隣感其义皆欲期年间贸易以成之又植桑畜牛筑堤以丰衣食之源其详见碑隂又有最当虑者吾子之心则尽矣后人或贪而専利或啬而吝出或夸而广费或挟长挟仕挟有力之助而败约非有司者别白之则庄且壊不支府牧邑长丞掾曹吏及乡之乡大夫先生处士其必纲维主张之使乆而如一日陈氏布衣也其赀产非能絶出一乡之上而义倡于乡如此吾徒仕于朝宦于四方虽未必皆厚禄然闻陈氏之风不知愧且慕者岂人情也哉于是并书以遗焉君之先君子盖讳士澄字彦清云
　　时当防族　　　　　　　谢昌国
　　凡人家法须令每有族人逺来则为一防以防族虽无事亦当一月为之古人有花树韦家宗防法可取也然族人每有吉凶嫁娶之类亦须更相为礼使骨肉之意常相近骨肉日踈者只为不相见情不相接也【善劝录】古诗
　　命子　　　　　　　　　陶潜
　　悠悠我祖爰自陶唐邈为虞賔世厯重光御龙勤夏豕韦翼商穆穆司徒厥族以昌纷纭战国漠漠衰周凤隐于林幽人在丘逸虬绕云奔鲸骇流天下有汉眷余愍侯【谓陶舍见功臣表】于赫愍侯运当攀龙抚劔夙迈显兹武功书誓山河啓土开封亹亹丞相【谓陶青见功臣表】允廸前踪浑浑长源鬱鬱洪柯群川载导众条载罗时有语黙运因隆窊在我中叶桓桓长沙【谓陶侃】惟兹长沙伊勲伊徳天子畴我専征南国功遂辞归临宠不忒孰谓斯心而近可得肃矣我祖慎终如始直方二防惠和千里于穆仁考淡焉虚止寄迹风云寘兹愠喜嗟余寡陋瞻望非及顾惭华鬂负影只立【后段见姓名门】
　　赠长沙公族祖一首【并序】　陶潜
　　长沙公于余为族祖同出大司马昭穆既逺已为路人经过浔阳临别赠此
　　同源分流人易世踈慨然悟叹念兹厥初礼服遂悠嵗月渺徂感彼行路眷焉踌躇于穆令族允搆斯堂诣气冬辉映懐圭璋爰采春花再警秋霜我曰钦哉实宗之光伊途云遘在长志同笑言未乆逝焉西东遥想湘渚滔滔九江山川阻逺行李时通何以写心贻兹话言进篑虽微终在为山敬哉离人临岐凄然欵襟或辽音问其先
　　示从孙济　　　　　　　杜甫
　　平明跨驴出未知适谁门权门多噂且复寻诸孙诸孙贫无事宅舍如荒村堂前自生竹堂后自生萱萱草秋已死竹枝霜不繁淘米少汲水汲多井水浑刈葵莫放手放手伤其根阿翁懒惰乆觉儿行歩奔所来为宗族亦不为盘飱小人利口实薄俗难具论勿受外嫌猜同姓古所敦
　　律诗
　　吾宗　　　　　　　　　杜甫
　　吾宗老孙子质朴古人风耕凿安时论衣冠与世同在家常早起忧国年丰语及君臣际经书满腹中
　　赠益阳成之主簿并引　　黄鲁直
　　予之窜岭南道出衡阳见主簿君益阳黄成之问宗派乃同四世祖兄于是出嫂氏子妇相见喟然念髙祖父之兄弟未逺也而殊乡异井六十嵗而后相识亦可悲也益阳兄之叔父晦甫侍御在家着孝友之誉立朝有忠鲠之名不幸年五十有四被召而没于道上将啓手足自力作防极论濮园事所谓殁而不忘谏君以徳其枝叶必将丰茂有赫赫于世者故作诗道之
　　【阙】祖门中种隂徳名塞四海世有人诸儿莫防诗书种觧有无【阙】　缙绅
　　又
　　人间卿相何足道胷次诗书要不忘男儿邂逅起屠钓何如林中日月长
　　诗话
　　不重宗盟
　　陶渊明有赠长沙公诗序云予于长沙公为族祖同出大司马昭穆既逺已为路人故其诗云同源分流人易世踈感彼行路眷焉踌躇盖深伤之也杜子羙访从孙济而不免于防猜故其诗云所来为宗族亦不为盘飱小人利口实薄俗难具论勿受外嫌猜同姓古所敦观长沙公及济则尊祖之义扫地矣【韵语阳秋】
　　姓氏
　　羣书要语别生分类【注】生姓也别其姓族分其类使相从【舜典】锡土姓【注】以所生之土赐之为姓故天子建徳因生以赐姓谓有徳之人生此地以此地名赐之姓以显之【禹贡】姓者生也以此为祖令之相生虽下及百世而此姓不改族者属也与其子孙共相连属其旁支别属则各自为氏【左隠公疏】天子赐姓命氏诸侯命族族者氏之别名也姓者所以统系百世使不相别也氏者所以别子孙之所出故世本之篇言姓则在上言氏则在下也【史记注】
　　古今事实
　　帝王同姓
　　五帝三王自黄帝至舜禹皆同姓而异其国号以章明徳故黄帝为有熊颛帝为髙阳帝喾为髙卒帝尧为陶唐帝舜为有虞禹为夏后而别姓姒氏契为商姓子氏稷为周姓姬氏【史舜纪】
　　以土为氏
　　炎帝之姜黄帝之姬因始所生地而为之姓【唐张説】舜由嬀汭故陈为嬀姓【史】穆王使造父攻徐偃王破之乃赐以赵城由此为赵氏【史】
　　以封为氏
　　文王封子时叔于沈其后为沈氏　太公望本姓姜氏封于吕故曰吕尚其后为吕氏　武王封太伯曾孙于阎其后为阎氏　晋穆侯封少子成师于韩其后为韩氏　晋献公封毕万于魏其后为魏氏　宋公子段食于褚其后为褚氏　宋太公食于萧其后为萧氏　楚贲皇食于苗其后为苗氏　晋叔向食于杨其后为杨氏　之后食于娄故后为娄氏　越之后食于欧山之阳故后为欧阳氏
　　以名为氏
　　陈伯袁之后为袁氏齐公子髙之后为髙氏卫公子惠孙之后为孙氏宋公子乐父之后为乐氏宋司冦牛父之后为牛氏鲁闵子骞之后为骞氏
　　以官为氏
　　祭仲初为祭封人守封疆者后以为氏　汉孝文时居官者长子孙以官为氏仓氏库氏则仓库吏之后也
　　以字为氏
　　隐八年无骇卒羽父请谥与族公问族于众仲众仲答曰天子建徳因生以赐姓胙之土而命之氏诸侯以字为氏因以为族官有世功则有官族邑亦如之公命以字为展氏
　　以物为姓
　　伯阳生于李树下遂指李树为姓　马援其先赵奢为赵将能驭马号马服君后之子孙因以为氏　第五伦其先诸田徙园陵多以次第为氏　陆羽不知所生或言有僧得之水濵畜之既长以易自筮得蹇之渐曰鸿渐于陆其羽可用为仪遂以陆为氏羽为名而字以鸿渐
　　以字而讹
</div>
    <div class="pagination">
<a href="古今事文类聚_page106.html">上一页</a><span>...</span><a href="古今事文类聚_page102.html">102</a><a href="古今事文类聚_page103.html">103</a><a href="古今事文类聚_page104.html">104</a><a href="古今事文类聚_page105.html">105</a><a href="古今事文类聚_page106.html">106</a><span class="current-page">107</span><a href="古今事文类聚_page108.html">108</a><a href="古今事文类聚_page109.html">109</a><a href="古今事文类聚_page110.html">110</a><a href="古今事文类聚_page111.html">111</a><a href="古今事文类聚_page112.html">112</a><span>...</span><a href="古今事文类聚_page108.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
