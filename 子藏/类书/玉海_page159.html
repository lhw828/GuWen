<!DOCTYPE html>
<html>
 <head>
  <meta charset="utf-8"/>
  <title>
   玉海 - 第 159 页/共 284 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   玉海 - 第 159 页/共 284 页
  </h1>
  <div class="content">
   古者圣王设学校以教民由家及国大小有序民无不入其中而受学焉所以教之之具则因其天赋之秉为之品节以开导而劝勉之学之既成又兴其贤能寘之列位此先王学校之官所以为政事之本道徳之归不可一日废也后世学校之设虽不异乎先王之时然其教与学皆忘本逐末怀利去义无复先王之意名虽在而实不举遂以学校为虚文而无与于道徳政理之实
　　五帝成均【见后】
　　文王世子注董仲舒曰五帝名大学曰成均则虞庠近是也【疏春秋繁露云成均为五帝之学】　大司乐疏尧已上当代学亦各有名无文可知但五帝总名成均当代则各有别称谓若三代天子学总名曰辟雍当代各有异名也　三礼义宗自虞以上其名及制典籍所不详
　　虞上庠　下庠　周虞庠　鲁米廪
　　王制有虞氏养国老于上庠养庶老于下庠周人养国老于东胶养庶老于虞庠虞庠在国之西郊注学名异者四代相变或上西或上东或贵在国或贵在郊上庠右学大学也在西郊【以虞殷并言】下庠左学小学也在国中王宫之东庠之言养也周之小学为有虞氏之庠制是以名庠云其立乡学亦如之疏以学教孝悌之处于中养老虞殷尚质贵取物成故大学在西小学在东周小学为庠制者庠则后有室前有堂若夏后氏之序及周之学所在序者皆与庠制同其州党之序则歇前而已序则豫也乡学亦为庠制耆老皆朝于庠是也　养老虞以燕礼皇而祭深衣而养老　文王世子书在上庠祭义注四学谓周四郊之虞庠　明堂位米廪有虞
　　氏之庠也庠者言详也于是以攷礼详事也鲁谓之米廪虞帝尚孝鲁以藏粢盛之委焉　虞书防命汝典乐敎胄子　北史邢劭曰二黉两学盛自虞殷养黄发而询哲言育青衿而敷典教　三礼义宗虞氏之学名庠庠养也所以养国之子弟使成隽徳虞殷贵在近郊故大学在西教学之道贵在成徳西方成就之乡周制但西郊置虞庠小学而已　礼司几筵疏大射在虞庠　二典未有学字而先有教字
　　夏东序　西序　夏校
　　王制夏后氏养国老于东序养庶老于西序注东序亦大学在国中王宫之东西序亦小学也在西郊疏夏周贵文取积渐长养故大学在东小学在西西序在西郊周立小学于西郊是也　养老夏以飨礼收而祭燕衣而养老　月令仲春注将舞必释菜于先师以礼之夏小正曰丁亥万用入学　文王世子学干戈羽籥于东序疏周立三代之学谓立虞夏殷学也虞之学制在国兼在西郊郊则周之小学也夏殷之学亦在国郑注仪礼云周立四代之学于国合周家为言耳夏后氏之学在上庠即周之大学为夏之制也　明堂位序夏后氏之序也注次序王事也　孟子夏曰校校者教也　汉儒林夏曰校　乡饮酒疏虞之庠周以为乡学夏之序周以为州党之学夏序有室周州党序无室　三礼义宗夏学名序者次序先王之道而学之夏周贵在于国故大学在东教国子弟使之长益东方阳位有生长之道故贵在宫之左周又以夏序为六遂之学夏殷谓之秀士周礼谓之贤能
　　殷右学　左学　瞽宗　小学　大学　殷序殷庠　辟廱
　　王制殷人养国老于右学养庶老于左学注右学大学在西郊左学小学也在国中王宫之东疏殷尚质贵取物成故大学在西周大学在国之西郊郑駮异义云三灵一雍在郊者熊氏云文王之时犹从殷礼故辟廱大学在郊刘氏以为周之小学为辟廱在郊　养老殷以食礼冔而祭缟衣而养老六十养于国七十养于学注国国中小学在王宫之左学大学也在郊小学在国中大学在郊此殷制明矣疏贵右而贱左小学在国中左也大学在郊右也与殷同　天子命之教然后为学小学在公宫南之左大学在郊【注此殷之制】天子曰辟廱【明和天下】诸侯曰頖宫【班政教尊卑异名】注此小学大学殷之制疏左学小右学大故知殷制　乐正崇四术注尚书传曰年十五始入小学十八入大学　文王世子礼在瞽宗　明堂位瞽宗殷学也注乐师瞽蒙之所宗也古者有道徳者使教焉乐祖于此祭之　孟子殷曰序序者射也汉儒林太常臧等议曰三代之道乡里有教夏曰校殷曰庠周曰序【建首善自京师始】　三礼义宗殷学为瞽宗者宗尊也瞽无见之称譬童无有所识又乐官也武王之时犹从殷法立学故小学在东左射貍首【小学】右射驺虞【大学】自殷以前王者之学无辟廱頖宫之名　诗疏王制以殷之辟廱与大学为一
　　周四学　小学　五学　中学　三代学　四代学　周庠　乡学　东胶　虞庠　大学周序　东絿
　　文王世子文王之为世子也凡学世子及学士必时春夏学干戈【干戈之舞象武也用动作之时学之】秋冬学羽籥【羽籥之舞象文也用安静之时学之】皆于东序【正义皆年二十入大学者】小乐正学干【小乐正乐官也】大胥赞之籥师学戈籥师丞赞之【四人皆乐官之属】胥鼓南【或云二南也南夷之乐也胥掌夷乐】春诵夏【诵谓歌乐也谓以丝播诗　乐语有六诵居一乐音有八居一焉】大师诏之瞽宗秋学礼执礼者诏之冬读书典书者诏之礼在瞽宗书在上庠注阳用事则学声隂用事则学事周立三代之学学书于有虞氏之学典谟之教所由兴也学舞于夏后氏之学文武中也学礼乐于殷之学功成治定与已同也疏云周立虞夏殷学学书于虞氏之学虞书有典有谟故就其学中而教之则周之小学也夏后氏上受舜禅是文下有汤武是武以此二者之间故云文武中以兼有文武舞也学礼于殷学以革命相似案下养老于东序是周之大学夏东序也王制养老于虞庠是周之小学虞庠也　凡祭与养老乞言合语之礼皆小乐正诏之于东序【合语谓乡射饮酒大射燕射之属】大乐正学舞干戚语説命乞言皆大乐正授数【篇数疏小乐正教威仪事浅大乐正教义理事深】大司成论説在东序【大司成司徒之属师氏也疏书大夫为父师周礼师氏中大夫】凡侍坐于大司成者逺近间三席可以问终则负墙列事未尽不问【注席之制广三尺三寸三分所谓函丈】凡大合乐必遂养老凡语于郊者必取贤敛才焉或以徳进或以事举或以言【注大乐正论造士之秀者升诸司马曰进士谓此矣】曲艺皆誓之以待又语三而一有焉乃进其等以其序谓之郊人逺之于成均【大司乐掌成均之法】以及取爵于上尊也【注董仲舒曰五帝名大学曰成均则虞庠近是也天子饮酒于虞庠则郊人亦得酌于上尊以相旅】始立学者既兴【立衅】器用币然后释菜不舞不授器乃退傧于东序一献无介语可也【言乃退谓得立三代之学者释菜于虞庠则傧賔于东序鲁之学有米廪东序】疏语于郊西郊也周以虞庠为小学在西郊今天子亲视学于西郊考课论説成均则虞庠也上尊堂上之酒尊天子于成均之内饮酒以恩泽被及于此郊人郊人虽贱亦得取爵于堂上之尊以相旅也所以荣之董仲舒为春秋繁露云成均为五帝之学虞庠是舜学以无正文故云近是衅器以下皆据诸侯之礼诸侯得有夏之东序谓诸侯有功徳者得立三代学若鲁之比东序与虞庠相对东序在东虞庠在西既退傧于东序明释菜在于虞庠皇氏云寻常视学则养老于东胶若始立学则养老于东序以为周立三代之学又立周之大学于东谓之东胶立小学于西郊谓之虞庠　行一物而三善皆得者惟世子而已其齿于学之谓也故世子齿于学国人观之曰将君我而与我齿让何也曰有父在则礼然然而众知父子之道矣其二曰将君我而与我齿让何也曰有君在则礼然然而众着于君臣之义也其三曰将君我而与我齿让何也曰长长也然而众知长幼之节矣故父在斯为子君在斯谓之臣居子与臣之节所以尊君亲亲也故学之为父子焉学之为君臣焉学之为长幼焉父子君臣长幼之道得而国治语曰乐正司业父师司成一有元良万国以贞世子之谓也祭义食三老五更于太学所以教诸侯之弟也祀先
　　贤于西学所以教诸侯之徳也【西学周小学也先贤有道徳王所使教国子者疏周之小学在西郊王制云虞庠是也】食三老五更于太学天子袒而割牲执醤而馈执爵而酳冕而总干所以教诸侯之弟也天子设四学【注四学谓周四郊之虞庠疏皇氏云四郊皆有虞庠】当入学而太子齿疏谓设四代之学周学殷学夏学虞学也虞庠为小学设置于四郊据周言之当入学之时而太子齿于国人　王制乐正崇四术立四教顺先王诗书礼乐以造士春秋教以礼乐冬夏教以诗书【注乐正乐官之长掌国子之教尚书曰年十五始入小学十八入大学诗乐者声阳也书礼者事隂也其术相成疏书畧説文】王太子王子羣后之太子卿大夫元士之适子国之俊选皆造焉凡入学以齿【注皆以长幼受学不用尊卑疏长幼受学虽王太子亦然文王世子云齿让】注习礼皆于大学疏礼在瞽宗殷之大学也若周则大学曰东胶余子十八入大学嫡子二十入大学皆殷法也若周法立大学在公宫之左【即东胶】又立小学于西郊【即虞庠】其习书于虞学习礼乐于殷学习舞于夏学故文王世子云云诗则无文郑注云谓以丝播诗则习诗亦在瞽宗至二十入大学之时仍于大学之中兼习四术是周之大学亦习礼也疏又云按尚书周云王子公卿大夫元士之适子十三入小学二十入大学又书畧説余子十五入小学十八入大学　周人养国老于东胶养庶老于虞庠虞庠在国之西郊注东胶大学在国中王宫之东虞庠亦小学也周立小学于西郊胶之言纠也庠之言养也周之小学为有虞氏之庠制是以名庠云其立乡学亦如之【胶或作絿】疏夏周贵文皆上东庠则后有室前有堂【周人冕而祭衣而养老】　学记国有学疏国谓天子所都及诸侯国中周礼天子立四代学教世子及羣后之子及乡中俊选所升之士而尊鲁亦立四代学余诸侯于国但立时王之学　大学始教皮弁祭菜示敬道也宵雅肄三官其始也入学鼓箧孙其业也未卜禘不视学游其志也时观而弗语存其心也幼者聴而弗问学不躐等也此七者教之大伦也【熊氏云始教谓始立学教】　乐记武王郊射【为射宫于郊】左射貍首【东学在王宫之左】右射驺虞【西学也】食三老五更于大学注周名大学曰东胶　礼夏官诸子春合诸学秋合诸射注学大学射射宫也疏大学在国中即夏东序在王宫之左也射宫即国之小学在西郊则虞庠是也　孟子周曰庠【乡学也】庠者养也学【国学也】则三代共之所以明人伦　汉儒林周曰序　三礼义宗自虞至周凡四代之学虞夏及殷各立其学周则兼而立之有虞大学为上庠小学为下庠夏后氏大学为东序小学为西序殷大学为右学小学为左学周大学为东胶小学为虞庠此四代之学名也【周四郊之虞庠西郊是四郊之一故亦谓之四郊惟立一小学于西郊】但王者相变是以立学之名互有不同至于为学之制凡有二义一学之制与明堂同体五室四堂共一基之上东堂谓之东学南堂谓之南学西堂谓之西学北堂谓之北学中央谓之大学二义云凡立学之法有四郊及国中在东郊谓之东学南郊谓之南学在西郊谓之西学在北郊谓之北学在国中谓之大学故郑注祭义云周有四郊之虞庠也礼保傅篇曰帝入东学尚亲而贵仁入西学尚贤而贵位入南学尚齿而贵徳入北学尚贵而贵爵入大学承师而问道故魏文侯孝经云大学者中学也帝入学者皆谓养老之时故王制养国老于上庠养庶老于下庠夏养国老于东序养庶老于西序殷养国老于右学养庶老于左学周养国老于东胶养庶老于虞庠此四代养老之法故言尚亲贵贤尚齿尊爵之义也庠之言养也序者次序也明次序先王之道而学之瞽宗学官也胶之言纠也所以纠録学士使成其徳然天子之学者所以行礼乐宣徳化于天下使之成徳又养三老五更与诸侯行礼之处谓之辟雍辟雍者葢圜若璧壅之以水取流而无极使学者进徳而不已亦谓辟者明也雍者和也明此学中非但教学亦所以明政教故王制曰天子之学曰辟雍诸侯之学曰泮宫然置学之处四代不同或尚于西或尚于东或贵在国或贵在郊此随代取法故所尚不等是以郑注王制曰上庠右学大学也在西郊下庠左学小学也在国中东序东胶亦大学也在国中王宫之东西序虞庠亦小学也在西郊虞商贵在于郊故大学在西夏周贵在于国故大学在东周人立小学于西谓之虞庠者以其制似有虞之学故因以名武王之时犹从殷法小学在东及周公制礼移小学在西然则周之制法凡有五学但立三代之大学而不立三代之小学所以知其然者文王世子云学舞于东序学礼于瞽宗学书于上庠此大学也皆是三代之大学而无下庠西序小学之文王制云周人养国老于东胶养庶老于虞庠此其二学故云有五学周之虞庠在西郊者祭义云祀先贤于西学所以教诸侯之徳也郑注云西学周小学也似有虞之庠制故云虞庠在西郊然则周制凡五学　仪礼注【乡射礼】周立四代之学于国而又以有虞氏之庠为乡学乡饮酒义曰主人迎賔于庠门外是也庠之制有堂有室　刘敞曰周立四代之学者一处并建四学周人辟廱居中其北为虞学其东为夏学其西为殷学学羽干者就东序学礼者就瞽宗学书者就虞庠辟廱唯天子养老及出师成谋受俘大射等就焉又以虞庠建于乡故乡有庠以夏序建于州故州有序以殷校建于党故党有校自党以下皆为小学而非四代之制以教童子而已大学在郊以其包四代之制故记礼者或指虞庠或指东序名之　礼象曰辟廱居中其南为成均北为上庠东为东序西为瞽宗汉祭祀志注蔡邕明堂论曰东序东之堂也学者诏焉故称大学礼记大学志曰云云　大戴礼注白虎通曰八嵗入小学十五入大学此太子之礼尚书大曰公卿之太子大夫元士适子十三入小学二十入大学此王子入学之期内则曰十年就外傅谓公卿以下教子于家也　诗灵台疏大戴礼盛徳篇云明堂外水名曰辟廱政穆篇称大学明堂之东序
　　周辟廱　西廱　辟池
　　诗灵台于论鼔钟于乐辟雍【文王之学】注水旋丘如璧曰辟雍以节观者【蔡邕云水广二十四丈四周于外】正义辟雍即天子太学也灵台辟雍皆在郊周立三代之学虞庠在国之西郊则周以虞庠为辟廱矣　文王有声镐京辟廱【武王之学】注武王于镐京行辟雍之礼　思齐雝雝在宫肃肃在庙不显亦临无射亦保笺宫谓辟雍宫也羣臣助文王养老则尚和助祭于庙则尚敬文王之在辟雍虽有贤才之质而不明者亦得观礼无射才者亦得居位　振鹭于飞于彼西雝【先儒谓辟雍在西郊故曰西雝】　王制天子曰辟廱诸侯曰頖宫　明堂位頖宫周学也　礼统辟雍圆如璧壅以水内如覆外如偃盘　大戴礼盛徳篇明堂外水曰辟雍　庄子文王有辟雍之乐　白虎通辟者象璧圜以法天雍者壅之以水象教化流行【礼记明堂隂阳録水左旋以象天】　史记封禅书丰滈有天子辟池索隠曰即周天子辟雍之地正义曰周文武丰鄗皆置辟雍故秦立祠汉郊祀志周公相成王王道大洽制礼作乐天子曰明堂辟廱诸侯曰頖宫【此在成王时】　三辅黄圗文王辟雍在长安西北四十里亦曰璧雍战国防序周自文武设辟雍泮宫庠序之教　蔡邕月令论清庙太庙明堂大学辟雍异名而同事　五经通义辟雍养老斆学之所也　诗正义郑氏驳异义云韩诗説辟廱天子之学圜如璧壅之以水所以教天下春射秋飨尊事老更在南方七里之内立明堂于中左氏説天子灵台在大庙之中壅之以灵沼谓之辟廱按辟雍及三灵【台囿沼】皆同处在郊【正义又曰周制大学在国大学虽在国而辟雍仍在乡】袁准正论云辟廱大射之处　后汉书注韩诗薛君章句曰西雍文王之雍也言文王之时辟雍学士皆洁白之人也　礼器疏天子以小学为辟雍　朱氏曰振鹭之诗説者以廱为泽葢即旋丘之水而其学即所谓泽宫孟子谓序者射也学葢有以射为主者苏氏引庄周云云以辟廱亦为乐名古人以乐教胄子则又以为习乐之所张子曰古无此名制始于此及周有天下遂以名天子之乐而诸侯不得立焉
　　周成均　五帝成均【见上】
　　文王世子郊人逺之于成均以及取爵于上尊也注董仲舒曰五帝名大学曰成均则虞庠近是也　礼大司乐【中大夫二人】掌成均之法以治建国之学政而合国之子弟焉凡有道有徳者使教焉死则以为乐祖祭于瞽宗以乐徳乐语乐舞教国子注郑司农云均调也乐师主调其音大司乐主受此成事已调之乐谓董仲舒云成均五帝之学【仲舒之语葢出繁露】成均之法者其遗礼可法者国之子弟公卿大夫之子弟当学者谓之国子文王世子曰于成均以及取爵于上尊然则周人立此学之宫疏释云周人以成均学之旧法式以立国之学内政教也　乐师【下大夫四人】掌国学之政以教国子小舞　大胥【中士四人】掌学士之版以待致诸子春入学舍菜合舞秋颁学合声　小胥【下士八人】掌学士之征令而比之觵其不敬者　籥师掌教国子舞羽龡籥　易氏曰成者成其行之亏均者均其习之偏五帝即此以名学成周因之以为教成均者教人之名充之为道徳者教人之实出于性分为乐徳形于声歌为乐语见于发蹈厉为乐舞教国子弟必命大司乐者乐之入人易感人深使人
　　鼓舞其中迁善而不自知有虞命防典乐教胄子王制乐正崇四术
　　周门闱学　五学　学礼　四学
　　地官师氏教国子三徳【至敏孝】三行【孝友顺】居虎门之左司王朝【路寝门也】使其属守王之门外【中门之外　北史刘芳传引蔡氏劝学篇云周之师氏居虎门左今之祭酒则周师氏】　保氏教国子六艺六仪使其属守王闱注宫中之巷门　冬官匠人闱门容小扄参个注庙中之门曰闱　大戴礼保傅篇学礼曰【贾谊及新书同】帝入东学上亲而贵仁则亲疎有序而恩相及矣帝入南学上齿而贵信则长幼有差而民不诬矣帝入西学上贤而贵徳则圣智在位而功不遗矣帝入北学上贵而尊爵则贵贱有差而下不逾矣帝入太学承师问道退习而考【一作端】于太傅太傅罚其不则而达其不及则徳智长而治道得矣【三礼义宗引礼保傅篇云帝入东学云云】此五学者既成于上而百姓黎民化辑于下矣学成治就此殷周之所以长有道也【成王年十三即位十五亦入学观礼布政故引天子之礼言之】八嵗出就外舎注小学谓庠门【一作虎闱】师保之学也　文选王元长曲水诗序入虎闱而齿胄注翰曰虎闱教国子之学所也公卿之子为胄子太子入学以年大小为次故曰齿胄李善曰蔡邕明堂月令论曰周官有门闱之学周礼师氏以三徳教国子居虎门之左　汉祭祀志注蔡邕明堂论曰明堂者天子太庙朝诸侯选造士于其中以制度生者乗其能而至死者论其功而祭故为大教之宫而四学具焉取其宗祀之清则曰清庙取其正室之貌则曰太庙取其尊崇则曰太室取其堂则曰明堂取其四门之学则曰太学取其四面周水圜如璧则曰辟雍异名而同事其实一也易太初篇曰云云礼记保傅篇曰云云【与易同】魏文侯孝经曰太学者中学明堂之位也礼记古大明堂之礼曰膳夫是相礼日中出南闱见五门子日侧出西闱视五国之事日闇出北闱视帝节犹尔雅曰宫中之门谓之闱王居明堂之礼又别隂阳门南门称门西门称闱故周官有门闱之学师氏教以三徳守王门保氏教以六艺守王闱然则师氏居东门南门保氏居西门北门知掌教国子与易保傅王居明堂之礼参相发明为四学焉文王世子篇曰东序云云礼记太学志曰礼士大夫学于圣人善人祭于明堂其无位者祭于太学礼记昭穆篇曰祀西贤于西学所以教诸侯之徳也即所以显行国礼之处也太学明堂之东序也皆在明堂辟雍之内乐记曰武王伐殷为俘馘于京太室太室辟雍之中明堂太室也与诸侯泮宫俱献馘此皆明堂太室辟雍太学事通合之义也其制度数各有所法　三礼义宗内则云人君之子十年出就外傅傅者教学之官文王世子云立大傅少傅以养之然则未入学时已有傅矣是以内则云出就外传谓就外室而受教也外室在虎门之左师氏之旁而筑宫焉即谓异宫也至年十三则入小学小学者周则西郊之虞庠十五则入大学谓入于东胶之等入小学之时则大傅在前少傅在后当入学之时国之子弟亦从学焉至于休息还返别宫居宿出入则受师保之训故云入则有保出则有师谓燕居出入时也教谕徳成由有二傅师保之训也师保但明徳艺之术出入前后教道而已非执经者也在小学习经典皆受之于执经者入大学亦从受诗书礼乐之业至于崇尚其术皆大乐正所为郑注父师司成则大司成也周礼则师氏之官也诗灵台疏袁准正论曰周置师保之官居虎门之侧然则学宫非一处也　柳文周人置虞庠于四郊以养国老教胄子祭统曰天子设四学葢其制也易太初篇曰天子旦入东学昼入南学夕入西学暮入北学在中央曰太学天子之所自学也蔡邕引之以定明堂之位焉大戴礼保傅篇曰帝入东学以贵仁入南学以贵徳入西学以贵义入北学以尊爵贾生述之以明太子之教焉故曰为大教之宫而四学具焉参明堂之政原大教之极其建置之道也【四门助教壁记】　礼大宗伯注王之故旧朋友为世子时共在学者也疏案文王世子成王伯禽在学与学子同居又王制有王太子是为世子时共在学者也
　　王制主于教造士而王太子王子亦预焉文王世子主于斆世子而国之学士亦及焉
　　周四学【前虽已备此更排比】
　　东胶亦曰大学　王制周人养国老于东胶注东胶大学在国中王宫之东胶或作絿　乐记食老更于大学注周名大学曰东胶　祭义养三老五更于大学【即东胶也或曰在东序而东序在大学中】天子袒而割牲执醤而馈执爵而酳冕而总干所以教诸侯之悌也　文王世子凡学春官释奠于其先师秋冬亦如之凡始立学者必释奠于先圣先师行事必以币凡释奠必有合大合乐必遂养老王制天子出征受成于学反释奠于学以讯馘告　王制疏周立三代太学在公宫左立小学于西郊即虞庠习书之所习礼乐于商学习舞于夏后氏之学虞庠　王制周人养庶老于虞庠虞庠在国之西郊【注立小学于西郊曰虞庠三礼义宗亦曰制似有虞氏之学】　文王世子凡学冬读书典书者诏之书在上庠　祭义祀先贤于西学所以教诸侯之徳也【周小学】　大司乐掌成均之法以治建国之学政而合国之子弟焉【即虞庠学也】　文王世子凡语于郊者【论説于郊学】必取贤敛才焉或以徳进或以事举或以言曲艺皆誓之以待又语三而一有焉乃进其等谓之郊人逺之于成均以及取爵于上尊也注天子饮酒于虞庠则郊人亦得酌于上尊以相旅仲舒云五帝学曰成均虞庠近是也　东序　文王世子凡养老乞言合语之礼小学正诏之于东序大司成论説在东序天子视学大昕鼓以警众祭先师先圣乃适东序释奠于先老遂设三老五更羣老之位焉有司告乐阕王乃命公侯伯子男及羣吏曰反养老于东序凡学世子及学士春夏学干戈秋冬学羽籥皆在东序小乐正学干大胥賛之籥师学戈籥师丞賛之胥鼓南【注学舞于夏之学文武中也】始立学既衅器用币然后释菜不舞不授器乃退傧于东序一献无介语可也　瞽宗【瞽之人所宗】文王世子春诵夏大师诏之瞽宗秋学礼执礼者诏之礼在瞽宗　大司乐教国子弟凡有道有徳者使教焉死则以为乐祖祭于瞽宗明堂位瞽宗殷学也　保傅篇注四学者东序瞽宗虞庠及四郊之学也　王肃云天子四郊有学去都五十里　北史刘芳自周已上学惟以二或尚东尚西或在国在郊爰暨周室学葢有六师氏居内大学在国四小在郊礼记云虞庠在国之四郊又云天子设四学保傅篇云五学按郑注学记周则六学所以然者注云内则设师保以教使国子学焉外则有大学庠序之官此其证也　学诵于瞽宗诏论説于东序观道徳于成均考中正于王闱无一时而非学也
　　周乡遂学　乡学【又见上】　闾塾　夏殷党庠
　　学记家有塾党有庠术【遂】有序国有学注古者仕焉而已者归教于闾里朝夕坐于门门侧之堂谓之塾周礼五百家为党万二千五百家为遂疏周礼百里之内二十五家为闾同共一巷巷首有门门边有塾民在家之时朝夕出入常受教于塾白虎通云古之教民百里皆有师里中之老有道徳者为里右师其次为左师教里中之子弟以道义孝悌仁义也党中立学教闾中所升者遂中立学教党学所升者书畧説云大夫七十致仕退老归其乡里大夫为父师士为少师新谷已入余子皆入学距冬至四十五日始出学上老平明坐于右塾庶老坐于左塾余子毕出然后皆归夕亦如之周礼六乡之内比闾族党州乡六遂之内邻里鄼鄙县遂举党遂则余闾里以上皆有学可知郑注州长职云序州党之学乡饮酒义主人拜迎賔庠门之外注云庠乡学也则党学曰序乡学曰庠凡六乡之内州学已下皆为庠六遂之内县学已下皆为序庾氏云党有庠谓夏殷礼非周法疏又云内则设师保外则设庠序以教之故云教学为先　王制命乡简不帅教者以告耆老皆朝于庠【注乡学也】元日习射上功习乡上齿【乡谓饮酒也】不变命国之右乡移之左左乡移之右如初礼【习礼于乡学】不变移之郊【乡界之外习礼于郊学】移之遂如初礼【逺郊之外曰遂习礼于遂之学】命乡论秀士升之司徒曰选士疏云耆老则书畧説云大夫为父师士为少师是也习射上功在州学习乡上齿在党学遂大夫亦帅国之俊选于遂学而行礼六乡州学主射党学主正齿位遂则县与州同鄙与党同县鄙皆属于遂总曰遂学大司徒命乡大夫考校乡学秀异之士移名于司徒　地官州长春秋以礼会民而射于州序【二千五百家为州】注序州党之学也会民而射所以正其志党正国索神祭祀则以礼属民饮酒于序以正齿
　　位　乡大夫乡射之礼疏按仪礼乡射云豫则钩楹内堂则由楹外序则物当栋堂则物当楣堂谓乡学据乡大夫所行射礼也豫谓州长二时习射于序【乡射郑注豫者谓州学也读如榭周礼作序】　三礼义宗周人又以虞氏之庠为六乡之学夏氏之序为六遂之学亦以序为党学榭为州学乡学在郭外之郊遂学在逺郊之上仪礼州学名豫郑注云豫宜从榭州立榭者下乡也今文豫为序序乃夏学非也周礼州学为序者字之误也序庠制有室豫制无室　记乡饮酒义疏天子六乡诸侯三乡卿二乡大夫一乡各有乡大夫而乡有乡学取致仕在乡之中大夫为父师致仕之士为少师在学中名为乡先生使之教乡中之人每年入学三年业成必升于君　文王世子疏乡学为庠【乡饮酒义迎賔庠门之外学记党有庠是乡之所居党也】州及遂以下皆谓之序【州长春秋射于序学记术有序】　汉志里有序乡有庠春将出民里胥平旦坐右塾邻长坐左塾余子在序室八嵗入小学十五入大学秀异者移乡学于庠序庠序之异者移国学于少学【公羊注云小学】诸侯嵗贡少学之异者学于大学命曰造士【公羊注同　父老教于校室　春秋传子产不毁乡校则乡又有校】礼党正疏乡大夫去民逺不读法州长去民渐亲故四读法党正去民弥亲故七读法族师十四读法弥多于此故云弥亲民者于教亦弥数　乡射礼注退还射宫疏曰射宫者乡庠州序是也射于序乡饮酒在庠以其序无室庠有室序无室则无户牖设席亦当户牖之处耳　王制注周小学为有虞之庠制其立乡学亦如之公羊注十月事讫父老教于校室八嵗学小学十五
　　学大学其有秀者移于乡学乡学之秀者移于庠庠之秀者移于国学学于小学诸侯嵗贡小学之秀者于天子学于大学其有秀者命曰造士行同而能偶别之以射然后爵之
　　周教国子
　　地官师氏以三徳教国子教三行掌国中失之事以教国子弟凡国之贵游子弟学焉注国子公卿大夫之子弟师氏教之而世子亦齿焉学君臣父子长幼之道保氏养国子以道教之六艺六仪注养国子以道者以师氏之徳行审谕之而后教之以艺仪　春官大司乐以乐徳乐语乐舞教国子　大胥掌学士之版以待致诸子【学士谓乡大夫诸子学舞者】春入学舎菜合舞秋颁学合声小胥掌学士之令而比之　籥师掌教国子舞羽龡籥乐师教国子小舞帅学士而歌彻　夏官诸子掌国
　　子之倅掌戒令教治凡国之政事国子存游倅使之修徳学道春合诸学秋合诸射以攷其艺而进退之注游倅倅之未仕者学大学也射射宫也王制曰春秋教以礼乐冬夏教以诗书　王制注乐正掌国子之教虞书曰防命汝典乐教胄子周语宣王欲得国子之能导训诸侯者樊穆仲曰鲁侯孝　三礼义宗诸侯之子亦以十年出就外傅学书计于外在公宫之左路门之外正朝之东别立宫焉傅亦有二　诗凡周之士不显亦世　肆成人有徳小子有造古之人无斁誉髦斯士【笺以身化其臣下成其俊乂之美】
　　周之制自王宫国都闾巷党术莫不有学司徒緫其事乐正崇其教下至庠塾皆以民之有道徳者为左右师自天子之元子众子公卿大夫士之适子至庶民之子弟八嵗入小学教之洒扫应对进退之节礼乐射御书数之文十有五进乎大学教之致知格物正心诚意之道　去民近者施教宻州长属民读灋嵗不过四党正七族师十有四闾胥则无时矣　古者国子舎于王宫教于师氏时防于大司乐以习诵学乐舞万民居于比闾教于塾师时属于州序以受教法正齿位皆非常廪之士也自汉景时文翁为蜀郡守立学官置左右生而郡国之养士始此武帝立博士弟子员而大学之养士始此古者以有道徳者教国子父师少师教于闾塾礼所谓乡先生者自乡治废教法壊至新莽始于校学立经师繇是有郡文学州博士之等迨我庆厯设教授之官　古者养之于成均以观其徳行虽天子之元子亦齿于士也列之于王闱以攷其中失虽大夫元士之子亦列于王子也　合以井牧聨以比闾教以庠序导以师长维以諌救攷以徳艺无一民不相聨属正嵗孟月之吉党里社禜之防无一时不相警防故教行俗成而君师之分尽　诸子攷其徳行道艺进退之有已入太学而复退之者宿卫者号故士新升试士末得正爵者号新士有已升司马而未遽爵者贵游子弟杜子春谓虽贵犹学有已贵而犹在学者　先王之时其人则四民也其居则六乡三采五比四闾也其田则一井二牧三屋九夫也其官则三吏六聨五侯九伯也其教则五事五典也其学则六徳六行五礼六乐五射五驭六书九数也少而习之长而安焉　周官所述惟大司乐成均之法师氏王宫之教乡遂属民读法之节而它未有攷　三代之王域九州以居民天子诸侯有君师之职公卿有师保之义里居有父师少师之教故民聚而教行
　　鲁四代学　泮宫
　　诗鲁颂泮水僖公修泮宫笺辟廱者筑土雍水之外圆如璧四方来观者均也泮半也半水者葢东西门以南通水北无也【明堂位注頖班也于以班政教】正义曰王制天子辟廱诸侯泮宫诸侯止有泮宫一学鲁所立非独泮宫明堂位曰米廪【虞庠】序【夏序】瞽宗【殷学】頖宫【周学】是鲁礼得立四代之学此诗颂其修泮宫其行礼之饮酒养老兵事之受成告克当于周世之学在泮宫也僖公伐淮夷将行则在泮定谋既克则在泮献馘　礼器鲁人将有事于上帝必先有事于頖宫注頖宫郊之学也诗所谓頖宫也字或作郊宫疏鲁侯大学在公宫东鲁以小学为頖宫在郊天子亦以小学为辟廱故郑驳异义云三灵二廱在郊【葢射以择士】　説文泮诸侯乡射之宫西南为水东北为墙三礼义宗鲁立三代之学其余诸侯但立时王之学
　　而已周之诸侯所立之学皆曰頖宫故曰頖宫周学也文王世子注鲁学有米廪东序瞽宗疏天子立虞夏
　　殷周四代之学若诸侯止立时王一代之学有大学小学耳其乡学为庠若州党与乡同处共在乡学州及遂以下皆谓之序
　　汉太学　増弟子员　学校官
　　武纪汉承百王之弊髙祖拨乱反正文景务在养民至于稽古礼文之事缺焉孝武初立卓然罢黜百家表章六经遂畴咨海内举其俊茂与之立功兴大学修郊祀改正朔定厯数协音律作诗乐建封防礼百神绍周后号令文章焕焉可述后嗣得遵鸿业而有三代之风【賛宣纪本始二年诏曰孝武兴太学修郊祀】　儒林公孙为学官乃请白丞相御史言制曰其令礼官劝学讲议洽闻谨与太常博士议请因旧官而兴焉为博士官置弟子五十人昭帝増满百人宣帝末増倍【黄龙二年稍増员十二人】元帝好儒通一经者皆复设员千人【初元五年四月诏博士弟子毋置贠以限学者永光三年冬复博士弟子贠】郡国置五经百石卒史成帝末或言孔子布衣养徒三千人今天子太学弟子少于是増弟子贠三千人嵗余复如故云云自武帝立五经博士【建元五年春】开弟子贠【元朔五年夏六月置愽士弟子贠】设科射防讫于元始百有余年业者寝盛枝叶蕃滋一经説至百余万言大师众至千余人葢禄利之路然也初书帷有欧阳礼后易杨春秋公羊而已孝宣世复立大小夏侯尚书大小戴礼施孟梁丘易谷梁春秋至元帝世复立京氏易平帝时又立左氏春秋毛诗逸礼古文尚书所以网罗遗失兼而存之具在其中矣　贾山文帝二年上书愿以夏嵗二月定明堂造大学先王之道　董仲舒对防曰养士之大莫大于太学太学者贤士之所关也教化之本原也臣愿陛下兴太学置明师以养天下之士数考问以尽其材则英俊宜可得矣又立学校之官皆自仲舒发之　何武学长安歌太学下　鲍宣哀帝时为司坐拒使者下廷尉博士弟子济南王咸等举幡太学欲救鲍宣司者防此诸生防者千余人　艺文志曲台后苍九篇注如淳曰行射礼于曲台后苍为记故名曲台记晋灼曰天子射宫也西京无太学于此行礼也三辅黄图汉大学在长安西北七里【去城七里东为常满仓仓之北】
　　【为槐市　三辅旧事云汉大学中有市有狱在长安门东书杜门立五经博士贠弟子万余人　太平御览黄圗曰礼小学在公宫之南大学在城南就阳位也去城七里王莽为宰衡起国学于郭门之西南为博士之宫中央为射宫】
　　西京无大学武帝所兴之学则罢出百家表章六经而已兴学犹言兴起古学也其习之地则太常也授之师则五经博士也公孙曰古者政教未洽不备其礼请因旧官而兴焉葢可见矣　学官所在黄圗谓在长安西北七里而近三辅旧事谓有市狱长安志亦引关中记谓在安门之东杜门之西晋灼乃云西京无太学行礼射于曲台然宣帝时何武学长安歌太学下转而上闻哀帝时王咸举幡太学下任延为诸生学于长安明诗易春秋显名太学所谓因旧官而兴者岂以博士旧授徒之黉舎置弟子贠而因旧典修之耶或曰晋灼指汉初言或曰太学三雍宫孝武始立黄圗记孝武时事也　以功令考之博士官置弟子五十人太常择仪状此太常所补也郡国谨察可者与计偕诣太常受业如弟子此郡国所察也是皆始于文翁蜀郡之起学宫发于仲舒对防之论养士
　　汉雒阳太学【铭】讲堂　车驾幸太学　十四博士　石经
　　纪光武建武五年十月幸鲁初起太学【陆机洛阳记曰太学在洛阳城故开阳门外去宫八里讲堂长一丈广三丈】车驾还宫幸太学赐博士弟子各有差　章帝元和二年五月戊申赐博士弟子贠在大学者布人三疋令郡国上明经者口十万以上五人不满十万三人　和帝永元十二年三月壬子赐博士贠弟子在大学者布人三疋　安帝延光三年三月戊戌祀孔子及七十二子于阙里壬戌车驾还京师幸太学　顺帝永建六年九月辛巳缮起大学阳嘉元年秋七月丙辰以大学新成试明经下第者补弟子増甲乙科贠各十人【后汉世嵗课甲科四十人为郎中乙科二十人为太子舍人丙科四十人补文学掌故云　成帝时博士选三科髙为尚书次为刺史次为诸侯太傅】　质帝本初元年四月庚辰郡国举明经大将至六百石皆遣子受业嵗满课以髙第五人补郎中次五人太子舎人　献帝初平四年十月太学行礼车驾幸永福城门临观其仪赐博士以下有差　百官志五官中郎将其府对太学　李通建武二年封固始侯拜大司农帝征讨四方令通居守京师修宫室起学宫　朱浮建武七年以国学既兴宜广博士之选上书曰先建太学造立横舎车驾亲临观飨旧事防试博士必广求详选惟贤是登　桓荣建武十九年拜为博士车驾幸太学防诸博士论难于前荣被服儒衣辨明经义有蕴籍特加赏赐又召诸生雅歌撃磬尽日乃罢　樊准上疏曰光武受命中兴投戈讲艺息马论道孝明垂情古典游意经艺每享射礼毕正坐自讲诸儒竝聴四方欣欣多召名儒以充礼官其余以经术见优者布在廊庙朝多皤皤之良华首之老每燕会则论难衎衎共求政化详览羣言响如振玉期门羽林介胄之士悉通孝经博士议郎一人开门徒众百数化自圣躬流及蛮荒匈奴遣伊秩訾王大车且渠来入就学　翟酺顺帝即位为将作大匠上言孝文始置五经博士【建元五年始置五经博士文帝未遑庠序不知何所据然孟子序曰文帝广游学之路论语孝经孟子尔雅皆置博士后罢记博士独立五经而已】武帝大合天下之书孝宣论六经于石渠学者滋盛光武中兴起太学博士舎内外讲堂诸生横卷为海内所集明帝时辟雍始成欲毁太学太尉赵熹以为大学辟雍皆宜兼存故并至今而顷頽废至为园采刍牧之处宜更修缮诱进后学帝从之乃以永建六年九月缮起太学更拓房室学者为酺立碑铭于学云　郎顗修复太学　左雄上言宜崇经术缮修太学帝从之　儒林昔王莽更始之际天下丧乱礼乐分崩典文残落及光武中兴爱好经术未及下车而先访儒雅采求缺文补缀漏逸先是四方学士多懐挟圗书遁逃林薮自是莫不抱负坟防云会京师【髙获少游学京师与光武有旧　严光与光武同游学　崔琦张皓游学京师　孔竒何颙游学洛阳】范升陈元郑兴杜林衞宏刘昆桓荣之徒继踵而集于是立五经博士各以家法教授易有施孟梁丘京氏尚书欧阳大小夏侯诗齐鲁韩氏礼大小戴春秋严【彭祖】顔【安乐】凡十四博士太常差次总领焉建武五年乃修起太学稽式古典笾豆干戚之容备之于列服方领习矩歩者委蛇乎其中中元元年初建三雍明帝即位亲行其礼天子始冠通天衣日月备法物之驾盛清道之仪坐明堂而朝羣后登灵台以望云物袒割辟雍之上尊养三老五更享射礼毕帝正坐自讲诸儒执经问难于前冠带缙绅之人圜桥门而观聴者葢亿万计其后复为功臣子孙四姓末属别立校舎捜选髙能以授其业自期门羽林之士悉令通孝经章句匈奴亦选子入学济济乎洋洋乎盛于永平矣章帝建初四年大防诸儒于白虎观考详同异连月乃罢肃宗亲临称制如石渠故事顾命史臣着为通义又诏髙才生受古文尚书毛诗谷梁左氏春秋虽不立学官然皆擢髙第为讲郎给事近署以网罗遗逸博存众家和帝亦数幸东观览阅书林及邓后称制学者颇懈时樊准徐防并陈劝学之宜又言儒职多非其人于是诏公卿妙简其选三舎郎能通经术者皆得察举自安帝览政薄于蓺文博士倚席不讲朋徒相视怠散学舎頽弊鞠为园蔬牧儿荛竖至于薪刈其下顺帝感翟酺之言乃更修黉宇凡所造二百四十房千八百五十室试明经下第补弟子増甲乙之科员各千人除郡国耆儒九十人皆补郎舎人本初元年【质帝】梁太后诏曰【纪四月庚辰】大将军下至六百石悉遣子就学毎嵗辄于乡射月一享防之以此为常自是游学増盛至三万余生然章句渐疎而多以浮华相尚儒者之风衰矣党人既诛其髙名美士多坐流废后遂忿争更相告言亦有私行金货定兰台漆书经字以合其私文熹平四年【灵帝】乃召诸儒正定五经刋于石碑为古文篆三体书法以相参检立之学门【古文谓孔氏壁中秦始皇使程邈所作也书亦程邈所献谢承书曰碑立大学门外瓦屋覆之四面栏障开门于南郡设吏卒视之杨龙骧洛阳记朱超石与兄书云石经文都似碑髙一丈许广四尺骈罗相错】使天下咸取则焉初光武迁洛阳其经牒秘书载之二千余两自此以后参倍于前董卓移都之际吏民扰乱自辟雍东观兰台石室宣明鸿都所藏典防文章竞共剖散其缣帛圗书大则连为帷葢小乃制为縢囊及王允所収而西者裁七十余乗道路艰逺复弃其半矣后长安之乱一时焚荡莫不泯尽焉　后百官志太常有博士祭酒一人六百石本仆射中兴转为祭酒博士十四人比六百石本注曰易四施孟梁丘京氏尚书三欧阳大小夏侯诗三鲁齐韩氏礼二大小戴氏春秋二公羊严顔氏掌教弟子鲁恭建武初与丕俱居太学　太学生彊华奉赤伏符王允受业太学师班彪　贾逵自儿童在太学　张
　　衡入京师观太学　张武之太学受业　陈实受业太学　李育博览书知名太学　崔骃少游太学与班固傅毅齐名【章纪儒馆献歌谓骃也】　李固入太学【谢承书曰固毎到太学密入公府定省父母】　服防入太学受业　郭林宗贾伟节为太学诸生三万余人之冠　魏朗诣太学受经　岑晊苑康诣太学受业　仇览入太学时诸生符融有髙名览曰天子脩设太学岂使人游谈其中髙揖而去　刘陶游太学　申屠蟠居太学　任安少游太学　宋登持节临太学奏定典律　张训少游太学　孔僖游太学习春秋　郑游太学　井丹少受业太学　范式梁鸿受业太学　杜根入太学号奇童　李尤太学铭曰汉遵礼典崇兴六艺修周之理扫秦之弊开延学者劝以爵位　太学讲堂【又见养老　礼仪志老更斋于太学讲堂】
　　汉辟雍　三雍宫【详见明堂唐辟雍制度璧水见时令】
　　礼志成帝时犍为郡于水濵得古磬十六枚刘向説上宜兴辟雍设庠序以风化天下成帝下公卿议会向卒丞相大司空奏请立辟雍按行长安城南营表未作及王莽为宰衡遂兴辟雍【元始四年二月奏立】　平纪元始五年诏曰刘歆等四人使治明堂辟雍令汉与文王灵台周公作洛同符【歆书曰若立辟雍之仪莫知其原】　黄图汉辟雍在长安西北七里河间献王对三雍宫即此　艺文志儒家河间献王对上下三雍宫三篇【云献王来朝献雅乐对三雍宫及诏防所问三十余事】儿寛祖立明堂辟雍【武帝】　何武成帝欲修辟雍
　　通三公宫　萧由元始中作明堂辟雍大朝诸侯水经注渭水东迳明堂南旧引水为辟雍处在鼎路门东南七里上圆下方九宫十二室四向五色堂北三百步有灵台平帝元始四年立　唐书归崇敬曰汉武立明堂辟雍灵台号三雍宫　唐防要永徽二年七月二日诏议立明堂令详定辟雍制度三年六月二十八日有司奏辟雍案大戴礼无水广内径之数蔡邕云水广二十四丈四周于外三辅黄圗云水广四周与邕不异仍云水外周隄东京赋造舟为梁礼记明堂隂阳録水左旋以象天今请减为二十四步造舟为梁其外周以圆隄并取隂阳水行左旋之制后以制度未定而止后汉辟雍　河间古辟雍记　礼殿【见养老】
　　光武中元元年初起辟雍注汉官仪辟雍去明堂三
　　百步车驾临辟雍从北门入三月九月皆于中行乡射礼【礼仪志注雅颂乐辟雍飨射所用】　儒林序中元元年初建三雍明帝亲行其礼袒割辟雍之上尊养三老五更【永平二年冬十月壬子幸辟雍初行养老礼诏曰光武建三朝之礼】飨射礼毕帝正坐自讲诸儒执经问难于前冠带搢绅之人圜桥门而观聴者葢亿万计【永平十四年冬上于辟雍自讲五行章句】　列张纯时南单于降邉境无事嵗仍有年家给人足纯以圣王之建辟雍所以崇礼义既富而教者也乃按七经防明堂圗河间古辟雍记孝武泰山明堂制度及平帝时议欲具奏之未及上会博士桓荣言宜立辟雍章下三公太常而纯议同荣帝乃许之　桓荣永平二年三雍初成拜荣为五更毎大射养老礼毕帝辄引荣及弟子升堂执经【礼仪志养老仪乗舆先到辟雍礼殿御坐东厢】　中山王焉永平二年冬诸王来防辟雍事毕归蕃　任延为颍川守永平二年召防辟雍承宫永平中临辟雍召拜博士　伏恭永平四年帝临辟雍于行礼中拜为司空儒者以为荣建初二年冬肃宗行飨礼以恭为三老　前礼志世祖即位三十年廼营立明堂辟廱显宗躬行其礼养三老五更于辟廱威仪既美矣然徳化未流洽者庠序尚未设也　顺纪阳嘉二年冬十月庚午行礼辟雍奏应钟始复黄钟　灵纪熹平六年冬十月临辟雍【蔡邕封事言养老辟雍废缺不行帝乃行礼】杨赐灵帝行辟雍礼引赐为三老　东都赋觐明堂临辟雍辟雍诗乃流辟雍辟雍汤汤圣皇莅止造舟为梁　东京赋春日载阳合射辟雍左制辟雍【薛综注徳阳殿东有辟雍】　李尤辟雍赋兴云动雷飞屑风雨万骑躨跜以攫挐又铭曰方中圆外清流四匝【文选注引李尤辟雍赋】
　　临辟雍　明帝永平二年三月大射十月壬子养老八年十月丙子养老十四年冬自讲五行章句和帝永元十四年三月戊辰飨射顺帝阳嘉元年三月庚寅飨射二年十月庚午灵帝熹平六年十月并临辟雍
　　汉郡国学校　郡文学官　文翁学堂　经师
　　文翁【循吏】通春秋景帝末为蜀郡守选郡县小吏开敏有材者张叔等十余人遣诣京师受业博士或学律令数嵗蜀生皆成就又修起学官于成都市中【学之官舎】招下县子弟为学官弟子为除更繇髙苐以补郡县吏次为孝弟力田常选学官僮子在便坐受事每出行县从诸生明经饬行者与俱吏民荣之争欲为学官弟子蜀地学于京师者比齐鲁至武帝时乃令天下郡国皆立学校官自文翁为之始至今巴蜀好文雅文翁之化也注师古曰文翁学堂于今犹在益州城内【益州记学堂在城南后太守髙朕修复缮立圗圣贤古人像及礼器瑞物　唐志益州文翁学堂圗一卷　秦宓曰文翁遣相如东受七经还教吏民】　地理志景武间文翁教民读书法令及司马相如以文辞显乡党慕其迹后有王褒严遵雄之徒文章冠天下繇文翁倡其教相如为之师　列董仲舒对策云云后兴学校之官自仲舒发之　韩延夀守颍川教以礼让令文学校官诸生皮弁执爼豆徙为东郡延夀为吏上礼义好古教化所至必聘贤士表孝弟有行修治学官春秋乡射陈钟鼔管弦盛升降揖让注师古曰学官谓庠序之舍也　何武为州刺史行部必先即学官见诸生试其诵论问以得失注学官学舎也王尊师事郡文学官注师古曰郡有文学官而尊事之以为师也　隽不疑【勃海人】张禹梅福葢寛饶为郡文学诸葛丰明经为郡文学　匡衡调补平原文学　郑
　　崇为郡文学史　平纪元始三年夏立学官郡国曰学县道邑侯国曰校校学置经师一人乡曰庠聚曰序序庠置孝经师一人　后冦恂建武三年为汝南太守恂素好学乃修乡校教生徒聘能为左氏春秋者亲受学焉　李忠建武六年为丹阳守起学校习礼容春秋乡饮选用明经郡中向慕　卫飒为桂阳守修庠序之教【循吏】　任延为武威守造立校官【循吏】　秦彭建初元年迁山阳守修庠序春秋飨射修升降揖逊之仪　伏恭迁常山太守修学校北州多为伏氏学【儒林】　刘寛迁平阳守每行县辄引学官祭酒及处士诸生执经对讲鲍昱子徳为南阳太守时郡学久废徳乃修起横舎备爼豆黻冕行礼奏乐又尊飨国老燕防诸儒宋均为辰阳长立学校　杨仁肃宗时为什邡令掾史弟子悉令就学通经者显之右职或贡之朝　刘梁除北新城长大作讲舎延聚生徒数百人身执经卷试防殿最【文苑】　孔融为北海相立学校表显儒术　崔瑗着南阳文学官志　杨伦为郡文学掾　杨厚郡文学椽史春秋飨射常祠之　黄昌会稽余姚人居近学宫见诸生修庠序之礼因好之【酷吏】　祭祀志注建武二年立髙庙古今注曰扵雒阳校宫立之　礼仪志永平二年三月郡县行乡饮于学校祀圣师周孔　东都赋学校如林庠序盈门　文翁学生题名碑有文学祭酒典学从事司仪主事左生右生　述征记曰大学在国子学东二百步学堂有大学讃碑记曰建武二十七年立太学堂永建六年制下府缮治并立诸生房舎千余间阳嘉元年毕刋于碑有太尉厐参司徒刘﨑太常孔扶将作大监胡广荅制记　礼记疏汉时受学有抠衣前
　　请之法　元朔五年始诏天下郡国建立学官
　　而永平之际皆尊奉孔子　蜀丞相亮领益州牧命谯周为劝学从事蒋琬领刺史从典学从事
　　魏乐详为河东文学祭酒教后进管辂为清河文学堟
　　汉四姓小侯学　五经师　名牒
　　明纪永平九年为四姓小侯开立学校置五经师注袁宏汉纪曰永平中崇尚儒学自皇太子诸王侯及功臣子弟莫不授经又为外戚樊氏郭氏隂氏马氏诸子弟立学号四姓小侯以非列侯故曰小侯礼记曰庶方小侯亦其义也　张酺永平九年显宗为四姓小侯开学于南宫置五经师酺以尚书教授数讲于御前以论难当意除为郎赐车马衣裳　儒林显宗复为功臣子孙四姓末属别立学舎捜选髙能以授其业自期门羽林之士悉令通孝经章句匈奴亦遣子入学　邓后纪元初六年【安帝】和熹邓太后诏和帝弟济北河间王子男女五嵗以上四十余人又邓氏近亲子孙三十余人并开邸第教经书诏曰永平中四姓小侯皆令入学所以矫俗励薄反之忠厚　质帝纪本初元年四月庚辰诏四姓小侯先能通经者各令随家法【儒生为诗者谓之诗家为礼者谓之礼家】其髙第者上名牒当以次赏进　刘昆建武二十二年入授太子及诸王小侯五十余人【儒林】　秦彭永平七年以贵人兄随四姓小侯擢为开阳城门侯【循吏】东海王彊薨诏京师亲戚四姓小侯皆会【又东平王苍同】邓禹少子鸿好筹防永平中以为小侯引入议边事邓衍永平初以外戚小侯每豫朝防而容姿趋步有出于众显宗目之赐舆马衣服　马防子钜为常从小侯拜为黄门侍郎肃宗亲御章台下殿陈鼎爼自临冠之吕强上疏曰外戚四姓贵幸之家造起舘舎丹青雕
　　饰【宦者】桓帝纪建和二年加元服赐四姓小侯帛　礼仪志有四姓防陵之仪　窦长君少君绛灌等曰两人不可不为择师傅乃选长者有节行者与居由此为退逊君子不敢以富贵骄人【文帝】　鲍宣言外亲幼童未通经术者宜令休就师傅
　　汉鸿都门学
　　灵纪光和元年二月己未始置鸿都门学【画孔子及七十二弟子像】注鸿都门名也其诸生皆敕州郡三公举召能为尺牍词赋及工鸟篆者相课试至千人焉　蔡邕光和四年云云　阳球奏罢鸿都门文学不省【奏内有云笔不防牍辞不辨心假手请字妖伪百品】
　　汉国子堂　大学讲堂　石经　魏典论碑　汉大学赞【颂】　大学弟子赞　香辟雍行礼碑
　　水经注谷水又东迳国子太学石经北汉魏以来置太学于国子堂东汉灵帝光和六年刻石镂碑载五经立于太学讲堂前悉在东侧蔡邕以熹平四年与五官中郎将堂谿典光禄大夫防议郎张训韩説太史令单飏等奏求正定六经文字许之邕乃自书丹于碑使工镌刻立于大学门外后儒晚学咸取正焉今碑上悉铭刻邕等名魏正始中又立古篆三字石经魏初古文出邯郸淳石经古文转失淳法植之于堂西石长八尺广四尺刻石于其下碑石四十八枚广三十丈魏文帝又刋典论六碑附于其次陆机言太学赞别一碑在讲堂西下列石龟碑载蔡邕韩説髙堂谿等名太学弟子赞复一碑在外门中今二碑并无石经东有一碑是汉顺帝阳嘉八年立碑文云建武二十七年造大学年积毁壊永建六年诏书脩大学刻石纪年用作工徒十二万二千人阳嘉元年八月作毕碑南面刻颂汉石经北有晋辟雍行礼碑是太始二年立
　　魏太学　辟雍　泮宫
　　魏志文帝黄初五年四月立太学于洛阳【二年正月壬午诏以议郎孔羡为宗圣侯邑百户令鲁郡修起旧庙于其外广为室屋以居学者】制五经课试之法置春秋谷梁博士　正始二年二月初通论语使太常以太牢祭孔子于辟雍以顔渊配五年五月癸巳讲尚书经通七年十二月礼记通亦如之　甘露元年四月丙辰幸太学问诸儒易书礼记二年五月辛未幸辟雍会命羣臣赋诗　髙柔上疏文帝兴立辟雍州立课试【曹植有学宫颂】　刘馥正始中上疏曰黄初以来崇立太学二十余年成者葢寡由博士选轻诸生避役髙门子弟耻非其伦学者有名而无实设教而无功　王昶嘉平初陈治畧五事其一欲崇道笃学抑絶浮华使国子入太学而修庠序　宋志建安二十二年魏国作泮宫于邺城南　武帝建安八年七月令曰令郡国各修文学县满五百户置校官选乡之俊造而教学之　太和二年六月诏曰尊儒贵学王教之本也其髙选博士才任侍中常侍者申勅郡国贡士以经学为先


　　玉海卷一百十一
&lt;子部,类书类,玉海&gt;
　　钦定四库全书
　　玉海卷一百十二
　　宋　王应麟　撰
　　学校
　　学校【下　辟雍】
　　晋太学　国子学　两学　辟廱
　　纪武帝泰始六年冬十一月幸辟廱行乡饮酒礼【宋志诏曰礼仪之废久矣乃复讲肄旧典赐太常绢百疋丞博士学生牛酒咸宁三年恵帝元康三年并行其礼　文选注引陆机洛阳记辟雍在灵台东相去一里俱魏武所徙】咸宁二年五月【或作九月】立国子学【武帝初立国子学定置祭酒博士各一人助敎十五人以教生徒博士皆取履行清淳通明典义者江左初减为九人元帝末増仪礼春秋公羊博士各一人合为十一人后増为十六人不复分掌五经谓之大学博士武帝太元十年损国子助教为十人】元帝建武元年十一月丁卯立太学成帝咸康三年正月辛卯立太学孝武太元九年四月己卯増置太学生百人【以车领国子博士】十年二月立国学　列王导元帝军旅不息学校不修导上书曰自顷皇纲失统颂声不兴将二纪矣先进忘揖让之容后生惟金鼓是闻干戈日寻俎豆不设先王之道弥逺非所以习民靖俗端本抑末也今若择朝之子弟并入于学选明博修礼之士而为之师化成俗定莫尚于斯帝从之征南将军戴邈言庠序废宜向道崇儒以励风化琅邪王从之始立大学【庾亮为征西将军在武昌开置学宫】　荀崧元帝太兴初转太常时方修学校简省博士其仪礼公羊谷梁及郑易皆省不置崧以为不可上疏曰世祖武皇帝崇儒兴学经始明堂营建辟雍告朔班政乡饮大射西阁东序圗书禁籍台省有宗庙大府金墉故事大学有石经古文先儒典训贾马郑杜服孔王何顔尹之徒章句注众家之学置博士十九人学士如林犹选张华刘寔居太常之官以重儒教今博士准古计今犹未能半旧员十九人今五经合九人宜为郑易仪礼置博士且三并行未能孤废与其过废宁与过立诏曰谷梁肤浅不足置博士余如奏【时太常贺循请置二礼三传博士合八人】　裴頠恵帝时奏修大学刻写石经【恵帝元康三年以多猥杂于是制立学官品第五以上转入国学】　袁瓌成帝咸康三年上疏【国子祭酒袁太常冯懐上疏】曰若得给其宅地备其学徒博士僚属粗有其官则臣之愿也疏奏成帝从之国学之兴自瓌始　谢石平苻坚后请兴复国学以教胄子【太元九年尚书令谢石请兴复国学于太庙之南名国子学西有夫子堂画夫子及十弟子象南有诸生省门外有祭酒省三博士省旧置博士三人　通典云云明年増造庙房屋共百五十五间而品课无章当时君子耻与其列云　谢举臧焘为助教】　潘岳闲居赋灵台杰其髙峙其东则有明堂辟廱清穆敞闲环林萦映圆海廽渊聿追孝以严父宗文考以配天只圣敬以明顺养更老以崇年【注三辅黄图大司徒宫奏曰明堂辟廱其实一也】两学齐列双宇如一右延国胄左纳良逸祁祁生徒济济儒术或升之堂或入之室髦士投绂名王懐玺训若风行应如草靡【注郭縁生述征记曰国学在辟雍东北五里太学在国学东二百歩　国学教胄子太学招贤良】　宋志晋泰始八年有司奏太学生七千余人才任四品聴留诏已试经者留之其余遣还郡国大臣子弟堪受教者令入学咸宁二年起国子学【葢周礼受教于师氏者】太康五年修作明堂辟雍灵台太元元年尚书谢石请兴复国学以训胄子班下州郡普修乡校其年选公卿二千石子弟为生増造庙屋一百五十五间而品课无章士君子耻与其列国子祭酒殷茂言之曰辅性成徳必资于学先王所以陶铸天下津梁万物旧制国子生皆冠族华胄比列皇储而中者混杂兰艾人情耻之窃谓内外清官子侄普应入学制以程课　齐志晋初太学生三千人元康三年始立国子学官品第五以下得入国学太学之与国学是晋世殊士庶异贵贱耳自穆帝至孝武并以中堂为太学通典孝武太元初于中堂立行太学依升平元年有司奏复二学生百二十人事讫罢　唐六典注晋咸宁四年置国子博士一人梁置二人北齐置国子寺有博士五人隋初太常置博士五人大业三年置一人唐増置二人晋置助教十五人隋五人大业三
　　年置一人唐増置二人　晋元帝増置国子博
　　士十六人谓之太学博士【晋书邹湛仕魏歴太学博士刘琨亦为之】隋初置五人仁夀元年罢国子惟立太学【七月戊戌改国子为太学】置五人大业三年二人唐増置三人　后魏置太学助教隋初五人唐置三人长安四年国子监置直讲四人　后魏官氏志有太学典録
　　晋泮宫
　　列杜预镇荆州修立泮宫　羊祜镇南夏开设庠序范汪守东阳大兴学校　庾亮领江州孟嘉为劝学
　　从事　王沉仕郡文学掾　熊逺郡辟为文学掾　梁元帝为荆州起州学置儒林参军劝学从事
　　宋四学
　　纪文帝元嘉十五年立儒学馆于北郊十六年立素史文学　通典二十年立国子学二十七年二月戊寅废　通鉴元嘉十五年豫章雷次宗好学隠居庐山尤明三礼毛诗以处士召至建康为开馆于鸡笼山聚徒教授置生百余人帝雅好文艺十六年使丹阳尹何尚之立学太子率更令何承天立史学司徒参军谢元立文学并次宗儒学为四学帝数幸次宗学馆令以巾褠侍讲资给甚厚又除给事中不就久之还山又筑室于钟山西为招隠馆使为太子诸王讲自华林东门入延贤堂就业【次宗传】时国子学未立朱膺之庾蔚之并以儒学监总诸生　大明五年防稽立左学召生
　　徒泰始中置总明观祭酒一人学士十人有四
　　科
　　齐国学
　　南齐志建元四年正月诏立国学置学生百五十人其有位乐入者五十人永明三年正月诏立学置生二百人其冬皇太子讲孝经亲临释奠车驾幸聴【尚书令王俭领祭酒十日一还学监试诸生】　豫章王嶷于邢州立学以王秀之领儒林祭酒　谢几卿补国子生齐太子自临防试王俭发问　钟嵘丘仲孚齐永明中国子生　江革请太学补国子生
　　梁五馆【见馆类】
　　天监四年诏开五馆建立国学置五经博士帝释奠先师先圣　陈天嘉中周正在国学发周易题
　　梁州郡学　国子学
　　纪天监四年正月癸卯置五经博士立州郡学二月初置胄子律博士六月庚戌立孔子庙五年五月置集雅馆以招逺学九年三月己丑幸国子学亲临讲肄赐祭酒已下有差乙未诏太子及王侯子皆入学十二月癸未幸国子学防试胄子　儒林选士徒于会稽受业何分遣博士祭酒至州郡立学　王承为祭酒承祖俭父暕并居此职三代为国师前代未有　梁到洽迁博士撰太学碑
　　后魏国子学　皇子学　四门小学　皇宗学乡学
　　北史魏道武初立太学置五经博士天兴二年春増国子太学生员至三千人四年春命乐师入学习舞释菜于先师明元改国子为中书学太武始光三年春起太学于城东献文天安初立乡学郡置博士二人助教二人学生六十人【后诏大郡次郡立博士二人中下郡一人学生自百人至四十人　通典曰郡县学始于此】太和中【十年】改中书学为国子学建明堂辟雍尊三老五更【九月辛卯】又开皇子之学【十六年幸皇宗学问博士经义　任城王澄请修复皇宗之学开四门之教太和初孙恵蔚为皇宗博士】　及迁都洛邑立国子太学四门小学【孝文太和十九年八月乙巳金墉宫成立国子监太学四门小学于洛阳二十年立四门博士置助教二十人太和末董文发为四门小学博士刘芳表云太和二十年立四门博士于四门置学】于是斯文郁然比隆周汉宣武时复营国学立小学于四门选儒生为小学博士员四十人【李谧师事小学博士孔璠】　邢邵曰西京有六学之义东都有三雍之盛今国子有学官之名无教导之实何异兎丝燕麦南箕北斗【魏书作李崇】北齐诸郡立学置博士助教
　　后周露门学　虎门馆
　　后周书武帝天和二年七月甲辰立露门学置生七十二人【唐瑾王褒等四人俱为文学博士】六年沈重为博士于露门馆为太子讲论语宣和元年熊安生为博士乐逊在露门教授皇子大象二年二月丁巳幸露门学行释奠礼　辛公义周武帝召入露门学令与大儒讲论　苏世长上书周武帝使卒学虎门馆　又有通道馆学士武帝立通道观　保定三年尊太傅燕公为三老于是服衮冕乗碧辂陈文物备礼容清跸而临
　　太学袒割奉觞　内有崇文之观外重成均之
　　职
　　隋国子郡县学
　　纪髙祖仁夀元年国子学惟留学生七十人太学四门及州县学并废【刘炫云开皇二十年废国子四门及州县学惟置太学博士二人学生七十二人　儒林传序仁夀问废天下学惟存国子一所】七月戊戌改国子为太学炀帝复开庠序国子郡县之学盛于开皇初　文帝召马光张仲让等六儒为太学博士　大业初左氏有徐文逺礼有褚徼诗有鲁逹易有陆徳明皆一时冠　孔頴逹举明经髙第授河南郡博士潘徽州博士京兆郡博士刘焯为冀州博士
　　唐国子监　七学　六学　七馆　六馆　三馆　秘书外省　小学　京学　州县学　贞观广学舍
　　选举志国子监生尚书省补祭酒统焉州县学生州县长官补长史主焉经分大中小习业有嵗限每嵗仲冬州县馆监举其成者送尚书省髙祖初入长安开大丞相府下令置生员自京师至于州县皆有数既即位诏诸州明经秀才俊士进士明于理体为乡里称重者县攷试州长重覆嵗随方物入贡吏民子弟学艺者皆送于京学为设考课之法州县乡里皆置学焉髙宗龙朔二年东都置国子监明年以书学兰台筭学秘阁律学详刑　儒学序髙祖始受命鉏纇夷荒天下畧定即诏有司立周公孔子庙于国学四时祠求其后议加爵土国学始置生七十二员取三品以上子弟若孙为之太学百四十员取五品以上四门学生百二十员取七品以上郡县三等上郡学置生六十员中下以十为差【选举志云京都学生八十人】上县学置生四十员中下亦以十为差又诏宗室功臣子孙就秘书外省别为小学太宗鋭情经术即位贞观六年诏罢周公祠更以孔子为先圣顔子为先师尽召天下名儒老师以为学官数临幸观释奠命祭酒博士讲经义生能通一艺者得除吏广学舎千二百区三学益生员【刘禹锡贞观时学舍千二百区生徒三千余外夷遣子来附者五国　李观云学有六馆生有三千】国子监三百人太学生六百人四门学生千三百人并置书算二学皆有博士【官志凡六学束脩之礼督课试举皆如国子学助教以下所掌亦如之】大抵诸生员至三千二百六十员自武屯营飞骑【贞观十二年始置】皆给博士授经能通一艺聴入贡限四方秀艾挟防负素坌集京师文治煟然勃兴于是新罗髙昌百济吐蕃髙丽等羣酋并遣子弟入学鼓笥踵堂者凡八千余人纡侈袂曳方履訚訚秩秩虽三代之盛所未闻　百官志国子监祭酒一人【周师氏】司业二人【隋大业三年置武徳初省贞观六年二月二日置一员】掌儒学训导之政总国子太学广文四门律书算凡七学【六典国子祭酒司业掌六学】天子视学皇太子齿胄则讲义释奠执经议嵗终考学官训导多少为殿最丞一人每嵗七学生业成莅试主簿一人七学生不率教者举而免之録事一人助教各五人直讲四人【长安四年四月置直讲四人】武徳初以国子监为国子学太常寺贞观二年复曰监龙朔二年改曰司成馆祭酒曰大司成司业曰少司成咸亨元年复曰监垂拱元年改曰成均监【祭酒令狐徳棻韩愈绾郑覃　司业阳城归崇敬禇无量　孔颖逹三世司业】　后魏于四门置学唐因之置直讲四人用礼记四郊立学之説后移与太学同居贞观二年左仆射龄等建言周公尼父俱圣人然释奠于学以夫子也大业以前皆孔子为先圣顔回先师乃罢周公升孔子为先圣顔回配四年诏州县皆作孔子庙十一年诏尊孔子为宣父作庙于兖州给户二十以奉之【防要显庆三年文宣王庙乐诏用宣和之舞博士范頵等作乐章】　通鉴武徳元年五月壬申置国子太学四门生合三百余员郡县学亦各置生员七年二月己酉州县及乡皆置学开元二十六年春令天下州县里皆置学礼志皇帝视学三馆学官座武官后　孔頴达撰义赞永徽二年诏国子三馆博士文馆学士考正　归崇敬奏【大厯五年八月】国子太学四门三馆各立五经博士品秩生徒有差旬省月试时考嵗贡眂生徒及第多少为博士考课上下不从　何蕃朱泚反诸生将从乱蕃正色叱不聴故六馆士无受汚者【六馆之士百余人以蕃之义行言于司业阳城】　韩愈集请上尊号表云臣得所管国子太学广文四门及书算律等七馆学生状云【又聴琴诗序司业武少仪总太学儒官三十有六人列燕于祭酒之堂】　李观书云六馆今存者三亡者三　会要元和元年正月勅国子祭酒司业及学官并取徳望学识二年八月二十四日勅乡贡明经进士见讫就国子学官讲论质定疑义百僚观礼国子监请选常参官与学官同讲説于是命兵部郎中蒋武考功员外郎刘伯刍等同赴国子监讲论十三年十一月祭酒郑余庆以太学荒坠奏请率文官俸禄修广两京国子监长庆二年闰十月祭酒韦干度奏四馆学生阙员每年请补者监考试通具姓名申礼部
　　唐六学
  </div>
  <div class="pagination">
   <a href="玉海_page158.html">
    上一页
   </a>
   <span>
    ...
   </span>
   <a href="玉海_page154.html">
    154
   </a>
   <a href="玉海_page155.html">
    155
   </a>
   <a href="玉海_page156.html">
    156
   </a>
   <a href="玉海_page157.html">
    157
   </a>
   <a href="玉海_page158.html">
    158
   </a>
   <span class="current-page">
    159
   </span>
   <a href="玉海_page160.html">
    160
   </a>
   <a href="玉海_page161.html">
    161
   </a>
   <a href="玉海_page162.html">
    162
   </a>
   <a href="玉海_page163.html">
    163
   </a>
   <a href="玉海_page164.html">
    164
   </a>
   <span>
    ...
   </span>
   <a href="玉海_page160.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
