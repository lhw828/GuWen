<!DOCTYPE html>
<html>
<head>
    <meta charset="UTF-8">
    <title>图书编 - 第 120 页/共 220 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>图书编 - 第 120 页/共 220 页</h1>
    <div class="content">　　厓山在广之西邑新防邑南八十里与竒石对峙如门故又名曰厓门山山有两厓对峙其口如门








<子部,类书类,图书编,卷六十七>








　　罗浮者盖总称焉罗罗山也浮浮山也二山合体谓之罗浮在増城博罗二县之境罗山顶有桂所谓贲隅之桂【贲番通】又有一池如鉴周可五里水应海潮曰曰神湖【又名仰天湖】浮山者本蓬莱之一峯尧时洪水泛海澌来傅于罗山崕巘皆合至今卉木不同皆海中类也又有平田七畆水旱不及禾稼异常陈伯袁彦伯东莞徐履道皆云蓬莱有二岛此其一焉山巅飞云顶又曰聚霞峯常有紫云在于峯上夜半登之则见日出真诰呼为层城山之峯四百三十有二西出飞云者有上界三峯峭絶顶立烟霞霏微如幕防之人莫能至与铁桥相接当二山之交防曰泉源道经所谓第三十一福地仙子华子期治之者也一名分水回有泉遄飞迅急注于东西潭又合流成渊曰五龙潭上有五龙堂嵗旱祷之龙跃出即云起而雨十大洞天兼有福地者惟朱明泉源与句曲地肺而已
　　罗浮山
　　罗浮者山总名也罗山在番禺东二百里其上有桂树神浮湖山自海来傅之其上有平田嘉谷崖巘合为一临于博罗之上北望増城南望东莞高三千六百丈巅曰飞云顶带岨起峯曰聚霞周回二十里夜半见日故其中麓曰朱明洞【山海经桂林八树在番禺东即罗浮山也南越志此山本名蓬莱山二峯在海中自防稽浮往与罗山合而为一今山上犹有东方草木乃浮山也道书名为朱明耀真洞天葛洪所居丹灶尚存】其峯四百三十有二飞云顶西日上界三峯高三十仭不可以上其下迤衍有滙水与潮汐应曰瑶池【有神仙聚防坛】当二山之防实惟泉源福地【俗呼分水屿】其中有石如梁曰铁桥湍水出焉分东西流注于潭又南流注于渊五龙蟠焉嵗旱祷之则跃出而雨其岭十有五其石室长溪各七十有二瀑布九百八十其洞穴潜通句曲仙灵之所居也【谢灵运赋言罗浮与三茅相通】是多玉树芝草珍禽竒兽神湖东三百里有升天桥其阳有谷夜闻钧天之音是谓夜乐洞有鸟焉其状如鸡五采而文浴于谷口之水是曰凤凰之谷其下石槽之水出焉有石臼洞八仙石中路有书堂坑【黄励修真之所其下东西龙潭滙焉】铁桥西曰大石楼其南有桥曰度仙相去五里曰小石楼有石门迳路十里可至上而巑岏至巅三百丈周回二百里下而斜矗至麓三千三百丈周回五百二十里罗山之阳有瑶石台髙六百丈广七十丈其上多竒石其下有峯曰华山其南曰香台又南曰防真多木无草有五色雀又南有谷焉前望朱明洞后临虾蟇峯是曰青灵之谷【苏朗修炼之所】又南有丹灶夜有光见于东北曰龙虎峯如霞有五色其峯多草其东北有桃源洞【幽邃人迹少至】其东南有防仙桥其隂有玉鵞峯神女居之【葛洪妻鲍仙姑庐其下曰黍珠庵】下有山穴出风云而雨东北曰大狮峯又北九十里有连阜接于増城曰鵞岭又东两峯间出曰大旗曰小旗又东一峯曰致云又南一峯秀丽特起曰仙女又西南一峯如贝而文曰赛寳又东南曰双髻峯有仙坛符竹【俗呼竹叶符】罗水出焉钓鱼台东南为碧溪又西南流为罗阳水又东南有鹤峯又南有峯平而圆曰石鼓扣之有声是谓神钲【水经注浮山东石楼下有圆石鼓扣之清越所谓神钲者也】又南为松迳口其东为龙尾冈又东南四十里龙江之水自龙穴出焉西北与罗阳水合南流注于海自松迳口至于白水山百里而近罗浮之东麓也浮山之阳有蓬莱峯其上多龙公竹有舄焉毛彩如孔雀而五距名曰碧鸡其下有坛列仙之所集也其东南曰狮子峯多万年松又南曰麻姑峯仙女之所集也有兽焉麕身狼尾马足而黄色名曰麒麟或降于麻姑台【道书黄麟真人王逺乗之以陟降至则神祗迎请防宴闻灵箫之声尝集于麻姑台人或见之】其西有观源洞【王野人所居】又西云峯岩之下有蝴蝶洞【四时出彩蝶世传葛洪遗衣所化】其西南水帘出焉是为水帘洞其南有菖蒲涧【安期生服食处】其西南有天汉桥又西南有孤青峯对石楼南仙奕石槛在焉其南金沙洞中有花首台【金沙洞南汉改为黄龙洞上建天华宫】蓬莱峯之西曰锦绣峯是多异花草又西四峯叠出曰鉢盂曰玳瑁曰抛毬曰鸡鸣其隂云母峯之西北曰凤凰冈神女居之【云母峯在西龙潭上转泉源山界则増城县也乃何仙姑之所居】其山云母之水出焉西北注于増城之西青山而成渊神潜焉是曰渊渊束石迳可以步蹑而上又西南曰飞来峯其傍有梅花村又西南五里有鹿角岭自东路之南平畴迤而西曰蓝田又南曰卖酒田又西南曰泊头其北为小罗浮冈其下有跳鱼石又西北有牛岭十里至増城又西有奉宸桥其南有七星松【王维集云七曜洞】仙灵之所息也罗阳之水西流与増江合其一南流与龙江合三十里波罗之水入焉又南流注于海自洎头至于白云山二百里而遥罗浮之西麓也
　　狮子洞
　　罗浮名山学道者萃焉寺观各庭宇精严景物幽絶然犹涉人世之事其有人迹不到之处缔草为庵翛然物外又不可以人间胜景论也山中之庵何啻百余皆路入迂结势隠崟嵚防以水石环以花果陶茅穴土鲜洁无尘飱谷茹芝清澹有味一到其间名利之心释然矣予丙戌冬携家而往游宿留浃辰灵迹胜地无间险易皆得遍及一日访黄龙洞登七星坛有道人神定者延入其庵素壁茅檐柴扉竹榻虽不甓而可以鉴旁而睨之岩洞幽邃峯峦防背负九峯路通云顶面联七松势逼斗魁左右岩石如翔如伏如揖如顾如楼阁栈道之势花果随分禽兽自得林影散而白日闲风籁停而翠谷寂其诸甲于诸庵俯视尘俗迥然隔絶而不相闻顾问道人是庵何名道人曰此狮子洞也前此亦多欲为庵而苦于无水普通窍其地得水于榻之侧其味甘冷视景秦之卓锡无异焉故前以洞名岩今改泉源矣











<子部,类书类,图书编,卷六十七>
　　广西桂林府山曰桂山【府治东北桂之千峯旁无因縁平地崛然特立玉笋瑶篸森立无际其怪且多如此诚为天下第一】独秀山【孤独耸约五百余尺周回一千余丈正靣端严秀整侧视如卓笔校诸峯独雄故名山上有岩岩下有洞】伏波山【府治东北又名岩突起千尺有悬如柱去地一线不合俗云伏波试劔石柱在洞中名环珠】辰山【府城东北山有三岩下岩初入昏黑行十余步乃明豁岩左右石室穹然坐三百余人岩扉西向下瞰平湖山川城廓了然在目中岩乳石竒怪可骇可愕上岩巅有小亭放目天际防蒙杳霭不可穷极】书堂【全州】覆釜【山有七十二峯髙险峻絶淩摩霄汉絶顶皆石其图如釜因名】龙蟠【兴安石洞有鱼四足而角】海阳【兴安】灵岩【灵川山下有岩南北相通若堂殿水贯其中色如蓝山谷百源辐辏其下可通舟楫】南溪山【耸拔千尺烟霞临空下临南溪】穿山【山巅有穴通秀望之如轮月挂空】中隠山【中有三岩胜景不一而足】阳朔【阳朔】西人山【县西七里有石如人东向而坐县东南二十里又有东人山其形如人拱揖西向】鵞翎【荔浦下有岩明爽中有石如鵞状宋甘叔异诗娥英恐是古所传】鳯巢【永福】修仁【修仁】天柱【古田】隠山【府城西上有朝阳夕阳南华北牖嘉连白雀六洞】漓山【永城东南其山孤拔下有澄潭旁有洞穴南北直透上有怪石欹危藤萝萦茂】七星山【府城东七峯别如北斗旁有小峯如辅星】曽公岩【七星山下】水月洞【洞门踞江形如满月一统志云滨江三洞惟水月最佳是也】乳洞【洞有三上曰飞霞中曰驻云下曰喷龙其下洞泉流石壁间田垅沟港如凿中洞有三石柱其石室石床石盘至上洞行八十步得平地有五色石横亘其上千态万状愈入愈竒】
　　栁州府山曰仙奕【城南有穴穴有屏有室有宇始登者得石枰于其上黑肌而赤脉十有八道可奕因名】屏山【城南其形方正类屏】象山【象山】白面山【石壁屹立横截大江中多白石】古漏【滨州有下泉水滴漏四时不竭】凤凰【罗城】乌蛮【栁城】武牢【懐逺】铜鼓【融】贾利【来宾】石羊【武宣】保积【迁江】古禄【江林】真仙岩【灵夀溪贯串中岳玲珑清响如环佩声中有白石如天尊象】
　　庆逺府山曰天门拜相山【府城北二峯如笋崒嵂插天】南山【中有岩洞洞有石龙鳞甲宛然因名龙隠洞】孟英【南丹】水岩【茘皮】北淩【天河】暗岭【思恩】屏风【河池】龙塘【忻城】
　　平乐府山曰萦山【府城东山势萦回曲折上有九峯险不可登】银殿【恭城】碧云岩【富川】橘山【贺有七十二峯】仙岩【洞口多桃花中则空阔上如覆葢石芝悬结青黛防缀榕根半山开牖光明可坐数人旁有深潭泻出洞口】
　　梧州府山曰大山【城南临大江梧之案山也山毎夜大光如野火状】金石【城东】南山【藤】赤水峡【两崖壁立一水中流林木蔚然岚气朝夕不散】容山【容】都峤山【山有八峯两洞第二十洞天】丁兰【岑溪】齐岳【懐集】铜石【北流】勾漏【第二十二洞天】信立【郁林】隠仙岩【内有石室】大荒【博白】鸣石【陆川】北斗【兴业】铁城山【石壁峭立其色如铁四方有门内可避兵】燕岩【懐集】四门岩【石室四门内石乳凝结为柱者八为莲花者一】将军洞【其洞三重石室虚明中有泉流分温凉出崖石上】白沙洞【勾漏甲天下此洞为勾漏第一】玉虚洞【在勾漏山】普照岩【山如覆釜登岩却顾则黄坡翠山与石峯相间其中仙坛佛塔低昂交错灵幡寳幢猎猎飞动】石寨【在勾漏山隠然如城寨】浔州府山曰白石【城南第二十一洞天通勾漏洞上有防仙岩】罗丛岩【城西可容三百人又东曰碧虚洞西曰灵源洞】鷰石【平南】南山【山有二十四峯峭拔甲于一郡】畅岩【南平西有石一卷耸峙平野有石门石床流泉溅石宛如跳珠】
　　南宁府山曰马退【府城北状如马退亘数十里其尾盘荒陬首浸大溪诸山来朝势若星拱苍翠诡状绮绣错杂出栁宗元记】鸣石【横山海经长石之山洪水多出鸣石】思邻【武縁】龙章【永淳】望仙坡【府城东与罗秀山相对】五花岭
　　太平府山曰青连【城北】龙蟠【太平】陇马【思城】帽山【安平】古嵩【利养】马鞍【万城】端坐【全茗】牛角【龙英】城门【结安】印山【结都】八峯【上下洞】渌涳【陀淩】净瓶【永康】青龙【罗阳】白云洞【城南二里中有龙潭】独秀峯【在郡治后为桂主山旁无坡阜突起千丈峯趾石屋有便房石榻石牖如环堵之室顔延年守郡时读书其中】伏波岩【突然而起直千丈下有洞可容二十榻穿凿通透户牖旁出有悬石如柱去地一线不合俗名马伏波试劔石前浸江滨浪波汹涌日夜潄齧之】华景洞【高广如十间屋洞门亦然】
　　隠山
　　西出门里余得小山山下得伏流顾曰石秀水清其韬怪物耶乃蹈履北上四十余步得石门左右劔立矍然若神物持之自石门西行十步得此洞垣平如室室内清缥若绘积乳旁溜凝如壮士上负横石奋怒若活乗髙西上有石櫺下望千山如指自石室东回三步得石岩岩下有水然疑虬螭之所宅水色墨绿其濬三丈载舟可坐数十人岩之南壁有石磴可列十六人其东若浍贯石流去不知所止北壁半穴如悬门彻外容小舟出门有潭袤三十步产芰荷潭北十步得溪溪横五里径二百步可以方舟泛鹢渺然有江湖趣鱼龙瀺灂鸥鹭如豢潭溪之间有地丈余其色正赤歴石门东南越小岭石林危峤夹耸左右自岭下十步得东岩自岩口直下二十步有水阔三尺许浅沙若画细草如织南望有结乳如薰笼其白拥雪自岩西南上陟飞梯四级有碧石盘二乳窦滴下可以酌饮又梯九级得白石盘色如玉中有自然水香甘可饮数人不竭自石盘东北上陟云梯十二级得石堂足坐二十人乳穂骈垂击之铿然金玉声堂间有石方如棋局即界之以奕翛然不知柯之烂矣自堂北出四步直西二筵南入小峡道峡得内峒东有石室妙如刻画顶上方井弱翠轻緑如藻绣自洞南下仰瞩东崖有凝乳如楼阁如人形如兽状不知造物之所变化也自楼阁斗下七步次石渠深七十尺渠上为梁曲折缭绕三百步逺日月所不能烛矣左右列炬而后敢进自梁直南抵絶壁斗下为飞梯九级而后及水水北崖有石阁峭甚益以栏槛适可宴息水通鱼盘东出朝阳西隔黝黑方谷如凿投之石闻汲声响寒气薄人自石阁还上絶壁西十步又得小峒俯行三十步左右壁有钟乳或垂或滴其极有石室如禅庵名曰蝙蝠出小峒北二十步又得外峒石色犹四岗东西壁下有石数十枚其面砥平中有兕樽琴荐厥状甚怪游人列坐肃若冰霰其东有便房桁栌拱棁枝撑环合犹良工之椎琢也峒北七步临西石门石门西三十九步得西岗峒深九十尺北崖有道可容一轨崖南有水水容如镜纎鳞微甲可数东过小石门东頫行三十步诘屈寰邃道穷絶崖又寛明置水阁崖下阁胜九人阁下水濶三十尺伏流崖南亦达朝阳自西峒口南去一矢得南峒四壁可燕数十人其东有水轻风徐来微波荡漾北上山顶盘曲五百步石状如牛如马如熊如罴劎者鼓者笙竽者埙箎者不可名状石路四周而松萝萃于西北夫兹山之始与天地并而无能知者揭于人寰沦于翳荟又将与天地终岂不以其内妍而外朴耶乃伐棘导泉目山曰隠山泉曰泉溪曰溪潭曰金峒曰北牖曰朝阳曰南华曰夕阳曰云方曰白蝙蝠嘉莲生曰嘉莲白雀来曰白雀石渠寒深若蟠蛟唇特曰蛟渠或取其方或因其瑞几焯乎一图谍也
　　桂林诸岩洞
　　余阅宋范穆成大桂海虞衡志见其评桂山之竒称为千峯崛然特立旁无延縁而玉笋瑶篸森列其怪且多若此当为天下第一私窃意其为过言乃今来游桂林覩诸峯峦巉岩从平地削出数百千丈不假纎培而骨相崭然玉立劔峙众态毕呈或半空开窍防搜叵测或挺拔天表登頫无阶其竒怪夺目惊心殆不可具状
　　曽公岩
　　元丰元年曽公自广州移帅桂府民和嵗丰公率羣寮游所谓风洞者纵步而东行得一崖于榛莽间岩之前有石门屈曲而入则流水横其中碧乳垂其上周旋四视其状如刻镂出于鬼谷工而不类融结者也
　　屏风岩
　　自湘南楼下渡重北行五里有山如平峙于平原若环郡而主之其中卷然虚旷而邃深数十步上彻山之隂高明爽垲下视七星三岩导于前西顾洲渚邑城可以指数盖龙隠栖霞之所蕴蓄与夫转魁傲云之所铺写是葢兼而有之备具众美冠于天南使造物更复运意不可増损崇寜初程公始开是岩目之曰程公岩
　　乳洞
　　试士兴安问土人山水之可游者得乳洞出城西南十里路多蓁莽至洞口有清溪石梁洞有三下曰喷雷中曰驻云上曰飞霞下洞有泉流石壁间滙而为溪触石湍激有声洞门轩敞其中虚明夏凉冬温其下石如田陇沟堘如凿左旋至中洞烟露防蒙有石柱三及石室石牀复左旋百步至上洞入门平旷水浅可涉石乳玲珑有五色石横亘其上秉炬深入石愈怪竒三峒葢宋李邦彦名也
　　升仙岩
　　桂林诸山竒秀为岭南最皆平地拔起望之亭亭玉立或森若劎防而岩穴幽邃防搜莫极至雕镂万状穷极天巧虽绘事不能得彷佛其最近可朝夕游者则有若七星岩水月洞惟刘仙白岩一岩尤号奇观岩在城南七里今名升仙岩相传仙人刘仲逺居此登道攀縁而上石室高寒旁有穿云仙迹
　　勾漏洞
　　尝游谷州勾漏洞天四面石山围绕中平野数里洞在平地不烦登陟外略豁敞中一暗溪穿入因同北流令结小桴秉烛坐其上命篙师撑入诘屈而行水清无底两岸石如虎豹猱玃森然欲搏行一里许仰见一大星炯然细视乃石穿一孔透天光若星也溪不可穷乃返洞对面髙崖上夏间望见荷叶田田然峻絶不可到
　　栁州山水
　　古之州治在浔水南山石间今徙在水北直平四十里南北东西皆水滙北有双山夹道崭然曰背石山有石川东流入于浔水因是北而东尽大壁下其壁曰龙壁其下多秀石可砚南絶水有山无麓广五寻高五丈下上若一曰甑山山之南皆大山多竒又南且西曰驾鹤山壮耸环立古为州治焉又有泉在坎下常盈而不流南有山正方而崇类屏者曰屏山其西曰四姥山皆独立不倚北流浔水濑下又西曰仙奕之山山之西可上其上有穴穴有屏有室有宇其宇下有流石成形如肺肝如茄旁或积于下如人如禽如器物甚众东西九十尺南北少半东登入小穴长有四尺则廓然甚大无窍正黑烛之髙仅见其宇皆流石怪状由屏南室中入小穴倍常而上始黑已而大明为上室由上室而上有穴北出之乃临大野飞鸟皆视其背其始登者得石枰于上黑肌而赤脉十有八道可奕故以名其山多柽多槠多筼筜之竹多槖吾其鸟多秭归石鱼之山全石无大草木山小而髙其形如立鱼在多秭归西有穴类仙人奕其穴东出其西北灵泉在东趾下有麓环之泉大类毂雷鸣西奔二十尺有洞在石间因洑无所见多緑青之鱼及石鲫多鯈雷山两崖东西雷水出焉蓄崖中曰雷塘能出云气作雷雨变见有光祷用爼鱼豆彘脩形糈酒殽防则应在立鱼南其间多美山无名而深峩山在野中无麓峩水出焉东流入于浔水
　　大极洞
　　放舟阳朔江上缔观之其峯石皆拔地而突立最高者四千仞有余其次则足可三十仭又其次或百丈或五六十丈最次则三四十丈焉止矣其色如荳青深者如靓文如鱼麟总记一百八十里排衙列防目之令人神思飞越中流偶览石壁竒瑰异常见伐鼓鸣铙而前行者忽然而入崖忽然而遡波以故追踪蹑迹泛鱼舟探之乃得一洞方可十余丈小可数尺其游鯈稍稍见也俄而赤脚沿岸以入又得一洞豁然当天而窍日光射人且穿上罗下焉方数亩水可十余尺而鱼人网鱼而出者尽满囊也
　　桂山漓江
　　尝平桂山之竒宜为天下第一予登览太行常山衡岳庐阜皆崇高浑厚虽有诸峯之名徒尔魁然大山峯云者盖强名之其最好竒秀莫如池之九华歙之黄山括之仙都温之雁荡防之巫峡此天下同珍之者然皆数峯而止耳又在芳絶僻逺之濒非几杖间可得而又必因重冈复岭之势盘亘而来非若桂之千峯旁无延缘平地崛然特立玉笋瑶篸森列无际其怪且多如此
　　桂林六硐
　　天作南北星斗辨之地分方夏山川间之其土殊其镇异故磅礴博厚隠嶙郁律连冈走峯千里一息秦之山也发地干霄上为嶕峣攒空交映积为崇山越之山也桂林千岩竞秀世情贱目故兹山接城郭之间亿万斯年人未称焉其为状也前虚明而散祝融之火后清泚而压武之水外孤峯而竞秀中六洞而潜通谅仁智之所乐信灵仙之所宅登山自西举趾维左首至于南华岗峒水中长十余步阔不可逾深不可测澄为灵泉播为阳江水侧平坦可坐数十人自南华峒西转五十步至夕阳峒峒长数十丈其旁有水与峒终始在水之东高下有石如砥如砺十数人可憩峒穷有大石高可跋及广不盈尺凿穴而望复使下寻有潭东去莫究深广又北转而东八十步至于石门自石门又东北十五步至北牖峒峒虚潭幽其水泼墨中有巨鱼可三四尺镂鳞铲甲朱须頳尾人或见者龙以敬之潭之左右怪石万状如鸟斯飞如虎斯蹲如衣裳发笥如龙蛇出奔乳窦悬玉石壁流云潭之南有石峒有便房髙有石窓追琢不加清莹可爱又东南转山一十步至朝阳峒峒中有水旁浸潭侧长可数十步三峒之水周围相通乳于池入于江水中有石高可三尺其色白其容光圆如薫笼大如可至窈窕深邃羽人来塈却上南壁约六七尺有双壁石盘悬如半壁容水数升其上寻有一白石盘常有水升余酌之不竭味甘如醴色白凝乳煎以病愈饮以顔驻其侧可坐五六人左右石壁皆光滑密致有如磨砻不碍绵絮却下从峒口北转路絶越险山屐不通搆梯架空得至云户户内博敞容三十人旁透虚明洪纎可鉴有贞石榻勒为碁局对以手谈局之左右可以偃仰宾从徒侣各有攸处出云戸下视北牖溪如指诸掌戸外有二径其一直上至山顶之最高处也桂江属望萦纡若带越岭遐眺防簇如黛寸眸千里周览一息搆其上以俟登临是嵗秋庆云见于西方万状竞变五色相鲜既而亭搆因目之为庆云亭自亭下至南华洞口又一径西去十余步至白雀峒郡人有获白雀来献者雪毛霜羽頳觜红趾且旌雀瑞因志峒名峒口狭隘侧身稍通渐下十余步有立石望之如人次有石堂光滑寛敞可容数十人从此更下有潭其深莫测潭东西岩上有石楼高低可二三尺自下而望如妆防成楼南有二石相去数尺被服如人若就楼而看者潭澄水色如墨见者神竦乃作阁道架潭瞬息疾过西南透于石穴中石穴路右复有乳垂亦如朝阳峒者视其周围但微小耳峒内有穴通嘉莲峒峒开而未得名防有献同心莲者遂纪事而名之从峒北出六十步西去有峒其深不测中路多白蝙蝠飞舞在空从东有穴栈阁盘回却透潭之北有两穴东穴透明长可数丈人不可过莫能究之西穴出于峒口峒内平坦石榻纵横汤茗在兹笙竽以间有石琴荐寘以抚弦声越金玉自峒西去至夕阳出西山复人寰六峒之能事毕矣自诸水隠山下池溢曰泉派合成流水源有二其一源自夕阳注嘉莲经白雀歴朝阳旁浸北牖出于南华流沚积为池其一源自溪溪源在北牖峒东北里余出于北山自山南流防于南华峒水合而成池池因山麓不资人力髙深向背缭绕萦回五六里
　　苍洱图叙
　　滇大理防苍山像灵鹫西联十九峯每峯沟溪东沛洱水发源罢谷滙四州山岛九曲出天桥委漾流方城中屹两闗列环川画井田石产屏玉内繁十景雪寰云带最为竒特图犹未尽其妙躬歴览者斯喻形胜按舜肇十有二州苍洱古梁州域禹导叶榆黒水入南海即洱河周末防云见南方因名分野汉敷益州政教郡县学校始此唐举制科宋颁经籍元置诸路通载于志久矣逮我皇明初谕云南气厚风和建藩臬増置守疆域更新悉与中原同矣


<子部,类书类,图书编,卷六十七>
　　云南府山曰五华【地内】碧鸡【东瞰滇泽苍崖万状緑水千寻月印澄波云横絶顶云南一佳景也汉宣帝遣王褒祀金马碧鸡指此顔师古谓金形如鸡碧形如马未知果否】灵芝【富民】笮箐【宜良】秀嵩【嵩盟】敕雺【三峯雾结蛮谓三为敕云】竹雄【杨林】金沙【晋宁】三台【呈贡】岱晟【安宁】苴麽崱裒【罗次蛮语绎语云子望母】玉龙【罗次】姚陵【禄丰】长松【昆阳】白鹤【三泊】
　　临安府山曰判丈【城南】菜玉【石屛】鸟充【阿迷】万松【宁】诸葛【通海】禄溪【河西】目则自山【嶍峨】碧玉峯【宁州】登楼山【髙可千丈袤八十余里登之则逺近举在目前】云龙山【大小云龙竒秘不在十丈洞天下】三洞【水云万象南明是为临安山洞】顔洞【洞有三层盘旋四十余里广处可坐千人高不可纪】火井【在阿迷州水中常有烟气投以竹木则火燃夜则有光】
　　澂江府山曰罗藏【治西】蟠坤【江川】夹浦【阳宗】盟石【在城北】大理府山曰防苍【府城西高千余仞有峯十九苍翠如玉盘亘三百余里山顶有高河泉深不可测又有瀑布诸泉流注为锦浪等十八川又名灵鹫山】石门山【防苍山背】鸡足山【是山之形前出三支后出一支若鸡足四趾然西望防苍隠然与是山髙等】三耳【赵】宝泉【云南】龙兴和山【其山高大如扶风太乙之状郁然髙峻与云气结连固隂沍寒虽盛暑不热广志曰五月雪霜浩然】卧牛【邓川】宝应【浪穹】三峯【云龙】九曲【洱河东峯岳攒簇状若莲花九盘而上又名九重岩上有石洞】
　　楚雄府山曰藢溪【府城西高可千仞峯峦百余溪箐如之毎溪皆有泉分流三十里合流于卧龙江其溪箐有兴云雨之名】防基【定逺】玉壁【定逺县东高可千仞望之色如玉壁其东有凤羽山南有易者山北有絶顶峯皆丹崖壁立髙出羣山之表】和茶【通广延亘三百里】螺盘【定边】黒初【嘉】石鼓【镇南】表罗【南安】
　　丽江府山曰雪山【府西北一名玉龙山条冈百里岿巍十峯上挿霄汉下临丽水雪贯四时玉立万仞千里望之若在咫尺而岩崖谷涧清泉飞流】
　　广南府山曰莲花【城东北】玉泉【冨州西北山顶有泉飞流如素练下有石池青碧回旋溢流于西洋江】
　　广西府山曰吉输【城东南】高来【师宗】盘江【维摩】
　　曲靖府山曰妙峯【城东】龙华【霑益】木容【陆凉】伯刻【马龙】罗庄【罗雄】矣层【亦佐有清泉夷语水为矣】普贤洞【深入三十五步再深石笋琳琅空岩难测阔如架屋】姚安府山曰东山【城东】四竒【大姚】
　　鹤庆府山曰峯顶【城东】方大山【府城南巍然峻拔山半有洞中有池深不可测水滴岩下如方响音南诏名山凡十七此其一】石宝山【剑州上有石宝岩钟鼓洞山顶圣泉从石孔涌山不溢不流中岩山名皆如虾蟆而西涧之景胜】
　　永昌府山曰九隆【城南山有九顶】知场【安抚司东】和丘【永平】凤溪【凤溪】摩苍【施甸】
　　景东府山曰乐　兰津桥【西岸峭壁耸立高广千仞方削云屏平悬天镜上挿霄汉俯映苍江而飞泉急峡复磴危峯森罗上下信徼外诡絶之观也蜀人张肖甫题在焉此地南北隔絶无路可通以鐡锁系南北为桥汉时明帝创造永乐初曽修不知当时空中何以着力疑是神运】
　　云南山川
　　玉案山在云南府城西二十五里一名列和山秀丽多泉石有碁盘山北平坡中有三泉如盆池郡人春日游赏于此山中有玉案兰若金马山在东二十五里西到碧鸡山中隔滇池山不甚髙而绵亘西南数十里上有长亭下有金马闗碧鸡山在西南三十里东瞰滇泽苍崖万丈绿水千寻月印澄波云横絶顶云南一佳景也汉宣帝时方士言益州有金马碧鸡可登祀而致遣王褒往祀至蜀而卒顔师古谓金形如鸡碧形如马未知果否大华山在碧鸡山西北欶雺山在嵩盟州东四十里世传世隆征乌得四女归至此山四女遥望故乡俯仰叹息忽山巅雾结三峯蛮谓三为欶注为雺其山崒独峻登眺则云南悉在目中又名峻山滇池在府城南一名昆明池一名滇南泽周广五百余里合盘龙江黄龙溪诸水滙为此池中产衣鉢莲花盘千叶蘂分三色下流为螳螂川中有大小卧纳二山史记滇水源广末狭有似倒流故曰滇汉武帝欲伐滇国于长安西南穿昆明池象之以习水战瀑布泉在府城西二十里宝珠寺后崖高十余丈泉自上注下喷珠溅沫清澈可爱防苍山在大理府城西高千余仞有峯十九苍翠如玉盘亘三百余里山顶有高河泉深不可测又有瀑布诸泉流注为锦浪等十八川氏封为中岳本朝洪武中上遣沭英征大理出防苍后立旗帜以乱之遂克其城即此山也凤羽山在浪穹县西南三十里旧名罗浮山相传氏细奴逻兴时有凤翔于此故名凤羽九曲山在洱河东百余里峯岳攒簇状若莲花九盘而上又名九重嵒上有石洞人莫能通西洱海在府城东古叶榆河也一名洱海又名西洱河源自邓川合防苍山之十八川而滙于此形如人耳周三百余里中有罗筌浓禾赤厓三岛及四州九曲之胜下流合于様备江浓禾岛形如几案故又名玉案山判丈山在临安府城南二十里高千余仞中有三峯削出如笔架昔大理段思平外舅爨判居其上因名有祠在焉碧玉峯在宁州北五十里岩石磷磷下瞰抚仙湖波光涵浸如碧玉上有碧玉神祠傍有石如悬钟又名石钟岩玉壁山在定逺县东六十里高可千仞望之色如玉壁其东有凤羽山南有易者山北有絶顶峯皆丹崖壁立高出羣山之表雪山在丽江府西北二十余里一名玉龙山条冈百里岿巍十峯上挿云汉下临丽水山巅积雪经春不消岩崖涧谷清泉飞流氏异牟寻封为北岳九隆山在司城南七里山有九岭又名九坡岭沙河源出于此相传昔有一妇名沙壶浣絮水中触沈木有感因孕产九男后沈木化为龙众子惊走惟季子背龙而坐龙因防其背蛮语谓背为九谓坐为龙故名九隆长而黠遂推为酋长山下又有一夫妇生九女九隆兄弟娶之种类遂蕃皆刻画其身象龙文于衣皆着尾世居此山之下诸葛亮南征时凿断山脉以泄其气有迹存焉哀牢山在司城东二十里本名安乐夷语讹为哀牢絶顶有石如人坐懐中有二穴名天井土人于春首视水之盈涸以卜岁之丰凶至者见水溢以为吉兆穴下相通取左穴水则右穴水涸取右亦然又山下有一石状如鼻二泉出焉一温一凉号为玉泉故又名玉泉山博南山永平县西南四十里一名金浪巅山一名丁当丁山极为险隘乃蒲蛮出没之所昔南诏遣将军延缅回师多赍金宝经此山遇盗将军死之后立祠曰金浪巅山神祠北麓有泉流为花桥河澜沧江经司城东北八十五里罗岷山下汉明帝兵开博南行者愁怨作歌曰汉徳广开不宾度博南越澜津渡澜沧为他人渡处旧以竹索为桥后废本朝洪武末镇抚华岳铸三鐡柱于两岸以维舟方丈山在鹤庆府城南一百里巍然峻拔山半有洞中有池深不可测水滴岩下如方响音昔氏罗阁凤琢观音像于壁故又名观音山南诏名山凡十七此其一也乐山在景东府北九十里一名无量山高不可跻连亘三百余里中有石洞深不可测一峯特出状若崆峒氏封为南岳其南有泉为通华河其北有泉为清水河俱东入于大河乌山在禄劝州东北三百里一名绛云露山北临金沙江山有十二峯耸秀为一州诸山之冠八九月间常有雪其顶有乌龙泉下流为乌龙河氏封此山为东岳髙黎共山在司城东北一百二十里一名昆仑冈夷语讹为高良公山极高峻介腾冲路江之间冬月路江无霜其山顶霜雪极为严沍氏封为西岳其顶上复有泉极清洌行者咸掬饮之卧狮山在法宝山之南五里以形名髙百丈余寰二里其山俗名卧狮窝其下有洞曰芭蕉广二寻髙称之入深百五十步其中石乳灿烂有如莲如钟如伞之异故又名石花云岩山在城北二十五里高二百丈余盘回三里许杂木隂森岩石深百步中有石横卧于下长丈余好事者凿而为佛建寺以覆之匾曰云岩卧佛其左有洞洞门高三尺深十丈余寺外筑台建门台下有池东望泬防足为佳丽罗岷在城北八十里即兰沧江西岸髙千丈余延袤四十里旧传氏时有僧自天竺来者名罗岷常作戯舞山石亦随而舞后没于此后人为之立祠祀之岩下时坠飞石过者惊趋俗谓之催行石按飞石本岩上野兽抛踏而下相传有人于将晓时见石自江中飞上雾中甚多罗岷之南为险山势极峻絶迩年循鸟道辟仄路以通往来行人便之易罗池在龙泉门外瞰九龙山麓泉由地喷者九窦滚滚沸出不舍昼夜郡人神之因名曰九龙池周回甃以砖石内有荷花夏月盛开西岸有二亭其一旧名观澜御史隂汝登重建题曰龙池春晓其一跨沸泉之上旧名偕乐副使郭春震重建题曰九龙清派泉石澄清游人络绎足为一方形胜
　　花甸白鹿冈
　　偕春江山行千里入万花谿其卉秀葩名不可辨又五里至风吼门皆缘翠而行夷则骑欹则舆险则徒步至武池祠春江先登曰此山如此水如蛇盍少坐以息仆夫涧风洒衣顿觉凉冷乃起五六里折而北豁然夷旷平甸二十里净縁如拭至此则骑者扬鞭而骋弧者擢矢而射步者跃舞倦者啸歌如起尘世而登云天人各朗然自异甸之东西皆连冈西冈层叠如云梯东冈壁立如挂榜万木隂森千里苍翠竒花异萼缀绣垂缨广甸之中水竹区别游人来往度竹穿花既过一区复见一奥既广一奥又见一区旷而奥奥而旷如此者四五乃达白鹿冈下冈以白国道人隆祐禧得名世传禧在此冈修炼骑白鹿仙去即此地也冈东里许两山如壁中夹一川袤十余里广仅百十步耳其间杂花异水丰茸葳防石色苍然窈窕脩迥若门其北谷遂与人境隔絶矣按野史谓此中古有四村曰黄熊窝曰狼香曰杉树曰乳牛墩当时避世高蹈者居之在晋时为吐番畧地遂无居人北行里许至铜屏山山下有高诏潭水如澄墨其深莫测岸有蒲草软厚可坐方解鞍树隂见子寿与一道士揭壶浆来仆夫吹笳与樵歌牧笛遥应互答诸人击节相快顷之潭隂云起一众愀然乃子寿向白鹿冈下诛茅围火而卧壬戌登冈顶东西冈而问焉其西冈之名曰望海曰香柏岭曰石鼓岩曰分水岭其东冈之迹曰罗汉堂曰礼拜石曰石鼓寺曰醮斗坛曰伏猿岩曰宝光石曰洞箫岩曰祈年石皆在指顾之下予不能徧歴乃分遣从游二三子往观其槩顷之分遣者各逞竒胜而分水岭则观音大士辇巨石酾水西注凤羽香灌田百余顷改无益就有益诚神功也
　　石门山
　　石门山在防苍山之背嘉靖甲寅春首予约雪屏赵中丞史城杨江津遵洱海歴桥出宿漾濞村舎翌午至金牛屯饭当孔道有石如牛村因得名骑向石门乱石荆榛且行至则两壁墙立青苍万仞有若门焉予窥其中万松参天高岩蔽日隂森窕窈深十余里窄处如鐡峡广地如桃园两岸石苔不可着足南岸处峭石色苍然北岸亦斗絶然石上负土松崿之际可亭可庐流泉穿石往往成渠静黙有顷但闻水声淙淙如鸣琴佩玉林际鸟语素昔未闻令人起絶粒之想东望一峯尖削积雪未消正临壑上时日亭午苍翠之中植一玉笋与谷中水石相为照耀忽有惊颷从空飞堕声如鍧雷凛乎不可留从者扶挽而出有野老来告曰谷底无人行须从高处俯瞰则壑中景物不能遁藏矣予三人乃折东北缘坡坂而升数里至一寺汲泉瀹茗少憇又东一里所有大石四面如削村人搆亭其上今燬矣又东升三里至仙真阁阁之南有石洞洞前石槛可凭则见向之石门在其西下视数千尺壑底水石如洼如盆或方如槽黛蓄膏停不可名状防风度壑如恐涛激撞乃知向之雷鍧处卑使然也二公曰使此景在淮扬吴越之间当涂金碧以饰之寸土之价可值千万而弃于荒莽诚可惜哉又闻北山有名石岩侵晓骑行三十里遥见一物如白莲杰出翠防中仆僮皆讙哗骑者加策舆者努挽至则有佛宫倚山而搆以地里计之当在防苍悉达之背四望空阔心自豁然便有御长风凌倒景之意雪屏曰昔者观于大壑则思守独乃今观于绵渺则思逺游二者将何取衷哉史城曰昔所见者奥故思深今所见者旷故志大势使然也予曰境变则体殊情生则智隔皆有乖于圣人之常者也
　　云龙山
　　逾自三十里而逺四山盘束如辏若苍虬行天百灵景从蛇蜒飞舞可愕可爱前出数百里林木苍郁拔起如画路人指曰是名石室中可坐千人又前数十里石岩欹上而削下有峯数万营户其阳土人利其用旁有石洞一罅启牖上其内平经行者夜宿其中足容百人云有虎豹蛇虬患其前石峯十数崒嵂云表隠若城壁风松语天半可望不可即一迳逶迤侧入使有百人守之虎士数万未可傍也其中皆山箐广数十弓袤数里两峯石笋如束草木连蜷云气出其间如白练竒形诡势鬼凿神局不相连属如覆盂如巨牖如虎噬如龙翔凤翥如玉女靓妆勇夫卓旗千变万状不可殚记遥睇其中回峯盘固翠云相荡琅玕琪树瑶草文鹿出入忽意者必有安期羡门往来其间非人世也不然则山精木客之窟宅殆有神物为之启闭世有谢安灵运刋木通道竒秘当不在十丈洞天下日昃絶壑火光青荧疑为鬼燐策马疾驰宿小云龙山下马牛肩摩尾系无算两山万石林峙雕玉镂雪白光摩夹甚怪土人凿山为峡骑可通南即大云龙从絶顶鸟道斗絶云雾间踸踔数里不敢俯睨一峯东转屹若屏幛可数千仞峭拔尤甚
　　阿卢仙洞
　　至大洞口有大虎石当门左旁有廊一连四隔颇露其竒行数步有小洞口止容一人匍匐而入亦有大虎石当门又数步路甚狭若人咽喉然行数步其路宏厰深邃不辨东西南北也又下雕栏一周行数步下有防云一段左旁有大伞葢一柄又行旁有甑二女供炊行数步旁有宝塔一峯行数步旁有狮象猿三兽固无全形皆显其首行数步悬石甚多鸣哑各异以石扣之其声有如大鼓者有如洪钟者咚咚隠隠足耸聴闻行数步水滴有灯盏圆深可爱行数步有擎天玉柱高三丈许身披锦绣挺然独立直抵于山顶真天下竒观也行数步有水田一段牛眠其内行数步有瑶床一张若施帐幔者行数步佛龛一座搆檐结栋虽工于画者不能模仿其妙矣行数步右旁陡下有水其深莫测
　　临安三洞
　　临安古句町国治在滇之巽方势最下达交广界仅四百里气蚤燠初春衣不能裌望皆童阜郡治博大而爽垲西北有水云万象南明三洞者传竒乆矣余友宾岩何君海峯朱君日谋与余往余先往毕试事迟之乃丁夘花朝也继得二君书不果来厥明与壁山卢君出东门北渡泸江桥迳南营哨焕文诸山从右起连峯竞如秀环郡防黛行约两舍至南明洞洞前亭三楹頫瞰羣峯足供杯酌与卢君携手步洞门门仅容二人似卑贱从右小石门俯偻入稍进四顾高敞白石胜玉钟乳悬注物象环诡岩畔若垂旒状者不可殚述爰有天接启不假炬光日射石室万形可辨与卢君坐石上各数觥罢至洞底岩高四寻许上露大窍竒树婆娑舞影落洞中又南明第一观也出洞从左登降岩壑可二里至万象洞口半规悬壁吐檐若广厦与卢君倚驺奴肩下磴憇其门酌罢秉炬入百武许垂乳万状十倍南明中惟石轮藏特异即雕刻不能到旁一小池如芙渠容水数升余饮之甘清凉惊骨自是从者各牛饮其中不竭葢天浆乎稍进一里攀磴上下乱石钩衣前令数童子击石钟石磬余倚壁聴之声戛戛绕万窍此又南明所无再进一里许多支壑危石横道深黒难测传闻此洞杳不可极石路防岈蹑屩甚艰乃出洞陟磴道踸踔深沙中命二吏从前后曳拥始就平遂席地坐与卢君相对张吻作锯木声少息复北行折而东沿山麓行十里道苦之更复下山从西涧沿泸江入水声倾涧澎巅雷转约三里至水云洞洞旧名岩洞殊萧索不称余易今名云洞门峻启霞壁刺天石堂窔奥显敞寡匹垂乳如林难以辞叙稍进则飞龛丹盘标举旁发曲折其中如遵两掖其石扉高雄吞束长津上垂石数丈若有天帝端居清虚之表令人正襟而立再进则秉炬望一窦乃江水奔流处不可迳矣余顾卢君谓兹洞明豁闳杰胜万象南明逺甚真足乐也将理策返左右曰此前门若观中洞更竒余与卢君抚掌曰有是哉遂由北行山迳羊肠舍舆而步可三里至中洞甫至洞口见飞岩截云似坠复倚一石柱从右撑拄甚竒与卢君列席坐沙上仰对苍壁下临江水葢泸江从前门入者伏流至此素湍渌潭回青倒影特可称心时指挥王盘石命渔者取鱼数头跳抨水中令庖丁击之佐觞焉觞数行毕由左渡桥入时日射洞水岩悬万数上下摇动最为佳境稍入深黒前列大炬松灯百余枝驱鼓吹十余人传响前导携从者暨逺近旄倪来观者防五百人稍进一里许顾四围石形玉立上悬下踞左诡右竒不可穷极究诘又进数百步翠屏石柱珑透藻丽文逾刻画如是者百余处游人穿屏柱左右随意杂踏此中敞旷不止容数万人见空中四垂如蛟龙倒饮如幢幡标建凡宇宙水陆动植物象洪纎悉备两壁间千门万户不惟足迹难遍如昔人所谓目不周翫情不给赏者矣又沿水行一里部吏好事者用木块上作梅花灯百余浮水中防防星流参差相望复沿水行半里隠隠见一人立水中亟索长炬照之乃白石丈余类大士像下有石鹦鹉似傍大士而鸣从者皆呼此水观音合掌礼之又渡桥行二里许冥冥漠漠仰面环视四无界际碧潭澄渟寒烟萦罩间有腥风逆鼻神魄俱怖时从者各携灯炬命尽烧之不下千余火无光熖初甚疑悸旋思之乃倾倒深广火力耗防仍命二三武吏取烽火数竿横竪射之皆如行空中不可极乃知斯境高广无量欲再探部吏皆作惊竦状请罢一恐炬火难继一恐大逺迷归余忽回想距洞口诚寥邈矣遂返洞中皆平沙无援高降深险出洞口时真似脱胎天府偶落人间徘徊灵境怅焉如失
　　顔洞
　　临安府去城数十里有洞曰顔洞嘉靖中自县丞顔宏所开也其地两山夹峙水从洞入洞口白石一柱如玉垂水中闇然莫测顔放舟燃火而入穷其至极然后知洞有三层迤盘旋而上入深四十余里广处可坐千人高不知其防何洞水出阿迷州下洞一龙仰附于洞前二足捧头而下鳞角眼爪纤悉具备中洞狮象相峙于口内则飞走之禽器具之物不可枚数若白鹭青鱼黄罗伞红桌围种种色相宛然而钟鼓二石扣之声切肖也入深观音半身面如傅粉唇若防珠头总一髻左有青石浮瓶右有白石鹦鹉尽则石床一张上下四柱菱花片壁即人间之拔步耳上洞一层一僧一道蹲踞相视若渔樵问答之状极后洞门坐一老翁戴东坡巾但少生气耳又普安进山四十里有玲珑石树二株一则绿干红花之桃一则青干白花之李非若绘画于壁者也瑛疑洞中肖形之物或前代好事者为之






</div>
    <div class="pagination">
<a href="图书编_page119.html">上一页</a><span>...</span><a href="图书编_page115.html">115</a><a href="图书编_page116.html">116</a><a href="图书编_page117.html">117</a><a href="图书编_page118.html">118</a><a href="图书编_page119.html">119</a><span class="current-page">120</span><a href="图书编_page121.html">121</a><a href="图书编_page122.html">122</a><a href="图书编_page123.html">123</a><a href="图书编_page124.html">124</a><a href="图书编_page125.html">125</a><span>...</span><a href="图书编_page121.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
