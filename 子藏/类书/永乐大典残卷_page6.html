<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 6 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 6 页/共 331 页</h1>
    <div class="content">　　【姚成一雪坡集】
　　《芙蓉》：水芙蓉了木芙蓉，湖上花无一日空。卷却水天云锦段，又开步障夹堤红。
　　【周益公大全集】
　　《平园老叟周某，敬读次对兄芙蓉绝句，叹服不已，效颦于后》：秋花少似春花红，眼明见此木芙蓉。斜临野水作秋镜，似照晓妆浓未浓。
　　【洪迈盘州集】
　　《芙蓉》：高扌票幽艳自宜霜，弱草繁葩莫中伤。肯与红莲媚三夏，要同黄菊向重阳。
　　【陈简斋诗】
　　白发飘萧一病翁，暮年身世乐瓢中。芙蓉墙外垂垂发，九月凭栏未怯风。杜和裴迪诗：江边一树垂垂发。
　　【滕元秀诗】
　　《题蒋中丞庭下芙蓉》：三首西风吹下一庭秋，秋自无聊花更愁。醉脸晚来红拂掠，未妨萧瑟却风流。莫把秋芳与春比，物生各各以时行。只今独步西风里，那得春花与抗衡。菊与为朋竹与邻，闭门谁见晓妆新。不须多羡苏堤好，车马往来尘污人。
　　【熊冕山瞿梧集】
　　《芙蓉》：青鸾庭馆翠重重，雉扇娉婷雍万红。把似牡丹酣富贵，洛阳今是几秋风。《达且同知即席索芙蓉诗》：忆昔梦游芙蓉城，城中仙子千娉婷。霞舒云卷逞娇媚，朵朵汉家尹与邢。西风吹醒黄梁梦，帐暖香红谁与共。别来秋晚遇群仙，犹记联骖骑彩凤。太液池边翡翠楼，金屏绣褥何风流。那知锦里朱颜改，阿监青娥雪满头。不必对花长太息，荣华俯仰成尘迹。色空空色无了期，昨是今非又来日。
　　【李公明诗】
　　《芙蓉》：野花能白又能红，也在天工长育中。长对秋烟颜色好，岂知人世有春风。
　　【江湖续集】
　　《李龚诗》：懊恼春红不受赊，一枝枝似一团霞。玉霄露重秋烟冷，唐突西风是此花。
　　【南游寓兴集】
　　《芙蓉》：海天秋阔雁呼霜，篱落风凄菊破黄。谁把芙蓉栽近水，分明鸾镜照红妆。
　　【李忠定公集】
　　氵邑露披风浩莫收，嫣然秀色照清秋。佳人日暮来何处，翠袖红妆相对愁。
　　【吕元钧诗】
　　剪取芳条便种成，只从秋后吐繁英。清霜难拒红光减，仰视松筠浪得名。《再咏芙蓉》：一夕西风一度开，不须人力为栽培。化工何事存芽孽，长与为荒作瘴媒。岭外此花尤多，中元后盛开，瘴疠渐作，土俗恶之，目曰瘴媒。
　　【方澄孙纟同锦小藁】
　　《手种芙蓉，入秋盛开》：天然富贵又风流，簇簇湘妃起聚头。唤做牡丹何不可，高他一着见深秋。空山寂寂朋游少，为爱风姿手自栽。九十日秋犹暖热，一枝谢又一枝开。留侯美好妇人然，楚汉功成更得仙。疑与拒霜同品格，生来质弱节高坚。闹篮政自亦不恶，冷局由来未易知。开又争他桃李分，何缘同得芷兰时。
　　【虞俦诗】
　　《芙蓉盛开》：溪山明处开三径，松桂丛中擅一坡。天借缠头千丈锦，红云不尽绿云多。《忆南坡芙蓉》：宦游木末搴音蹇芙蓉，只有埋头簿领丛。怅望家山天样远。万枝相映落霞红。《和耘老弟南坡芙蓉》：蔟蔟坡头锦绣丛，几番消息问来鸿。素商未遣先惊绿，青女何妨更染红。向日壅培曾覆篑，有时灌溉亦连筒。年来羁宦成离索，却欠看花一醉同。《夏芙蓉》：四月池边见拒霜，园丁惊问此何祥。花如云锦翻新样，叶似宫袍染御香。病不能陪花酒伴，诗犹堪噪鼓旗傍。诸君笔力回元化，努力先春压众芳。和老子而今两鬓霜，未应痴绝泥机祥，不能木末搴朝露，争免篱边嗅晚香。便合折来书卷畔，讵宜簪向宝钗傍。漫山千树方芽甲，肯信人间有早芳。
　　【刘圻文诗】
　　晓看如玉暮如霞，浓淡分秋染此花。终日独醒干底事，晚知烂醉是生涯。
　　【陈龟峰诗】
　　紫茸排萼露微红，不比春花对日烘。冷落半秋谁是侣，可怜妖艳嫁西风。
　　【胡松窗诗】
　　妖红弄色绚池台，不作匆匆一夜开。若遇春时占春榜，牡丹未必作花魁。
　　【刘理诗】
　　翠幄临流结绛囊，多情长伴菊花芳。谁怜冷落清秋后，能把柔姿独拒霜。
　　【任希夷斯庵集】
　　《植芙蓉有怀》：为爱秋花霜后红，故栽千树待西风。却思少日拊头语，泪落花前鬓影蓬。
　　【容容先生诗藁】
　　《芙蓉手卷》：玉肌丝理转光深，画得如生不许临。忽忆小池霜后看，一枝斜印碧波心。其图以青绢为地，若扇头然，故云。《芙蓉初开有怀》：窗外芙蓉三两枝，被风吹绽不多时。娇红适向虚木需见，似送新题遣赋诗。腻骨丰肌类牡丹，牡丹争解找霜寒。花边有句道不出，思得铁心人共看。
　　【熊梦祥草堂集】
　　《南溪上种芙蓉》：夹水芙蓉密密栽，缘溪斜立照溪开。放教十里红将去，不尽溪流不要回。
　　【赵蕃淳熙藁】
　　《芙蓉道间二首》：芙蓉山上芙蓉尖，士人语。向人咫尺分毫纤。或如冠剑或鸟兽，令我左右烦窥觇。平生退之南山句，为渠特骋笔力严。那知刻画果办此，造物至是无留歼。芙蓉山下芙蓉渡，历尽崔嵬何物路。更观溪水突人来，令我诗情杂欣惧。舆夫重说松原山，如此积雨应生湍。从来潢潦无根源，水收石露须臾间。
　　【方秋崖集】
　　绿裳丹脸水仙容，不谓佳名偶自同。一朵方酣初日色，千枝应发去年丛。莫惊坠露添新紫，更待微霜晕浅红。却笑牡丹犹浅俗，但将浓艳醉春风。
　　【北石间禅师集】
　　《忆水芙蓉木芙蓉，寄西湖诸友》：竹凉池馆绿荷风，同看吴宫小队红。少却乱红深处擢，西陵桥北断桥东。花满秋城闯水明，镜中滴露掌中零。曾雠新咏游花下，写寄城中石与丁。
　　【曾丰樽斋集】
　　《吉之南门外见芙蓉烂开》：小春催出倾城色，笑倚墙头若招客。芬芳犹带秋风残，婀娜岂宜江路侧。诗眼惊红狂欲呼，熟看似细又似粗。花神留为菊后秉，天意遣作梅先驱。
　　【眉山唐子西集】
　　人间八月初霜严，芙蓉溪上春酣酣。二南变尽鲁叟笔，七国破后邹轲谈。人间三月春风好，溪上芙蓉迹如扫。周家盛处伯夷枯，汉室隆时贾生老。小儿造化谁能穷，几回枯折还芳丛。只应人老不复少，有酒且发衷颜红。
　　【王鲁斋甲寅藁】
　　《和易严兄芙蓉吟》：大专肫肫分四气，曜灵西征驾新霁。人间万宝告成时，白帝畴功有良贵。后皇嘉惠放一头，虫儿旌鸾毂恣晨游。蜀锦步帐数千里，烂然一抹眼波流。玉容沐露月梳晓，翠袖蹁跹舞微笑。雪舒霞卷竞芳禾农，照水迎风为谁好。水中木末眩骚人，拒霜宜霜名字新。平生不识春宵暖，甘随青女嫁花神。易岩胸中五千卷，景物驱归句中炼。赏花不是少年心，见花依旧少年面。石丁作主事难凭，子高那是梦仙瀛。何如醉乡自广大，幕天藉地山为屏。诗魇醒处风光转，梅花已筑受降城。
　　【张亻品拙轩藁】
　　《园丁报秀野对岸芙蓉盛开》：我家分占清溪曲，溪曲新添数椽屋。屋前花竹占清妍，更植芙蓉伴黄菊。植时止是三寸裁，雨打霜埋地气回。深培浅壅那费力，想见锦绣沿溪开。向来为渠转一语，欲绊秋光坚不住。于今秋光虽胜前，花开却恨隔江浦。畦丁知我酷爱花，风吹芳讯到官衙。淡红深粉足娇态，高高下下依日斜。人生行乐何须定，蹉见此花头次盛。蜂脾添密采偏多，蝶婢寻香屡来聘。因报畦丁轻削根，趁时乱插不厌繁。今年开遍明年续，要使长蒙天地恩。主人做官在虞水，亦有芙蓉满闲地。看花翻忆植花时，勺酒一杯谁寄似。
　　【僧文王向集】
　　《芙蓉花歌》：东邻槛外芙蓉花，初开粲粲如朝霞。今朝花谢枝空在，绕树千回只叹嗟。花谢明年还复开，红颜已去终难回。人生不及花枝耐，况有流光白发催。游子对花心醉醉。老翁见之如梦寐。解把浮生比梦中，肯计荣华与憔悴。
　　【中州集】
　　《党怀英西湖诗》：林飚振危柯，野露委荒蔓。孤芳为谁妍，一笑聊自献。明妆炫朝丽，醉态羞晚困。脉脉怀春情，悄悄惊秋怨。岂无桃李媒，不嫁惜婵媛。悠哉清霜暮，共抱兰菊恨。
　　【元虞集道园学古录】
　　《木芙蓉》：九月襄王宴渚宫，霓旌翠羽度云中。满汀山雨衣裳湿，宋玉愁多赋未工。丹霞覆苑洲，公子夜来游。终宴风露冷，折花登彩舟。《钱舜举折枝芙蓉》：白发多情忆剑南，秋风溪上看春酣。剪来一尺吴江水，拟比千花濯锦潭。
　　【虞集道园遣藁】
　　《摘芙蓉》：明月丹霞是镜湖，绿茵隐约锦模糊。西风满地吴王醉，卧看楼前教战图。
　　【许有壬至正集】
　　《调木芙蓉不花》：南土风宜陆地莲，移根培植不能妍。世间久绝司花手，却道殷韩是偶然。
　　【刘仁本亦玄集】
　　《木芙蓉画》：光浮仙掌露华浓，香滴丹砂晕玉红。太液池边秋月白，参差霞佩倚西风。
　　【王沂伊滨集】
　　《木芙蓉》：露白江清水殿凉，馆娃宫里宴吴王。美人醉起更衣晚，密帐温帷翡翠妆。
　　【抄录杂诗】
　　《木芙蓉》：木芙蓉，朝花白，暮花红。世情两翻覆，正与此花同。木芙蓉，生墙东，死墙东。只换色，不换丛。世情翻覆无间断，若比此花根亦换。
　　【舒岳祥阆风藁】
　　溪山潇洒最宜秋，缓步何须百尺楼。乱后见花如故旧，老来得酒更风流。幽荪暗拆谁知处。好鸟一啼人举头。欲对黄华开口笑，茫然消息也堪愁。《平皋木芙蓉千株，烂然云锦，醉行其中，如游芙蓉城也。作歌纪之》：牡丹一名木芍药，拒霜也号木芙蓉。好花名尽多重垒，不取枝同取貌同。悲鸿一声天雨血，落霞万顷江饮虹。水花已尽岸花出，千朵万朵能白红。曾共鸳鸯登绣褥，也随溪鸟束鸟上屏风。金钗欲插嫌花压，玉手高攀与面重。弄色合欢无限思，九心千叶为谁容。朝看花开红偏淡，莫见花敛红转浓。朝开夕欢如趋市，明日风光移别。平生爱花入骨髓，白头出没芳丛里。清晓穿花秉烛归，花摇露堕秋溪水。汲溪入瓮琥珀成，驻得朱颜与花似。老我逢花六十秋，花开花落水悠悠。未吃太平一杯酒，岁岁花开伴白头。
　　【范德机集】
　　《芙蓉》：芙蓉生石壁，云锦映青松。那忆南州路，归船处处逢。
　　【程礼部集】
　　《芙蓉远碧》：女娲揉灰土，削作青芙蓉。一笑堕平地，化为烟外峰。遥空秋水积，烂色晨露浓。因之朝玉京，仙人迈高踪。
　　【廉文靖公集】
　　《芙蓉盛开，余方在病，姑题数语，以答芳时》：芙蓉发高秋，结根近流水。亭亭袅修茎，鲜鲜益繁蕊。我病绝华觞，徒赏亦成喜。浓露醉朱颜，清风翻绿被。开阖（一作翕张）随时明，毅然象端士。循吟夜景寒，雅歌时振履。《黄粹翁和余芙蓉诗，有赠无玉音，未肯纳履之句，因复用前韵送之》：闻君驾征轩，迢迢渡烟水。徘徊未忍去，倩眄炫新蕊。缓唱骊驹歌，犹能一笑喜。少白皋行素商，零霜百草被。潇洒出世姿，赋咏有奇士。郑重蕴馀晖，明年听朱履。《绵州荒山道傍芙蓉盛开》：台榭琼瑶姿，初非媚幽山。伊谁植老根，安遇怡芳颜。坚持随日心，不放秋光阑。马口骑困病客，况尔生清欢。晤言匪遑久，暝色埋层峦。
　　【郝经陵川集】
　　《仪真馆后园芙蓉》：诗人重江花，池圃不敢唾。芙蓉十数丛，下马开已过。霜霁馀秋阳，残花两三个。倏忽今年春，兀若孤馆坐。拨土浇新芽，镇日看长大。绿玉生柯条，蔓草为划艹坐。秋风吹红苞，半吐娇欲破。初如搭红粉，褶皱烟脂氵宛。日高颜渐酡，醉髻惊马坠。轻风一披拂。零乱霞风占簸。脉脉吴宫深，盈盈楚腰饿。露重力不任，欲就锦苔卧。娇多韵有馀，所恨唱不和。只应魇苦断，为汝歌楚些。《庚戌岁九月中，于西田获早稻芙蓉》：久客未还反，殷忧徒多端。对花复举杯，暂得心田安。芙蓉如美人，盛容耐窥观。愁红渍粉深，醉脸伤春还。上日娇晕滋，依风翠绡寒。含涕有深思，欲言还羞难。露重膏沐新。低垂泪阑干。无情似伤情，使我凋朱颜。载歌更献酬。物我何相关。起来拂花舞，不复为嗟叹。《芙蓉》：池馆无人花正愁，仙家城郭楚江头。一廉斜日锦云晚，万里西风红露秋。深院周围情脉脉，小山侧畔思悠悠。只应来岁蓬蒿底，埋没兵尘取次休。《霜后芙蓉》：憔悴江头秋牡丹，南人弃掷北人看。明妃出塞胭胭冷，霜满琵琶泪满鞍。
　　【寓庵稿】
　　《中峰寺见芙蓉》：迢迢高涧水，下注清冷池。池上何所有，上有芙蓉枝。芙蓉何娟娟，绿叶敷红滋。不生湘汉间，左右随风披。如何在空谷，若与幽人期。素心果如此，孤独将无辞。
　　【程雪楼集】
　　《至洪王肯堂治书，见示芙蓉诗，次韵二首》：春风歇桃李，秋雨深莓苔。萧然公馆间，得此奇种栽。九天清露零，一道红云开。勾牵绿衣队，酣宴瑶池杯。禾农妆月鉴悬，丽服霜刀裁。瑞莲涌平地，妙色分五台。斩足陪飞仙游，偏称幽人怀。终疑阆苑去，嘉会何时谐。此日眼双明，临风首低回。长当歌楚骚，招得花神来。幽居有佳人，赧颜晕红玉。饱承仙掌露，沐虿发曲。一望西风尘，倚竹翠袖拂。闲临清水照，静对远山矗。向来涉江人，见谓江成陆。楚楚灵均裳，贮丽为谁鬻。惟应妙手画，挂壁薄夫肃。后皇植众芳，艳艳列金屋。讵知漆室尤，不在春睡足。结言遗吾相，高举郢书烛。
　　【胡禾氏紫山集】
　　《至元十五年九月二十三日，赏翟侯虚锦亭芙蓉》：淡白轻红宫样妆，醉客醒态巧低昂。天寒翠袖娇无赖，珍重微云护晓霜。芙蓉临水四围栽，正要佳宾数往来。不用名家金步障，天教看色画屏开。露冷霜寒江树空，西风开到锦芙蓉。浑如晋武平南后，越女吴姬满六宫。荆土藩篱尽此花，北人初见入惊夸。贵无贱有真堪惜，回首西风化彩霞。
　　【王景初兰轩集】
　　《芙蓉》：梦入神仙海外城，醉红香拥万娉婷。觉来烟雨秋江晚，依旧骚人伴独醒。
　　【丁复桧亭稿】
　　《题芙蓉》：秋江渺渺百花尽，天色渐寒愁夜长。春情梦断西风起，一树栏开红拒霜。
　　【王恽秋涧集】
　　《芙蓉》：平生不识翠苞纤，真色还欣到尔瞻。娇绽葵芳无两样，闹妆橙叶更多尖。一溪野水明妆镜，满树清香拂绣帘。开谢已甘秋色晚，碧桃红杏我何嫌。
　　【艾性夫诗】
　　露冷红酥不带愁，湘兰楚菊共清修。灵均死去无人问，闲却沧江一片秋。
　　【卢疏斋集】
　　《赋得秋水芙蓉，题丹阳刘氏别业》：满意秋江玉镜台，清风时为故人来。谢家池畔芙蓉晚，惆怅春工去后栽。
　　【靖传翁百花诗】
　　此花又名拒霜，庆历中有见丁度按辔，侍女迎作芙蓉馆主，俄闻丁卒。石曼卿去世后，有见之者，云：我今为仙，主芙蓉城。欲见者同往，不诺，骑一素驴而去。近诗：十里秋红照马蹄。少陵诗：褥隐绣芙蓉。如馆如城几艳丛，浅深十里尚秋红。且图席地看花醉，肯羡豪家绣褥工。
　　【萨天锡石林稿】
　　《三益堂芙蓉》：班帘十二卷轻碧，秋水芙蓉隔画栏。彩扇迎风霞透影。锦袍弄月酒生寒。湘妃翠袖留江浦，仙掌红云混露盘。只恐淮南霜信早，绛纱笼烛夜深看。
</div>
    <div class="pagination">
<a href="永乐大典残卷_page5.html">上一页</a><a href="永乐大典残卷.html">1</a><a href="永乐大典残卷_page2.html">2</a><a href="永乐大典残卷_page3.html">3</a><a href="永乐大典残卷_page4.html">4</a><a href="永乐大典残卷_page5.html">5</a><span class="current-page">6</span><a href="永乐大典残卷_page7.html">7</a><a href="永乐大典残卷_page8.html">8</a><a href="永乐大典残卷_page9.html">9</a><a href="永乐大典残卷_page10.html">10</a><a href="永乐大典残卷_page11.html">11</a><span>...</span><a href="永乐大典残卷_page7.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
