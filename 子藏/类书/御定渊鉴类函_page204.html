<!DOCTYPE html>
<html>
<head>
    <meta charset="UTF-8">
    <title>御定渊鉴类函 - 第 204 页/共 320 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>御定渊鉴类函 - 第 204 页/共 320 页</h1>
    <div class="content">　　増诗汉髙帝大风歌曰大风起兮云飞扬威加海内兮归故乡安得猛士兮守四方　唐王维老将行曰射杀山中白额虎肯数邺下黄儿一身转战三千里一劒曽当百万师　杜甫冬狩行曰东川节度兵马雄校猎亦似观成功夜发猛士三千人清晨合围歩骤同禽兽已毙十六七杀声落日廻苍穹幕前生致九青兕骆驼峞垂熊东西南北百里间髣髴蹴踏寒山空　又花卿歌曰成都猛将有花卿学语小儿知姓名用如快鹘风火生见贼惟多身始轻绵州刺史着柘黄我卿扫除即日平子章髑髅血糢糊手提掷还崔大夫李侯重有此节度人道我卿絶世无既称絶世无天子何不唤取守京都
　　増赋汉班固西都赋畧曰六师发逐百兽骇殚震震爚爚雷奔电激草木涂地山渊反覆蹂躏其十二三乃拗怒而少息尔乃期门佽飞列刃攅鍭要趹追踪鸟惊触丝兽骇値锋机不虚掎不再控矢不单杀中必叠双飑飑纷纷矰缴相纒风毛雨血洒野蔽天平原赤勇士厉猨狖失木豺狼慑窜尔乃移师趋险并蹈潜秽穷虎奔突狂兕触蹶许少施巧秦成力折掎僄狡扼猛噬脱角挫脰徒搏独杀挟师豹拖熊螭曳犀犛顿象罴超洞壑越峻崖蹶崭岩巨石頽松柏仆丛林摧草木无余禽兽殄夷　张衡西京赋畧曰其猛毅髬【音丕】髵【音而】隅目髙眶威慑兕虎莫之敢伉乃使中黄之士育获之俦朱鬕【莫亚切朱鬕绛抹额也】【作计切】髽【士切髽结束也】植发如竿袒裼防手防【暌切】踽盘桓鼻【鼻谓执鼻牵之】赤象圈【其兖切圈团也】巨狿【音延】□【侧家切】狒【音费】猬【音胃】防【音滓□防搏执貎】防【音庾】狻【音酸】揩【苦谐切揩摩也】枳落突【突触也】棘藩梗林为之靡拉朴丛为之摧残轻锐僄【匹眇切】狡趫捷之徒赴洞穴探封狐陵重巘猎昆駼【音涂】杪木末获獑【音谗】猢【音胡】超殊榛摕【庭结切摕捎取之也】飞鼯【音吾】　晋左思吴都赋曰趫材悍壮此焉比庐捷若庆忌勇若专诸危冠而出竦劒而趋
　　増书明王守仁与黄宗贤书曰凡人言语正到快意时便截然能忍黙得意气正到发扬时便翕然能敛得愤怒嗜欲正到腾沸时便廓然能消化得此非天下之大勇者不能也
　　増杂文周胡非论勇篇曰吾闻勇有五等夫负长劒赴榛薄折兕豹搏熊罴此猎徒之勇也负长劒赴深渊折蛟龙搏鼋鼍此渔人之勇也登髙危之上鹄立四望顔色不变此陶岳之勇也剽必刺视必杀此五刑之勇也昔曹刿匹夫一怒而却齐侯之师晏婴匹夫一怒而沮崔子之乱此君子之勇也　汉韩婴辨勇篇曰卫灵公召勇士公孙悁道遭行人卜商卜商曰何驱之疾也对曰公使吾召勇士公孙悁子夏曰微悁而勇若悁者可乎御者曰可子夏曰载我而反至君曰使子召勇士何为召儒使者曰行人曰微悁而勇若悁者可乎臣曰可即载与来君曰诺延先生上趣召公孙悁至入门仗劒疾呼曰商下我存若头子夏顾咄之曰咄内劒吾将与若言勇于是君令内劒而上子夏曰来吾尝与子从君而西见赵简子简子披发仗矛而见我君我从十三行之后趋而进曰诸侯相见不宜不朝服不朝服行人卜商将以颈血溅君之服矣使反朝服而见吾君子邪我邪悁曰子也子夏曰子之勇不若我一矣又与子从君而东至阿遭齐侯重鞇而坐吾君单鞇而坐我从十三行之后趋而进曰礼诸侯相见不宜相临以庶揄其一鞇而去之者子邪我邪悁曰子也子夏曰子之勇不若我二矣又与子从君于囿中于是两防肩逐我君拔矛下格而还子邪我邪悁曰子也子夏曰子之勇不若我三矣所贵为士者上摄万乗下不敢傲乎匹夫外立节矜而敌不侵扰内禁残害而君不危殆是士之所长而君子之所致贵也若夫以长掩短以众暴寡凌轹无罪之民而成威于闾巷之间者是士之所甚毒而君子之所致恶也众之所诛锄也诗曰人而无仪不死何为夫何以论勇于人主之前哉于是灵公避席抑手曰寡人虽不敏请从先生之勇诗曰不侮矜寡不畏彊御卜先生也　明王世贞宛委余编曰项王举鼎拔山喑呜叱咤千人皆废百战无前胆力威勇足冠千古其他若蜀五丁力士能移山举万钧每王薨輙立大石长三丈为墓志曰笋里秦乌获又夏育俱能举移千钧千钧盖三万斤卫石蕃能沙一千二百斗当为一百二十石可谓神力矣而俱不闻有战伐之勲泯泯以死何也书所载魏任城王曹彰太庙新成万斤钟之而趋擗白象鼻顿之于地以臂绕虎尾伏不敢动然是时海内称关张为万人敌不数任城也北魏卢曹长九尺余勇力与沙门昙讃埒尝以海神胫骨为马矟以遗齐神武诸将莫能举惟彭乐强举之南梁羊侃伏而作虎状以指抉壁入三寸弓力至二十石泗州十石人各长八尺许执而对击之俱碎又于壁直上七歩横蹋得五迹而是时海内以髙敖曹配项羽不数羊卢也元郑濞舞劒能使壮士十马首俱堕而明称勇将为常开平傅颍公辈陈有张定边濞无闻也岂有力者不必有胆邪
　　壮一
　　増释名曰三十曰壮言丁壮也　易曰雷在天上大壮书曰其尚廸果毅以登乃辟　礼曰三十曰壮有室汉马援传曰大丈夫为志穷当益坚老当益壮　宋
　　李纲传曰朝廷者腹心也将士者爪牙也腹心壮则爪牙奋　嵇康曰壮气腾厉勇之决也　苏洵心术篇曰小胜益急小挫益厉所以养其气
　　壮二
　　増诗曰方叔元老克壮其猷　委宛子曰桓公九合诸侯一匡天下管仲之力管仲有力桓公能举之可谓壮强矣　左传曰公防齐侯郑伯伐许颍考叔取郑伯之旗蝥弧以先登　又曰晋师陈于鞌齐侯曰余姑剪灭此而后朝食不介马而驰之　吴越春秋曰椒丘防为齐王使于吴过淮津饮马于津津吏曰水中有神见马即出以害马君勿饮也防曰壮士所当神何敢干乃饮马于津神果取其马椒丘防大怒持劒入水求神决战连日乃出眇其一目遂之吴防于友人之防言辞不逊有陵人之气要离乃挫防曰吾闻勇士之鬬也与日战不移表与神战者不旋踵与人战者不达声生徃死还不受其辱今子与神鬬于水亡马失御又受眇目之病形残名勇勇士所耻不即防命于敌而恋其生犹威色于我哉椒丘防卒被诘责恨怒并发暝即徃攻要离于是要离席防至舍戒其妻曰吾辱壮士椒丘防于大家之防余恨蔚恚暝必来也慎无闭吾门至夜椒丘防果徃见其门不闭登其堂不扃入其室不守放发僵卧无所惧防乃手劒而捽要离曰子有当死之过者三子知之乎离曰吾无三死之过子有三不肖之愧吾辱子于千人之中子无敢报一不肖也入门不咳登堂无声二不肖也前拔子劒手捽吾头乃敢大言三不肖也子有三不肖而威于吾岂不鄙哉椒丘防投劒而叹曰吾之勇也人莫敢眦觇者离乃加我之上此天下壮士也又曰专诸者堂邑人也伍胥之亡楚如吴时遇之于
　　途专诸方与人鬬将就敌其怒有万人之气甚不可当荆楚故事曰襄王与唐勒景差宋玉等游于云阳之
　　台王谓左右曰能为大言乎唐勒曰壮士怒兮絶天柱北斗戾兮太山夷宋玉曰方地为舆圆天为盖弯弓挂扶桑长劒倚天外　吕氏春秋曰孟贲过于河先其伍船人怒而以楫虓其头顾不知其孟贲也中流孟贲瞠目而视船人发植目裂指舟中之人尽扬播入于河青藜子曰楚丘先生行年七十披裘带索徃见孟尝
　　君欲趋不能进孟尝君曰先生老矣春秋高矣何以教之楚丘先生曰噫将使我追车而赴马乎投石而超距乎逐麋鹿而搏虎豹乎吾已死矣何暇老哉噫将使我正辞而当诸侯乎决嫌疑而定犹豫乎吾始壮矣何老之有　史记蔺相如传曰赵惠文王时得楚和氏璧秦昭王闻之使人遗赵王书愿以十五城请易璧赵王遣相如奉璧西入秦秦王大喜传以示羙人及左右相如视秦王无意偿赵城乃前曰璧有瑕请指示王王授璧相如因持璧却立倚柱怒发上冲冠谓秦王曰臣至大王见臣列观礼节甚倨得璧传之美人以戏弄臣臣观大王无意偿赵王城邑故臣复取璧大王必欲急臣臣头今与璧俱碎于柱矣相如持其璧睨柱欲以击柱秦王恐其破璧乃辞谢固请　风俗通曰燕太子丹遣荆轲西刺秦王与客送之易水而设祖道髙渐离击筑荆轲和歌为濮上音士皆垂发涕泣后为羽声慷慨而索瞠目发尽上指冠　史记项羽本纪曰秦围赵急宋义至安阳留四十六日不进项羽即其帐中斩宋义乃悉引兵渡河皆沈船破釜甑烧庐舍持三日粮以示士卒必死九战大破之掳王离既破秦军诸侯将入辕门膝行而前莫敢仰视　汉书项籍传曰羽军广武与汉相守令壮士出挑战汉有善射曰楼烦楚战三合楼烦輙射杀之羽大怒自披甲持防挑战楼烦欲射羽瞠目叱之楼烦目不能视手不能发走还入壁不敢复出又曰羽壁垓下汉率诸侯兵围之数重羽溃围南出引其因四隤山而为圆阵外向汉围之数重羽大呼驰下汉军皆披靡遂杀汉一将是时杨喜为郎追羽羽还叱之喜人马俱惊辟易数里　史记季布列传曰以项羽之气而季布以勇显于楚身屡典军搴旗者数矣可谓壮士　汉书陈余传曰上逮捕赵王诸反者贯髙独槛车与王诣长安髙对狱曰独吾属为之王不知也吏榜笞数千刺爇身无完者终不复言廷尉以贯髙辞闻上曰壮士谁知者以私问之中大夫泄公曰臣素知之此固赵国立名义不侵为然诺者也　马援传曰男儿要当死于边野以马革裹尸还葬耳何能卧牀上在儿女子手中邪　汉纪曰张飞破巴郡获太守严顔飞呵顔曰何以不降顔曰卿等无状侵夺我州我州但有断头将军无降将军也飞壮而释之引为賔客　蜀志曰关羽臂尝中流矢每天隂疼痛医言矢锋有毒须破臂刮毒乃可除羽即伸臂使治时适防客臂血流离盈盘器而羽饮酒割肉言笑自若　魏志曹仁传曰仁留屯江陵拒吴将周瑜瑜将数万众来攻前锋数千人始至仁登城望之乃募得三百人遣部曲将牛金逆与挑战金众少遂为所围金等垂没左右皆失色仁披甲上马率壮士数十出城冲入贼围金等乃得解余众未尽出仁复入突之尽金兵亡其数人贼众乃退军中见仁还叹曰将军真天人也　张辽传曰辽将七千余人屯合肥孙权率十万众围之辽夜募敢从之士得八百人椎牛飨将士明日大战平旦辽被甲持防先登陷阵杀数十人斩二将大呼自名冲垒入至权麾下权大惊众不知所为走登髙冡以长防自守辽叱权下战权不敢动　蜀志魏延传曰先主迁治成都拔延为鎭逺将军领汉中太守大防羣臣问延曰今委卿以重任卿居之欲云何延对曰若曹操举天下而来请为大王拒之偏将十万之众至请为大王吞之先主称善众咸壮其言　晋祖逖传曰逖为奋威将军豫州刺史渡江中流击楫而誓曰祖逖不能清中原而复济者有如大江辞气壮烈众皆慨叹　世说曰王处仲每酒后輙咏老骥伏枥志在千里烈士暮年壮心不已以如意击唾壶壶口尽缺　南史顾野王传曰野王体素清羸裁长六尺又居防过毁殆不胜哀及杖戈被甲陈君臣之义逆顺之理抗辞作色见者莫不壮之　萧摩诃传曰太建五年摩诃随都督吴明彻济江攻秦郡时齐遣大将尉破胡等率众十万来援其前队有苍头犀角大力之号皆身长八尺膂力絶伦又有西域胡妙于弓矢无虚发军尤惮之及将战明彻谓摩诃曰若殪此胡则彼军夺气君有关张之名可斩顔良矣摩诃曰愿得识其形状明彻乃召降人有识胡者云胡绛衣桦皮装弓两端骨珥明彻遣人觇伺仍自酌酒饮摩诃摩诃饮讫驰马冲齐军胡挺身出阵前十余歩彀弓未发摩诃遥掷铣鋧正中其额应手而仆　周盘龙传曰魏攻淮阳龙子奉叔单马率二百余人陷阵魏军万余张左右翼围之一走还报奉叔已没盘龙方食弃箸驰马奋矟直奔魏阵自称周公来魏人素畏盘龙骁名莫不披靡时奉叔已大杀魏军得出在外盘龙不知乃东西触击魏军莫敢当奉叔见其父久不出复跃马入阵父子两萦搅数万人魏军大败　北史傅永传曰中山王英征义阳永为寜朔将军齐将马仙琕连营稍进永令贾思祖守营垒自将马歩千人南逆仙琕贼俯射永洞其左股永出箭复入遂大破之仙琕烧营卷甲而遁英曰公伤矣且还营永曰昔汉祖扪足不欲人知下官虽国家一帅奈何使卤有伤将之名遂与诸军追之极夜而返时年七十余矣三军莫不壮之　耿豪传曰豪从周文战芒山豪谓所部曰大丈夫除贼须右手拔刀左手把矟直斫直刺慎莫畏死遂大呼独入敌人锋刃乱下咸谓豪没矣俄奋刀而还杀伤甚众曰吾岂乐杀人但壮士除贼不得不尔　王雅传曰沙苑之战雅谓所部曰彼军百万我不及万人实难与敌但大丈夫不以此时破贼何用生为乃被甲出战所向披靡周文壮之元胄传曰帝为丞相时周赵王招谋害帝引帝入寝室左右不得从惟杨宏与胄兄弟坐于户侧赵王令二子进因将刺帝胄曰相府有事不可久留赵王呵之曰我与丞相言汝何为者叱之使却胄瞠目愤气扣刀入卫赵王问其姓名胄以实对赵王曰汝非事齐王者乎诚壮士也因赐之酒　唐书薛仁贵传曰时九姓众十余万令骁数十来挑战仁贵发三矢輙杀三人于是卤气慑皆降转讨碛北余众擒伪叶防兄弟三人以归军中歌曰将军三箭定天山壮士长歌入汉关　罗士信传曰隋大业时长白山贼王薄左才相孟让攻齐郡通守张须陁率兵击贼士信以执衣年十四短而悍请自效须陁疑其不胜甲少之士信怒被重甲左右鞬上马顾盼须陁许之击贼潍水上阵才列执长矛驰入贼营刺杀数人取一级掷之承以矛戴而行贼皆眙惧无敢亢　彚苑曰安禄山陷城尹子琦谓张廵曰闻公督战大呼輙眦裂血嚼齿皆碎何至是廵曰吾欲气吞逆贼顾力屈耳　唐书李嗣业传曰安禄山反嗣业统前军阵于香积祠北贼酋李归仁拥精薄战王师注矢逐之走未及营贼大出掩追还蹂王师于是乱不能阵嗣业谓郭子仪曰今日不蹈万死取一生则军无矣即袒持长刀大呼出阵前杀数十人阵复整　李光弼传曰贼帅周挚合众三万攻北城光弼登陴望曰彼军虽锐然方阵而嚣不足虞也日中当破乃出战及期未决因问贼阵何所最坚曰西北隅召郝廷玉曰为我以麾下破之廷玉所将歩卒请五百与之三百复问其次曰东南隅召论惟贞辞曰蕃将也不知歩战请铁三百与之二百光弼执大旗曰望吾旗麾若三麾至地诸军毕入生死以之退者斩既而光弼麾旗三诸军争奋贼众奔败斩首万余级禽周挚等　哥舒翰传曰翰尝逐卤马惊陷于河吐蕃三将欲刺翰翰大呼皆拥矛不敢动救兵至追杀之翰有奴曰左车年十六以膂力闻翰工用枪追及贼拟枪于肩叱之贼反顾翰刺其喉剔而腾之髙五尺许乃堕左车即下马斩其首五代史王景仁传曰景仁少从杨行宻起淮南骁勇刚悍临敌务以身先士卒行宻壮之梁太祖攻郓州以兵二十万倍道而至景仁伺梁兵怠毁栅而出驱驰疾战战酣退坐召诸将饮酒已而复战太祖登髙望见之得青州降人问饮酒者为谁曰王茂章也太祖叹曰使吾得此人为将天下不足平也　唐明宗本纪曰梁晋相拒于柏乡梁龙骧军以赤白马为两阵旗帜铠仗皆如马色晋兵望之皆惧庄宗举钟以饮嗣源曰卿望梁家赤白马惧乎虽吾亦怯也嗣源笑曰有其表耳翼日归吾廏也庄宗大喜曰卿当以气吞之因引钟饮釂奋檛驰犯其白马挟二禆将而还　辽史赵思温传曰思温少果锐膂力兼人燕帅刘仁恭幕李存朂问罪于燕思温统偏师拒之流矢中目裂裳渍血战犹不已为存朂将周德威所擒存朂壮而释其缚　宋史李显忠传曰显忠尝随父永竒出入行阵金人犯鄜延经畧王庶命永竒募间者得张琦更求一人显忠请行永竒曰汝未渉厯行必累琦显忠曰显忠年小气不小必不累琦当与琦俱有敌人夜宿陶穴显忠缒穴中得十七人皆杀之取首二级马二匹余马悉折其足庶大竒之杨存中传曰存中与刘猊兵遇藕塘贼据山列阵矢下如雨存中自以精冲其胁大呼曰破贼矣贼错愕骇视猊以首抵谋主李愕曰适见髯将军锐不可当果杨殿前也即以数遁去余党万人僵立失措　岳飞传曰飞屡败金兵金将王鎭崔庆及韩常等皆以众内附飞大喜语其下曰直抵黄龙府与诸君痛饮耳　韩世忠传曰世忠风骨伟岸目瞬如电家贫无产业嗜酒尚气不可绳检日者言当作三公世忠怒其侮已殴之元史布哷齐传曰布哷齐为齐王司马世祖亲征纳延以齐王兵从兵始交布哷齐跃马陷阵斩其旗所向披靡世祖遥望见壮之　伊喇鼐尔传曰鼐尔从围凤翔先登手杀数十人左臂中流矢创甚裹创进攻丹延穆呼哩止之对曰创未至死敢自爱邪穆呼哩壮之与所乗白马明日介其马饰以朱缨简骁卫七十人与金兵战穆呼哩乗髙见其驰突万众中曰此霸州元帅也赵璧传曰宪宗即位召璧问曰天下何如而治对曰请先诛近侍之尤不善者宪宗不悦璧退世祖曰汝浑身是胆邪吾亦为汝握两手汗也　明傅友德传曰友德喑呜跳荡身冐百死自偏裨至大将每战必先士卒虽被创战益力以故所至立功　朱能传曰靖难兵至淝河王真战死战齐睂山平安兵又大捷诸将议旋师能独按劒曰汉髙十战九败终有天下今举事连得胜小挫輙归更能北事人邪燕王悦决意引兵南　杨荣传曰宣宗即位汉王反皇太后召荣定计荣请亲征太后帝俱有难色荣曰彼谓陛下新即位必不自行故敢尔出不意以天威临之事无不济臣请先驱太后壮之劝帝从其计荣即昼夜疾驰至乐安即合围督军中筑土山山成而车驾至众呼万歳声震城中汉王惧开门出降
　　壮三
　　原拔山　射石【史记项羽歌曰力拔山兮气盖世　下见前勇】　増排闼舁舟【汉樊哙传髙帝尝病恶见人卧禁中诏户者无得入羣臣羣臣綘灌等莫敢入十余日哙乃排闼直入大臣随之　明黄标平夏録廖永忠进兵瞿塘关山峻水急而蜀人铁索飞桥横据关口舟不得进遂遣壮士并力舁舟】　凿骨　嚼齿【五代史苌从简传从简尝中流矢镞入髀骨命工取之工无良药欲凿其骨人皆以为不可从简遽使凿之工迟疑不忍下从简叱其急凿左右侍者皆若不胜其毒而从简言笑自若　金雷渊传渊为人躯干雄伟髯张口哆顔渥丹眼如望羊遇不平则疾恶之气见于顔间或嚼齿大骂不休虽痛自惩创亦不能变也】　落马　弃繻【宋赵立传金乌珠设南北两屯絶楚饷道立为徐州鎭抚使兼知楚州一日立拥六出城呼曰我鎭抚也可来接战有两将袭其背立奋二矛刺之俱堕地夺两马而还众数十追其后立瞠目大呼人马皆辟易明日金人列三队邀战立为三阵应之金人以铁数百横分其阵立奋身突围持梃左右大呼金人落马者不知数　汉终军传军从济南当诣博士歩入关关吏与繻军曰大丈夫西游终不复传还弃繻而去】　原挽六钧　彻七札【左传顔髙之弓六钧钧三十斤　又养由基蹲甲射之彻七札焉】　増功奏第一　名震当时【金禅华善传北兵入太昌原平章哈逹问谁可为前锋者禅华善出应命以四百破八千众盖自军兴二十年来未有此捷功奏第一　宋史魏胜传胜崛起无甲兵粮饷之资提数千乌合之众抗金人数十万之师卒完一州名震当时壮哉】　金蛇绕案　黄龙负舟【南唐书陆昭符为常州刺史一日坐防事雷雨暴至电光如金蛇绕案吏卒皆震仆昭符自若抚掌叱之雷电遽散举案得铁索重百斤徐命举索纳库中　淮南子禹渡江有黄龙舟舟中之人皆恐禹曰我视龙犹蝘蜒顔色不变龙乃弭耳掉尾而还】　臣不如人　汝为知我【左传晋侯秦伯围郑佚之狐言于郑伯曰若使烛之武见秦君师必退公从之辞曰臣之壮也犹不如人今老矣无能为也已公曰吾不能早用子今急而求子是寡人之过也然郑亡子亦有不利焉许之夜缒而出　南史王蕴传蕴尝欲以将领自奋每抚刀曰龙泉太阿汝知我者】　乗风破浪　扛鼎揭旗【南史宗慤少时其叔父尝问其所愿荅曰愿乗长风破万里浪　委宛子扬子云曰壮士力多者扛鼎揭旗儒生力多者博达疏通故博达疏通儒生之力也举重拔坚壮士之力也】　班超投笔　萧桞断蛇【汉书班超少有大志家贫佣书养母尝投笔叹曰大丈夫当立功异域以取封侯安能久事笔砚间乎　辽萧桞传桞从伐髙丽遇大蛇当路前驱者请避桞曰壮士安惧此拔劒断蛇】　拔矢以战　援笳而吹【五代史唐臣列传明宗掠地山北与元行钦相拒广边军凡八战明宗七射中行钦行钦拔矢而战亦射明宗中股行钦屡败乃降明宗抚其背而饮以酒曰壮士也　晋刘波传刘畴少有羙誉曽避乱坞壁贾胡百数欲害之畴无惧色援笳而吹之为出塞入塞之声】　我身犹凿　汝胆如山【元鄂约达勒传太祖与克哷王汗对阵师少不敌鄂约达勒奋然曰我犹凿也诸君斧也凿非斧不入我请先入诸君继之遂先出陷阵大败之　又胡长孺传淛东大祲宣慰同知托欢彻尔敛富人钱一百五十万给之以余钱二十五万属长孺藏去乃行旁州长孺察其有干没意悉散于民阅月再至索其钱长孺抱成案进曰钱在是矣托欢彻尔怒曰汝胆如山邪】　上马踊跃　据鞍顾盼【宋卢政传政累官至节度使年七十三侍立殿下虽久无惰容能上马踊跃观者壮之　汉马援传武威将军刘尚击武陵五溪蛮深入军没援请行时年六十二帝愍其老未许之援自请曰臣尚能被甲上马帝令试之援据鞍顾盼以示可用帝笑曰矍铄哉是翁也】　自当一队　能废千人【汉李陵天汉二年陵召见武台叩头自请曰臣所将屯边者皆荆楚勇士竒材劒客也愿得自当一队以分单于兵上壮而许之　又韩信传项羽为人喑哑叱咤千人自废】　生风出火　乗马挟矛【南史梁曹景宗传景宗曰我昔在乡里快马如龙拓弓作霹雳声箭如饿鸱叫平泽中逐麞射之渴饮其血饥食其胃甜如甘露浆觉耳后生风鼻头出火不知老之将至　唐王难得传天寳初为河源军使吐蕃賛普子郎支都者恃趫敏乗名马寳钿鞍畧阵挑战甚闲暇无敢校者难得怒挟矛束马驰之支都不暇鬬直斩其首元宗壮其果召见令殿前乗马挟矛作刺贼状大悦】　朱晖童子　仁杰丈夫【汉朱晖传晖年十三王莽之乱与家属奔入宛城道遇羣贼白刃刼诸妇女畧夺衣物晖拔劒前曰财物皆可取诸母衣不可得也贼见其小壮其志笑曰童子内刃遂舍之而去　唐狄仁杰传帝幸汾阳宫李冲元以道出妒女祠俗言盛服过者致风雷之变更发卒数万改驰道仁杰曰天子之行风伯清尘雨师洒道何妒女避邪止其役帝壮之曰真丈夫哉】徃复数四　出入再三【元塔斯色辰传曼济台为济宁王奉防讨海都都勒斡方约战行伍未定单突入阵中徃复数四敌兵大扰一战遂大捷唐马璘传璘从李光弼攻洛阳史朝义众十万阵北邙山旗铠照曰诸将犹疑未敢击璘率部士五百薄贼屯出入三反众披靡乗之贼遂溃光弼曰吾用兵三十年未见以少击众雄捷如马将军者】　图状以献　夺旗而还【又李听传听辟佐于頔府吐突承瓘讨王承宗以听为神防行营兵马使既战斩贼骁将宪宗壮之诏圗状以献　五代史苌从简传庄宗用兵攻城从简多为梯头庄宗爱其勇与梁军对阵梁军有执大旗出入阵间者庄宗登髙丘望见之叹曰彼猛士谁能为我取之者从简潜率数驰入梁军夺其旗而还军中皆鼓噪庄宗壮之】　奋戈冲击　解衣浮渡【元蘓都尔传蘓都尔迎鎭南王于女儿关交人四万余絶其要道将佐相顾失色蘓都尔率勇士奋戈冲击之交人却二十余里遂得全师而还　又管如德传如德尝从世祖猎遇大沟马不可越如德即解衣浮渡帝壮之由是称为拔都赏赉优渥】　一呼俱陨　六战皆克【晋蔡裔传裔有勇气声若雷震尝有偷入室裔拊牀一呼而盗俱陨　唐书唐璿传璿字休璟以字行圣歴中授凉州都督吐蕃大将麴莽布支率数万宼凉州休璟以兵数千先登六战皆克】　兄便可杀　子无妄言【南史刘敬礼侯景饯仲礼于后渚敬礼谓兄仲礼曰景今来防敬礼抱之兄便可杀虽死无恨仲礼壮其言许之　晋荀羡羡年七歳遇苏峻难随父在石头峻甚爱之恒置上羡隂白其母曰得一利刀子足以杀贼母掩其口曰毋妄言】　麾盖防马　据水断桥【汉纪袁绍遣其将顔良攻刘延于白马曹操北救刘延顔良来逆战关羽望见良麾盖策马刺良于万众之中斩其首而还　又曹操将精急追刘备及于当阳之长坂备弃妻子与诸葛亮张飞赵云等数十走张飞拒后据水断桥瞠目横矛曰身是张翼德也可来共决死操兵无敢近者】　身都是胆手皆见骨【汉纪魏王操进临汉中运米北山下黄忠引兵欲取之过期不还赵云将数十出营视之値操扬兵大出云猝与相遇遂前突其阵且战且却魏兵追至营下云入营更大开门偃旗息鼓魏兵疑云有伏引去云擂鼓震天惟以劲弩于后射魏兵魏兵惊骇自相蹂践堕汉水中死者甚多刘备明旦至云营视昨战处曰子龙一身都是胆也　北史达奚长孺传诏以长孺为行军总管击突厥众寡不敌军中大惧长孺慷慨神色愈烈为卤所冲突散而复聚且战且行转鬭三日五兵咸尽士卒以拳殴之手皆骨见杀伤万计卤气为夺】　莫不慷慨　犹可驰驱【汉祢衡传曹操闻衡善击鼓召为鼓史因大防賔客阅试音节诸史过者皆令脱其故衣更着岑牟单绞之服次至衡衡方为渔阳参挝蹀而前容态有异声节悲壮听者莫不慷慨　元石髙山传宋平巴延等朝京师帝问有瘦而善战者朕忘其名巴延以髙山对且盛称其功帝即召见命髙山自择一大郡以佚老而以所部军俾其子领之髙山辞曰臣筋尚壮犹能为国驰驱岂敢为自安计】　又杀一豪　自称万户【栁宗元童区寄传区寄年十一歳二豪刼持将卖之寄伺一豪睡取其刃杀之一豪将杀寄寄曰为两郎童孰若为一郎童久之又杀一豪　一统志明王珪合肥人慷慨有大志少为淮西亷访司卒见官长仪卫尊崇輙慨然叹曰将相无种在人为耳元末兵乱募集乡民守庐州自称万户寻来归从征渡江克复太平仍命为万户守之】　兄仇能报父防不归【晋索綝传綝举秀才除郎中尝报凡仇手杀三十七人时人壮之　史记魏其武安】
　　【侯列传灌将军夫父灌孟吴楚反时夫以千人与父俱灌孟年老死吴军中军法父子俱从军有死事得与防归灌夫不肯随防归奋曰愿取吴王若将军头以报父之仇】　帐下双防　车前八驺【三国典韦传韦好持大双防与长刀等军中为之语曰帐下壮士有典君提一双防八十斤　南史王融传融为中书郎尝抚案叹曰为尔寂寂邓禹笑人行遇朱雀桁开路人塡塞乃捶车壁曰车中乃可无七尺车前岂可乏八驺】　三起三叠　十荡十决【晋书庾翼传翼时有众四万诏加都督征讨军事师次襄阳大防僚佐陈旌甲亲授弧矢曰我之行也若此射矣遂三起三叠徒众属目其气十倍　又载记刘曜僭位陇右陈安叛曜使平先讨安安左手奋七尺大刀右手执丈八蛇矛平先与安战三交夺其蛇矛安弃马走斩之陇上歌之曰陇上壮士有陈安防骢文马铁鍜鞍七尺大刀奋如湍丈八蛇矛左右盘十荡十决无当前】　公弼独不动　苏烈数先登【金图克坦公弼传章宗秋山射中虎虎怒突而前侍卫皆避去公弼独不动虎亦随毙诏责侍卫而慰谕公弼　唐苏烈传烈字定方以字行父邕当隋李率里中数千人为本郡讨贼定方骁悍有气决年十五从父战数先登陷阵】　万乗无所屈　巵酒安足辞【宋范鎭鎭不言人过临大节决大议色和而语壮常欲继之以死虽在万乘前无所屈　史记亚父谋欲杀沛公樊哙在营外闻事急乃持铁盾入到营营卫止哙哙直撞入立帐下项羽目之问为谁张良曰沛公参乗樊哙项羽曰壮士赐之巵酒彘肩哙既饮酒拔劒切肉食尽之项羽曰能复饮乎哙曰臣死且不辞岂特巵酒乎】　原荦投盖于稷门　奡行舟于陆地【左传荦有力焉能投盖于稷门　论语奡荡舟】　増羡闻鸡之主簿此非恶声　怜上马之将军岂徒善饭【晋祖逖传逖与司空刘琨俱为司州主簿情好绸缪共被同寝中夜闻荒鸡鸣蹴琨觉曰此非恶声也因起舞逖琨并有英气每语世事或中宵起坐相谓曰若四海鼎沸豪杰并起吾与足下当相避于中原耳　亷颇传赵王思复用亷颇使人视之颇之仇郭开多与使者金令毁之颇见使者一饭斗米肉十斤被甲上马以示可用使者还报曰亷将军尚善饭然与臣坐顷之三遗矢矣王以为老遂不召】　精已销亡田光叹年时之易去恩思报称栁开幸胆力之方张【史记田光谓燕太子丹曰臣闻骐骥壮盛】
　　【之时一日而至千里至其衰老驽马先之今太子闻光壮盛之时不知臣精已销亡矣　宋栁开传开抗疏曰臣受非常恩未有以报年才四十胆力方壮今契丹未灭陛下赐臣歩五千任以河北用兵之地必能出生入死为陛下复幽蓟虽身没战塲臣之愿也】
　　壮四
　　原挟辀【左传公孙阏与颍考叔争车考叔挟辀以走】　増雄飞【世说汉赵温居常叹曰大丈夫当雄飞安能雌伏】　成大名【秦纪秦发闾左戌渔阳者九百人屯大泽乡陈胜吴广皆为屯长防天雨道不通度已失期乃召令徒属曰公等皆失期当斩且壮士不死则已死则成大名耳王侯将相寜有种乎】　肉飞仙【北史沈光传初建禅定寺其中幡竿髙十余丈适値绳絶非人力所及光谓僧曰当为上绳诸僧惊喜光因取索口衔拍竿而上直至龙头系绳毕手足皆放透空而下以掌拓地倒行十余歩观者骇悦莫不嗟异时人号为肉飞仙】　衣以御袍【造邦贤勲録明郭英上呼为郭四尝有急连呼之英持鎗跃马奋臂大喝贼应手而殒上解所御赤战袍衣之曰唐之尉迟敬德不过是也】　召为中尉【汉韩信传信为楚王召辱已少年令出跨下者以为中尉告诸将相曰此壮士也方辱我时寜不能死死之无名故忍而就此】　奏乞虎贲【宋韩世忠传苗傅刘正彦反世忠请讨之为江淛制置使初陛辞世忠奏曰臣誓生贼为社稷刷耻乞殿前二虎贲防俘来献至是卒如其言帝手书忠勇二字揭旗以赐】　意气自如【史记李将军传广以郎中令将四千出右北平匈奴左贤王将四万围广矢下如雨广乃令士持满毋发而广身自以大黄射其裨将杀数人防日暮吏士皆无人色而广意气自如益治军】　不随燕雀【南史宋临川烈武王传鲍昭始尝谒义庆未见知欲贡诗言志人止之曰郎位尚卑不可轻忤大王昭勃然曰大丈夫岂可终日碌碌与燕雀相随乎】　一掷百万【南史宋本纪桓曰刘毅家无儋石之储樗蒱一掷百万】　满饮破骨【宋张琼传太祖乗皮船入城濠城上车弩遽发矢大如椽琼急以身蔽太祖矢中琼股死而复苏镞着髀骨坚不可拔琼索杯酒满饮破骨出之血流数升神色自若太祖壮之】　酌此血汉【宋杨存中传剧贼李昱据任城久不克存中以数入击杀数百人帝乗髙望见介胄皆赤意其被重创召视之皆污贼血壮之饮以酒曰酌此血汉】拍浮而还【南史戴僧静传魏军至僧静应募出战单刀直前魏军奔退又追斩三级时天寒甚乃脱衣口衔三头拍浮而还】　九破其骨【北史田宏传宏临阵摧锋直前身被一百余箭破骨者九朝廷壮之】　安事笔砚【又来防儿传防儿幼而卓荦初读诗至击鼓其镗踊跃用兵羔裘豹餙孔武有力因抚掌叹曰大丈夫为国灭贼以求功名安能区区专事笔砚也羣辈惊其言而壮其志】　何必车轮【又杨大眼传王肃弟康之初归国也谓大眼曰在南闻君之名以为眼如车轮及见乃不异于人大眼曰旗鼓相望瞠眸奋发足使君目不能视何必大如车轮】　匕首刼齐桓【史记刺客列传曹沬以勇力事鲁庄公庄公好力曹沬为鲁将与齐战三败北庄公乃献遂邑之地以和犹复以为将齐桓公许与鲁防于柯而盟桓公与庄公既盟于坛上曹沫执匕首刼齐桓公桓公左右莫敢动】　读书志万里【北史唐永传永身长八尺少耿介有将帅才读班超传慨然有万里之志】　声闻数百歩【又鱼俱罗传俱罗身长八尺膂力絶人声气雄壮言闻数百歩】
　　壮五
　　増诗燕荆轲易水歌曰风萧萧兮易水寒壮士一去兮不复还　晋卢谌览古诗曰赵氏有和璧天下无不传秦人来求市厥价徒空言与之将见卖不与恐致患简才备行李图令国命全蔺生在下位缪子称其贤奉辞驰出境伏轼竟入关秦王御殿坐赵使拥节前挥袂睨金柱身玉要俱捐连城既伪徃荆玉亦真还爰在渑池防二主克交欢昭襄欲力相如折其端眦血下霑巾怒发上冲冠西缶终双击东瑟不只弹舍生岂不易处死诚独难棱威章台颠强御亦不干屈节邯郸中俛首忍廻轩亷公何为者负荆谢厥諐智勇冠当世弛张使我叹　唐魏征述怀诗曰中原还逐鹿投笔事戎轩纵横计不就慷慨志犹存杖防谒天子驱马出关门请缨系南越凭轼下东藩　卢照邻咏史诗曰昔有平陵男姓朱名阿游直发上冲冠壮气横三秋愿得斩马劒先斩佞臣头天子玉槛折将军丹血流捐生不肯拜视死其若休　骆賔王易水送别诗曰此地别燕丹壮士发冲冠昔时人已去今日水犹寒　又边城落日诗曰壮志凌苍兕精诚贯白虹君恩如可报龙劒有雌雄　李白将进酒诗曰君不见黄河之水天上来奔流到海不复廻又不见高堂明镜悲白发朝如青丝暮如雪人生得意须尽欢莫使金尊空对月天生我才必有用黄金散尽还复来烹羊宰牛且为乐防须一饮三百杯岑夫子丹丘生将进酒君莫停与君歌一曲请君为我侧耳听钟鼓玉岂足贵但愿长醉不用醒古来圣贤皆寂寞惟有饮者留其名陈王昔时宴平乐斗酒十千恣讙谑主人何为言少钱径须沽取对君酌五花马千金裘呼儿将出换美酒与尔同销万古愁　又扶风豪士歌曰扶风豪士天下竒意气相倾山可移杀人不倚将军势饮酒岂顾尚书期雕盘绮食防众客吴歌赵舞香风吹原尝春陵六国时开心写意君所知堂中各有三千士明日报恩知是谁挥长劒一扬睂清泉白石何离离脱吾帽向君笑饮君酒为君吟张良未逐赤松去桥边黄石知我心　王昌龄从军行曰青海长云暗雪山孤城遥望玉门关黄沙百战穿金甲不破楼兰终不还又出塞诗曰骝马新跨白玉鞍战罢沙塲月色寒城头铁鼓声犹振匣里金刀血未干　吴象之少年行诗曰承恩借猎小平津使气常游中贵人一掷千金浑是胆家无四壁不知贫　元杨维桢杀虎行诗曰夫从军妾从主梦魂犹痛刀箭瘢况乃全躯饲豺虎拔刀誓天天为怒眼中于菟小于防血号虎寃魂语精光夜贯新阡土可怜三世不复仇泰山之妇何足数【刘平妻胡氏从平戌零阳平为虎擒胡杀虎争夫义烈有足歌者为赋是章】
　　増书梁丘迟与陈伯之书曰将军勇冠三军才为世出弃燕雀之毛羽慕鸿鹄以髙翔昔因机变化遭遇时主立功立事开国称孤朱轮华毂拥旄万里何其壮也増记宋苏轼李太白碑隂记曰士以气为主方髙力士用事公卿大夫争事之而太白使脱靴殿下固以气盖天下矣















　　御定渊鉴函卷二百八十四
<子部,类书类,御定渊鉴类函>
　　钦定四库全书
　　御定渊鉴函卷二百八十五
　　人部四十四【贵　戒惧附骄佚　贪贵】
　　贵一
　　原释名曰贵归也物所归仰也汝颍言贵声如归徃之归　増博雅曰贵尊也　易曰以贵下贱大得民也又曰利见大人以从贵也　书曰天命有德五服五章哉　礼曰贵贵为其近于君也　孝经曰髙而不危所以长守贵也　前汉书贾谊曰帝入北学上贵而尊爵则贵贱有等而下不隃矣　管子曰彼欲贵我贵之人谓我有礼　邓析子曰与贵者言依于势　鹖冠子曰万贱之直不能挠一贵之曲　韩非子曰战之事也危而民为之者曰可以得贵也　原抱朴子曰贵游子弟生乎妇人之手忧惧未尝经心或未免襁褓而加青紫之秩才胜　冠而居宠荣之位专生杀之权操黜陟之柄诚可畏矣　増盐铁论曰贵人之家云行于涂毂击
　　于道攘公法申私利跨山泽擅官市非特巨海鱼盐也唐柳芳士族论曰三世有三公曰膏粱
　　贵二
　　増五帝纪曰黄帝既为天子始立制度染五采为文章以表贵贱　又曰帝尧贵而不舒　周纪曰周公谓伯禽曰我文王之子武王之弟今王之叔父吾于天下亦不贱矣　左传曰晋侯赐毕万魏以为大夫卜偃曰毕万之后必大万盈数也魏大名也以是始赏天赐之矣谷梁曰齐侯使其弟年来聘传曰诸侯之尊弟兄不
　　得以属通其弟云者以其来接于我举其贵者也　国语单襄公曰郤氏晋之宠人也三卿而五大夫　太平御览曰昔周时尹氏贵盛数代不絶食口数千常遭饥荒罗镬作糜啜糜之声闻数十里中　原战国策曰田需贵于魏王惠子曰勉哉夫杨横树之则生折而树之亦生然十人树之一人拔之则无杨矣且以十人之众树易生之物然而不胜一人者何也树之难而去之易今虽自树于王而欲拔之者众子必危矣　増史记髙祖本纪曰髙祖为亭长时常告归之田吕后与两子居田中耨有一老父过请饮吕后因餔之老父相吕后曰夫人天下贵人令相两子见孝惠曰夫人所以贵者乃此男也相鲁元亦皆贵老父已去髙祖适从旁舍来吕后具言客有过相吾子母皆大贵髙祖问曰未逺乃追及问老父老父曰乡者夫人婴儿皆似君君相贵不可言髙祖乃谢曰诚如父言不敢忘徳及髙祖贵遂不知老父处　汉书礼乐志曰叔孙通制礼仪以正君臣之位髙祖悦而叹曰吾乃今日知为天子之贵也　史记淮隂侯列传曰齐人蒯通以相人说韩信曰相君之面不过封侯又危不安相君之背贵乃不可言　汉书田蚡传曰蚡景帝王皇后同母弟也孝景朝蚡日贵盛及武帝时因蚡为太后弟位丞相治宅甲诸第田园极膏腴　小学绀珠氏族曰汉张安世子孙相继自宣元以来为侍中中常侍诸曹散列校尉十余人　汉书灌夫传曰田蚡娶燕王女为夫人太后诏召列侯宗室皆徃贺窦婴过夫彊与俱酒酣蚡起为寿坐皆避席伏已婴为寿独故人避席余半膝席夫行酒至蚡蚡膝席曰不能满觞夫怒因嬉笑曰将军贵人也毕之　史记外戚世家曰衞青以大将军封为长平侯四子长子伉为侯世子侯世子常侍中贵幸其三弟皆封为侯各千三百户一曰隂安侯二曰发千侯三曰宜春侯贵震天下　汉书衞霍列传曰初衞青既尊贵而平阳侯曹寿有恶疾就国长公主问列侯谁贤者左右皆言大将军主笑曰此出吾家常从我奈何左右曰于今尊贵无比于是长公主风白皇后皇后言之上乃诏青尚平阳主　史记万石传曰石奋为诸侯相奋长子建次子甲次子乙次子庆官皆至二千石于是景帝曰石君及四子皆二千石人臣尊宠乃集其门号奋为万石君汉书金日防传曰日防以笃敬寤主忠信自着勒功上将传国后嗣世名忠孝七世内侍何其盛也　氏族博考曰按父子宰相在汉则有韦贤之子元成平当之子晏在唐则有刘祥道之子齐贤乐彦伟之子思诲苏瓌之子颋陆元方之子象先窦徳元之子怀贞季道广之子元纮令狐楚之子绹崔綋之子沈戴胄之子至徳徐商之子彦相崔愼由之子韦仁约之子承庆嗣立郑珣瑜之子覃朗李吉甫之子徳裕在宋则有吕彞简之子公着韩琦之子忠彦　又曰唐袁明逺祖滂为汉司徒自滂至明凡十二世其间位司徒司空者四世　原汉书曰自宣元成哀外戚兴者许史三王丁傅之家皆重侯累将穷富极贵　増汉五行志曰帝元舅大司马大将军王凤用事封凤母弟崇为安成侯食邑万户庶弟谭等五人赐爵关内侯食邑三千户复益封凤五千户悉封谭等为列侯是谓五侯　东观汉记曰邓禹累世宠贵侯者二十九人公二人大将军以下十三人中二千石十四人牧守四十八人　又曰耿氏自中兴后迄建安末尚公主三人大将军九人卿十三人列侯十九人中郎将防羌校尉及刺史二千石数百人与汉兴衰　原又曰窦太后临政窦宪为大将军食邑二万户弟景执金吾瓌将作大匠光禄勲　増论衡曰丞相黄次公故为阳夏游徼与善相者同车俱行见一妇人年十七八相者指之曰此妇人当大富贵为封侯者夫人次公止车审视之相者曰今此妇人不富贵卜书不用也次公问之乃其旁里人巫家子也即娶以为妻其后次公果大富贵位至丞相封为列侯　汉书杨震传曰震常客居于湖有冠【音贯】雀衔三鳣鱼飞集讲堂前都讲取鱼进曰蛇鳣者卿大夫服之象也数三者法三台也先生自此升矣年五十乃始仕州郡大将军邓隲闻其贤而辟之举茂才四迁荆州刺史后至太尉　三国钟繇传曰繇尝与族父瑜俱至洛阳道遇相者曰此童有贵相然当厄于水行未十里度桥马惊堕水防死瑜以相者言中益贵繇而供给资费使得专学　士燮传曰燮兄弟并为列郡雄长一州偏在万里威尊无上出入鸣钟磬备具威仪笳箫鼔吹车骑满道当时贵重震服百蛮尉佗不足逾也　孙綝传曰綝以大将军为丞相荆州牧食五县恩为御史大夫衞将军据右将军皆县侯干杂号将军亭侯闿亦封亭侯綝一门五侯皆典禁兵权倾人主自吴国朝臣未尝有也　世说曰孙皓问丞相陆凯曰卿一宗在朝有防人陆曰二相五侯将军十余人皓曰盛哉　何法盛晋中兴书曰诸葛氏之先出自葛归汉司隶校尉诸葛丰以忠强立名子孙代居二千石三国之兴蜀有丞相亮吴有大将军瑾魏有司空诞名并盖海内为天下盛俗　又曰何比干武帝时为丹阳都尉尝独坐有一老母诣比干出怀中金册九百九十枚以授曰尔子孙当佩印绶如此册数　晋书羊祜传曰有善相墓者言祜祖墓所有帝王气若凿之则无后祜遂凿之相者见曰犹出折臂三公而祜竟堕马折臂位至公而无子　王珣传曰珣与谢元为桓温俱为温所敬重尝谓之曰谢年四十必拥旄杖节王当作黒头公皆未易才也　陶侃传曰侃少时梦生八翼飞而上天见天门九重已登其八唯一门不得入阍者以杖击之因坠地折其左翼及寤左腋犹痛又尝如厠见一人朱衣介帻敛板曰以君长者故来相报君后当为公位至八州都督有善相者师圭谓侃曰君左手中指有竪理当为公若彻于上贵不可言侃以针决之见血洒壁而为公字以纸裛手公字愈明　南史齐髙帝本纪曰帝年十七时尝梦乘青龙上天西行逐日帝旧茔在武进彭山冈阜相属百里不絶其上常有五色云又有龙出焉上时已贵矣宋明帝甚恶之遣善占墓者髙灵文徃墓所占相灵文先给事太祖还诡荅曰不过出方伯耳密白太祖曰贵不可言　梁武帝本纪曰齐明帝崩遗诏以帝为都督雍州刺史时扬州刺史始安王遥光尚书令徐孝嗣右仆射江祏右将军萧坦之侍中江祀衞尉刘暄更直内省分日帖敕世谓六贵　梁书江淹传曰淹孤贫年十三采薪以养母曽于樵所得貂蝉一具将鬻以供母其母曰此休徴也汝才行若此岂常贫贱可留待得侍中着之果如母言　陈髙祖本纪曰有军主李总与帝有旧每同游处帝尝夜被酒张灯而寐总适出寻反乃见帝是大龙便惊走他室又魏将杨忠门客张子煦见而奇之曰此人虎头当大贵也　朱异传曰异居权要三十余年善承上旨特被宠任歴自贠外常侍至侍中四官皆珥貂自右衞率至领军四职皆驱卤簿近代未之有也　北史樊子盖传曰大业三年加子盖右光禄大夫六年朝于江都宫帝谓曰富贵不还故乡眞衣绣夜行耳因敕庐江郡设三千人防赐米麦六千石使谒坟墓宴故老当时荣之崔逞传曰崔防仕魏一门婚嫁皆衣冠美族娄太后
　　为博陵王纳防妺为妃敇其使曰好作法用勿使崔家笑人防尝人日侍魏帝宴防子赡亦近御坐人咸曰今日之宴并为崔赡父子　史寜传曰寜随贺拔胜奔梁梁武帝引寜至香蹬前谓之曰观卿风采终是富贵我当使卿衣锦还乡　小学绀珠氏族曰隋牛为吏部尚书苏威宇文述张瑾虞世基裴蕴裴矩等参掌选事时人谓之选曹七贵　史纂左编曰隋髙颎初孩孺时家有栁树髙百许尺亭亭如盖里中父老曰此家当出贵人　唐书太宗本纪曰太宗方四岁有书生谒髙祖曰公在相法贵人也然必有贵子及见太宗曰龙凤之姿天日之表年既冠必能济世安民　唐宰相世系表曰唐为国久传世多而诸臣亦各修其家法务以门族相髙其材子贤孙不陨其世徳或父子相继居相位或累数世而屡显或终唐之世不絶如裴氏宰相十七人寂世矩并相髙祖谈炎并相中宗耀卿光庭并相明皇行本居道并相武后遵度冕并相代宗枢防并相昭宗坦澈并相僖宗休相宣宗垍相宪宗度相宪穆敬文四宗刘氏宰相十二人滋从一并相徳宗文静相髙祖仁轨相髙宗瞻相懿宗琢相宣宗祎之相武后洎相太宗祥道及齐贤更名景先者并相髙宗晏相代宗邺相懿宗僖宗萧氏宰相十人至忠相中宗睿宗邺相宣宗嵩相明皇华相肃宗俛相穆宗仿相僖宗复相德宗瑀相髙祖寘相懿宗遘相僖宗窦氏宰相六人德元相髙宗怀贞相中睿二宗抗威并相髙祖参相徳宗易直相敬穆二宗杨氏宰相十一人恭仁相髙祖执柔相武后师道相太宗炎相德宗国忠相明皇綝字再思相武后中宗绾相代宗收相懿宗渉相昭宗武相髙宗嗣复相太宗武宗髙氏宰相五人冯相太宗髙宗宗俭字士亷相太宗璩相懿宗郢相徳宗顺宗知周相髙宗房氏宰相三人元龄相太宗融相武后琯相肃宗宇文氏宰相三人士及相髙祖节相髙宗融相明皇杜氏宰相十一人如晦淹并相太宗元颍相穆宗审权相宣宗懿宗让能相昭宗黄裳相宪宗佑相德顺宪三宗悰相武宗懿宗正伦相髙宗鸿渐相代宗暹相明皇陇西李氏宰相十人迥秀昭德道广并相武后义琰相髙宗蔚相僖宗揆相肃宗逢吉相宪宗靖相太宗晟相德宗赵郡李氏宰相十七人游道峤元素怀逺并相武后藩绛吉甫并相宪宗固言珏并相文宗日知相明皇敬元安期相髙宗绅相武宗徳裕相文武二宗泌相徳宗磎相昭宗呜呼其亦盛矣　髙士亷传曰士亷入为吏部尚书进封许国公雅负裁鉴又详氏谱所署用人地无不当者加特进迁尚书右仆射士亷三世居此官世荣其贵裴寂传曰寂徒步走京师过华山祠祈神自卜夜梦
　　老人谓曰君年逾四十当贵大业中为齐州司户参军歴侍御史唐公即位拜尚书右仆射赐服玩不赀诏尚食日给御膳视朝必引与同坐入閤则延卧内言无不从呼为裴监不名也　杨恭仁传曰武徳后恭仁兄弟名位并盛又以武后外家尊宠凡尚主者三人女为王妃五人赠皇后一人三品以上者二十余人　商濬独异志曰唐萧瑀尝因内燕上曰自知一座最贵者先把酒时长孙无忌房元龄等相顾未言瑀引手取杯帝问曰卿有何说瑀曰臣是梁朝天子儿隋朝皇后弟尚书左仆射天子亲家太宗抚掌极欢而罢　新唐书刘仁轨传曰咸通五年仁轨为鸡林道大总管进爵为公子及兄子授上柱国者三人　窦威传曰武徳元年授内史令每论政事得失必陈古为谕帝益亲瞩尝引入卧内谓曰昔周有八柱国吾与公家是也今我为天子而公为内史令事固有不等邪威惧顿首谢曰臣家在汉再为外戚至元魏有三皇后今陛下龙兴臣复以姻戚进夙夜惧不克任帝笑曰公以三后族夸我邪关东人与崔卢婚者犹自矜大公世为帝戚不亦贵乎　独异志曰郭太后贵极绵联八朝帝王代宗外孙徳宗外甥顺宗新妇宪宗皇后穆宗之母敬宗文宗武宗三宗祖母　唐书曰郭子仪校中书令考凡二十四八子七婿皆为朝廷显官仆固怀恩李怀光浑瑊皆出麾下虽贵为王公常颐指役使趋走于前家人亦以仆隶视之天下以其身为安危殆三十年功盖天下而主不疑位极人臣而众不疾穷奢极欲而人不非之年八十五而终山堂肆考曰郭子仪弟男七人同日拜官弟幼冲右
　　庶子男曜太子少保晞检工部尚书判秘书省晤兵部侍郎暧散常侍曙司农卿映太常丞　锦绣万花谷曰太尉由唐以来上公为重李光弼自司空为太尉郭子仪自司徒为太尉李徳裕自司徒为太尉皆以上公宠埒宗臣余虽有功掌武之尊不可得也　王琚传曰琚累迁太子詹事判尚书左右丞再为羽林大将军三至左金吾大将军以年髙加特进子履氷季良弟晤仕皆清近琚尝还乡上帝赐诗及锦袍缯防乘驲就道子弟车马联咽使者赐赉敕州县供亿居处尊显天宝五载卒年九十赠开府仪同三司履氷歴金吾将军季良殿中监俱列棨防　萧嵩传曰嵩始娶防稽贺晦女僚壻陆象先宰相子时为洛阳尉已有名士争徃交而嵩汨汨未仕人不之异夏荣者善相谓象先曰君后十年贵冠人臣然不若萧郎位髙年艾举门蕃炽　唐书曰崔琳子俨为谏议大夫其羣从数十人自兴宁里谒大明宫冠盖驺哄相望每岁时宴于家以一榻置笏犹重积其上琳与弟太子詹事珪光禄卿瑶俱列棨防世号三防崔家　五代史吴越世家曰豫章人有善相术者望牛斗有王气牛斗钱塘分也因游钱塘以相法隂求其人钟起与之善术者曰君之相贵矣然不足当之起乃为置酒悉召县中贤豪为防隂令术者徧观之皆非也钱镠适从外来术者望见之大惊曰此眞贵人也起笑曰此吾旁舍钱生尔术者召镠至熟视之顾起曰君之贵者因此人也　宋李沆传曰淳化二年判吏部铨尝侍曲宴太宗目送之曰李沆风度端凝眞贵人也渑水燕谈曰宋陈省华三子尧叟尧佐尧咨皆进士
　　及第而伯仲为天下第一尧叟知枢密次子直史馆少子知制诰每对客三子列侍客不自安省华曰学生列侍常也士夫以为荣　宋史章得象传曰得象母方娠梦登山遇神人授以玉像及生父奂复梦家庭积笏如山长而好学美姿表后官至鎭安军节度使同平章事封郇国公　锦绣万花谷曰宋王晋公祜手植三槐于庭曰吾子孙必有为三公者已而果然天下谓之三槐王氏　续文献通考曰宋韩维兄弟八人并登科三为宰相时韩家亦同贵显人但称韩家无以别白以维宅有桐树因称桐树韩家时人有诗曰棠棣行中排宰相梧桐树里识韩家　金太祖本纪曰辽道宗时有五色云气屡出东方大若二千斛囷仓之状司天孔致和窃谓人曰其下当生异人建非常之事天以象告非人力所能为也咸雍四年戊申七月一日太祖生　外戚传曰金之图克坦纳兰唐古富察费摩赫舎哩布萨皆贵族也天子娶后必于是公主下嫁必于是与周之齐纪无异　元太祖本纪曰太祖十世祖勃端察尔状貌奇异沈黙寡言家人谓之痴独母阿兰语人曰此儿非痴后世子孙必有大贵者　察罕传曰初察罕生于河中其夜天气清肃月白如昼相者贺曰是儿必贵国人谓白为察罕故名察罕　明纪编年曰明太祖始诞有光烛天异香经宿不散取河水澡浴忽有红罗浮来自是空中常有异光家人疑火徃救竟无所见后从郭子兴请兵时有铁冠道人精数学谒上曰明公状貌非凡贵不可言受命应在千日内后果如其言　龙兴慈记曰刘伯温见西湖五色云起知为天子气应在东南微服以卦命风鉴游江湖间密访之徃临淮见人人皆英雄直谅屠贩者气宇亦异买请益即大砟一块与之筭多王侯贵人命叹曰天子必在此也不然何从龙者之众邪　氏族博考曰明中山王徐达首佐太祖定天下功业爵位朝班庙享皆第一封魏公世世承袭女为文孝皇后次子増寿复以龙潜翼戴赠爵上公啓国于定一门两公徃徃对握两都兵政诸勲旧无敢埒者又三女一为文皇后一为代简王妃一为安惠王妃　又曰永乐中西寜侯宋晟子瑛琥一时尚公主拜驸马都尉相继嗣父爵鎭守甘肃　明史金忠传畧曰忠善卜兄戍通州亡忠补戍候给符其妻抱幼女坐县门哭且乳相者袁珙自县中出见其乳曰夫人贵人也因相忠大贵当为尚书至北平僧道衍称于燕王王将起兵托疾召忠卜得铸印乘轩之卦曰此象贵不可言成祖即位擢兵部尚书妻封夫人如相者言　张辅传曰辅子懋生平未尝一当行阵坐享爵禄嗣公者六十六年为太师二十五年握兵柄四十年尊宠为勲臣冠　氏族博考曰明谢迁以解元防魁殿试第一子丕复以解元防魁及第伦文叙防状长子以谅复领省解次子以训防元及第史佥事俊子尚书道毛文简纪子太仆渠张侍郎志淳子副使合俱父子中解元曽状元鹤龄孙追费状元宏从子懋中罗文庄钦顺从子珵俱进士及第孙文恪陞及第子珽乡荐第一鑛防试第一葛少保守礼与其孙俱中解元若兄弟髙科永乐甲申周庶子述长史孟简同科及第正统景泰中彭时中状元华中防元然是从兄弟耳杨文懿守陈尚书守阯刘文简春参政台王文庄鸿儒布政鸿渐俱解元而守阯春复及第其三兄俱諡文杨光禄惟聪己卯解元辛巳状元而兄庶子维杰丙戌及第太仓王钖爵防元及第而其子衡亦以解元及第江陵子嗣修第一甲第二人敬修第一甲第一人此科第之最盛者也　续文献通考曰一门禄位之盛正间无过于鄞县杨氏者守陈为吏部右侍郎守阯为南吏部尚书守随为工部尚书守隅为广西右布政使皆昆季也刑部右侍郎茂元按察使茂仁皆守陈子灵保之许则太子少保吏部尚书进进子少保吏部尚书文渊阁大学士讃南户部尚书诰太子太保兵部尚书论福州之林自郡守元美子南京吏部尚书瀚瀚子太子太保工部尚书庭防南礼部尚书庭机防子官通参机子燫又为南礼部尚书吴江之吴尚书洪子尚书山参政岩知府昆诸孙行太仆卿桢曽孙布政使承焘余姚之孙副都御史赠尚书燧子都督佥事堪尚宝卿墀南京礼部尚书陞堪子都督同知钰陞子礼部侍郎铤刑部尚书鑨布政司錝【一作御史】太常少卿鑛鑨子进士如法墀子亦举乡试铅山之费少师大学士宏少保尚书寀宏子武选懋贤从子修撰懋中四川之刘御史防子尚书春参政台春子副都御史彭年彭年子行太仆卿起宗又布政使世赏台子参政鹤年后有右都御史世曽
　　贵三
　　原珥貂　绾玉【左思诗金张借旧业七叶珥汉貂　白帖绾玉锵金】　九迁　三入【唐韩愈上张仆射书日受千金之赐一岁九迁其官　应璩诗问我何功徳三入承明庐】　増帝师　天授【汉张良传良曰良家世相韩及韩灭不爱万金之资为韩报仇强秦天下震动今以三寸舌为帝者师封万户位列侯此布衣之极于良足矣史记赵世家姑布子卿善相见无恤曰眞将军也赵简子曰是子其母贱翟婢也奚道贵哉子卿曰天之所授虽贱必贵】　望气　吞花【晋常璩蜀志世祖微时过江扬生一子望气者曰江扬有贵皃气王莽求之县人杀之后世祖为子立祠谪江扬民不使冠带者数世　南史梁文献张皇后列传武帝方孕后忽见庭前菖蒲花光采非常惊报侍者皆云不见后曰尝闻见菖蒲花者当富贵因取吞之是月生武帝】　原垂三组　佩六印【汉书南越反拜杨仆为楼船将军有功封梁侯仆请乘传行塞因归家怀银黄垂三组以夸乡里组绶也　史记苏秦为从约长并相六国各佩其印行过洛阳车辎重诸侯各发使送之甚众拟于王者苏秦喟然叹曰使我有洛阳负郭田二顷吾岂能佩六国相印乎】　増衣锦营　鸣珂里【五代史吴越世家唐光化元年移鎭海军于杭州加镠检校太师改镠乡里曰广义乡勲贵里镠素所居营曰衣锦营　唐张嘉祐传张嘉贞为相嘉祐任金吾昆弟每朝轩盖驺导盈闾巷世号所居曰鸣珂里】　原一门三后六代九公【谢承后汉书梁冀一门三皇后六贵人二大将军夫人女侯邑称君七人尚公主三】
　　【人其余卿将尹校五十七人　荀氏家传惟我之先至于有晋人物盈朝六代丸公不亦伟乎】　观阁弥亘　廏第相望【张璠汉记马防兄弟贵盛大起第观连阁弥亘　东观汉记窦融嗣子穆尚内黄公主而融弟友嗣子固尚泾阳公主穆长子勲尚东海恭王女窦氏一公两侯三尚公主四二千石自祖至孙官府厩第相望奴婢千数虽亲戚功臣莫与为比】　増歴事五帝　复作三公【北史封隆之歴事五帝凡四为侍中再为吏部尚书一为仆射四为冀州刺史　南史栁世隆传世隆元景弟子受赏异于诸子言于宋孝武得召见帝谓元景曰此皃将来复是三公】　炊金馔玉拖紫纡青【庾信大祫赋斋宫馔玉郁斚浮金按骆賔王谓盛馔为炊金馔玉　汉扬雄解嘲篇吾闻上世之士人纲人纪生必上尊人君下荣父母析人之圭儋人之爵怀人之符分人之禄纡青拖紫朱丹其毂】充盈幄内　震耀洛濵【汉刘向传向上封事曰王氏一姓乘朱轮华毂者二十三】
　　【人青紫貂蝉充盈幄内鱼鳞左右　晋汝南王亮传亮母伏太妃常有小疾祓于洛水兄弟三人侍从并持节鼓吹震耀洛濵武帝登凌云台望见曰伏妃可谓富贵矣】　八叶宰相　三世国师【唐萧瑀传賛自瑀逮遘凡八叶宰相名徳相望与唐盛衰世家之盛古未有也　南史王承传承初为秘书郎屡至国子祭酒承祖俭父暕皆为此职续文献通考唐孔颖达为国子司业颖达子志元志元子惠元皆继其任氏族博考明太宰莆田林瀚尝为祭酒子廷机孙燫亦居是官三代国师近世罕见】　明安骑杖　休征佩刀【元舒穆噜明安传明安为童子时尝杖为马令羣皃前导行列整肃无敢諠哗者父老见而异之曰是皃体貌不凡进退有度他日必贵　晋王祥传祥字休徴初吕防有佩刀工人相之以为必登三公可服此刀谓祥曰茍非其人刀或为害卿有公辅之量故以相与】　仗下不常坐中全别【唐李密传密以防为左亲衞府大都督炀帝见之谓宇文述曰左仗下黑色小皃为】
　　【谁曰蒲山公李寛子密帝曰此儿顾盻不常无入防他日述谕密曰君世素贵当以才学显何事三衞间哉密大喜谢病去　锦绣万花谷唐潘孟阳母刘晏女常问末坐有緑衣少年何人曰补阙杜黄裳夫人曰此人觉全别必是贵人】　不以姓着　未尝名呼【唐书张说传说封燕国公开元后宰相不以姓著者曰燕公　又郭子仪传子仪代宗不名呼为大臣】　特给铙吹　命取茶囊【北史徐之才传之才善医术博识多闻天统四年累迁尚书左仆射俄除兖州刺史特给铙吹一部　梦溪笔谈张邓公为殿中丞王城东一见遂厚遇之语必移时初王公有一茶囊惟杨大年至则取以具茶一日命取茶囊羣子弟皆以为大年也既而窃疑之他日公复如是又出窥之乃邓公也子弟惊问其人公曰张贵人也不十年当据吾坐后果知其言】　金花四壁　朱轮十人【稗史常熟章孟端诸子连科进士为京官同处一邸书春联题于壁上曰四壁金花春宴罢满牀牙竻早朝回人多羡之　汉书杨恽曰吾家方全盛之时乘朱轮者十人】　成此宅相　世为上公【晋魏舒传舒少孤为外祖家甯氏所养甯氏起宅相宅者云当出贵甥外祖母以魏氏甥小而慧意谓应之舒曰当为外氏成此宅相　汉袁安传初安父没母使安求地道逄三书生问安何之安为言其故生乃指一处云此地当世为上公安于是遂焉累世隆盛】　濒堦磨墨　覆案探丸【梦溪笔谈文彦博为太常博士通判兖州尝谒吕许公公一见器之问潞公太博曽在东鲁必当别墨令取一丸墨濒堦磨之揖潞公就观乃欲从后相其背也既而密语潞公曰异日必大贵达即日擢为监察御史不十年入相　氏族博考唐宣宗命相必采中外有人望者三两人姓名撚致香案上以物覆之焚香探丸以命草麻】　三相张家　五侯周氏【唐张靖传靖先第在东都思顺里盛丽甲当时时号三相张家注三相谓靖祖嘉贞明皇时以中书侍同平章事父延赏徳宗朝平章元初中靖又平章也　晋周札传札一门五侯并居列位吴士贵盛莫与为比】　隔屏以坐　縁江而呼【氏族博考吴亮为尚书令子隲亦为尚书令每朝防诏以御屏风隔其父子坐　南史梁武帝本纪帝行次熨斗州有人长八尺余容貌衣冠皓然皆白縁江而呼曰萧王大贵】　在前在后　何愧何嫌【汉疏广传广为太傅广兄子受为少傅太子每朝因进见太傅在前少傅在后父子并为师傅朝廷以为荣　元史天泽传天泽在宪宗时尝奏臣始摄先兄天倪军民之职天倪有二子一子管民政一子掌兵权臣复入叨奇遇一门之内处三要职分所当辞臣可退休矣帝曰卿奕世忠勤有劳于国一门三职何愧何嫌】　旌上见烛　月中有花【酉阳杂爼唐淮西用兵刘沔为小将军头每捉生踏仗因月黒风甚沔行十余里倦而卧于道有人觉之授以双烛曰君方大贵但存心在此烛即无忧也沔后拜将常见烛影在双旌上　元伊埒布哈传伊埒布哈为文下笔立就粲然成章就试江淛乡闱中其选居右榜第一方揭晓试官梦月中有花象已而果符其名人以为异】　难比他职　当知此官【宋史张泊传洎充翰林学士上顾谓近臣曰学士之职清要贵重非他官可比　唐王及善传皇太子立擢及善左奉裕率太子宴于宫命宫臣掷倒及善辞曰殿下自有优人臣茍奉令非羽翼之美太子谢之髙宗闻赐绢百疋除右千牛衞将军帝曰以尔忠谨故櫂三品要职羣臣非搜辟不得至朕所尔佩大横刀在朕侧亦知此官贵乎】　晋比王谢　汉惟金张【唐书崔湜传湜与弟液澄从兄淮并以文翰居要官每宴私自比东晋王谢尝曰吾一门入仕歴官未尝不为第一丈夫当先据要路以制人岂能嘿嘿受制于人哉　文注汉功臣惟金张二家亲近贵宠比于外戚】　身离席帽　名覆金瓯【青箱杂记国初犹袭唐士子皆曵袍重戴出则席帽自随李巽累举不第乡人曰李秀才不知甚时席帽离身及第后乃遗乡人诗曰当年踪迹困泥尘不意乘时亦化鳞为报乡间亲戚道如今席帽已离身　唐崔琳传明皇命相皆先书其名一日书琳等名覆以金瓯会太子入帝曰此宰相名若自意之谁乎太子曰非崔琳卢从愿乎帝曰然时两人皆有宰相望】　八座文昌　五枝丹桂【锦绣万花谷刘洎疏曰八座比于文昌三丞方于管辖　剧谈録燕山窦禹钧五子仪俨偁侃僖皆登第冯道赠之诗曰灵椿一树老丹桂五枝芳窦仪为尚书每对客则二侍郎三起居四参政五补阙皆侍焉天下荣之】　时云两凤　世称六龙【姓谱北齐雀防为侍中仲文为银青同日受拜时云两凤连飞　晋卞壸传父粹以清辨鉴察称兄弟六人并登宰府世称卞氏六龙】　毛逆覆腕　面方如田【金施宜生传初宜生困于塲屋遇僧善风鉴谓之曰子面有权骨可公可卿而视子身之毛皆逆上且覆腕必有以合于此而后可贵也　南史李安人传明帝目安人曰卿面方如田封侯相也少时贫有一人从门过相之曰君后当大富贵与天子交手共戏至是安人寻此人不知其所在】　五张列防　三鲍乘骢【唐书张知謇传知謇兄弟五人知元知晦知泰知黙皆明经髙第知謇监察御史里行知黙左台侍御史知謇歴十一州刺史所莅有威严武后降玺书存问万岁通天中自徳州刺史入计后竒其貌诏工图之称其兄弟容而才谓之两絶又门皆列防白雀巢其庭　氏族博考鲍宣字子都与子永孙昱俱为司隶皆乘骢马京师歌曰鲍氏骢三入司再入公】　安知狱吏　难任丞郎【汉周勃传文帝时有人上书告勃欲反下廷尉逮捕勃治之后使使持节赦勃复爵邑勃既出曰吾尝将百万军然安知狱吏之贵也　笔谈钱昱自白州刺史工部侍郎连典数郡无治声上谓宰相曰此贵家子不可任丞郎】门施行马　项有伏龙【魏志杨彪拜光禄大夫令门施行马置吏以优崇之注周】
　　【礼掌舍设梐枑再重梐枑者乃枑其木遮阑其门为行马　南史梁武帝本纪帝为司州刺史时有沙门自称僧恽谓帝曰君项有伏龙非人臣也复求莫知所之】　代同典选　世掌制诰【氏族博考唐刘珍甫子道祥道祥子齐贤三世典选韦挺子待贾待买子万石陆元方子景融并同典选　唐李安期传自祖徳林父百药至安期三世掌制诰孙羲又为中书舍人】　名闻天下　位极人臣【邵氏録种放徃见陈希希曰君当贵名闻天下　涑水记闻王旦与钱若水同直史馆有僧善相谓若水曰王舍人他日位极人臣富贵莫比】　鹓班视日　杏园探花【百家诗篇陈莹中尝入朝已立班上御朝差晚杲日照耀众莫敢仰视蔡京注目久而不瞬莹中私谓中省曰公视日不瞬眞大贵人也　岁时记进士杏园初宴谓之探花宴令少俊二人为探花使觅园中名花】　重金疉盖　袭紫传【退朝録重金谓金带上垂金鱼叠盖谓重戴归田録云国初两制出入皆重戴　山堂肆考东汉阴兴识之弟也显宗诏曰兴辅导朕躬有周昌之直在家仁孝有曽罔之行恂恂苗裔传袭紫】　四世太尉　三叶侍中【汉杨修传自震至彪四世太尉徳业相继与袁氏皆为东京名族　氏族博考冯鲂曹褒父子并三叶侍中】　郭樊隂马　顾陆朱张【汉纪明帝为四姓小侯之学郭樊隂马皆后族也　世说顾厚陆忠朱武张文为吴四姓】　曙有愠色　泽知戏言【摭言唐张曙与崔昭纬同赴举问卜者卜者殊不顾曙曙有愠色卜者曰郎君亦及第但崔家郎君拜相当于此时过堂后七年崔大拜曙果于裴公下及第于崔公下过堂　史记蔡泽列传泽从唐举相唐举熟视而笑曰君曷鼻巨肩魋顔蹙齃膝挛吾闻圣人不相殆先生乎蔡泽知唐举戏之乃曰富贵吾所自有所不知者寿也愿闻之唐举曰从今以徃四十三岁泽笑谢而去谓其御者曰吾跃马疾驱怀黄金之印结绶于腰揖让人主之前食富贵四十三年足矣】　五人郡太守十世卿大夫【氏族博考晋会稽孔愉子安国孙静静二子山士灵符四世五人为本郡太守　汉汲黯传其先有宠于古之衞君至黯十世世为卿大夫】　仙花种旌节　天使见虾蟆【野人闲话唐王侍中处回一日有道士携花子二粒种之逡廵花渐长渐开已乃烂然道士曰此仙家旌节花也公当富贵之兆后处回官至太傅　宣室志唐李揆未相时夜见一大虾蟆占之曰虾蟆者天使也吉兆也未防拜相】　翰林飞五凤　侍御落双雕【锦绣万花谷宋太宗时贾黄中宋白李至吕防正苏易简五人同时拜翰林学士承防扈防赠之诗云五凤齐飞入翰林其后吕为相贾李苏为参政宋为尚书　唐髙骈传有二雕并飞骈曰我且贵当巾之一发贯二雕马众大惊号落雕侍御】兄弟并列门防　父子皆爵通侯【唐杨汝士传杨氏自汝士后贵赫为】
　　【冠族所居静恭里兄弟并列门防咸通后在台省方鎭率十余人　汉苏武传武谓李陵曰武父子位列将爵通侯臣事君犹子事父也】　冯勤拜侯乃由此母　宋郊登第不可先兄【汉冯勤传光武时赐爵关内侯尚书令母年八十每防见诏敕不拜令御者扶上殿谓诸王曰使勤贵宠者此母也　宋史宋郊改名庠字公序称大宋弟祁字子京称小宋祁胪传第一以弟不可先兄命庠第一】　卜位寿于他年子还若我　问交游于今日客是何人【宋马拯传拯以书生谒赵普普竒其状曰子富贵寿考宜不下我　唐书王珪传珪始隐居时与房龄杜如晦善母李氏尝曰而必贵然未知所与游者何如人而试与偕来令龄等过其家李闚大惊敕其酒食欢尽日喜曰二客公辅才汝贵不疑】　白气贯庭定产通侯之相　赤蛇蟠笥应登大将之坛【元史天倪传天倪始生之夕白气贯庭成童姿貌魁杰有道士见而异之曰封侯相也　后汉许曼传冯绲为议发绶笥有两赤蛇分南北走许曼占之曰君当为边将以东为名后如之】　世并此官谢安则祖孙同庆　门皆列防李晟则父子俱荣【氏族博考晋谢安子琰琰子混三世仆射　唐李愿传愿父晟立功时诸子未官宰相以闻即日召授太子賔客上柱国故事柱国门列防遂父子皆赐】　一姓九侯允矣家之盛事　三公四世诚哉宇内之仅闻【汉李寻传寻谓曲阳侯王拫曰将军一门九侯二十朱轮汉兴以来臣子贵盛未尝至此　三国袁绍传髙祖父安为汉司徒自安以下四世居三公位由此势倾天下】
　　戒惧【附】
　　原不慊　知止【礼记圣人之制富贵也使富不足骄贵不慊于上注慊恨不满貌音口敛切史记蔡泽曰商君吴起越大夫种功成不去祸至于此范蠡知之超然避世长为陶朱公孰与以祸终哉忍不能离疑不能决必有四子之祸矣应侯曰善吾闻欲而不知止则失其所欲】　必毁　持盈【白帖盈必毁天之道也　老子持而盈之不如其已富贵而骄自遗其咎】　増功成宜退物极则衰【老子功成名遂身退天之道也　史记李斯叹曰吾闻荀卿有云物禁太甚吾昔上蔡布衣今人臣之位无居其上者可谓富贵极矣物极则衰吾未知所税驾也】　复摄京尹　固辞台司【四朝国史梁子美权开封府尹入谢言曽祖颢祖适皆常鎭府书今臣复摄此职惧弗克荷徽宗曰卿三世京尹缙绅盛事　南史宋王僧防传武帝即位僧防迁侍中左光禄大夫开府仪同三司谓兄子俭曰汝任重于朝行当有入命之礼吾若复以此授一门有二台司宝所畏惧乃固辞】
　　骄佚【附】
　　原鲜克由礼　自遗其咎【尚书世禄之家鲜克由礼　下见前持盈注】　増鸣笳导从　闭门酣歌【北史李迁哲传迁哲累叶雄豪性复华侈厚自奉养妾媵至有百数男女六十九人縁汉千余里间第宅相次姬媵之有子者分处其中各有僮仆侍婢阍人守防迁哲每鸣笳导从徃来其间纵酒欢饮尽平生之乐　南史徐绲传□为梁湘东王鎭西谘议参军颇好声色侍妾数十皆佩金翠曵罗绮服玩悉以金银饮酒数升便醉而闭门尽日酣歌】
　　贪贵【附】
　　原争名　败度【战国防争名于朝尚书欲败度】　居功　逞欲【书臣罔以宠利居成功谓贪而不退也　左传逞无疆之欲】　曼满之欲为卿且闻及祸驷秦不守其位终见伏诛【左传郑公子曼满与王子伯廖语欲为卿伯廖曰无】
　　【徳而贪后郑人果杀之　又驷秦富而侈嬖大夫也而常陈卿之车服于其庭郑人恶而杀之子思曰不守其位而能终者鲜矣】
　　贵四
　　増三眷【唐书裴氏自晋魏为名族居燕者号东眷居凉者西眷居河东者中眷】　抚项【唐杨嗣复传嗣复父于陵始见识于淛西观察使韩滉妻以其女归谓妻曰后贵且寿无若生者有子必位宰相既而生嗣复滉抚其项曰名与位皆逾其父杨氏之庆也因字曰庆门】　芙蓉镜【酉阳杂爼李固遇一老姥言郎君明年芙蓉镜下及第矣逮明年果状元及第诗赋有人镜芙蓉之语姥乃金天神也】　额文双树【元何荣祖传荣祖状貌魁伟额有赤文文如双树背负隆起有相者曰子位极人臣且寿相也】凤阁鳌宫【山堂肆考宋李昉三入翰林两入中书有诗云三载经纶栖凤阁五年提笔直鳌宫】昔时沈公【天中记沈庆之素为乡里所轻及后通贵见者皆膝行而前庆之叹曰故是昔时沈】
　　【公】　执笏百人【唐李穆传穆拜太师賛拜不名一门执象笏百人】　嗣祖联兄【姓谱宋徐铎熈寜九年与兄铙同榜进士而铎为第一时有龙虎榜中孙嗣祖凤凰池上弟联兄之称】七族六姓【小学绀珠潘岳西征赋曰窥七贵于汉庭庾亮曰西京七族东京六姓注七贵后族也六姓谓二窦阎梁邓何也】　弩矢先驱【史记司马相如列传相如为中郎将至蜀蜀太守以下郊迎县令负弩矢先驱蜀人以为宠】　天子在门【南史孔靖传靖字季恭宋武帝东征孙恩屡至防稽过季恭宅季恭正昼卧有神人衣服非常谓曰起天子在门既而失之遽出适见帝延入结交执手曰卿后当大贵愿以身为托于是曲意礼接赡给甚厚】　骨体不恒【三国志孙权传兄防既定诸郡时权年十五汉遣使者刘琬加防锡命琬语人曰吾观孙氏兄弟虽各才秀明逹然皆禄祚不终惟权形貎竒伟骨体不恒大贵又最寿尔试识之】　以光为名【南史梁丁贵嫔列传贵嫔生于樊城初产有神光之异紫气满室故以光为名相者云当大贵少时与邻女月下纺绩诸女并患蚊蚋而贵嫔弗之觉也】帝呼亲家【唐萧嵩传嵩子衡尚新昌公主嵩妻入谒帝呼为亲家】　气若白练【独异志王锷为辛杲下偏禆一日击毬驰逐既酣锷仰天呵气髙数丈若白练上衡杲谓妻曰此极贵相遂以女弟配之锷终为将相】　山曰功臣【五代史吴越世家唐昭宗诏镠图形凌烟阁升衣锦营为衣锦城石鉴山曰衣锦山大官山曰功臣山镠游衣锦城宴故老山林皆覆以锦号其幼所尝戏大木曰衣锦将军】将相登金榜【言行録崔绍暴卒复生云见冥门列榜人间姓名将相皆列金榜】　异
　　光成五色【南史隂子春传父智伯与梁武帝邻居少善相常入帝卧内见有异光成五色因握帝手曰公后必大贵非人臣也】　有文在右手【梁书武帝本纪武帝生而有文在右手曰武帝】
　　戒惧【附】
　　増危机【清暑笔记贵者危之机】　始自臣家【元史天泽传言者谓李坛之变由诸侯权太重天泽遂奏兵民之权不可并于一家行之请自臣家始于是史氏子侄即日解兵符者十七人】　非勲非旧【唐书岑文本拜中书令有忧色母问之荅曰非勲非旧责重位髙所以忧也】　隐几而待【唐书卢传郭子仪病甚百官造请不屏姬侍及至则屏之隐几而待家人怪问其故子仪曰彼外陋内险左右必笑使后得权吾族无遗矣】　但恐为害【晋杜预传预在鎭数饷遗洛中贵要或问其故预曰吾但恐为害不求益也】　各取一具【史纂左编唐房元龄治家有法度常恐诸子骄侈席势凌人乃集古今家诫书为屏风令各取一具曰留意于此足以保躬矣】
　　骄佚【附】
　　増惟我与尔【北齐书崔防传防每以籍地自矜谓卢元明曰天下盛门惟我与尔傅崔赵李何事者哉】　大为忻满【北史宇文忠之传忠之好荣利为中书郎六七年矣遇尚书省选右丞预选者皆射防忠之试马既获丞职大为忻满志气嚣然有骄物之色】　制拟宫禁【北史隋杨素传素贵宠日隆其弟约从父文思弟纪及族父异并尚书列卿诸子无汗马劳位柱国刺史家僮数千后庭妓妾曳绮罗者以千数第宅华侈制拟宫禁】　陈击钟【北史齐清河王岳传岳自讨寒山长社及出随陆并有功威名弥重性华侈尤悦酒色歌姬舞女陈击钟诸王皆莫及】　新车大宅【南史梁世子恪传恪年少未闲庶务委之羣下百姓每通一辞数处输钱方得闻賔客有江仲举蔡逺王台卿庾仲雍四人俱被接遇并有蓄积故人间歌曰江千万蔡五百王新车庾大宅遂达武帝帝续之曰主人愦愦不如客】未肯推祚【北史宋弁传弁性好矜伐自许膏孝文以郭祚晋魏名门从容谓弁曰卿固当推】
　　【郭祚之门弁笑曰臣家未肯推祚帝曰卿自汉魏以来既无髙官又无俊秀何得不推弁曰臣清素自立要尔不推侍臣出后帝谓彭城王勰曰弁人身自不恶乃复欲以门户自矜殊为可怪】
　　贪贵【附】
　　原不知退【易亢之为言也知进而不知退】　诗刺伐檀【诗序伐檀刺在位贪鄙无功受禄也】　増拜而蹈舞【北史李敏传开皇初周宣帝后乐平公主有女择婚选取敏礼仪如尚帝女后将侍宴公主谓敏曰我以天下与至尊惟一女夫当为汝求柱国若授余官愼无谢及进见上亲御琵琶遣敏歌舞大悦谓公主曰敏何官对曰一白丁耳谓敏曰今授仪同敏不荅上曰不满尔意邪今授开府又不谢上曰公主有大功于我我何得向其女婿惜官今授卿柱国敏乃拜而蹈舞】　热今举体【南史张敬儿传敬皃尝叙梦云未贵时梦居村中社树倏髙数十丈及在雍州又梦社树直上至天以此诱说部曲自云贵不可言其妻尚氏亦曰吾昔梦一手热如火而君得南阳郡元徽中梦一髀热如火君得本州建元中梦半体热寻得开封今复举体热矣以告所亲言其妻初梦次梦又言举体热矣】　废书以窥【山堂肆考魏管寜少与华歆同席读书有乘轩冕者过歆废书出看寜曰富贵当自致窥他人乎遂割席分半而坐曰子非吾友】
　　贵五
　　原诗晋左思咏史诗曰济济京城内赫赫王侯居冠盖防四术朱轮竟长衢朝集金张馆暮宿许史庐南邻击钟磬北里吹笙竽　古乐府诗曰君家诚易知易知复难忘黄金为君门白玉为君堂堂上罗酒樽使作邯郸倡中庭生奇树华灯何煌煌兄弟两三人中子为侍郎五日一来归道上自生光黄金络马头观者满路旁梁吴均赠周兴嗣诗曰吾贤当路者声名振华夏朱轮玳瑁车紫鞍连钱马朝花舞风去夜月窥窓下想君贵易交居然应见舍　増江淹仿古诗曰当学衞霍将建功在河源珪组贤者眄青紫明主恩终军才始逹贾谊位方尊金张服貂冕许史乘华轩王侯贵片议公卿重一言太平多欢娱飞盖东都门　原宋鲍昭拟古诗曰鲁客事楚王怀金袭丹素既荷主人恩又防令尹顾日晏罢朝还舆马塞衢路宗党生光华賔仆逺倾慕富贵人所欲道得亦何惧　隋孔绍安赠蔡君诗曰畴昔同幽谷伊迩迁乔木赫奕盛青紫讨论穷简牍　唐李百药寄杨公诗曰公子盛西京光华早著名分庭接游士虚馆待时英髙阁浮香出长廊寳钏鸣面花无隔笑歌扇不障声　増唐卢照邻长安古意曰别有豪华称将相转日回天不相让意气由来排灌夫专权判不容萧相专权意气本豪雄青虬紫燕坐生风自言歌舞长千载自谓骄奢凌五公　骆賔王帝京篇曰劒履南宫入簪缨北阙来声名冠寰宇文物象昭回　又曰平台戚里带崇墉炊金馔玉待鸣钟小堂绮帐三千尺大道青楼十二重寳盖雕鞍金络马兰牕绣柱玉盘龙绣柱璇题粉壁映锵金鸣玉王侯盛王侯贵人多近臣朝游北里暮南邻　李端赠郭驸马诗曰青春都尉最风流二十功成便拜侯金距鬭鸡过上苑玉鞭骑马出长秋薫香荀令偏怜少傅粉何不解愁日暮吹箫杨柳陌路人遥指凤凰楼　于鹄公子行曰少年初拜大长秋半醉垂鞭见列侯马上抱鸡三市鬭袖中携劒五陵游玉箫金管迎归苑翠袖红妆拥上楼更向苑西新买宅月波春水入门流　王维寓言诗曰朱绂谁家子无乃金张孙骊驹从白马出入铜龙门问尔何功徳多承明主恩鬭鸡平乐馆射雉上林园曲陌车盛髙堂珠翠繁奈何轩冕贵不与布衣言　王昌龄青楼曲曰驰道杨花满御沟红妆缦绾上青楼金章紫绶千余夫婿朝回初拜侯　杜甫李监宅诗曰尚觉王孙贵豪家意颇浓屏开金孔雀缛隐绣芙蓉且食双鱼美谁看异味重门防多喜色女婿近乘龙　崔颢江畔老人愁曰自言家代仕梁陈垂朱拖紫三十人两朝出将复入相五世疉鼓垂朱轮父兄三叶皆尚主子女四代为妃嫔南山赐田接御苑北宫甲第连紫宸　岑参送张献心充副使归河西诗曰将门子弟君独贤一夜受命常在边年未三十已髙位腰间金印色赭然前日承恩白虎殿归来见者谁不羡　又送魏升卿擢第归东都诗曰如君兄弟天下稀雄词健笔皆若飞将军金印亸紫绶御史铁冠重绣衣　李颀古行路难曰汉家名臣杨徳祖四代五公享茅土父子兄弟绾银黄跃马鸣珂绕建章火浣单衣绣方领茱茰锦带玉盘囊　李商隐富平少侯诗曰七国三边未到忧十三身袭富平侯不收金弹抛林外却惜银床在井头防树转灯珠错落绣檀回枕玉雕锼当关莫报侵晨客新得佳人字莫愁　又少年诗曰外戚平羌第一功生年二十有重封直登宣室螭头上横过甘泉豹尾中别馆觉来云雨梦后门归去蕙兰丛霸陵夜猎游田窦不识寒郊自转蓬　韩退之诗曰十年紫绶掌鸿钧出入三朝一品身文帝宠深陪雉尾武皇恩厚宴龙津　韦庄贵公子诗曰大道青楼御苑东玉栏仙杏压枝红金铃犬吠梧桐月朱鬛马嘶杨柳风流水带花穿巷陌夕阳和树入帘栊瑶池宴罢归来醉笑说君王在月宫　宋苏轼诗曰千年风采凌烟阁百代儿孙宰相家　明李东阳听传胪诗曰金莲影与赭袍明华盖前头次第行黄纸数行丹诏字鸿胪三唱甲科名云边晓日中天见梦里春雷昨夜声归向长安听人语圣朝罗网尽豪英
　　増赋汉班固西都赋曰南望杜霸北望五陵名都对郭邑居相承英俊之域绂冕所兴冠盖如云七相五公増表齐孔稚圭为王敬则让司空表畧曰遂得北带五州东跨六郡内亚二外齐四岳蝉佩之映则左右交辉组之华则纵横吐耀轻轮徐送则车如云飞盖暂停则歌钟成列摐金龙吹郁其前鸣笳凤管叠其后増书梁王筠与诸子书曰未有七叶之中名德重光爵位相继如吾门者也【注七叶王导洽珣昙首僧防揖筠也】
　　増序唐韩愈送李愿归盘谷序曰树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛德入耳而不繁曲睂丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜丈夫之遇知于天子用力于当世者之所为也
　　増论汉班彪王命论曰刘媪姙髙祖而梦与神遇震电晦有龙蛇之怪及长而多灵有异于众是以王武感物而折契吕公覩形而进女秦王东游以厌其气吕后望云而知其处始受命则白蛇分西入关则五星聚是故淮隂留侯谓之天授非人力也
　　増杂文汉枚乘七发畧曰贵人之子必宫居而闺处内有保母外有傅父欲交无所饮食则温淳甘膬脭醲肥厚衣裳则杂遝曼暖燂烁热暑





　　御定渊鉴函卷二百八十五
　　钦定四库全书
　　御定渊鉴函卷二百八十六
　　人部四十五【富　附戒惧　骄佚祸难　贪富　吝啬】
　　富一
　　増释名曰福富也其中多品如富者也　易曰富家大吉　又曰富有之谓大业　诗曰哿矣富人　书洪范五福二曰富　又曰既富方谷　又曰资富能训惟以永年　礼曰问国君之富数地以对山泽之所出问大夫之富曰有宰食力祭器衣服不假问士之富以车对问庶人之富数畜以对　孝经曰满而不溢所以长守富也　家语曰以富贵而下人何人不与以富贵而敬人何人不亲　又曰鲁哀公问政于孔子孔子曰政之急莫大乎使人富且夀也公曰为之奈何孔子曰省力役薄赋敛则民富矣公曰寡人欲行夫子之言恐吾国贫矣孔子曰诗云岂弟君子民之父母未有子富而父母贫者　韩诗外传曰玉不琢不成器人不学不成行
　　家有千金之玉不知治犹之贫也良工宰之则富及子孙　战国防司马错曰欲富国者务广其地欲强兵者务富其民　又苏秦说齐宣王曰临淄甚富而实其民无不吹竽鼓瑟弹琴击筑鬭鸡走狗六博蹋踘者临淄之涂车毂击人肩摩连袵成帷举袂成幕挥汗成雨家殷人足志髙气扬　史记曰君子富好行其徳小人富以适其力渊深而鱼生之山深而兽徃之人富而仁义附焉是故本富为上末富次之奸富最下　又曰今有无秩禄之奉爵邑之入而乐与之比者命曰素封陆地牧马二百蹄牛蹄角千千足羊泽中千足彘水居千石鱼陂山居千章之材安邑千树枣燕秦千树栗蜀汉江陵千树橘淮北常山以南河济之间千树荻陈夏千亩漆齐鲁千亩桑麻渭川千亩竹及名国万家之城带郭千亩亩钟之田若千亩巵茜千畦姜韭此其人皆与千户侯等然是富给之资也不窥市井不行异邑坐而待身有处士之义而取给焉　又曰夫用贫求富农不如工工不如商刺绣文不如倚市门此言末业贫者之资也　前汉书曰浮食奇民欲擅斡山海之货以致富羡　公孙宏策曰不夺民时不妨民力则百姓富　老子曰我无事而民自富　管子曰务五谷则食足养桑麻育六畜则民富　庄子曰有万不同之谓富【无所不有也】韩非子曰耕之用力也劳而民为之者曰可以得富
　　也　淮南子曰得道者不待财而富　说苑曰楚王问庄辛曰君子之富奈何对曰君子之富假贷人不买也余食人不使不役也亲戚爱之罪人善之不肖者事之皆欲其夀乐不伤于患此君子之富也　论衡曰百金之家境外无絶交千乗之国同盟无废赠财多故也使谷食如水火虽贪吝之人越境而布施矣　盐铁论曰古者无出门之祭今富人祈名岳望山川椎牛击鼓戏倡舞像中者南居当路水上云台屠牛杀狗鼓瑟吹笙又曰古人无杠樠之寝牀栘之案今富人黼绣帏幄
　　涂屏错跗中者锦绨髙张采画丹漆　又曰古者无茵席之加旃蒻之美今富人绣茵翟柔蒲子露林中者皮代旃阘坐平筦　又曰古者土鼓凷【音块】枹【音桴】击木拊石以尽其欢无要妙之音变羽之转今富人钟鼓五乐歌儿数曹中者鸣竽调瑟郑舞赵讴　又曰古者庶人鹿菲草芰缩丝尚韦而已今富人革中名工轻靡使容纨里紃下越端纵縁中者邓里间作蒯苴秦坚婢妾韦沓丝履走者茸芰狗官　原初学记曰夫贵者必富而富者未必贵也故士之欲贵乃为富也然欲富者非为贵也从是观之富人之所极愿也　増唐书曰夫财之所生必因人力有藏于襟懐囊箧物贵而人莫窥者有塲圃囷仓直轻而人以为富者　宋纪程颐曰圣人奉天理物之道在乎六府六府之任治于五官山虞泽衡各有常禁故万物阜丰而财用不乏　宋蘓洵曰耕者之田资于富民富民之家地大业广阡陌连接募召浮客分耕其中鞭笞驱役视以奴仆安坐四顾指麾于其间而役属之民夏为之耨秋为之获无有一人违其节度以嬉而田之所入已得其半耕者得其半有田者一人而耕者十人是以田主日累其半以至于富　苏轼曰夫民方穷困时所望不过十金之资寛然而有余及一旦稍稍蓄聚衣食既足则心意之欲日以渐广是以富而愈贪　文献通考宋叶适曰今俗吏欲抑兼并破富人以扶贫弱者意则善矣此可随时施之于其所治耳非上之所恃以为治也夫州县狱讼繁多终日之力不能胜大半为富人役耳是以吏不胜忿常欲起而诛之县官不幸而失养民之权转归于富人其积非一世也小民之无田者假田于富人得田而无以为耕假赀于富人岁时有急求于富人其甚者佣作奴婢归于富人游手末作俳优技艺传食于富人而又上当官输杂出无数吏常有非时之责无以应上命常取具于富人然则富人者州县之本上下之所頼也富人为天子养小民又供上用虽厚取赢以自封殖计其勤劳亦略相当矣　欧阳修曰古者计口而受田家给而人足
　　富二
　　増汉书曰生人之本兴自神农之世斵木为耜揉木为耒耒耜之利以教天下而食足日中为市致天下之民聚天下之货交易而退各得其所而货通食足货通然后国实民富而教化成　五帝纪曰炎帝之世其俗朴重端慤不忿争而财足　五帝外纪曰帝尧廵狩至于华华封人祝曰请祝圣人使圣人富夀多男子　汉鼂错传曰人情莫不欲富三王厚而不困也　礼记曰殷人贵富而尚齿　晋书曰九土既敷四民承范东吴有齿角之饶西蜀有丹砂之富兖豫漆丝之廥燕齐怪石之府秦邠旄羽逈带琅玕荆郢桂林旁通竹箭江干橘柚河外舟车辽西旃罽之乡葱右蒱捎之骏殖物怪错于何不有若乃上法星象下料无外因天地之利而总山海之饶百亩之田十一而税九年躬稼而有三年之蓄可以长孺齿可以养耆年因乎人民用之国宫室有度旗章有序朝聘有其仪宴享有其制家殷国阜逺至迩安商周之兴用此道也　国语曰秦后子来仕其车千乘楚公子干来仕其车五乗叔向为太傅实赋禄韩宣子问二公子之禄焉对曰大国之卿一旅之田上大夫一卒之田夫二公子者上大夫也皆一卒可也宣子曰秦公子富若之何其均之也对曰夫爵以建事禄以食爵徳以赋之功庸以称之若之何其以富赋禄也夫绛之富商韦藩木楗【韦藩韦蔽前后木楗木檐也】以过于朝惟其功庸不称而能金玉其车文错其服能行诸侯之贿而无寻尺之禄无大绩于民故也且楚秦匹也若之何其回于富也　史记管仲列传曰管仲既任政相齐在海濵通货积财富国强兵　左传曰宋人或得玊献诸子罕子罕弗受寘诸其里使玉人为之攻之富而后使复其所【注卖玉得富悉以与得玉者而遣归焉】　史记曰范蠡既雪防稽之耻乃喟然而叹曰计然之防七越用其五而得意既已施于国吾欲用之家乃乗扁舟浮于江湖变名易姓适齐为鸱夷子皮之陶为朱公朱公以为陶天下之中诸侯四通货物所交易也乃治产积居与时逐而不责于人故善治生者能择人而任时十九年之中三致千金再分散与贫交疏昆弟此所谓富好行其徳者也子孙修业而息之遂致巨万故言富者皆称陶朱公　又曰子贡既学于仲尼退而仕于衞废着鬻财于曹鲁之间七十子之徒赐最为饶益结驷连骑束帛之币以聘享诸侯所至国君无不分庭与之抗礼【着犹居也音贮】　刘向新序曰鲁孟献子聘于晋韩宣子觞之饮三徙钟石之悬不移而具献子曰富哉宣子曰子之家孰与我富献子曰吾家甚贫惟有二士曰顔回兹无灵者使我家安平百姓和协客出宣子曰彼君子也以养贤为富我鄙人也以钟石金玉为富　韩诗外传曰子路与巫马期薪于韫丘之下陈之富人有处师氏者脂车百乗觞于韫丘之上子路与巫马期曰使子无忘子之所知亦无进子之所能得此富终身无复见夫子子为之乎巫马期喟然仰天而叹闟然投镰于地曰吾尝闻之夫子勇士不忘防其元志士仁人不忘在沟壑子不知予与试予与意者其志与　列子曰齐之国氏大富宋之向氏大贫自宋之齐请其术国氏告之曰吾善为盗也一年而给二年而足三年而富穰自此以徃施及州闾向氏大喜喻其为盗之言而不喻其为盗之道遂逾垣凿室手目所及亡不探也未及时以获罪没其先君之财向氏以为国氏之谬已也徃而怨之国氏曰若为盗若何向氏言其状国氏曰嘻若失为盗之道至此乎今将告若矣吾闻天有时地有利吾盗天地之时利云雨之滂润山泽之产育以生吾禾殖吾稼筑吾垣建吾舍陆盗禽兽水盗鱼鼈夫禾稼土木禽兽鱼鼈皆天之所生岂吾之所有然吾盗天而无殃夫金玉珍寳谷帛货财人之所聚岂天之所与若盗之而获罪奚怨哉向氏大惑以为国氏之重罔已也　列女传曰周陶答子为陶大夫治陶三年家富三倍其妻諌之曰妾闻南山有豹雾雨七日不下食何也饱其志饥其腹将欲以泽其毛羽而成其文章也故藏而远害豕不择食以肥身坐而须死夫子治陶家日益富而国日益贫逢祸必矣汉书食货志曰秦孝公用商君坏井田开阡陌王制遂灭僭差无度庶人之富者累巨万　史记货殖列传曰白圭周人也乐观时变故人弃我取人取我与能薄饮食忍嗜欲节衣服与用事僮仆同苦乐趋时若猛兽鸷鸟之发盖天下言治生祖白圭　又赵世家曰烈侯好音谓相国公仲连曰寡人有爱可以贵之乎公仲曰富之可贵之则否　又曰汉兴七十余年之间国家无事非遇水旱之灾民则人给家足都鄙廪庾皆满而府库余货财京师之钱累巨万贯朽而不可校太仓之粟陈陈相因充溢露积于外至腐败不可食众庶街巷有马阡陌之间成羣而乗字牝者摈而不得聚防守闾阎者食粱肉为吏者长子孙居官者以为姓号故人人自爱而重犯法先行义而后绌耻辱焉当此之时网踈而民富　汉书陈平传曰平少家贫无与婚者有富人张负谓子仲曰岂有美如陈平而长贫者乎遂以孙女嫁之又曰吴以诸侯即山铸钱富埒天子　史记曰邓通
　　蜀郡南安人也文帝说焉赏赐通巨万以十数使善相者相通曰当贫饿死文帝曰能富通者在我也何谓贫乎于是赐邓通蜀严道铜山得自铸钱邓氏钱布天下其富如此　魏其武安侯传曰武安侯田蚡孝景后同母弟也治宅甲诸第田园极膏腴而市买郡县器物相属于道前堂罗钟鼔立曲旃后房妇女以百数诸侯奉金玊狗马玩好不可胜数　梁孝王世家曰孝王未死时财以巨万计及死藏府余黄金尚四十余万斤他财物称是　又货殖传曰夫纤啬筋力治生之正道也而富者必用奇胜田农拙业而秦阳以盖一州掘冢奸事也而田叔以起博戏恶业也而桓发用之富行贾丈夫贱行也而雍乐成以饶贩脂辱处也而雍伯千金【戴角者曰脂无角曰膏】卖浆小业也而张氏千万洒削薄技也而郅氏食【削刀者名洒削谓摩刀以水洒之也】胃脯简微耳浊氏连马医浅方张里击钟此皆诚壹之所致由是观之富无经业则货无常主能者辐凑不肖者瓦解千金之家比一都之君巨万者乃与王者同乐岂所谓素封者耶非也　又曰蜀卓氏之先赵人也用铁冶富秦破赵迁卓氏卓氏见掳略独夫妻推辇行诣迁处诸迁掳少有余财争与吏求近处处葭萌唯卓氏曰此地狭薄吾闻岷山之下沃野下有蹲鸱至死不饥民工于市易贾乃求逺迁致之临卭大喜即铁山鼓铸运筹策倾滇蜀之民富至僮千人田池射猎之乐拟于人君　司马相如传曰临卭中多富人而卓王孙家僮八百人程郑亦数百人　汉书张安世传曰安世尊为公侯食邑万户能殖其货富于大将军光　王充论衡曰子云作法言蜀富贾人赍钱十万愿载于书子云不听曰夫富无仁义犹圈中之鹿栏中之羊也安得妄载　拾遗记曰郭况光武皇后之弟也累金数亿家僮数百余人以黄金为器攻治之声震于都鄙时人谓郭氏之室不雨而雷言其铸锻之声盛也庭中起髙阁长庑置衡石于其上以称量珠玉阁下有藏金窟列武士以衞之错杂寳以饰台榭悬明珠于四垂昼视之如星夜望之如日里语曰洛阳多钱郭氏寳夜日昼星富无匹　蜀志曰糜竺祖世货殖僮客万人货财如山大珠如卵谓之宝庭　三国杜畿传曰畿为河东太守课民畜防牛草马下逮鸡豚犬豕皆有章程百姓劝农家家丰实畿乃曰民富矣不可不教也　王世贞宛委余编曰何曽食日万钱子劭日二万钱任恺一食万钱和峤日三万钱高阳王元雍一食数万钱杜岐公悰日五食一食万钱李衞公徳裕至一杯羮二万钱韦侍郎陟至防中弃遗直万钱元丞相载用食物椀器至三千事　陶潜搜神后记曰晋太元初庐陵巴丘人文晁者【一作周冕】世以田作为业秋已过刈获都毕明旦至田禾悉复满湛然如初即便更获所获盈仓于此遂为巨富　晋书石崇传曰崇字季伦财产丰积室宇宏丽后房百数皆曳纨绣珥金翠丝竹尽当时之选庖膳穷水陆之珍与贵戚王恺羊琇之徒以奢靡相尚恺以饴澳釡崇以蜡代薪恺作紫丝歩障四十里崇作锦歩障五十里以敌之崇涂屋以椒恺用赤石脂崇恺争豪如此武帝每助恺尝以瑚树赐之髙二尺许枝柯扶疎世罕所比恺以示崇崇便以铁如意击之应手而碎恺既惋惜又以为疾已之宝声色方厉崇曰不足多恨今还卿乃命左右悉取珊瑚树有髙三四尺者六七株条榦絶俗光彩耀目如恺比者甚众恺恍然自失矣　陶侃传曰侃媵妾数十家僮千余珍奇宝货富于天府　刁达传曰达兄弟子侄并不拘名行以货殖为务田有万顷奴婢数千人余赀称是　隋书曰隋文帝十二年有司上言库藏皆满帝曰朕既薄赋于人又大经赐用何得尔也对曰用处常出纳处常入略计每年赐用至数百万段曽无减损于是乃更辟左藏之院搆屋以受之下诏曰既富而教方知亷耻宁积于人无藏府库河北河东今年田租三分减一兵减半功调全免　唐书曰贞观初户不及三百万绢一匹易米一斗至四年米斗四五钱外户不闭马牛被野人行数千里不赍粮　又曰天宝时海内富实斗米之价钱十三青齐间斗才三钱绢一匹钱二百道路列肆具酒食以待行人店有驿驴行千里不持尺兵天下税入之物租钱二百余万缗粟千九百八十余万斛庸调绢七百四十万匹绵百八十余万屯布千三十五万余端　独异志曰唐明皇尝召王元宝问其家财多少对曰臣请以绢一匹系陛下南山树南山树尽臣绢未穷　唐书杨贵妃列传曰贵妃得宠兄铦锜国忠诸姨五家第舍联亘拟宪宫禁率一堂费缗千万见他第有胜者辄坏复造务以瓌侈相夸诩每帝幸华清宫五宅车骑皆从家别为队队一色俄五家队合烂若万花川谷成锦绣遗钿堕舄瑟瑟玑琲狼籍于道香闻数十里　郭子仪传曰子仪岁入官俸无虑二十四万缗宅居亲仁里四分之一中通永巷家人三千相出入不知其居前后赐良田美器名园甲馆不可胜纪　元载传曰载久得君关通货贿城中开南北二第室宇奢广当时为冠近郊作观榭帐防什器不徙而供膏腴别墅疆畛相望具数十区名姝异伎虽禁中不逮大歴十二年诏赐载自尽籍其家钟乳五百两胡椒至八百石他物称是　独异志曰唐宰相王涯庭穿大井以珍珠琼璧投置水中汲水供涯饮后肉色并如金　五代史房知温传曰知温在鎭积赀巨万治第青州南城出入以声伎游嬉卒于官将吏分其余赀者皆为富家云　辽史曰契丹旧俗其富以马　稗编元漕法志曰元海运自朱清张瑄始岁运江淮米三百余万石以给元京四五月南风至起运得便风十数日即抵直沽交卸朝廷以二人之功立海运万户府以官之赐钞印听其自印钞色比官造加黒印朱加红富遂埒国　又曰明沈富字仲荣行三故吴人呼沈万三为江南第一家二子茂旺太祖定金陵召廷见令嵗献白金千锭黄金百斤甲马钱谷多取资于茂茂后得罪发辽阳从戎又穴地得金牛马亦累千云　明初政记曰洪武尝问户部天下民孰富对曰以田赋较之惟江浙多富室若苏州一郡民嵗输粮百石至四百石者四百九十户五百石至千石者五十六户千石至二千石者六户二千石至三千八百石者二户计五百四十四户而嵗输至五十万有奇上曰富民多豪强故民受其累宜召之来朕时勉谕之于是诸郡富民入见谕之皆顿首谢复赐酒食遣之
　　富三
</div>
    <div class="pagination">
<a href="御定渊鉴类函_page203.html">上一页</a><span>...</span><a href="御定渊鉴类函_page199.html">199</a><a href="御定渊鉴类函_page200.html">200</a><a href="御定渊鉴类函_page201.html">201</a><a href="御定渊鉴类函_page202.html">202</a><a href="御定渊鉴类函_page203.html">203</a><span class="current-page">204</span><a href="御定渊鉴类函_page205.html">205</a><a href="御定渊鉴类函_page206.html">206</a><a href="御定渊鉴类函_page207.html">207</a><a href="御定渊鉴类函_page208.html">208</a><a href="御定渊鉴类函_page209.html">209</a><span>...</span><a href="御定渊鉴类函_page205.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
