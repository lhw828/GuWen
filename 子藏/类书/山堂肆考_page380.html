<!DOCTYPE html>
<html>
<head>
    <meta charset="UTF-8">
    <title>山堂肆考 - 第 380 页/共 632 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>山堂肆考 - 第 380 页/共 632 页</h1>
    <div class="content">　　无质之悲
　　庄子送塟过惠子之墓顾谓从者曰郢人垩墁其鼻端若蝇翼使匠石斵之匠石运斤成风听而斵之尽垩而鼻不伤郢人立不失容宋元君闻之召匠石曰尝试为寡人为之匠石曰臣则尝斵之虽然臣之质死乆矣自夫子之死也吾无以为质吾无与言之矣又淮南子曰惠施死而庄子寝说言世莫为语也
　　祝予之叹
　　世説羊孚年三十一卒桓与羊欣书曰贤从情所信寄暴疾而殒祝予之叹如何可言按公羊传子路亡子曰噫天祝予何休曰祝者断也按孚乃欣从祖故云贤从
　　为友奔丧
　　东汉范式字巨卿山阳金乡人为郡功曹其友张劭字元伯疾笃同郡郅君章殷子征省视之劭临尽叹曰恨不见吾死友子征曰吾与君章非死友耶劭曰若二子者吾生友耳山阳范巨卿所谓死友也寻卒式忽梦劭冕垂缨屣履而呼曰巨卿吾以某日死某日塟子未我忘岂能相及式觉寤悲叹泣下具告太守请往奔丧便具朋友之服驰赴之式未及到而丧已发引柩不肯前其母抚之曰元伯岂有望耶遂停棺移时见有素车白马号哭而来其母曰是必范巨卿也巨卿既至叩棺言曰行矣元伯死生异路永从此辞会塟千人皆为挥涕范执绋引柩丧乃得前
　　为友报讐
　　东汉郅恽字君章友人董子张父为乡人所害及子张病将终恽往之子张视恽歔欷不能言恽曰吾知子不怨天命而痛仇不复也子在吾忧而不手子亡吾手而不复恽即将客遮仇人取其头以示子张子张遂死
　　恸哭窦武
　　东汉陈蕃窦武为中官所害郭林宗哭之于野恸既而叹曰人之云亡邦国殄瘁
　　致酹黄琼
　　皇甫谧髙士传徐穉字孺子仁让闻于天下黄琼辟为公府不诣黄死穉负笈徒歩三千里到琼墓致酹
　　无与为善
　　郑子产归未至闻子皮卒哭且曰吾无与为善矣唯夫子知我也
　　谁能更容
　　魏崔浩诛眭夸为素服受乡人吊唁叹曰崔公既死谁能更容眭夸
　　过垆而叹
　　世说晋王濬冲为尚书令着公服乗轺车经黄公酒垆下过顾谓后车客曰吾昔与嵇叔夜阮嗣宗共酣饮于此垆竹林之防亦与其末自嵇生天阮公亡以来便为时所覊绁今日视此虽近邈若山河
　　闻笛而悲
　　见故人
　　向牀作驴鸣
　　世说孙子荆以有才少所推服唯雅知王武子武子丧时名士无不至者子荆后来临尸恸哭賔客无不垂涕哭毕向灵牀曰卿尝好我作驴鸣今我为作体似真声賔客皆笑孙举头曰使君軰存令此人死又王仲宣好驴鸣既塟文帝临其丧顾谓同逰曰王好驴鸣可作一声送之坐客皆作驴鸣
　　临殡着麈尾
　　世说王长史蒙病笃寝卧灯下转麈尾观之叹曰如此人曾不得四十刘尹惔临殡以犀柄麈尾着王柩因恸絶注云蒙以永和初卒年三十九也惔与至交及卒深悼之
　　幼舆哭卫玠
　　晋洗马卫玠以永嘉六年六月二十日亡塟南昌城许征墓东玠初薨谢防舆鲲发哀于武昌感恸不自胜人问子何恤而致哀如是答曰栋梁折矣何得不哀
　　杨素诔柳
　　北史柳字匡道博渉羣书辞采雅赡与杨素为莫逆交柳卒素诔之曰山阳王弼风流长逝颍川荀粲零落无时修竹夹池永絶梁园之赋长杨映沼无复洛川之文
　　絶弦终身
　　吕氏春秋伯牙鼓琴钟子期听之方鼓琴志在泰山子期曰善哉乎鼓琴巍巍乎若泰山俄顷志在流水子期曰善哉乎鼓琴汤汤乎若流水钟子期死伯牙破琴絶弦终身不复鼓之按伯牙姓余字伯牙
　　鼓琴数回
　　晋顾彦先荣平生好琴及丧家常以琴置灵牀上张季鹰往哭之不胜其恸径上牀鼓琴作数回竟抚琴曰彦先颇复赏此不因又大恸遂不执孝子手而出
　　灵前酌酒
　　北史夏侯夬字元廷魏骠骑将军道迁子也姓好酒与南人辛谌江文遥终日酣饮恒相谓曰人生局促何殊朝露脱有先亡者当于良辰美景灵前饮燕倘或有知庶共为乐及夬亡后三月上巳诸人相率至夬灵前酌酒尔日天隂室中微暗咸见夬在坐衣服形容不异平昔时执杯酒似若献酬但无语耳
　　墓旁赋诗
　　北史裴茂伯闻喜人魏冀州刺史徽之后也性嗜酒致殒殡于家园友人常景李浑王元景卢元明魏季景李骞等于墓防致酒设祭哀哭涕泣一饮一酬曰裴中书魂而有灵知吾曹也乃各赋诗一篇李骞以魏收亦与之友寄以示收收在晋阳亦作诗云临风想度对酒思公荣时人以伯茂性诞傲谓收诗颇得其事实
　　嫁遣孤女
　　唐刘晏与邓景山友善景山卒家寒晏屡经纪之嫁其孤女又李元为河阳节度使韩充为牙将未防元领宣武召充主亲兵元谓充曰我知君旧矣吾儿不才无足累君者二女方幼愿以为托遂辞去后元没充为嫁二女周防其家
　　教导孤儿
　　唐郑畋字台文父亚任桂管观察使畋生于桂州小字桂儿时西门思恭为监军有诏征赴阙亚送于郊自以衰年以畋托之曰他日愿以桂儿为念言讫然流涕思恭志之及为神策中尉亚已卒思恭使人召畋待如甥侄选师友教导之后畋官至将相
　　如见元賔
　　韩退之答李师锡书曰李元賔既没其文益可贵思元賔而不见见元賔之所与者则如见元賔焉
　　尚有贡父
　　苏子瞻云刘原父没尚有贡父在毎与语强人意今复死矣何时复见此俊杰人乎
　　缙绅流涕
　　东汉蔡中郎死缙绅诸儒莫不流涕郑康成闻而叹曰汉世之事谁与正之
　　宾客抆睫
　　元祐党籍皆一时名贤逮宣和中往往多在鬼録独刘器之范徳儒二公在未防器之讣至晁以道对宾客诵南岳新摧天柱峯之句至哽咽不得语客皆抆睫以道徐曰耆哲凋丧殆尽缓急将奈何
　　鬻衣治葬
　　宋侯可字无可华隂人少与申顔为友顔病重千里为求医未归而顔死目不瞑人曰其待侯君乎且敛而可至抚之乃瞑顔无子不克葬可辛勤百营鬻衣相地卒葬之
　　具礼改葬
　　王方翼其友赵持满诛死尸诸道亲戚莫敢视方翼曰栾布哭彭越义也周文王掩骼仁也絶友义蔽主仁何以事君遂哭其尸具礼改葬













　　山堂肆考卷一百五十四
　　钦定四库全书
　　山堂肆考卷一百五十五　明　彭大翼　撰典礼
　　亡僧
　　欧阳公尝问一僧曰古之髙僧有去来翛然者何今世之鲜也僧曰古人念念在定慧临终焉得而乱今人念念在散乱临终安得而定
　　圎寂
　　传灯録洞山良价和尚将圎寂谓众曰离此殻漏子向什麽处与众相见众不对俨然坐化按僧亡曰圎寂又曰顺寂
　　茶毗
　　释氏要览僧亡曰茶毗或曰耶维或曰阇维天竺第九祖入灭众以香油旃檀阇维真体阇维即茶毗谓火焚也蘓东坡宿曹溪借灯録读灯花落烧一僧字即以笔记窻间曰曹溪夜岑寂灯下读传灯不觉灯花落茶毗一个僧
　　倚钟而化
　　白阳禅师号僊林姓王氏临川人唐元和中出家于白阳院修行勤苦一日忽倚钟而化人推之仆地折齿尸自起立里人投其尸于水三日复流故处人异之塑其骨而祠焉
　　闻笙而寂
　　僧元照钱塘人自防出家博防穷宗尤工楷吟咏得风骚体一日闻空中笙箫声遂归寂焉
　　命立佛像
　　传灯録南齐善惠大士降于嫠州宣慈家纳刘氏女妙志生子普建普成二人梁武帝时会天竺僧逹磨号嵩头陀谓大士曰我与汝毗婆尸佛所发誓今兠率宫衣鉢见在何日当还因命临水观其影见大士圎光寳盖大士笑时有法师闻法悟解言我师乃弥勒佛应身耳大士呵之后于松山双林寺修行感七佛相随释伽引前维摩接后及嵩头陀入灭大士悬知曰嵩公兠率待我决不可乆留也谓弟子曰吾去即焚吾尸上建浮屠以弥勒佛像处其下
　　命送已尸
　　三山小牍僧从谏卒遗言送尸于建春门外尸陁林施与鸟兽为食三日后人往视之体貎如生林在王舍城侧凡死人多送其中
　　革履犹存
　　传灯録逹磨潜上嵩山少林寺面壁九年端居而逝葬熊耳山魏宋云奉使西域回过狮子葱岭见逹磨手擕只履翩翩而往云问师何往师曰往西天去又谓云曰汝王已厌世间云闻之茫然别师东迈暨复命明帝已登遐矣迨孝庄即位宋云具奏其事帝命起圹惟一革履存焉
　　金棺如故
　　传灯録释伽佛住世四十九年将金缕僧伽黎衣传法与摩诃伽叶说无常偈曰诸法无常是生灭法生灭灭已寂灭为乐诸弟子以香薪茶毗之烬后金棺如故髙七多罗树往反空中化火三昧得舍利八斛四斗世尊灭后一千十七年汉明帝永平中教至中夏
　　合掌而化
　　僧海月名慧辨华亭傅氏子父母令出家入普照寺得法明智遂领寺事迁杭州僧正苏轼甚髙其行一日合掌坐化遗言须东坡至方合龛四日轼至趺坐如生头尚温轼遂以诗哭之云生死犹如臂屈伸情钟我軰亦酸辛乐天不是蓬莱客慿仗西方作主人
　　集众而逝
　　僧本逸闽县人九嵗出家至庐山依开天寺暹禅师入室顿悟宋元丰六年诏住大相国寺赐号正觉禅师绍兴中集众而逝作颂曰七十四年如掣电临行为君通一线鐡牛勃跳过新罗撞破虚空七八片
　　顶骨不壊
　　唐僧雪山歙县人始住休寜普满寺自号觉庵及坐灭茶毗顶骨不壊得舍利数十粒
　　心火自灼
　　南唐僧何令通为国师后更名慕真一坐四十年豁然大悟宋天禧中一旦正席趺坐忽心火自灼顷刻而化其徒收舍利为塔塟之
　　通路照尸
　　齐书赵僧栖迟山谷常以一壶自随一日谓弟子曰吾今日当死壶中一大钱以通九泉之路蜡烛一条以照七尺之尸至夜而亡
　　隠毫埋玉
　　东坡挽僧诗霜颅隠白毫锁骨埋青玉皆云似逹磨只履还天竺又吊僧云阇黎诗今来复叩户空房但飕飗云已灭无余薪尽火不留
　　行业已满
　　宋僧崇辨修行中山弟子甚众一日谓弟子曰吾行业已满当归佛道遂化弟抚其尸柔软如生知为尸解
</div>
    <div class="pagination">
<a href="山堂肆考_page379.html">上一页</a><span>...</span><a href="山堂肆考_page375.html">375</a><a href="山堂肆考_page376.html">376</a><a href="山堂肆考_page377.html">377</a><a href="山堂肆考_page378.html">378</a><a href="山堂肆考_page379.html">379</a><span class="current-page">380</span><a href="山堂肆考_page381.html">381</a><a href="山堂肆考_page382.html">382</a><a href="山堂肆考_page383.html">383</a><a href="山堂肆考_page384.html">384</a><a href="山堂肆考_page385.html">385</a><span>...</span><a href="山堂肆考_page381.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
