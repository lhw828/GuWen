<!DOCTYPE html>
<html>
<head>
    <meta charset="UTF-8">
    <title>记纂渊海 - 第 32 页/共 130 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>记纂渊海 - 第 32 页/共 130 页</h1>
    <div class="content">　　形胜翠峰山在州西南上有石佛洞　燕京山在州西南上有天池　东灵山在州西上有台亭　神武尖山在鄯阳境　元姬山在马邑境　居延川在朔州北一名居延泽汉苏武常困于此泽　天德山在州北汉李陵行军至此　洪涛山在马邑县西下有桑干河神庙紫金山在马邑县南髙二十里连亘数百里　太和
　　岭在马邑县东上有寨　鲁台在马邑县西北唐李靖筑此观星　鴈门闗在马邑县东南七十里【舆地纪胜】人物南北朝斛律金县人善骑射仕至汾州刺史以功封咸阳郡王　唐尉迟恭鄯阳人有战功累封鄂国公五代周德威马邑人唐庄宗时累官平章政事　安
　　重荣州人善骑射晋髙祖时受武节拜成德军节度皇朝党进马邑人从征太原以功歴忠武军节度【同上】集北游幽朔城凉野多险艰俯入穷谷底仰陟髙山盘【陆士衡】髙秋登寒山南望马邑州翠峰入青冥揽胜此勾留【李端】苏武魂销汉使前古祠髙树两茫然云边鴈断胡天月陇上羊归塞草烟【温飞卿】鼓角因风飘朔气旌旗映水发秋光【杨巨源】白头苏属国握节几时还【王懋建】士卒并持苏武节酋魁莫作李陵防【顾孔文】
　　本朝宣和五年契丹守将韩正以州来降【沿革表】朔风刮面岁华遒闲拥丰貂一倚楼四野冻云随地合九河清浪着天流【元章简】尝闻朔北寒尤甚已见黄河可过车驲骑骎骎持汉节邉风惨惨听胡笳【梅圣俞】
　　蔚州
　　郡号代国
　　州沿革天文昴毕分野禹贡冀州之域春秋时属晋战国属赵秦置代县属代郡汉封代王于此为代国东汉末废后魏于此置灵丘郡后周兼治蔚州隋郡废州存大业初州废唐复置蔚州治灵丘至德初改安邉郡后复为蔚州【沿革表】
　　形胜九宫山在州东　五台山在州东　玉屏山在州西　倒刺山在州东　襄山在州北　胡芦河在州城北　暖泉在州西其水夏凉冬暖　金箔泉在州境莲花泉在州东北　镇边楼在州境　隘门闗在州西南　代王城在州东汉文帝封代即此　飞狐口在州境【舆地纪胜】
　　人物唐侯仲庄为定武将军有功累加冠军将军【同上】集飞狐白日晩瀚海愁云生【虞子阳】家居五原上征战是平尘独负山西勇谁当塞上行【纬卿】须识苦寒士莫矜狐白温【同上】郭外秋声急城边月色残【王少伯】胡马如云屯越骑亦星罗飞锋无絶影鸣镝自相和【陆士衡】
　　本朝宣和五年契丹守将陈翊以州来降【沿革表】云度飞狐絶险天围紫塞髙寒【赵献之曲】西北天低五顶髙茫茫松海露【阙】
　　浑源州
　　郡号代郡
　　州沿革天文毕昴分野禹贡冀州之域战国时属赵代郡秦属鴈门郡汉为平舒崞二县地属鴈门代郡东汉末废后魏属神武郡隋属鴈门郡唐置浑源州以川为名【沿革表】
　　形胜恒山在州南二十里即北岳也髙侵霄汉舜北巡狩即此　翠屏山在州栢山之南华丽似翠屏然　五峯山在州东五峯如削　畵锦山在州西　封龙山在州南　浑源川在州西南滙为大泽中有孤石髙丈余上有神祠　孙膑山在州南因上有孙膑寨故名【舆地纪胜】人物汉范升郡人九岁通孝经长习易教授生徒光武朝拜议郎迁博士　南北朝燕凤博综经史为代王长史叅决国事　皇朝刘防州人举进士仕至石州刺史苏保衡州人举进士累官参知政事　刘仲亨妻田氏亨卒氏年二旬余遂自经事闻旌表其门【同上】
　　集水岭人无迹氷合足鴈声【李端】风旂翻翼影霜剑转龙文【骆宾王】絶壁千寻孤峯万仞寳符临代邦之羙灵蛇表阵势之竒【唐太宗祀恒岳文】铄石七年无以亏其大含波九载不能损其髙【同上】
　　本朝双鲤附书常不逹两萍浮海偶相逢燕南落日车分辙代北春风酒满钟【朱好谦过浑源】无定河邉路风髙雪洒春【王正羙】山云吞吐翠微中淡翠深青一万重【阙】
　　陜西永兴军路
　　京兆府【倚郭二　长安　樊川外县十一　鄠　蓝田　咸阳　泾阳　栎阳　髙阳　兴平　临潼　醴泉武功　干祐】
　　郡号永兴　安西
　　郡沿革天文井鬼分野禹贡雍州之域周为王畿地秦置内史以领闗中汉初置渭南郡寻罢郡复置内史景帝分置左右内史此为右内史武帝改京兆尹与左冯翊右扶风为三辅东汉于此置雍州寻罢三国魏改尹为守晋置雍州理京兆未几为刘石姚苻所据后魏仍置雍州西魏后周皆置京兆尹隋初置雍州寻改为京兆郡唐初复为雍州又改京兆郡寻复雍州开元初改京兆府自周秦汉晋西魏及周隋唐并都于此唐末为佑国军五代梁改永平军后唐复为京兆府晋改曰晋昌汉改曰永兴本朝仍京兆府属永兴军【沿革表】
　　县沿革长安秦因古地名曰长安汉都闗中始置为县樊川本汉万年县地本朝置樊川县鄠本夏时扈国汉置鄠县蓝田本秦旧县其地出玉故名咸阳本秦旧县其地在山南水北故名泾阳本秦旧县以居泾水之北故名栎阳本秦县汉髙帝初都此髙阳秦旧县亦名怀德城兴平本周太丘地唐置兴平军寻改为县临潼周为骊戎国本朝为临潼县醴泉本汉左冯翊谷口县地隋置醴泉县武功后稷所封地秦置武功县干祐秦为内史地亦在长安之干隅故名【同上】
　　形胜龙首山在府城北长六十里　终南山在府城南产玉石金银铜铁上有神祠　太一山在终南山南上揷云霄　骊山在临潼县东南　金斧山在骊山东南金山在蓝田县南上有风后庙　七盘山在蓝田县
　　南　峣山在蓝田县南峣闗之名取此　甘泉山在泾阳县西北　太白山在武功县南上多积雪望之皓然子午谷在府城南　细栁原在昆明池南　上林苑
　　凝碧池在唐禁苑中　通灵台在甘泉宫　鱼藻池在唐禁苑中　渼陂在鄠县西　长信宫在咸阳县境阿房宫在咸阳县东　望夷宫在泾阳县东　未央宫在府城西北　长乐宫在府城西北　建章宫在府城西北　甘泉宫在泾阳县　大明宫在府城东北　华清宫在骊山　天禄阁在未央宫　沉香亭在兴庆宫造书台在长安县西即仓颉造书处　灵台在鄠县
　　东　栢梁台在未央宫北　蓝田闗在县东南　霸桥在府城东　五帝庙在长安东　汉唐诸陵俱在郡境梨园在通化门外　五丈原在武功县西　马嵬坡
　　在兴平西　鸿门坂温泉俱在骊山　太液池曲江池俱在郡境【舆地纪胜】
　　人物上古仓颉黄帝时人始造书契　周壤驷赤秦人孔门弟子　汉魏尚兴平人为云中太守匈奴不敢犯塞宋长安人以清介着闻封宣平侯　景丹栎阳人
　　以功封栎阳侯图形云台晋挚虞长安人才学通愽歴官秘书监　唐屈突通长安人以功官至兵部尚书封国公　刘文静咸阳人赞太祖起义兵官至吏部尚书　李大亮泾阳人有文武才畧官至工部尚书　殷开山鄠县人从太宗征伐有功仕至吏部尚书图形凌烟　苏世长武功人为谏议大夫使突厥争礼不屈朝廷壮之　韩休长安人举贤良峭直敢言官至太子少师　韩滉休子刚直明吏事为江淮转运使封晋国公杜黄裳樊川人讨蜀有功累官同平章事后封邠国
　　公　杜牧樊川人善属文第进士累官史舘修撰　韩渥樊川人善诗累官学士承防　皇朝吕大防蓝田人登进士累官左仆射其兄大忠弟大钧大临俱显于朝苏昞武功人为程子门人初仕太常后坐党籍编管
　　饶州　李涛樊川人工诗官至户部侍郎【同上】
　　集指麾八荒定怀柔万国夷梯山盛入欵驾海亦来思【唐太宗】长乐宵钟尽明光晓奏催【沈佺期】千条弱栁垂青鎻百啭流莺绕建章　莺归汉苑柳花映杜陵烟【并贾至】金阙晓钟开万户玉阶仙仗拥千官【岑参】秋槐叶落空宫里凝碧池头奏管弦【王维】长安回望日宸御六龙还【徐安贞】遥瞻太白雪喜近武功天【杜甫】大明均照物小丑未寜边国相台衡重元戎庙畧宣【徐知仁】鸟下緑芜秦苑夕蝉鸣黄叶汉宫秋【许用晦】风随玉辇笙歌逈云卷珠帘劒斾髙【同上】本朝大观元年陞大都督府旧领永兴军路安抚使宣和二年诏永兴军守臣等衔不用军额称京兆府【沿革表】佳气犹能想郁葱云间双阙峙苍龙春风十里霸陵树晓月一声长乐钟【吴彦髙】小苑花开红漠漠曲江波涨碧溶溶眼前叠嶂青如画借问南山共几峯　地形西控三秦逺河势南吞二华秋【冯叔献】门外兵尘涨秦楚水邉烟景似湖湘【庞茂】双峯髙耸大河旁自古函闗一战塲共说河山雄百二不堪屈指筭兴亡【辛敬之】贪防终南山色好不知红日下前峯【王汤臣】
　　河中府【倚郭一　河东外县六　临晋　猗氏　虞乡　万泉　龙门　荣河】
　　郡号河东
　　郡沿革天文觜参分野禹贡冀州之域古为虞舜都春秋时属晋为蒲坂地秦属河东郡汉为蒲城县地后魏置河东郡兼置秦州后周改蒲州隋初郡废州存大业初改河东郡治河东县唐改蒲州属河东道开元中改河中府陞中都寻罢都复为蒲州天寳初改河东郡乾元初复为蒲州寻改河中府五代梁置防国军节度本朝仍旧属陜西路【沿革表】
　　县沿革河东古为舜都本春秋晋蒲坂地隋置河东县临晋春秋晋桑泉地秦筑垒以临晋地因名临晋唐天寳中置临晋县猗氏古郇国地文王子所封汉置猗氏县虞乡春秋为晋之觧梁城战国属魏汉为觧县属河东郡后魏析置安定县西魏改曰南觧县属绥化郡隋改虞乡县万泉本汉河东郡汾隂县地隋属河东郡唐武德中置万泉县龙门古耿国殷王祖乙所都春秋时属晋秦置皮氏县汉属河东郡魏晋皆属平阳郡后魏改龙门县荣河古纶地为夏后少康邑战国时为魏汾隂地汉置汾隂县属河东郡晋时刘渊省入蒲坂县后魏复置汾隂县隋属河东郡唐初属秦州寻改属蒲州开元中改寳鼎县本朝真宗祀汾隂改曰荣河县【同上】形胜中条山在州东南上有桃花女二洞及谷口苍龙等泉　首阳山在州东南即禹贡雷首山伯夷叔齐隠此上有夷齐墓并庙　歴山在州南即舜耕处　五老山在临晋县西南　龙门山在县西即禹凿通黄河处　喷雪岩在觧州南有泉喷出洁白如雪　黄河在州西门外入河南境　汾河在河津县境　妫汭水在州北尧厘降二女于妫汭即此地　舜井在州东南大度闗在州西门外　风陵闗在州南　禹门渡在龙门县西　成汤陵在荣河县北　蒲坂在州东　虞坂在终条山　吕洞宾宅在州东南尚有纯阳宫【舆地纪胜】人物汉司马迁龙门人十岁诵古文后为太史令作史记　胡建河东人为渭城令甚有治声　南北朝乐逊猗氏人明五经仕周官至扬州刺史　隋王通龙门人笃学常奏太平十二策后居河汾著书甚多　唐裴寂州人太祖朝累迁尚书左仆射拜司空赠河东郡公张素虞乡人太宗时为侍御史尝谏上治洛阳宫魏征叹其有回天之力　王勃通之孙六岁善文后对防髙第兄弟四人皆登进士　五代裴迪河东人精于簿书仕梁太祖称其协赞之功　皇朝董孝章州人十世同居真宗嘉奬之　薛顔万泉人举三礼中第累迁给事中　薛向顔之孙干局絶人歴知数州皆有能声【同上】集独见鱼龙气长令烟雨寒【一】千龛道傍古一鸟沙上白【二】夜泉发清响寒渚生微波【三】东流自朝暮千载空云山【四】闲云锡仗落日低金绳【五】水田秋鴈下山寺夜钟深【六】不如波上棹还弄山中月【七】风来未渡水日暮更防山【以上张文房龙门八咏】蒲坂横临晋华芝晓望秦闗城雄地险桥路托天津【张说】白日依山尽黄河入海流欲穷千里目更上一层楼【朱佐日】逈临飞鸟上髙出世尘间天势围平野河流入断山【畅当蒲州诗】地险闗逾壮天平镇尚雄春来津树合月落戍楼空【唐太宗】寂寞首阳山白云空复多苍苔归地骨皓首采薇歌【李颀】山路犹南属河源自北流晩风连朔气新月照邉秋【骆宾王】灶火通军壁烽烟上戍楼龙庭但苦战燕颔防封侯【同上】
　　本朝大中祥符中以荣河为庆成军熙寜三年省西河县六年省永乐县为镇入河东荣河旧庆成军熙寜元年废以荣河府即县治置军使【沿革表】防凿年来道路通行人万古翠微中南山山寺题诗满一字何曽到禹功【王敏夫】蒲坂东来通猗顿桑泉南下接虞乡【同上】劝课农桑诚有道折冲樽俎不临邉【黄山谷】老来深喜到乡州三纪光隂若梦游今日恬愉君赐重白云庵洞许过留【薛求归蒲州诗】
　　觧州【倚郭一　觧县外县二　闻喜　安邑】
　　郡号觧梁
　　郡沿革天文觜参分野禹贡冀州之域春秋为晋之觧梁城战国属魏汉为觧县属河东郡后魏析置安定县西魏改曰南觧县属绥化郡隋改为虞乡县属蒲州唐初改曰觧县贞观初省入虞乡后复置属河中府五代汉始置觧州治觧县本朝属河东路复改陜西路【沿革表】县沿革解县本春秋晋之觧梁城战国属魏汉为觧县属河东郡后魏析置安定县西魏改南觧县属绥化郡隋改为虞乡唐初改觧县闻喜春秋晋曲沃县地秦改为左邑属河东郡汉武帝经邑之桐乡闻破南粤因名闻喜县安邑禹营安邑即此地春秋时为晋境后属魏秦汉为安邑县【同上】
　　形胜擅道山在州南与中条山相接　玉钩山在安邑县东北状如玉钩　阳山在闻喜县东南山产铜上有殷汤庙　白径岭在州东南路通陜州　姚暹泉在觧县北　黒龙潭在安邑县南深不可测上有龙池宫盐池在州境　虞坂在中条山伯乐逢骐骥困盐车即此　石门在州东南白径岭【舆地纪胜】
　　人物汉裴潜闻喜人仕为代郡守匈奴詟服后为尚书令　三国闗侯觧人仕蜀先主称万人敌拜前将军假节钺威震华夷常刺顔良报効曹公有国士风后封夀亭侯　晋裴頠愽学稽古初为国子祭酒累迁尚书侍中　衞瓘蚤以孝称仕魏为散骑常侍后进位太保一门人物甚盛　南北朝柳崇州人后魏时举秀才髙第歴尚书郎中累迁河中守　隋裴矩博涉经史仕为吏部侍郎　唐薛收道衡子初为秦王府主簿后以功封汾隂县男　裴行俭闻喜人举明经有知人之鉴后拜相　柳宗元觧人文章卓伟第进士博学宏词科拜监察御史有文集行于世　裴度闻喜人举进士累官中书侍郎讨平淮蔡封晋国公　皇朝赵鼎闻喜人举进士累官殿中侍御史迁御史中丞与秦桧论和议不合谪岭南不食而卒赠太傅丰国公【同上】
　　集悠悠虞坂路欹斜迟日和风簇野花未省孙阳身没后几多骐骥困盐车【胡曽】钟鼓严更曙山河野望通鸣鸾下蒲坂飞斾入秦中【唐宗】条山苍河水黄浪波纷纷去松栢在山冈【韩愈】威加塞北寒来早恩入河源冻合迟【牧之】本朝东北岭髙明月晓西南川逺夕阳多地饶胜槩连灵岳民足丰年借绿波【王荀龙】中条山下王官谷草木烟霞景物幽坐中爽气长飘洒天际浮云任去留【同上】陜州【倚郭一　陜外县六　平陆　夏　灵寳　芮城湖城　闵乡】
　　大都督府
　　郡号农
　　郡沿革天文柳分野禹贡豫州之域周为虢国地王季子虢仲封于此周召分治东西以陜为界即此春秋时属晋后属韩韩防入秦汉置陜县为农郡治魏晋因之后魏始置陜州隋大业初州废以县属河南郡后复置农郡唐初复为陜州天寳初改陜府乾元初改陜郡昭宗时陞为唐兴府哀宗初置保义军本朝改保平军后为陜州【沿革表】
　　县沿革陜本周虢国地春秋时属晋后属韩汉置陜县平陆春秋虞国地战国属魏汉属河东郡后魏置河北郡唐天寳初因开漕渎得古劒有篆文曰平陆故名夏本禹所都之地汉为安邑县境后魏改为夏县以禹旧都故名灵寳本秦函谷闗地汉置农县魏晋因之隋属虢郡唐天宝初得宝符于古函谷闗故名芮城本魏国附庸春秋时芮伯居此后周改芮城县湖城本汉湖县地属京兆因津以名阌乡本汉阌乡地后周置阌乡郡隋废郡为阌乡县【同上】
　　形胜砥柱山在州东黄河中上有三门禹凿以通河流者　岘山在灵宝县东　荆山在阌乡县南昔轩辕黄帝铸鼎于此　砥柱峯在平陆东南世传老子炼丹于此　傅岩在平陆县东即傅说隠处　龙泉在芮城县北旁有五龙祠　墨池在州境汉张芝好书所居池水尽黑遗迹尚存　阿对井在阌乡县西南汉杨震家童引泉灌蔬故名　九龙泉在阌乡县南泉有九窟　上阳宫在阌乡境　翠微宫在灵宝县北　绣岭宫在州西南　西楼在州境　三鳣堂在州境杨震教书处草堂在州境魏野所居真宗常画圗以观　望气台在州境春秋时闗令尹见有紫气后老子乘青牛过此鸡鸣台在灵宝县治孟尝君过闗之处　望仙台在州西汉文帝筑此以望河上公　大阳闗在州西　硖石闗在州东　潼闗在阌乡县西　女娲陵在阌乡县境人物商傅说平陆人髙宗贤相　周段干木芮城人魏文侯之师文侯过其闾必式　晋王濬湖城人家世二千石以平吴有功累加大将军　唐姚崇州人少尚气节初授蒲州叅军后拜相封梁国公　张齐贤州人初为太常奉礼郎论礼制合古义累迁谏议大夫　五代髙季兴州人梁初拜荆南节度使后以功封渤海王皇朝魏野陜县人隠居清介号草堂居士累征不就司马光州人举进士累官端明殿学士著述甚多赠太师封温国公　王继勲州人初授道州刺史有武功陞行营都监【并舆地纪胜】
　　集六载抽毫侍禁闱【吴融】顶压三门险根随九曲深撑天形突兀逐浪势浮沉【柳公权题砥柱山】五陵年少如相问阿对泉头一布衣【同上】春草萋萋春水绿野棠开尽飘香玉绣岭宫前鹤髪翁犹唱开元太平曲【李洞】秋来无覔处直上郡西楼【岑参题西楼】侯门草满罝寒兔浴浦沙深见塞鸿疑有女娥西望处上阳烟树正秋风【杜牧之】
　　本朝太平兴国初改宝平军旧兼提举商虢州兵马巡检事咸寜四年省湖城县入灵宝元丰元年复置太平兴国三年自虢州与湖城二县来阌乡【沿革表】昼睡方浓向竹斋柴门日午尚慵开惊回一觉游仙梦村巷传呼宰相来【魏野自题草堂诗】古人惟恃众心城何事秦皇苦好兵本设函闗禁奸诈不知半夜有鸡鸣【范镇】西祀东封今已毕这回好伴赤松游【魏野上王旦】好去上天辞富贵却来平地作神仙【魏野上冦准】幽居帝画防【同上】苍山绿水依然是不独青编事业存【范镇】
　　商州【倚郭一　上洛外县二　洛南　丰阳】
　　郡号上洛
　　郡沿革天文井鬼分野禹贡雍州之域本契始封地周为豫州之境春秋属晋后属秦汉于此置上洛县属农郡晋置上洛郡后魏置洛州后周改为商州取古商于地为名隋复为上洛郡唐初复为商州天宝初为上洛郡乾元初复商州属闗内道本朝属永兴军路【沿革表】县沿革上洛本契始封地周为豫州之境春秋属晋后属秦汉置上洛县属农郡洛南春秋时晋上洛地汉为上洛县地晋析置拒阳县寻省后魏复置隋初属商州寻改曰洛南县以在洛水之南故名丰阳本古商州地以在丰水之南故名【同上】
　　形胜髙东山在州西南以其髙于东山故名　熊耳山在州西以形似名　商洛山在州东即四皓隠处　竹山在上洛东南丹水所出　扈山在洛南县西北世传黄帝时有凤衔图至此帝拜受之　武闗在州东李彦仙祠在州境上有忠烈祠　四皓墓在州西前有祠　冢岭山在州南洛水所出【舆地纪胜】
　　人物秦东园公绮里季夏黄公甪里先生避秦不仕隠居商山号为商山四皓后汉髙祖欲废太子吕后命张良请四人至随太子见髙祖髙祖谓戚夫人曰我欲废之彼四人者羽翼已成不可易也太子遂安【同上】
　　集鸡声茅店月人迹板桥霜【温庭筠商山早行】商岭东西路欲分两间茅屋一溪云【韦蟾赠商山僧人】和如春晩静如秋五月商山是胜游当昼火云生不得一溪分作万重流【无名氏】明朝从此辞君去独出商闗路渐长【张文昌】近逢商路客知尔坐南塘【张承吉】四皓卧云处千秋叠藓生【王贞白题商山】昼烟笼涧黑残雪逼林明【同上】秦法未兴鸿已去汉储将废凤还来　自是无人有归意白云长在水潺潺　本为留侯慕赤松汉庭方识紫芝翁萧何只解追韩信岂得虚当第一功【许浑】
　　本朝属永寜军路髙宗时秦桧力主和议割商与金【沿革表】二车何处搔蓬鬓九日樽前见菊花　南秦地暖花开早比至春初已数畨【并王元之题商州】逺别秦城万里游乱山髙下入商州闗门不鎻寒溪水一夜潺潺送客愁宫址蔓生草洞门低枕泉废兴人目撃何处是神仙【并李涉】举步髙登天渐近回头下阚胆先寒【南山居士】
　　虢州【倚郭一　卢氏外县一　虢略】
　　郡号雄虢
　　郡沿革天文柳分野禹贡豫州之域周封虢仲于此汉为农郡治魏置洛安郡西魏为义川郡隋初改为虢州唐徙州治农五代及本朝俱为虢州【沿革表】
　　县沿革卢氏本莘国旧地汉因卢敖得仙始置卢氏属农郡晋属上洛郡后魏置洛安郡西魏改义川郡隋初改虢州皆治卢氏唐徙州治农五代及本朝俱属虢州　虢畧本农地本朝置虢畧【同上】
　　形胜观音山在卢氏县西有观音祠　小青山在卢氏县西产青碌　抱犊山在州东南山极髙峻昔人多避兵于此　老君山在州东南相传老子修道于此上有丹灶丹井　东涧水在州北　断宻涧在卢氏县东北盛彦师斩李宻处　传道堂在卢氏县治西北有孔子曾子塑像　虢仲庙在卢氏县东北【舆地纪胜】
　　人物唐张士贵卢氏人善左右射从髙祖征贼有功进爵虢国公　梁文贞虢州人少从军守邉逮还亲已亡自伤不得养即穿圹为门晨夕汛扫庐墓喑黙三十年家人有问书文以对有甘露降茔木白兔驯扰县令刻石记之　杨虞卿虢州人第进士博学宏词累官御史穆宗时上防极谏累迁文馆学士【同上】
　　集邠王玉笛三更咽虢国金车十里香【薛陶臣】征尘暗河洛二陜震鼓鼙行军在函谷两度闻莺啼闻君欲朝天驷马临道嘶【萧茂挺虢州送别】因懐陈溪老最忆南峯缁【薛岑过虢州】柳亸莺娇花复殷红亭緑酒送君还到来函谷愁中月归去磻溪梦里山【同上】
　　本朝熙寜二年以西京伊阳县栾川治卢氏建隆初改农为常农至道三年改虢略熙寜四年省五城县为镇入虢略【沿革表】枝脉逺连荆楚外峰峦真出斗牛间丹崖彩凤频栖止紫气青軿任往还【朱师羙题老君山】闗树晩苍苍长安近夕阳回风醒别酒细雨湿行装习战邉尘黑防秋塞草黄【李虚已虢州送别】
　　同州【倚郭一　冯翊外县五　澄城　朝邑　郃阳　白水
　　韩城】
　　郡号冯翊
　　郡沿革天文井鬼分野禹贡雍州之域周为大茘国秦为内史地汉初置河上郡三国魏为冯翊郡西魏改为同州取禹贡沣水攸同之义隋罢州复置冯翊郡唐初复为同州治冯翊县天宝初复为冯翊郡五代梁改忠武军后唐复旧本朝改定国军属永兴路【沿革表】
　　县沿革冯翊本秦内史地汉置河上郡后为左内史本朝改为冯翊县属同州朝邑春秋时为蒲闗战国魏筑城于此汉为临晋县地晋为冯翊郡治后魏分置南五泉县西魏改朝邑县以据朝坂故名唐改河西县属河中府大厯初复曰朝邑属同州本朝因之郃阳古莘国地汉始置郃阳县属左冯翊以在郃水之阳故名五代梁属河中府本朝属同州澄城春秋时晋北徴地汉始置征县后误征为澄后魏置澄城郡隋初罢郡以县属同州唐初析置长寜县五代梁属河中府后唐复属同州本朝仍旧白水春秋时名彭衙秦置白水县以南临白水故名汉为粟邑县后魏改为白水县复置白水郡隋初罢郡以县属同州韩城古韩梁二国地晋为少梁邑秦更名夏阳县汉为夏阳县地属冯翊郡隋始析置韩城县以古韩城为名唐初置西韩州贞观间州罢以县属同州本朝因之【同上】
　　形胜龙门山在韩城县东禹贡导河至龙门　乳罗山在郃阳县南俗传尝有人过此山拾一卵置箱中后化为蛇复还此山名其蛇曰乳罗故山因以名　风谷山在澄城县西北山有风洞麓有风伯祠　小秦山在白水县西北相传自古形势阻隔后秦王过此山而兵不得行秦王下拜其山自崩　郃水在郃阳县西北诗曰在郃之阳即此　遇仙桥在州西俗传冦准少时遇仙人于此　蒲津闗在朝邑县东黄河岸闗下有鉄牛渡人物南北朝吉翰冯翊人参宋武帝中军事清谨勤正为武帝所知累迁徐州刺史　冦隽冯翊人有识量好学仕魏累官司马出为梁州刺史有善政种种可稽后又为洛州刺史　隋杨伯丑冯翊人好读易隠于华山文帝召与语无所答赐衣服舍之而去　唐严譔朝邑人武后时为详审使平活八百余人后拜右散骑常侍皇朝雷德骧郃阳人中进士为磁州刺史后歴官工
　　部侍郎　杨克让冯翊人初为西川转运副使蜀人怀其善政后知广州　张升韩城人举进士忠谨清直仁宗时累官至枢宻使【并舆地纪胜】
　　集千载遗踪寄薜萝沛公乡里汉山河长陵亦是闲丘陇异日谁知与仲多【房彦谦题郃阳刘仲城】君不见左辅白沙白如水缭以周墙百余里苑中騋牝三千匹丰草青青寒不萎【杜甫题同州沙苑】承华东署三分务履道西驰七过春【白乐天为同州刺史】龙门泉石香山月早晩同游报一期【白乐天】山入白楼沙苑暮潮生沧海野塘春【元微之寄同州白乐天】
　　本朝熙寜四年省夏阳县为镇入郃阳元祐二年置铸钱监于韩城【沿革表】防凿年采道路通行人万古翠微中南山山寺题诗满一字何曽到禹功【王敏夫】层崖摩苍穹四月号隂风大河三门险神禹万世功【雷希顔】
　　华州【倚郭一　郑外县四　下邽　蒲城　华隂　渭南】
　　郡号华隂
　　郡沿革天文井鬼分野禹贡雍州之域秦为内史地汉魏晋并为京兆农二郡地后魏置华山郡又改东雍州西魏改为华州隋省后置华山郡唐复为华州垂拱初改太州天宝初改华阳郡后复为华州干寜中升兴徳府又为镇国军五代梁改为威化军唐复置为镇国军本朝改为镇潼军【沿革表】
　　县沿革郑即郑桓公封邑秦为县后周移于西南九里隋又移于华州城内蒲城本汉重泉县属冯翊郡后魏于此置南白水县西魏始改蒲城县唐改奉先县属京兆府天祐间复属同州五代时属京兆本朝初属同州寻复蒲城县华隂战国属魏为隂晋地秦改曰寜秦汉始置华隂县以在华山之隂故名唐分置潼津县寻省入华隂本朝仍旧渭南汉新丰县地苻秦始置渭南县属京兆府后魏改南新丰县及置渭南郡西魏复渭南县后周属雍州唐复属华州本朝因之【同上】
　　形胜太华山在华隂县南十里即西岳也　少华山在州南东连太华山　象山在渭南县东南三十里尧山在蒲城县北二十里相传尧洪水时诸山尽没独此山若浮故名　金粟山在蒲城县东北山有碎石若金粟然　白堂山在蒲城东北秦白起立寨于此故名蟠龙原在蒲城西三十里唐明皇游此见云雾中有
　　黄龙状乃于下得石状似蟠龙因名　敷水在州东南姜泉在渭南县城内　金氏陂在渭南县南二十里
　　汉昭帝以金日防有功赐此陂　潼闗在华隂县东四十里歴代皆为要地【舆地纪胜】
　　人物汉杨震华隂人明经博览时称为闗西夫子五十始仕歴郡守拜太尉居官清白以四知却金　刘寛华隂人性寛仁初守南阳以蒲鞭为朴后拜太尉封侯隋杨素华隂人数进平陈之防累加上柱国封公　唐张仁愿下邽人有文武才为洛州长史盗不入境后封韩国公　郭子仪郑县人讨安史之乱功居第一封汾阳王八子四孙皆以才显　杨绾华隂人性至孝大厯中拜相制下朝士相贺奢侈者靡然改行　白居易下邽人博学工诗初为左拾遗调江州司马与元稹同名时号元白后官至刑部尚书　皇朝冦准下邽人年十九举进士初知同州又判永兴军尽心民事后拜相契丹入冦决防幸澶州后封莱公　蒋偕郑县人性至孝父病尝割股以疗举进士数上书论邉事累官忠州刺史　韩丕郑县人幼孤贫读书刻苦举进士第初拜右谏议大夫守正不阿后为翰林学士【同上】
　　集函谷称地险襟带壮神京【唐太宗】西岳峥嵘何壮哉黄河如丝天际来【李白】西岳崚嶒耸处尊诸峯罗列似儿孙【杜甫】绕街流渺渺夹砌树隂隂【陆贽题姜泉】瀑流莲岳顶河注华山根【贾阆仙】少华中峯寺髙秋众景归地连秦塞起河隔晋山微【张桥】云断岳莲临大路天晴宫柳暗长春【杜甫题郑县亭子】天地并功开帝宅山河相凑表龙门【薛陶臣】借问潼闗吏修闗还备胡连云列战格飞鸟不能逾【杜甫】岧峣大华俯咸京天外三峯削不成河山北枕秦闗险驿路西连汉畤平【崔颢】
　　本朝建隆初为镇国军节度皇祐五年改镇潼军节度开宝四年改奉先县为蒲城建隆中自京兆同州天禧四年自同州来华州熙寜六年省渭南为镇入郑元丰元年复为县旧自京兆府来华州【沿革表】应被华山髙士笑天真防尽得浮名【王旦】山色满庭供画障松声万壑即琴　野花红作阵溪水绿成行【并陈抟】防地三峯冷翠微落岩飞瀑喷珠玑十丈玉莲秋不谢半楞掌月昼还飞【王庆长过华州诗】今日星驰劒南去回头惭愧华山云【张覆之】华山宫殿白云封不见当年打睡翁【王阳臣】空闻华山名未始见顔色【刘无党】经年但醉宜城酒千里谁担华岳图【李九龄】
　　耀州【倚郭一　华原外县四　富平　三原　云阳　同官】
　　郡号华原　威德
　　郡沿革天文井鬼分野禹贡雍州之域秦为内史地汉为祋祤县地后魏置北雍州隋为宜君郡治华原县唐废置不一天祐初置耀州建义胜军五代梁改曰崇州及改静胜军唐初复改为耀州又名顺义军本朝初复为威义军又改威德军【沿革表】
　　县沿革华原本秦内史地汉为祋祤县唐置耀州属华原县富平本汉旧县属北地郡治后周属冯翊郡隋初属雍州唐又徙治义亭五代梁属耀州本朝仍旧三原本汉池阳县地晋时苻秦置三原护军以其地在清酆原孟侯原白鹿原间故名唐置三原县属耀州本朝因之云阳本汉昭帝所置唐废同官本汉祋祤县地秦置铜官护军以川为名后魏罢军为铜官县属北地郡后周改曰同官县属宜州唐属耀州本朝仍旧【同上】
　　形胜土门山在州东南四里中断如门　磬玉山在州东五里山出青石可以为磬　鉴山在州东年丰则山中有光如鉴　尧门山在三原西北三十里其山两合如门　荆山在富平西南禹贡荆岐既旅即此　万斛山在富平东北山有石形如斗斛者以万数　中山在富平县汉武帝获宝鼎于汾隂荐之甘泉鼎至中山有黄气盖焉　郑国在富平县南二十里【舆地纪胜】
　　人物汉宣秉云阳人少修髙节光武初拜御史中丞后拜大司徒　唐李靖三原人姿貌魁竒贞观初出将入相封卫国公圗形凌烟　韩瑗三原人博学晓吏事永徽中为侍中王后之废褚遂良之贬瑗力谏不纳乞归田里　柳公绰华原人性孝友平生不读非圣之书初补校书郎尝奏箴以讽宪宗游畋累迁检校左仆射其弟公权举进士为侍书学士穆宗时尝以笔谏累官学士承防以太子太保致仕　皇朝刘长孺耀州人为签书博州判官防公事刘豫僭号长孺以书谕以祸福豫怒囚之百日终不屈【同上】
　　集宫悬一听华原石君心遂封疆臣【白居易题磬玉山】磬襄入海去不归长安市人为乐师华原磬与泗滨石清浊两声谁得知【同上】压河连华势巉巗鸟没云归一望间杨仆移闗三百里可能全是为荆山【李义山题富平荆山诗】北上惟土门连天走穷谷【杜甫】
　　本朝开宝五年为威义军节度太平兴国初改威德军【沿革表】荆山已去华山来日出潼闗四扇开【韩愈】
　　清平军【倚郭一　终南】
　　郡号盩厔
　　郡沿革天文井鬼分野禹贡雍州之域本汉旧县属右扶风山曲曰盩水曲曰厔故以为名后周徙县于鄠县西北而于此置恒州后置周南郡隋初以县属京兆唐改宜夀县至德初复为盩厔县天复初属凤翔府本朝因之【沿革表】
　　县沿革终南本汉盩厔县地东汉省晋复置唐改为终南县属凤翔府本朝因之【同上】
　　形胜终南山在县南三十里　石楼山在县东峯峦层叠如楼　沉岭在县南五十里汉姜维出师经沉岭即此　玉女洞在县西南洞门旁有飞泉味甚佳饮可愈疾　芒谷在县东南谷中有汉马融读书石室处　五郡城在县东旧说有义兄弟五人共居此城【舆地纪胜】人物汉陈遵终南人哀帝末以功封旧威侯性好客每防客取客车辖投井中　南北朝韦孝寛终南人沉敏和正涉猎经史西魏为淅阳郡守有政术后以功进大司空上柱国　皇朝赵瞻盩厔人第进士歴知万泉夏县皆有善政累迁同知枢宻院事【同上】
　　集洪河清渭天池濬太白终南地轴横祥云辉映汉宫紫春光绣画秦川明【杜牧之】野日初晴麦陇分竹园村巷鹿成群【卢永言归盩厔诗】贪防终南山色好不知红日下前峯【王阳臣】
　　本朝大观元年陞为军复置终南县京兆府清平军使兼知终南县【沿革表】古观正依林麓断居民来说水泉甘乱谿赴渭争趋北飞鸟迎山不复南【苏轼游五郡城诗】谁知南山下取水亦置符古人辨淄渑皎若鹤与鳬【题玉女洞诗】延安府【倚郭一　肤施外县五　延川　延长　门山　临真　甘泉】
　　郡号上郡　金明
　　郡沿革天文井鬼分野禹贡雍州之域春秋时白翟所居秦属上郡汉初属翟国寻属上郡东汉时郡邑俱废晋陷于戎后魏以为统万镇未几置金明郡又改东夏州后改为延州取延水为名隋初仍为州大业改延安郡唐初复为延州天宝初改延安郡乾元初复延州五代梁置忠义军节度后唐改彰武军本朝初仍为延州属鄜延路元祐中陞为延安府【沿革表】
</div>
    <div class="pagination">
<a href="记纂渊海_page31.html">上一页</a><span>...</span><a href="记纂渊海_page27.html">27</a><a href="记纂渊海_page28.html">28</a><a href="记纂渊海_page29.html">29</a><a href="记纂渊海_page30.html">30</a><a href="记纂渊海_page31.html">31</a><span class="current-page">32</span><a href="记纂渊海_page33.html">33</a><a href="记纂渊海_page34.html">34</a><a href="记纂渊海_page35.html">35</a><a href="记纂渊海_page36.html">36</a><a href="记纂渊海_page37.html">37</a><span>...</span><a href="记纂渊海_page33.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
