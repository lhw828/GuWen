<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 43 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 43 页/共 74 页
  </h1>
  <div class="content">
   弓髙守备甚严有中使夜至守将不内旦乃得入中使大诟怒贼谍知之他日伪遣人为中使夜至守将遽内之贼众随入又围下博中书舍人白居易言于穆宗曰自幽镇逆命朝廷徴兵十七八万四面攻围已逾半年王师无功贼势犹盛弓髙既防粮道不通下博深州饥穷日急盖由节将大众其心不齐未立功者或已拜官已败衂者不闻得罪既无惩劝以至迁延请令李光顔将诸道劲兵约三四万人从东速进开弓髙粮路合下博诸军解深邢重围与元翼合势令裴度将太原全军兼招讨旧职四面压境观衅而动若乗虚得便即令同力翦除若战胜贼穷亦许受降纳欵如此则夹攻以分其力招谕以动其心必未及诛夷自生变故仍诏光顔选留诸道精兵余悉遣归本道盖兵多而不精岂惟虚费资粮兼恐挠败军陈故也诸道监军请皆停罢众齐令一必有成功又朝廷本用田布令报父讐今全师出界数月不进盖由此军累经优赏兵骄将富莫肯为用况其月费计钱二十八万缗若更迁延将何供给此尤宜早令退军者也茍兵数不抽军费不减食既不足众何以安不安之中何事不有况有司迫于供军百端敛率不许即用度交阙许即人心无憀自古安危皆繋于此惟陛下念之疏奏不省
　　后唐龙敏谓前郑州防御使李懿曰今从驾兵尚万余人马近五千匹若选精骑一千使仆将之自介休山路夜冐虏骑入晋安寨但使其半得入则事济矣张敬逹等防于重围不知朝廷声问若知大军近在团柏虽有铁障可冲防况虏骑乎懿以白唐主唐主曰龙敏之志极壮用之晚矣
　　后汉自永兴河中凤翔三镇拒命继遣诸将讨之久无功汉主患之欲遣重臣临督以郭威为西面军前招慰安抚使诸皆受节度威问防于冯道道曰守贞自谓旧将为士卒所附愿公勿爱官物以赐士卒则夺其恃矣威从其策众心始附于威
　　宋钦宗时张所以蜡书冐围募河北兵士民得书喜曰朝廷弃我犹有一张察院能拔而用之应募者十七万人由是所声震河北帝即位遣所按视陵寝所还上言曰河东河北天下之根本昨者误用奸臣之谋始割三镇继割两河其民怨入骨髓至今无不扼腕若因而用之则可借以守否则两河兵民无所繋望陛下之事去矣且请帝亟还京城因具言有五利奉宗庙保陵寝一也慰安人心二也繋四海之望三也释河北割地之疑四也早有定处而一意于边防五也夫国之安危在乎兵之彊弱与将相之贤不肖而不在乎都之迁与不迁也诚使兵弱而将士不肖虽渡江而南安能自保帝欲以其事付所防所言黄潜善奸邪不可用恐害新政潜善引去帝留之乃罢所言职安置江州
　　王云至真定斡里雅布军使从吏先还言金人不复求地但索五辂及上尊号且须康王至军乃议和防斡里雅布尼玛哈亦使王汭等来钦宗乃命冯澥副康王往王未行而车辂至长垣为金人所刼王遂不行至是云还言金人中变今必欲得三镇不然则进兵取汴都中外骇震诏集从官于尚书省议割三镇百官多请割与以纾国祸何防曰三镇国之根本奈何一旦弃之且金人无信割亦来不割亦来唐恪耿南仲等力主割地防论辨不已因曰河北之民皆吾赤子弃地则并其民弃之为民父母而弃其子可乎帝悟乃止防退谓恪曰割三镇则伤河外之情不割则太原真定已失不若任之恪唯唯遂诏河北河东京畿清野令流民得占官舍寺观以居禁京师民以浮言相动者
　　李纲兼充御营使入对言曰今国势不逮靖康间逺甚然而可为者陛下英断于上羣臣辑睦于下庶几中兴可图然非有规模而知先后缓急之序则不能以成功夫外御强敌内销盗贼修军政变士风裕邦财寛民力改法省冗官诚号令以感人心信赏罚以作士气择帅臣以任方面选监司郡守以奉行新政俟吾所以自治者政事已修然后可以问罪金人迎还二圣此谓规模也至于当急而先者则在于料理河北河东盖两路国之屏蔽料理稍就然后中原可保而东南可安今河东所失者恒代太原泽潞汾晋河北所失者真定懐卫濬其余诸郡皆为朝廷守两路士民兵将皆推豪杰以为首领多者数万少者不下万人朝廷不因此时置司遣使以大慰抚之分兵以援其危急臣恐粮尽力疲坐受金人之困虽懐忠义之心危迫无告必且愤怨朝廷金人因得抚而用之皆精兵也莫若于河北置招抚司河东置经制司择有材畧者为之使宣谕天子恩徳所以不忍弃两河于敌国之意有能全一州复一郡者以为节度防御团练使如唐之方镇使自为守非惟絶其从敌之心又可资其御敌之力使朝廷永无北顾之忧最今日之先务也钦宗善其言问谁可任者纲荐张所傅亮亮西人习古兵法纲与语谓可为大将因奏用之纲又立军法五人为伍伍长以牌书同伍四人姓名二十五人为甲甲正以牌书伍长五人姓名百人为队队将以牌书甲正四人姓名五百人为部部将以牌书队将正副十人姓名二千五百人为军统制官以牌书部长正副十人姓名命招置新军及御营司兵以此法团结及诏陜西山东诸路帅臣并依此法互相应援有所呼召使令按牌以遣
　　张浚谓中兴当自闗陜始虑金人或先入陜蜀则东南不可保因慷慨请行髙宗以浚为宣抚处置使听便宜黜陟与沿江襄汉守臣议储蓄以待临幸帝问浚大计浚请身任陜蜀之事置幕府于秦州别遣大臣与韩世忠镇淮东令吕頥浩扈跸来武昌为趋陜之计复以张俊刘光世与秦州相首尾帝然之初浚宣抚川陜之议未决监登闻检院汪若海曰天下者常山蛇势也秦蜀为首东南为尾中原为脊今以东南为首安能起天下之脊哉将图恢复必在川陜浚大悦
　　不能用谋【十八则　附】
　　楚文王代申过邓邓祁侯曰吾甥也止而享之骓甥甥养甥请杀楚子邓侯弗许三甥曰亡邓国者必此人也若不早图后君噬齐其及图之乎图之此为时矣邓侯曰人将不食吾余对曰若不从三臣抑社稷实不血食而君焉取余弗从还年楚子伐邓十六年楚复伐邓灭之
　　楚人伐宋以救郑宋公将战大司马固谏曰天之弃商久矣君将兴之弗可赦也己弗听冬十一月己巳朔宋公及楚人战于宋人既成列楚人未既济司马曰彼众我寡及其未既济也请撃之公曰不可既济而未成列又以告公曰未可既陈而后撃之宋师败绩公伤股门官殱焉国人皆咎公公曰君子不重伤不禽二毛古之为军也不以阻隘也寡人虽亡国之余不鼓不成列子鱼曰君未知战勍敌之人隘而不列天赞我也阻而鼔之不亦可乎犹有惧焉且今之勍者皆吾敌也虽及胡耉获则取之何有于二毛明耻教战求杀敌也伤未及死如何勿重若爱重伤则如勿伤爱其二毛则如服焉三军以利用也金鼓以声气也利而用之阻隘可也声盛致志鼓儳可也
　　晋侯复假道于虞以伐虢宫之竒谏曰虢虞之表也虢亡虞必从之晋不可启冦不可翫一之谓甚其可再乎谚所谓辅车相依唇亡齿寒者其虞虢之谓也公曰晋吾宗也岂害我哉对曰大伯虞仲大王之昭也大伯不从是以不嗣虢仲虢叔王季之穆也为文王卿士勲在王室藏于盟府将虢是灭何爱于虞且虞能亲于桓庄乎其爱之也桓庄之族何罪而以为戮不唯偪乎亲以宠偪犹尚害之况以国乎公曰吾享祀丰絜神必据我对曰臣闻之鬼神非人实亲惟徳是依故周书曰皇天无亲惟徳是辅又曰黍稷非馨明徳惟馨又曰民不易物惟徳繄物如是则非徳民不和神不享矣神所冯依将在徳矣若晋取虞而明徳以荐馨香神其吐之乎弗听许晋使宫之竒以其族行曰虞不腊矣在此行也晋不更举矣
　　晋文公卒将殡于曲沃出绛柩有声如牛卜偃使大夫拜曰君命大事将有西师过轶我撃之必大防焉子自郑使告于秦曰郑人使我掌其北门之管若潜师以来国可得也穆公访诸蹇叔蹇叔曰劳师以袭逺非所闻也师劳力竭逺主备之无乃不可乎师之所为郑必知之勤而无所必有悖心且行千里其谁不知公辞焉召孟明西乞白乙使出师于东门之外蹇叔哭之曰孟子吾见师之出而不见其入也公使谓之曰尔何知中寿尔墓之木拱矣蹇叔之子与师哭而送之曰晋人御师必于殽殽有二陵焉其南陵夏后臯之墓也其北陵文王之所辟风雨也必死是闲余收尔骨焉秦师遂东齐助楚攻秦取曲沃其后秦欲伐齐齐楚之交善惠王患之谓张仪曰吾欲伐齐齐楚方懽子为寡人虑之奈何张仪曰王其为臣约车并币臣请试之张仪南见楚王曰敝邑之王所説甚者无大大王唯仪之所甚愿为臣者亦无大大王敝邑之王所甚憎者无大齐王唯仪之所甚憎者亦无大齐王今齐王之罪其于敝邑之王甚厚敝邑欲伐之而大国与之懽是以敝邑之王不得事令而仪不得为臣也大王茍能闭闗絶齐臣请使秦王献商于之地方六百里若此齐必弱齐弱则必为王役矣则是北弱齐西徳于秦而私商于之地以为利也则此一计而三利俱至楚王大説宣言之于朝廷曰不谷得商于之地方六百里羣臣闻见者毕贺陈轸后见独不贺楚王曰不谷不烦一兵不伤一人而得商于之地六百里寡人自以为智矣诸士大夫皆贺子独不贺何也陈轸对曰臣见商于之地不可得而患必至也故不敢妄贺王曰何也对曰夫秦所以重王者以王有齐也今地未可得而齐先絶是楚孤也秦人何重孤国其先出地絶齐秦计必弗为也先絶齐后责地且必受欺于张仪受欺于张仪王必惋之是西生秦患北絶齐交则两国兵必至矣楚王不听曰吾事善矣子其弭口无言以待吾事楚王使人絶齐使者未来又重絶之张仪反秦使人使齐齐秦之交隂合楚因使一将军受地于秦张仪至称病不朝楚王曰张子以寡人不絶齐乎乃使勇士往詈齐王张仪知楚絶齐也乃出见使者曰从某至某广从六里使者曰臣闻六百里不闻六里仪曰仪固以小人安得六百里使者反报楚王楚王大怒欲兴师伐秦陈轸曰臣可以言乎王曰可矣轸曰伐秦非计也王不如赂之一名都与之伐齐是我亡于秦而取偿于齐也楚国不尚全事王今已絶齐而责欺于秦是吾合齐秦之交也国必大伤楚王不听遂举兵伐秦秦与齐合韩氏从之楚兵大败于杜陵故楚之土壤士民非削弱仅以救亡者计失于陈轸过听于张仪
　　文信侯出走与司空马之赵赵以为守相秦下甲而攻赵司空马説赵王曰文信侯相秦臣事之为尙书习奏事今大王使守小官习赵事请为大王设秦赵之战而亲观其孰胜赵孰与秦大曰不如民孰与之众曰不如金钱粟孰与之富曰弗如国孰与之治曰不如相孰与之贤曰不如将孰与之武曰不如律令孰与之明曰不如司空马曰然则大王之国百举而无及秦者大王之国亡赵王曰卿不逺赵而惠教以国事愿于因计司空马曰大王裂赵之半以赂秦秦不接刃而得赵之半秦必説内恶赵之守外恐诸侯之救秦必受之秦受地而却兵赵守半国以自存秦衔赂以自强山东必恐亡赵自危诸侯必惧惧而相救则从事有成臣请为大王约从从事成则是大王名亡赵之半实得山东以敌秦秦不足亡赵王曰前日秦下甲攻赵赵赂之以河间十二县地削兵弱卒不免秦患今又割赵之半以强秦力不能自存因以亡矣愿卿更计司空马曰臣少为秦刀笔以官长而守小吏未尝为兵臣请为大王悉赵兵以遇赵王不能将司空马曰臣効愚计大王不用是臣无以事大王愿自请司空马去赵渡平原平原津令郭遗劳而问秦兵下赵上客从赵来赵事何如司空马言其为赵王计而不用赵必亡平原令曰以上客料之赵何时亡司空马曰赵将武安君期年而亡若杀武安君不过半年赵王之臣有韩仓者以曲合于赵王其交甚亲其为人疾贤妬功臣今国危亡王必用其言武安君必死韩仓果恶之王令人代武安君至使韩仓数之曰将军战胜王觞将军将军为寿于前而捍匕首当死武安君曰繓病钩身大臂短不能及地起居不敬恐惧死罪于前故使工人为木材以接手上若不信繓请以出示出之袖中以示韩仓状如振棞纒之以布愿公入明之韩仓曰受命于王赐将军死不赦臣不敢言武安君北面再拜赐死缩劒将自诛乃曰人臣不得自杀宫中过司马门趋甚疾出誃门也右举劒将自诛臂短不能及衔劒徴之于柱以自刺武安君死五月赵亡平原令见诸公必为之言曰嗟嗞乎司空马又以谓司空马逐于秦非不智也去赵非不肖也赵去司空马而亡国国亡者非无贤人不能用也
　　公孙鞅少好刑名之学事魏相公叔痤为中庶子公叔痤知其贤未及进防痤病魏惠王亲往问病曰公叔病有如不可讳将奈社稷何公叔曰痤之中庶子公孙鞅年虽少有竒才愿王举国而听之王嘿然王且去痤屏人言曰王即不听用鞅必杀之无令出境王许诺而去公叔痤召鞅谢曰今者王问可以为相者我言若王色不许我我方先君后臣因谓王即弗用鞅当杀之王许我汝可疾去矣且见禽鞅曰彼王不能用君之言任臣又安能用君之言杀臣乎卒不去惠王既去而谓左右曰公叔病甚悲乎欲令寡人以国听公孙鞅也岂不悖哉
　　朱英谓春申君曰世有毋望之福又有毋望之祸今君处毋望之世事毋望之主安可以无毋望之人乎春申君曰何谓毋望之福曰君相楚二十余年矣虽名相国实楚王也今楚王病旦暮且卒而君相少主因而代立当国如伊尹周公王长而反政不即遂南面称孤而有楚国此所谓毋望之福也春申君曰何谓毋望之祸曰李园不治国而君之仇也不为兵而养死士之日久矣楚王卒李园必先入据权而杀君以灭口此所谓毋望之祸也春申君曰何谓毋望之人对曰君置臣郎中楚王卒李园必先入臣为君杀李园此所谓毋望之人也春申君曰足下置之李园弱人也仆又善之且又何至此朱英知言不用恐祸及身乃亡去后十七日楚考烈王卒李园果先入伏死士于棘门之内春申君入棘门园死士侠刺春申君斩其头投之棘门外
　　汉韩信与张耳以兵数万欲东下井陉撃赵赵王成安君陈余闻汉且袭之也聚兵井陉口号称二十万广武君李左车説成安君曰闻汉将韩信涉西河虏魏王禽夏説新喋血阏与今乃辅以张耳议欲下赵此乘胜而去国逺鬬其锋不可当臣闻千里馈粮士有饥色樵蘓后防师不宿饱今井陉之道车不得方轨骑不得成列行数百里其势粮食必在其后愿足下假臣竒兵三万人从间路絶其辎重足下深沟髙垒坚营勿与战彼前不得鬬退不得还吾竒兵絶其后使野无所掠不至十日而两将之头可致于戯下愿君留意臣之计否必为二子所禽矣成安君儒者也常称义兵不用诈谋竒计曰吾闻兵法十则围之倍则战之今韩信兵号数万其实不过数千能千里而袭我亦已罢极今如此避而不撃后有大者何以加之则诸侯谓吾怯而轻来伐我不听
　　刘表故吏士多归刘备备以周瑜所给地少不足以容其众乃自诣京见孙权求都督荆州瑜上疏于权曰刘备以枭雄之姿而有关羽张飞熊虎之将必非久屈为人用者愚谓大计宜徙备置呉盛为筑宫室多其美女玩好以娱其耳目今猥割土地以资业之聚此三人俱在疆恐蛟龙得云雨终非池中物也权以曹操在北方当广擥英雄不从
　　曹操之北伐也刘备説刘表袭许表不能用及闻操还表谓备曰不用君言故为失此大防备曰今天下分裂日寻干戈事防之来岂有终极乎若能应之于后者则此未足为恨也
　　晋安西吕光自西域还师至于宜禾坚凉州刺史梁熈谋闭境拒之髙昌太守杨翰言于熈曰吕光新定西国兵强气鋭其锋不可当也度其事意必有异图且今闗中扰乱京师存亡未知自河已西迄于流沙地方万里带甲十万鼎峙之势实在今日若光在流沙其势难测髙梧谷口水险之要宜先守之而夺其水彼既穷渇自然投戈如其以逺不守伊吾之关亦可距也若度此二要虽有子房之防难为计矣地有所必争真此机也熈弗从美水令犍为张统説熈曰主上倾国南讨覆败而还慕容垂擅兵河北冲冦逼京师丁零杂虏跋扈闗洛州郡奸豪所在风扇王纲弛絶人懐利己今吕光回师将军何以抗也熈曰诚深忧之未知计之所出统曰光雄果勇毅明畧絶人今以荡西域之威拥归师之鋭锋若猛火之盛于原弗可敌也将军世受殊恩忠诚夙着立勲王室宜在于今行唐公洛上之从弟勇冠一时为将军计者莫若奉为盟主以摄众望推忠义以总率羣豪则光无异心也资其精鋭东兼毛兴连王统杨璧集四州之众扫凶逆于诸夏宁帝室于闗中此桓文之举也熈又不从杀洛于西海以子为鹰将军率众五万距光于酒泉敦煌太守姚静晋昌太守季纯以郡降光及光战于安弥为光所败
　　北魏镇南将军元英上书曰萧寳卷骄纵日甚虐害无辜其雍州刺史萧衍东伐秣陵扫土兴兵顺流而下唯有孤城更无重卫乃皇天授我之日旷载一逢之秋此而不乗将欲何待臣乞躬帅步骑三万直指沔隂据襄阳之城断黑水之路昏虐君臣自相鱼肉我居上流威震遐迩长驱南出进拔江陵则三楚之地一朝可收岷蜀之道自成断絶又命徐二州声言俱举建业穷蹙鱼游釡中可以齐文轨而大同混天地而为一伏惟陛下独决圣心无取疑议此期脱爽并吞无日事寝不报车骑大将军源懐上言萧衍内侮寳卷孤危广陵淮隂等戍皆观望得失斯实天启之期并吞之防宜东西齐举以成席卷之势若使萧衍克济上下同心岂惟后图之难亦恐州危逼何则寿春之去建康才七百里山川水陆皆彼所谙彼若内外无虞君臣分定乘舟借水倐忽而至未易当也今寳卷都邑有土崩之忧边城无继援之望廓清江表正在今日魏世宗乃以任城王澄为都督淮南诸军事杨州刺史使为经畧既而不果宋刘裕率师将讨慕容超超引见羣臣于东阳殿议距王师公孙五楼曰吴兵轻果所利在战初锋勇鋭不可争也宜据大岘使不得入旷日延时沮其鋭气可徐简精骑二千循海而南絶其粮运别勅段晖率兖州之军縁山东下腹背撃之上策也各命守宰依险自固校其资储之外余悉焚荡芟除粟苗使敌无所资坚壁清野以待其衅中防也纵贼入岘出城迎战下策也超曰京都殷盛戸口众多非可一时入守青苗布野非可卒芟设使芟苗城守以全性命朕所不能今据五州之彊带山河之固战车万乘铁马万羣纵令过岘至于平地徐以精骑践之此成擒也贺赖卢苦谏不从退谓五楼曰上不用吾计亡无日矣慕容镇曰若如圣防必须平原用马为便宜出岘迎战战而不胜犹可退守不宜纵敌入岘自贻窘逼昔成安君不守井陉之闗终屈于韩信诸葛瞻不据束马之险卒擒于邓艾臣以为天时不如地利阻守大岘策之上也超不从镇出谓韩谟曰主上既不能芟苗守险又不肯徙人逃冦酷似刘璋矣唐宗时有告贼将崔干祐在陜兵不满四千皆羸弱无备宗遣使趣哥舒翰进兵复陜洛翰奏曰禄山久习用兵岂肯无备是必羸师以诱我若往正堕其计中且贼逺来利在速战官军据险利在坚守况贼势日蹙将有内变因而乘之可不战擒也要在成功何必务速今诸道徴兵尚多未集请且待之郭子仪李光弼亦请引兵北取范阳覆其巢穴贼必内溃潼闗大军惟应固守以之不可轻出杨国忠疑翰谋己言于上以贼方无备而翰逗遛将失机防宗以为然续遣中使趣之项背相望翰不得已抚膺恸哭引兵出闗遇贼于灵寳西原干祐先据险南薄山北阻河隘道七十里翰使王思礼等将精兵五万居前宠忠等将余兵十万继之翰以兵三万登河北阜望之鸣鼓以助其势干祐所出兵不过万人什什伍伍散如列星或疎或宻或前或却官军望而笑之兵既交贼偃旗如欲遁者官军懈不为备贼乘髙下木石撃杀士卒甚众道隘士卒如束抢槊不得用翰以氊车驾马为前驱欲以冲贼日过中东风暴急干祐以草车数十乘塞氊车之前纵火焚之烟熖所被官军不能开目妄自相杀谓贼在烟中聚弓弩射之日暮矢尽乃知无贼干祐遣精骑自后撃之官军大败后军自溃河北军望之亦溃
　　后晋石敬塘尽收其货之在洛阳及诸道者归晋而托言以助军费人皆知其有异志后唐潞王夜与近臣从容语曰石郎于朕至亲无可疑者但流言不息万一失欢何以解之皆不对端明殿学士给事中李崧退谓同僚吕琦曰吾辈受恩深厚岂得自同众人一槩观望邪计将安出琦曰河东若有异谋必结契丹为援契丹毋以賛华在中国屡求和亲今诚与之和岁以礼币约至十余万缗遗之彼必驩然承命如此则河东虽欲陆梁无能为矣崧曰此吾志也它夕二人密言于潞王潞王大喜称其忠二人私草遗契丹书以俟命久之潞王以其谋告枢宻直学士薛文遇文遇对曰以天子之尊屈身奉夷狄不亦辱乎又虏若循故事求尚公主何以拒之因诵戎昱昭君诗曰安危托妇人潞王意遂变一日急召崧琦至后楼盛怒责之曰卿辈皆知古今欲佐人主致太平今乃为谋如是朕一女尚乳臭卿欲弃之沙漠邪且欲以养士之财输之虏庭其意安在二人惧汗流浃背曰臣等志在竭愚以报国非为虏计也愿陛下察之拜谢无数潞王诟责不已吕琦气竭拜少止潞王曰吕琦强项肯视朕为人主邪琦曰臣等为谋不臧愿陛下治其罪多拜何为潞王怒稍解止其拜各赐巵酒罢之自是羣臣不敢复言和亲之防
　　宋度宗时汪立信移书贾似道谓今天下之势十去八九诚上下交修以迓续天命之几重惜分隂以趍事赴功之日也而乃酣歌深宫啸傲湖山玩岁愒月缓急倒施以求当天心俯遂民物拱揖指挥而折冲万里者不亦难乎为今日之计者其策有三夫内郡何事乎多兵宜尽出之江干以实外御筭兵帐见兵可七十余万人老弱柔脆十分汰二为选兵五十余万人而沿江之守则不过七千里若距百里而屯屯有守将十屯为府府有总督其尤要害处辄参倍其兵无事则泛舟长淮往来游徼有事则东西齐奋战守并用刁斗相闻餽饷不絶互相应援以为联络之固选宗室大臣忠良有干用者立为统制分东西二府以涖任得其人率然之势此上策也久拘聘使无益于我徒使敌得以为辞请礼而归之许输岁币以缓师期不二三年边庭稍休藩垣稍固生兵日增可战可守此中防也二防果不得行则天败我也衔璧舆衬之礼请备以俟似道得书大怒抵之地诟曰瞎贼狂言敢尔盖立信一目微眇云寻中以危法废斥之
　　文天祥至临安上疏帝昺言本朝惩五季之乱削藩镇建都邑一时虽足以矫尾大之然国以寖弱故敌至一州则一州破至一县则一县残中原陆沈痛悔何及今宜分境内为四镇建都统御于其中以广西益湖南而建阃于长沙以广东益江西而建阃于隆兴以福建益江东而建阃于番阳以淮西益淮东而建阃于州责长沙取鄂隆兴取蕲黄番阳取江东州取两淮地大力众乃足以抗敌约日齐奋有进无退日夜以图之彼备多力分疲于奔命而吾民之豪杰者又伺间出于其中如此则敌不难却也时议以为迂濶不报命知平江府
　　从众【四则】
　　楚襄王为太子之时质于齐懐王薨太子辞于齐王而归齐王隘之予我东地五百里乃归子子不予我不得归太子曰臣有傅请退而问傅傅慎子曰献之地所以为身也爱地不送死父不义臣故曰献之便太子入致命齐王曰敬献地五百里齐王归楚太子太子归即位为王齐使车五十乘来取东地于楚楚王告慎子曰齐使来求东地为之奈何慎子曰王明日朝羣臣皆令献其计上柱国子良入见王曰寡人之得求反主坟墓复羣臣归社稷也以东地五百里许齐齐令使来求地为之奈何子良曰王不可不与也王身出玉声许强万乘之齐而不与则不信后不可以约结诸侯请与而复攻之与之信攻之武臣故曰与之子良出昭常入见王曰齐使来求东地五百里为之奈何昭常曰不可与也万乘者以地大为万乘今去东地五百里是去战国之半也有万乘之号而无千乘之用也不可臣故曰勿与常请守之昭常出景鲤入见王曰齐使来求东地五百里为之奈何景鲤曰不可与也虽然楚不能独守王身出玉声许万乘之强齐也而不与负不义于天下楚亦不能独守臣请西索救于秦景鲤出慎子入王以三大夫计告慎子曰子良见寡人曰不可不与也与而复攻之常见寡人曰不可与也常请守之鲤见寡人曰不可与也虽然楚不能独守也臣请索救于秦寡人谁用于三子之计慎子对曰王皆用之王怫然作色曰何谓也慎子曰臣请効其説而王且见其诚然也王发上柱国子良车五十乘而北献地五百里于齐发子良之明日遣昭常为大司马令往守东地遣昭常之明日遣景鲤车五十乘西索救于秦王曰善乃遣子良北献地于齐遣子良之明日立昭常为大司马使守东地又遣景鲤西索救于秦子良至齐齐使人以甲受东地昭常应齐使曰我典主东地且与死生悉五尺至六十三十余万敝甲钝兵愿承下尘齐王谓子良曰大夫来献地今常守之何如子良曰臣身受命敝邑之王是常矫也王攻之齐王大兴兵攻东地伐昭常未涉疆秦以五十万临齐右壤曰夫隘楚太子弗出不仁又欲夺之东地五百里不义其缩甲则可不然则愿待战齐王恐焉乃请子良南道楚西使秦解齐患士卒不用东地复全
　　楚子重伐郑郑从晋故也晋栾书救郑与楚师遇于绕角楚师还晋师遂侵蔡楚公子申公子成以申息之师救蔡御诸桑隧赵同赵括欲战请于武子武子将许之知庄子范文子韩献子谏曰不可吾来救郑楚师去我吾遂至于此是迁戮也戮而不已又怒楚师战必不克虽克不令成师以出而败楚之二县何荣之有焉若不能败为辱已甚不如还也乃遂还于是军帅之欲战者众或谓栾武子曰圣人与众同欲是以济事子盍从众子为大政将酌于民者也子之佐十一人其不欲战者三人而已欲战者可谓众矣商书曰三人占从二人众故也武子曰善钧从众夫善众之主也三卿为主可谓众矣从之不亦可乎
　　范宣子与龢大夫争田久而无成宣子欲攻之问于伯华伯华曰外有军内有事赤也外事也不敢侵官且吾子之心有出焉可徴讯也问于孙林父孙林父曰旅人所以事子也唯事是待问于张老张老曰老也以军事承子非戎则非吾所知也问于祁奚祁奚曰公族之不恭公室之有回内事之邪大夫之贪是吾罪也若以军官从子之私惧子之应且憎也问于借偃借偃曰偃以斧钺从于张孟曰听命焉若夫子之命也何二之有释夫子而举是反吾子也问于叔鱼叔鱼曰待吾为子戮之叔向闻之见宣子曰闻子与龢未宁徧问于大夫又无决盍访之訾袥訾袥实直而博直能端辩之博能上下比之且吾子之家老也吾闻国家有大事必顺于典刑而访咨于耉老而后行之司马侯见曰闻吾子有龢之怒吾以为不信诸侯皆有二心是之不忧而怒龢大夫非子之任也祁午见曰晋为诸侯盟主子为正卿若能靖端诸侯使服朝命于晋晋国其谁不为子从何必龢盍宻和和大以平小乎宣子问于訾袥訾袥对曰昔隰叔子违周难于晋国生子舆为理以正于朝朝无奸官为司空以正于国国无败绩世及武子佐文襄为诸侯诸侯无二心及为卿以辅成景军无败政及为成师居太傅端刑法辑训典国无奸民后之人可则是以受随范及文子成晋荆之盟丰兄弟之国使无有间隙是以受郇栎今吾子嗣位于朝无奸行于国无邪民于是无四方之患而无外内之忧赖三子之功而享其禄位今既无事矣而非龢于是加宠将何治为宣子説乃益龢田而与之和
　　李翺从道论　中材之人局于书而惑于众而传言违众不祥书云三人占从二人之言翺以为言出于内则可守而为恒则中人之惑者多矣何者君子从乎道也不从乎众也道之公余将是之岂知天下党言而非之道之私余将非之岂知天下謷言皆是耶将是之岂图是之之利乎将非之岂图非之之害乎故大道可存是非可恒也小人则不然将是之先攫其利己将非之先怖其害己然则逺害者心是而非之视利者心非而是之故所以大道丧是非汨人伦壊邪説胜庸可使众言必听众违必从之耶且夫天下嗤嗤知道者几何人哉使天下皆贤人则从众可也使天下贤人二小人三其可以从乎况贪人以利从则富者之言胜柔人以生从则威者之言胜中人以名从则狷者之言胜而君子之处众则谆谆然如愚怡怡然如卑当言而嘿者三游同而器异则黙待近而责逺则黙事及而时未则黙小人俱不然所以君子慎言而小人饰言君子俟时而小人徇时也然则君子黙于众小人黙于独皆事势牵之岂心愿耶学而从之者得以择之矣呜呼治世少而乱世多贤者一伸而邪者百胜在上者言贵和而不贵正在下者言贵从而不贵得设使一室之中一人唱而千人和一人和一人讷则见在是矣虽欲言之羣而訧之矣当是则见在是和者人之喜黙者人之怨吾宁从道而罹怒乎宁违道而从众乎斯以辨之难易而较是非也或曰众可违而不可从不知乎曰未也君子怯于名而勇于实吾非众之首众非吾之从君子完其力而已则奚以违理不吾之问辞非人必从君子耳其声而已则奚以违所谓君子者进退周旋羣独语嘿不失其正而不罹其害者尽在此而已矣






　　经济类编卷六十四
&lt;子部,类书类,经济类编&gt;
　　钦定四库全书
　　经济类编卷六十五
　　明　冯琦冯瑗　撰
　　武功类十一
　　教士卒【十一则】
　　吕览简选篇　世有言曰驱市人而战之可以胜人之厚禄教卒老弱罢民可以胜人之精士练材离散系系可以胜人之行阵整齐锄耰白挺可以胜人之长铫利兵此不通乎兵者之论今有利剑于此以刺则不中以撃则不及与恶剑无择为是鬬因用恶剑则不可简选精良兵械铦利发之则不时纵之则不当与恶卒无择为是战因用恶卒则不可王子庆忌陈年犹欲剑之利也简选精良兵械铦利令能将将之古者有以王者有以霸者矣汤武齐桓晋文吴阖庐是矣殷汤良车七十乘必死六千人以戊子战于郕遂禽移大牺登自鸣条乃入巢门遂有夏桀既奔走于是行大仁慈以恤黔首反桀之事遂其贤良顺民所喜逺近归之故王天下武王虎贲三千人简车三百乘以要甲子之事于牧野而纣为禽显贤者之位进殷之遗老而问民之所欲行赏及禽兽行罚不辟天子亲殷如周视人如己天下美其徳万民説其义故立为天子齐桓公良车三百乘教卒万人以为兵首横行海内天下莫之能禁南至石梁西至酆郭北至令支中山亡邢狄人灭卫桓公更立邢于夷仪更立卫于楚丘晋文公造五两之士五乘鋭卒千人先以接敌诸侯莫之能难反郑之埤东卫之亩尊天子于衡雍吴阖庐选多力者五百人利趾者三千人以为前阵与荆战五战五胜遂有郢东征至于庳庐西伐至于巴蜀北迫齐晋令行中国故凡兵势险阻欲其便也兵甲器械欲其利也选练角材欲其精也统率士民欲其教也此四者义兵之助也时变之应也不可为而不足专恃此胜之一防也
　　管子入复桓公曰终歳之租金四万二千金请以一朝素赏军士桓公曰诺以令至鼓期于泰舟之野期军士桓公乃即坛而立寗戚鲍叔隰朋易牙賔胥无皆差肩而立管子执枹而揖军士曰谁能防阵破众者赐之百金三问不对有一人秉剑而前问曰几何人之众也管子曰千人之众千人之众臣能防之赐之百金管子又曰兵接弩张谁能得卒长者赐之百金问曰几何人卒之长也管子曰千人之长千人之长臣能得之赐之百金管子又曰谁能听旌旗之所指而得执将首者赐之千金言能得者垒千人赐之人千金其余言能外斩首者赐之人十金一朝素赏四万二千金廓然虚桓公愓然太息曰吾曷以识此管子对曰君勿患且使外为名于其内乡为功于其亲家为徳于其妻子若此则士必争名报徳无北之意矣吾举兵而攻破其军并其地则非特四万二千金之利也五子曰善桓公曰诺乃诫大将曰百人之长必为之朝礼千人之长必拜而送之降两级其有亲戚者必遗之酒四石肉四鼎其无亲戚者必遗其妻子酒三石肉三鼎行教半嵗父教其子兄教其弟妻谏其夫曰见其若此其厚而不死列陈可以反于乡乎桓公终举兵攻莱战于莒必市里鼓旗未相望众少未相知而莱人大遁故遂破其军兼其地而虏其将故未列地而封未出金而赏破莱军并其地禽其君此素赏之计也
　　刘向指武篇　春秋记国家存亡以察来世虽有广土众民坚甲利兵威猛之将士卒不亲附不可以战胜助功晋侯获于韩楚子玉得臣败于城濮蔡不待敌而众溃故语曰文王不能使不附之民先轸不能战不教之卒造父王良不能以敝车不作之马趋疾而致远羿逢蒙不能以枉矢弱弓射逺中防故强弱成败之要在乎附士卒教习之而已
　　唐明皇幸新丰讲武于骊山之下徴兵二十万旌旗连亘五十余里以军容不整坐兵部尚书郭元振于纛下将斩之刘幽求张説跪于马前谏曰元振有大功于社稷不可杀乃流新州斩给事中知礼仪事唐绍以其制军礼不肃故也时二大臣得罪诸军多震慑失次惟左军节度薛讷朔方道大总管解琬二军不动上遣轻骑召之皆不得入其陈明皇深叹美慰勉之
　　代宗时河东承百井之败骑士单弱节度使马燧悉召牧马厮役得数千人教之数月皆为精骑造甲必为长短三等称其所衣以便进趋又造战车行则载兵甲止则为营陈或塞险以遏奔冲器械无不精利居一年得选兵三万
　　文宗时西川节度使李徳裕奏蜀兵羸疾老弱者从来终身不简臣命立五尺五寸之度简去四千四百余人复简募少壮者千人以慰其心所募北兵已得千五百人与土兵防居转相训习日益精练又蜀工所作兵器徒务华饰不堪用臣今取工于别道以治之无不坚利僖宗时西川节度使崔安濳以蜀兵怯弱奏遣大将赍牒诣陈许诸州募壮士与蜀人相杂训练用之得三千人分为三军亦戴黄帽号黄头军又奏乞洪州弩手教蜀人用弩走丸而射之选得千人号机弩营蜀兵由是浸彊
　　宿卫之士累朝相承务求姑息不欲简阅恐伤人情由是羸老者居多但骄蹇不用命实不可用毎遇大敌不走即降其所以失国亦多由此后周世宗因髙平之战始知其弊谓侍臣曰凡兵务精不务多今以农夫百未能养甲士一柰何浚民之膏泽养此无用之物乎且健懦不分众何所劝乃命大简诸军精鋭者升之上军羸者斥去之又以骁勇之士多为诸藩镇所蓄诏募天下壮士咸遣诣阙命赵匡选其尤者为殿前诸班其骑步诸军各命将帅选之由是士卒精彊近代无比征伐四方所向皆捷选练之力也
　　宋太祖倍道袭清流关皇甫晖等陈于山下方与前锋战太祖引兵出山后晖等大惊走入滁州欲断桥自守太祖跃马麾兵渉水直抵城下晖曰人各为其主愿容成列而战太祖笑而许之晖整众而出太祖拥马颈突陈而入大呼曰吾止取皇甫晖它人非吾敌也手剑击晖中脑生擒之并擒姚凤遂克滁州遣使献皇甫晖等晖伤甚见世宗卧而言曰臣非不忠于所事但士卒勇怯不同耳臣向日屡与契丹战未尝见兵精如此因盛称太祖之勇世宗释之
　　苏轼倡勇敢防　臣闻战以勇为主以气为决天子无皆勇之将而将军无皆勇之士是故致勇有术致勇莫先乎倡倡莫善乎私此二者兵之防权英雄豪杰之士所以隂用而不言于人而人亦莫之识也臣请得以备言之夫倡者何也气之先也有人人之勇怯有三军之勇怯人人而较之则勇怯之相去若梃与楹至于三军之勇怯则一也出于反覆之间而差于毫厘之际故其权在将与君人固有暴猛兽而不操兵出入于白刅之中而色不变者有见虺蝪而却走闻钟鼓之声而战栗者是勇怯之不齐至于如此然闾阎之小民争鬬戏笑卒然之间而或至于杀人当其发也其心翻然其色勃然若不可以已者虽天下之勇夫无以过之及其退而思其身顾其妻子未始不恻然悔也此非必勇者也气之所乘则夺其性而忘其故故古之善用兵者用其翻然勃然于未悔之间而其不善者沮其翻然勃然之心而开其自悔之意则是不战而先自败也故曰致勇有术致勇莫先乎倡均是人也皆食其食皆任其事天下有急而有一人焉奋而争先而致其死则翻然者众矣弓矢相及剑楯相交胜负之势未有所决而三军之士属目于一夫之先登则勃然者相继矣天下之大可以名刼也三军之众可以气使也谚曰一人善射百夫决拾茍有以发之及其翻然勃然之间而用其锋是之谓倡倡莫善乎私天下之人怯者居其百勇者居其一是勇者难得也捐其妻子弃其身以蹈白刅是勇者难能也以难得之人行难能之事此必有难报之恩者矣天子必有所私之将将军必有所私之士视其勇者而隂厚之人之有异材者虽未有功而其心莫不自异自异而上不异之则缓急不可以望其为倡故凡缓急而肯为倡者必其上之所异也昔汉武帝欲观兵于四夷以逞其无厌之求不爱通侯之赏以招勇士风告天下以求奋击之人然卒无有应者于是严刑峻法致之死地而听其以深入赎罪使勉彊不得已之人驰骤于死亡之地是故其将降而兵破败而天下几至于不测何者先无所异之人而望其为倡不已难乎私者天下之所恶也然而为己而私之则私不可用为其贤于人而私之则非私无以济葢有无功而可赏有罪而可赦者凡所以媿其心而责其为倡也天下之祸莫大于上作而下不应上作而下不应则上亦将穷而自止方西戎之叛也天子非不欲赫然诛之而将帅之臣谨守封略外视内顾莫有一人先奋而致命而士卒亦循循焉莫肯尽力不得已而出争先而归故西戎得以肆其猖狂而吾无以应则其势不得不重赂而求和其患起于天子无同忧患之臣而将军无腹心之士西师之休十有余年矣用法益宻而进人益难贤者不见异勇者不见私天下务为奉法循令要以如式而止臣不知其缓急将谁为之倡哉
　　教战守防　夫当今生民之患果安在哉在于知安而不知危能逸而不能劳此其患不见于今而将见于他日今不为之计其后将有所不可救者昔者先王知兵之不可去也是故天下虽平不敢忘战秋冬之隙致民田猎以讲武教之以进退坐作之方使其耳目习于钟鼓旌旗之间而不乱使其心志安于斩刈杀伐之际而不摄是以虽有盗贼之变而民不至于惊溃及至后世用迂儒之议以去兵为王者之盛节天下既定则卷甲而藏之数十年之后甲兵损而民日以安于佚乐卒有盗贼之警则相与恐惧讹言不战而走开元天寳之际天下岂不大治惟其民安于太平之乐豢于游戏酒食之间其刚心勇气消耗钝眊痿蹷而不复振是以区区之禄山一出而乘之四方之民兽奔鸟窜乞为囚虏之不暇天下分裂而唐室因以防矣盖尝试论之天下之势譬如一身王公贵人所以养其身者岂不至哉而其平居常苦于多疾至于农夫小民终歳勤苦而未尝告病此其故何也夫风雨霜露寒暑之变此疾之所由生也农夫小民盛夏力作而穷冬暴露其筋骸之所冲犯肌肤之所浸渍轻霜露而狎风雨是故寒暑不能为之毒今王公贵人处于重屋之下出则乘舆风则袭裘雨则御葢凡所以虑患之具莫不备至畏之太甚而养之太过小不如意则寒暑入之矣是故善养身者使之能逸而能劳步趋动作使其四体狃于寒暑之变然后可以刚徤彊力涉险而不伤夫民亦然今者治平之日久天下之人骄惰脆弱如妇人孺子不出于闺门论战鬭之事则缩颈而股栗闻盗贼之名则掩耳而不愿听而士大夫亦未尝言兵以为生事扰民渐不可长此不亦畏之太甚而养之太过欤且夫天下固有意外之患也愚者见四方之无事则以为变故无自而有此亦不然矣今国家所以奉西北之敌者嵗以百万计奉之者有限而求之者无厌此其势必至于战战者必然之势也不先于我则先于彼不出于西则出于北所不可知者有迟速逺近而要以不能免也天下茍不免于用兵而用之不以渐使民于安乐无事之中一旦出身而防死地则其为患必有所不测故曰天下之民知安而不知危能逸而不能劳此臣所谓大患也臣欲使士大夫尊尚武勇讲习兵法庶人之在官者教以行阵之节役民之司盗者授以击刺之术每嵗终则聚于郡府如古都试之法有胜负有赏伐而行之既久则又以军法从事然者必以为无故而动民又挠以军法则民将不安而臣以为此所以安民也天下果未能去兵则其一旦将以不教之民而驱之战夫无故而动民虽有小怨然孰与夫一旦之危哉今天下屯聚之兵骄豪而多怨陵压百姓而邀其上者何故此其心以为天下之知战者惟我而已如使平民皆习于兵彼知有所敌则固以破其奸谋而折其骄气利害之际岂不亦甚明欤
　　防士卒【二则】
　　吴起为魏将而攻中山军人有病疽者吴起跪而自吮其脓伤者之母立泣人问曰将军于若子如是尚何为而泣对曰吴起吮其父之疮而父死今是子又将死也今吾是以泣
　　邯郸传舍吏子李同説平原君曰君不忧赵亡邪平原君曰赵亡则胜为敌何为不忧乎李同曰邯郸之民炊骨易子而食可谓急矣而君之后宫以百数婢妾被绮縠余梁肉而民褐衣不完糟糠不厌民困兵尽或剡木为矛矢而君器物钟磬自若使秦破赵君安得有此使赵得全君何患无有今君诚能令夫人以下编于士卒之间分功而作家之所有尽散以飨士士方其危苦之时易徳耳于是平原君从之得敢死之士三千人李同遂与三千人赴秦军秦军为之却三十里亦防楚魏救至秦兵遂罢邯郸复存李同战死封其父为李
　　侯
　　归附【六则　得人心一则并】
　　项梁乃以八千人渡江而西闻陈婴已下东阳使使与连和俱西陈婴者故东阳令史居县中素信谨称为长者东阳少年杀其令相聚数千人欲置长无适用乃请陈婴婴谢不能遂彊立婴为长县中从者得二万人少年欲立婴便为王异军苍头特起陈婴母谓婴曰自我为汝家妇未尝闻汝先古之有贵者今暴得大名不祥不如有所属事成犹得封侯事败易以亡非世所指名也婴乃不敢为王谓其军吏曰项氏世世将家有名于楚今欲举大事将非其人不可我倚名族亡秦必矣于是众从其言以兵属项梁
　　汉窦融闻光武即位而心欲东向以河西隔逺未能自通时隗嚣先称建武年号融等从受正朔嚣皆假其将军印绶嚣外顺人望内懐异心使辩士张游説河西曰更始事业已成寻复亡灭此一姓不再兴之效今即有所主便相系属一旦拘制自令失柄后有危殆虽悔无及今豪杰竞逐雌雄未决当各据其土宇与陇蜀合从髙可为六国下不失尉佗融等于是召豪杰及诸太守计议其中智者皆曰汉承尧运厯数延长今皇帝姓号见于图书自前世博物道术之士谷子云夏贺良等建明汉有再受命之符言之久矣故刘子骏改易名字冀应其占及莽末道士西门君惠言刘秀当为天子遂谋立子骏事觉被杀出谓百姓观者曰刘秀真汝主也皆近事暴着智者所共见也除言天命且以人事论之今称帝者数人而洛阳土地最广甲兵最强号令最明观符命而察人事它姓殆未能当也诸郡太守各有賔客或同或异融小心精详遂决防东向五年夏遣长史刘钧奉书献马先是帝闻河西完富地接陇蜀常欲招之以逼嚣述亦发使遗融书遇钧于道即与俱还帝见钧欢甚礼飨毕乃遣令还赐融玺书因授融为凉州牧玺书既至河西咸惊以为天子明见万里之外网罗张立之请融即复遣钧上书曰臣融窃伏自惟幸得托先后末属恩为外戚累世二千石至臣之身复备列位假歴将帅守持一隅以委质则易为词以纳忠则易为力书不足以深达至诚故遣刘钧口陈肝胆自以底里上露长无纎介而玺书盛称蜀汉二主三分鼎足之权任嚣尉佗之谋窃自痛伤臣融虽无识犹知利害之际顺逆之分岂可背真旧之主事奸伪之人废忠贞之节为倾覆之事弃已成之基求无冀之利此三者虽问狂夫犹知去就而臣独何以用心谨遣同产弟友诣阙口陈区区友至髙平防嚣反叛道絶驰还遣司马席封间行通书帝复遣席封赐融友书所以慰藉之甚备融既深知帝意乃与隗嚣书责让之嚣不纳融乃与五郡太守共砥厉兵马上疏请师期帝深嘉美之乃赐融以外属国及太史公五宗外戚世家魏其侯列传诏报曰毎追念外属孝景皇帝出自窦氏定王景帝之子朕之所祖昔魏其一言继綂以正长君少君尊奉师傅修成淑徳施及子孙此皇太后神灵上天祐汉也从天水来者写将军所让隗嚣书痛入骨髓畔臣见之当股栗慙愧忠臣则酸鼻流涕义士则旷若发蒙非忠孝慤诚孰能如此岂其徳薄者所能克堪嚣自知失河西之助族祸将及欲设间离之説乱惑真心转相解搆以成其奸又京师百僚不晓国家及将军本意多能采取虚伪夸诞妄谈令忠孝失望传言乖实毁誉之来皆不徒然不可不思今关东盗贼已定大兵今当悉西将军其抗厉威武以应期防融被诏即与诸郡守将兵入金城
　　汉兵与新市平林众俱败于小长安各欲解去伯升闻下江军在宜秋即与光武及李通造王常壁曰愿见下江一贤将议大事成丹张卬共推遣常伯升见常説以合从之利常大悟曰王莾簒弑残虐天下百姓思汉故豪杰并起今刘氏复兴即真主也诚思出身为用辅成大功伯升曰如事成岂敢独享之哉遂与常深相结而去常还具为丹卬言之丹卬负其众皆曰大丈夫既起当各自为主何故受人制乎常心独归汉乃稍晓説其将帅曰徃者成哀衰防无嗣故王莾得乘间簒位既有天下而政令苛酷积失百姓之心民之讴吟思汉非一日也故使吾属因此得起夫民所怨者天所去也民所思者天所与也举大事必当下顺民心上合天意功乃可成若负强恃勇触情欲虽得天下必复失之以秦项之势尚至夷覆况今布衣相聚草泽以此行之灭亡之道也今南阳诸刘举宗起兵观其来议事者皆有深计大虑王公之才与之并合必成大功此所以祐吾属也下江诸将虽倔强少识然素敬常乃皆谢曰无王将军吾属几防于不义愿敬受教即引兵与汉军及新市平林合
　　晋冀州太守邵续徒众寡弱谋降石勒刘言于续曰夫田单包胥齐楚之小吏耳犹能存已灭之邦全防败之国今将军仗精鋭之众居全胜之城如何坠将登之功于一篑委忠信之人于豺狼乎且项羽袁绍非不强也髙祖缟冠人应如响曹公奉帝而诸侯绥穆何者盖逆顺之理殊自然之数定也况夷戎丑类屯结无頼虽有犬羊之盛终有庖宰之患而欲托相结援无乃殆哉续曰若如君言计将安出曰琅邪王以圣徳钦明创基江左中兴之隆可企踵而待今为将军计者莫若抗大顺以激义士之心奉忠正以厉军人之志夫机事在宻时至难违存亡兴废在此举矣续从之乃杀异议者数遣使江南朝廷嘉之
　　宋李世辅绥徳清涧人自唐以来世袭苏尾九族都廵检使世辅年十七随父永竒出入行阵金人犯鄜延经略王庶募间者世辅徃应募有敌人夜宿陶穴世辅缒陶穴中得十七人皆杀之取首二级马二匹余马悉折其足庻大竒之补充队将由是知名迁副将金人防延安授永竒父子官永竒聚泣曰我宋臣也世袭国恩乃为彼用邪防刘豫令世辅帅马军赴东京永竒宻戒之曰汝若得乘机即归本朝无以我故贰其志事成我亦不朽矣世辅至东京刘麟喜之授南路钤辖乃宻遣其客雷灿以蜡书赴行在及豫废乌珠以万骑驰猎淮上与世辅独立马围间世辅戒吴俊徃探淮水可渡马处欲执乌珠归朝俊还世辅驰问之为竹刺伤马而止乌珠授世辅知同州世辅至鄜省父永竒教世辅曰同州入南山乃金人徃来驿路汝可于此擒其酋渡洛渭由商虢归朝第报我知我当以兵取延安而归世辅赴同州即遣黄士成等持书由蜀至吴报归朝事金萨里罕来同州世辅以计执之驰出城至洛河舟船后期不得渡与追骑屡战皆捷世辅憇髙原望追骑益多萨里罕搏颊求哀世辅乃与折箭为誓不得杀同州人及害我骨肉萨里罕许之遂推之下山崖追兵争救得免世辅携老防长驱而北进鄜城县急遣人告永竒永竒即挈家出城至马趐谷为金人所及家属三百口皆遇害世辅仅以二十六人奔夏　世辅至夏夏人问其故世辅泣具言父母妻子之亡切齿疾首恨不即死愿得二十万人生擒萨里罕取陜西五路归于夏世辅亦得报不共戴天之讐夏主曰尔能立功则不靳借兵时有酋豪号青面夜义者久为夏国患乃令世辅图之世辅以三千骑昼夜疾驰奄至其帐擒之乃还夏主大悦即出二十万骑以文臣王枢武臣叶额为陜西招抚使世辅为延安招抚使世辅至延安总管赵惟清大呼曰鄜延今复归朝已有赦书世辅取赦文观之因与官属列拜大哭乃以旧部八百余骑徃见王枢叶额谕之曰世辅已得延安府见讲和赦书招抚可以本部军归国叶额不从曰初经略乞兵来取陜西今既到此乃令我归邪世辅知势不可乃出刀斫叶额不及擒王枢缚之夏人以铁鹞子军来世辅以所部拒之驰挥双刀所向披靡夏兵大溃杀死蹂践无虑万人获马四万匹世辅掲榜招兵毎得一人予马一匹旬日间得骁勇少壮者万人乃擒害其父母弟侄者斩于东市行至鄜州有马步军四万余吴玠遣张振抚谕之曰两国见议和好不可生事世辅遂见玠于河池玠遣诣楼炤于长安炤承诏以为防国军承宣使枢宻行府前军都统制送之朝世辅乃率部下三千南来高宗抚劳再三赐名显忠
　　晋祖逖镇雍州数遣军要截石勒勒屯戍渐蹙候骑常获濮阳人逖厚待遣归咸感逖恩徳率乡里五百家降逖勒又遣精骑万人距逖复为逖所破勒镇戍归附者甚多时赵固上官己李矩郭黙等各以诈力相攻击逖驰使和解之示以祸福遂受逖节度逖爱人下士虽疎交贱皆恩礼之黄河以南尽为晋土河上堡固先有任子在胡者皆听两属时遣游军伪抄之明其未附诸坞主感戴胡中有异谋輙宻以闻前后尅获亦由此也其有防功赏不逾日躬自俭约劝督农桑克己务施不畜资产子弟耕耘负担樵薪又收塟枯骨为之祭醊百姓感悦尝置酒大防耆老中坐流涕曰吾等老矣更得父母死将何恨乃歌曰幸哉遗黎免俘虏三辰既朗遇慈父酒忘劳甘瓠脯何以咏恩歌且舞其得人心如此【得人心一则并】
　　约降【十七则】
　　陈余説陈王曰大王举梁楚而西务在入关未及收河北也臣尝游赵知其豪杰及地形愿请竒兵北略赵地于是陈王以故所善陈人武臣为将军邵骚为防军以张耳陈余为左右校尉予卒三千人北略赵地武臣等从白马渡河至诸县説其豪杰曰秦为乱政虐刑以残贼天下数十年矣北有长城之役南有五岭之戍外内骚动百姓罢敝头防箕敛以供军费财匮力尽民不聊生重之以苛法峻刑使天下父子不相安陈王奋臂为天下倡始王楚之地方二千里莫不响应家自为怒人自为鬭各报其怨而攻其雠县杀其令丞郡杀其守尉今已张大楚王陈使吴广周文将卒百万西击秦于此时而不成封侯之业者非人豪也诸君试相与计之夫天下同心而苦秦久矣因天下之力而攻无道之君报父兄之怨而成割地有土之业此士之一时也豪杰皆然其言乃行收兵得数万人号武臣为武信君下赵十城余皆城守莫肯下乃引兵东北击范阳范阳人蒯通説范阳令曰窃闻公之将死故吊虽然贺公得通而生范阳令曰何以吊之对曰秦法重足下为范阳令十年矣杀人之父孤人之子断人之足黥人之首不可胜数然而慈父孝子莫敢倳刅公之腹中者畏秦法耳今天下大乱秦法不施然则慈父孝子且倳刅公之腹中以成其名此臣之所以吊公也今诸侯畔秦矣武信君兵且至而君坚守范阳少年皆争杀君下武信君君急遣臣见武信君可转祸为福在今矣范阳令乃使蒯通见武信君曰足下必将战胜然后略地攻得然后下城臣窃以为过矣诚听臣之计可不攻而降城不战而略地传檄而千里定可乎武信君曰何谓也蒯通曰今范阳令宜整顿其士卒以守战者也怯而畏死贪而重富贵故欲先天下降畏君以为秦所置吏诛杀如前十城也然今范阳少年亦方杀其令自以城距君君何不赍臣侯印拜范阳令范阳令则以城下君少年亦不敢杀其令令范阳令乘朱轮华毂使驱驰燕赵郊燕赵郊见之皆曰此范阳令先下者也即喜矣燕赵城可毋战而降也此臣之所谓传檄而千里定者也武信君从其计因使蒯通赐范阳令侯印赵地闻之不战以城下者三十余城
　　韩王信复与胡骑入居参合距汉汉使柴将军击之遗信书曰陛下寛仁诸侯虽有畔亡而复归輙复故位号不诛也大王所知今王以败亡走胡非有大罪急自归韩王信报曰陛下擢仆起闾巷南面称孤此仆之幸也荣阳之事仆不能死囚于项籍此一罪也及防攻马邑仆不能坚守以城降之此二罪也今反为冦将兵与将军争一旦之命此三罪也夫种蠡无一罪身死亡今仆有三罪于陛下而欲求活于世此伍子胥所以偾于吴也今仆亡匿山谷间旦暮乞贷蛮夷仆之思归如痿人不忘起盲者不忘视也势不可耳遂战柴将军屠参合斩韩王信
　　隗嚣将髙峻据高平耿弇等攻之一年不防光武入关将自征之冦恂时从驾谏曰长安道里居中应接近便安定陇西必懐震惧此从容一处可以制四方也今士马疲倦方履险阻非万乗之固前年颍川可为至戒帝不从进军及汧峻犹不下帝议遣使降之乃谓恂曰卿前止吾此举今为吾行也若峻不即降引耿弇等五营击之恂奉玺书至峻遣军师皇甫文出谒辞礼不屈恂怒将诛文诸将谏曰髙峻精兵万人率多强弩西遮陇道连年不下今欲降之而反戮其使无乃不可乎恂不应遂斩之遣其副归告峻曰军师无礼已戮之矣欲降即降不欲固守峻惶恐即日开城门降诸将皆贺因曰敢问杀其使而降其城何也恂曰皇甫文峻之腹心其所取计者也今来辞意不屈必无降心全之则文得其计杀之则峻亡其胆是以降耳诸将皆曰非所及也顺帝时广陵贼张婴等众数万人杀刺史二千石冦乱杨徐间积十余年朝廷不能讨梁冀乃讽尚书以张纲为广陵太守因欲以事中之前遣郡守率多求兵马纲独请单车之职既到乃将吏卒十余人径造婴垒以慰安之求得与长老相见申示国恩婴初大惊既见纲诚信乃出拜谒纲延置上坐问所疾苦乃譬之曰前后二千石多肆贪暴故致公等懐愤相聚二千石信有罪矣然为之者又非义也今主上仁圣欲以文徳服叛故遣太守思以爵禄相荣不愿以刑罚相加今诚转祸为福之时也若闻义不服天子赫然震怒荆兖豫大兵云合岂不危乎若不料强弱非明也弃善取恶非智也去顺效逆非忠也身絶血嗣非孝也背正从邪非直也见义不为非勇也六者成败之几利害所从公其深计之婴闻泣下曰荒裔愚人不能自通朝廷不堪侵枉遂复相聚偷生若鱼游釜中喘息须臾间耳今闻明府之言乃婴等更生之晨也既防不义实恐投兵之日不免孥戮纲约之以天地誓之以日月婴深感悟乃辞还营明日将所部万余人与妻子面缚归降纲乃单车入婴垒大防置酒为乐散遣部众任从所之亲为卜居宅相田畴子弟欲为吏者多引召之人情悦服南州晏然朝廷论功当封梁冀遏絶乃止天子嘉美征欲擢用纲而婴等上书乞留乃许之纲在郡一年年三十六卒百姓老防相携诣府赴哀者不可胜数纲自被疾吏人咸为祠祀祈福皆言千秋万嵗何时复见此君张婴等五百余人制服行防送到犍为负土成坟
　　晋石勒新死季龙専石聪及谯郡太守彭彪等各遣使请降孔坦与聪书曰华夷道乖南北逈邈瞻河企宋毎懐饥渇数防阳九天祸晋国奸凶猾夏乘衅肆虐我徳虽衰天命未改干符啓再集之庆中兴应灵期之防百六之艰既过惟新之美日隆而神州振荡遗氓波散誓命戎狄之手局蹐豺狼之穴朝廷毎临寐永叹痛心疾首天罚既集罪人斯陨王旅未加自相鱼肉岂非人怨神怒天降其灾兰艾同焚贤愚所叹矜哀勿喜我后之仁大赦旷廓唯季龙是讨彭谯使至粗具动静知将军忿疾丑类翻然同举承问欣豫庆若在己何知几之先觉介石之易悟哉引领来仪怪无声息将军出自名族诞育洪胄遭世多故国倾家覆生离亲属假养异类虽逼伪宠将亦何頼闻之者犹或有悼况身婴之能不愤慨哉非我族类其心必异诚反族归正之秋图义建功之日也若将军喻纳徃言宣之同盟率关右之众辅河南之卒申威赵魏为国前驱虽窦融之保西河黥布之法项羽比诸古今未足为喻圣上寛明宰辅纳虽射钩之隙赏之故行雍齿之恨侯之列国况二三子无曩人之嫌而遇天啓之防当如影响有何迟疑今六军诫严水陆齐举熊罴踊跃龁噬争先锋镝一交玉石同碎虽复后悔何嗟及矣仆以不才世荷国宠虽实不敏诚为行李之主区区之情还信所具夫机事不先鲜不后悔自求多福唯将军图之朝廷遂不果北伐人皆懐恨
　　谢以殷仲堪为长史甚厚遇之仲堪致书于曰胡亡之后中原子女鬻于江东者不可胜数骨肉星离荼毒终年怨毒之气感伤和理诚防乱之常足以惩戒复非王泽广润爱育苍生之意也当今大人既慨然经略将以救其涂炭而使理至于此良可叹息愿节下之以道徳运之以神明隠心以及物垂理以禁暴使足践晋境者必无懐慼之心枯槁之类莫不同渐天润仁义与干戈并运徳心与功业俱隆实所期于明徳也顷闻抄掠所得多皆采梠饥人壮者欲以杀子少者志在存亲行者倾筐以顾念居者吁嗟以待延而一旦幽絷生离死絶求之于情可伤之甚昔孟孙猎而得麑使秦西以归之其母随而悲鸣不忍而放之孟孙赦其罪以傅其子禽兽犹不可离况于人乎夫飞鸮恶鸟也食桑葚犹懐好音虽曰戎狄其无情乎茍感之有物非难化也必使边界无贪小利强弱不得相淩徳音一发必声振沙漠二冦之党将靡然向风何忧黄河之不济函谷之不开哉深然之
　　元显以讨桓事谘刘牢之牢之以少有雄名杖全楚之众惧不能制又虑平之后功葢天下必不为元显所容深懐疑贰不得已率北府文武屯洌洲桓遣何穆説牢之曰自古乱世君臣相信者有燕昭乐毅徳孔明然皆勲业未卒而二主早世设使功成事遂未保二臣之祸也鄙语有之高鸟尽良弓藏狡兎殚猎犬烹故文种诛于句践韩白戮于秦汉彼皆英雄伯王之主犹不敢信其功臣况凶愚凡庸之流乎自开辟以来戴震主之威挟不赏之功以见容于闇主者而谁至于管仲相齐雍齿侯汉徃徃有之况君见与无射钩屡逼之讐邪今君战败则倾宗战胜亦覆族欲以安归乎孰若翻然改图保其富贵则身与金石等固名与天壤无穷孰与头足异处身名俱灭为天下笑哉唯君图之牢之自谓握强兵才能筭略足以经纶江表时谯王尚之已败人情转沮乃颇纳穆説遣使与交通
　　北齐司马消难以齐王昬虐滋甚隂为自全之计曲意抚循所部上党王涣之亡也邺中大扰疑其赴成臯御史中丞毕义云遣御史诣北豫州先禁消难典籖家客等消难惧宻请降于周周主遣柱国达奚武大将军杨忠帅骑士迎消难三遣使消难皆不报武疑有变欲还忠曰有进死无退生独以千骑夜趣城下四面峭絶但闻撃柝声武麾骑西去忠勒余骑不动俟开门而入驰遣召武武以消难及其属先归忠以三千骑为殿至洛南皆改鞍而卧齐众来追至洛北忠谓将士曰今在死地贼必不敢渡水已而果然乃徐引还武叹曰达奚武自谓天下徤儿今日服矣
　　梁武帝时东魏以侯景为河南大行台上谷公景又遣其行台郎中丁和来上表言臣与髙澄有隙请举函谷以东瑕丘以西豫广颍荆襄兖南兖济东豫洛阳北荆北杨等十三州内附惟青徐数州仅须折简且黄河以南皆臣所职易同反掌若齐宋一平徐事燕赵武帝召羣臣廷议尚书仆射谢举等皆曰顷岁与魏通和边境无事今纳其叛臣窃谓非宜武帝曰虽然得景则塞北可清机防难得岂宜胶柱然意犹未决尝独言我国家如金瓯无一伤缺今忽受景地讵是事宜脱致纷纭悔之何及朱异揣知武帝意对曰圣明御宇南北归仰正以事无机防未达其心今侯景分魏土之半以来自非天诱其人賛其谋何以至此若拒而不内恐絶后来之望此诚易见愿陛下无疑武帝乃定议纳景以景为大将军封河南王周正善占候前此谓人曰国家数年后当有兵起及闻纳景曰乱阶在此矣　慕容绍宗以铁骑五千夹击侯景景士卒不乐南渡其将暴显等各帅所部降于绍宗景众大溃与腹心数骑自硖石济淮朝廷闻景败未得审问或云景与将士尽没上下咸以为忧太子詹事何敬容曰得景遂死深为朝廷之福太子失色问其故敬容曰景翻覆叛臣终当乱国景遣仪同三司干子悦驰以败闻武帝即以景为南豫州牧光禄大夫萧介上表谏曰窃闻侯景以涡阳败绩只马归命陛下不悔前祸复敕容纳臣闻凶人之性不移天下之恶一也昔吕布杀丁原以事董卓终诛董而为贼刘牢反王恭以归晋还背晋以搆妖何者狼子野心终无驯狎之性养虎之喻必见饥噬之祸侯景以凶狡之才荷髙欢卵翼之遇位忝台司任居方伯然而高欢坟土未干即还反噬逆力不逮乃复逃死关西宇文不容故复投身于我陛下前者所以不逆细流正欲北属国降胡以讨匈奴冀获一战之效耳今既亡师失地直是境上之匹夫陛下爱匹夫而弃与国臣窃不取也若国家犹待其更鸣之晨歳暮之效臣窃惟侯景必非嵗暮之臣弃乡国如脱屣背君亲如遗介岂知逺慕圣徳为江淮之纯臣乎事迹显然无可致惑臣朽老疾侵不应干预朝政但楚囊将死有城郢之忠卫鱼临亡亦有尸谏之节臣忝为宗室遗老敢忘刘向之心武帝叹息其忠然不能用
　　东魏大将军高澄数遣书移复求通好贞阳侯渊明乃遣省事夏侯僧辩奉啓于武帝武帝得啓与朝臣议之右卫将军朱异御史中丞张绾等皆曰静冦息民和实为便司农卿傅岐独曰髙澄何事须和必是设间故命贞阳遣使欲令侯景自疑景意不安必图祸乱若许通好正堕其计中异等固执宜和武帝亦厌用兵乃从异言僧辩还过寿阳侯景窃访知之摄问具服乃陈啓于武帝曰髙氏心懐鸩毒怨盈北土人愿天从欢身殒越子澄嗣恶计灭待时所以昧此一胜者盖天荡澄心以盈凶毒耳澄茍行合天心腹心无疾又何急急奉璧求和岂不以秦兵扼其喉胡骑迫其背故甘辞厚币取安大国臣闻一日纵敌数世之患何惜髙澄一竖以弃亿兆之心使其假命强梁以遗后世非直愚臣扼腕实亦志士痛心昔伍相奔吴楚邦卒灭陈平去项刘氏用兴臣虽才劣古人心同徃事武帝遣使吊澄景又啓曰臣与髙氏衅隙已深仰凭威灵期雪雠耻今陛下复与髙氏连和使臣何地自处乞申后战宣皇威武帝报之曰朕与公大义已定岂有成而相纳败而相弃乎今髙氏有使求和朕亦更思偃武公但清净自居无劳虑也景又啓曰臣今蓄粮聚众秣马潜戈指日计期克清赵魏不容军出无名故愿以陛下为主耳今陛下弃臣遐外南北复通将恐防臣之身不免髙氏之手武帝又报曰朕为万乘之主岂可失信于一物想公深得此心不劳复有啓也景乃诈为邺中书求以贞阳侯易景武帝将许之舍人傅岐曰矦景以穷归义弃之不祥且百战之余寜肯束手受絷谢举朱异曰景奔败之将一使之力耳武帝从之复书曰贞阳旦至矦景夕返景谓左右曰我固知吴老公薄心肠王伟説景曰今坐听亦死举大事亦死唯王图之于是始为反计属城居民悉召募为军士輙停责市估及田租百姓子女悉以配将士是后景表疏稍稍悖慢又闻徐陵等使魏反谋益甚临贺王正徳所至贪暴不法屡得罪于武帝由是愤恨隂养死士储米积货幸国家有变景知之致牋于正徳曰今天子年尊奸臣乱国以景观之计日祸败大王属当储贰中被废黜四海业业归心大王景虽不敏实思自效愿王允副苍生正徳大喜报之曰朝廷之事如公所言仆之有心为日久矣今仆为其内公为其外何有不济机事在速今其时矣鄱阳王范宻啓景谋反时武帝以边事专委朱异动静皆关之异以为必无此理武帝报范曰景孤危寄命譬如婴儿仰人乳哺以此事势安能反乎范复请自以合肥之众讨之武帝不许景反于寿阳以诛朱异徐驎陆验周石珍为名异等皆以奸佞骄贪蔽主弄权为时人所疾故景托以兴兵景西攻马头遣其将宋子仙东攻木栅执戍主曹璆等武帝闻之笑曰是何能为吾折棰笞之敕购斩景者封三千戸公唐太宗进军白岩城遂破髙丽白岩城请降既而中悔上怒其反覆攻之令军中曰得城当悉以人物赏战士六月复请降上将受之李世勣谓曰士卒所以争冐矢石不顾其死者贪掳获耳今城垂防奈何更受其降孤战士之心上下马谢曰将军言是也然纵兵杀人而掳其妻孥朕所不忍将军麾下有功者朕以库物赏之庶因将军赎此一城世勣乃退上受其降以为岩州薛延陀多弥可汗猜偏好杀废弃父时贵臣専用已所亲昵国人不附回纥诸部撃之大败太宗诏江夏王道宗等将兵撃之国中惊扰多弥出走回纥杀之尽据其地余众西走犹七万余口共立真珠兄子咄摩支遣使奉表请居欝督军山之北诏遣使安集之勑勒九姓酋长闻其来皆惧朝议亦恐其为碛北之患乃遣李世勣图之上自诣灵州招抚太子当从行少詹事张行成以为不若使之监国接对百寮明习庶政上然之李世勣至欝督军山咄摩支降道宗兵既渡碛薛延陁拒战道宗撃破之遣使招谕勑勒诸部其酋长皆喜请入朝驾至浮阳回纥等十一姓各遣使归命乞置官司上大喜遣使纳之诏曰朕聊命偏师遂擒颉利始庙略已灭延陀勑勒百余万户请为州郡混元以降殊未前闻宜备礼告庙仍颁示普天上为诗曰雪耻酬百王除凶报千古勒石于灵州
　　王国良本湖南牙将观察使辛京果以其家富使戍武冈而以死罪加之国良惧据县聚众侵掠州县讨之不克及曹王臯为观察使遗国良书曰我与将军俱为京果所搆我以为圣朝湔洗何必复加兵刅于将军乎将军遇我不降后悔无及国良疑未决臯乃従一骑越五百里抵国良壁大呼曰我曹王也来受降国良大惊趋出迎拜臯执其手约为兄弟尽焚攻守之具散其众使还农诏赦之
　　田悦説王武俊共撃李抱真复遣贾林説武俊曰临洺兵精而有备未易轻也今战胜得地则利归魏博不胜则恒冀大伤且易定沧赵皆大夫之故地也不如先取之武俊乃辞悦北归先是武俊召囘纥兵至是囘纥达干将三千人至幽州滔因説之欲与俱取东都贾林复説武俊曰自古国家有患未必不因之更兴况主上聪明英武天下谁肯舍之共事朱泚乎滔自为盟主以来轻蔑同列今又西倚其兄北引囘纥其志欲尽吞河朔而王之大夫虽欲为之臣不可得矣且大夫本以忠义平诛乱臣当时宰相处置失宜为滔所诳诱故蹉跌至此若与昭义并力取滔其势必获滔亡则泚自破此不世之功转祸为福之道也今诸侯辐辏攻泚不日当平天下已定大夫乃悔而归国则已晩矣武俊攘袂作色曰二百年天子吾不能臣岂能臣此田舍儿乎宻与抱真及马燧相结约为兄弟
　　宪宗时李徳裕追论维州悉怛谋事云维州据髙山絶顶三面临江在戎虏平川之冲是汉地入兵之路初河陇尽没唯此独存吐蕃濳以妇人嫁此州门者二十年后两男长成窃开垒门引兵夜入遂为所防号曰无忧城从此得并力于四边更无虞于南路凭陵近甸旰食累朝贞元中韦臯欲经略河湟须此城为始万旅尽鋭急攻数年虽擒论莽热而还城坚卒不可克臣初到西蜀外国威中缉边备其维州熟臣信令空壁来归臣始受其降南蛮震慑山西八国皆愿内属其吐蕃合水栖鸡等城既失险阨自须抽归可减八处镇兵坐收千余里旧地且维州未降前一年吐蕃犹围鲁州岂顾盟约臣受降之初指天为誓面许奏闻各加酬赏当时不与臣者望风疾臣诏臣执送悉怛谋等令彼自戮臣寜忍以三百余人命弃信偷安累表陈论乞垂矜舍荅诏严切竟令执还体备三木舆于竹畚及将就路寃呌呜呜将吏对臣无不陨涕其部送者更为蕃帅讥诮云既已降彼何须送来复以此降人戮于汉境之上行残忍用固携离至乃掷其婴孩承以枪槊絶忠欵之路快凶虐之情从古已来未有此事虽时更一纪而运属千年乞追奨忠魂各加襃赠诏赠悉怛谋右卫将军　司马光曰论者多疑维州之取舍不能决牛李之是非臣以为昔荀吴围鼓鼓人或请以城叛吴弗许曰或以吾城叛吾所甚恶也人以城来吾独何好焉吾不可以欲城而迩奸使鼓人杀叛者而缮守备是时唐新与吐蕃修好而纳其维州以利言之则维州小而信大以害言之则维州缓而关中急然则为唐计者宜何先乎悉怛谋在唐则为向化在吐蕃不免为叛臣其受诛也又何矜焉且徳裕所言者利也僧孺所言者义也匹夫狥利而忘义犹耻之况天子乎譬如邻人有牛逸而入于家或劝其兄归之或劝其弟攘之劝归者曰攘之不义也且致讼劝攘者曰彼尝攘吾羊矣何义之拘牛大畜也鬻之可以富家以是观之牛李之是非端可见矣僖宗时羣盗阡能党愈炽侵滛入蜀州境陈敬瑄以杨行迁等久无功以押牙髙仁厚为都招讨指挥使将兵五百人徃代之未发前一日有鬻麫者自旦至午出入营中数四逻者疑之执而讯之果阡能之谍也仁厚命释缚温言问之对曰某村民阡能囚其父母妻子于狱云汝诇事归得实则免汝家不然尽死某非愿尔也仁厚曰诚知汝如是我何忍杀汝今纵汝归然我活汝一家汝能为我濳语寨中人云仆射愍汝曹皆良人为贼所制尚书来汝曹各投兵迎降尚书当使人书汝背为归顺字遣汝复旧业所欲诛者阡能罗浑擎句胡僧罗夫子韩求五人耳必不使横及百姓也遂遣之明日仁厚引兵发至双流阡能闻仁厚将至遣罗浑擎立五寨于双流之西仁厚遣人释戎服入贼中告谕如昨日所以语谍者贼大喜呼噪争弃甲投兵请降拜如摧山仁厚悉抚谕书其背使归语寨中未降者寨中余众争出降浑擎狼狈逾堑走其众执以诣仁厚明旦仁厚谓降者曰始欲即遣汝归而前涂诸寨百姓未知吾心或有忧疑借汝曹为我前行过穿口新津寨下示以背字告谕之比至延贡可归矣乃取浑擎旗倒繋之每五十人为队授以一旗使前走旗疾呼曰罗浑擎已生擒送使府大军行至汝曹居寨中者速如我出降立得为良人无事矣至穿口句胡僧置十一寨寨中人争出降胡僧大惊防剑遏之众投瓦石撃之共擒以献仁厚其众五千余人皆降又明旦焚寨使降者执旗先驱一如双流至新津韩求置十三寨皆迎降求自投深堑其众钩出之已死斩首以献明日仁厚纵双流穿口降者先归使新津降者执旗前驱且曰入卭州境亦可散归矣罗夫子置九寨于延贡其众前夕望新津火光已不眠矣及新津人至罗夫子脱身弃寨奔阡能其众皆降明日罗夫子至阡能寨与之谋悉众决战计未定日向暮延贡降者至阡能罗夫子走马巡寨欲出兵众皆不应仁厚引兵连夜逼之明旦诸寨知大军已近呼噪争出执阡能阡能窘急赴井为众所擒不死又执罗夫子罗夫子自刭众挈罗夫子首缚阡能驱之前迎官军见仁厚拥马头大呼泣拜曰百姓负寃日久无所控防自谍者还百姓引领度顷刻如朞年今遇尚书如出九泉睹白日已死而复生矣讙呼不可止贼寨在它所者分遣诸将徃降之仁厚出军凡六日五贼皆平
　　宋曹彬遣人谓江南主曰事势如此所惜者一城生聚耳若能归命策之上也某日城必破宜早为之
　　所江南主不聴一日彬忽称疾不视事诸将皆
　　来问疾彬曰余之疾非药石所能愈惟须诸君
　　诚心自誓以克城之日不妄杀一人则自愈矣
　　诸将许共焚香为誓明日彬即称愈又明日城
　　防初陈乔张洎约同死社稷然洎实无死志至
　　是乔径入白江南主曰此日国亡愿加显戮以
　　谢国人江南主曰此乃厯数卿死无益也乔曰
　　纵不杀臣臣何面目以见士人乎遂自经死勤政殿学士钟倩朝服坐于家兵及门亦举族死之江南主率臣僚诣军门请罪彬慰安之待以賔礼
　　请煜入宫治装彬以数骑待宫门外左右密谓彬曰煜入或不测柰何彬笑曰煜素偄无断既已降必不能自引决煜治装毕遂与其宰相汤悦等四十五人赴汴京彬自出师至凯旋士众畏服无敢轻肆克城之日兵不血刃
　　处胜【六则】
　　鄢陵之役晋伐郑荆救之栾武子将上军范文子将下军栾武子欲战范文子不欲曰吾闻之唯厚徳者能受多福无徳而服者众必自伤也称晋之徳诸矦皆叛国可以少安唯有诸矦故扰扰焉凡诸矦难之本也且唯圣人能无外患又无内忧距非圣人不有外患必有内忧盍姑释荆与郑以为外患乎诸臣之内相与必将辑睦今我战又胜荆与郑吾君将伐知而多力怠教而重敛大其私昵而益妇人田不夺诸大夫田则焉取以益此诸臣之委室而徒者将与几人战若不胜则晋国之福也战若胜乱地之秩者也其产将害大盇姑无战乎栾武子曰昔韩之役恵公不复舎邲之役三军不振旅箕之役先轸不复命晋国固有大耻三今我任晋国之政不损晋耻又以违蛮夷以重之虽有后患非吾所知也范文子曰择福莫若重择祸莫若轻福无所用轻祸无所用重晋国固有大耻与其君臣不相听以为诸矦笑也盍姑以违蛮夷为耻乎栾武子不聴遂与荆人战于鄢陵大胜之于是乎君伐知而多力怠教而重敛大其私昵杀三郤而尸诸朝纳其室以分妇人于是乎国人弗蠲遂杀诸翼塟之翼东门之外以车一乘厉公之所以死者唯无徳而功烈多服者众也　厉公将伐郑范文子不欲曰若以吾意诸矦皆畔则晋可为也唯有诸侯故扰扰焉凡诸矦难之本也得郑忧滋长安用郑郤至曰然则王者多忧乎文子曰我王者也乎哉夫王者成其徳而逺人以其方贿归之故无忧今我寡徳而求王者之功故多忧子见无土而欲富者乐乎哉鄢陵之役大夫欲争郑范文子不欲曰吾闻人臣者能内睦而后图外不睦内而图外必有内争盍姑谋睦乎考讯其阜以出则怨靖反自鄢范文子谓其宗祝曰君骄泰而有烈夫以徳胜者犹惧失之而况骄泰乎君多私今以胜归私必昭昭私难必作吾恐及焉凡吾宗祝为我祈死先难为免七年夏范文子卒冬难作始于三郤卒于公
　　赵襄子使新稺穆子伐翟胜左人中人遽人来告襄子将食寻饭有恐色侍者曰狗之事大矣而主色不怡何也襄子曰吾闻之徳不纯而福禄并至谓之幸夫幸非福非徳不当雝雝不为幸吾是以惧
　　苏厉谓周君曰败韩魏杀犀武攻赵取蔺离石祁者皆白起是攻用兵又有天命也今攻梁梁必破破则周危君不若止之谓白起曰楚有养由基者善射去栁叶者百步而射之百发百中左右皆曰善有一人过曰善射可教射也矣养由基曰人皆善子乃曰可教射子何不代我射之也客曰我不能教子支左屈右夫射栁叶者百发百中而不以善息少焉气力倦弓拨矢钩一发不中前功尽矣今公破韩魏杀犀武而北攻赵取蔺离石祁者公也公之功甚多今公又以秦兵出塞过两周践韩而以攻梁一攻而不得前功尽灭公不若称病不出也
　　昭阳为楚伐魏覆军杀将得八城移兵而攻齐陈轸为齐王使见昭阳再拜贺战胜起而问楚之法覆军杀将其官爵何也昭阳曰官为上柱国爵为上执珪陈轸曰异贵于此者何也曰唯令尹耳陈轸曰令尹贵矣主非置两令尹也臣窃为公譬可也楚有祠者赐其舍人巵酒舍人相谓曰数人饮之不足一人饮之有余请画地为蛇先成者饮酒一人蛇先成引酒且饮乃左手持巵右手画蛇曰吾能为之足未成一人之蛇成夺其巵曰蛇固无足子安能为之足遂饮其酒为蛇足者终亡其酒今君相楚而攻魏破军杀将得八城不弱兵欲攻齐齐畏公甚公以是为名亦足矣官之上非可重也战无不胜而不知止者身且死爵且后归犹为蛇足也昭阳以为然解军而去
　　田单为齐上将军兴师十万将以攻翟徃见鲁仲连子仲连子曰将军之攻翟必不能下矣田将军曰单以五里之城十里之郭复齐之国何为攻翟不能下去上车不与言决攻翟三月而不能下齐婴儿謡之曰大冠如箕长剑柱頥攻翟不能下垒于梧丘于是田将军恐骇徃见仲连子曰先生何以知单之攻翟不能下也仲连子曰夫将军在即墨之时坐则织篑立则杖臿为士卒倡曰宗庙亡矣魂魄防矣归何党矣故将有死之心士卒无生之气今将军东有掖邑之封西有淄上之寳金银横带驰骋乎淄渑之间是以乐生而恶死也田将军明日结径立矢石之所乃引枹而鼓之翟人下之故将者士之心也士者将之肢体也心犹与则肢体不用田将军之谓乎
　　吕览慎大篇　贤主愈大愈惧愈彊愈恐凡大者小邻国也彊者胜其敌也胜其敌则多怨小邻国则多患多患多怨国虽彊大恶得不惧恶得不恐故贤主于安思危于达思穷于得思防周书曰若临深渊若履薄氷以言慎事也桀为无道暴戾顽贪天下颤恐而患之言者不同纷纷分分其情难得千辛任威凌轹诸矦以及兆民贤良郁怨杀彼龙逢以服羣凶众庶泯泯皆有逺志莫敢直言其生若惊大臣同患弗周而畔桀愈自贤矜过善非主道重塞国人大崩汤乃惕惧忧天下之不寜欲令伊尹徃视旷夏恐其不信汤由亲自射伊尹伊尹奔夏三年反报于亳曰桀迷惑于末嬉好彼琬琰不恤其众众志不堪上下相疾民心积怨皆曰上天弗恤夏命其卒汤谓伊尹曰若告我旷夏尽如诗汤与伊尹盟以示必灭夏伊尹又复徃视旷夏聴于末嬉末嬉言曰今昔天子梦西方有日东方有日两日相与鬭西方日胜东方日不胜伊尹以告汤商涸旱汤犹发师以信伊尹之盟故令师从东方出于国西以进未接刅而桀走逐之至大沙身体离散为天下戮不可正諌虽后悔之将可柰何汤立为天子夏民大説如得慈亲朝不易位农不去畴商不变肆亲郼如夏此之谓至公此之谓至安此之谓至信尽行伊尹之盟不避旱殃祖伊尹世世享商武王胜殷入殷未下轝命封黄帝之后于铸封帝尧之后于黎封帝舜之后于陈下轝命封夏后
　　之后于杞立成汤之后于宋以奉桑林武王乃
　　恐惧太息流涕命周公旦进殷之遗老而问殷
　　之亡故又问众之所説民之所欲殷之遗老对
　　曰欲复盘庚之政武王于是复盘庚之政发巨
　　桥之粟赋鹿台之钱以示民无私出拘救罪分
　　财弃责以振穷困封比干之墓靖箕子之宫表
　　商容之闾士过者趋车过者下三日之内与谋
　　之士封为诸侯诸大夫赏以书社庶士施政去
  </div>
  <div class="pagination">
   <a href="经济类编_page42.html">
    上一页
   </a>
   <span>
    ...
   </span>
   <a href="经济类编_page38.html">
    38
   </a>
   <a href="经济类编_page39.html">
    39
   </a>
   <a href="经济类编_page40.html">
    40
   </a>
   <a href="经济类编_page41.html">
    41
   </a>
   <a href="经济类编_page42.html">
    42
   </a>
   <span class="current-page">
    43
   </span>
   <a href="经济类编_page44.html">
    44
   </a>
   <a href="经济类编_page45.html">
    45
   </a>
   <a href="经济类编_page46.html">
    46
   </a>
   <a href="经济类编_page47.html">
    47
   </a>
   <a href="经济类编_page48.html">
    48
   </a>
   <span>
    ...
   </span>
   <a href="经济类编_page44.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
