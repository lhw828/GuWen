<!DOCTYPE html>
<html>
<head>
    <meta charset="UTF-8">
    <title>永乐大典残卷 - 第 312 页/共 331 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>永乐大典残卷 - 第 312 页/共 331 页</h1>
    <div class="content">　　废疾
　　【册府元龟】：南齐巴陵王宝义，为杨州，封晋安。宝义少有废疾，不堪出入间。故帝加除授，仍以始安王遥光代之，转宝义为右将军，领兵置佐石头。
　　【江州志】：唐吕岩，字洞宾，泾川人，礼部侍郎渭之后也。举进士不第，羁穷河朔。遇钟离权，授火符刀圭之旨，即浩然南游。数至九江，望江亭有其亲题，微示人以不可测之迹。瑞昌集仙堂有李道者，本丐徒，双足拳挛，以手凭物蛙行者二十年。嘉定三年，五月十三日，憩安陆桥，逢道流谓曰，吾能起子废。以手按其膝，与药一丸吞之。立起如健步回视道人，失所在矣。人曰，子遇洞宾，无自弃。由是入道。
　　衰疾
　　【陆游渭南集】《衰疾》：衰病邻新鬼，狂豪尚故吾。棋常先客着，行不许儿扶。砚润闲蟾滴，香残冷鸭炉。自怜风味在，尚欲泛江湖。又：衰疾支离负圣时，犹能采菊傍东篱。捉衿见肘贫无敌，耸膊成山瘦可知。百岁光阴半归酒，一生事业略存诗。不妨举世无同志，会有方来可与期。又：衰疾犹能饮一箪，莼丝菰首亦加餐。旧叨铸印俄销印，老愧弹冠亟挂冠。自怪嵇康如许懒，人怜范叔不胜寒。得钱剩买青芒屦，采药名山兴未阑。又，《秋晚衰疾稍平聊识喜怀》：世事纷纷博局中，岂知造物贷衰翁。短筇倚壁知身健，小甑炊粳喜岁丰。霜近平郊多雁落，雨频断港有船通。更余一事添诗兴，鸟臼新生数叶红。
　　【郑獬郧溪集】《衰疾》：大梦为生固有涯，屡攻衰疾可惊嗟。时于耳窍啸秋蚓，并向目睛飞黑花。门外挂罗同翟尉，座隅占类长沙。予病辄有眼疾。支离犹食三种粟，买取涓溪好住家。
　　【张湖南集】：衰疾几半月，梅事已空，杏花亦烂熳矣。忽往一观，成古诗三十韵。年前约园梅，梅开主人病。初英仅一窥，旋遭风雨横。瑰奇耻浪设，收卷归尽净。追攀梦中事，讵复形啸咏。连朝得暄晴，疾势顿除摒。池西杏盈坡，芬菲想繁竞。巾车试移辙，远睇已辉映。披庄尺许足，领意岂烦更。亭亭喜余顾，笑粲若相迎。瑞锦围坐幛，赐晶满空镜。畴知自心法，本非生化柄。实虚忽一体，曾何有衰盛。斯言忌轻拈，或能惹讥诤。孱阻剧赏，得句漫枯硬。非无恋胜交，仓卒费延请。浮生只堪乐，疏慵矧天性。能消屐几两，盍早谋究竟。当年莘野叟，偶尔应三聘。后人循自售，例投俗眼轻。嗟予亦蒙愧，行矣关郡政。零丁门户责，姑塞先世命。随群画纸末，触目但痴目掌。事功略何裨，趋进徒伺侦。朴愚赖坚守，龊龊矜细行。南湖水清兮，鱼鸟争戏泳。相亲两逾载，情分犹季孟。迩来似嫌浼，引退如避。花边主林神，料亦捐爱敬，偷闲两旬悭，酬应就忙并。速拚醉眠休，人扶那用倩。
　　邪疾
　　【小说集异】：杜工部尝作花卿及姜楚公画鹰歌，以示郑虔广文。广文曰，足下诗能以疗邪疾。他日广文门下其妻有疾，来投工部曰，小人妻如有物凭，歌泣不时，愿赐员外二歌以理。工部曰，子但念子章骷髅血模糊，手提掷还崔大夫，如不差，即云，观者徒惊贴壁飞，画师不是无心学，妻自当差。若未少间，更有太宗拳毛马呙，郭家师子花。如又不差，虽有和扁不能去其病。自得如此。
　　鬼疾
　　【宋艾性夫剩语】《赠族子治鬼疾》：瞠狞电目头蒙，两手握断青桃枝。丹符落火六丁走，白昼破柱神雷飞。何物尸虫作妖魅，敢上天庭聒天耳。坐俘心腹三彭仇，生馘膏肓双孺子。君不见大巫擒鬼先擒王，质足乔猥琐不足当。请君为我祓不祥，疾驱威霆行鬼方，余力熙河鬼章。
　　寒疾
　　【孟子】《公孙丑篇》：有寒疾，不可以风。
　　【毛东堂诗集】：比得寒疾，用道士养生法，治其内，郡幕徐天隐，遗以柴胡桔梗教作汤服之，疾间作小诗以寄。
　　江南卑湿地，往往如长沙。薄寒能中人，毛立噤齿牙。初犹遭蒸炊，又似缚且挝。淫祠乱昏俗，祸福专群鸦。参军支病骨，抱案随吏衙。鬼盖乘其穷，屡以寒热加。定知鬼非人，吾谁彼疵瑕，乌饥集屋梁，聊试弹以。手摩田中丹，三关气成霞。房图引芸蒿，相与排阴邪。此鬼不足施，霍然促脂车。
　　【元赵孟兆页松雪斋集】《得叶道士书，知赵三郎偶有寒疾》：山中道士传消息，月里仙郎恰畏寒。水远山长谁料理，凭君书信报平安。
　　狂疾
　　【北史】：袁粲，字愍孙，尝谓人曰，昔一国有水号狂泉，国人饮之无不狂，惟国君穿井而汲，独得无恙。国人既并狂，友谓国君之不狂者为狂，于是聚谋共执国主，疗其狂疾，火艾针药莫不毕具。国主不胜其苦，于是到泉所酌饮之。饮毕，便狂，君臣大小其狂若一，众乃欢然。
　　【续通鉴长编】《神宗帝纪》：熙宁二年，馆阁校勘刘为开封府考试官，王介以“小畜”字二音，一与御名同犯者，当黜。以为畜字与御名两音。元敕无此字，不当避。语言往复，介遂诟之。又呼巡铺内臣为证，御史弹奏，乞黜责。诏监试官陈襄具事状以闻。介免勘，合罚铜八斤。中丞吕公著言：素行儇薄，介禀性躁妄，所至目为狂疾。昨试院喧斗益甚，非显行黜降，无以惩戒风俗。故有是命。
　　重疾
　　【三辅决录】：赵岐初名嘉，年三十余有重疾，卧褥七年，自虑奄忽。乃为遗令，敕兄子可立一员石于吾墓前，刻之曰，汉有逸民，姓赵名嘉，有志无时，命也奈何。其后疾瘳。
　　寝疾
　　【类说】：魏征寝疾，上曰，卿必不起，岂无一言。征曰，嫠不恤变。上曰，真药石也。王旦在中书二十年，尝日罢归，趋书阁阖扉以息。虽家人之亲密者，不复接焉。疾亟谓家人曰：发缁衣以敛，予平昔之志。未几而绝，咸将从命，其胥苏耆力俳而止。
　　【曲洧旧闻】：王观恃才放诞，陆子履慎默，于事无所可否。观尝以方直少之，然二人极相善也。观寝疾，子履往候之。观恶寒以方帽包裹坐复帐中。子履笑曰，体中少不佳，何至是，所谓王三惜命也。观声曰，王三惜命，何如六四括囊。当时闻者，莫不大笑。
　　微疾
　　【元史】《汪世显传》：子德臣微疾，帝劳之曰，汝疾皆为我家。饮以浦萄酒，解玉带赐之曰：饮我酒，服我带，疾其有瘳乎？德臣泣谢。
　　【陆游渭南集】《微疾》：微疾经旬近药囊，往来巷陌未全妨。时时小雨知春近，处处闲身觉日长。林外鼓歌闻赛庙，怀中茶饼议租桑，两京梅发今何似，送老流年只自伤。
　　久疾
　　【陆游渭南集】《久疾》三首：久疾无时已，残年莫更论。流离魂未返，穷困舌空存。耕垅关心事，祠官荷主恩。但愁垂老眼，不见定中原。
　　残年仍卧疾，窗户夜音音。一日且复过，久生非所钦。暗尘侵药笥，微月伴衣砧。万里怀良友，前盟可得寻。
　　幽屏元无事，沉绵自解欢。胫长犹可截，冠挂岂容弹。捣药香尘细，寻书蜜炬残。脱来差觉健，风月小庭宽。
　　锢疾
　　【西汉书】《贾谊传》：必为锢疾。师古曰，锢疾，坚久之疾。
　　【袁斋集】：当众淆乱之时，发正大之论，如指迷途，如药锢疾。
　　【杨内翰谈苑】：公尝言《春秋传》曰，土厚水深，居之不疾，言其高燥。予往年守郡江表。地气卑湿，得痔漏下血之疾，垂二十年不愈，未尝经日不发。景德中，从驾幸洛。前年，从祀汾阴。往还皆无恙。今年退卧颖演，嵩少之麓，井水深数丈而绝甘，此疹遂已。都城土薄水浅，城南穿土尺余，已沙湿。盖自武牢已西，接秦晋之地，皆水土深厚，罕发锢疾。
　　极疾
　　【西汉书】《五行志》：奥则冬温，春夏不和，伤病民人，故极疾也。
　　笑疾
　　【群书类对事苑】：晋陆云与兄机诣张华，华问云何在。机曰，云有笑疾，未敢自见。饿而云至，华为人多姿制，又好帛缠须，云见大笑，不能自已。常衰上船，水中见影，大笑，落水，人救获免。
　　窃疾
　　【类说】：墨子见楚王曰，有人舍其文轩，邻有敝舆，而欲窃之。舍其锦绣，邻有短褐，而欲窃之。舍其梁肉，邻有糟糠，而欲窃之。此为何若人也？王曰，必有窃疾矣。
　　洁疾
　　【事文类聚】：宋吏部尚书庾仲文好洁，士大夫造之者，未及出户，辄令人拂席洗床，以此见讥。齐王思远为侍中，性简洁。客有诘己者，觇知衣服垢秽，乃便不前。形仪新楚，乃与促席。及去，犹令二人交帚，埽其坐处。梁何终之，性好洁。一日之中，洗涤者十余过，人称为水淫。齐遂安令刘澄，为性弥洁。在县扫拂郭邑，路无横草剪虫秽，人不堪命，坐免官。
　　【萍洲可谈】：舒王吴夫人有洁疾，其意不独恐污已，亦恐污人。长女之出，省之于江宁。夫人欣然裂绮制衣，将赠其甥，皆珍异也，忽有猫卧衣笥中，夫人即叱婢揭衣置浴室下，终不肯与人。竟腐败，无敢收者。王舒王妻越国吴夫人，性好洁成疾。王任真率，每不相合。自江宁乞骸归，私第有官藤床。吴假用未还，吏来索，左右莫敢言。王一旦足光而登床，偃仰良久，吴望见，即命送还。
　　劳疾
　　【册府元龟】：何尚之为临津令，高祖令征南将军补府主簿从政长安，以公事免。还都，因患劳疾，积年饮妇人乳，乃得差。
　　奇疾
　　【华佗中藏经】《论病有灾怪》：病者有灾怪，如何也？病者应寒而反热，应热而反寒，应吐而不吐，应泻而不泻，应汗而不汗，应语而不语，应寒而不寒，应水而不水，皆属灾怪也。此乃五脏之气不相随从而致之。以四逆者不治。四逆，谓主客运气俱不得时也。
　　【巢元方病源】《腹内有人声候》：夫有人腹内忽有人声，或学人语而相答，此乃不幸，致生灾变，非关经络府藏冷热虚实所为也。治验：
　　【张杲医说】：檐溜盥手，龙伏藏指爪中。
　　石藏用，近世良医也。一士人尝因承檐溜盥手，觉为物触入指爪中，初若丝发然，既数日稍长如线，伸缩不能如常，始悟其为龙伏藏也。乃见石藏用，扣其治疗之方。藏用曰，此方书所不载也。当以意去之。归可末蜣螂涂指，庶不深入胸膜，冀他日免震厄之患。士人如其言，后因迅雷，见火遍身，士人惧，急以针穴指，果见一物，自针穴所跃出，不能为灾。
　　妇人异疾。
　　陈子直主簿妻有异疾，每腹胀则腹中有声如击鼓，远闻于外，行人过门者，皆疑其家作乐。腹胀消则鼓声亦止。一月一作，经十余医，皆莫能名其疾。
　　呕物如舌。
　　镇阳有士人嗜酒，日尝数斗。至午夜饮兴一发，则不可遏，家业残破。一夕大醉。呕出一物如舌，初视无痕窍，至欲饮时，眼偏其上，矗然而起。家人沃之，以酒，立尽，至常日所饮之数而止。遂投之猛火，急爆烈为十数片，士人自此恶酒。消食笼。《齐谐记》云，江夏郡安陆县隆安中，有人姓郭名坦，兄弟三人。大儿得天行病，后遂大能食，一日食斛米。其家给可五年，贫罄。后乞至一家门前，已得饭，又复乞于其后门。此家出语之：汝已就前门食了，那得复从后门来。其人答曰：实不知君家有两门，腹大饥不可忍。后门有三畦薤，而一畦大蒜。因啖至两畦，便大闷极卧地。须臾大吐，吐一物似笼，因出地渐渐小。主人持饭出，不复食，遂撮饭著所吐物上，即消成水，此病寻差。东坡《物类相感志》。
　　孕妇腹内钟鸣。
　　有一贫士于市卖处，买得一药方册子。其间有一方能治妇人腹内钟鸣。用鼠窟前畚土研罗为末，每服二钱麝香汤调，其疾立愈。体疮儿出。《异苑》曰，晋时，长山赵宣母任身如常而髀上痒，搔之成疮。儿从疮出，母子平安。《太平御览》。
　　人面疮。
　　江左有商人，左膊上有疮如人面，亦无他苦。商人戏滴酒口中，其面亦赤色。以物食之，亦能食。食多则觉膊内肉胀起，或不食之，则一臂有痹。善医者教其历试诸药，又以草木之类悉试之，无苦。至贝母，其疮乃聚眉闭口，商人喜曰，此药可治也。因以小苇筒毁其口，灌之，数日成痂，遂愈。然不知何疾也。《本事方。》
　　啖物不知饱。
　　江南逆旅中一老妇，啖物不知饱。徐德占过逆旅，老妇诉以饥。其子耻之，对德占以蒸饼啖之，尽一竹篑，约百饼，犹称饥不已。日饭一石米，随则利之，饥复如故。
　　京兆醴泉主簿蔡绳，予友人也，亦得饥疾。每立须啖物，稍迟则顿仆闷绝。怀中常置饼饵，虽对贵官，遇饥则便啖。绳有美行，博学有文，为时闻人。终以此殁。不幸无人识其疾，每为之哀伤。《笔谈》。
　　肠痒疾。
　　传舍人忽得肠痒之疾，至剧时往往对众失笑，吃吃不止。此疾古人所未有。
　　王氏异疾。
　　汾州王氏得病，右胁有声如虾蟆，常欲手按之，不则声声相接，群医弗能辨。闻晋阳山人赵峦善诊，峦曰，此因惊气入于脏腑，不治而成疾，故常作声。王氏曰，因边水行次，有大虾蟆，跃高数尺，蓦作一声。王氏忽惊叫，便觉右胁牵痛，自后作声，尚似虾蟆也。峦乃与六神丹服之，来日取下青涎，类虾蟆之衣，遂差。峦言诊王氏脉，右关伏结积病也，故止作积病治，用六神丹泄之而愈。《名医录》
　　疗饥虫。
　　从政郎陈扑，富沙人，母高氏，年六十余，得饥疾。每作时，如虫啮心，即急索食，食罢乃解，如是三四年。畜一猫极爱之，常置于傍，猫叫则取鱼肉和饭以饲。一日猫适叫，命取鹿脯，自嚼而啖猫，至于再，觉一物上触喉间，引手探得之，如拇指大，坠于地。头尖匾，类塌沙鱼。身如虾壳，长八寸，渐大侔两指。其中盈实，剖之，肠肚亦与鱼同，有八子胎生，蠕蠕若小鳅，人皆莫能识为何物。盖闻脯香而出，高氏疾即愈。《类编》小儿魃病《千金论》：凡小儿有魃病者，是娠妇被恶神导其腹中，令儿病也。魃，小鬼也。其病证微微下利，寒热往来，毫毛鬓发仓髟宁髟不悦者是也。宜服龙胆汤。凡妇人先有小儿未能行，而母更有娠，使儿饮此乳，亦作魃也。令儿黄瘦骨立，发落壮热也。《保生方》
　　足面奇疮。
　　赵先生，字子固，母刘氏，年几八十，左足面一疮，下连大指，上延外踝，以至月兼骨，每岁辄数发，必兼旬累月，昏暮痒甚。爬搔移时，出血如泉。呻吟痛楚，殆不可忍。夜分即渐已，明日复然。每一更药，则疮转大而剧，百试不验；如是二十余年。淳熙甲辰仲冬之末，先生为太府丞。一夕母病大作，相对悲泣无计，困极就睡，梦四神僧默坐一室，旁有长榻，先生亦坐，因而发叹。一僧问其故，先生答之以实，僧云，可服牛黄金虎丹。又一僧云，朱砂亦好。既觉颇惊异，试取药半粒强服之，良久，腹大痛，举家且悔。俄而下物，如铁石者数升。是夕疮但微痒，不痛而无血。数日成痂，自此遂愈。朱砂之说，竟不复试。先生因图僧像如所梦者，而记其事。金虎丹方出和剂本，治中风痰涎壅塞。所用牛黄龙脑腻粉金箔之类，皆非老人所宜服，今乃取奇效。意此疾积热脏腑，而发于皮肤，岁久根深，未易荡涤。故假凉剂以攻之，不可以常疮论也。神僧之梦，盖诚孝所感。《百一选方》
　　产后肠痒。
　　针线袋，主妇人产后肠中痒不可忍，以袋安所卧褥下，无令知之。《本草》
　　甑气薰面肿。
　　张德俊云，顷年有，余杭人将赴官，因蒸降真木犀香，自开甑面什甑，面上为热气所薰，面即浮肿，口眼皆为之闭，更数医不能治。最后一医云，古无此证，请以意疗之。于是取僧寺久用炊布，烧灰存性，随傅随消，不半月而愈。盖以炊布受汤上气多，反用以出汤毒，亦犹以盐水取卤味尔，医者之智亦可喜。《百一方》
　　蛟龙病。
　　古有患者，饮食如故，发则如癫，面色青黄，小腹胀满，状如妊孕。医者诊其脉与证，皆异而难明主疗。忽有一山叟曰：闻开皇六年，灞桥有人患此病，盖因三月八日边水食芹菜得之。有识者曰，此蛟龙病也。为龙游于芹菜之上，不幸食之而病也。遂以寒食饧每剂五合，服之数剂，吐出一物，虽小，但似蛟龙状，而有两头。其病者依而治之，获愈。《名医录》
　　疑病。
　　何解元，陈留人也。一日会饮于赵修武宅，酒至数杯，忽见盏底有似一小蛇，咽入口，亦不觉有物。但每每思而疑之，日久觉心疼，自思小蛇长大，食其五脏。明年又因旧会赵宅，恰才执杯，又见小蛇，乃放下盏，细看时，赵宅屋梁上挂一张弓，却是弓稍影在盏中。因此解疑，其心疾遂无，乃是致疑而成病也。产妇腹中痒。
　　箭竿及镞，主妇人产后腹中痒，安所卧席下，勿令妇人知。《本草》
　　食吐虾蟆。
　　永徽中，崔爽者，每食生鱼三斗乃足。于后饥，作未成，爽忍饥不禁，遂吐一物，如虾蟆。自此之后，不复能食矣。《宣室志》。
　　疮破雀飞。
　　金州防御使崔尧封，有亲外甥李言吉者，左目上脸忽痒而生一小疮，渐大长如鸭卵，其根如弦。怕压其目不能开，尧封每患之。他日饮之酒，令大醉，遂剖去之，言吉不知觉也。赘既破，中有黄雀，鸣噪而去。《闻奇录》。
　　蛇在皮中。
　　《华佗别传》曰，琊有女子，右股上有疮，痒而不痛，愈而复作。佗曰，当得稻糠色犬系马顿，走出五十里，断头向痒。乃从之，须臾有蛇在皮中动，以铁横贯引出，长三尺许，七日便愈。《东汉注》。又《独异志》所载，与此相类。怪石镜。
　　在日南国之西南，有石镜，方数百里光明莹彻，可鉴五脏六腑，亦名仙人镜。国人若有疾，辄照其形，遂知病起某脏，采药饵之，无不差者。
　　冷疾。
　　直阁将军房伯玉患冷疾，夏日常复衣。张嗣伯为诊之曰，卿热须以水发之，非冬月不可。至十一月，令二人夹捉伯玉，解衣在石上，取冷水从头浇之，尽二十斛。伯玉口噤，家人哭请止，不可。又尽水百斛，伯玉始能动。见背上彭彭有气，俄而起。伯玉曰，热不可忍，乞冷饮。嗣伯以水与之，一饮一斗，病遂差。《史记》
　　人渐缩小。
　　世有奇疾者。吕缙叔以制诰知颖州，忽得疾，但缩小，临终仅如小儿。古人不曾有此疾，终无人识。
　　视直如曲。
　　有一人家妾，视直物如曲弓弦，界尺之类，视之皆如钩。医僧奉真亲见之。《二说笔谈》
　　寒热注病。
　　又有妇人长病经年，世谓之寒热注病。冬月中，华佗令坐石槽中。平旦，用冷水汲灌，云当满百。始七十灌，冷战欲死。佗令满数。至八十灌，热气乃蒸出，嚣嚣然高二三尺。满百灌，佗乃使燃火温床，厚覆衣。良久，汗洽出，着粉燥便愈。
　　刳腹视脾。
　　又有人病，腹中攻痛十余日，须发堕落，华佗曰，是脾半腐，可刳腹治之。使饮药令卧，破腹，就视脾，果半腐坏。以刀断之，割去恶肉，以膏傅之即差。魏太祖闻而异之，召佗常在左右。太祖苦头风，每作心乱目眩。佗针鬲，随手而愈。《三说史记》
　　蒸之得汗。
　　《晋书曰》，张苗雅好医术，善消息诊处。陈禀丘得病，连服药发汗，汗不出。众医云，发汗不出者死。自思可蒸之，如中风法，温气于外迎之，必得汗也。复以问。苗云，鲁有人疲拯汗出。卧簟中，冷得病苦增寒，诸医与散。四日凡八过发汗，汗不出。苗乃烧地，布桃叶于上蒸之，即得大汗。便于被下传粉，身极燥乃起，即愈。禀丘如其言，果差。视胎已死。《魏志》曰，甘陵相夫人有娠，腹痛不安。方得六月，佗视脉曰，胎已死矣。使人手摸，知所在。在右则女，在左则男。人云在左，于是为汤下之，果下男形，则愈。
　　死枕愈病。
　　《齐书》曰，徐嗣伯，常有人伛患滞冷，积年不差。嗣伯为诊之曰，尸注也。当得死人枕，煮服之乃愈。于是往古冢中取枕，枕已一边腐阙，服之即差。后秣陵人张景，年十五，腹胀面黄，众医不能疗。以问嗣伯，此石蛔尔，极难疗。当得死人枕，煮服之。依语煮枕，以汤投之，得大利，并蛔虫头坚如石者五升，病即差。
</div>
    <div class="pagination">
<a href="永乐大典残卷_page311.html">上一页</a><span>...</span><a href="永乐大典残卷_page307.html">307</a><a href="永乐大典残卷_page308.html">308</a><a href="永乐大典残卷_page309.html">309</a><a href="永乐大典残卷_page310.html">310</a><a href="永乐大典残卷_page311.html">311</a><span class="current-page">312</span><a href="永乐大典残卷_page313.html">313</a><a href="永乐大典残卷_page314.html">314</a><a href="永乐大典残卷_page315.html">315</a><a href="永乐大典残卷_page316.html">316</a><a href="永乐大典残卷_page317.html">317</a><span>...</span><a href="永乐大典残卷_page313.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
