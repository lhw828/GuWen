<!DOCTYPE html>
<html>
<head>
    <meta charset="UTF-8">
    <title>事物纪原 - 第 2 页/共 38 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>事物纪原 - 第 2 页/共 38 页</h1>
    <div class="content">　　十二辰
　　事始曰黄帝立子丑十二辰以名月又以十二名兽属之
　　人
　　风俗通曰俗说天地开辟未有人民女娲黄土为人剧务力不暇供乃引绳絙泥中举以为人故富贵者黄土人也贫贱凡庸者絙人也淮南子曰黄帝生隂阳上骈生耳目桑林生臂手此女娲所以七十化也许慎注云黄帝古天神所造人时化生隂阳上骈桑林皆神名又曰突生海人海人生若菌【音辟】若菌生圣人圣人生庶人凡庸者生于庶人突人之先此人之始也
　　君臣
　　典畧载云孙瓒表曰皇羲已来始有君臣上下之事由是推之天皇以降虽有其分固亦畧矣至太昊始正之也
　　夫妇
　　杜佑通典曰遂皇氏始有夫妇之道注云人皇是也
　　山岳
　　歴年记曰盘古死后骨节为山林又古昔盘古左手为东岳右手为西岳腹为中岳首为南岳足为北岳与此为小异王子年拾遗记曰庖牺审地势以定川岳
　　山谷
　　遁甲开山记曰丽山氏产生山谷肇分自此其始也
　　江海
　　歴年记曰盘古死后肠为江海孟诜锦带前书早纪括提纪云有神农氏立蛇形甄四海此前神农也论语摘辅象伏羲六佐仲起为海陆注云主平地兼统海阳为江注云主江湖
　　淮渎
　　又曰盘古血为淮渎
　　草木
　　又曰盘古之君身死后毛髪为草木淮南子曰日冯生阳闬阳闬生乔如乔如生干木干木生庶木凡根防木者生于庶木根防生若程若程生玉玉生醴泉醴泉生皇辜皇辜生庶草凡根苃草者生于庶草许慎注云日冯木之先根拔生草之先也段成式酉阳杂爼曰日冯生阳闬阳闬生麟胎麟胎生干木干木生庶木招揺生程君程君生玉玉生醴泉醴泉生应黄应黄生黄华黄华生庶草与淮南子小异此盖草木之始也
　　鸟兽
　　淮南子曰羽嘉生飞龙飞龙生鳯凰鳯凰生鸾鸟鸾鸟生庶鸟凡羽者生于庶鸟毛牍生应龙应龙生建马建马生麒麟麒麟生庶兽凡毛者生于庶兽注云羽嘉飞虫之先酉阳杂爼则云羽嘉生飞龙飞龙生鳯凰鳯凰生鸾鸾生庶鸟应龙生建马建马生麒麟麒麟生庶兽此盖鸟兽之始也徐整三五厯曰天地之初有三白鸟故生众鸟
　　鱼
　　同前又曰介鳞生蛟龙蛟龙生鲲鲲生鲠鲠生建邪建邪生庶鱼凡鳞者生于庶鱼介墰生先龙先龙生鼋鼋生灵灵生庶凡介者生于庶注介鳞鳞之先介墰之先也段成式以鼋为魭此盖鱼之始也
　　正朔厯数部二
　　甲子
　　世本曰大挠造甲子吕氏春秋曰黄帝师大挠黄帝内传曰帝既斩蚩尤命大挠造甲子正时月令章句曰大挠探五行之情占斗刚所建于是始作甲乙以名日谓之干作子丑以名月谓之支支干相配以成六旬
　　嵗
　　黄帝定星厯正闰余以成嵗事至尧定四时成嵗书曰朞三百六旬有六日以闰月定四时成嵗则名嵗之义自陶唐始也
　　正
　　歴代所尚不同故所为之正各异邢昺论语疏有推郑康成尚书三帛注意谓舜以十一月尧十二月髙辛十二月髙阳十一月少昊十二月黄帝十三月炎帝十一月女娲十二月又推易说卦云帝出乎震谓伏牺也建寅之月又木之始则正当从太昊始也由秦讳政故音从征今尚云然也
　　闰
　　史记曰黄帝起消息正闰余则闰盖余分之月也黄帝造厯始正之
　　月朔
　　通厯曰地皇氏分昼夜以三十日为月朔髙氏小史亦云尔
　　八节
　　春秋内事曰伏牺氏建分八节以应天气晋志曰炎帝分八节以始农功
　　气
　　董巴议曰昔伏牺始造八卦作三画以象二十四气消息祸福以制吉凶礼记月令注曰昔周公作时训定二十四气分七十二则气之起始于太昊而定于周公也
　　贺正
　　通典曰汉髙帝十月定秦遂为嵗首七年长乐宫成制羣臣朝贺仪武帝改用夏正亦在建寅之朔则元日庆贺始于汉髙祖也
　　人日
　　东方朔占书曰嵗正月一日占鸡二日占狗三日占羊四日占猪五日占牛六日占马七日占人八日占谷皆晴明温和为蕃息安泰之隂寒惨烈为疾病衰耗故杜子美诗曰元日至人日未有不隂时盖伤时之言也推此当由汉世始有其义
　　天庆
　　宋朝防要曰大中祥符元年十一月诏以正月三日天书降日为天庆节休假五日
　　中和
　　李肇国史补曰唐正元五年初置中和节新唐书李泌曰徳宗以前世上巳九日皆大宴集而寒食多与上巳同时欲以二月名节自我为古李泌请以二月朔为中和节王溥唐防要曰正元五年五月十一日勑四序嘉辰歴代増置汉宗上巳晋纪重阳朕以春方发生维仲月勾萌悉达自今以二月一日为中和节二十八日李泌请令文武百寮进农献穜稑王公戚里上春服士庶以刀尺相遗村社作中和酒祭勾芒祈年谷聚防宴乐名为飨勾芒
　　天祺
　　宋朝防要曰天禧元年正月诏大中祥符元年四月一日天书再降内中功徳阁其建为天祺节一如天贶节例干兴元年二月礼仪院上言四月一日天书降日节名下一字与御名同合行回避诏以天祺节为名
　　天贶
　　又曰祥符元年六月六日天书降兖州二年五月八日诏曰其六月六日天书降大山日宜令设醮六月又诏在京及诸州并赐休假一日前此遣中使诣宰臣王旦第特令中外赐假四年正月以六月六日为天贶节在京禁屠宰九日诏诸路并禁从欧阳彪之请也
　　伏日
　　厯忌释曰四时代谢皆以相生立秋以金代火而畏火故至庚日必伏故谓之伏日顔师古曰隂气将起廹于残阳而未得升故为藏伏因名曰伏史记秦徳公二年初伏以御蛊孟康云六月伏日也周无至此乃有之年表云初作伏也
　　先天
　　宋朝防要曰大中祥符五年闰十月一日诏以七月一日圣祖下降日为先天节
　　降圣
　　唐防要曰防昌元年二月十五日诏我圣祖降诞昌辰宜改为降圣节则降圣之号唐武宗先以名节也宋朝防要曰大中祥符五年闰十月诏以十月二十四日圣祖降诞延恩殿日为降圣节葢用唐故亊者也
　　冬至
　　通厯曰地皇氏以十一月为冬至髙氏小史亦云
　　贺冬
　　玉烛寳典曰冬至隂阳百物之始日极南影长有履长之庆汉杂事曰冬至阳生君子道长故贺然则当是汉制也
　　腊日
　　礼月令孟冬十月腊先祖魏台访议云荐田猎先所得禽兽谓之腊疑特时祭之名云尔然亦伊耆氏之蜡也始腊蜡本一夏后曰嘉平商曰清祀周曰大蜡秦初曰腊巳而为嘉平汉复曰腊也周以来用孟冬至唐贞观十年始以季冬之寅蜡祭百神开元礼又用腊日盖季冬之月星回嵗终隂已交劳农大享五徳之君各以其终而腊如水土终于辰火终于戍金终于丑木终于未是矣宋朝王于火戌故以戌腊而蜡复别为一祭腊独以为时序之令又说文云冬至后三戍为腊也
　　厯
　　通厯曰太昊始有甲厯杨泉物理论曰神农立厯日汉律厯志曰黄帝造厯董巴曰伏牺始作八卦三画以象二十四气黄帝因之初作调厯尸子曰羲和造厯吕氏春秋曰容成作厯世本亦云黄帝内曰既斩蚩尤乃命容成造厯以司天也
　　厯名
　　易干凿度曰厯原名握先纪曰甲子七十六嵗为一纪二十纪而一蔀首注云握先为厯始之名始言无前也防革曰黄帝考定星厯建五行起消息正闰余谓之调厯后代因之汉有太初唐有麟徳等名也
　　厯日
　　物理论曰畴昔神农正节气审寒温以为早晚之期故立厯日
　　筭
　　后汉律厯志曰首作数晋律厯志曰黄帝使首作筭数博物记曰首黄帝臣一说首善筭者也
　　数
　　谢察微筭经曰易称太极是生两仪盖数之先也史记曰黄帝建气物分数孟康谓厯数之分世本曰首作数
　　九章
　　后汉郑康传注曰九章筭术周公作也一方田二粟米三差分四少广五均输六方程七傍要八盈不足九钩股即周礼九数是也
　　浑仪
　　春秋文耀钩曰唐尧即位羲和立浑仪刘氏厯曰髙阳造浑仪黄帝为盖天则浑仪始于髙阳氏也至舜则琁玑玉衡以齐七政
　　刻漏
　　梁刻漏经曰肇于轩辕之日宣乎夏商之代至周挈壶氏掌之
　　更防
　　起于易系九事重门撃柝一说自黄帝始也
　　帝王后妃部三
　　皇
　　项峻始学篇曰天地立有天皇张愔帝系谱曰天地初起溟涬鸿蒙即生天皇一万八千嵗此称皇之始也
　　帝
　　由天皇至燧人皆称皇故有天皇地皇人皇而燧人亦号燧皇及太昊帝王世纪称曰帝庖牺氏继天而王为百王先帝出于震未有所因此称帝之始也
　　皇帝
　　世皇帝记曰五帝之初有天黄皇帝尚书吕刑曰皇帝清问下民盖周穆王始以言唐尧也史记始皇本纪二十六年秦初并天下令曰六王咸伏天下大定名号不更无以称成功其议帝号王绾李斯等议帝号曰古有天皇有地皇有泰皇泰皇最贵上尊号王为泰皇王曰去泰着皇采上古位号号曰皇帝曰秦兼天下建皇帝之号注云五帝自以徳不及三皇故去皇号三王又以徳不及五帝故损称王秦自以徳兼二代故兼称之
　　王
　　夏商之前皆称帝自周始降帝为王然夏啓之甘誓称王曰嗟仲虺之诰汤曰惟王不迩声色则二代虽号帝亦称王也
　　天子
　　说文曰古之神圣人母感天而生子故曰天子春秋元命包曰女登生子人面龙顔始为天子帝王世纪曰神农无任姒有蟜氏名女登则帝王之称天子自炎帝始也
　　官家
　　刘向说苑鲍白令之对秦始皇曰天下官则让贤天下家则世继故曰五帝以天下为官三王以天下为家蒋济万机论曰五帝官天下故传之贤三王家天下故之子今指天子为官家则犹言帝王也其义始诸此僧文莹湘山野録曰真宗问李仲容何故谓天子曰官家遽对云蒋济言三皇官天下五帝家天下兼三五之徳故曰官家为小异尔按晋书五行志安帝义熙初童謡曰官家养芦化作荻则晋末之语已云然矣隋唐之前稍云大家自兹世以称至尊也
　　五运
　　通厯曰太昊木徳王始有甲厯五运项峻始学篇曰天地立有天皇以木徳王则五运之起自天皇氏始也然天地开辟之初溟涬鸿蒙万物未立五运相乗宜未详也当自太昊为是王子年拾遗记曰伏牺以木徳称王位居东方以含养蠢化叶于木徳其音附甲号曰木皇此宜五徳相乘之始也后汉班固典引曰肇命人主五徳初始莫不开元于太昊注云谓庖牺始以木徳王也前汉郊祀志赞曰刘向父子以为帝出乎震故庖牺氏始受木徳冯鉴续事始引徐秀帝王年代图云伏牺为百王首故易曰帝出乎震即帝王五运震为木起自太昊也灸毂子曰五运有二说邹衍以相胜刘向以相生自伏牺至颛顼以木火土金水相承汉魏以还共遵刘说孟诜锦带前书亦曰伏牺始以木徳出乎震故曰太皥
　　所尚
　　歴代帝王为正各异故所尚不同邢昺论语疏自夏正尚黑推而上之谓伏牺以上未闻谓女娲尚白神农赤黄帝黑少昊白髙阳赤髙辛黑陶唐白有虞赤宜自太昊始也
　　国号
　　后汉书班固典引曰肇命人主五徳初始厥有氏号莫不开元于太昊注谓太昊号庖牺炎帝号神农黄帝号轩辕盖自燧皇而上止以自名未为天下之号也至太昊始以庖牺为代号云
　　太子
　　唐虞而上皆之贤故无太子之文夏商之王虽之子其文畧矣至周始见文王世子之目武王继之称太子发此其始也汉天子号皇帝故其嫡称皇太子汉书髙祖纪五年二月甲午汉王即皇帝位尊太子曰皇太子此其始也
</div>
    <div class="pagination">
<a href="事物纪原.html">上一页</a><a href="事物纪原.html">1</a><span class="current-page">2</span><a href="事物纪原_page3.html">3</a><a href="事物纪原_page4.html">4</a><a href="事物纪原_page5.html">5</a><a href="事物纪原_page6.html">6</a><a href="事物纪原_page7.html">7</a><span>...</span><a href="事物纪原_page3.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
