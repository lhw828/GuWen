<!DOCTYPE html>
<html>
 <head>
  <meta charset="utf-8"/>
  <title>
   御定渊鉴类函 - 第 202 页/共 320 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   御定渊鉴类函 - 第 202 页/共 320 页
  </h1>
  <div class="content">
   修整三
　　原摄威仪　整风俗【诗朋友攸摄摄以威仪　晋书和峤峤有风格慕舅夏侯渊之为人厚自崇重有盛名于世朝野许其能整风俗理人伦】　无惰容　不过则【晋书王劭传劭美姿容有风操虽家人近习未尝见其惰替之容　礼记君子言不过辞动不过则】　増迟行缓歩　仰首翘身【南史禇彦囬彦囬美仪貌善容止俯仰进退咸有风则每朝防百僚逺国使人莫不延首目送之明帝尝叹曰彦囬能迟行缓歩便得宰相矣　世説齐太祖竒爱张思光时与欵接笑曰此人不可无一不可有二融风止诡越坐尝危行常曵歩翘身仰首见者惊异】　风韵都似　足武相衔【南史王筠沈约见筠以为似外祖袁粲谓仆射张稷曰王郎非惟额袁公风韵都似稷曰袁公见人辄矜严王郎见人必娯笑惟此一条不能酷似　元史郑文嗣传文嗣从弟大和遇嵗时大和坐堂上羣从子皆盛衣冠雁行立左序下以次进拜跪奉觞上夀毕皆肃容拱手自右趋出足武相衔无敢参差者】　散帻斜簮　洗牀拭席【南史王俭俭监试诸生巾卷在庭劎衞令史仪容甚盛作解散帻斜插簮朝野慕之相与放效俭尝谓人曰江左风流宰相惟有谢安葢自况也　宋庾仲文仲文性好洁士大夫造之者未出户辄令人拭席洗牀时陈郡殷冲亦好净小史非净浴新衣不得近左右士大夫小不整洁每容接之仲文好洁反是每以此见讥】　必为方伯　不减古人【南史庾荜荜孙夐状貌丰美颐颊开张人皆谓夐必为方伯　宋史李公麟传公麟襟度超轶名士交誉之黄庭坚谓其风流不减古人】　吐纳风流　进退闲雅【南史张绪吐纳风流聼者皆忘饥疲见者肃然如在宗庙　又陆缮缮仪表端丽进退闲雅趋歩蹑履文帝使太子诸王咸取则焉】　紫罗香囊　玉柄尘尾【晋书刘元元少好佩紫罗香囊安患之而不欲伤其意因戯赌取而焚之　世説王甫容貌整丽妙于谈元恒捉白玉柄麈尾与手都无分别】　甚有容状　故益鲜明【南史刘懐慎子徳愿善御车孝武闻其能为之乗画轮车幸太宰江夏王义防第徳愿朱衣执辔进止甚有容状　又何敬容武帝虽衣浣衣而左右衣必须洁尝有侍臣衣带卷折帝怒曰卿衣带如绳欲何所缚敬容希防故益鲜明尝以胶清刷防衣裳不整伏牀熨之或暑月背为之焦】　魏舒堂堂　王公濯濯【晋书魏舒身长八尺二寸姿望秀伟文帝深器重之每朝会坐罢目送之曰魏舒堂堂人之领防也　又王恭恭美姿仪人多爱悦或目之云濯濯如春月桞尝披鹤氅裘渉雪而行孟昶窥见之叹曰此真神仙中人也】　垂鞭按辔　傅粉施朱【唐纪上尝陈乐于勤政楼下垂帘观之兵部侍郎卢绚谓上已起垂鞭按辔横过楼下绚风标清粹上目送之顔氏家训梁朝全盛之时贵游子弟无不熏衣剃面傅粉施朱驾长檐车蹑髙齿屐坐棋子方褥凭班丝隐】
　　【囊列器玩于左右从容出入望若神仙】　风神如许　容止可观【宋史杨掞掞用故人荐出淮阃杜杲幕杲曰风神如许他日不在我下　伽蓝记临淮王彧博通典籍辨慧清悟风仪详审容止可观】　穆呼哩儿　锡勒们子【元史缫古察传缫古察总中都行省帝尝遣使至见其威容凛然倜傥有竒气所部军士纪纲整肃还朝以告帝曰真穆呼哩家儿也　又博勒呼传伊彻察喇姿貌英伟望之如神世祖雅闻其贤且闵其父之死年十六召见帝见其容止端重奏对详明喜而谓曰锡勒们有子矣】　明秀若神　防眉如画【名士王夷甫天形竒特明秀若神　南史梁王茂茂居处方正在一室衣冠俨然虽仆妾莫见其惰容姿表瓌丽防眉如画为众所瞻望】　谢安自况　张绪当年【南史王俭详上散帻斜簮注　又张绪刘悛为益州献蜀桞数株枝条甚长状如丝缕武帝以植于灵和殿前曰此桞风流可爱似张绪当年】　衣冠鲜丽　眉目清扬【南史何敬容身长八尺白晳美防眉性矜荘衣冠鲜丽　元史张起岩起岩面如紫琼美防方颐而眉目清扬望而知为雅量君子】　善自标置　俨如老成【姓谱卢元明风采闲润进退可观善自标置不妄交游中山王熙叹曰卢郎有如此风神惟须诵离骚饮美酒自为佳器　元史太平太平资性开朗正大虽在弱龄俨然如老成】　锦衣骢马　防笠绮裘【宋史韩世忠世忠勒阵向敌边人语之曰锦衣骢马立阵前者韩相公也或危之世忠曰不如是不足以致敌　姓谱宋俞逺自号空谷山人身癯神骨秀竦好着小冠戴文山防笠衣白绮裘俨然神仙中人行出一市人尽惊】　善持音仪　好治容服【南史张敷敷善持音仪尽详缓之致与人别执手曰念相闻余响久之不絶张氏后进皆慕之其源起自敷也　宋史王畴畴好治容服坐立嶷然言必文未尝戯慢】　改席易衣　长裾广袖【南史羊欣欣尝诣望蔡公谢混拂席改服然后见之时混族子灵运在坐退告族兄瞻曰望蔡见羊欣遂改席易衣欣由此益知名　北史李谐谐子庶庶弟蔚少清秀有襟期伦理渉观史兼属文词昆季并尚风流长裾广袖从容甚美】　傅粉何郎　薫香荀令【世说新语何平叔美姿仪面至白魏明帝疑其傅粉正夏月与热汤饼既噉大汗出以朱衣自拭色转皎白　习凿齿襄阳记刘季和性爱香谓张坦曰荀令君至人家坐幙三日香气不歇为我何如坦曰丑妇效颦见者必走也晋荀朂为尚书令故云令君】
　　修整四
　　原避雨危坐【后汉书茅容耕于野时与等辈避雨下众皆踞相对容独危坐愈恭】　増玉山照人【晋书裴楷楷风神髙迈容仪俊爽时人谓之玉人又称见裴叔则如玉山上行光映照人也】　风仪严峻【万姓统谱明呉凯言行不茍风仪严峻人望而畏之】　乃与促【南史王思逺传思逺立身简洁客有诣已者觇知衣服垢方便不前形仪新楚乃与促及去之后犹令二人交帚拂其坐处】　自合一香【锦绣万花谷金日防入侍欲衣服香洁自合一香武帝果悦之】鸣玉以相【国语王孙圉聘于晋定公飨之赵简子鸣玉以相】　进止有常处【宋史王曽曽姿质端厚眉目如画在朝廷进止皆有常处】
　　修整五
　　増诗唐李白赠独孤驸马诗曰都尉朝天跃马蹄香风吹人花乱飞银鞍紫鞚照云日左顾右盼生光辉　宋王临川诗曰紫芝眉宇倾一坐笑语但闻鸡舌香増赋晋左思蜀都赋曰若夫王孙之属郤公之伦从禽于外巷无居人并乗子俱服鱼文黄异校结驷缤纷
　　増骚楚屈原离骚经曰制芰荷以为衣兮集芙蓉以为裳不吾知其亦已兮茍余情其信芳髙余冠之岌岌兮长余佩之陆离芳与泽其杂糅兮唯昭质其犹未亏又渉江篇曰余防好此竒服兮年既老而不衰带长铗之陆离兮冠切云之崔巍被明月兮佩寳璐世溷浊而莫予知吾方髙驰而不顾

　　御定渊鉴函卷二百八十
　　钦定四库全书
　　御定渊鉴函卷二百八十一
　　人部四十【公平正直】
　　公平一
　　増易曰君子以裒多益寡称物平施　书曰以公灭私民其允懐　诗曰鸤鸠在桑其子七兮淑人君子其仪一兮　礼记曰大道之行也天下为公选贤与能讲信修睦故人不独亲其亲不独子其子使老有所终壮有所用幼有所长矜寡孤独废疾者皆有所养男有分女有归货恶其弃于地也不必藏于已力恶其不出于身也不必为已是故谋闭而不兴盗窃乱贼而不作故外户而不闭是谓大同　原又曰天无私覆地无私载日月无私照奉斯三者以劳天下此之谓三无私　増又曰儒有内称不避亲外举不避怨推贤而进达之不望其报茍利国家不求富贵　晋书潘尼曰崇徳莫大乎安身安身莫尚乎存正存正莫重乎无私无私莫深乎
　　寡欲　又王坦之曰夫天道以无私成名二仪以至公立徳立徳存乎至公故无亲而非理成名在乎无私故在当而忘我　洪武实録曰上谓侍臣曰夫好憎者人情所不能无也然好得其正憎得其实斯不防于一偏至于喜怒莫不皆然一有所偏则人得而中之矣大抵人能不偏于好憎喜怒则此心廓然大公不为物累是以其耳目聪眀志气如神矣　老子曰天之道髙者抑之下者举之有余者损之不足者补之　子华子曰天下之所以平者政平也政之所以平者人平也人之所以平者心平也夫平犹权衡然加铢两则移矣　慎子曰夫投钩分财投策分马非以钩策为均使得羙者不知所以徳得恶者不知所以怨此所以塞怨望也故蓍所以立公言也权衡所以立公正也书契所以立公信也法制礼籍所以立公义也凡立公所以弃私也荀子曰不下比以闇上不上同以疾下分眀于中不以私害之若此则可谓公士矣　吕氏春秋曰昔圣王之治天下必先公公则天下平矣有天下者众矣其得之必以公其失之必以偏　又曰天下非一人之天下也天下之天下也隂阳之和不私长一甘露时雨不私长一物万民之主不阿一人　淮南子曰衡之于左右无私轻重故可以为平绳之于内外无私曲直故可以为正人主之于用法无私好憎故可以为命　説苑曰人臣之公治官事则不营私处公门则不言货当公法则不阿亲奉公举则不避雠忠于事君谓之公
　　公平二
　　増说苑曰晋文公问咎犯谁可为西河守对曰子羔曰非汝之仇欤曰君问臣守者非问臣之仇也子羔见而谢之咎犯曰荐子者公也吾不以私事害公义　左曰楚申公巫臣以夏姬行遂奔晋而因郤至以臣于晋子反请以重币锢之王曰止其自为谋也则过矣其为我先君谋也则忠忠社稷之固也所盖多矣且彼若能利国家虽重币晋将可乎若无益于晋晋将弃之何劳锢焉　原礼记曰昔卫献公出奔反国及郊将颁邑于从者而后入栁庄曰如皆守社稷则孰执羁靮而从如皆从则孰守社稷君反国而有私也无乃不可乎于是不果颁　増左曰贾季奔狄宣子使臾骈送其帑彛之搜贾季戮臾骈臾骈之人欲尽杀贾氏以报焉臾骈曰不可吾闻前志有之曰敌恵敌怨不在后嗣忠之道也夫子礼于贾季我以其宠报私怨无乃不可乎　家语曰楚王出游亡乌嘷之弓左右请求之王曰已之楚王失弓楚人得之又何求之孔子闻之曰惜乎其不大也不曰人遗弓人得之而已何必楚也　原又曰澹防灭眀为人公正无私　韩诗外曰楚白公之难有社之善者辞其母将死君难其母曰弃母死君可乎社之善曰内其禄而外其身今之所养母者君之禄也请徃死比至朝三废车中其仆曰子惧何不反也社之善曰惧吾私也死君吾公也吾闻君子不以私害公遂死之増史记司马穰苴曰穰苴将兵扞燕晋之师士卒
　　次舎井灶饮食问疾医药身自拊循之悉取将军之资粮享士卒　吴起曰魏文侯以吴起用兵亷平尽能得士心乃以为西河守　原汉书曰萧何不与曹参相能及何病恵帝自临视因问曰君即百嵗后谁可代君对曰知臣莫如主帝曰曹参何如何顿首曰帝得之矣臣死不恨矣　増杨敞曰敞子恽居殿中亷洁无私郎官称公平　隽不疑曰不疑每行县录囚徒还其母辄问不疑有所平反活防何人不疑多有所平反母喜笑为饮食语言异于他时　于定国曰定国父于公为县狱史郡决曹决狱平罹文法者于公所决皆不恨郡中为之生立祠号曰于公祠　黄霸曰宣帝在民间时知百姓苦吏急也闻霸持法平召以为廷尉正数决疑狱庭中称平　朱邑曰邑为人敦厚笃于故旧然性公正不可交以私天子器之朝廷敬焉　原东观汉记曰耿嵩履清髙之节王莽末贼盗起谷贵人相食宗族在兵中者数百人升合分粮时嵩年十二三宗人共推之主廪给莫不称平　増后汉书隂兴曰兴与同郡张宗上谷鲜于裒不相能知其有用犹称所长而达之友人张汜杜禽与兴厚善以为华而少实但私之以财终不为言是以世称其忠平　陈实曰实在乡闾平心率物其有争讼辄求判正晓譬曲直退无怨者曰寜为刑罚所加不为陈君所短　髙柔曰时猎法甚峻宜阳典农刘窃于禁内射兎其功曹张京诣校事言之帝匿京名付狱柔表请告者名帝大怒曰刘当死乃敢猎吾禁地送廷尉廷尉便当考掠何复请告者主名吾岂妄耶柔曰廷尉天下之平也安得以至尊喜怒而毁法乎重复为奏辞防深切帝意寤乃下京名即还讯各当其罪　魏纪习凿齿曰诸葛亮之使廖立埀泣李严致死岂徒无怨言而已哉夫水至平而邪者取法鉴至眀而丑者忘怒水鉴之所以能穷物而无怒者以其无私也　晋书顾荣曰荣平心处当多所全宥初荣与同寮宴饮见执炙者状貌不凡有欲炙之色荣割炙防之坐者问其故荣曰岂有终日执之而不知其味　北史髙隆之传曰隆之入为尚书右仆射时初给人田羣贵皆占良美贫弱咸受瘠薄隆之啓神武更均平之　通鉴曰刘子翼性刚直朋友有过尝面责之李百药常称刘四虽复骂人人终不恨　唐书李素立曰素立擢监察御史民犯法不及死髙祖欲杀之素立谏曰三尺法天下所共有一动揺则人无以措手足方大业经始奈何辇毂下先弃刑书乎帝嘉纳　房龄曰龄当国夙夜勤彊任公竭节不欲一物失所无媢忌闻人善若已有之议法处令务为寛平不以已长望人取人不求备虽卑贱皆得尽所能　唐临曰临持节按狱交州出寃系三千人累大理卿髙宗尝录囚临占对无不尽帝喜曰为国之要在用法刻则人残寛则失有罪惟是折衷以称朕意他日复讯余司断者辄分诉不已独临所讯无一言帝问故答曰唐卿断囚不寃所以絶意帝叹曰为狱者固当如是　张文瓘曰文瓘居大理卿不旬日断疑狱四百抵罪者无怨言尝有小疾囚相与斋祷愿亟视事时以执法平恕方戴胄　徐有功曰有功与皇甫文备同按狱诬有功纵逆党乆之文备坐事下狱有功出之或曰彼尝防君于死今出之何也对曰尔所言者私忿我所守者公法不可以私害公尝谓所亲曰大理人命所系不可阿防诡辞以求茍免故有功为狱尝持平守正　韦承庆曰承庆凡三掌选铨授平允议者公之　李日知曰日知及进士第天授中歴司刑丞时法令严吏争为酷日知独平寛无文致尝免一囚死少卿胡元礼执不可曰吾不去曹囚无生理日知曰仆不去曹囚无死法皆以状谳而武后用日知议　李昭徳传曰昭徳父干祐贞观初为殿中侍御史鄃令裴仁轨私役门卒太宗欲斩之干祐曰法令与天下共之非陛下独有也仁轨以轻罪致极刑非画一之制刑罚不中则民无所措手足帝颔之　韦陟传曰陟吏部侍郎选人多伪集与正调相冒陟有风采擿辨无不伏者黜正数百员铨综号为公平　卢从愿曰睿宗立拜从愿吏部侍郎吏选自中宗后纲纪耗荡从愿精力于官伪牒诡功擿检无所遗铨总六年以平允闻帝异之特官其一子　记纂渊海曰唐裴垍器局峻整人不敢干以私尝有故人自逺诣之垍资给优厚从容欵洽其人乘间求京兆判司垍曰公才不称此官不敢以故人之私伤朝廷至公他日有盲宰相怜公者不妨得之垍则必不可　唐书崔祐甫传曰祐甫改中书侍郎荐举惟其人不自疑畏推至公以行未逾年除吏防八百员莫不谐允　韦仁夀曰仁夀为蜀郡司法书佐断狱平得罪者皆自以韦君所论死无恨　通鉴唐纪曰元义方言李绛私其同年上以诘绛对曰若其人果才虽在兄弟子侄之中犹将用之况同年乎避嫌而弃才是乃便身非狥公也　五代史曰张文寳知贡举所放进士中书有覆落者乃请下学士院作诗赋为贡举格命李怿为之怿笑曰予少举进士登科偶然耳后生可畏来者未可量假令予复就礼部试未必不落第安能与英俊为准格　宋史李沆曰帝以沆无宻奏谓之曰人皆有宻启卿独无何也对曰臣待罪宰相公事则公言之何用宻启夫人臣有宻启者非谗即佞臣常恶之岂敢效尤　王旦曰防准罢枢宻使托人私求为使相旦惊曰将相之任岂可求耶吾不受私请准深憾之已而除武胜军节度使同中书门下平章事准入见谢曰非陛下知臣安能至此帝具道旦所以荐者准媿叹以为不可及　杨仲元曰仲元戒诸子曰吾入官五十年未尝以私怨加人虽杖刑之微茍有两比不敢与轻法以是为报国耳　詹体仁曰郡人真徳秀早从逰尝问居官涖民之法体仁曰尽心平心而已尽心则无媿平心则无偏世服其确论云　元史多尔济巴勒传曰多尔济巴勒为辽阳行省平章政事至官询民疾苦知米粟羊豕薪炭诸货皆借乡民贩负入城而贵室童奴公府卒争强买之仅酬其半值又其俗编栁为斗大小不一豪贾猾侩得以髙下其手民咸病之即饬有司厉防禁齐称量诸物乃毕集而价自平　周自强曰自强为州路义乌县尹时民间田税之籍多失实以故差徭不平自强出令履亩覈之民不能欺文簿井井可攷于是赋役平均贫富乐业　张闰曰闰八世不异防家人百余口无间言日使诸女诸妇各聚一室为女功工毕敛贮一库室无私藏幼稚啼泣诸母见者即抱哺一妇归宁留其子众妇共乳不问孰为己儿儿亦不知孰为己母也　眀纪曰天顺朝防试下第举子有怨考官者以李贤弟李譲亦不第揣贤必怒遂奏考官较文颠倒宜正其罪上召贤问贤对曰此乃私忿考官无如臣弟让亦不中可见其公上命置举子于法羣议乃息
　　公平三
　　増孺子分肉　良将投醪【史记陈丞相世家里中社平为宰分肉甚均父老曰善陈孺子之为宰分肉甚均平曰嗟乎使平得宰天下亦如是肉矣　黄石公记昔良将有馈箪醪者投于河令士卒迎流饮之箪醪不能味一河水三军为之死非滋味及也】　终不判署　岂复闗懐【北史羊敦传敦为本州别驾公平正直见非法终不判署　彚书吕许公执政范希文屡攻其短坐落职知饶州吕再相言于仁宗曰仲淹贤者朝廷当大用之岂可但除旧职遂拜龙圗阁直学士经略陜西希文靣谢曰向以公事忤相公不意乃尔奨防许公曰岂复以前事关懐】　大小咸便　毫发无私【元史白景亮传景亮授衢州路总管先是为郡者于民间徭役不尽校田亩以为则吏得髙下其手富民或优有余力而贫弱不能胜者多至破产失业景亮深知其弊乃始覈验田畆以均之役之轻重一视田之多寡大小家各使得宜咸便安之由是民不劳而事易集他郡邑皆取以为法　宋史王旦旦为相王曽等谓旦曰每奏事其间有不经上覧者公批防奉行恐人言以为不可一日奏对旦退曽等稍留帝惊曰有何事不与王旦来皆以前事对帝曰旦在朕左右多年朕察之无毫发私自东封后朕谕以一事一面奉行卿等谨奉之】　徳进贤　称讐立子【新唐书韦表微表微与韦处厚议増选学士表微荐路隋处厚以诸父事表微因曰隋位崇入且翁右奈何答曰选徳进贤初不计私也　左祁奚请老晋侯问嗣马称解狐其讐也将立之而卒又问焉对曰午也可于是羊舌职死矣晋侯曰孰可以代之对曰赤也可于是使祈午为中军尉羊舌赤佐之君子谓祈奚于是能举善矣称其讐不为謟立其子不为比举其偏不为党商书曰无偏无党王道荡荡其祁奚之谓矣午祁奚子】　人莫干私　子乃寛过【宋史李沆沆居位慎宻不求声誉动遵条制人莫能干以私　韩诗外魏文侯问于解狐曰寡人将立西河之守谁可用者解狐对曰荆伯栁者贤人殆可文侯将以荆伯栁为西河守荆伯栁问左右谁言我于君左右皆曰解狐荆伯栁徃见解狐而谢之曰子乃寛臣之过也言于君谨再拜谢解狐曰言子者公也怨子者吾私也公事已行怨子如故】　不受请谒　甚着声称【南史江湛湛在职颇有刻覈之讥而公平无私不受请谒论者以此称焉北史张以征赫连定功进号大将军镇长安清约公平甚着声称代下之日家无余财】　犯跸罚金　降阶劝酒【史记张释之上行出中渭桥有一人从桥下走出乗舆马惊于是使捕属之廷尉释之治问奏犯跸当罚金文帝怒释之曰法者天子所与天下公共也今法如此而更重之是不信于民也廷尉天下之平也一倾而天下用法皆为轻重民安所措其手足　北史崔暹传魏帝晏华林园谓神武曰自顷所在百司多有贪暴朝廷中有用心公平者王可劝酒神武降阶跪言唯御史中尉崔暹一人谨奉眀防敢以酒劝并臣所射赐物千段乞以回赐帝褒羙之】　荆人遗弓　虎贲夺劒【吕氏春秋荆人有遗弓者弗肯索曰荆人遗之荆人得之又何求焉孔子间之曰去其荆而可矣老闻之曰去其人而可矣故老则至公得矣　后汉书张陵官尚书梁冀帯劒入省陵呵叱令出救羽林虎贲夺劒劾奏冀诏以一嵗奉赎百僚肃然初冀弟不疑举陵孝亷不疑疾陵之奏冀谓曰昔举君适以自罚也陵对曰眀府不以陵不肖误见擢序今申公宪以报私恩】独荐处厚　皆喜少卿【新唐书韦表微表微为翰林学士是时李绅忤宰相贬】
　　【端州厐严蒋防皆谪去学士人争荐丞相所善者表微独荐韦处厚人服其公　艺文聚史记曰邑中人民俱出猎任安常分麋鹿雉兎人皆喜曰任少卿分则平】　不激不随　无偏无党【宋史曽三复三复在防余两年持论正平不激不随　书无偏无党王道荡荡无党无偏王道平平】三国各处　一儿徃督【燕书梁琛使秦琛从光奕先在秦为尚书郎防罢秦主欲令琛止弈舍琛语有司曰昔诸葛亮兄弟各处三国及其聘集公朝相见退无私面君子之志余敢忘乎竟不止奕数就邸舎因问东国起居琛曰今二方鼎防兄弟并防附宠论心各有所在今欲以东国事语君恐非西国之所欲闻何以见问　艺文聚魏武令曰今夀春汉中长安先欲使一儿各徃督领之欲择慈孝不违吾令儿亦未知用谁也虽儿小时见爱而长大能善必用之吾非有二言也不但不私臣吏儿子亦不欲有所私】敢忘先君　每戒诸子【五代史郭延鲁复州刺史延鲁叹曰吾先君为沁州者九年民到于今思之吾今幸得为刺史其敢忘吾先君之志由是益以亷平自励民甚頼之　宋史范纯仁坐贬每戒诸子弟毋得小有不平间诸子怨章惇必怒止之】　七子均养　两虎共鬭【通鉴上命宋璟苏颋为诸王子制名及国邑之号又令别制一佳名及佳号进之璟等上言七子均养着于国风今臣等所制名号各三十余辄混同以进以彰陛下无偏之徳上善之　史记亷颇为赵将蔺相如拜上卿位在亷颇右颇曰吾见必辱之相如闻不肯与防已而出望见颇引车避匿相如曰夫以秦王之威而相如廷叱之臣虽懦弱独畏亷将军哉顾念强秦不敢加兵于赵者徒以吾两人在也今两虎相鬬势不俱生吾所以为此者以先国家之急而后私讐也】　为官择人　迎门见母【新唐书陆象先传元方子象先为扬州参军事时吉顼与元方同为吏部侍顼擢象先为洛阳尉元方不肯当顼曰为官择人岂以吏部子废至公耶　彚书孔奋在姑臧四年治贵仁平太守梁统深相敬不以官属礼之尝迎于大门引入见母】彻棘开门　毁家纾国【五代史和凝凝知贡举是时进士多浮薄喜为諠哗以】
　　【动主司主司毎放榜则围之以棘闭省门絶人出入以为常凝彻棘开门而士皆肃然无哗所取皆一时之秀左鬭谷于莵为令尹自毁其家以纾楚国之难】　惟忧国家　不私亲戚【晋书】
　　【王坦之临终与谢安桓冲书言不及私惟忧国家之事又何充传充立朝正色以社稷为己任凡所用皆以功臣为先不以私恩树亲戚谈者以此重之】　尺布无私　一必共【元史郑文嗣传文嗣十世同居凡二百四十余年一钱尺布无敢私　北史齐兰陵王长恭传长恭为将躬勤细事每得甘美虽一数果必与将士共之】　吾为宰相　子皆奴材【通鉴李国贞治军严朔方将士不乐皆思郭子仪故王元振为之作乱子仪至军元振自以为功子仪曰汝临贼境辄害主将若贼乗其衅无绛州矣吾为宰相岂爱一卒之私耶元振及其同谋者四十人皆杀之　记纂渊海郭子仪禁无故军中走马南阳夫人乳母之子犯禁都虞侯杖杀之诸子泣诉于子仪且言都虞侯之横子仪叱遣之眀日以事语僚佐而叹息曰子仪诸子皆奴材也不赏父之都虞侯而惜母之乳母子非奴材而何】　赐置军门　赏分麾下【唐书石雄传雄临财亷每朝廷赐与辄置军门自取一匹缣余悉分仕伍武编汉李广歴七郡太守前后四十余年赏赐分其麾下饮食与士卒共之家无余财终不言生产事将兵】
　　【之絶处见水士卒不尽饮不近水士卒不尽餐不尝食士卒以此爱乐为用也】　奉职死节论法决疑【史记郅都传都为人勇有气力公亷不发私书问遗无所受请寄无所聼常自称曰已背亲而仕身固当奉职死节官下终不顾妻子矣　蜀志杨戏传戏年二十余从州书佐为督军从事职典刑狱论法决疑号为平当】　何必不九卿　岂可负一郡【后汉书虞诩诩字升卿祖父经为郡狱吏按法平允毎冬月上其状恒流涕随之尝称曰东海于公髙为里门而其子定国卒至丞相吾决狱六十年虽不及于公其庶几乎子孙何必不为九卿耶故字诩曰升卿　三国志王观观为南阳涿郡太守眀帝即位下诏书使郡县条为剧中平者主者欲言郡为中平观教曰此郡濵近外卤数有防害云何不为剧耶主者曰若郡为外剧恐于眀府有任子观曰夫君者所以为民也今郡在外剧则于役条当有降差岂可为太守之私而负一郡之民乎遂言为外剧郡后送任子诣邺时观但有一子而又幼弱其平心如此】于定国为廷尉民以不寃　苏孺文按太守人皆知
　　畏【汉书于定国传定国决疑平法务在哀鳏寡罪疑从轻加审慎之心朝廷称之曰张释之为廷尉天下无寃民于定国为廷尉民自以不寃　后汉书苏章传章迁冀州刺史故人为清河太守章行部案其奸廼请太守为设酒肴陈生平之好甚欢太守喜曰人皆有一天我独有二天章曰今夕苏孺文与故人饮者私恩也眀日冀州刺史案事者公法也遂举正其罪州境知章无私望风畏肃】　人为不善无使闻于应铃　吾自非私敢以挠夫正【宋史范应铃传应铃家居时人有不平不走官府而走应铃之门为不善者辄相戒曰无使范公闻之　元史张范范南征以弟正为先锋戒之曰汝骁勇非私汝也军法重吾不敢以私挠公勉之】　功曹奉檄敢辞从事之书　使者行防先饮故人之酒【后汉书袁安传安为县功曹奉檄请从事从事因安致书于令安曰公事自有邮驿私情则非功曹所持辞不敢受　魏书源懐诏懐为使持节加侍中行防廵行北边六镇恒燕朔三州镇将元尼须与懐少旧贪狼藉置酒请懐谓懐曰命之短长由卿之口岂可不相寛贷懐曰今日之集乃是源懐与故人饮酒之坐非鞫狱之所也眀日公庭始为使人捡镇将罪状之处尼须挥泪而已无以对之既而表劾尼须其奉公不挠皆此也】
　　公平四
　　増任以宫省【三国志董允传丞相亮将北征住汉中虑后主富于春秋朱紫难别以允秉心公亮欲任以宫省之事】　犹宰刲羊【元史克萨勒传克萨勒为防事官之长既拜命问左右曰主上以我长此官诸公其为我言以何道守官众皆黙然又问之有夏人呼尔罕居下坐进曰夫扎尔固齐之道犹宰之刲羊也解肩者不使伤其脊在持平而已】　可谈风月【世説徐勉为吏部尚书尝与门人夜集客有求詹事五官勉正色答云今夕止可谈风月不宜及公事时人服其无私】　为近世表【记纂渊海尹翁归抱公洁已为近世表】　公门桃李【唐纪狄仁杰尝荐数十人卒为名臣或谓仁杰曰天下桃李悉在公门矣仁杰曰荐贤为国非为私也】　分衣共食【通鉴李熹在朝姻亲故人与之分衣共食而未尝私以王官】　品裁清允【唐书杨绾绾迁吏部品裁清允人服其公】　宻籍其名【宋史王旦传旦为相賔客满堂无敢以私请察可与言及素知名者数月后召与语访询四方利病或可疏其言而献之观才之所长宻籍其名其人复来不见也】　家书不发【富郑公神道碑富公使契丹始受命闻一女卒再受命闻一男生皆不顾而行得家书不发而焚之】与士卒分劳【武编魏吴起为将与士卒最下者同衣食卧不设席行不乗亲裹粮与士卒分劳】防狱三十年【后汉书郭躬躬父太守寇恂以为决曹掾防狱至三十年用法平凡为】
　　【所决者退无怨情郡内比之东海于公】　不求识面防官【东轩笔録孙梦得为中丞荐唐介吴中复为御史或问曰君未尝与二人相识而荐之何也孙曰昔人耻呈身御史今岂求识面台官】
　　公平五
　　増表诸葛亮出师表曰宫中府中俱为一体陟罚否不宜异同若有作奸犯科及为忠善者宜付有司论其刑赏以昭陛下平眀之理不宜偏私使内外异法也増对唐陈宓对曰凡建议求言之人则以他事逐諌官言事稍直则以他职徙忠愤者指为不靖切直者目曰沽名众怨所萃则相继超升物论所归则以次疏外某人之是尝重人罪以快同列之私忿者某人之擢是尝援古事以文迩日之天变者直节重望以私嫌而乆弃老奸宿臧以巧请而率复使大臣果能杜幸门塞邪径则举错当而人心服臣故曰大臣之心贵乎公原论魏曹羲至公论曰凡智者之处世咸欲兴化致治者也兴化致治不崇公抑私割情以顺理厉清议以督俗眀是非以宣教者吾未见其功也清议非臧否不显是非非赏罚不眀故臧否不可以逺实赏罚不可以失中若乃背清议违是非虽尧不能一日以治审臧否详赏罚虽中主可以万世安君子知私情之难统至公之易行故季友鸩兄而不疑叔向戮弟而不悔斯二士者皆前世之通士晋鲁之忠臣也亦岂无慈爱骨肉之心愍恤同生之仁哉夫至公者天之经也地之义也理之要也人之用也昔鲧者亲禹之父也舜则殛鲧而兴禹禹知舜之殛其父无私故受命而不辞舜眀禹知已之至公故用之而无疑无私者虽父黜而子不言况用之他哉　晋嵇康释私论曰不知冐隂之可以无影而患影之不匿不知无情之可以无患而恨情之不巧岂不哀哉未有抱伪懐奸而身立清世匿非藏情而信着眀君者也是以君子既有其质又观其鉴不以爱之而茍善不以恶之而茍非心无所矜而情无所系非贤人君子髙行之异美者乎
　　増评三国志诸葛亮评曰诸葛之为相国也抚百姓示仪轨约官职从权制开诚心布公道尽忠益时者虽讐必赏犯法怠慢者虽亲必罚服重输情者虽重必释游辞巧饰者虽轻必戮善无微而不赏恶无纎而不贬庶事精练物理其本循名责实虚伪不齿终于邦域之内咸畏而爱之刑政虽峻而无怨者以其用心平而劝戒眀也可谓识治之良才管萧之亚匹矣
　　増箴唐张蕴古大寳箴曰诗之不识不知书之无偏无党一彼此于胸臆捐好恶于心想众弃而后加刑众恱而后行赏弱其强而治其乱伸其屈而直其枉故曰如衡如石不定物以限物之悬者轻重自见如水如镜不示物以情物之鉴者妍自生
　　増诫唐姚元崇执秤诫曰圣人为衡四方取则志守公平体兼正直用于天官铨综斯得行于里闬纷竞以息故南北以对左右以持秤物低昂不差毫厘使锱铢不惑轻重无疑智不能矫愚不能欺存公去诈以公灭私无偏无党君子似之法者天下公器官者庶人之师其身既正不令而行在下无怨唯上之平故曰上之所仰人皆其向我之所教人皆其效心茍至公人将大同心能执一政乃无失嗟尔多士钦哉勉旃庶以观则同夫佩
　　正直一
　　増尔雅曰梏梗较颋庭道直也【注梏梗较颋皆正直也诗曰既庭且硕颋道无所屈疏庭条直也】　易曰直方大不习无不利　又曰君子敬以直内　书曰直哉惟清　又曰直而温　又曰平康正直　诗曰靖共尔位好是正直　又曰彼其之子邦之司直　礼记曰致乐以治心则易直子谅之心油然生矣　又曰正直而静亷而谦者宜歌风肆直而慈爱者宜歌商　韩诗外传曰君子正言直行指人之过非毁疵也　又曰正直者顺道而行顺理而言公平无私不为安肆志不为危激行　国语庆郑曰下有直言臣之行也上有直刑君之眀也　汉书贾山至言曰臣闻忠臣之事君也言切直则不用而身危不切直则不可以眀道故切直之言眀主所欲急闻忠臣之所以死而竭知也　宋史罗防曰防言君子得志常少小人得志常多盖君子志在天下国家而不在一已行必直道言必直论往往不忤人主则忤贵近不忤当路则忤时俗小人志在一已而不在天下国家所言所行皆取恱之道用其所以取忤者其得志鲜矣用其所以取恱者其不得志亦鲜矣　亢仓子曰圣王贵忠臣正士为其敢直言而决郁塞也　荀子曰身之所长上虽不知不以悖君身之所短上虽不知不以取赏长短不饰以情自竭若是则可谓直士矣　韩非子曰能法之士必强毅而劲直不劲直不能矫奸　文中子曰以性制情者鲜矣吾未见处岐路而不迟回者易曰直方大不习无不利则不疑其所行也　盐铁论曰犯严顔以匡公卿之失者直士也　元次山曰吾辈全直三十年未尝曲气以转声曲辞以达意曲歩以便往曲视以回目
　　正直二
　　増子华子曰尧舜三代之王也无意于王而天下治所循者直道故也　又曰晏子治阿三年毁闻于朝公不恱召而将免焉晏子辞曰臣知过矣请复之三年而举国善之公将致其所赏晏子辞曰昔者臣之所治君之所当取也而更得罪焉今者臣之所治君之所当诛也而更得赏焉非臣之情臣不愿也子华子闻之曰晏子可谓直而不阿者矣　韩诗外曰卫大夫史鱼病且死谓其子曰我数言蘧伯玉之贤而不能进弥子瑕不肖而不能退为人臣生不能进贤而退不肖死不当治防正堂殡我于室足矣卫君问其故子以父言闻君召伯玉而贵之而退弥子瑕徙殡于正堂成礼而后去生以身谏死以尸谏可谓直矣诗曰靖共尔位好是正直新序曰魏文侯与大夫坐问曰寡人如何君也羣臣
　　皆曰君仁君也至任座曰君非仁君也曰子何以言之对曰君伐中山不以封君之弟而封君之子是以知君非仁君也文侯怒逐任座次至翟璜对曰君仁君也曰何以言之对曰吾闻其君贤者其臣直间任座之言直是以知君之仁也文侯曰善复召任座　吕氏春秋曰熊意见齐宣王曰寡人闻子好直有之乎对曰意何能直意闻好直之士家不处乱国身不见污君今意身得见君而家托于齐意何能直夫贤主所以贵士者以其能直言也言直则枉者见人主欲闻枉而恶直是障水源而欲其流也　汉书周昌曰昌为人强力敢直言自萧曹等皆卑下之髙帝欲废太子而立戚姬子如意为太子昌廷争之强上闻其説昌为人吃又盛怒曰臣口不能言然臣期期知其不可陛下欲废太子臣期期不奉诏上欣然而笑即罢　史记汲郑曰黯为人性倨少礼面折不能容人之过合己者善待之不合己者不能忍见士亦以此不附焉然好学游侠任气节内行修洁好直谏数犯主之顔色　汉书盖寛饶曰寛饶奏封事上以寛饶怨谤下其书中二千石时执金吾议以为大逆不道谏大夫郑昌上书颂寛饶曰寛饶进有忧国之心退有死节之义上无许史之属下无金张之托职在司察直道而行多仇少与　后汉书祢衡曰孔融上疏荐衡曰忠果正直志懐霜雪见善若惊疾恶如讐任座抗行史鱼厉节殆无以过也　司马芝曰芝性亮直不矜亷隅与賔客谈论有不可意便面折其短退无异言　苏则曰则征拜侍中与董昭同僚昭尝枕则膝卧则推下之曰苏则之膝非佞人之枕也后则从行猎槎桎防失鹿帝大怒踞牀拔刀悉督吏将斩之则嵇首曰陛下方隆唐尧之化而以猎戏多杀羣吏臣敢以死请帝曰卿直臣也遂皆赦之　晋武帝本纪曰帝与右将军皇甫陶论事陶与帝争言散常侍郑徽表请罪之帝曰谠言謇谔所望于左右也人主常以阿为患岂以诤臣为损哉　晋中兴书曰纪回字公则不畏强御丹阳尹桓景颇佞事司徒导防荧惑守南斗经旬导语回曰南斗州分而荧惑守之吾当逊位以厌此谴回答曰公与桓景造膝荧惑何由退舎导甚愧之　晋书庾衮曰衮尝与诸兄过邑人陈准兄弟诸兄友之皆拜其母衮独否准弟徽曰子不拜吾亲何衮曰未知所以拜也夫拜人之亲者将自同于人之子也其义至重衮敢轻之乎遂不拜准徽叹曰古有亮直之士君近之矣　王恭曰防嵇王道子尝集朝士置酒于东府尚书令谢石因醉为委巷之歌恭正色曰居端右之重集藩王之第而肆滛声欲令羣下何所取则石深衔之　崔洪曰洪少以清厉显名骨鲠不同于物人有过辄面折之为尚书左丞时人为之语曰丛生荆棘来自博陵在南为鹞在北为鹰　孙盛曰盛着晋阳秋词直而理正既而温见之怒谓盛子曰枋头诚为失利何至乃如尊君所说若此史遂行自是闗君门户事其子遽拜谢请改之时盛年老还家性方严有轨宪诸子乃共号泣稽颡请为百口计盛大怒不许南史陆杲曰杲为御史中丞性婞直无所顾望时山隂令虞肩在任污数百万杲奏劾之中书舎人黄睦之以肩事托杲杲不答梁武闻之以问杲杲答曰有之帝曰识睦之不答曰臣不识其人时睦之在御侧上指示曰此人是也杲谓曰君小人何敢以罪人属南司睦之失色　刘瓛曰齐髙帝谓瓛曰吾应天革命物议以为何如瓛曰陛下戒前规之失加之以寛厚虽危可安若循其覆辙虽安必危及帝出谓司徒褚彦回曰方直乃尔学士故自过人　眀山賔曰山賔家中尝乏困货所乘牛既售受钱乃谓买主曰此牛经患漏蹄疗差已乆恐后脱发无容不相语买主遽追取钱处士阮孝绪闻之叹曰此言足使还淳反朴激薄停浇矣北史古弼曰弼入欲陈奏遇帝与给事中刘棋志不聼事弼侍坐良乆不获申闻乃起于帝前捽树头掣下牀以手搏其耳以拳殴其背曰朝廷不理实尔之罪帝失容放棋曰不聼奏事过在朕树何罪置之弼具状以闻帝竒弼公直皆可其奏　魏书于烈曰烈为领军将军咸阳王禧为宰辅曽遣家僮言于烈曰须旧羽林虎贲执仗出入领军可为差遣烈曰领军但知典掌宿卫有诏不敢违理无私结奴惘然而返禧复遣谓烈曰我是天子儿天子叔元辅之命与诏何异烈厉色答曰若是诏应遣官人何由遣私奴索官家羽林烈头可得羽林不可得　北史髙恭之曰恭之字道穆以字行除御史中尉帝姊夀阳公主出犯清路执赤棒卒呵之不止道穆令卒棒破其车公主深恨泣以诉帝帝曰髙中尉清直人彼所行者公事岂可私恨责之也阳固曰中尉王显起宅既成集寮属宴飨酒酣问固曰此宅何如固曰晏婴湫隘流称至今丰屋生灾着于周易此盖同舎耳惟有徳能卒愿公勉之　栁昂曰昂子调歴秘书郎侍御史仆射杨素尝于朝堂见调因独言曰栁条通体弱动揺不须风调敛版正色曰调信无取公不当以为侍御信有可取不应发此言公当具瞻之地枢机何可轻发素甚竒之　荣毗曰杨素荐毗为华州长史素田宅多在华隂左右放纵毗以法绳之无所寛贷素因朝集谓之曰素之举卿适以自罚也毗答曰奉法一心者但恐累公所举素笑曰前言戏耳在朝侃然正色为百寮震惮　韦思谦传曰思谦擢监察御史常曰御史出使不能动揺山岳震慴州县为不任职中书令褚遂良市地不直思谦劾之罢为同州刺史及复相出思谦清水令或吊之答曰吾狷直触机辄发暇恤身乎　李邕曰邕拜左拾遗御史中丞宋璟劾张昌宗反状武后不应邕立阶下大言曰璟所陈社稷大计陛下当聼后色觧即可璟奏　旧唐书曰韦安石为纳言常于内殿赐宴易之引蜀商宋霸子等数人于前博戏安石跪奏曰蜀商贱不合预登此筵因顾左右令逐出之一座皆为失色则天以安石辞直深慰勉之　通鉴曰武后出梨花一枝以示宰相皆以为瑞杜景俭独曰今草木黄落而此更发荣隂阳不时咎在臣等　唐书李日知曰初安乐公主馆第成中宗临幸宴从官赋诗日知卒章独以规诫睿宗他日谓曰向时虽朕亦不敢谏非公挺直何能尔　白居易曰居易对殿中论执彊鲠帝未谕辄进曰陛下误矣帝变色罢谓李绛曰是子吾自防擢乃敢尔我叵堪此必斥之　吴兢曰兢初与刘子元撰定武后实録叙张昌宗诱张説诬证魏元忠事后説为相读之心不善知兢所为即从容谬谓曰刘生书魏齐公事不少假借奈何兢曰子元已亡不可受诬地下兢实书之其草故在闻者叹其直说屡以情蕲改辞曰狥公之情何名实録卒不改　田布曰布为左金吾卫将军谏官常论事帝前同列将麾却之布止曰使天子容直臣毋轻进　李晟曰晟尝曰魏征以直言致太宗于尧舜上忠臣也我诚慕焉行军司马李叔度曰彼搢绅儒者事公勲徳何希是哉晟曰君失辞晟幸得备将相茍容身不言岂可谓有犯无隐耶　通鉴曰栁公绰为京兆尹公绰初赴府有神防小将跃马横冲前导公绰驻马杖杀之眀日入对延英上色甚怒诘其専杀之状对曰臣职当杖之不当奏上曰谁当奏者对曰本军当奏若死于街衢金吾街使当奏在坊内左右巡使当奏上无以罪之退谓左右曰汝曹须作意此人朕亦畏之　穆寜曰宁性不能事权右毅然寡合执政者恶之虽直其诬犹置散位宁黙不乐唶曰时不我容我不时狥又可以进乎尝譔家令训诸子人一通又戒曰君子之事亲养志为大吾志直道而已茍枉其道三牲五鼎非吾养也　郑澣曰澣为右补阙敢言无所讳宪宗谓澣父余庆曰卿令子朕直臣也可更相贺　刘蕡曰太和二年举贤良方正能直言极谏帝引诸儒百余人于庭是时第策官见蕡对嗟伏以为过古晁董而畏中官眦睚不敢取谏官御史交章论其直河南府参军事李邰曰蕡逐我留我顔其厚耶乃上疏曰陛下以直言召天下士蕡以直言副陛下所问虽奸必容虽过当奨书于史策千古光眀　五代史曰萧俨仕南唐累官大理卿兼给事中后主屡与嬖幸对奕俨入白事举奁投地后主大怒曰汝与魏征孰愈俨从容曰臣若非魏征陛下亦非唐太宗矣　宋史窦偁曰偁左谏议大夫充职七年参知政事上谓偁曰汝何能臻此偁曰陛下不忘旧臣太宗曰非也卿能以公正责贾琰朕旌直臣耳　吕端曰端被疾诏免常参后以太子太保罢在告三百日有司言当罢奉诏赐如故时李惟清以枢宻改御史中丞意端抑已即弹奏常参官疾告逾年受奉者又搆人讼堂吏过失欲以中端端曰吾直道而行无所愧畏也唐介曰介为人简伉以敢言见惮毎言官缺众皆
　　望介处之观其风采神宗谓其先朝遗直故大用之张戬曰戬为监察御史里行论王安石乱法书数十上又诣中书争之安石举扇掩面而笑戬曰戬之狂直宜为公笑然天下之笑公者不少矣　鸿书曰王安国字平甫安石弟也以茂才入对帝问卿兄秉政若何曰恨知人不眀聚敛太急耳荆公与吕恵卿论新法平甫吹笛于内兄谕之曰请学士放郑声平甫即应曰幸相公逺佞人　宋史赵鼎曰车驾还临安内侍移竹栽大内见之曰艮岳花石之扰皆出汝曹今欲蹈前辙耶因奏其事上改容谢之　韩世忠曰岳飞寃狱举朝无敢出一语世忠独撄桧怒又抵诽和议触桧尤多杜莘老曰莘老尝叹曰防谏当论天下第一事若
　　有所畏姑言其次是欺其心不敬其君者也及任言责极言无隐称骨鲠敢言云　王淮曰枢宻都承防王忭怙宠为奸淮极陈其罪谓人主受谤鲜不由此上即斥之且曰丞相直谅无隠君臣之间正宜如此章颖论事狂直上将黜之淮曰陛下乐闻直言士大夫以言相髙此风可贺也黜之适成其名上説　倪思曰思疏十上言多痛切时李皇后寖预政思进讲姜氏防齐侯于泺因奏治国必自齐家始家之不能齐者不能防其渐也始于防狎终于恣横卒于隂阳易位内外无别甚则离间父子防至乱亡上悚然赵汝愚同侍经筵退语人曰谠直如此吾党不逮也　叶颙曰髙宗诏求直言颙上疏谓陛下以手足之至亲付州郡之重寄是利一人害一方也人称其直　辛弃疾曰孝宗召对延和殿时虞允文当国帝锐意恢复弃疾因论南北形势及三国晋汉人材持论劲直不为迎合　程元凤曰元凤改宗学博士以诗礼讲荣王府旁讽曲谕随事规正多所禆益王亦倾心敬聼轮对极论世运剥复之机及人主所当法天者理宗览之曰有古遗直风　杨泰之曰泰之入对言陛下以直言求人而以直言罪之使天下以言为戒臣恐言路既梗士气益消上竒其对金史赫舎哩良弼曰一日上问良弼曰朕观前史
　　有在下位而存心国家直言为民者今无其人何也良弼曰今岂无其人哉盖以直道而行反被谤毁祸及其身是以不为也　李晏曰晏为御史中丞防朝士以病谒告世宗意其诈谓晏曰卿素刚正今某诈病以宰相亲故畏而不紏与晏跪对曰臣虽老平生所恃者诚与直尔百官病告监察当视臣为中丞官吏奸私则当言之病而在告此小事臣容有不知其畏宰相何图焉张行信曰行信为人纯正不事修饰虽两登相位
　　殆若无官然遇事辄发无所畏避毎奏事上前旁人为动色行信处之坦如也　元史窦黙曰黙为人乐易平居未尝评品人物与人居温然儒者也至论国家大计面折廷诤人谓汲黯无以过之　程思亷曰思亷累任风宪刚正疾恶言事恺切如请早建储贰访求贤俊辨车服议封谥养军力定律令皆急务也　杨多尔济曰御史纳琳言事忤防帝怒叵测多尔济救之后数日帝读贞观政要多尔济侍侧帝顾谓曰魏征古之遗直也朕安得用之对曰直由太宗太宗不聼征虽直将焉用之帝笑曰卿意在纳琳耶当赦之以成尔直名眀洪武实録曰刘基为人刚毅慷慨有大节毎论天
　　下事是是非非无少回曲上察其诚任以心膂基亦自谓不世遇知无不言　宋思顔略曰太祖尝视事东阁天暑汗沾衣左右更以衣进皆数经浣濯者思顔曰主公躬行节俭衣浣濯之衣真可示法子孙但恐今日如此后或不然愿始终如一太祖嘉其直赐之币　稗史曰文皇喜汉王英勇乃私召问隆平侯张信信艴然对曰事干天常岂易为耶文皇大怒防劒折信齿衣尽血渍少焉赐更新衣曰直臣也事遂寝　李时勉略曰帝幸史馆撒金钱赐诸学士皆俛取时勉独正立帝乃出余钱赐之　罗伦略曰伦举进士对策有曰人主一日间接贤士大夫之时多亲宦官宫妾之时少执政欲去其下句伦不从直声震于时奏名第一官修撰防李贤夺情防谏皆不敢言伦诣私第告以不可既数日复上疏歴陈古今夺情之非遂落职士论益荣之武宗实録曰王恕字宗贯三原人廵抚云南劾镇守中官不法事没其部下所得金寳勲戚咸惮之使人至夷方无敢索其赂者居云南九月疏二十上言皆剀切由是直声动天下　又曰马文升歴事五朝垂六十年俭节清名终始如一直道而行不阿权贵虽遭谗罹诟屡起屡仆迄不少贬　献征録曰眀宪宗时妖僧继晓挟近幸梁方以进得被殊眷林俊上疏极论请斩继晓而黜方言甚激烈时言路乆塞防谏噤不敢作一语俊直声振海内人比之凤鸣朝阳云
　　正直三
　　増赐箸　破琴【开元遗事宋璟为宰相时春御宴帝以所用金箸赐璟曰非赐汝金盖以箸表汝直也　晋书戴逵善琴武陵王晞闻而召之逵对使者破琴曰戴安道不为王门伶人】　原朱云请劒　张纲埋轮【汉书朱云传张禹以帝师位特进甚尊重云上书求见公卿在前云曰臣愿赐上方斩马劒断佞臣一人以厉其余上问谁也对曰安昌侯张禹上大怒曰小臣居下讪上廷辱师傅罪死不赦御史将云下云攀殿槛槛折云呼曰臣得从龙逢比干游于地下足矣未知圣朝何如耳左将军辛庆忌叩头殿下曰此臣素着狂直于世使其言是不可诛其言非固当容之上意觧及后当治槛上曰勿易因而辑之以旌直臣　后汉书张纲汉安元年选遣八使狥行风俗纲受命之部独埋其车轮于洛阳都亭曰豺狼当路安问狐狸】　増眀目张胆　谠论危言【锦绣万花谷唐韦思谦为御史曰大丈夫当敢言地须眀目张胆以报天子　万姓统谱龚端元昌初进士立朝未尝随世俯仰钦宗时极论时事危言谠论钦宗谓其凛凛有直臣节】　置笏而退　蹑履以行【北史刘行本传隋文帝尝怒一郎于殿前笞之行本进曰此人素清其过又小上不顾行本正当上前曰陛下不以臣不肖令臣在左右臣言若是陛下安得不聼臣言若非当致之于理安得轻臣而不顾臣所言非私因置笏于地而退上敛容谢之遂原所笞者　宋史王希吕希吕以劾张说出外方説之见用也气势显赫后省不书黄学士院不草诏皆相继出逐而希吕复以身任怨去国之日屏徒御蹑履以行恬不为悔由是直声间于逺迩虽以此黜亦以此见知】　韩休知否　魏公兼之【唐韩休休峭鲠时政得失言之未尝不尽帝尝猎苑中或大张乐稍过差必视左右曰韩休知否　又魏知古知古方直有雅才宋璟曰叔向古遗直子产古遗爱兼之者其魏公乎】　坐客引去　陛下何之【宋史陈东东倜傥负气不戚戚于贫贱蔡京王黼方用事人莫敢指言独东无所隐讳所至宴集坐客惧为已累稍引去三国志陈矫眀帝即位矫进爵东乡侯车驾尝卒至尚书门矫跪问曰陛下欲何之帝曰欲案行文书耳矫曰此自臣责分非陛下所宜临也若臣不称其职则请就黜退陛下宜还帝慙回车而反其亮直如此】并为佳士　岂有僊人【宋史周葵葵尝乞召用侍从防谏孝宗曰安得如卿直谅者遂荐李浩龚茂良孝宗皆以为佳士次第用之　吴志虞翻传翻性疏直数有酒失孙权与张昭论神仙翻指昭曰彼皆死人而语神仙世岂有神仙哉】　允真忠臣　岱之益友【北史髙允传事有不便允辄求见帝知允意遂屏左右以待之礼敬甚重晨入暮出或积日居中朝臣莫知所论帝谓羣臣曰如髙允者真忠臣矣朕有是非恒正言面论至朕所不忍闻者皆侃侃论说无所避就朕闻其过而天下不知其谏岂不忠乎　三国志吕岱岱亲近吴郡徐原好直言岱时有得失原辄谏诤又公论之及原死岱哭之甚哀曰徳渊岱之益友今不幸岱复于何闻过徳渊原字也】　引裾奋衣　释旄系韈【魏志辛毗帝欲徙冀州士家十万户实河南时连蝗民饥毗与朝臣俱求见帝知其欲谏作色以见之皆莫敢言毗曰陛下欲徙士家其计安出帝谓我徙之非耶毗曰臣以为非也帝不答起入内毗随而引其裾帝遂奋衣不还良乆乃出曰佐治卿持我何太急耶遂徙其半　子华子周之六师压郊而陈武王韈系解焉有五臣者将受誓事于前王顾而使之系五臣者相目而对曰臣之所以事君王非为系韈者也王不得已乃释旄钺而亲系之】　朕所自知　君难独处【新唐书赵涓始永泰时禁中火近东宫代宗疑之涓以监察御史为巡使验治迹火所来乃宦人直舎帝在东宫颇徳之及为观察使韩滉所奏免官帝见其名问宰相曰是岂永泰时御史乎对曰然诏拜尚书左丞既至劳之曰卿正直朕所自知乃以罪间不信也　又归登传登策贤良为右拾遗裴延龄得幸徳宗欲遂以为相右补阙熊执易疏论之以示登登动容曰愿窜吾名雷霆之下君难独处故同列有所谏正辄署无所回讳】　不敢烧尾　岂易碎衣【唐书苏瓌拜尚书右仆射同中书门下三品进封许国公时大臣初拜官献食天子名曰烧尾瓌独不进曰臣诚不称职不敢烧尾　史纬宋陈禾禾尝劾童贯奏未终徽宗拂衣起禾引上衣请毕其说衣裾落上曰正言碎朕衣矣禾言陛下不惜碎衣臣岂惜碎首以报陛下上曰卿能如是朕复何忧内侍请易衣上曰留以旌直臣】　鲠切如初　辞色不变【宋史李弥逊传弥逊自政和末以上封事得贬垂二十年及复为起居郎直前论事鲠切如初　北齐纪裴谒之上书正谏言甚切直文宣将杀之白刃临颈谒之辞色不变】　众皆悚伏　独为箴规【新唐书唐临临迁侍御史大夫韦挺责着位不肃眀日挺越次与江夏王道宗语临进曰王乱班道宗曰与大夫语何至尔临曰大夫亦乱班挺失色众皆悚伏　又李景伯传景伯为谏议大夫中宗晏侍臣及朝集使酒酣各命为回波词或以謟言上或要丐谬宠至景伯独为箴规语以讽帝帝不恱中官令萧至忠曰真谏官也】　吾有李生朕之汲黯【北史李彪彪既为孝文所宠性又刚直遂多劾纠逺近畏之豪右屏气帝尝呼为】
　　【李生从容谓羣臣曰吾有李生犹汉之有汲黯　锦绣万花谷真宗见田锡色必庄尝目之曰朕之汲黯】执之数四　至于再三【明纪编年李贤毎有所奏请上不从贤执之数四左右皆寒悚同列亦为贤惧贤曰古之大臣知无不言今虽不能然至于利害系国家安危者岂可黙黙以茍禄位上知贤之深终不以为忤也　北史游肇肇于吏事断决不速主者谘呈反覆至于再三必穷其理虽宠势干请终无回挠方正之操时人服之】　受之寒心　闻者掩耳【稗史王介甫用事凡百措置举天下莫能夺刘道原直指其事而是非之或面刺介甫变色如铁受之者寒心闻之者起而避席道原略不以介意　宋史吕祖泰祖泰论世事无所忌讳闻者莫不掩耳而走】　帝为敛容　臣不好戏【北史崔昂武定六年甘露降宫阙文武同贺昂曰吉凶両门不由符瑞故桑雉之戒实启中兴小鸟孕大未闻福感所愿陛下虽休勿休允答天意帝为敛容　稗史宣庙初思用旧人召蹇义等数人宠之皆依违承顺惟户部尚书黄福持正不阿命观戏曰臣不好戏命围棋曰臣不防棋问何以不防曰臣幼时父师严只教读书不教无益之事所以不防】　一人独贤　二臣不幸【性理罗氏曰士之立朝一于正直而不忠厚则渐入于刻一于忠厚而不正直则渐入于懦汲黯正直所以辟公孙之阿谀忠厚所以辟张汤之残刻武帝享国五十五年其臣之贤独此一人而已　宋史罗防防无矫激崖异之行而端介有守义利之辨皎如或谓天下事非才不办防曰当先论其心心茍不正才虽过人果何取哉宰相赵汝愚尝泣谓宁宗曰黄裳罗防相继沦谢二臣不幸天下之不幸也】　褫裘谢恩　引烛焚诏【左编则天时南海贡集翠裘后以赐张昌宗狄仁杰奏事命与昌宗双陆则天曰赌何物仁杰曰以臣紫絁袍为对赌昌宗翠裘则天曰此裘价逾千金仁杰曰臣袍乃大臣朝见之衣翠裘乃嬖臣宠遇之服对臣之袍臣犹怏怏昌宗神沮气索累局连北仁杰对御褫裘谢恩而出及光范门遂付家奴衣之纵马而去　宋史李沆真宗一夕遣使持手诏欲以刘氏为贵妃沆对使者引烛焚诏附奏曰但道臣沆以为不可其议遂寝】　拾遗补阙　追走逐飞【张芹备遗録戴彛官侍讲上谕之曰官翰林者虽以论思为职然既列近侍旦夕在朕左右凡国家政治得失民生利病当知无不言昔唐陆贽崔羣李绛之徒在翰林皆能正言谠论补益当时显名后世盍以古人自期待哉公与侍读张信顿首谢由是感奋思所以称上意拾遗补阙直声振于朝　初潭集李绘为髙阳内史崔谌恃势乞麋角鸽羽绘答曰鸽有六翮飞则冲天麋有四角走则入海下官肤体疏懒手足迟钝不能逐飞追走】　刺讥近臣　区别流品【汉书陈万年传万年子咸有异材抗直数言事刺讥近臣书数十上迁为左曹　金史髙桢桢乆在防弹劾无所避每进退必以区别流品进善退恶为言】　出言不阿　厉语折抑【金史富珠哩阿喽罕上问赫舎哩良弼曰阿喽罕何如人也对曰有干材持心忠正出言不阿顺　新唐书徐有功时狱吏争以周内穷抵相髙朝野震怒莫敢正言独有功数犯顔争枉直后厉语折抑有功争益牢】嘉坐自如　充闻异此【汉书申屠嘉嘉为人亷直门不受私谒是时大中大夫】
　　【邓通方爱幸嘉入朝而通居上旁有怠慢之礼罢朝嘉为檄召通诣丞相府不来且斩通至丞相府免冠徒跣顿首谢嘉坐自如弗为礼责曰夫朝廷者髙帝之朝廷也通小臣戱殿上大不敬当斩吏今行斩之通顿首首尽出血不解上度丞相已困通使使持节召通而谢丞相曰此吾弄臣君其释之通既至为上泣曰丞相几杀臣　初潭集王含作庐江郡甚贪浊王敦欲防其兄故于众坐称其佳谓庐江人士咸称之时何充为敦主簿在坐正色曰充即庐江人所闻异于此敦黙然】　无忝尔祖　不能为郎【宋史晏敦复传敦复静然自守如不能言立朝论事无所避帝尝谓之曰卿鲠峭敢言可谓无忝尔祖矣　初潭集魏世祖选丁邯为邯托疾不就诏问实病羞为郎乎对曰臣实不病耻以孝亷为令史耳世祖怒使虎贲杖之数十诏问欲为郎否对曰能杀臣者陛下不能为者臣也】　戮死施生　絶无仅有【左传晋邢侯与雍子争鄐田乆而无成士景伯如楚叔鱼摄理雍子纳其女于叔鱼叔鱼蔽罪邢侯邢侯怒杀叔鱼与雍子于朝宣子问其罪于叔向叔向曰三人同罪施生戮死可也乃施邢侯而尸雍子与叔鱼于市仲尼曰叔向古之遗直也治国制刑不隐于亲　齐东野语近世敢言之士虽间有之然终始一节眀目张胆言人之所难者絶无而仅有惟洪公天锡以正心格君为说又言古今为天下患者三宦官也外戚也小人也】声动天下　望冠一时【宋史唐介传介直声动天下士大夫称直御史必曰唐子】
　　【方而不名　唐书李绛绛以直道进退望冠一时】　天知元发吾复何忧　帝奬汝眀京颇见惮【宋史滕元发传元发以前过贬居筠州或以为复有后命元发谈笑自若曰天知吾直上知吾忠吾何忧哉遂上章自颂神宗恻然即以为湖州　又张汝眀汝眀尝摄殿中侍御史即日具疏劾政府市恩招权以蔡京为首帝奨其介直京颇惮之】
　　正直四
　　増国之宝【北史隋栁彧彧见上勤于聼受百寮奏请多有烦碎因上疏谏上覧而嘉之因曰栁彧正直之士国之宝也】　麻不可草【六帖宰相韦贻范母防诏还位韩偓当草制曰腕可防麻不可草】　连呼太平【唐书张万福为金吾将军裴延龄谗譛陆贽等徳宗怒未觧谏议阳城等诣延英门疏论万福闻谏官伏閤徃至延英门大言曰朝廷有直臣天下必太平矣诸谏议能如此天下安得不太平已而连呼太平太平万福武人年八十余自此名重天下】　不署纸尾【南史蔡廓廓征为吏部尚书因北地傅隆问中书令傅亮选事若悉以见付不论不然不能拜也亮以语录尚书徐羡之羡之曰黄门以下悉以委蔡吾徒不复厝懐自此以上故宜共参同异廓曰吾不能为徐干木署纸尾遂不拜干木羡之小字案黄纸录尚书与吏部尚书连名故廓言署纸尾也羡之亦以廓正直不欲使居权要徙为祠部尚书】　瓦为油衣【唐书谷那律那律从太宗出猎遇雨沾渍因问曰油衣若为而无漏耶那律曰以瓦为之当不漏帝恱其直】　为国砥柱【稗史唐子方薨上幸其第见画像不命取旧藏本以赐其家上有昭陵御题直哉若人为国砥柱】　世祖霁威【元伊苏特穆尔传伊苏特穆尔为御史大夫遇事廷辨吐辞鲠直世祖每为之霁威】　堂植八杉【姓谱宋徐师回元丰中知南康军性耿直建堂植八杉号曰直节曰吾欲守节如此杉之直】　赐名曰笔【魏书古弼弼以敏政著称太宗嘉之赐名曰笔取其直而有用后改名弼言其辅佐才也】　笏击邦昌【宋史李纲传纲言张昌僣逆因泣拜曰臣不可与邦昌同列当以笏击之陛下必欲用邦昌第罢臣上颇感动汪伯彦乃曰李纲气直臣等所不及】　两路争卿【宋史和斌斌擢文思副使权广西钤辖改秦凤广西以蛮事乞留秦州亦请之后召对议者谓交州可取斌盛言有害无益愿戒边臣无妄动神宗叹曰卿质直如此乃知两路争卿为不诬矣】　何爱一官【唐书魏謩谏帝出李孝本女诏曰乃祖在贞观时指事直言无所避謩为拾遗屡有献纳虽居官日浅朕何爱一官増直臣之气其以为右补阙】　齿送史馆【姓谱眀齐鲁洪武初举进士授御史性鲠介敢言尝因事进谏击落二齿鲁拾之谓上曰臣此二齿当送史馆上黙然由是益重之】
　　正直五
　　増诗汉朱晖为临淮太守吏人为之歌曰彊直自遂南阳朱季吏畏其威民懐其恵　唐储光羲献宋使君诗曰三居清宪防两拜文昌阁为道既贞信处名犹謇谔铁柱厉风威锦轴含光辉夜闻持简立朝看伏奏归杜甫折槛行曰呜呼房魏不复见秦王学士时难羡青衿胄子困泥涂白马将军若雷电千载少似朱云人至今折槛空嶙峋娄公不语宋公语尚忆先皇容直臣増赋汉曹昭东征赋曰好正直而不回兮精诚通于眀神庶灵祗之鉴昭兮祐良贞而辅信　晋何晏景福殿赋曰招忠正之士开公直之路想周公之昔戒慕咎繇之典谟
　　増疏唐元稹疏曰人君始即位萌象未见必有狂直敢言者上或激而进之则天下君子望风曰彼狂而容于上其欲来天下之士乎吾之道可以行矣其小人则竦利曰彼之直得幸于上吾将直言以徼利乎由是天下贤不肖各以所忠贡于上
　　増记宋苏辙直节堂记曰南康太守防事之东有堂曰直节朝请大夫徐君望圣之所作也庭有八杉长短巨细若一直如引绳髙三寻而后枝叶附之岌然如揭太常之旗如建承露之茎凛然如公卿大夫髙冠长劒立于王庭有不可犯之色君作堂而以直节命焉夫物之生未有不直者也不幸而风雨挠之岩石轧之然后委曲随物不能自保虽竹箭之良松栢之坚皆不免于此惟杉能遂其性不扶而直其生能傲冰雪而死能利栋宇者与竹栢同而以直过之求之于人盖所谓不待文王而兴者耶徐君温良泛爱所居以循吏称不为皦察之政而行不失于直观其所説而其为人可得也诗曰惟其有之是以似之










　　御定渊鉴函卷二百八十一
&lt;子部,类书类,御定渊鉴类函&gt;
　　钦定四库全书
　　御定渊鉴函卷二百八十二
　　人部四十一【谨慎勤劳】
　　谨慎一
　　増尔雅曰毖神溢慎也【疏曰谓谨慎也毖者周书洛诰云夙夜毖祀溢者舎人曰溢行之慎周颂维天之命云假以溢我】　易曰庸行之谨　又曰自我致防敬慎不败也　又曰君子以慎言语　又曰言行君子之所以动天地也可不慎乎　又曰茍错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣　又曰乱之所生也则言语以为阶君不密则失臣臣不密则失身几事不密则害成是以君子慎密而不出也　书曰儆戒无虞又曰慎厥身修思永　又曰慎厥终惟其始　又曰
　　栗栗危惧若将陨于深渊　又曰其难其慎　又曰眀徳慎罚　诗曰慎尔出话　又曰慎尔侯度用戒不虞礼曰君子戒慎不失色于人　又曰君子道人以言
　　而禁人以行故言必虑其所终而行必稽其所敝则民谨于言而慎于行　又曰君子慎始差若毫厘谬以千里　又曰上之所好恶不可不慎也是民之表也　韩诗外传曰官怠于有成病加于小愈祸生于懈惰孝衰于妻子察此四者慎终如始　又曰修身不可以不慎也嗜欲侈则行亏谗毁行则害成患生于忿怒祸起于纎微污辱难湔洒败失不复追不深念逺虑后悔何益汉书魏相传曰眀王谨于尊天慎于养人故立羲和
　　之官以乘四时节授民事　晋书郭璞传曰夫法令不一则人情惑职次数改则觊觎生官方不审则粃政作惩劝不明则善恶浑此有国者之所慎也　老子云慎终如始则无败事　管子曰欲民之有礼则小礼不可不谨也小礼不谨于国而求百姓之行大礼不可得也又曰人主不可以不慎贵不可以不慎民不可以不
　　慎富慎贵在举贤慎民在置官慎富在务地故人主之卑尊轻重在此三者不可不慎　文子曰所谓小心者虑患未生戒祸慎微不敢纵其欲也　荀子曰言有召祸也行有召辱也君子其慎所立乎　文心雕龙曰义胜欲则从欲胜义则凶戒慎之至也　眀方孝孺集曰均之为身也圣贤之尊荣若彼而众人之污辱若此曷为而然哉慎行与否致之耳
　　谨慎二
　　増三国志齐王芳纪曰舜戒禹曰邻哉邻哉言慎所近也周公戒成王曰其朋其朋言慎所与也　书曰厥亦惟我周太王王季克自抑畏　又曰惟周公克慎厥始荀子曰缯邱之封人见楚相孙叔敖曰吾闻之也处
　　官乆者士妬之禄厚者民怨之位尊者君恨之今相国有此三者而不得罪楚之士民何也孙叔敖曰吾三相楚而心愈卑每益禄而施愈博位滋尊而礼愈恭是以不得罪于楚之士民也　史记万石君传曰万石君以上大夫禄归老于家以嵗时为朝臣过宫门阙万石君必下车趋见路马必式焉子孙为小吏来归谒万石君必朝服见之不名子孙有过失不谯让为便坐对案不食然后诸子相责因长老肉袒固谢罪改之乃许子孙胜冠者在侧虽燕居必冠申申如也僮仆防防如也唯谨上时赐食于家必稽首俯伏而食之如在上前　又曰石建为郎中令书奏事事下建读之曰误书马字与尾当五今乃四不足一上谴死矣甚惶恐其为谨慎虽他皆如是　汉书张安世传曰安世尝有所荐其人来谢安世以为举贤达能岂有私谢耶絶弗复为通有郎功髙不调自言安世应曰君之功髙眀主所知人臣执事何长短而自言乎絶不许已而郎果幕府长史辞去之官安世问以过失长史曰将军为眀主股肱而士无所进论者以为讥安世曰眀主在上贤不肖较然臣下自修而已何知士而荐之其欲匿名迹逺权势如此　孔光传曰光典枢机十余年守法度修故事上有所问据经法以心所安而对不希防茍合如或不从不敢强谏争以是乆而安时有所言辄削草藁以为章主之过以奸【求也】忠直人臣大罪也有所荐举惟恐其人之闻知沐日归休兄弟妻子燕语终不及朝省政事或问光温室省中皆何木也光黙不应更答以他语　后汉书曰清河孝王庆畏事慎法每朝谒陵庙常夜分严装衣冠待明约敕官属不得与诸王车竞驱　东观汉记曰樊楚为尚书郎每当职事尝晨驻马待漏虽在门署冠劒不觧于身每斋祠恐失时乃张灯俯伏　又曰樊宏为人谦慎每当朝防先到俯伏待事时至乃起上闻之勅驺临朝乃告勿令豫到　又曰杜安字伯夷贵戚慕其名或遗以书安不发悉壁藏之后捕贵戚賔客安开壁出书而封如故由是不罹其患　汉纪曰北海敬王睦尝遣中大夫诣京师朝贺召而谓之曰朝廷设问寡人大夫将何辞以对使者曰大王忠孝仁慈敬贤乐士臣敢不以实对睦曰吁子危我哉此乃孤幼时进之行也大夫其对以孤袭爵以来志意衰惰声色是娱犬马是好乃为相爱耳其知虑畏慎如此　司马徽别传曰徽字徳操颍川阳翟人有人伦鉴识居荆州知刘表性暗必害善人乃括囊不谈议时人有以人伦问徽者初不辨其髙下每辄言佳其妇谏曰人质所疑君宜辨论而一皆言佳岂人所以咨问之意乎徽曰如君所言亦复佳　三国志许褚传曰褚性谨慎奉法质重少言曹仁自荆州来朝谒太祖未出入与褚相见于殿外仁呼褚入便坐语褚曰王将出便还入殿仁意恨之或以责褚曰征南宗室重臣降意呼君君何故辞褚曰彼虽亲重外藩也褚备内臣众谈足矣入室何私乎太祖闻愈爱待之　典韦传曰韦为校尉性忠至谨重尝昼立侍终日夜宿帐左右稀归私寝　通鉴曰吴左大司马朱然内行修洁终日钦钦常若在战塲　晋书荀朂传曰朂性慎密每有诏令大事虽已宣布然终不言不欲使人知已豫闻也　羊祜传曰祜歴职二朝任典枢要政事损益皆谘访焉势利之求无所闗与其嘉谋谠议皆焚其草故世莫闻凡所进达人皆不知所由或谓祜慎密太过者祜曰是何言欤夫入则造膝出则诡辞君臣不密之戒吾惟惧其不及不能举贤取异岂得不愧知人之难哉且拜爵公朝谢恩私门吾所不取南史周舍传曰舍占对辨捷尝居直庐语及嗜好裴
　　子野言从来不尝食姜舍应声曰孔称不撤裴乃不尝一座皆恱与人语谑终日不絶而竟不漏泄机事众尤服之　通鉴曰陈显达自以门寒位重官常有愧惧之色戒其子勿以富贵凌人　太平御览曰后魏庾岳为刺史邺旧有园池时果初熟丞吏送之岳不受曰果未进御吾何得先食其谨慎如此　北史李孝伯传曰孝伯性方慎忠厚每朝廷有所不足必手自书表切言陈谏或不从者至于再三削灭草藁家人不见　唐书房龄传曰龄治家有法度常恐诸子骄侈席势凌人乃集古今家诫书为屏风令各取一具曰留意于此足以保躬矣　薛元敬传曰元敬谨畏未尝申欵曲杜如晦叹曰小记室不可得而亲不可得而疏　杨师道传曰贞观十年拜侍中参豫朝政亲遇隆渥性周谨未尝语禁省事尝曰吾读孔光传想其余风或庶几云宇文士及传曰太宗延入閤语或至夜分出遇休沐徃徃驰召士及益自谨其妻尝问向遽召何所事士及卒不对　萧瑀传曰诏尝下中书未即行帝让其稽瑀曰隋季内史诏敕多违舛百司不知所承今朝廷初基所以安危者系号令比承一诏必覆审使先后不谬始得下此所以稽留也帝曰若尔朕何忧乎　通鉴曰李大亮身居三职宿衞両宫恭俭忠谨每宿直必坐寐达旦唐书席豫传曰豫性谨畏与子弟属吏书不作草字
　　或曰此细事耳何留虑答曰细不谨况大事耶　裴遵庆传曰遵庆性惇正老而弥谨每荐贤有来谢者以为耻谏而见从即内益畏虽亲近但记其削藁疏数而莫知所言　髙郢曰郢恭慎不与人交常掌制诰家无留藁或劝盍如前人传制集者答曰王言不可传私家鸿书曰栁氏自公绰以来世以孝弟礼法为士大夫
　　所宗及栁玭为泸州刺史尝戒其子弟曰凡门第髙可畏不可恃也立身行已一事有失则得罪重于他人死无以见先人于地下此其所以可畏也门髙则骄易生族盛则为人所嫉懿行实才人未之信小有疵纇众皆指之此其所以不可恃也故膏粱子弟学宜加勤行宜加励仅得比他人耳　宋史贾黄中传曰黄中在翰林日太宗召见访以时政得失黄中但言臣职典书诏思不出位军国政事非臣所知上益重之以为谨厚　辽史耶律贤适曰应歴中朝臣多以言获谴贤适乐于静退游猎自娱与亲朋言不及时事　金史薛继先传曰继先字曼卿监察御史石玠行部过曼卿曼卿不之见或言君何无乡曲情曼卿曰君未之思耳凡今时政未必皆善御史一有所劾将谓自我发之同恶相庇他日并邻里必有受祸者其畏慎皆此　元史阿尔哈雅传曰阿尔哈雅兄伊纳济在防及侍禁中于国家事有不便辄言之言无不纳然韬晦恶盈不泄于外　纳延曰纳延虽居显要而小心谨畏每诲羣从子弟曰先世从太祖皇帝出入矢石间被坚执鋭斩将搴旗勤劳四十余年遂成功名以故一家恩深厚可谓极矣慎勿骄惰以堕先王之名尔曹戒之　察苏传曰察苏子博克逊母张氏尝从容训之曰人有三成人知畏惧成人知羞耻成人知艰难成人否则禽兽而已博克逊受教唯唯　安图传曰安图母鸿吉哩氏昭睿皇帝之姊通籍禁中世祖一日见之问及安图对曰安图虽幼公辅器也世祖曰何以知之对曰每退朝必与老成人语未尝狎一年少是以知之　宇文公谅传曰公谅尝挟手记一册识其编首曰昼有所为暮则书之其不可书即不敢为天地神实闻斯言其检饬之严如此眀刘基传略曰帝尝手书问天象基悉条答而焚其草大要言霜雪之后必有阳春今国威已立宜稍济以寛大云　又曰基将卒前数日以天文书授子琏曰亟上之无令后人习也　汤和传曰和晩年益为恭慎入闻国论一语不敢外泄　洪武实録曰上与翰林待制吴澄论持身保业之道上曰人当无所不谨事虽微而必虑行虽小而必防不虑于微终贻大患不防于小终亏大徳谨小行而无己者则可以成大善忽细事而不戒者则必至成大恶　潘辰传略曰辰居官晨入夜归宅禁近隆冬不置炉火　椽曹名臣録曰胡性谨密内有事未尝言于外或问之直曰所职上用有司存焉他吾不知也　杨士竒传曰士竒奉职甚谨私居不言公事虽至亲厚不得闻　眀纪编年曰夏原吉为少保尚书尝与同列饮夜归值雪过禁门有欲不下马者吉曰君子不以防防堕行其敬慎如此　张辅传曰辅雄毅方严治军整肃屹如山岳三定交南威名闻四裔歴事四朝连姻帝室而小心谨慎善逺权势
　　谨慎三
　　原怨岂在眀　治不忘乱【尚书怨岂在明不见是图予临兆民懔乎若朽索之驭六马　易君子安不忘危存不忘亡治不忘乱】　小吏为密　大臣莫知【三国志魏杨阜传阜将作大匠上疏欲省宫人诸不见幸者乃召御府吏问后宫人数吏守旧令对曰禁宻不得宣露阜怒杖吏一百数之曰国家不与九卿为宻反与小吏为宻乎帝闻愈敬惮之　汉书张安世传安世每定大政已决辄移病出闻有诏令乃惊使吏之丞相府问焉自朝廷大臣莫知其与议也】　石庆数马赵禹絶賔【史记万石君传万石君少子庆为太仆御出上问车中几马庆以防数马毕举手曰】
　　【六马庆于诸子中最为简易矣然犹如此　汉书赵禹传禹为人亷倨为吏以来舎无食客公卿相造请禹终不行报谢务在絶知友賔客之请孤立行一意而已】　陈宠周宻　李秉清勤【后汉书陈宠传宠性周宻常称人臣之义苦不畏慎自在枢机谢遣门人拒絶知友惟在公家而已　王隐晋书李绪子秉官秦州刺史尝侍司马文王坐上曰为官当清慎勤不得已而去三者何先对曰必不得已慎乃为大夫清者不必慎慎者必清亦由仁者必有勇勇者不必有仁是以易称括囊无咎借用白茅皆慎之至也】増亲署笏端　常书座右【唐书崔澄性滑稽善辨帝恐漏禁中语以慎宻字亲署笏端　金史毛硕传硕性谨饬见古人行事有益于时者尝书置座右以为莅官之戒】　藏槀禁中给事帐下【欧阳修晏殊传公侍东宫时真宗有所谘访多以方寸小纸细书问之由是参与机】
　　【宻有所对必以其槀进示不泄也后阅阁中遗书得所进槀类为八十卷藏之禁中人莫之见也　北史魏王洛儿传眀元在东宫以善射给事帐下谨愿未尝有】　下门式马　脱带腰舟【列女传蘧伯玉事详贤二　晋书祭谟传谟性笃慎每事必为过防故时人云蔡公过浮航脱带腰舟】常佩银符　不作木枕【元史苏克传苏克父呼鲁古尔国王穆呼哩麾下卒也后更塔海特尔格军以善驰马有口辨慎重不泄令佩银符常居军中奏白机务往返未尝失期　稗史世业泛渉典籍清慎无所营尝语人曰仕宦之所木枕亦不须作况过于此惟愿令人写书樊子盖曽遗之书曰在官冩书亦未合世业答曰观过知仁斯亦可矣】　去终不言　醉亦熟视【稗史刘仲辅初婚之夕有偷儿入室公起视之乃所识人也即检奁中物与之令去曰吾终不言后夫人白首偕老常问其人为谁公曰已许不言矣奈何见问其慎如此　新唐书元万顷传胡楚賔性慎重未尝语禁中事人及其醉问之亦熟视不答】　懔驭六马　戏谢一缣【南史梁范云传梁帝受禅柴燎南郊云以侍中参乘礼毕帝升辇谓云曰朕之今日所谓懔乎若朽索之驭六马云对曰亦愿陛下日慎一日　又何逺传逺言不虚妄每戱语人曰卿能得我一妄语则谢卿以一缣众共伺之不能记也】　出入禁闼简阅衣裳【汉书霍光传光为奉车都尉光禄大夫出则奉车入侍左右出入禁闼二十余年小】
　　【心谨慎未尝有甚见亲信　南史王琨传琨谦恭谨慎老而不渝朝防必早起简阅衣裳料数官帻如此数四】　先窒内批　诚如圣谕【宋史刘黻传咸淳三年拜监察御史论内降恩泽曰治天下之要莫先于谨命令谨命令之要莫先于窒内批　元史亷希宪传诏徴州名医王仲眀视希宪疾既至希宪服其药能杖而起帝曰卿得良医疾可愈矣对曰医持善药以疗臣疾茍能戒慎则诚如圣谕设或肆惰良医何益盖以医讽谏也】　知法不犯　执节愈恭【南史梁武陵王纪传纪封武陵王寻授州刺史中书诏成武帝加四句曰贞白俭素是其清也临财能让是其亷也知法不犯是其慎也庻事无留是其勤也　宋史嗣秀王伯圭传伯圭孝宗同母弟也性谦谨不以近属自居毎入见行家人礼虽宴私隆洽执臣节愈恭一日孝宗问潜龙时事伯圭辞曰臣老矣不复能记问至再三终不言帝笑曰何太谨也】　家人莫知　小吏抗礼【金史裴满亨传亨性尤谨宻出入宫禁数年谠议忠言多所裨益有槀则焚之虽家人辈莫知也　三国志阚泽传泽性笃慎官府小吏呼召对问皆为抗礼人有非短口未尝及容貌似不足者】　并车擥辔　彻钩拥帘【史记袁盎传文帝从覇陵上欲西驰下峻坂袁盎并车擥辔上曰将军怯耶盎曰臣闻千金之子坐不垂堂百金之子不衡圣主不乗危而徼幸　唐书杜审权传审权清重寡言性长厚居翰林最乆终不漏禁近语在方镇视事有常处要非日入未始就内寝坐必敛袵常若对大賔客或昼日少息则顾直将觧帘即旁无人自起彻钩手拥帘徐下乃退】　直入禁中　惊拜殿下【宋史王旦传契丹犯边旦从幸澶州雍王元份留守东京遇暴疾命旦驰还权留守事旦既至京直入禁中下令甚严人不得传播及驾还旦子弟及家人皆迎于郊忽闻后有驺诃声惊视之乃旦也　眀徐祯卿翦胜野闻太祖既营大内而以旧禁赐中山王王谢不敏继而觞之大醉使人扶寝禁内宻伺其意已而达醒惊拜殿下帝闻之而喜】　不近宫女　出见堂皇【汉书金日防传日防自在左右目不忤视者数十年赐出宫女不敢近上欲纳其女后宫不肯其笃慎如此　宋史王旦传旦为兖州景灵宫朝修使内臣周懐政偕行或乘间请见旦必俟从者尽至冠帯出见于堂皇白事而退后懐政以事败方知旦逺虑】　刻鹄成鹜　拥罏画灰【后汉书马援传援戒其兄子曰龙伯髙敦厚周慎口无择言谦约节俭亷公有威吾爱之重之愿汝曹效之效伯髙不得犹为谨饬之士所谓刻鹄不成尚鹜者也　南唐书宋齐丘尝参秘画先主遂于池中筑小亭度之以木桥至则撤起独与议事率至夜分又为髙堂不设屏幛中置灰罏匕箸两人终日拥炉画灰为字旋即平之】思患豫防　括囊无咎【易君子以思患而豫防之又括嚢旡咎慎不害也又曰】
　　【括嚢无咎无誉盖言谨也】　不哗不伐　万举万全【韩诗外传孔子曰夫慎于言者不哗慎于行者不伐　记纂渊海圣人万举而万全】
　　谨慎四
　　増履霜坚冰【易履霜坚氷至盖言慎也】　毁削草本【后汉樊宏传宏所上便宜及言得失辄手自书写毁削草本公朝访逮不敢众对】　蹈尾渉冰【书心之忧危若蹈虎尾渉于春冰】　闭门断客【魏略李豊年十七八在邺下名为识别人物后声称日隆其父不愿其然遂令闭门敕使断客】　完如金城【韩诗外传日慎一日完如金城】　心如地宁【玉笑零音心如地寜谓之慎】　每事十思【吴志吕岱戒诸葛恪曰世方多难子必每事十思】　托意古人【彚苑徐伟长不沽髙名不求茍得澹然自守惟道是务其有所是非则托古人以见意当时无所褒贬】　愿保优闲【北史后周于谨自以乆当重权功名既立愿保优闲乃上先所乘骏马及所着铠甲】　致酒数斛【记纂渊海侍中谢朏求出为吴兴太守至郡致酒数斛遗其弟吏部尚书瀹为书曰可力饮此勿与人事】　不如不知【三国志杜琼传琼学业日深初不视天文有所论説谯周常问其意琼答曰欲眀此术甚难须当身自识其形色不可信人也晨夜苦剧然后知之复忧泄漏不如不知是以不复视也】　宻函去来【彚苑殷景文卧疾五年虽不见上而宻函去来日以十数朝政大小必以啓之形迹周宻莫有窥其际者】
　　谨慎五
　　増诗魏曹植君子行曰君子防未然不处嫌疑间田不纳履李下不整冠　晋嵇康幽愤诗曰古人有言善莫近名奉时恭黙咎悔不生万石周慎安亲保荣世务纷纭祗搅予情安乐必戒乃终永贞
　　増赋汉张衡思元赋曰恭夙夜而不贰兮固终始之所服夕惕若厉以省諐兮惟余身之未敕　唐刘知几思慎赋曰吾尝终日不食三省吾身觉昨非而今是庶舍旧而谋新原夫天地之大徳曰生圣人之大寳曰位生也者贤愚定其美恶位也者朝市摠其名利七情由其不等百行以之咸异傥无心以自谋良逐途其必踬何者得不思失雄独忘雌躭人爵以健羡穷代路之险巇是则平衡而登九折直辔而践三危干戈生于肘腋胡越起于籓篱假使履兽尾而不咥探龙颔以获竒省侥幸以适愿非仁者之所为也借如幽室凿坯穷居负郭二顷樵采一防耕获困沈名于抱闗志充诎于悬箔俄防迹于羊豕倐抟飞于燕雀金紫照其陆离银黄焕其沃若彼满盈之难守伊荣茂之易落朝结驷而乘轩暮齿劒而膏镬方思上蔡之犬追念华亭之鹤奚一身而足怪廼九族其惟索尔其寂莫无事殷忧不平耻当年而功不立疾没世而名不成懐书访道学古言兵擅云间之美誉驰日下之休声夫铎穴由于足响膏烁起于多眀赵国纵而苏裂齐城下而郦烹吹律诛【一作殊谓京房】于西汉献寳刖于南荆遂懐沙于楚塞因説难于秦庭李仕登朝而就戮嵇道超代而逢刑茍才智之为患虽语黙而同倾若乃猛将出师谋臣献防鳞翼攀附风云感激开黄阁与朱门树髙幡及长防恃龙蛇之恩旧望鸟兎之尽获思擅宠于邦家誓得名于竹帛蜀既平而艾槛吴已覇而胥溺黜淮隂以毙韩迁杜邮而思白彼功成而不退俄宠谢而招隙何追忆于布衣翻兴思于下泽各入门而自媚徒吊闾其何益亦有爵非才举荣因宠吮痈求爱防痔逢怜朝承恩而袖断夜托梦而衣穿嗤直之死道喜邪径之败田气嘘霜而吸露力转日而廻天自谓方江湖而共永比嵩岱而齐坚一朝失据万古凄然至于申侯逼迫而辞楚卢绾披猖以去燕彼丁傅之崇贵将梅茹之威权畴一姓其或在覆五宗而不全次有迹鄙衡门情娱侠窟出入田窦往来平勃歌无鱼以自谋献文虵而请谒疑卧薪之可乆谓巢幕之恒安烈火照其潜燎衡风歘其上曹门倾而天邓贾室壊而夷潘班坐刑于党窦殷取戮于臣桓顾噬脐而不及知触籓【一作拾】之为难夫化赤渐乎邻丹为黔资于迩墨生于麻者既革其操染于蓝者亦变其色交非鲍叔游异田苏忘臭肆之不恶持甘醴以为娱余推诚而裨【一作狎】耳萧结契而连朱始刎颈以交约终反噬而相屠王绸缪于魏讽石嫌疑【一作慊】于州吁孙秀与赵伦齐贯石显将牢梁并驱污无礼以自及蹈不义而同诛别有直若史鱼正如伯厚饰智惊物露才不偶持瑾瑜而指瑕鍳冰镜而求垢彼独防之为雅固羣醉之所丑况乃诽谤朝廷摈斥朋友方缙绅以豚犊延冠盖以鸡狗符结怨于晋台彭肆言于蜀后祢悲号于座上庾嘲谑于行后揆荣辱之在身犹枢机之发口傥一言其靡慎奚四大之能守然则礼无微而不惊【疑作警】怨无小而不雠察闗张之同败审韦之所由岂直君子不可罔而小人独可仇倜傥英跱昂藏逺迈覩厮其如萍观舆防其若芥本无猜于蝼蚁宁有忌于蜂虿安知鵞炙辍授七尺由其防亡羊羮匪均三军以之覆败茍有怨其必复谅无所而不诫于是考兹出处稽彼行藏咸知进而不知退知存而不知亡惑多言之必败迷暴贵之不祥彼有足而罕卫行立身而靡防犹乘车之去轨若渉海之无航既百虑而一致故异术而同防唯夫眀达髙人贤良志士知满损而谦益验弱生而强死无为福先无为祸始节其饮食谨其容止聚而能散为而不恃洁其心而其迹浊其表而易其里范闇室而整冠循覆车而易轨以道徳为介胄忠贞为劒履爱髪肤而不伤保家室以不耻若乃询木鴈于园吏访光尘于柱史万石守慎以全荣二疏既满而辞仕袁不及于憎爱栁忘情于愠喜汉先主之立诫莫尚中庸卫大夫之所羞独为君子余虽不佞尝从事于斯矣重曰夫含灵禀质异品殊伦生何如而弗贵命何如而弗珍雁含枚以避缴狐冰而渉津葵倾心而卫足栎不材而谢斤彼草树之无识唯禽兽之不仁犹称能以逺害尚假智以全真矧百行之君子廼三才之令人何自轻于养性何自忽于周身傥狂歌之可采伊舆诵之可询敢刋铭以勒座遂援翰而书绅
　　増论方孝孺谨行论曰士之为学莫先于慎行行之于人犹室之有栋柱也帛之有丝缕也木之有本也马之有足也鸟之有翼也圣得之而后为圣贤得之而后为贤君子修是而为善小人失是而陷于禽兽之归夫焉可忽哉积之如升髙之难而或败于谈笑为之于阃阈之内而或播于四海九州才极乎美艺极乎精政事治功极乎可称而行一有不掩焉则人视之如污不洁避之如虎狼贱之如犬豕并其身之所有与其畴昔竭力専志之所为者而弃之矣可不慎乎
　　増铭金人铭曰古之慎言人也戒之哉无多言多言多败无多事多事多患安乐必戒无行所悔勿谓何伤其祸将长勿谓何害其祸将大勿谓不闻神将伺人焰焰不灭炎炎若何涓涓不壅终为江湖绵绵不絶或成网罗毫末不札将寻斧柯诚能慎之福之根也曰是何伤祸之门也强梁者不得其死好胜者必遇其敌盗憎主人民怨其上君子知天下之不可上也故下之知众人之不可先也故后之温恭慎德使人慕之执雌持下人莫逾之人皆趋彼我独守此人皆惑之我独不徙内藏我知不示人技我虽尊髙人莫我害江海虽左长于百川以其卑也天道无亲常与善人戒之哉
　　増诫唐姚元崇辞金诫曰古之君子策名委质翼翼小心干干终日慎乎在位钦乃攸司请谒者咸息苞苴者必辞尔以金玉为寳吾以亷谨为师尔以夜昏可纳吾将暗室不欺若尔有赠吾今取之尔其防寳吾则懐非故曰欲人不知莫若勿为欲无悔恡不若守慎慎之伊何主诫在乎李悔之伊何讟谤由乎薏苡慎则祸之不及贪则灾之所起茍自谨身必无谤耻凡所从政当须正己诫往修来慎终如始
　　増杂文刘子曰蘧瑗不以昏行变节顔回不以夜浴改容句践拘于石室君臣之礼不替冀缺耕于坰野夫妇之敬不亏斯皆慎乎隐微枕善而居
　　勤劳一
　　増尔雅曰伦勚卭敕勤愉庸瘅劳也【注莫知我勚惟王之卭哀我瘅人疏皆谓劳苦也伦者理也理治事务者必劳勚者广雅云苦也孙炎曰习事之劳也勅者相约勅也亦谓劳苦愉者嬾也郭云劳苦者多惰愉今字或作窳同庸者民功曰庸瘅者说文云劳病也】　又曰劳来强事谓剪篲勤也【注诗云职劳不来自勉强者亦勤力者由事事故为勤也诗曰迨其谓之剪篲未详】　又曰庸庸慅慅劳也　易曰君子终日干干夕惕若　又曰劳谦君子有终吉　又曰王臣蹇匪躬之故　又曰劳而不伐　书曰夙夜罔或不勤　又曰若稽田既勤敷菑惟其陈修为厥疆畎若作室家既勤垣墉惟其涂塈茨若作梓材既勤朴斵惟其涂丹雘又曰明作有功　又曰惟日孜孜无敢逸豫　诗曰无已太康职思其居好乐无荒良士瞿瞿　又曰黾勉从事不敢告劳　礼曰以死勤事则祀之以劳定国则祀之　左传曰欲求得人必先勤之　谷梁传曰古之君人者必时视民之所勤民勤于力则功筑罕民勤于财则贡赋少民勤于食则百事废矣　诗传曰小臣奉使而勤劳于公赋小星　又曰夫妇相戒以勤赋女曰鸡鸣　国语敬姜曰天子大采【大采衮职也】朝日与三公九卿祖识【祖习也识知也】地徳日中考政与百官之政事师尹惟旅牧相宣序民事少采【少采黼衣也】夕月与大史司载【载天文也】纠防天刑日入监九御【九卿九嫔之官也】使洁奉禘郊之粢盛而后即安诸侯朝修天子之业命昼考其国职夕省其典刑夜儆百工使无慆滛而后即安卿大夫朝考其职书讲其庶政夕序其业夜庀其家事而后即安士朝而受业书而讲贯夕而习复夜而计过无憾而后即安自庶人以下明而动晦而休无日以怠王后亲织元紞公侯之夫人加之以纮綖卿之内子为大带命妇成祭服列士之妻加之以朝服自庶人以下皆衣其夫社而赋事烝而献功男女效绩愆则有辟古之制也君子劳心小人劳力先王之训也自上以下谁敢滛心舎力　明永乐实録曰上尝谓翰林侍读胡广等曰勤之一字岂独农夫宜尽士商贾皆当尽　老子曰上士闻道勤而行之
　　勤劳二
  </div>
  <div class="pagination">
   <a href="御定渊鉴类函_page201.html">
    上一页
   </a>
   <span>
    ...
   </span>
   <a href="御定渊鉴类函_page197.html">
    197
   </a>
   <a href="御定渊鉴类函_page198.html">
    198
   </a>
   <a href="御定渊鉴类函_page199.html">
    199
   </a>
   <a href="御定渊鉴类函_page200.html">
    200
   </a>
   <a href="御定渊鉴类函_page201.html">
    201
   </a>
   <span class="current-page">
    202
   </span>
   <a href="御定渊鉴类函_page203.html">
    203
   </a>
   <a href="御定渊鉴类函_page204.html">
    204
   </a>
   <a href="御定渊鉴类函_page205.html">
    205
   </a>
   <a href="御定渊鉴类函_page206.html">
    206
   </a>
   <a href="御定渊鉴类函_page207.html">
    207
   </a>
   <span>
    ...
   </span>
   <a href="御定渊鉴类函_page203.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
