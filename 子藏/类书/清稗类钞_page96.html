<!DOCTYPE html>
<html>
<head>
    <meta charset="UTF-8">
    <title>清稗类钞 - 第 96 页/共 432 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>清稗类钞 - 第 96 页/共 432 页</h1>
    <div class="content">
　　在内地之满洲人，颇有披剃为僧者，道光时之闻法，其一也，卓锡于天津城南之大悲庵。其未出家时，曰文捷，为翻译举人。工诗词，有《庵中早秋》诗云：「自隐招提绝访寻，松榆渐渐种成林。敢云已破浮生梦，暂觉能空出世心。古竹种秋添嫩翠，晓钟过雨发清音。蒲团坐听无余事，花落苍苔任浅深。」

　　一朗以诡言惑县令

　　粤寇未起事前，洪秀全党曾被捕，下桂平县狱.有僧一朗者，于夜间潜谒贾令某，诡言此被捕六人中，其衣青袄者，后必王天下，余亦大贵，宜纵之为异日结恩地。贾初闻而色诧，翌晨，入报桂抚郑梦白中丞祖琛，郑踌躇不能决，寻以人命至重为念，竟出之。

　　铁？返初服

　　宝山诸生蒋敦复，字剑人，尝以事披剃为僧，法名曰铁？。然晨钟梵呗之暇，时出冶游，颇多绮迹。故善诗词，集中有「绿酒献花」一联，盖纪实也。其友怜其才，惜其遇，佥曰隐于禅，非计也，乃从其劝，返初服。

　　超恒戴镬以行

　　铁镬僧行脚遍天下，法号超恒，以首戴铁镬，得名。铁镬，其炊具也。所经兰若，一言不合，即负气出走，虽已食香积厨中饭，亦必哇而出之，然后已。饥时，即于树下支两砖作灶，拾枯枝作柴，下镬于首，解背上所负囊中米，汲水煮之。饱食后，就石块作枕，酣眠竟日。或从旁窥之，遽瞋目叱曰：「咄，汝鼠子何不缩头去，其亟归家，汝妻方伴和尚宿。」或怒，奋拳殴之，如击败絮。僧亦暴吼，旋起与鬬，无不辟易者。夕或宿金刚脚下，寺僧有见而诮之者，曰：「此非我寺中地耶？」则不答，径趋出，僵卧风雪中，弗顾。尝诣杭州之西湖，徧历净慈、灵隐、天竺、云栖，无一僧与之立谈。日过午，扶杖游苏、白两堤间，行歌自答。有两女子过僧前，叉手行礼，僧遽操杖击其一曰：「汝家自有菩萨，何不奉敬，乃来此地烧香耶？今晨与汝母作么生？罪过，罪过！」盖女忤其母，诘旦方诟而出也。

　　时粤寇扰浙，有铁眷生者，自富阳闻警，仓皇回杭。行倦，休树下，僧见之，曰：「唉，汝何时又长此烦恼丝耶？今何不归，左抱虎而右拥豹，与药叉相对，乃来此作楚囚泣耶？速去，犹可脱也。」且行且笑曰：「恐张骞天外飞槎，来盗支机灵石矣。」时出隐语，申申詈人，惟其人自知之，辄不敢言，隐忍而已，人以是呼为异僧。后于途中遇寇，指为奸，搜其身，得一纸，大书曰：「上元甲子，发逆尽死。」棰楚之，无一语，乃投之火，烈焰腾空，毛发无损，久而忽曰：「快哉！汝众看一朵青莲花升天矣。」

　　了元和尚不言不语

　　丁泾拥翠庵住持了元，茅氏子也。母柴氏，梦有持念珠状如释迦佛者，入寝室，惊而寤，遂产.了元少颖异，父母亡，投延祥寺，求出家。年十九，薙度受衣钵，诵持《法华》，习天台正观.寺后故多树，羣鸦栖止其上。一日，早起诵经，闻鸦声，豁然有悟，因赋偈曰：「二十年前纸上寻，寻来寻去转沈吟。忽然听得慈鸦叫，始信从前错用心。」遂废经不诵，终日趺坐蒲团，不言不语，见人，则微启其目。

　　铁罗汉浑浑噩噩

　　章水之西，有一峯曰罗汉，多奇松怪石。中有废寺，相传有一僧住持于寺数十年，目不识字，常日劳于耕樵。游人至寺，辄奉茶一杯，即携鉏出门.游人止之曰：「和尚何妨少坐一谈。」答云：「不得闲，不得闲.」如是者有年。忽一日，以指画石成四字，曰：「今日方闲.」写毕，石为之开，遂于石中入定。少顷，石复合。居民咸敬是僧，名之曰铁罗汉，号其石曰定石。古所谓至诚所感，金石为开者，固如是耶？

　　僧浑浑噩噩，人或百计欺之，亦坦然，不以为忤。久之，居民辄私相谓曰：「和尚一味浑厚，我辈不宜再有所戏。」其后猎者驱虎过罗汉峰，虎见定石为之流涕再拜。猎者继至，亦再拜。已而虎径西去，不为物害。猎者归有悟，遂改而力田，终身不复猎.

　　修行四大皆空

　　长沙地藏庵有一僧，名修行，年将四旬，不诵经，不参禅，不焚香礼佛。人询之，答曰：「我修行。」性爱浮云流水，与观花玩月，尤喜观剧。人问曰：「和尚何以喜观剧？」亦答曰：「我修行。」授以职事，辞不受，惟各处游览，时或与山门左右之儿童嬉戏。不着鞋袜，不畏寒暑，冬时虽满天风雪，夏时虽烈日当空，独能自在游行，毫无所苦。及暮年，或劝以何不收纳弟子，仍答云：「我自修行。」后年至八旬，一日，卧室门久不启，众知有异，开门视之，已端坐圆寂矣。留一偈于纸云：「既云做和尚，四大皆空相。一物一事不能空，此心依旧多魔障。」

　　阔禅言椽子先烂

　　光绪初，有阔禅和尚者，卓锡于扬州青莲巷某庵，百余岁矣，望之如六十许人。平时一意坐禅.自言昔居终南山，山之峭壁有寺，不知何时所建，颓废久矣，佛像犹存。每晨往，辄见有香一枚插石炉中，讶之。一夕，乘月明，攀葛而往。夜半，有草衣葛屦者携灯来，就炉燃香礼佛讫，因起与问讯，时携壶茗，即以一杯奉之，草衣人亦举手为礼，复挈灯自西山丛树间去。明日再往，又遇之，乃以壶茗相报，饮之，甚清芳。与之语，不甚酬答，顾举止似有道者，灯影明灭，又从榛莽中没，其行甚速，后不复见。又数年，阔禅居高邮某寺，人问以事，答曰：「出头椽子先烂。」三问三答，皆如是，人不详其恉也。

　　珠明寺和尚之痴

　　光绪时，苏州珠明寺有痴和尚者，蓬头垢面，嬉笑无度，其状类痴，人因以号之。常数日不食，或一日而食数日之食。冬夏衣一短布衲，不易亦不敝。畜一黑犬，跬步不离.晨必出城，登枫桥，向西方呼吸，良久而返。市中果饵鲑菜，任意攫食。食毕，纳其余于袖。凡经其攫食者，是日利市三倍，故人皆乐之，不责直，和尚亦从不予直也。若强之食，则必如直而偿。或却之，则投其钱而去。好与儿童嬉，袖中物辄分给之，亦有索之而不与者，莫测其意也。

　　一日，至日昃不起，寺僧异之，窥其户，异香满室，入视，则圆寂矣。舁之，轻如蝉翼。其所畜黑犬寻亦死。

　　慧辨为老法师

　　天台僧慧辨者，人皆呼为老法师，相传生于元末，五六百岁人也。终日面壁卧，不食不饮，冬夏一单布袄，不易亦不垢。有客至，愿见者，有僧为之通报，老法师谓可见，则引入。客揖之，老法师亦和南，无多谈，但示一二隐语，初不解所谓，至后始验。貌如六七十岁，问其寿，亦不答，但云门前柏树，为幼年所植。树奇古，龙鳞斑驳，两人围之不能尽，则其年可想矣。

　　粤寇扰浙后，东南几无完土，而天台山独无恙，各庙及茅篷僧众，约有五百余人，渐至乏食，众议若下山募化，恐撄锋刃，否则饿且死，不知所从，谋请老法师度之。于是众跪床下问计，老法师起立曰：「勿急，汝等尚有三日粮，至四日，自有施主至，可静待之。」众知其能前知也，皆大欢喜，各散。某乡巨室张某之太夫人素好佛，夜梦金身罗汉向化粮米，问在何处，曰：「天台山。」惊醒，开目犹见金光一闪.因念山僧甚众，今四野有烽烟，必大困乏，亟辇运米三百石济之。适粮尽，众大悦，知其能化身为菩萨也。有疾病者问吉凶，仍掉首不答。光绪戊寅秋，忽饮水数斗，端坐合掌，玉柱下垂，示寂而去。

　　寺僧为浪荡子所窘

　　杭有浪荡子二人，一日，约诸友游三潭印月。其地故有一寺，沙弥进茶、藕粉、果盒。众啖毕，掷钱桌上去。沙弥收盒碗，嫌钱少，亟出索增，乃随意与若干。沙弥曰：「照例，茶每碗当若干，藕粉每碗应若干，果盒又须若干，须照付。」诸人不与.沙弥乃邀数僧出，争索再四，且曰：「寺邻有彭大人与吾方丈至好，不愁汝等狡赖。」彭大人者，彭刚直也，居退省庵，与寺邻。众闻言，不答径去。逾数日，忽有二人衣饰华丽，棹小舟至，便入客座。其一人踞坐炕床，若贵介状，其一若仆人，侍侧装水烟。寺僧等觇知其状，亟出珍食为献，客忽睨仆言曰：「凤林寺，大寺也，吾捐银四百圆，似太寒俭。」僧闻言，潜去。顷之，主僧来，修礼甚恭，因持缘簿前曰：「请大檀越发婆心施舍。」客睨仆曰：「亦四百圆，何如？」仆微颔之。客乃大书于簿，谓僧曰：「吾顷以小舟来，大船舣湖心亭，能随我往取乎？」僧欣然随往，至则不见大船。客请与同登岸，忽出不意，按其首纳置便桶中，大声问曰：「彭宫保与汝至好，汝何不请其来救？」语毕，急棹舟去。僧头面尽溺，立湖心亭旁，狂呼久之，始有一瓜皮艇过，呼载回寺。诘僧众，始知此二人即前浪荡子也。

　　寺僧为屠某所愚

　　有士人屠某者，尝寄居武昌某寺，其斋窗俯临山下。尝以小故恨僧。一日，武昌守之，眷属游寺，僧出迎如仪.不意官眷怒，挥令去，僧罔测所以。翌日，守即嘱江夏县逐僧，僧踉跄出。后乃知实屠瞰知官眷将至，乃戴僧帽探首窗外，作诸般佻达状，将近则去，官眷疑即僧所为，故怒，归愬之守，致被逐也。屠后为江西知县.

　　西蜀国添一如来

　　长沙东安寺有僧死，众僧倩某名士为一挽联，某提笔书之曰：「东安寺死个和尚。」众僧哗曰：「死一和尚，谁不知，而烦君呶呶耶？」某曰：「何必急急，且看下联便知。」因续书曰：「西蜀国添一如来。」众僧始欣呼而退。

　　专西为赤脚活佛

　　专西，名授心，俗姓毛氏，浙东人。生而茹素，不食荤乳。长而厌恶尘劳，立志出家。年十八，投其邑之城西小灵山戒庵德祖座下披薙，未及受具，德祖疾笃.专西思佛教鸿阐，端赖斯人，我生如朝露，命何足惜。是夜，以檀汤澡浴于三宝龙天前，焚香哀祷，旋至寝室，剖腹割肝，将以调药而救德祖。痛眩仆地，移时始苏，匍匐至床，东方已白矣。时长庆静安和尚为小师，专西命之调药，即惊告德祖，遂不果服。德祖乃召之前而抚慰曰：「子虽勇于孝慈，终非比丘正行。况余自知时至，观念无生，生本无生，何有诸灭，斯皆子妄想之所为。惟念子之诚，且为子留数月耳。」及专西至小明因永智发祖座下受具归，甫一月，德祖已告寂矣。

　　专西诚孝出于天性，悲恸逾恒.既为德祖经理丧葬而毕事，未几，即以院事交其法弟莲塘，而自出外参学，行头陀行。冬夏一衲，赤足露顶，坚持戒行，专心净土。其于禅净不二之奥，洞彻玄妙，故海内诸善知识无不接许，世所称为赤脚活佛者是也。

　　光绪辛巳秋，专西罢参，归小灵山。时值亢旱，四乡之民方皇皇求雨，县令孙某忧之，朝夕祈祷而未有效。专西以慈悲内熏，直谒孙，慰令毋忧，以祈雨自任。翌日，携钵至寒坑求雨，取得一物，状如守宫，较长数寸，反小灵山，立坛持呪，礼拜六时，第三日寅刻即雨，顷刻复霁.孙遣李肖岩诸人往，求其再祷，专西曰：「不劳诸公忧念，衲以明日为限，当大致甘霖。」是夜，专西苦切恳求，终宵顶礼，翌日午后，果大雨若注，郊原水足。孙及诸缙绅上山谢雨，执弟子礼甚恭，并手书「钵龙降泽」四字以颂之，专西亦默默无笑容。孙叹曰：「今而后知僧德渊玄，不可思议及之也。」忻然而归.自后，无论士夫男女，咸以参谒慈颜，闻一善语为幸。专西亦以斯为导善化恶之因缘，有求皆说，咸使欢喜。

　　专西以少年苦行过度，早见衰颓，因于壬午冬闭关一室，谢绝众缘，二时功课外，日策弥陀圣号十万，《大悲心咒》百八遍，观音、势至二菩萨名各千声，本师教主及西方三圣各三十拜，昼夜行道，寒暑无间.并于关中饲养猫犬各一，日为皈依说戒，猫不捕鼠，犬不秽食。迨三周而功圆，遂于乙酉秋九月十九大士成道日出关，四众欢迎，跄跄济济，道德荣誉，斯为极矣。惟电光易逝，月不常圆，十一月初，即示疾。薄痢数日而愈，惟肢体疲颓，反觉沉重。诸僧侍护，不之许，曰：「出家人各有功课，切勿彼此相悞。若果时至，自当唤汝。」迄月之二十六日戌时，唤徒孙等近榻，曰：「吾今宵西方去也，速备香汤来。」沐浴已，净发更衣，跏趺一榻，自举赞礼西方赞，嘱诸僧和之，金石之声，不减常日。赞毕，讽偈念佛，至百十句，声渐低下，忽举首曰：「吾去矣，汝等珍重。」昂然称佛一声，声振窗屋，泊然而逝。其关中所畜之猫犬，入夜亦化去，人皆谓其随之往矣。当时合邑缁风为之一变。专西德腊五十有八，戒夏三十有九，塔于龙山石人峯下。

　　三喇嘛通俄

　　三喇嘛者，在东蒙诸旗极骄贵，东郭罗斯王为其义兄弟，王子为其义子。王之立，不以正，三喇嘛有力焉，遂干预其事。时俄人初营东清铁路，三喇嘛与周冕通，先以地押与俄人，已而遂为俄人得，故三喇嘛甚富。偶游俄妓家，辄以人挟俄帖往。时程德全方为黑抚，欲杀之。三喇嘛与京朝贵人多往来，程无如何。后檄令赴质哈尔滨，中俄官会审，三喇嘛虽不通汉文，而汉语甚善，辩论滔滔，问官竟不能屈之。

　　海月宽裕愿持之渔色

　　江苏通州治之南，有紫琅山焉。山僧世奉泗洲大圣，灵着江淮间，春秋佳日，士女之入山顶礼者，实繁有徒，岁获香火钱殆逾万金，为众头陀所朋分，其寺之富，遂冠绝一时矣。山僧旧有七房，房各十数人。僧平时既不理经诵佛，惟更番供奉香火，往来近村人家，或构香巢，或设烟窟，村妇以僧富，亦多方媚之。

　　僧之艳福最著者，首为海月，又名之为百炼金刚。次为宽裕，近山村妇与之结识者，凡十二人。再次为愿持。皆以渔色闻于光绪时.愿持有山田一方，在旧蒲塘。田为尹某承佃，愿持岁往征租。尹有女一，貌颇可人。愿持涎之甚，因乘收租之便，而与之暗结不解缘。女亦钟情人，每于夏日，托名礼佛，必登山问讯一次，亦视以为例。一日，女至山，愿持他往。宽裕见之，强曳至佛床，效海和尚与潘巧云故事。迨愿持归，见女鬓钗乱蓬，心知有异，质之女，女坚不承。愿持乃以西瓜进，女食之，腹陡痛，归未数日，香魂一缕，果作九天仙女去矣。愿持悔无以报，乃倩宽裕往蒲料理，允女母以岁免租金，更益以香火钱，以为母赡养费，女母不得已而允之。

　　越岸自净为僧

　　苏州阊门外社坛之东，有宝莲寺，古剎也。光绪某年，有越岸者，止其地，寺遂大兴.越岸，名静海，浙江太平人，俗姓朱。父子荣，母氏卢，生二子，越岸其次也。少孤，伯父某为阛阓中人，稍有资，无子，欲以越岸为嗣，命理其业.居肆，郁郁不乐，一日，读《三国志演义》忽大感悟，以为人才如诸葛、关、张，可谓第一辈流矣，然皆功未成而身先死。吾辈仰希古人，千万不及一，而欲于世立功名，不亦难哉。一念之顷，悟出世因，遂欲投身浮屠。母不之许，乃私祷于佛曰：「沈沦五浊，非智也；逃母出家，非孝也。以是二难，计将安出？」虔祷累月，夜梦老人手刳外肾，现象相示，顿悟。诘朝欲试之，手战而止。次夜，复梦如初，意遂决，持纤刀试之，砉然自解，殊无痛楚。逾月，创合，白母。母大骇，曰：「初止汝者，将望汝成人也，今既自净，安用汝！行矣，勉之！」

　　于是越岸往礼天台济舟大师，披薙为沙弥，其年十有八也。越三年，受戒于国清寺，遂住禅堂，参究性理。又得莲舟大师指示，其道益明。年三十三，闻苏州灵鹫寺讲经，杖锡以往。宝莲寺住持能诠遇之，与语，相洽，欲延入己寺，不允，径至木渎镇，闭关山居，足不入市者三载.无何，能诠西逝，讣书敦促，诸剎尊宿复强之行，乃遂主宝莲丈席焉。

　　初，寺遭兵燹，仅存遗址。能诠兴建地藏、观音二殿，越岸继其后，勤修佛事，内明理观，苦行过人，檀那信悦，随喜布施。癸巳，入闽采木，徧历岩穴，得材无算，关梁节节，备受艰阻。乃亲叩关督，牒求免税，挫折万状，久请得许，千寻巨木，沿流东下，顺行无阻。以至诚得佛力，故佛斋殿舍，次第落成，规制崇闳，岿然巨剎.两兴戒坛，高德来会，禅规戒律，为吴中首。道果成就，竟于壬寅六月之望圆寂。

　　越岸尝于先数月，梦一世界，净如琉璃，身处其中，光明无量。自知不久人世，尝举以语其弟子。示寂之顷，趺坐禅床，集着四众，为说涅盘，复与众诀曰：「一超直入，决定往生，勉旃同学，努力精进！」言讫，诵佛而逝。距生于道光庚子正月十日，世寿六十有三，僧腊四十有五，其戒年，其法纪，则皆未之悉。

　　越岸状貌奇伟，声出丹田，日诵《法华经》七卷，历三十年不稍懈，并能研求宋儒语录。尝曰：「仁者见之谓之仁，知者见之谓之知。百姓日用而不知，见之者，盖见性也；不知者，盖不知复性也。」又曰：「《中庸》首章言道极深，首言戒慎恐惧，次言喜怒哀乐之未发，竿头日上，进益加密，惜今世读者不知体验耳。」其言粹然，深入至理，盖以释而通儒也。

　　僧有不坏肉身

　　不坏肉身者，凡佛教中菩萨、罗汉、声闻以及高僧皆有之。乃由禅定之功，或戒行之力，自然不坏，不藉他力而为之。此无价值之可言，乃无上之珍，国家之宝也。

　　河南祥符、中牟间，有水月庵高衲淡如者，俗姓平，年八十五而示寂。先一日，嘱其徒曰：「吾死，当归骨于庵，俟三岁后发之，如体已败，焚之可也，否则必有为吾更衣者至，汝识之。」其徒孙寂凤，亦浮屠之有行者，奉其遗教，如期发龛，则淡如端坐于内，衣化尘飞，抚其体，坚过铁石，扣之，铿铿有声。远近观者云集，中牟令韩某亦至，愕然曰：「师昨入吾梦，乞吾银五两有奇，为一衲，其将欲饰金以示不坏之身乎？」随召匠来，问其所需，果符梦中所乞之数。后金像即奉于龛，士女焚礼不绝.有一营卒心疑其伪，潜以刃刺其臂，血缕缕涌出。营卒大惧，投地忏服，急以金涂所刺处，刃口终不可合。庵僧因加扃键，遇心意虔诚者，始为之启观.江苏兴化县南门外圆通庵，有济生和尚肉身在焉。济生于明末，出家京都万寿贤良寺，赐紫沙门弘量广禅师为之剃度。而天性纯厚，露顶赤足，日念阿弥陀佛号十万声无间断。康熙某年，示寂于草屋，三年之久，人无知者。其徒云峯大师云游归来，始觅得，见其趺坐如生，遂与其地信士集资装金以供奉之。

　　安徽铜陵县大通和悦洲莲花寺，有德风和尚肉身。德风为颖州某氏子，以朝礼九华，经和悦洲，为众士绅留居于洲上之财神庙.德风以其地为朝九华必经之地，因改为莲花寺，接众挂单，自此道风远播。于光绪壬午圆寂。十年，开缸视之，爪长发生，面貌如故，洲人乃为装金供奉于寺。

　　浙江普陀山狮子洞，有仁光上人肉身在焉。仁光为建德李氏子，早丧父母，自幼茹素念佛，舍家作观音堂。晚年，忽悟人生之若梦，至普陀山狮子洞落发，虔修梵行，科头赤脚，发结如角，二十年未出洞门.每仰天祷曰：「愿速成菩提，永远护持观世音菩萨道场。」光绪戊申八月十五日示寂，世寿八十九岁，僧腊二十余年。死时，谕其徒曰：「吾当禅坐缸中，三年后可开视，无烦汝等募化，吾自装金。」又言如何创造，如何布置之法。嘱毕，合掌瞑目，念佛而逝。
</div>
    <div class="pagination">
<a href="清稗类钞_page95.html">上一页</a><span>...</span><a href="清稗类钞_page91.html">91</a><a href="清稗类钞_page92.html">92</a><a href="清稗类钞_page93.html">93</a><a href="清稗类钞_page94.html">94</a><a href="清稗类钞_page95.html">95</a><span class="current-page">96</span><a href="清稗类钞_page97.html">97</a><a href="清稗类钞_page98.html">98</a><a href="清稗类钞_page99.html">99</a><a href="清稗类钞_page100.html">100</a><a href="清稗类钞_page101.html">101</a><span>...</span><a href="清稗类钞_page97.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
