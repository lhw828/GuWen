<!DOCTYPE html>
<html>
<head>
    <meta charset="UTF-8">
    <title>册府元龟 - 第 40 页/共 736 页</title>
    <style>
        body {
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
    </style>
</head>
<body>
    <h1>册府元龟 - 第 40 页/共 736 页</h1>
    <div class="content">黄帝曰：观天之道执天之行尽矣。《老子》曰：我无为而民自化我好静而民自正信所谓知之修练涤除冲览拱默垂衣而致治犹龙变化而莫测本其妙用归诸自然故乃凝神御变抱一执契无可无不可者矣。自汉之世崇其言於宫孝武以降混其术於神仙或严祠於掖庭或讲议於斧广设坛醮亲受符录兮报应与时偕行虽崇奉之至亦未能清净如此也。唐称景胄茂畅真气灵宇相望黄冠交英尊其虚无之论列於儒学之科与夫大易神道设教洪范建用皇极爱民治国之要其归一揆耳。
後汉桓帝延熹八年正月遣中常侍左之苦县祠《老子》。
十一月使中常侍管霸之苦县祠《老子》。
九年七月祠黄老於濯龙宫（文为坛饣希浮金铅器设华盖之座用郊天乐），於是百姓稍有奉者後遂转盛。
晋哀帝雅好黄老断饵长生药。
後魏道武好黄老之言诵咏不倦数召诸王及朝臣亲为说之。
太武太平真君三年正月甲申帝至道坛亲受符法驾旗帜是时道士寇谦之字辅真南雍州刺史赞之之弟自云：寇恂之十三世孙早好仙道有绝俗之心少修张鲁之术服食饵药历年无效幽诚上达有仙人成公兴不知何许人至谦之从母家佣赁谦之尝觐其姨见兴行貌甚强力作不倦请回赁兴代已使役乃将还令其开舍南枣田谦之於树下坐兴恳发至勤时来看谦之谓曰：汝但力作何为看此二三日後来复看之如此不已後谦之十一曜有所不了惘然自失兴谓谦之曰：先生何为不怿谦之曰：我学累年而近周髀不合以此自愧。且非汝所知何劳问也。兴曰：先生试随兴语布之俄然便决谦之叹伏不测兴之深浅请师事之兴固辞不肯但求谦之为弟子未几谓谦之曰：先生有意学道，岂能与兴隐遁谦之忻然从之兴乃令谦之洁斋三日共入华山令谦之居一石室自出采药还谦之食药不复饥乃将谦之入嵩山有三重石室令谦之住第二重历年兴谓谦之曰：兴出後当有人将药来但食之莫为疑怪寻有人将药而至皆是毒虫{自死}恶之物谦之大惧出走兴还问状谦之具对兴叹息曰：先生未便得仙止可为帝王师耳兴事谦之七年而谓之曰：兴不得久留明日中应去兴亡後先生幸为沐浴自当有人见迎兴乃入第三重石室而卒谦之躬自沐浴明日中有叩石室者谦之出视见两童子一持法服一持钵及锡杖谦之引入至兴尸所兴然而起著衣持钵执杖而去先是有京兆灞城人王胡儿其叔父亡颇有灵异曾将胡儿致嵩别岭同行观望见金室玉堂有一馆尤珍丽空而无人题曰：成公兴之馆胡儿怪而问之其父曰：此是仙人成公兴馆坐失火烧七间屋被谪为寇谦之作弟子七年始知谦之精诚远通兴乃仙者谪满而去谦之守志嵩岳精专不懈以神瑞二年十月乙卯忽遇大神乘驾龙导从百灵仙人玉女左右侍卫集于山顶称太上老君谓谦之曰：往辛亥年嵩岳岭灵集仙宫主表天曹称自天师张陵去世已来修善之人无所师受嵩岳道士上谷寇谦之立身置理行合自然才任范首可处师位吾故来观汝授汝天师之位赐汝中音诵新科之诫二十卷号曰：并进言吾此经诫自天地开辟以来不傅於世今运数应出汝宣吾新科清整道教除去三张伪法租米钱税及男女合气之术大道清虚，岂有斯事专以礼度为首而加之以服食闭练使九疑人长容之等十二人授谦之服气道引口诀之法遂得辟气盛体轻颜色殊丽弟子十馀人皆得其术泰常八年十月戊戌有牧土上师李谱文来临嵩岳云：老君之玄孙昔代郡桑乾以汉武之世得道为牧土宫主临治三十六土人鬼之政地方八十万里有奇盖历术一章之数也。其中为方万里者有三百六十万遣弟子宣教云：嵩岳所络广汉平土方万里以授谦之作诰曰：吾处天宫敷演真法处法道年二十二岁除十岁为童蒙其馀十二年教化虽无大功。且有指授之劳今赐汝迁入内宫大真大宝九州真师治鬼师治民师继天师四录修勤不懈依劳复迁赐汝天中二真大文录劾召百神以授弟子文录有五等一曰阴阳大官二曰正府三曰正房真官四曰宿宫散官五曰并进录生坛位礼拜衣冠仪式各有差品凡六十馀卷号曰：录图真经付汝奉持辅佐北方太平真君出天宫静轮之法能兴造克就则起真仙矣。又地上生民末劫垂及其中行教甚难但令男女立坛宇朝夕礼拜。若家严君功及上世其中能修身炼药学长生之术即为真君种民药别授方销炼金丹英玉浆之法皆有诀要上师李君手笔有数篇其馀皆正真书曹赵道覆所书古文鸟迹篆隶杂体辞义约辩宛而成章大与世礼相准择贤推德信者为先勤者次之。又言二仪之间有三十六天天之中有三十六宫宫有一主最高者无极至尊次曰：大至真尊次天覆地载阴阳真尊次洪正阳尊姓赵名道隐以殷时得道牧土之来赤松王乔之伦及韩终张世安刘根张陵近世仙者并为翼从牧土命谦之为子与群仙结为徒友幽之事世所不了听谦之具问一二告焉经云：佛者昔於西胡得道在四十二天为延真宫主勇猛苦教故其弟子皆髡形染衣继绝人道始光初奉其书而献之世祖乃令谦之止於张曜之所供其食物时朝野闻之。若存。若亡未全信也。崔浩独异其言因师事之受其法术，於是上疏赞明其事曰：臣闻圣王受命则有天应而《河图》雒书皆寄言於虫兽之文未。若今日人神接对手笔粲然辞旨深妙自古无比昔汉高虽复英圣四皓犹或耻之不为屈节今清德隐仙不召自至斯诚陛下侔踪轩黄应天之符也，岂可以世俗常谈而忽上灵之命臣窃惧之太武欣然乃使谒者奉玉帛牲牢祭嵩岳迎致其馀弟子在山中者，於是崇奉天师显扬新法宣布天下道业大行浩事天师礼拜甚谨人或讥之浩闻之曰：昔张释之为王生结袜吾虽才非贤哲今奉天师足以不愧於古人矣。及嵩高道士四十馀人至遂起天师道场於京城之东南重坛五层遵其新经之制给道士百二十人衣食斋宿祈请六时礼拜月设厨会数千人太武将讨赫连昌太尉长孙嵩难之太武乃问幽微於谦之对曰：必克陛下神武应期天经下治当以兵定九州後文先武以成太平太平真君三年谦之奏曰：陛下以真君御世建静轮天宫之法开古以来未之有也。应登受符书以彰圣德太武从之，於是亲至道坛受符录备法驾旗帜尽青以崇道家之色也。自後诸帝每即位皆如之景穆太子见谦之奏造静轮宫必令其高不闻鸡鸣狗吠之声欲上与天神交接功役万计经年不成乃言於太武曰：人天道殊卑高定分今谦之欲要以无成之期说以不然之事财力费损百姓疲劳无乃不可乎！必如其言未。若因东山万仞之上为功差易太武深然景穆之言但以崔浩赞成难违其意沉吟者久之乃曰：吾亦知其无成事既尔何惜三五百功九年谦之卒葬以道士之礼先於未亡谓诸弟子及吾之在汝曹可求神仙吾去之後天宫真难可复遇设会之日更布二席於上师坐前弟子问其故谦之曰：仙官来是夕卒前一日忽言吾气息不理腹中大痛而行止如常至明旦便终须臾口中气状。若烟上出空中至天半乃消尸体引长弟子量之八尺三寸三日已後稍缩至敛量之长六尺六寸，於是诸弟子以为尸解变化而去不死也。时有京兆人韦文秀隐於嵩高徵诣京师太武曾问方士金丹事多日可成文秀对曰：神仙幽昧变化难测可以ウ遇难以预期臣昔者受教於先师曾闻其事未之为也。太武以文秀关右豪族风操温雅言对有方遣与尚书崔赜诣王屋山合丹竟不能就是时方士至者前後数十人河东祁纤好相人太武贤之拜纤上大夫频阳绛略闻喜吴邵道引养积年百馀岁神气不衰尝农阎平仙博览百家之言然不能达其意辞占应对义旨可听太武欲授之官终辞不受扶风鲁祈连赫连屈子暴虐避地寒山教授子弟数百人好方术少嗜欲河东罗崇从之常饵松柏不食五自称受道於条山太武令崇还乡里立坛祈请黄老云：条山有穴与昆仑蓬莱相属入穴中得见仙人与之往来诏令河东郡给所须从穴行百馀步遂穷後召有司以崇诬罔不道奏治之太武曰：崇修道之人岂致欺妄以诈於世或傅闻不审而至於此古之君子进人以礼退人以礼今治之是伤朕待贤之意遂赦之。
文成兴光元年二月帝至道坛登受图礼毕曲赦京师班赏各有差。
献文天安元年三月辛亥帝幸道坛亲受符曲赦京师（时东莱人王道翼少有绝俗之意隐韩山中四十馀年断粟食荽通达经章书符尝隐居深山不交世务年六十馀献文闻而诏青州刺史韩颓遣使就山召之翼乃赴都献文以其仍守本操遂令增给衣食终身）。
孝文太和十五年秋诏曰：夫至道无形虚寂为主自有汉以来置立坛祠先朝以其至顺可归用立寺宇昔京城之内居舍尚希今者里宅栉比人神猥凑非所以祗崇至法清敬神道可移於都南桑乾之阴岳山之阳永置其所给户五十以供斋祀之用仍名为崇虚寺可召诸州隐士员满九十人迁雒移邺踵如故事其道场在南郊方二百步以正月七日七月七日十月五日坛主道士哥人一百六人以行拜坛祠之礼。
後周武帝天和四年二月帝御大德殿集百僚道士等讨论其药帝赋诗以记其迹仍敕於师正所居置隆唐观及帝营奉天宫特置仙游门以通师正所止之谷。
唐中宗神龙元年二月制天下诸州各置观一所咸以大唐中兴为名。
睿宗景元年十月制以雒州襄王府宅为太安国观。
十二月癸未制曰：玄元皇帝朕之始祖无为所庇不亦远乎！第八女西域公主第九女昌隆公主性安虚白神融皎昧并令入道奉为天皇天后宜於京城右造观仍以来年正月令二公主入道。
二年正月加银青光禄大夫行太子率更令史崇玄为金紫光禄大夫太清观主。
三月癸酉制为皇女金仙玉真二公主於京城各置一观仍以金仙玉真为名。
四月手制曰：朕闻释及玄宗理均迹异拯人救俗教别功齐岂於中间妄生彼我不遵善下之旨相高无上之法有殊圣教颇失彝章自今每缘法事集会僧尼道士女冠等宜令斋行并进。
玄宗开元八年六月道士叶法善卒制曰：故道士鸿胪卿员外置越国公叶法善天真精密妙理幽畅包括秘要发挥灵符固以默难原希夷罕测而精栖蓬阆迹混朝伍保黄冠而不扌┧加紫绶而非荣卓尔孤秀泠然独往胜气绝俗真风无尘金骨外耸珠光内英斯乃体应中仙名升上德朕尝听政之暇屈询至道公以理国之法屡奏昌言谋参隐讽事宣弘益叹徽音之未冫民悲形解之俄留何莫遗歼良奄及永惟平昔感怆於怀宜申礼命式贲泉壤可赠越州都督（法善三世为道士皆有摄养占卜之术高宗闻法善名徵诣京师法善自高宗则天中宗殆五十年常来名山数诏入禁中尽礼问道然排挤佛法议者或讥其向背以其术高终莫之测也。睿宗即位称法善有助之功先天二年拜鸿胪卿封越国公仍旧称为道士止于京师之景龙观。又赠其父为歙州刺史当时尊宠莫与为比年九十卒）。
九年三月置石柱於景龙观令天台道士司马承祯依蔡邕石柱三体书写《老子》道德经。
十年正月己丑诏两京及诸州各置玄元皇帝庙一所并置崇玄学其生徒令习道德经及庄列《文子》等每年准明经例举送。
四月帝梦京师终南山趾有天尊之象求得之於楼观之侧。
十四年九月制曰：玄元皇帝先圣宗师国家本系昔草昧之始告受命之期高祖应之遂於神降之所置庙改县曰：神仙近日庙庭屡彰嘉瑞处荷灵应祗庆载深宜令本州择精诚道士七人於羊角庙中洁斋焚香以崇奉敬。
十八年十月命集贤院学士陈希烈等於三殿讲道德经侍中裴光庭等奏曰：尧舜以揖逊而理汤武以干戈而兴或劳神以苦形。且役智而憔虑有生之类虽亦闻於小康无为之风故未臻於大道今陛下化成天下与道玄同小其有为之迹弘此不言之教将以去华归本削伪存真其为道德之乡固在老庄之术遂命集贤院学士中书舍人陈希烈谏议大夫王回质侍讲学士宗正少卿康子元赞善大夫冯朝隐等於三殿侍讲敷畅真文演襄城之七圣及姑山之四子理之於国唯清唯净之风之於身久视长生之道圣化玄运寰瀛乐康咸日用而不知实旷代之未有臣忝职司望编入史册宣示天下帝手诏报曰：朕处守宗祧祗膺历数夙夜兢惕惧不克胜求贤臣而委之谋猷延学者而资其博洽用扶不逮雅致咸和既内平而外成。且刑清而讼息端拱多暇留意典坟以为道者玄妙之宗德为教化之本讲讽微旨稽详秘文庶无为而政成不宰而物应岂敢比德尧舜论功汤武者哉！然必先正其心深思逮於遐迩务惟齐俗亦欲申於兆庶必。若同归清净共守玄默所陈编示良用多惭。
十九年正月壬戌置五岳真君祠庙各於岳下选德行道士数人焚香洒扫焉初司马承祯隐於天台徵至京师承祯因上言五岳神祗皆是山林之神非真正之神也。五岳皆洞府各有上清真人降任其职山川风雨阴阳气序是所理焉冠冕章服佐从神仙皆有名数请立斋祠之所帝从其言因敕五岳各置真君祠一所其形像制度皆令承祯推按道经创意为之。
二十年四月己酉敕曰：五岳先制真君祠庙朕为苍生祈福宜令祭岳使选精诚道士以时设醮及庐山使者青城丈人庙并准此祭醮。
二十年正月制曰：《老子》道德经宜令士庶家藏一本每年贡举人量减尚书论藏一两条准数加《老子》策俾尊崇道本弘益化源今之此敕亦宜家置一本每须三省以识朕怀侍中裴光庭等奏曰：伏见昨日一敕教示百僚爰及兆庶圣恩博洽德泽如天亦既生成载加诲勖莫不迁善咸知向方臣忝在枢衡未有弘益忽承天奖旷。若发蒙虽羲轩上皇尧舜至德无以加也。天下幸甚云：云：望编入国史以示将来从之诏曰：玄元之教家国是资匪为先祖贵申道本所以首岁元日因行春令清净之政期诸相国乎！为官择才可以先淳素也。
二月逸人张果就徵张果不知何许人也。则天时隐於条山往来汾晋间时人傅其有延年秘术自云：年十千岁尧时为侍中人莫之辨则天遣使召之果佯死不赴後人复见之往来镇州山中镇州刺史韦济以状闻玄宗令通事舍人裴晤往迎之果对使绝气如死人之状良久渐苏晤不敢逼驰还具奏玄宗。又遣中书舍人徐峤赍玺书以邀迎之果乃随峤至东鲁肩舆入宫中玄宗亲访以理道及神仙药饵之事寻下制曰：镇州张果先生游方之外者也。迹先高尚心入窈宜足混光尘召至城阙莫详甲子之数。且谓羲皇上人问以道枢尽会宗极今将行朝礼爰升宠命可银青光禄大夫号曰：通玄先生其年请入镇州赐以衣服及杂采等便放归山为造栖霞观於隐所十二月侍讲学士陈希烈等讲书毕黄门侍郎同中书门下平章事裴耀卿等奏曰：臣等伏承陛下讲读尚书《周易》道德庄列毕圣心弘道国训崇儒玄风远被更自兹始况以事殷四海念切万方日午罢朝既披文於内殿风回问俗亦函丈於行宫汉皇乙夜无以过此悟老庄之旨齐物而仁恕以行运尧舜之心稽古则宪章攸备钩深致远不疾而速陶钧庶类品物之欢幸实深弘奖大猷简策之辉光载远臣等叨陪献纳窃奉音徽庆耀之诚倍百常品伏望付史官腾芳盛烈帝手诏报曰：尚书雅诰《周易》精微朕幼奉师资未穷奥义故时令讲说耳至乎！《庄子》及道德经递为表里详其所指触类繁多既问广成之道复得方明之相况之今日千载一时故弘斯义以喻卿也。编绪简牍随卿意焉文武百官尚书左丞相集贤院学士萧嵩奏曰：伏见去年以来有敕令集贤院学士工部侍郎陈希烈谏议大夫王回质膳部郎中冯朝隐等每日侍讲玄元皇帝道德经及《周易》尚书《庄子》等以今月二十四日讲毕臣闻尧放上代之文以成其圣舜观古人之象以著其明是知道有可尊礼忘於贵不唯聚学将以范人伏惟开元神武皇帝陛下明实天聪举惟圣作道风允洽文教克成犹尚以广生知以从积学事必稽古书皆作徵尊祖而习老经体天而观易象追广成之说则问以庄篇考唐郊之旧则详於尧典日者北祠后土东幸温泉或地涉风沙或天将寒雪而讲筵必集帐殿如初足以知好学之志彰克勤之德虽包羲画卦夏禹受书曷以臻兹臣等忝在朝列预闻帝道伏请宣付史官颁示天下帝手诏曰：爰开集贤引进儒道退朝讲读盖亦其常岁月周施颇寻章句其雅诰则稽之於古以质今其道真则取之於真不崇其放理国之要可不谓然乎！宣付史官依卿所请。
二十二年十月敕曰：道家三元诚有科诫朕尝精意祷亦久矣。而初未蒙福念不在兹今月十四日十五日是下元斋日都内人应有屠宰令河南尹李之勾当扌总与赎取其百司诸厨日有肉料亦责数奏来并百姓间是日并停宰杀渔猎等兼肉料食自今已後两都及天下诸州每年正月七月十月元日起十三至十五兼宜禁断。
二十三年三月癸未亲注《老子》并修疏义八卷及至开元文字音义三十卷颁示卿士庶及道释二门听直言可否文武百官右丞相萧嵩等奏曰：臣等准敕牒问百司并宣示道俗各得报称咸以为玄言造微字说该洽刊成代则钦。若圣规观妙知常以埏埴而为体宿疑前失区条流而毕正是以发挥道教弘长儒风既以化人。且闻端本虽旁求异义载伫天心而四海同文一辞宁措并请编入史册藏之衤必府许之。
六月庚寅嘉州峨眉山醮坛有神灯遍照诸峰群萃成响。
二十四年八月庚午都城道士於龙兴观设斋发扬御书道德经上表请降中夜亲王宰相及朝官行香并献蔬食许之九月赠故道士王友真为银青光禄大夫。
二十五年正月癸未以道士尹为谏议大夫集贤学士兼知史官事特赐朝散阶制曰：古者置长过之官立司过之史所以书君举箴王阙不次而受惟才是与道士尹识洞微妙心游淡泊祗服玄元弘敷圣教虽混万物独诣於清真而博综九流兼通於儒墨方贵无名之朴期不言之化资其妙道彼周行宜居纳诲之职仍在记言之地上表恳让诏许衣道士服视事乃受职。
二十六年正月丁丑亲迎气於东郊毕制道释二门皆为圣教义归弘济礼在遵崇其天下观寺大小各度十七人简择灼然有经业戒行为乡闾所推仍先取年高者。
二十七年十二月宰臣牛仙客李林甫奏曰：臣等伏见皇太子送十一月德音付史官伏承陛下前月五日将欲巡幸渭北是夜梦玄元皇帝曰：明日子欲游乎！北神不在此事宜止五更当自有应。且子之享国多年矣。何必此日陛下二更便停敕至五更果烈风大起际暮方定伏以玉真体妙莫大於皇极圣明致理孰盛於吾皇繇是感而遂通圣与神合言不测之事示必然之期果兹烈风有叶灵梦既彰陛下之祚更表无疆之休同天地而久长。若符契之徵验臣以上自开辟博考图书神灵效祥帝王膺庆未有。若此之昭著也。臣等谬当枢近。又忝史官预闻德音不胜忭跃伏望宣示百僚颁及中外帝手诏报曰：顷欲渭北近游梦中有命神不守职事不可行出必有名何容易也。赖玄圣垂告灵应果然朕夙夜惊怀福庆斯在春秋记异况在此乎！所请宜依。
二十八年五月帝谓宰臣曰：朕在藩邸有宅在积善里东南隅宜於此地置玄元皇帝庙及崇玄学。
二十九年正月诏曰：三皇之时兆庶淳朴盖繇其上以道化人自兹厥後为政各异我烈祖玄元皇帝禀大贤之德蕴至道之精乃著五千文用矫时弊可以理国家超夫象系之表出彼明言之外朕有处分令家习此书庶乎！人用向方政成不宰虑兹下士未达微言是以重有发明俾之开悟期弱丧而知复弘善贷於无穷两京及诸州各置玄元皇帝庙一所每年依道法斋醮兼置崇玄学於当州县学士数内均融量置令习道德经及《庄子》《文子》《列子》待习业成後每年随贡举人例送至省置助教一人委所繇州长官於诸色人内精加访择补授仍稍加优奖是月亳州奏玄元皇帝庙中之井涌气成五色相映。
二月帝谓宰臣曰：洪州人邬玄宗往在文明中傅玄元皇帝真告於天后曰：我国祚无穷当千万君遂遭禁锢因兹沦丧自非忠义之士感激过人孰能不避死亡之诛竟达神灵之命宜与追赠以慰泉壤其子瑗亦依资授一官制曰：故洪州人邬玄宗往者来应嘉诏次于虢略忽睹玄元皇帝俾之升空中与言使戒天后表国祚中兴之运示宝历无疆之期遂能不顾其身来傅此旨竟遭幽系谅可伤嗟自非竭节本朝孰克犯颜兹日宜加追赠用慰幽魂可赠棣州刺史。
三月亳州奏老君庙九井先涸自奉诏增修观寺九井皆涌及树枯复荣四月漏下後帝谓侍中牛仙客中书令李林甫曰：朕自临御以来向三十年来未尝不四更初起具衣服礼谒尊容盖为苍生祈福也。昨十日前礼谒事毕之後曙色未分端坐静意有。若假忽梦见一真容云：吾是汝远祖吾之形象可三尺馀在京城西南一百馀里时人都不知年代之数汝但遣人寻求吾自应见汝当庆流万叶享祚无穷吾自度其时合吾与汝兴庆中相见汝当大庆吾犹未即言语毕觉後昭昭然。若有所睹朕即命使兼令诸道士相随於京都西南求诸果於县楼观东南山阜间乃遇真容一昨迎到便於兴庆宫大同殿安置瞻睹与梦中无异卿等可入观之仙客林甫俱拜贺上言曰：玄元大圣降见真容感应之徵实符睿德陛下礼至真之道崇清净之源何常不礼敬度诚为苍生祈福故得真容入梦列祖表灵求之西南果与梦协。且兴庆宫者潜龙旧邸王业所兴当此处而告期与嘉名而相会斯乃降於紫府镇我皇家启无疆之休论大庆之应陛下爰舍正殿以为法堂是尊是崇至敬至极殊常之礼将万福而俱臻无外皆覃及亿兆而同庆臣等何幸亲诣瞻礼自然相好谅绝名言开辟以来典籍所载未之有也。请宣示中外编诸简册帝手诏报曰：梦之正者是谓通神於惟圣容果以诚应岂朕德所及而大道是兴再省神灵言犹在耳将贻福业代纪弥多初告以行宫乃置之内殿兼之大庆久属朕躬稽之道德以兹为宝当慈育万姓承神明卿等宗臣宜同朕意愿扬嘉应安敢让焉。
五月庚戌帝梦玄元皇帝告以休期命有司图画真容分布天下乃下诏曰：大道混成乃先於天地圣人立教用敷於宗极故能发挥妙本弘济生灵使秉志者悟往迷方者知复以此救物故无弃人其孰当之粤。若我列祖玄元皇帝矣。朕纂承宝业重阐玄猷自临御以来罔不夙夜涤虑凝想齐心服礼谒於尊容未明而毕事将三十载矣。盖为天下苍生以祈多福不谓微诚上达宗祖垂鉴顷因假寐或梦真容既觉之後昭焉以瞻殊相自然与梦相协诚为密降仙府永镇人寰告我以无疆之休德音在听表我以非常之庆灵贶有期乃昊穹幽赞宗社储休岂朕虚薄能致兹事。若便寝之乃乖祗敬宜令所司即写真容分送诸道采访使令当州道转送开元观安置所在道士等皆具威仪法事迎後象到七日夜设斋行礼仍各赐锡用充斋庆之费自今已後常令讲习道德经以畅微旨所置道学须倍加敦劝使有成益是知真理深远弘之在人不有激扬何以励俗诸色人等有明道德经及庄列《文子》等委所繇长官访择具以名闻朕当亲试别加甄奖今者真容应见古所未闻福虽始於邦家庆宜均於士庶其亲王公主郡县主及内外文武官等并量赐钱至休假之辰宜以素冫食用申庆乐诸道节度使及将士等亦准此其两京及诸州父老亦量赐钱同此欢宴其钱以当处官物充伊尔公卿逮乎！黎献宜勉崇玄化共复淳源宣布遐迩明知朕意戊寅有庆见於亳州真源县玄元皇帝庙兼有白鹤翔於庙门楼。
八月丁亥陵州奏开元观老君真容见仪象分明道士十数人皆见久之方隐请颁示天下从之甲午命有司於兴唐观设斋自内迎玄元皇帝真容於观宰臣百官悉行香有庆见侍中牛仙客中书令李林甫上表贺曰：伏以玄元孚圣感潜通将垂介福必有丕应顷属初夏微阳暂愆自梦协已来频降膏泽变兹秋稼成此丰年。又数日阴通宵澍雨圣容将出天景廓清加以霏烟在天瑞气捧日元符稠叠。若此再三惟皇祖之降灵表吾君以大庆，爰自古昔所未尝闻臣等何人睹兹明应伏望宣付史官帝曰：卿等表言数事皆圣祖启佑应以随迎祗顾薄躬对越灵命编於史册随卿意焉。
九月御兴庆门数亲试明道德经及庄文《列子》举人问策曰：朕听政之暇常读道德经文列《庄子》其书文约而意精词高而旨远可以礼国可以保身朕敦崇其教以左右人也。子大夫能从事於此甚盛加之古今异宜文质相变。若在宥而不理外物而为行遂古之化非御今之道时之术陈其所宜。又礼乐刑政所以经邦国圣智仁义所以序人伦使之废绝未知其旨道德经曰：绝学无忧则乖进德修业之教《列子》力命曰：汝奚功於物。又违惩恶劝善之文二旨孰非何优何劣《文子》曰：金积折廉璧袭无嬴。且申其义《庄子》曰：括与支交相养明徵其言使一理混同三教兼举成不易之则副虚伫之怀有姚子彦靳能元载等策入第各授之以官。
十二月敕曰：朕每念黎庶无忘餐寐冀其家给而足富而。且寿仙济之方莫为道教大圣垂范微言粲然遵而行之其应何远况时将献岁万物发生既叶阳和或存惠养宜令天下诸观起来年正月一日至年终以来常转本际经其四大斋日每百官斋之日常令讲诵庶泽及无外称朕意焉（是年皇太子奏曰：臣弟兄奉恩旨共造大玄观庶凭神力永保圣躬望精选二七人度为道士上曰：道贵清净必在人弘念尔等勤诚用依来请）。
是月亳州奏玄元皇帝庙门之南丁汝家有牛忽变成青牛事符仙瑞请颁示中外许之。
●卷五十四
○帝王部　尚黄老第二
唐玄宗天宝元年正月甲寅陈王府参军田文秀上言曰：玄元皇帝降见於丹凤门之通衢告锡灵符在尹喜故宅帝遣使旁求於函谷故关令尹喜台西一百三十步发之而得时文武百官及宗子僧道咸上表以符瑞感通韫匮真宝潜应年号先天不违愿崇徽号光昭典礼累表入帝固辞不受壬申乃下制曰：神之降休礼无不永言祀必在躬亲朕粤自君临载弘道教崇清净之化畅玄元之风庶乎！泽及苍生时臻寿域积以岁月未尝懈怠岂谓微诚感通烈祖降见乃昭灵命是袭宝符因而求之应言而获亦既至止果表殊徵谅惟秘词不可详说然邦国大庆何以过焉是知神仙所缄造化同固爰初有待经韫匮而多时潜应改元。若符契之相合景福攸介祗畏良深而群官宗室抗疏於外元良诸子屡请於中逮夫缁黄兼彼耆老以至恳诚不已前後相仍愿加天宝之名用易开元之号顾惟菲薄曷以当之。然则玄元在乎！钦承人心难以推拒顺天从众义协至公敬依所请实用多愧斯盖上玄厚载爰及百神孚佑效灵协於睿祖幽赞惟新之历克彰永代之祥宜遵记典式陈昭报以来月十五日玄元皇帝庙。
二月乙酉置玄元皇帝庙辛卯亲享玄元皇帝於新庙京城断屠宰是月诏《史记》古今人表玄元皇帝升入上圣。
三月丙申追号《庄子》为南华真人所著书为南华真经庚子帝曰：《庄子》号曰：南华真人其文列庚桑宜令中书门下更讨论闻奏宰臣李林甫等奏曰：《庄子》既号南华真人《文子》请号通玄真人《列子》号冲虚真人庚桑号洞虚真人其数子并望随号称经从之门下侍郎陈希烈奏曰：臣伏见今年二十日恩制以《庄子》号南华真人《书》曰：南华真经然真经所说皆理身之要发明奥义有十万玄言祖述道经含五千微旨昔常侍讲跪演经文至於七篇陛下顾谓臣曰：其篇有养生主已悟长年之术其次有德充符岂无非常之应臣稽首对曰：陛下德充於内符应於外发言之後必有大庆以应之後篇之中所谓应帝王之篇是也。今玄元皇帝果降灵符彰宝祚无疆之福含真人知来之旨尊以称谓陈其象设希代之礼旷古未闻臣於此经宿愿深重受持读诵三十馀年作礼焚香庶俾神化获逢殊庆倍百常情特望宣付史官以昭灵应许之。
四月戊寅诏曰：化之原者曰：道道之用者为德其义至大非圣人孰能章之昔有周季年代与道丧我烈祖玄元皇帝乃发明妙本汲引生灵遂著玄经五千言用救时弊义高象系理贯希夷非百代之能俦岂六经之所拟承前习业人等以其卷数非多列在小经之目抽言奥旨称谓殊乖自今已後天下应举除崇玄学士外自馀所试道德经宜并停仍令所司更详择一小经代之其道经为上经德为下经庶乎！道尊德贵是崇是奉凡在遐迩知朕意焉戊子命有司定玄元庙告享所奏乐太常奏降神用混成之乐从之。
六月制曰：大道先於两仪天地生於万物是以圣哲之後咸竭其诚今後应缘国家致命表疏簿书及所试制策文章一事已上语指道教之词及天地乾坤之字者并一切半阙宜宣示中外。
九月诏两京玄元庙改为太上玄元庙天下准此。
十月诏曰：善利万物莫先乎！大道孚兆庶实赖於尊经朕每念黎庶无忘惠养常冀尽登富寿之域永无冻馁之虞所以去年具有处分令天下诸观转本际仙经逮至今秋果闻有岁自非大圣昭应孰臻於此宜令天下道士及女道士等待至今岁转经讫各於当观设斋庆赞仍取来年正月一日至年终已来依前转本际经兼令讲说其所设斋度庆亦宜准此庶使远近蒙福如朕意焉。
二年正月追尊玄元皇帝为大圣祖玄元皇帝两京崇玄学改为崇玄馆博士为学士助教为直学士更置大学士员。又义阳郡筑玄元皇帝宫获玉石真人献之。
三月亲祠玄元皇帝庙追尊远祖制曰：庇生人者必崇於大道受成命者实赖於前烈恭惟大圣祖玄元皇帝道光太极首出混元弘敷妙门广运真化虽乘时御气既超於上清而储祉发祥每孚於来裔祚我宝运格於皇天，爰自创业迨於兹岁频彰嘉贶屡睹真容使夫天清地宁物阜人庶六气时。若四夷来王皆圣祖之感也。至道之应也。成功不宰岂假於强名降福无疆敢忘於昭报是用荐徽号增礼册蠲洁以尽敬躬亲以致诚意既昭格良深感庆宜因展事更广扬名夫圣人之生乃先天地应变无体其德犹龙虽宜宜之中初不知谁之子而诞灵之後亦必有先圣祖父母著在图谍母益寿氏已崇徽号曰：先天太后父周正御大夫敬追尊为先天太皇仍於谯郡置庙自馀事已上准先天太后庙例。且圣祖所理本在诸天将欲降灵固宜取象况惟帝号，岂可名宫其玄元宫宜为太清宫西京改为太清宫东京改为太微宫天下诸郡改为紫极宫两京宫内道士取先抽有道行者一七人自馀於新度人中简择取添满三七人为定额仍各赐近城庄园各一所并量赐奴婢等其道士女道士先令司封检校不须更隶宗正寺所置崇玄署宜停古人制礼祭用质明义既取於尚幽情实缘於既殁我圣祖湛然常在为道之宗既殊有尽之期须展事生之礼自今已後每圣祖宫有昭告宜改用卯时已前行礼朕深惟复朴将致无为常恐至理难明玄风未畅不有时习焉能化成自今已後每至三元日宜令崇玄馆学士讲道德南华等诸经群公百辟咸就观礼庶使轩冕之士尽弘南郭之风寰海之内咸为大庭之俗其崇玄馆大学士宜赐物一百疋学士赐六十疋直学士四十疋宫内先配住道士各二十疋宣布中外令识朕怀（初太清宫咸命工人於太白山采白石为玄元圣容与玄宗圣容侍立於玄元右皆依王者衮冕之服绘采珠玉为之）。
五月苏州刺史郑长裕奏新作玄元皇帝宫有九井自然罗列在宫院内差池阶宇洞彻常盈汲用不竭宛合谯宫九井之数望宣付史馆颁示天下从之。
九月谯郡紫极宫宜准西京为太清宫先天太皇及太后庙亦并改为宫。
三载三月两京及天下诸郡於开元观开元寺以金铜铸帝等身天尊及佛各一。
四载正月甲子帝於内道场为兆庶祈福亲撰黄素文登坛其文腾空自飞上天空中有言曰：圣寿延长丁卯皇太子诸王上表贺曰：今月六日伏见陛下昭告上帝阴骘下民勤恤苍生克成黄素况灵丹神合秘药天成聿修增坛奉以行事肃恭展礼飞章腾踊而入虚空有言圣寿灵长而象岳休灵感旷古未闻伏望宣示朝廷录付史馆手诏报曰：顷以献岁亲祠百灵岂精至之上昭而祯祥之屡应神言报休徵之庆黄素飞汉之间皆宗社降灵福流寰宇岂予微感独能致之所请宣示朝廷光於史册者依。
二月辛未中书门下奏曰：臣等昨十二日因奏事亲奉德音朕以正月甲子日为万姓祈福初登坛时疾风甚劲及行事之际则恬然清谧。又朕亲撰黄素文置坛所案上竭诚陈请须臾腾空飞上空中忽闻有言报朕休徵论苍生福庆及行礼事毕。又风起如初朕近於嵩山所炼药成其时亦置於坛侧及夜左右方欲收药。又空中闻语诸灵官虽已赴大同殿其药。且未须收此自监守言声甚厉其左右祗承及道士等闻者莫不惊悚以达曙之後乃收其药朕为苍生祈福有此殊应与卿等同庆者臣闻上天之载虽曰：无声圣人所感必将有应陛下精诚契道深仁被物亲祈介福用济群生法事既陈疾风旋止圣词上告秘录腾飞遂降神言屡呈昭应始则孚下土报黔庶之和平终乃垂讠灵丹表皇期於万亿人听所接神休莫逾希微之地屡有昌言感应之功不惟幽赞殊祥特异振古未闻谅天意之合符岂山声之足比无疆之庆万国同欢况在微臣实倍常品伏望编诸简策宣示中外帝手诏报曰：朕精修道源为人祈福虽则每多昭应。若此之殊祥岂圣祖揆予之无私灵真贶我之诚感遂得休徵之应出自神言勤请之词上飞空境永惟虚薄何以当兹然福逮苍生深为慰也。所请者依。
甲午崇玄馆学士门下侍郎陈希烈奏曰：伏见太清宫道士萧从一云：今日五更欲於殿上焚香行至三清门忽有一片紫从空下兼有异常音乐忽然如梦身心惊骇见空中有异人兼仙童玉女谓从者曰：我是玄元皇帝可报吾孙汝是上界真人令侍吾左右吾使天匠就助成就讫长卫讠汝受命无疆灾害自除天下安乐言讫随气便入殿门谨案诸道士学生皆称今日凌晨於三清门外见道士萧从一鞠恭唱喏三四声有紫及音乐移时不散伏惟陛下处诚奉道福所归置玉石真容侍圣祖左右仙药下庆天将助成紫徘徊移时不散空中有语所报非常言圣寿之延长亿万载之无极伏望宣付史官帝手诏报曰：缵承丕业遵修玄训精诚之至冀在希夷寡昧之德宁期昭应恭惟圣祖屡降真容仙卫接於间郯驾回於天路。又赐以无疆之寿。且欣以助成之言严奉神休良深祗庆所请者依。
四月癸巳诏曰：尊祖奉先必在於崇敬辨仪正礼所贵於缘情伏以大圣祖玄元皇帝御气升天长生久视体重玄而不测与元化以无穷真容屡见宝符仍集恭惟孚实表常存比太清宫行事官皆具冕服爰及奏乐未易旧名并告献之时人陈祝既非事生之礼皆是降生之仪。且真俗殊伦幽明异数理有非便亦在从宜自今後每於太清宫行礼官宜改用朝服兼停祝版其告献辞及所奏乐章朕当别自修撰仍令所司具仪注文奏。
七月丁巳蜀郡上言道士邓紫虚投龙设醮於江潭有大也。长一丈自潭游出文采五色有异常也。其上。又有庆纷郁望编诸史册从之乙卯诏曰：王者天其祖学者父其师义有尊崇情归孝敬况我玄宗道要无名象先犹龙莫测昔常问礼烹鲜有论历代攸尊永惟重玄众教之父者也。朕缵承圣绪祗服玄言乙夜观书将求於道虽理归绝学信无取於筌蹄然垂代作程义必存乎！文字俾之大顺亦合礼经其坟籍中有载玄元皇帝南华等真人犹称旧号者并宜改正其馀编录经义等书亦宜以道德经列诸经之首其南华经等不须编在子书仍即令集贤院审详改定应旧号并科目讫具宣付所司仍颁示中外。
五载正月太清宫使门下侍郎陈希烈奏昨二日缘告献大圣祖宿斋时日抱戴。又今日告限後有紫从殿上起向东南飞光昭清宫色盖仙宇久而不散。
二月太清宫使门下侍郎陈希烈奏曰：谨案高上本纪大圣祖玄元皇帝以二月十五日降生既是吉辰即大斋之日请同四月八日佛生日准令休假一日从之。
十二月巴东郡兴山县之巴东公山有石自开其中有石堂及天尊仪像幢盖侍童皆自然具足。
六载正月诏曰：崇我祖训其惟道门将以福助生灵弘拯天下诸观道士等如闻人数全少修行多阙其欠少人处度满七人并取三十以上灼然有道行经业者充仍令所繇长官精加试练采访重覆勿使逾滥度讫挟名奏闻其诸观有绝无人处亦度三两人准此简试。
七载三月诏曰：朕刻意真经处诚至道既凭玄永锡黔黎每朝礼三清则宵衣忘寝或斋戒一室则蔬食精专不以勤躬为俭务以徇物为心况於宰杀尤加恻隐自今已後每月十斋日不得辄有宰杀。又闻闾阎之间例有私社皆杀生命以资宴集仁者之心有所不忍亦宜禁断。又诏曰：朕每以道原有属思竭精诚经教所在岂忘崇奉。且宗其道者师其人行其教者尊其礼晋琅琊王公府舍人杨真人讠苓军长史许真人丹阳上计掾许真人皆道著妙门感通玄阙降高真之迹为上清之宗後汉张天师教达元和德宗太上正一之道幽赞生灵梁中散大夫贞白陶先生高尚尘表博达玄微综缉真经俾傅後学并令有司审定子孙将有封植以嗣真也。天师册为太师贞白册赠太保其天下有洞宫山各置坛祠宇每处度道士五人并取近山三十户蠲免租税差科永供洒扫诸郡有自古得道升仙之处虽先令醮祭犹虑未周每处度道士二人其灵迹殊尤功应远大者度三人永修香火其茅山紫阳观取侧近百户太平崇元二观各一百户并蠲免租税差科长充修葺洒扫应天下灵山仙迹并宜禁断樵采弋猎如闻山林学道之士每被搜括。且法之防邪本有所以至於宿处妖讹亡命聚众诱陷愚人故令禁断郡县遂一迫逐使至道之士不得安居自今已後审之清洁更不得恐动以废修行。
十二月戊戌圣神玄元皇帝降见於华清宫之朝元阁乃改为降圣阁改会昌县为昭应县会昌山为昭应山封山神为玄德公仍立祠宇以时祭享。
八载六月玉芝产於大同殿先是太白山人李浑称於金星洞仙人见语老君云：有玉板石记符圣上长生久视令御史中丞王钅共入山洞求而得之制曰：握乾图者必禀於元命宗道本者允属於强名是知顺物承天谅通昭感之德报功尊祖贵叶崇高之义朕祗荷丕业恭临大宝何尝不宵衣涤虑菲食斋心奉玄圣之垂范为苍生以祈福自顷昊穹眷命至道降休玉芝再产真容屡见嘉应荐来罔知攸岂谓玄记阴骘秘牒混成悬徵造化之源密纪灵仙之洞庆崇庆昭锡朕躬初验神傅竟彰天授幽深异吐既殊於人代朴略其象固绝於名言缅觌皇图钦承道宝微旨有属寅畏增深思申严敬之诚以崇久大之业谨上玄元皇帝号曰：圣祖大道玄元皇帝仍以来月五日朕亲奉册礼。
闰六月丙寅帝亲谒太清宫上圣祖玄元皇帝尊号为圣祖大道玄元皇帝丙辰诏玄宗妙本实备微言垂范傅学将弘治化朕所以发求道之使远令搜访因听政之馀亲加寻阅既刊讹谬爰正简编必在阐扬以敦劝道今内出一切道经宜令崇玄馆即缮写分道送诸道采访使令管内诸郡转写其官本便留采访郡一大观持诵圣人垂训盖先於道学者宗本必有其师文宣王与圣祖同时俱为教首虽考言比德理在难名而问礼叙经迹彰亲授恩广在三之义用崇得一之尊宜於太微宫圣祖前更立文宣王仪象与四真人列侍左右。且道降真符天有成命藏之於密则取固名山彰之以类则发祥星洞况灵仙所集宜表殊休太白山可封为神应山所繇四时祭祀其金星洞改为嘉祥洞所管华阳县仍一洞置一祠宇仙人台下置一观两京并十道於一大郡亦宜置一观并以真符玉芝为名每观度道士七人修持香火户部侍郎兼御史中丞王钅共以才受委以忠奉上顷命精求石记克协神心宜旌乃诚俾正章绶特与三品其李浑等三人既亲傅真诰因获元符当有甄命用旌福应宜令中书门下量其所能具状奏闻是日大赦制曰：之礼以存序位质文之变盖取随时国家系本仙宗业承圣祖重熙累盛既锡无疆之休合享登神思弘不易之典自今已後每并於太清宫圣祖前设位序正上以明陟配之礼钦。若玄宗下以尽处恭之诚无违至道比来每缘时享则停事虽於从宜礼或亏於必备已後每缘其常享以素馔三焚香以代三献。
十二月启圣宫琢玉造圣祖大道玄元皇帝真容及帝真容。
九载正月东京留守上言清河郡人崔以清今载元日平明於天津桥上忽见紫为盖五色中前有音乐後有响梵其中有一人着黄衣乘青牛口云：我是太上李老君有天应云：三玄在汝本望白马河南紫微山上得鼎处南一百五十步火急发取汝帝得之有同三光有四句异言莫傅於人汝自见帝乃可得。
二月甲戌吴郡太守林祥上言所部造真符玉芝观於李树下发得圣祖尊容不胜大庆请宣付史馆许之壬寅华阴郡奏白鹤见於西岳五福峰甘露降大罗峰之醮坛白鹿见於大罗东南峰驾鹤岭卫叔卿之得仙处请付史官从之。
三月丁未诏曰：宜於丹阳郡江宁县简择形胜处创置一观度道士七人委太守精择灼然有行道者具名录奏。
十月太白山人王玄翼上言玄元皇帝降见言宝仙洞中有妙宝真符诏刑部尚书王亻垂等获之。
十一月制曰：自今已後每亲告献太微宫改为朝献有司行事为荐献。
十载正月有事於南郊於坛所大赦自今已後摄祭南郊荐献太清宫荐享太庙其太尉行事前一日於致斋具羽仪卤簿公卿引入亲受祝板乃还清斋所四月帝於内道场亲教诸道士步虚声韵道士玄辨等谢曰：臣自凡愚生逢大圣服膺真教庇影玄门谬得侍奉禁闱恭承侍问夙夜兢惕将何克堪伏见陛下亲教步虚及诸声赞以至明之独览断历代之傅疑定ら骥於海陛分景镜於真伪平上去入则备体於正声吟讽抑扬则宛仍於旧韵使咏之者审分明之旨闻之者无讠为舛之嫌妙协钧天克谐仙唱伏以灵章本趣理固如然但为流传人间讹谬滋久非应道之主孰能正之是可以振畅玄风发挥圣作臣忝趋仙禁预听正声欣戴之诚倍万常品特赐编诸史册宣示中外帝曰：一时之事何足言焉所请者依。
六月戊辰中书门下奏曰：臣等昨於勤政楼下叙立恭闻德音今日。又道门威仪王虚真奉宣圣意伏承陛下奉为五圣写一切道德经五本於太清宫兴唐东明龙兴观各置一本仍各赐绢五百疋以申庆斋臣等伏以至理本乎！无为乃隐言以演教孝思存乎！追远必精意以报亲陛下钦崇道元处奉先圣更抒睿思刊定真经玉轴琼轮既悬之於日月玄宗奥旨方下济於霄罔极之情因心知至无疆之福有感必通式明孝经之诚更阐上皇之化即知北极之字期悟俗於群迷南薰之风思跻人於寿域凡在士庶孰不欢欣臣等谬列台司幸叨宫使感悦之极实万常情无任忭跃之至望宣示朝廷编诸史册手诏报曰：朕躬承丕业禀训玄宗霜露永怀感思罔极伏以三清设教五圣在天克奉先灵同心荐福今玉版琼章传之洞府囊缥帙列在仙宗庶以展永慕之心兼以播淳风之化编於简册实用愧焉乙亥中书门下奏曰：臣等今日因奏事伏承昨日辰时大同殿前钟楼上忽闻钟声其殿院常扃闭内更无人即令捡覆其钟楼门及殿院门皆闭须臾其钟。又鸣如此者三度闻钟声响六十下其声清彻特异人间左右侍臣及女道士等皆闻伏以至顺通微蕴虚无以为用处诚上达应精感以交符陛下端拱清穆钦崇道宝尊玉皇之像未明而朝谒写群经之字乙夜而玄览虽高居於紫极常属念於群生故得契协希夷迹多灵异虽仙楼未启而神钟自鸣不俟鲸鱼之击彻响於汉宛同鸾凤之音谐韵於金石实表群仙效祉玄祖呈祥遍图牒而罕傅贯古今而未有臣等幸参近侍窃听休徵欣跃之诚实万常品无任庆忭之至谨奉状陈贺以闻仍请宣示中外编诸史册帝手诏曰：朕斋心大同缅觌真迹岂精诚远感而休应荐臻今九华之钟三清彻响声闻金石气含虚无是知紫宸之宫骈降集清童之府烟景来游将合律於敖表同和於阴则灵仙坐接福寿昭然永惟嘉祥良深庆慰所请依八月黔中郡上言紫极宫庆见蕲春郡上言天长观圣容玉石莲座上产紫芝一本七茎。
十三载二月亲献太清宫上圣祖玄元皇帝尊号曰：大圣祖高上大道金阙玄元天皇大帝。又诏太清宫阙圣祖仙居频告休徵屡贻启迪不有优异岂表殊常其本宫道士宜各赐物三十段道门威仪王虚真赐物五十段陪位大德各赐物二十段。
十四载四月道士王虚真卒赠洞微先生虚真东明观道士以得见帝方崇玄言颇重之俾为道门威仪翰林供奉赐紫帔监领诸道士及卒帝甚悼之。
十月御注道德经并义疏分示十道各令巡内傅写以付宫观。
十五载九月帝在蜀令道士於丈人庙修醮坛有也。见於庙前头有两角山上明灯自然明照。
肃宗至德二年庚午通化郡上言玄元皇帝真容见十二月诏天柱山老君庙改为启圣宫。
乾元元年二月旱於曲江池投龙祈雨。又令道士何智通於尚书省都堂醮土神用特牲设五十馀座右仆射裴冕及尚书侍郎官并就位如朝仪。
四月丁未内出皇帝写真图自光顺门送太清宫诸观道士都人皆以棚车幡花鼓乐迎送。
二年十一月殿中监成国公李辅国奏大明宫三殿前设《河图》罗天大醮其夜及晨有龙见於御座褥宛转鳞甲脚迹遍於褥上以其褥示朝臣。
上元二年七月癸巳於景龙观设高座讲论道释二教丁酉遣公卿百寮悉就观设醮讲论自宰臣以下赐钱有差。
九月诏曰：国之大事郊祀为先贵其至诚不美名品黍稷虽设犹或非馨牲牢空多未为能享今以玄元孚至道为心将臻太和不欲多杀礼乐殊制孝敬同归圆丘方泽任依常享荐宗庙祭祀但临时献熟用怀明德之馨庶合西邻之祭。
代宗宝应二年七月壬寅群臣上尊号壬子大赦改元制河南河北伪度僧尼道士女冠并与正度。
大历三年七月增置崇玄生员满百员。
七年二月光天观道士检校殿中监冲虚先生申甫上言请下制诫天下道士增修道法许之四月申甫。又上言玄真观开元观望天观并载先帝圣谥请至讳日各于其观行香从之。
八年正月乙未敕天下寺观僧尼道士不满七人者宜度满七人三十以上者更度一七人二七以下者更度三人。
九年四月丙戌肃宗忌日度尼僧道士凡二百馀人十一月润州上元县石头城新置大历太乙之观选道士七人住持。
十二年十二月诏天下仙洞灵迹之处禁樵苏。
十三年乙巳新作乾元观置道士四十九人以追远祈福上资肃宗也。其地在皇城南长兴里本泾原节度使马之宅初创建是宅重价募天下巧工营缮屋宇宏丽冠绝当时将卒抗表献之帝方轸怀罔极钦崇道福以其当皇城形胜之地墙宇新洁遂命为观加乾元名焉先皇尊号也。仍遣道门威仪申甫司其事德。
宗贞元五年三月诏曰：释道二教福利群生馆宇经行必资严洁自今州府寺观不得俗客居住屋宇破坏各随事修葺。
宪宗元和二年正月己酉朔亲荐献于太清宫。
八年七月命中尉彭忠献帅徒三百人修兴唐观赐钱十万使壮其旧制其观北距禁城因是开衤复道为行幸之所。又以内库绢千疋茶千斤为兴唐观城衤复道夫役之赐。又以庄宅钱五十万杂千石充修道教之费。
九年二月内出道教神仙图像经法九以赐兴唐观。
穆宗长庆三年十二月以内库钱一百贯赐太清宫道士人一千。
</div>
    <div class="pagination">
<a href="册府元龟_page39.html">上一页</a><span>...</span><a href="册府元龟_page35.html">35</a><a href="册府元龟_page36.html">36</a><a href="册府元龟_page37.html">37</a><a href="册府元龟_page38.html">38</a><a href="册府元龟_page39.html">39</a><span class="current-page">40</span><a href="册府元龟_page41.html">41</a><a href="册府元龟_page42.html">42</a><a href="册府元龟_page43.html">43</a><a href="册府元龟_page44.html">44</a><a href="册府元龟_page45.html">45</a><span>...</span><a href="册府元龟_page41.html">下一页</a>
    </div>
    <div class="pagination"><a href="index.html">返回目录</a></div>
</body>
</html>
