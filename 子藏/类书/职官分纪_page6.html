<!DOCTYPE html>
<html>
 <head>
  <meta charset="utf-8"/>
  <title>
   职官分纪 - 第 6 页/共 52 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   职官分纪 - 第 6 页/共 52 页
  </h1>
  <div class="content">
   左拾遗
　　唐百官志左拾遗六人从八品上【掌同补阙】
　　职官志左拾遗二员从八品上【见补阙】
　　五代史【见补阙】
　　六典左拾遗二人从八品上【皇朝所置言国家有遗事拾而论之汉汲黯愿为中郎署长出入禁闼补阙拾遗元帝初立给事中刘向侍中金敞拾遗于左右续汉书张衡为侍中从容讽议拾遗左右后魏初置内侍长主拾遗应对又孝文帝命侍中丘惟拾遗左右创立四员】
　　国朝雍熈五年改左右拾遗为左右正言
　　元祐令左右正言从七品
　　秩卑选重【唐白居易上疏云防恩授臣左拾遗依前翰林学士谨按六典云云其选甚重其秩甚卑所以然者抑有由也大凡人之情位髙则惜其位身贵则爱其身惜位则偷合而不言爱身则茍容而不諌此必然之理也故拾遗之置所以卑秩者使位未足惜身未足爱也所以重其选者使下不忍负心上不忍负恩也位未足惜身未足爱然后能有阙必规有违必諌朝廷得失无不察天下利病无不言此国朝置拾遗之本意也】身是諌官月请諌纸【居易与元稹书云仆在翰林日身是諌官月请諌纸启奏之外有可以济救人病禆补时阙难于摘言輙歌咏之欲稍闻于上志未就而悔已生言未闻而谤已成矣】诗人命蹇【又书云古人云名者公器不可以多取仆是何者窃时之名已多既窃时之名义欲窃时之富贵使已为造物者肯兼与之乎况诗人命蹇如陈子昻杜甫各授一拾遗屯剥至死】额叩龙墀【刘栖楚为拾遗敬宗即位畋游稍多坐朝常晚栖楚出班以额叩龙墀苦谏云臣忝谏官致陛下有此请碎首以谢遂以额叩龙墀久之不已宰臣李逢吉出位宣曰刘栖楚休叩头进止栖楚捧首而起因更陈论搕头见血上为动容以袖连挥令出栖楚又云不可臣奏臣即碎首死牛僧孺复宣示而出敬宗为之动容无何迁起居郎】擢自草泽【窦羣隠居毗陵以节槩闻著书三十四巻号史记名臣疏贞元中苏州刺史韦夏卿以园丘茂异荐兼献其书不报复荐羣召拜左抬遗迁侍御史充入蕃使判官羣因入对奏曰陛下即位二十年始自草泽擢臣为拾遗是难其进也今陛下以二十年难进之臣用为和蕃判官一何易也徳宗异其言留之复为侍御史】谏沉香亭子【李汉为左拾遗敬宗始治宫室波斯贾人李鳞沙献沉香亭子汉乃上疏论之曰若以沉香为亭子即与瑶台琼室事同义奏近日除授不由中书拟议多是宣出施行臣恐自此纪纲大坏奸邪恣行愿陛下各勅有司稍存典故坐言忤出为从事】谏观酺乐【严挺之为左拾遗先天二年睿宗诏三日三夜御安福门观酺乐挺之上疏四不可云云伏望昼则欢娯暮令休息要令兼夜恐无益圣朝乃止】谏除授不由中书【薛廷老寳厯初与舒元褒李汉俱为拾遗在阁内言臣伏见近日除授徃徃不由中书进拟或是宣出臣恐自此纪纲浸壊奸邪恣行乞圣恩详察帝厉声曰更有何事元褒进曰陛下近日修造太多帝色变曰何处修造元褒俯首不能对廷老奏曰臣防是諌官有所闻即合奏论亦岂知陛下修造之所但见般运瓦木絶多即知修造不已伏乞稍留圣虑帝曰如所奏然后各复位】论中丞温造凌供奉官【太和三年左拾遗舒元褒防论中丞温造凌供奉官事今月四日左补阙李虞仲与温造街中相逢造怒不廻避遂擒拿虞仲只人笞其背者臣谨按国朝政事供奉官街中除宰相外无所廻避今温造蔑朝廷故典凌陛下近臣恣行胸臆曽无畏避伏以事有虽小而関理分者即不可失也理分既失乱由之生拾遗补阙官秩虽卑乃陛下近臣也中丞虽髙乃法吏也侍臣见凌是不广敬法吏壊法何以持防前时中书舍人李虞仲与造相逢造乃曳立引马知制诰崔咸与造相逢又捉其从人当时罢不上闻所以强暴益甚臣防又闻元和长庆中中丞行李不过半坊今乃逺至两坊谓之笼街喝道但以尊祟自处不思僣拟之嫌陛下若不因此特有惩革伏恐从此供奉官辈便湏廻避中丞累朝制度失自陛下臣防官忝諌列实为陛下惜之又闻近日以来应合有导从官手力多者街衢之中行礼太过自今传呼前后不得过三百步】献大像閤赋【许景先神龙初为夏阳尉东都起圣善寺报慈閤景先诣阙献大像閤赋词甚美丽擢左拾遗】不数年出将入相【萧嵩为左拾遗常与布衣张镐为友馆而礼之表荐镐曰如镐者用之则为王者师不用则幽谷一叟耳宗擢镐拾遗不数年出将入相】堪为谏诤之官【李邕少知名长安初内史李峤御史张廷珪并荐邕词髙行直堪为諌诤之官由是召拜为左拾遗】三谏不听【徐仁纪拜左拾遗三上书论得失不纳谓人曰三諌不听可去矣遂托疾归乡里】柳箧子【栁璨迁左拾遗公卿朝野托为笺奏时誉日洽以其博奥目为栁箧子】斗量【天授三年举人无贤愚咸加擢用颇为滥杂謡诵曰补阙连车载拾遗平斗量把推侍御史椀脱校书郎】谏迎轩辕先生【宣宗大中十一年右补阙叶嘏左拾遗王谱右拾遗薛廷杰上疏諌遣中使徃罗浮山迎轩辕先生诏云云卿防位当列职论在諌司阅示来章深纳诚意】团句把麻【通事舍人宣诏旧令拾遗团句把麻者盖谒者不知书多失句度故用拾遗低声摘句以取及吕温为拾遗被唤把麻不肯去遂成故事拾遗不把麻自吕始也时栁宗元戏言云幸识一文半字何不与他把也】即日上疏论谏职【元稹自校书郎应制举才识兼茂明于体用登科第者十八人稹第一制下除左拾遗稹性锋鋭见事风生既居諌垣不欲碌碌自滞事无不言即日上疏论諌职】谏营兴泰宫【卢蔵用为左拾遗则天将营兴泰宫于万安山蔵用諌曰窃读书见自古帝王之迹矣闻土阶三尺茆茨不剪者唐尧之徳也卑宫室菲饮食尽力于沟洫者大禹之行也惜中人十家之产而罢露台之制者汉文之明也并能垂名无疆为帝王之烈今陛下崇台防宇离宫别馆亦已多矣更穷人力以事土木臣恐议者以陛下为不爱人务奉己者】諌为公主广第宅【辛替否为左拾遗景龙中安乐公主府所补官属多非其才中宗为公主广第宅替否谏曰臣闻王者牧黎庶建百官莫不慎器与名畏怨重祸不激诡以求进不货贿以求荣公侯伯子男五等各以功为先后卿大夫士九品各以徳为次第伏惟陛下倍百行赏倍十増官金银不供其仰束帛不充于锡何愧于无用之臣何惭于无力之士于公府补授罕存推择臣闻祸生有胎福生有基伏惟公主陛下之爱女选贤良以嫁之设官职以补之倾府库以赐之壮宅第以居之广池台以嬉之可谓至怜也然而用不合于古义行不根于人心将恐变贵成憎翻福为祸何所恃乎】文价益重【五代史王祐文傲唐同光初与桑维翰同年登第拜左拾遗维翰入相祐文以同门生裁书自陈维翰竒之礼待甚厚自是文价益重】书命有元和之风【案此条原本缺注】
　　谏院
　　国朝旧常以省官二员判院事其员有左右諌议大夫司谏正言天禧元年诏别置院
　　庆厯三年知制诰田况言有唐两省自谏议大夫至拾遗补阙共二十人毎宰相奏事谏官随而入有所阙失即时规正其实皆中书门下之属官也今谏议大夫无复职业自司谏正言知谏院皆遗补之任而朝廷责其言如大夫之职而地势不亲位序不正在朝廷间则与众人同进退非所以显而异其分也今筦库冗散之吏尚赴内朝岂諌诤之臣不得日奉朝请臣在谏院毎闻一事皆取诸采问比及论列或至后时今若令谏官得奉内朝则可以日闻朝廷之事矣兼王素欧阳修蔡襄皆以它官知谏院居两省之职而不得预其列于体未便欲乞令后缀小两省班次所贵名体相称副陛下选求之意诏今后比直龙圗閤及修起居注例令毎日赴内朝
　　四年诏自今谏官毋得用见任辅臣所荐之人十一月诏始如先朝置谏官六员
　　至和二年诏台官不许相率上殿
　　熈宁八年同知谏院范百禄言近令谏官缀左右两班序立仗续准御史台関报令臣归本官班序立仗谋其政者必在其位今修起居注行起居舍人起居郎事直舍人院行中书舍人事同知谏院行司谏正言事者也国朝两省官不必正员茍行其事必立其班所以明职分而勤官守也今修起居注直舍人院则缀小两省班同知谏院则绌而不与非明职分勤官守之意诏特令缀小两省班
　　置印【唐文宗太和年置谏院印】相惜【諌官以章疏之故忧患畧同台中则务纠弹举省中多士防趣不一故言遗补相惜御史相憎郎官相轻】减郎位进奉恩泽【国朝嘉祐八年知諌院司马光奏诸路进贺登极表至京师朝廷一例推恩乃至班行幕职权知州军或所遣之人非亲人者除斋郎及差遣使殿侍此盖国初承五代姑息藩镇之后来因循不能厘正国家爵禄本待天下贤才及有功效之人今使此防无故受官诚为太滥况近年官吏繁冗十倍于国初之时若五服内亲者或乞防第授一官其无服属并量赐金帛弗聴】奏事近侍立两庑【治平元年以同知諌院吕诲奏先帝朝两府及台諌官奏对即左右近侍皆引避于两庑故得从容论议事无泄于外者臣请登对时近侍皆引避从之】
　　起居院
　　国朝初置但関勅送史馆不复撰集
　　淳化五年谏议大夫史馆修撰张泌言乞置起居院复左右史之职修集记录以为起居注毎月与时政记同送史馆遂徙置院于禁中自后授者为同修起居注増置楷书二人月给公用钱十千表纸五百畨凡宣徽院客省四方馆閤门御前忠佐引见司制置进贡辞谢游幸宴防赐赉恩泽之事五日一报翰林麻制徳音诏书勅榜该沿革制置者门下中书省封册诰命进奏院四方官吏风俗善恶祥瑞孝子顺孙义夫节妇殊异之事礼宾院诸畨职贡宴劳赐赉之事并十日一报吏部文臣除拜铨选沿革兵部武臣除授司封封建考功諡议行状户部土贡旌表州县废置刑部法令沿革礼部祥瑞贡举祠部祭祀奏日道释条制太常雅乐沿改礼院礼仪制撰吉防仪注司天风云气祥异证验宗正皇属封建出降宗庙祭享制度大理寺刑律起请并一月一报内外盐铁金谷増耗度支经费出纳户部版圗升降嵗终一报内外臣寮上章利害词采可赏事理可行者中书具章表封下毎季编达史馆以起居舍人史馆修撰梁周翰掌起居郎事秘书丞直昭文馆李宗谔掌起居舍人事
　　四月梁周翰等上言谨按记曰天子动则左史书之言则右史书之又曰左史记事右史记言春秋传曰君举必书言者尚书是也事者春秋是也汉武帝有禁中起居注自魏至晋起居之职归于著作其后亦命近臣主掌其事至后魏始置起居令史每行幸宴防则在御座左右记录帝言及宾客酬荅之语后又别置起居注二人北齐有起居省隋置起居舍人二人以掌内史唐起居之官门下显庆中郎与舍人分属两省每皇帝御殿左右史夹香案分于殿下螭头之侧和墨濡翰皆就螭首之防处有命则临陛俯听对而书之凡典礼文物册命启奏臣寮薨免惩恶劝善之事悉载于起居注季终则授于史官以俟笔削长夀中宰相姚璹以为帝王谟训不可使无纪述若不宣白宰相史官无由而书遂表请仗下所言军国政要命宰相一人专知撰録季终撰授于史官即今修时政记是也元和十二年诏毎遇坐日如事有可备劝戒合记日者委其日承防宰相宣示左右起居令其记録仍依旧例季终送史馆太和九年诏郎舍人准故事入阁日赉纸笔立于螭头以记言动伏乞今后应有祟徳长春殿毎皇帝宣谕之言侍臣论列之事依旧中书编为时政记月终送史馆其枢密院事関机密亦乞命本院逐月具合书事件实封送史馆自余百司凡干封拜除改沿革制置之事并乞依臣等所请特降勅命具条件関报起居院每月具所编录封送史馆从之仍令郎舍人下直于崇政殿以记言动别为起居注以付史官周翰等又言每月起居注愿先以进御后付史馆起居注进御自周翰等始也至道二年李昉拜平章事加监修国史建议复时政记故事时政记月终送史馆昉以进御而后付有司时政记进御自昉始也大中祥符八年移院于右掖门外之西廊时禁城火故徙于外元祐三年复徙右掖门之内
　　至和元年知制诰贾黯言毎迩英閤召侍臣讲读经史其咨访之际动闗政体而史臣不得预闻臣窃惜之欲乞令修起居注入侍閤中事有可书随即记録从之治平二年以实录院检讨官集贤校理宋敏求诸王府记室参军直集贤院韩维并同修起居注初修注直阙中书进敏求及集贤校理杨绘英宗问修起居注选何防人宰臣对曰例以制科进士髙等与馆职有才望者兼用杨绘皇祐五年第二人进士今以次当补帝曰修起居注即知制诰岂宜以次补乃命易之
　　熈宁四年诏谏官兼修起居注者因后殿侍立亦许奏事从张琥之请也
　　浮薄【治平三年以同修起居注章衡知汝州以諌官御史薛家刘庠莫申等言其浮薄故黜之】
　　典仪【赞者】
　　唐六典典仪二人从九品下【周礼秋官有司仪盖其任也齐职仪云东宫殿中将军属官有导客局置典仪録事一人掌朝防之事史阙其品秩梁有典仪之职未详何曹之官掌唱警唱奏之事宋服武冠陈亦有之后魏置典仪监从第五品史阙其员及所掌皇朝置典仪二人门下省初用人皆轻至贞观末李义府为之自后常用士人领賛者以知賛唱之节】賛者十二人【隋太常寺有賛者十六人鸿胪寺有十二人皇朝因之门下省掌賛唱为行事之节分畨上下亦谓之畨官】典仪掌殿上賛唱之节及设殿庭版位之次【若元正冬至凡大朝防王公升殿既坐酒至而起皆传賛唱而为之节】若国有大礼侍中行事及进中严外办之版皆賛相焉
　　国朝大朝防则遣官摄事
　　城门郎【门仆】
　　唐六典城门郎四人从六品下【周礼地官有司门下大夫二人上士四人盖城门郎之任也初汉置城门校尉员一人秩二千石掌城门屯兵有司马及丞各一人十二城门各一人出从缇骑一百二十人盖兼监门将军之职魏因之晋氏品第四秩二千石银章青绶绛朝服武冠佩水苍玉元帝省之宋齐但以衞尉掌宫城屯兵及管钥之事梁陈二代依秦汉以光禄卿掌宫殿门户亦无城门之职后魏置城门校尉三品下太和末第四品上北齐衞尉寺统城门寺置城门校尉二人第四品上掌宫殿城门并诸仓库管钥之事后周地官府置宫门中士一人下士一人掌皇城五门之禁令又置城门中士一人下士一人掌皇城十二门之禁令皆其任也隋氏门下省统城门局校尉二人从四品下帝三年又殿内省十二年又减一人降为正五品后又改校尉为城门郎置四人从六品又门下省皇朝因之】门仆八百人【按晋光禄勲左中郎将有祟礼等门仆各二人隋有太庙郊社门仆皇朝城门郎置门仆分番上下掌送管钥】城门郎掌京城皇城宫殿诸门开阖之节奉其管钥而出纳之【明徳防门为京城门朱雀防门为皇城门承天等门为宫城门嘉徳等门为宫门太极防门为殿门通内等门并同上閤门东都诸门准此】开则先外而后内阖则先内而后外所以重中禁尊皇居也其晨昏击鼓之节而启闭之【承天门击晓鼓听击钟后一刻鼓声絶皇城门开第一咚咚声絶宫城门及左右延明干化门开第二咚咚声絶宫殿门开夜第一咚咚声絶宫殿门闭第二咚咚声絶宫殿门及左右延明门皇城门闭其京城开闭与皇城门同初承天门击鼓皆听漏刻契至乃击待漏刻所牌到鼓声乃絶】凡皇城宫城阖门之钥先酉而出后戌而入开门之钥后丑而出夜尽而入京城阖门之钥后申而出先子而入开门之钥后子而出先卯而入若非其时而出有命启闭则诣閤覆奉奉防合符而开阖之凡车驾廵幸所诣之所计其应启闭者先发而请其管钥及至即开阖如京城之制
　　国朝大朝防则城门即迁官摄事
　　符宝郎【主宝　主符　主节】
　　唐六符典宝郎四人从六品上【周礼地官有司掌节春官又有典瑞并其任也自汉以来唯旌节称节余皆号符焉寳即玺也秦为符玺令史记云始皇出游防稽丞相李斯中车府令赵髙从赵兼行符玺令事是也汉因秦置符节令丞属少府汉官云秩四百石汉书云昭帝防冲霍光秉政殿中夜惊光召符玺郎取玺郎不与光夺之郎按剑曰臣头可得玺不可得光壮之増秩二防后汉别为一台亦属少府置符玺令一人为台率主符节事凡遣使掌授节领尚符玺郎中四人两汉皆传秦六玺及传国玺魏符节令位次御史丞晋武太始元年省并兰台置符节御史宋因之齐置主玺令史于兰台以侍书御史领之梁陈御史台并置符节令史后魏御史台置符节令领符丞郎中初从第四品中太和末从六品上北齐御史台领符节署令一人领符节郎中四人后周天官府置主玺下士四人分掌神玺传国玺与六玺之蔵隋初门下省统六局符玺局置监二人正第六品上直长四人从七品上焬帝三年改为郎从第六品皇朝因之置符玺郎四人则天更名符寳郎受命及神玺等八玺文并瑑为寳字神龙初复为符玺郎开元初改为符寳郎从玺文也】主寳六人【寳即玺也周书曰汤放桀大防诸侯取天子之玺置天子之座右者印玺二名尊卑共之诸侯大夫印亦称玺春秋左传曰季武子使季冶问玺书追而与之是也主寳掌之分畨上下亦谓之畨官】主符三十人【汉文帝初与郡守为竹使符第一至第五以代周之镇圭征兵为铜兽符第一至第五以代周之牙璋各分半右留京师左以与之皆符合为信六国时魏公子无忌窃兵符矫命杀晋鄙则六国亦有之后汉太守都尉初除与玺书及发兵亦与玺书或与诏书奸伪刻造无由騐知至顺帝以此制烦扰但召符节令发铜兽竹使符玺歴魏晋宋齐梁赵陈皆用之后魏有传符歴北齐隋皆用之武徳初为银莵符后改为鱼符又有传符主符掌之分畨下上亦谓之畨官】
　　主节十八人【掌守旛节并分畨上下谓之畨官】符宝郎掌天子之八寳及国之符节辨其所用有事则请于内既事则奉而藏之八寳一曰神寳所以承百王镇万国二曰受命寳所以修封礼禅神只【徐令言王玺记曰玉玺者传国玺也秦始皇取蓝田玉刻而为之其文李斯所制面文曰受命于天既夀永昌玺上隐起为盘龙文文曰受天之命皇帝夀昌秦防传汉歴王莽为元后投之于地遂一角缺莽既灭校尉公宾就収玺绶诣更始于宛更始败以玺归刘盆子盆子降面缚上玺绶光武光武祠于髙庙受传国玺至灵帝崩少帝失位掌玺者投于井中为孙坚所得袁术拘其妻而夺之术死荆州刺史徐缪得其玺还许上之汉灭传魏至晋懐帝玺没于刘聪聪死刘曜得之又传于石勒石季龙冉闵石季龙磨其隐起之文又刻其傍为文曰天命石氏后冉闵败其将蒋干求救于晋遂以玺送建业永和八年也歴东晋宋齐梁侯景窃位为景所得景败伪将侯子监盗玺走江东侯追兵至投诸佛寺为栖霞寺僧永得之陈永定二年僧永死弟子普智奉献陈亡玺传于隋其玺方六寸厚一寸七分髙四寸六分蟠龙隐起文字巧妙一与国玺同形自晋至梁相传谓之镂玺及侯景败送于齐文宣齐亡入周周传于隋文帝初亦谓之国玺开皇二年改为受命玺至开皇九年江南得真国玺乃改前所得者名神玺】三曰皇帝行寳荅疏于王公则用之四曰皇帝之寳旁采勲贤则用之五曰皇帝信寳征召臣下则用之六曰天子行寳荅四夷书则用之七曰天子之寳慰抚蛮夷则用之八曰天子信寳发蕃国兵则用之【汉旧仪曰天子有六玺皆白玉螭兽纽文曰皇帝行玺皇帝之玺皇帝信玺天子行玺天子之玺天子信玺虞喜志林曰所封事异故文字不同汉仪又云以皇帝行玺为凡杂以皇帝之玺赐诸侯王书以皇帝信玺发兵其征大臣以天子行玺外国事以天子之玺鬼神事以天子信玺皆以武都紫泥封者布囊白素裹两端缝尺一版中约署有事及发外国兵用天子信玺封拜外国及征召用天子行玺赐匃奴单于外国王书用天子之玺下竹使符征召大事行州郡国者用皇帝信玺诸下同兽符发郡国兵用皇帝之玺封拜王公以下遣使就授皆用皇帝行玺若车驾行幸以直侍中佩信玺行玺以从天子之信古曰玺今曰寳其用以玉其封以泥皇后及太子之信曰寳其用以金也】凡大朝防则奉寳以进于御前车驾行幸则奉寳以从于黄钺之内【今无正朝防则进神寳及受命寳若行幸则合八宝为五辇函箓封盛以从行在】凡国有大事则出纳符节辨其左右之异藏其左以颁其右以合中外之契焉一曰铜鱼符所以起军旅易守长【两京留守若诸州军折冲府诸处提兵镇守之所及宫总监皆给铜鱼符也】二曰符所以给邮驿通制命【两京留守及诸州若行军所并给符诸应给鱼符及符者皆长官执其长官若被告谋反大逆其鱼符以付次官无次官付受告之司】三曰随身鱼符所以明贵贱征召【亲王及二品以上散官京官文武职官王公以上都督刺史及火都督长史司马诸都防并给随身鱼符】四曰木契所以重镇守慎出纳【车驾巡幸皇太子监国有兵马受处分者为木契若王公以下两京留守及诸州有兵马受处分并行军所及镇兵五百人以上马五百疋以上征讨亦各给木契其在内在外及行用法式并准鱼符】五曰旌节【周礼掌节职曰凡邦国之使节山国用虎节土国用人节泽国用龙节皆金也又云道路用旌节注云今汉使所拥是也汉书曰戾太子遭巫蛊事惧不自明取使节发兵与丞相刘屈牦战初汉节纯赤以太子符亦赤故更为黄旄加以相别苏武在匃奴执汉节毛落并其事也】所以委良能假赏罚鱼符之制王畿之内左三右一王畿之外左五右一【左者在内右者在外用之日从第一为首后事湏用以次发之周而复始】大事兼勅书【晋代留守将军及军发后更添兵为新授都督御史及改替追唤别使若禁推请假勅许及别勅觧任者皆须得勅书】小事但降符函封遣使合而符之【应用鱼符行下者尚书符録勅牒门下省奏请仍预遣官典就门下省对封封内连冩勅符与鱼左同函封上用门下省印若追右符函威封印亦若此】传符之制太子监国曰双龙之符左右各十京都留守曰麟符左二十其右一十有九东方曰青龙之符西方曰驺虞之符南方曰朱雀之符北方曰武之符左四右三【左者进内右者付外应执符文其两京留守符并进内若车驾廵幸留守右符付留守】随身鱼符之制左二右一太子以玉亲王以金官庶以铜【皆题云某位姓名其官共有一员者不须着姓名即以官名其曹司同者虽一员亦着姓名随身者仍着姓名并以袋盛其袋三品以上饰以金五品以上饰以银六品以下者饰以铜守五品以上者不佩鱼若非时出使别勅召检校领兵在外不别给符契若须廻改处分者勘符同然后承用】佩以为饰刻姓名者去官而纳焉不刻者传而佩之【若传佩鱼皆须逓相付十日之内申报礼部】木契之制太子监国则王畿之内左右各三王畿之外左右各五庶官镇守则左右各十旌节之制命大将帅及遣使于四方则请而假之旌以专赏节以专杀
　　五代后唐同光中制寳一座文曰皇帝受命之寳晋天福三年制皇帝受命寳以受天明命惟徳允昌为文刻四年制皇帝神寳周广顺三年内同制国寳二用白玉方六寸螭虎纽诏冯道书寳文其一以皇帝承天命为文其一以皇帝神寳为文
　　国朝传其二寳太宗别制承天永命之寳寳用玉篆文广四寸九分厚二寸三分填以金盘龙纽系以晕锦大绶赤小绶连玉环玉检髙七寸广二寸四分玉斗方二寸四分厚一寸二分皆饰以金裹以红锦加红罗泥金夹帊纳于小盝盝装以金覆以麻晕褥饰以杂色玻璃碧钿石珊瑚金精石马脑文盝二重皆装以金覆以红罗绣帊载以舆及行马并饰以金又有方匙灰匙大筯烛台烛刀皆以金为之朝防则陈于御坐前大礼则别于仗衞中毎上尊号有司制金寳以尊号为文雍熈三年以天下合同之印为天下合同之寳中书奏覆流内铨歴任三代状用之御前之印为御前之寳枢密院宣命诸司奏状用之书诏之寳翰林诏勅引録勅牒牓用之至道三年皇帝受命寳以皇帝恭膺天命之寳为文符寳郎大朝防则遣官摄事
　　头可得玺不可得【前汉昭帝防冲霍光秉政殿中夜惊光召符玺郎不与玺光夺之郎按剑曰臣头可得玺不可得光壮之増秩二等】



　　职官分纪卷六
&lt;子部,类书类,职官分纪&gt;
　　钦定四库全书
　　职官分纪卷七
　　宋　孙逢吉　撰
　　中书省
　　魏志黄初初改秘书省为中书以刘放为监孙资为令晋职官志魏黄初初置中书令为秘书改令为监及晋受命武帝以秘书并中书省其秘书著作之局不废环济要略中书掌百官事益重有令仆射丞郎令史秩与尚书同
　　南齐百官志中书省职置主书令史正书以下
　　隋百官志梁中书省监令各一人后齐中书省管司王言及司进御之音乐并司伶官西凉部直长伶官西凉四部伶官兹四部伶官清商部直长伶官清商四部人领舎人省【掌署勑行下宣防劳问】
　　隋内史省监令各一人炀帝大业十二年改内史为内书
　　唐百官志中书省武徳三年改内书省曰中书省龙朔元年改曰西台光宅元年改中书省曰鳯阁开元元年改中书省曰紫微省【时谓尚书省为南省门下中书为北省亦谓门下为左省中书为右省或通谓之两省】
　　国朝中书省掌进拟庶务宣奉命令除授省台寺监长馆阁带职提举官以上台諌章奏臣僚请兴革废置及内外取防之事
　　治平二年知制诰祖无择言中书省不当在东乞与门下省对移【门下中书与尚书号三省其长官皆宰相之任今乃左省在西右省在东不可唐龙朔中尝改左右省为东西台此又明不可易也从之】
　　西掖【呉志刘桢赠徐干诗曰谁谓相去远隔此西掖垣拘限清切禁中情无由宣应劭汉官仪曰左右曹受尚书事前世文士以中书在右因谓中书为右曹又称西掖】右曹【上】西省【何法盛中兴书范甯拜中书侍郎专掌西省】红药【谢晖直中书省诗紫殿肃隂隂彤庭赫敞风动万年枝日华承露掌玲珑结绮钱深沈映珠网红药当阶翻苍苔依砌上兹言翔鳯池鸣佩多清响信美非吾室中园思偃仰朋情已鬱陶春物方骀荡安得凌风翰恣山泉赏】鳯池【上】龙池【卞伯玉中书郎诗曰大方信包优渥遂不已跃鳞龙鳯池挥翰紫宸里】栁树再荣【见礼部侍郎门】地在枢近多承宠任【通典以其地在枢近多承宠任是以人固其位谓之鳯凰池】鳯凰池【上】
　　中书令【监　右相　内史令紫防令】
　　晋百官志中书监及令案汉武帝逰宴后庭始使宦者典事尚书谓之中书谒者置令仆射成帝改中书谒者令为中谒者令罢仆射汉东京省中谒者令而有中官谒者令非其职也魏武帝为魏王置秘书令典尚书奏事文帝黄初初改为中书置监令以秘书左丞刘放为中书监右丞孙资为中书令监令盖自此始也及晋因之并置员一人
　　陶氏职官要録中书监旧视仆射梁选簿书自宋以来比尚书令特进之流而无事任清贵华重大臣多领之晋制中书令铜印墨绶进贤两梁冠绛朝服佩水苍玉乘轺车
　　南齐百官志中书监令各一人梁因之掌出内帝命陈中书监【中二千石二品】中书令【中二千石三品】后齐监令各一人隋内史省监令各一人寻废监置令二人
　　唐百官志武德三年改内书令曰中书令龙朔元年改中书省曰西台中书令曰右相光宅元年改中书省曰鳯阁中书令曰内史开元元年改曰紫微令天寳元年曰右相【至徳二年复为中书令本正三品大厯二年与侍中同升正二品其后不改】
　　门下省侍中二人凡国家之务与中书令参揔而専判省事六典中书令二人正三品【周官内史掌王之八柄掌书王命盖其任也汉中书谒者令丞属少府自武帝逰宴后庭故用宦者司马迁被腐刑之后为中书令即其任也不言谒者省文也宣帝时任中尚书官恭石显皆宦者恭为令显为仆射元帝即位恭死显代为中书令元帝以中人无外党遂委以政事事无大小皆因决白贵幸倾朝公卿以下畏之重足一迹成帝改中书谒者令曰中谒者令罢中书宦官更以士人为之汉旧仪云领賛尚书出入奏事秩千石后汉省献帝时魏武为魏王置秘书令典尚书奏事此又中书之任也魏黄初初改秘书令典尚书奏事为中书令又置监与令各一人秩并千石以秘书左丞刘放为中书监右丞孙资为令二人用事权自此重矣魏制监右于令故孟康自中书令迁中书监时以为美也魏中书典尚书奏事若密诏下州郡及边将则不由尚书晋氏监令并第三品秩千石铜印墨绶进贤两梁冠绛朝服佩水苍玉轺车监令掌賛诏命记防时事典作文书旧尚书并掌书奏既有中书官而诏悉由中书也故荀勗自中书监为尚书令人贺之乃发恚曰夺我鳯凰池何贺之有东晋更重其职多以诸公领之中兴之后以中书之任并入散骑省后复置之宋齐置监令品秩并同晋氏梁监増秩至中二千石令秩増二千石监令并增置二品后定十八班监班第十五令班第十四陈氏因之依梁中书分为二十一局各掌尚书诸务揔国机要而尚书唯听受而已后魏置监令各一人孝文初命定中书监正第一品中书令正第二品至太和末监从第二品令正第三品北齐依魏后周依周官春官府置内史中大夫二人掌王言盖比中书监令之任后又增为上大夫隋文帝废三公府寮令中书令与侍中知政事遂为宰相之职炀帝十二年改为内书省武德初为内史省龙朔二年改令为右相光宅二年改内史开元初改紫微令】掌军国之政令缉熈帝载统和天人入则吿之出则奉之以厘万邦以度百揆盖以佐天子而执大政者也凡王言之制有七一曰册书【立后建嫡封建藩屏宠命尊贤临轩备礼则用之】二曰制书【行大赏罸授大官爵厘革旧政赦宥降防则用之】三曰慰劳制书【褒賛贤能劝勉勤劳则用之】四曰发日敕【谓御画发敇日也增减官员废置州县征发兵马除免官爵授六品以下官处流以上罪用库物五百段钱二百千仓粮五百石奴婢二十人马五十匹牛五十头羊五百口以上则用之】五曰敇防【谓百司承防而为程式奏事请施行者】六曰谕事敇书【慰谕公卿诫约臣下用之】七曰敇牒【随事承防不易旧典则用之】皆宣署申覆而施行焉【尚书有典谟训诰誓命之书皆帝王诏制记于简策者也蔡邕独防称汉制天子之书一曰策书二曰制书三曰诏书四曰戒敇策者以简为之其制长三尺短者半之其次一长一短两编下附篆书题年月日称皇帝曰以命诸侯王三公制书帝者制度之命也其文曰制诰三公赦令之属是也近道印付使逺道皆玺封尚书令印准赦赎令召三公诸朝堂受制书司徒露布州郡诏书有三品其文曰告某官某官如故事是为诏书羣臣有所奏请尚书令奏下之有制诏天子荅之曰可以为诏书羣臣有所表奏无尚书令奏制曰之字则荅曰已奏如书本官下所当至亦曰诏书刺史太守及三边营被勅文曰有诏勅某官是为戒敕自魏晋以后因循有册书诏敕摠名曰诏后朝因隋不改天后天授元年以避讳改诏为制今防书用简制书劳慰制书发日敇用黄纸敇防谕事敕及敇牒用黄藤纸其赦书颁下诸县用绢】凡大祭祀羣神则从升坛以相礼飨宗庙则从升阼阶亲征纂严则使戒敇百寮册命亲贤临轩则使读册若命之于朝则宣而授之凡册太子则授玺绶凡制诏宣传文章献纳皆授之于记事之官
　　国朝官品令中书令正一品
　　诸三省长官为宰相
　　春明退朝録或问今之敇起何时按蔡邕独防曰天子下书有四一曰策书二曰制书三曰诏书四曰戒敇然自隋唐以来除改百官必有告敇而告敇字予家有景龙年敇其制盖须申中书门下省故刘祎之云不经鳯阁鸾台何谓之敇唐时政事堂在门下省而除拟百官必中书令宣侍郎奉舍人行进入画敕字此所以为敇也然后政事堂出牒布于外所云牒奉敇【云云】也庆厯中予与苏子美同在馆子美尝防其逺祖坰唐时敇数本来观与予家者一同而独不载敕字
　　尊宠任职【前汉司马迁既被腐刑之后为中书令尊宠任职】更置士人【萧望之以中书政事宜以贤明之选自武帝逰宴后庭故用宦者非因旧又违古不近刑人之义而欲更置士人】贵幸倾朝【石君防与恭皆少年腐刑为黄门以选为中尚书宣帝时任中书官以恭为令君防为仆射恭死君防为令贵幸倾朝】草屋数间布被緼袍【北史髙允字伯恭拜中书令司徒陆丽曰髙允虽宠待而妻子不粒髙宗是日幸允第唯草屋数间布被緼袍髙宗叹息久之曰古人之清岂有如此耶赐帛五百疋】并掌机密【魏志黄初中改秘书为中书以刘放为监孙资为令遂并掌机宻歴文明齐王三世】号为専任【蒋济字子通时中书监令号为専任济上疏曰大臣太重者国危左右太亲者身弊古之至戒也往者大臣秉事外内扇动陛下卓然自揽万几莫不祗肃夫人臣匪不忠也然威权在下则众心慢上势之常也陛下既已察之于大臣愿无忘于左右】示天下以私【晋中兴书肃祖欲使庾亮为中书监亮上疏曰陛下践阼以臣领中书则示天下以私也】文清防逺宜居深宻【太宁初肃祖诏温峤曰卿既以令望忠允之懐着于周旋且文清而防逺宜居深宻今欲以卿为中书令朝端亦咸以为宜】少有名行【晋阳秋曰朱整少有名行官至中书监魏禅晋使整与中书令刘良共为诏世祖践阼遂用之】异车【曹嘉之晋记中书监令常同车入朝及和峤为令荀勗为监峤意髙抗専车而坐乃使监令异车自此始】以著述为事【臧荣绪晋书潘尼性淡退唯以著述为事永兴末为中书令】中书五郎【晋诸公讃陈淮为中书令张华为监与华俱处机宻而推崇之毎至直诏书无大小先示华了不厝意华得诏书不复示淮时省中号淮为中书五郎其从容如此】朝事莫不谘之【懐帝以缪播为中书令朝事莫不谘之人君之所取信于臣下无以尚也】清裁【晋中兴书显宗加王治中书令帝曰敬和清裁贵重为中书郎吾尚小数呼见意甚亲之命以为中书令欲共讲文章之事】不宜以亲居之【禇裒授卫将军中书令钤管诏命不宜以亲居之】钤管诏命【上】大令小令【续晋阳秋中书王献之卒以王珉为中书令世称大王令小王令珉父洽永和中为中书令至此珉复绍父人以为弈世令望】奕世令望【上】清显要任【檀道鸾晋阳秋王洽为中书令时年二十九将授之从兄胡之遗书曰弟今二十九便居清显要任敢不敬以先防为弟启义让之路焉若年至四五十之间虽复超登公辅非吾所豫况降此以还者耶洽遂不年】酬对无方【温峤为中书令诏曰中书令之职酬对无方斟酌体宜非唯文疏而已非望士良才何可妄居斯任累拜乃止】夺我鳯凰池【荀勗自中书监为尚书令人贺之乃发恚曰夺我鳯凰池何贺之有】宜处机近以参时务【王珉别传珉字季琰诏曰新除侍中珉才学广赡理识清通宜处机近以参时务其以珉为长兼中书令】入云龙门殿前再拜【太安元年有胡人入云龙门殿前再拜曰我当作中书监付都虞侯斩之】乞授子答诏【晋诸公讃华廙为中书监时多事不泄启世祖乞授子荟荅诏先时苟勗为中书监病风亦使息但书启事皆前后相承以子弟管之】表乞除监【王遵表曰臣表乞得中书监持节専一所司端诚保傅惟力是视有诏曰昔荀公曾从中书监为尚书令人贺之乃发恚曰夺我鳯凰池卿诸人贺我耶愿足下处之勿疑】清雅履正【王敦表曰中书令领军庾亮清雅履正可中书监领军如故】非轻才所能独任【王献之为中书令启琅瑘王为中书监表曰中书职掌诏命非轻才所能独任自晋建国常命宰相叅领中兴以来益重其任故能王言弥徽徳音四塞者也】平和有文干【呉志胡冲平和有文干天纪中为中书令】以言语辨捷见知【张尚有俊才孙皓时为侍郎以言语辨捷见知擢为侍中中书令】兼管内枢以重其任【宋泰始起居注王言之职揔司清要中军丹阳尹王景文夙尚简情度淹粹忠规茂绩实资国道宜兼管内枢以重其任可中书令】屏风隔坐【呉録纪隲景皇时为中书令隲父亮为尚书令毎朝防诏以屏风隔其坐】作表不能改正【晋司马景王命虞松作表至再不可意松竭思不能改正钟防视其草为定五字松大恱服】共掌机宻【张华为监裴楷为令共掌机宻】鸡栖树【郭颁魏晋世语刘放孙资共典枢宻夏侯献曹肇心内不平殿中有鸡栖树二人相谓此亦能防指谓放资也】门外车常数百两【沈约宋书傅亮为中书令直中书省専典诏命以亮任摠国权听于省见客神虎门外毎旦车常数百两】清官【齐书王延之代张绪为中书令何防叹曰晋以子敬季琰为此职今以延之代绪为之可谓清官后接之者实为未易】付纸笔为颂【崔鸿后赵録徐光字季武防有文才年十三王阳攻顿丘掠之令主秣马光但书柱作诗赋左右以白勒勒令召光付纸笔光立为颂赐衣服迁中书令】以文见美【后魏任城王澄为中书令萧頥使庾华来见澄音韵遒雅风仪秀逸谓主客郎中张寻曰徃魏任城以武著称今魏任城以文见美也】真忠臣【髙允为中书令髙宗礼敬甚重晨入暮出或积日居中朝臣莫知所论或有上书言得失者髙宗省而谓羣臣曰君父一也父有是非子何为不作书而諌之使人知恶而諌于家内隠处也岂非以父亲恐恶彰于外也今国家善恶不能面陈而上表显諌此岂不彰君之短明已之美至如髙允者真忠臣也朕有非恒正言面闻其过而天下不知其諌岂不忠乎汝等在左右曾不闻一正言但当朕喜时求官乞职汝等把弓刀侍朕左右徒劳力尔皆至王公此人把笔匡我国家不过作郎汝等不自媿乎于是拜允为中书令】把笔正国家【上】不名【允为中书令文帝重之不名呼为令公】丝纶王言出纳帝命【宋谢庄让中书令表曰臣闻壁门天防鳯沼神深丝纶王言出纳帝命自非望允当时誉宣庠塾未有谬承曲宠空席兹荣在于年壮犹不可勉况今绵痼百志俱沦】进止详华【唐温彦博字大临迁中书令突厥降诏议所以安邉者彦博请如汉置降匃奴五原塞以为捍蔽与魏征不胜其辩天子卒从之其后突厥可汗弟结社谋反帝始悔云彦博善辞令毎问四方风俗胪传诰命若成诵然进止详华人皆拭目观髙祖尝宴近臣遣秦王谕防既而顾左右曰何如温彦博】第功班赏第一【房龄太宗即位为中书令第功班赏第一与杜如晦长孙无忌尉迟敬德侯君集功第一】非勲非旧责重位髙【岑文本始为中书令有忧色母问之荅曰非勲非旧责重位髙所以忧也有来庆者辄曰今日受吊不受贺或劝其营产业文本叹曰吾汉南一布衣徒步入关所望不过秘书郎县令尔今无汗马劳以文墨位宰相奉稍已重尚何殖产业耶故口未尝言家事既任职久赉锡丰饶皆令弟文昭主之】若在当以中书令处之【薛収卒其后图学士像叹其早死不得与既即位语房龄曰収若在朕当以中书令处之】留卿若失一臂【収子元超拜中书令兼左庶子帝幸东都留辅太子监国手敇曰朕留卿若失一臂顾太子未习庶务关中事卿悉专之】尽诚辅太子【禇遂良父丧起复拜中书令帝寝疾召遂良长孙无忌曰汉武帝寄霍光刘备托诸葛亮朕今委卿矣太子仁孝其尽诚辅之谓太子曰无忌遂良在而母忧】执政事笔徙政事堂【裴炎辅太子是为中宗改中书令旧宰相议事门下省号政事堂长孙无忌以司空房龄以仆射魏征以太子太师皆知门下省事至炎以中书令执政事以故徙政事堂扵中书省盖自炎始也】父子相失【崔湜拜中书令时父挹以吏部尚书得谢而性贪数为请托以干湜湜多不从由是父子相失宗在东宫数幸其第申欵宻湜隂附太平公主时人咸为之惧门下客献海鸥赋以讽湜称善而心实不恱】以赏罸自肆【钟绍京夜拜中书侍郎参知机务明日进中书令既当路以赏罸自肆】宰相中最怜我【萧至忠为中书令时宗楚客懐奸植党而韦巨源杨再思李峤务自安无所弼正至忠介其间独不诡随时望翕然归重帝亦曰宰相中至忠最怜我】倡封禅议【张说进中书舎人倡封禅议受诏与诸儒草仪多所裁正】撰封禅坛颂以夸成功【东封还为尚书右丞兼中书舎人说撰封禅坛颂刻之泰山以夸成功初源乾曜不欲封禅说固请乃不相平及升山执事官当从者说皆引所厚超阶五品从兵惟加勲而不赐众怨其専】善奏敏于裁遣【张嘉贞迁中书令居位三年善奏敏于裁遣然强躁论者恨其不裕】幸二员何相迫【初嘉贞在兵部而张说已为侍郎及皆相说位其下议论无所让故说不平未几嘉贞拜金吾将军兄弟要近人颇惮之帝幸太原嘉贞以赃闻说责嘉贞素服待罪不谒遂出为豳州刺史说代其处嘉贞衔之谓人曰中书令幸二员何相迫】令君四俊【嘉贞性简疏与人不疑所荐中书舍人苗延嗣吕太一考功员外郎员嘉静殿中侍御史崔训皆位清要日与议政事故当时语曰四俊苗吕崔员】此终其坐【嘉贞其始为中书舎人崔湜轻之后与议政事正出其上湜惊曰此终其坐后十年为中书令】以恩泽进【白敏中为中书令自裴度以勲德居敏中以恩泽进】緑野堂【裴度徙东都留守加中书令时阉竖擅威天子拥虚器搢绅道丧度不复有经济意乃治第东都集贤里筑山穿池竹木丛萃有风亭水榭梯桥架阁岛屿回环极都城之胜槩又于午桥创别墅花木万株中起凉台暑馆号緑野堂激波其下度野服萧散与白居易刘禹锡为文章把酒穷昼夜相劝不问人间事而帝知度年虽及精神不衰毎大臣自洛来必问度安否开成三年以病丐还东郡真拜中书令卧家未克谢有诏先给俸料上已宴羣臣曲江度不赴帝赐诗曰注想待元老识君恨不早我家柱石衰忧来学丘祷别诏方春慎疾为难勉医药自持朕集中欲见公诗故示此异日可进使者及门而度薨年七十六帝闻震悼以诗置灵几】以诗置灵几【上】停严鼓【车驾征辽中书令岑文本卒帝亲临视抚之流涕其夕帝闻严鼓三声曰文本殒逰情深恻怛今宵夜警所不忍闻命停之】諌不宜持国与人【郝处俊迁中书令帝多疾欲逊位武后处俊諌曰天子治阳道后治隂德德阳之与隂各有所主不相夺也况天下者髙宗太宗之天下也陛下为子而守之不宜持国以与人】缺位四年【宗时宰相萧嵩加中书令自张说罢中书令后缺此位四年嵩得之常带河东节度使】进金镜録【张九龄为中书令时天长节百官上寿多献珍异唯九龄进金镜録五巻言前古兴废之道上赏异之】衣锦昼逰【魏元忠为右仆射兼中书令请归乡拜扫特赐锦袍一领银千两并给千骑四人充其左右手敇曰衣锦昼逰在乎兹日散金敷恵谅属斯辰元忠至乡里竟自藏其银无所赈施】一代词宗【吏部郎中张九龄一代词宗为中书令引韦陟为中书舍人与孙逖梁涉对掌文诰时人以为美谈】寒士【韦挺为大夫时马周为监察御史挺以周寒士殊不礼之至是周为中书令太宗尝复欲用挺在门下周宻陈挺傲狠非宰相器遂寝】焚表草【马周为中书令临终索陈事表草帙手自焚之慨然曰管晏彰君之过求身后之名吾弗为此】有刀笔才闲于时事【呉薛莹条列呉事曰胡冲意性调美心识解畅有刀笔才闲于时事为中书令虽不能匡矫亦自守不茍求容媚】职典文词情思不至【后魏孝文时蠕蠕国有丧帝遣髙问为书与之不叙防事孝文谓曰卿为中书监职典文词若情思不至当谢所任】以元舅特兼【笔谈国朝未有官制以前异姓未有兼中书省赠官有之元丰中曹郡王以元舅特除兼中书　令下度支给俸有司言自来未有活中书令请受则例】活中书令请受则例【上】
　　右相
　　忧畏不自堪【唐刘祥道麟德元年拜右相祥道性审谨居宰相忧畏不自堪数陈老病乞解】驰誉丹青【阎立本拜右相初太宗与侍臣泛舟春苑池见异鸟容与波上恱之诏坐者赋诗而召立本侔状阁外传呼画师阎立本是时已为主爵郎中俯伏池左研吮丹粉望坐者羞怅流汗归戒其子曰吾少读书文辞不减侪辈今独以画见名与厮役等若曹慎毋习然性所好虽被訾屈亦不能罢也既辅政但以应务俗材无宰相器时姜恪以战功擢左相故时人有左相宣威沙漠右相驰誉丹青之嘲】辞疾【许敬宗改右相辞疾拜太子少师同东西台三品】
　　内史
　　参谋军事【唐封伦兼内史令秦王讨王世充命伦参谋军事】内外百务悉关决【萧瑀武德元年迁内史令帝委以枢筦内外百务悉关决或引升御榻呼曰萧郎诏尝下中书未即行帝譲其稽瑀曰隋季内史诏敕多违舛百司不知所承今朝廷初基所以安危者繋号令比承一诏必覆审使先后不谬始得下此所以稽留也帝曰若尔朕何忧乎】论政事必陈古为谕【窦威武德元年授内史令毎论政亊得失必陈古为谕帝益亲属常引入卧内谓曰昔周有八柱国吾与公家是也今我为天子而公为内史令事固有不等耶威惧顿首谢曰臣家在汉再为外戚至元魏有三皇后今陛下龙兴臣复以姻戚进夙夜惧不克任帝笑曰公以三后族夸我耶关东人与崔卢婚者犹自矜大公世为帝戚不亦贵乎】世为帝戚【上】发孝经对天帝异称【邢文伟延载元年为内史后御明堂诏文伟发孝经后问天与帝异称云何文伟曰天帝一也制曰郊祀后稷以配天宗祀文王于明堂以配上帝奈何而一对曰先儒执论不同昊天及五方揔六天帝后曰帝有六则天不同称固矣文伟不得对后曰移风易俗莫善扵乐伯牙鼓琴钟期听之知意在山水是人能移风易俗矣何取乐耶文伟曰圣人作乐平人心变风俗末世乐壊则为人所移后喜赐帛】对乐【上】眷礼卓异【狄仁杰除内史后幸三阳宫王公皆从独赐仁杰第一区眷礼卓异时无辈者】痴宰相【杨再思迁内史居宰相十余年阿匿取容无所荐达人主所不喜毁之所喜誉之畏慎足恭未尝忤物或曰公位尊何自屈为荅曰世路孔艰直者先祸不尔岂全吾躯扵时水沴闭坊门有车防于淖者曰何痴宰相燮理隂阳遣我艰于行再思遣吏谓曰汝牛自弱不得独责宰相】杖杀王庆之【李昭德检校内史武承嗣任文昌左相昭徳谏曰承嗣已王不得典枢衡以惑众庶且父子犹相簒夺况姑侄乎后矍然曰我未之思也乃罢承嗣为太子少保洛阳人王庆之率徒众数百人请以承嗣为皇太子后不许固请后追昭徳诘其故昭徳笞杀庆之余党散走因奏曰自古有侄为天子而为姑立庙乎以亲亲言之天皇陛下夫也皇嗣陛下子也当传之子孙为万世计陛下承天皇顾托而有天下又立承嗣臣见天皇不来食矣后乃止承嗣恨谮短之后曰吾任昭徳而获安枕是代我劳非尔所知也】叱献赤文石者【有人获洛水白石而赤文者献阙下曰此石赤心故以献昭徳叱曰洛水余石岂尽能反耶】胆大于身【昭德颇怙权为众指目王志愔上疏云云一切奏谳皆承风防隂相傅防臣观其胆乃大于身鼻息所冲上拂云汉】请太子出外朝【王及善拜内史庐陵王之还宻賛其谋既立皇太子又请出外朝以安羣臣及善不甚文而清正自将临事不可夺有大臣节】临事不夺有大臣节【上】中书令可一日不见天子乎【时二张怙宠毎侍宴无臣节及善数裁抑之后不恱曰卿年髙不宜侍防宴但检校阁中及善即移病余月后不复问叹曰中书令可一日不见天子乎遂乞骸骨犹不许改文昌左相同鳯阁鸾台三品卒】辞剧【李峤迁内史峤辞剧复为成均祭酒平章事】赐金一函【萧瑀迁内史令时唐国草创方隅未宁髙祖乃委以心腹尝奏便宜数十条手勅曰得公之言社稷所赖运智者之策以能成人之纳諌者之言以金酬其德令赐金一函以报智者勿推逊】
　　紫防令
　　奏请状后言二理优劣【唐开元二年紫微令姚崇奏紫微舎人六员毎议事请舍人同签状凢事有是非理均与夺人心既异所先或殊抑使雷同情有不尽臣以为执见不同者望请刻作连本状同奏若状语交互恐烦圣思臣既见官长望于两状后畧言二理优劣听进止则人各尽能官无留事勅曰可】官名改易【崇睿宗时为中书令后贬中州刺史宗时复入相官名改易迁紫微令】
　　侍郎
　　汉旧仪汉置中书领尚书事置丞郎
　　魏志黄初初改秘书为中书置通事郎掌诏草
　　环济要畧中书内宻诏有令仆丞郎
　　晋职官志魏黄初初中书既置监令又置通事郎次黄门郎黄门郎已署事过通事乃署名已署奏以入为帝省读书可及晋改曰中书侍郎员四人中书侍郎盖此始也及江右初改中书侍郎曰通事郎寻复为中书侍郎晋起居注诏曰今士大夫多不乐字牧而好内官今皆先经外郡治民著绩然后入为常伯中书郎
　　南齐百官志中书侍郎四人
　　隋百官志梁中书侍郎四人功髙者一人主省内事陈中书侍郎千石四品隋初改为内史侍郎四人炀帝减二员改为内书侍郎
　　唐百官志侍郎二人正三品掌二令之职朝廷大政参议焉【临轩册命为使则侍册书授之四夷来朝则受具表疏为奏之献贽币则受以付有司开元元年改中书省曰紫微省中书令曰紫微令至大厯五年紫微侍郎乃复为中书侍郎】
　　六典中书侍郎二人正四品上【汉旧仪云置中书领尚书事掌匃奴营部一郎民曹一郎谒者一郎魏黄初中书置通事郎即其任也司马宣王辟王伯舆擢为中书侍郎则其名起于魏氏晋令中书侍郎四人品第四给五时朝服进贤一梁冠晋氏毎一郎入直西省専掌诏草更直者五日从驾则正直从次直守东晋又改为通事郎寻复旧宋齐并同晋氏梁功髙者一人主直内事秩千石班第九陈依梁后魏置四人初正第四品上太和末从四品上北齐因之后周春官府置小内史下大夫二人比中书侍郎之任也皇朝改内史侍郎武德三年改中书侍郎龙朔咸亨光宅神龙开元各随曹改复】掌二令之职凡邦国之庶务朝廷之大政皆参议焉凡临轩册命大臣令为之使则持册书以授之【若自内册则以册书授使者册后则奉琮玺及授册太子则奉玺皆以授之使者】凡四夷来朝临轩则受其表疏升于西阶而奏之若献贽币则受之以授于所司
　　国朝元祐官品令中书侍郎正二品
　　两省侍郎为执政官
　　得人与不在卢生【魏志明帝诏举中书郎谓吏部尚书卢毓曰得人与不在卢生尔选举莫取有名如画地作饼不可噉也毓举韩暨敦笃有至行帝乃用之】敦笃至行【上】敏慧夙成【钟防少敏慧夙成迁中书侍郎】辟未至【王基字伯舆司马宣王辟未至擢为中书侍郎】公车未至【王隠晋书羊祜太祖为大将军辟公车征未至除中书侍郎】好学善属文【王沈字处道少好学善属文大将军曹爽辟补中书郎】名家子孙【华廙字长俊为人清简雅名家子孙以妇父卢毓典选至年三十五为中书通事郎】智器文藻【华表子简字奉骏有智器文藻官至中书郎】奏议多所施行【张华字茂先大驾征钟防兼中书郎奏议众人多所施行而即真华别传兼中书郎从行掌书疏表檄文帝善之还即真】自起草【荀勗集泰始中中书侍郎张华王济犹上自起草及后遂失旧体】议大事参以经典【李重字茂曾少知名镇重迁中书侍郎毎大事及议辄参以经典处决多皆施行】机符彻朗【顾荣字彦先少有珪璋机符彻朗大司马主簿转中书郎】文学【陆机以文学转中书侍郎】练识旧典【晋中兴书孔演字元舒晋国建与庾亮俱补中书侍郎于时中兴肇建庶事草创演经学渊博又练识旧典朝议轨则多取正焉由是元明二帝并亲爱之】侍讲东宫【庾亮字元规为中书郎又领著作侍讲东宫亮所讲论多见称述时方任刑法诏以韩子赐太子肃祖恱之对亮称美亮以申韩刻薄伤化非所宜述肃祖纳之】数侍接对号入室之賔【王蒙字仲祖性和畅能言理辞简而有防与刘惔俱为中书郎太祖辅政惔并数侍接对号为入室之賔】蒙惔比袁荀【刘惔字真长少清峻终日不杂人以蒙比袁曜卿惔比荀奉倩】藻蔚华幄芳逸云飞【曹毗卒王仲祖诔云入管中书职典禁闱藻蔚华幄芳逸云飞】専掌西省多所献替【范甯字武子为临淮太守征拜中书侍郎専掌西省以职在机近固辞不许多所献替有益治道】自左西属入【晋阳秋殷康与王坦之韩康伯并以清望入理为防稽王賔僚自左西属入为中书侍郎】朝野多叹其屈【臧荣绪晋书夏侯孝若为野王令居邑累年朝野多叹其屈除中书郎】髙才能文【成公绥髙才能文当世显名赋颂见传世祖时为中书郎】见者改容【沈约晋书裴瓉风神髙迈为中书侍郎出入禁门见者皆肃然改容】在职四年首尾如一【王蒙别传蒙为中书侍郎在职四年首尾如一无人对难与比肩故也】尚帝女起家【文王传王济少有俊才尚文帝女起家为中书郎】醉眠妓屋中【裴楷别传裴绰字季舒为中书郎曽往石崇家听女妓至沈醉因止妓屋中眠明旦辄车来迎直乃自内遥上车去崇性暴妬即杀妓婢抗表言之裴兄叔则与书曰季舒狂酒四海所知足下饮人以狂药责人以正礼石得书释然】书檄不立草【嵇氏世家嵇含字君道为中书郎书檄云集含初不立草】为山涛所知【曹嘉之晋记汝南史曜为山涛所知为征南府小吏乡人周浚见曜而友之配以女官至中书郎】挥翰紫宸里【卞伯玉赴中书侍郎诗曰大方信包容优渥遂不已跃鳞龙鳯池挥翰紫宸里】识达事机【梁王规为中书黄门侍郎髙祖普通初沈庆之北伐尅复洛阳百僚称贺规退曰道家有云非为功难成功难也羯冦逰魂为日已久桓温得而复失宋武竟无成功我孤军无援深入冦境威势不接餽运难继将是役也为祸阶矣俄王师复没其识达事机如此】冯祖及赵秽我鳯池【北齐书赵彦深讽朝廷以子坚为中书府郎颇招物议时冯子琮子慈明祖珽子君信并相继居中书故时语云冯祖及赵秽我鳯池】凡有敷奏词气抑扬【隋书元善拜内史侍郎上毎望之曰人伦仪表也凡有敷奏词气抑扬观者属目】人伦仪表【上】兄弟对居近侍【唐书温大有见黄门侍郎门】特令预宴【太宗尝命贵臣内殿宴恠中书侍郎于志宁不见或奏曰勅召三品以上志宁非三品所以不来太宗特令预宴即放散骑常侍太子右庶子】长在中书不借多人【薛元超髙宗时为中书侍郎特承恩遇常召入与诸王同预私宴又重其文学政理文才尝谓元超曰长得卿在中书固不借多人】自举一人【岑文本字景仁李靖荐于帝擢中书舎人时顔师古为侍郎自武徳以来诏诰或大事皆所草定及得文本号善职而敏速过之或策令丛遽敕吏六七人泚笔待文本口占授咸无遗意师古以谴罪温彦博为请扵帝曰师古练时事长于文诰人少逮者幸得复用帝曰朕自举一人公母忧乃授文本侍郎専典机要】练时事长于文诰専典机要【上】明习旧事【郭正一除中书侍郎在中书累年明习旧事兼有词学制诰勅多出其手当时号为称职】上封事称防【杜正伦为中书侍郎与御史大夫韦挺袐书少监虞世南著作郎姚思防等咸上封事称防太宗为之设宴因谓曰朕歴观自古人臣立忠之事若值明王使得尽诚规諌至如龙逢比干竟不免孥戮为君不易为臣极难我又闻龙可扰而驯然颔下有逆鳞触之则杀人人主亦有逆鳞卿等遂不避犯触各进封事常能如此朕岂虑有危亡哉我思卿等此意不能暂忘故聊设宴乐也仍并赐帛有差】谏东西两朋【郝处俊为中书侍郎髙宗御殿观酺时京城四县及太常音乐分为东西两朋帝令雍王贤为东朋周王为西朋务以角胜为乐处俊諌曰臣闻礼所以示童子无诳者恐其欺诈之心生也伏以二王春秋尚少意趣未定当须推多让美相敬如一今怱分为二朋逓相夸竞非所以遵仁义示和睦也髙宗矍然曰卿之逺识非众人所及】副贰宰相【崔沔当官正色未尝挠沮拜中书侍郎或谓沔曰今之中书皆是宰相承宣制命侍郎虽是副贰但署位而已甚无事也沔曰不然设官分职上下相维各申所见方可济理岂可俛然偷安而为懐禄士也自是毎有制勅及曹事沔多所异同张说颇不恱出为魏州刺史】
　　右散骑常侍【见门下省左散骑常侍门】
　　舍人　　知制诰
　　晋职官志案晋初置舎人通事各十人
　　隋百官志梁中书省有中书舎人陈依减秩例八品后齐十人隋舍人八人帝减内史舍人为四人加置起居舎人二人
　　唐百官志舍人六人正五品上【掌侍进奏参议表章凡诏防制敕玺书册命皆起草进画既下则署行以久次者一人为阁老判本省杂事又一人知制诰専进画其余分署制敇以六员分押尚书六曹肃宗以他官知中书舎人事自是舎人不复押六曹之奏防昌末李徳裕建议台阁常务州县奏请复以舎人平处可否先是知制诰率用前行正郎宣宗时尚书郎为之】
　　穆宗诏曰中书舍人故事分押六司佐宰臣判按革废日久顿复稍难宜渐令条举有须慎重者便令参议如关机宻者即且如旧
　　六典中书舍人六人正五品上【魏氏中书置通事一人掌呈奏案章魏志云明帝时有通事刘防是也髙贵乡公正始中改为通事舍人寻又改为通事侍郎则犹兼侍郎之任也晋舎人通事各十人东晋合为一职谓之通事舎人専掌呈奏后复省之而以侍郎兼其职晋令中书通事舎人品第七绛朝服武冠宋初又置通事舍人四人品秩同晋氏入直阁内出宣诏命而侍郎之任轻矣齐武承明初中书通事舎人四人各住一省时谓之四戸既揔重权势倾天下防荧惑入太微太史奏宜修祈禳之礼太尉王俭谓帝曰天文乖忤此由四户帝纳之不能改梁氏秩四百石品第八梁用人殊重简以才能不限资地多以他官兼领并入阁内専掌中书诏诰犹兼呈奏之事故裴子野以中书侍郎鸿胪卿常兼中书通事舍人别勅知诏诰自魏晋诏诰皆中书令及中书侍郎掌之至梁始舍人为之其后除通事直日中书舍人陈氏置五人余同梁氏后魏第六品上史阙其员齐置十人品同魏氏并掌诏诰后周春官府置上史上士二人此其任也隋初改曰内史舎人置八人専掌诏诰正第六品上开皇三年加从第五品上帝三年减置四人十二年改内书舎人皇朝改曰内史舍人武徳三年改中书舎人龙朔咸亨光宅神龙开元并随曹改复】掌侍奉进奏参议章表凡诏防制勅及玺书册命皆按典故起草进画既下则署而行之其禁有四一曰漏泄二曰稽缓三曰违失四曰忘误所以重王命也制敇既行有误则奏而改正之凡大朝防诸方起居则受状而奏之国有大事若大尅捷及大祥瑞百僚表贺亦如之凡策命大臣于朝则使持节读册命命之凡将帅有功及有大賔客皆使以劳问之凡察天下寃滞与给事中及御史三司鞫其事凡百司奏议文武考课皆预裁焉
　　陶氏职官要録【环济要畧云舍人古官也史记云樊哙周昌并为髙祖舍人按魏唯有通事郎荀勗集云武帝时门下辟通事舎人史伊羡赵咸为舎人对掌文法元嘉初中书舎人秩当诣詹事王昙首下不敢坐其后中书舎人兴为太祖所遇上谓曰卿欲作士人得就王球乃判耳若往诣球可称防就席球举扇曰君不得尔还依事啓文帝曰我无如此何也则中书舎人本卑职也职掌勅及杂表启诣中书者后称増为四人多以余官兼领】
　　五代史晋天福五年诏文典【云云】古昔以来典实斯在爰从近代别创新名今运属兴王事从师古俾仍旧贯以耀前规其翰林院公事并归中书舎人
　　国朝元祐令中书舎人正四品
　　才尽【宋书世祖以鲍昭为中书舍人上为文章自谓物莫能及昭奉防为文章多鄙言累句当时咸谓昭才尽实不然也】四户【南齐书吕文显永明元年为中书通事舍人文显临事以刻覈被知与茹法亮等逓出入为舎人并见亲幸并造大宅聚山开池时中书舎人四人各住一省谓之四户既揔重权势倾天下四方守宰饷遗一年咸数百万舍人茹法亮于众中语人曰何须覔外禄此一户内年办百万盖约言之也其后象失度史官奏宜修祈禳之礼王俭闻之谓上曰天文乖忤此祸由四户仍奏文显等専擅极言其事上虽纳之而不能改】中书权利之职【茹法亮久为中书通事舎人后出为大司农以中书权利之职法亮恋之垂涕而去】有古人之风【傅昭为中书通事舎人时居此职者皆权倾天下昭独防静无所干预器服率陋身安粗粝常睡独版床明帝闻之赐漆合烛盘勑曰卿有古人之风故赐古人之物】出纳书命以忠慎称【晋中兴书刘超迁中书舍人时台省初建内外多事出纳书命以忠慎称加之治身清苦衣不重帛毎上所赐束帛以上皆固辞曰凡陋小臣横窃优赏无德而禄殃咎必至上益嘉焉】撰正五经音训【徐邈字仙民少好学问尤善经于时烈宗始覧典籍招延礼学之士谢安举邈选补中书舍人在西省撰正五经音训学者宗之】别勑知制诰【梁书裴子野以中书侍郎鸿胪卿兼中书通事舎人别勅知制诰】在省十六载器服不改常【顾协为舍人同官皆爱润屋协在省十六载器服饮食不改于常有门生始事协知其亷洁不敢厚饷止送钱二千协发怒杖之二十】丑舎人【北齐书荀士逊世祖时为中书舍人状貌甚丑以文辞见称曾有事须奏值世祖在后庭传通者不得士逊姓名乃云丑舍人世祖曰必士逊也看封题果是内人莫不忻笑】世号三才【魏収兼中书舍人与温子升邢子才齐誉世号三才】海内当共推此一人【隋书虞世基拜内史舍人炀帝即位顾遇弥隆秘书监河东栁頋言博学有才罕所推许至是与世基相见叹曰海内当共推此一人非吾侪所及也】制诰皆成其手【颜师古迁中书舍人専掌机宻于时军国多务凡有制诰皆成其手师古达于政理册奏之工时无及者】对掌文法【荀勗集晋武帝时门下启令史伊羡赵咸为中书舎人对掌文法勗奏以为不可】草诏须臾成【唐书岑文本拜中书舎人初武徳中诏诰及军国大事文皆出扵顔师古至是文本所草诏诰或众务繁凑即命书僮六七人随口并冩须防悉成殆尽其妙】赐钟乳报药石之言【太宗时中书舎人髙季辅上封事上善之特赐钟乳一剂曰卿进药石之言故以药石报之】五花判【太宗谓侍臣曰中书门下机要之司诏勑有不便者皆须执论比来遂无一言駮论者若惟署诏勅行文书而已人谁不堪故事中书有军国政事则中书舍人各执所见杂署其名谓之五花判事其舍人中选一人明练事者専知机宻谓之解事舍人】解事舍人【上】一字一言不可加减【马周字賔王转中书舍人周有机办能敷奏深识事端动无不中太宗尝曰我于马周暂不见则便思之中书侍郎岑文本谓所亲曰吾见周论事多矣一字不可加一言不可减听之靡靡令人忘倦也】谄顺主心【封伦隋时内史杨素负贵恃才多所凌侮独撃节赏伦毎引与论宰相之务终日忘倦因抚其牀曰封郎必当据吾此坐骤称荐于文帝由是擢授内史舎人大业中伦见虞世基得幸帝不闲吏务毎有承受多失事机伦又托附之宻为指画宣行诏命谄顺主心故世基之竉日隆而隋政日壊皆伦之所为也】草五王册【武后天授元年寿春王成器等兄弟五人初出阁同日受册有司撰仪注忘载册文及百僚在列方知阙礼宰相相顾失色中书舍人王勃立召书吏五人各令执笔口占分冩一时俱毕词理典赡时人叹服】鳯阁舎人样【徐坚少好学徧覧经史圣厯中车驾在三阳宫御史大夫杨再思左庶子王方庆为东都留守引坚为判官表奏専委之方庆赏其文章典实常称曰掌纶诰之选也再思又曰此鳯阁舍人样如此才识走避不得】人各尽能官无留事【故事舎人六员各押尚书省一行天下众务无不关决开元二年紫微令姚崇奏紫微舎人六员毎一头商量事诸舍人同押连署状进说凢事有是非理均与夺人心既异所见不同者望请别作商量连状同进若状语交互恐烦圣思臣是官长望于两状后畧言二理优劣奏听进止则人各尽能官无留事勅曰可因是舎人唯知撰制不复分知机务既文书填委遂令书録委之堂后又其权势倾动天下姚竟因主书赵诲赃犯所累罢相姚诚多才而堕政擅权以成斯】诏诰之美称常杨【杨炎为中书舎人与常衮并掌纶诰衮长于除书炎善为徳音自开元以来言诏诰之美时称常杨】主书手腕将脱【景龙四年初定内难唯中书舎人苏颋在太极殿文诏填委动以万计而手操口对无毫厘差误主书韩礼谈子阳传书诏草谓颋曰乞公稍迟礼等书不及恐手腕将脱中书令李峤见之叹曰舎人思若涌泉峤所不及也】至晩不能裁一言【则天尝引中书舍人陆余庆入草诏余庆囘惑至晩竟不能裁一言由是转左司郎中】大手笔【李峤为鳯阁舍人朝廷毎有大手笔特令峤为之】鳯阁王家【王易从昆仲四人开元中三至鳯阁舍人故号鳯阁王家】虚有其表【宗欲命苏颋为相前一日定秘宻不欲令人知逮夜艾方令草诏谓侍臣曰外庭直宿者谁遽命秉烛召来至则中书舍人萧嵩上手以颋姓名授之既成其词曰国之瓌寳上谓嵩曰颋瓌之子朕不斥其父名卿当为刋削嵩久之复献上以前词非工谓沈思既久必当精宻不觉前席及观惟改曰国之珍寳上掷其草于地上曰虚有其表尔左右皆笑嵩頥大多髯故上有是言】问古今事【开元五年髙仲舒为中书舎人侍中宋璟毎谒政事时有中书舍人崔琳达于政治璟等亦礼焉尝谓人曰古事问髙仲舒今事问崔琳又何疑也】十难【韦处厚穆宗时为中书舍人时张平叔以便佞诙谐他门捷进自京兆少尹不数月为户部侍郎判度支平叔欲以射利中帝意以希大任以榷盐旧法为弊年深欲官为茶盐司可富国强兵疏利害十八条时宰相不能夺因下其议处厚扵是奏议发十难以诘之帝然后深知害民乃止平叔于是始有疏斥之渐】独执异见【崔祐甫为中书舎人大厯中陇州沂源县江西军都虞赵贵庄营白有猫鼠同乳不相害陇右节度使宋泚笼而献之代宗遣内常侍呉承倩出示百寮宰臣常衮等称贺祐甫独曰猫防不相伤是反天性违物理也不宜称瑞对百寮白于衮衮愕眙久之谓曰国家祥瑞舍人独执异见舍人自奏祐甫将中使口奏承倩不受乃抗疏云云宰臣常衮以为和同之象上表陈贺及祐甫疏入帝甚嘉之不复省表】以古义谟诰为准的【齐澣为中书舎人论駮书诏润色王言皆以古义谟诰为凖的】掌诰累年家无制草【髙郢为中书舎人性恭慎防洁罕与人交防当官奉法勤恪掌诰累年家无制草或谓之曰前辈皆留制集公何焚之对曰王言不可存私家时人重其慎宻】掌两宫文翰【徐浩肃宗时拜中书舍人时天下事殷诏令多出扵浩浩属词赡给又工楷肃宗恱其能加兼尚书右丞宗传位诰册皆浩为之参掌两宫文翰宠遇罕比】同僚阁笔【郑畋为中书舍人咸通十年讨徐方禁庭书诏旁午畋洒翰泉涌动无滞思言皆破的同僚阁笔推之】洒翰泉涌【上】文笔不过中才【文宗即位澄汰浮华登用艺实为事乃以韦词李翺同拜中书舎人词素无清藻文笔不过中才然处事端实防宦无党与李翺特相善俱号文学髙名疏达自用不事检操】草制过为美词【郑畋迁为中书舎人以本官充承防刘瞻以諌因医巫宗族罢相出为荆南节度使畋草制过为美词懿宗省之甚怒责之曰畋且居承防合体朕懐一昨刘瞻出藩朕岂无意尔次当视草过为美词逞谲诡于笔端笼爱憎于形内徒知报瞻咳唾之恵谁思蔑我拔擢之恩可梧州刺史】以公道处胥徒【奚陟擢拜中书舍人中书省故事姑息胥徒以常在宰相左右也陟皆以公道处之时中书令李晟所赠纸笔杂给皆不受但吿杂事舍人令且贮之他日便还以遗舎人前例杂事舎人自防私入陟以所得均分省内官又躬处庶务下至园蔬皆悉自防阅人以为难陟处之无倦】文字之职首居其选【白居易穆宗时为中书舎人凡朝廷文字之职无不首居其选然多为排摈不得用其才时天子荒纵不法执政非其人制御乖方河朔复乱居易累上疏论其事天子不能用乃求外任除杭州刺史】未尝起草【韦承庆累迁鳯阁舍人承庆为文迅捷虽建国大事下笔辄成未尝起草】言古无天子求外国女【张东之圣厯初为鳯阁舎人其年突厥黙啜表言有女请和亲天后盛意许之欲令淮阳郡王延秀娶之东之奏言自古无天子求外国女以配中国王者颇忤其防出为合州刺史】挥翰如飞【陆扆拜中书舍人扆文思敏速初无思虑挥翰如飞文理俱惬同舎服其能】哀戚合礼【欧阳通仪鳯中累迁中书舍人丁母忧起复本官每入朝必徒跣至皇城门外直宿在省则席地借藁非公事不言未尝啓齿归家必衣缞绖号恸无常自武徳以来起复而能哀戚合礼者无与通比】嘲嘘【郑挺授中书舍人性俊辨机捷过人毎有嘲嘘朝廷称为口实】盛典出父子之手【贾至天寳末为中书舍人禄山之乱从上皇幸蜀时肃宗即位于灵武上皇遣至为传位册文上皇覧之叹曰昔先帝逊位扵朕册文则卿之先父所为今朕以神器大寳付储君卿又当演诰累朝盛典出卿父子之手可谓继美矣至伏于御前呜咽感涕】一时之秀【许景先开元初为中书舍人以文翰见称中书令张说尝称曰许舍人之文虽无峻峯激流崭絶之势然属词丰美得中和之气亦一时之秀】属词得中和之气【上】叔侄对掌内外制【封氏自太和以来世居两制舜卿从子徳昭时为翰林学士舜卿时为中书舍人叔侄对掌内外制时以为荣】见石流涕【薛元超道衡孙也为中书舎人中书省一盘石初道衡为内史侍郎尝踞而草制元超再见此石未尝不然流涕】清名髙节称于天下【郄髙卿为中书舎人处事不囘鱼朝恩署牙将李琮为两街功徳使琮暴横于银台门毁辱京兆尹崔昭髙卿立请元载抗疏论奏载不从髙卿遂以疾辞以前中书舍人居东洛凡十年自号伊川田父清名髙节称于天下】不以公事接私财【敬宗初登位路隋拜中书舎人翰林学士仍赐金紫有金帛谢除制者隋叱而却之曰吾不以公事接私财终无所纳】草诏赐宫锦【封敖为学士拜中书舍人敖搆思敏速语近而理胜不务竒澁武宗深重之尝草赐阵伤边将诏警句云伤居尔体痛在朕躬帝覧而善之赐之宫锦】谢恩赐锦防【崔郾为中书舍人入思政殿谢恩郾奏曰陛下用臣为侍讲卒嵗有余未尝问臣经义今转改实慙尸素有愧厚恩帝曰俟朕机务稍闲即当请益髙钺曰陛下意虽乐善既未延接儒生天下之人宁知重道帝深引咎赐之锦防】书五字笔堕地而终【中书舍人郑居中少有时名扬歴清贯晩年尤薄名利以疾辞官恣逰名山一日搦管为诗才书五字曰云山逰已徧纸犹在手笔忽堕地而终】三世【集贤记注唐徐坚祖孝徳父齐及坚三世为中书舍人皇朝衣冠无以为比】宰相判官【卢氏杂说中书舎人时谓宰相判官】文士之极任朝廷之盛选【通典自永淳以来天下文章最盛台阁髦彦无不以文章达故中书舍人为文士之极任朝廷之盛选诸官莫比焉】除工部侍郎【五代史晋少帝时桑维翰冯玉同在中书防舍人卢价秩满玉下笔除价工部侍郎价久次纶闱旧例合迁礼部侍郎或御史中丞维翰曰词臣除此官稍慢恐外有所议因不署名无何维翰休假数日玉独奏行之自此维翰与玉尤不相协】非代言之才【殷鹏姿顔若妇人而性巧媚晋天福中拜中书舍人同职冯玉本非代言之才所得词防多托鹏为之玉尝以姑息字问于人人则以辜负字示玉玉乃信之当时以爲笑端鹏之才比玉虽优纎佞过之】制诰典雅有元和之风【九国志南唐韩熈载为和州司马久之召为中书舎人乃妱亲职制诰典雅有元和之风】兄弟对掌内外制【南汉赵光裔见知制诰】赐赉未尝分遗故人【马希广初袭位有其弟萼叛于朗州钟允章聘湖南还晟问曰马公复能经畧南土乎允章曰马公兄弟为梗天伦絶矣以臣观之败亡可待况能害我晟扵是发兵复韶贺之地楚人果不能救因授允章中书舍人性吝啬嵗获赐赉甚厚然未尝分遗故人其妻牢氏有贤行常语乆章曰妾昔事君子家无釡鬵烹茶作糜止用一铫尚且接待朋友今寳货盈室而义路榛塞虽富贵何足尚也乃出铫以示允章允章大慙自是稍挥散矣】赋字字作金声【王翃干亨初拜中书舎人赐紫金鱼四年文德殿成著作郎陈光又献赋陈赐珠数升翃见之色动后南诏献朱鬛马南宫白龙见昭阳殿成翃皆献赋颂毎赐予稍缓必于同列中飏言曰吾赋字字作金声何受赐之晚也陈闻之大笑】诰命填委皆有典则【前蜀庾朴进中书舎人时署百司诰命填委皆有典则人服其敏】好一中书舎人【南唐遗事张洎计偕之嵗为润帅燕王冀所荐首谒韩熈载见待之如故旧谓洎曰子好一中书舍人也顷之韩主文柄洎拔擢不十年间果主纶闱之任】经宿进碑【国朝初王祐拜中书舎人史馆受诏撰普照王寺碑经宿上进中外惊其神速】宰相器【范质汉初加中书舎人户部侍郎周祖征三叛毎朝廷遣使质处分军事皆合机宜周祖问谁为此辞使者以质对周祖叹曰宰相器也】西掖六舎人【退朝録端拱中西掖六舎人既而田锡罢职知陈州顷之宋湜贬均州团练副使王元之贬商州团练副使熈寜二年阁老钱君倚守江宁明年予自请出院李才元苏子容皆落职唯呉冲卿权三司使不佚职阁下无人为草制遂命冲卿为直院焉】
　　知制诰
　　唐百官志【见中书舎人门】
　　长庆二年勅员外郎知制诰二年后转郎中又二年转前行郎中又一年即除谏议大夫如同前行郎中给事中知翰林学士别宣者不在此诏
　　国朝熈宁四年七月编定应试知制诰并召赴中书试制诰三道各一百五十字以上成进呈取防除授如系正言以上即守本官【以上除右正言】
　　转中丞【唐王璠文词知名以职方郎中知制诰转御史中丞时李逢吿为宰相与璠亲厚故自郎官掌诰便拜中丞】迁谏议【栁公权为中书舎人文宗谓之曰极知舎人不合作諌议以卿言事有争臣风采也翌日降制以諌议大夫知制诰】不由相府【穆宗在东宫有妃嫔左右诵元稹歌诗宫中呼为元才子荆南监军崔潭峻遇稹谪官江陵甚礼接稹潭峻归朝出稹连昌宫词等百篇奏御穆宗大恱问稹安在对曰今为南宫散官即日转祠部郎　　中知制诰朝廷以书命不由相府甚鄙之】三世掌制诰【李百药隋内史令德林之子百药之子安期亦善属文自德林至安期三世掌制诰】苏李【苏颋与紫微侍郎李乂对掌文诰宗曰前朝有李峤苏味道号曰苏李今有卿及李乂亦不谢之】苏贾【贾曾授中书舍人曾以父名忠固辞乃拜諌议大夫知制诰至开元初复拜中书舎人又固辞议者以为中书是曹司名又与曾父音同字别扵理无嫌乃就职与苏晋同掌制诰皆以辞学见知时人称为苏贾】先歴州县【或荐薛达知制诰刘瑑奏曰先朝立制两省官给事舎人除拜须先歴州县达未尝治郡宜先试之乃出为巴州刺史】词诰与古为侔【元稹知制诰凡词诰所出夐然与古为侔盛传于世也】西掖独掌【权徳舆生四嵗能为诗十五为文数百篇后为中书舎人时徳宗亲覧庶政重难除授凡命扵朝多出自御札始德舆知制诰给事有徐岱舍人有髙郢岱卒郢知礼部贡举独德舆直禁垣数旬始归尝上疏请除两省官徳宗曰非不知卿之劳但择如卿者未得其人德舆居西掖八年其间独掌者数嵗】文藻非优【崔沂大中时宰相魏公鈜之防子兄沆亦为宰相沂昭宗时授员外郎知制诰性颇守道而文藻非优尝与同舍顔荛钱珝秉笔见荛珝赡速草制数十无妨谈笑而沂自媿翌日谒国相诉曰沂疏浅不足以供词翰之职遂移为諌议大夫】草制数十无妨谈笑【上】一人办我事【孙处约为中书舎人累年中书令杜正伦奏请更授一舍人与处约同知制诰髙宗曰处约一人足办我事何须多也】御笔加知制诰【韩臯滉之子丁父艰德宗宣令论譔滉之事业臯号泣承命立草数千言德宗嘉之及免丧执政者拟考功郎中御笔加知制诰迁中书舎人】制诰所出人皆传写【王仲舒自职方郎中知制诰文思温雅制诰所出人皆传写】词气不可夺【栁公权为中书舎人充翰林书诏学士文宗便殿对六学士语及汉文恭俭帝举袂曰此澣濯者三矣学士皆賛咏帝俭徳唯公权无言帝留而问之对曰人主当进贤良退不肖纳諌诤明赏罸服澣濯之衣乃小节尔时周墀同对为之惴栗公权词气不可夺翌日降制以为諌议大夫知制诰学士如故】王言之最【孙逖掌诰八年制勅所出为时流叹服议者以为自开元以来苏颋齐澣苏晋贾曾韩休许景先及逖为王言之最】兄弟对掌内外制【九国志南汉赵光裔以膳部郎中知制诰时兄光逢为翰林学士兄弟对掌内外制诰时论荣之】致思敏速【国朝初王祐以礼部郎中知制诰时方平蜀诏命填委祐致思敏速有余力焉翰林学士陶谷见之深加叹焉】韩徐【李升开国徐铉以袐书郎直门下省试知制诰昪卒璟袭位拜祠部员外郎知制诰与常梦锡对掌诰命与宋齐丘不协诬以书檄漏泄军中事贬泰州司户李煜嗣位牵复旧职书命精当颇得典礼韩熈载亦同掌诰命与齐名江东谓之韩徐】书命精当【上】非千余字不下笔【淳化中赵邻防拜左补阙知制诰邻防为文师庾信徐陵之体毎搆思必敛袵危坐非千余字不下笔而属对精当致意慎宻人不可偕及掌诰命不能剪截浮词时论少之】自比东方朔【雍熈二年左补□范杲上书大言称其才自比东方朔求显用以观其效上壮之诏以本官知制诰】赐钱百万【三年以李沆王化基为右补阙知制诰太宗素闻沆湜有文学防化基上章自陈因令中书各试制诰二首帝嘉之故有是命仍赐钱百万】出领外藩【四年以左补阙知制诰范杲为工部郎中知京兆府知制诰出领外藩自是始也】草诏闭户【至道中和防以右正言知制诰防之直中书也毎草诏必闭户精思徧讨羣籍而后成文颇同扵比类偶对尤失典诰之体沙州曹延禄上表求经藏碑诏防撰以赐之防遣仆厮徧走京城浮屠舎借佛书数千巻人传以为笑】失典诰之体【上】先入者居上【五年十二月命工部郎中知制诰胡旦序立于冯起之上故事知制诰以先入者居上不繋于官次至是冯起任祠部郎中故命旦居其上非例之常也】凌霄耸壑梁栋之材【王旦拜右正言知制诰父祐以清名久掌书命不十年旦继其任时论美之钱若水有人伦鍳与之同列毎曰王君凌霄耸壑梁栋之材贵不可涯非吾所及也】不诏试而授【至道三年以工部郎中史馆修撰梁周翰为驾部郎中知制诰故事入西阁皆中书召试制诰三篇一篇各二百字一篇一百字惟周翰不召试而授焉其后薛映梁鼎杨亿陈尧佐欧阳修亦如此例】微累谪遐荒【七月以兵部郎中知制诰张秉为左諌议大夫罢职时秉草叙用官制而有顷因微累谪于遐荒之句真宗覧之曰若是则先朝失刑矣故有是命】以所试为优【大中祥符七年陈知微为比部员外郎知制诰刘筠为左司諌知制诰兼赐金紫仍特诏筠在知微之上帝以筠所试为优特有是命】止试制诰二篇【九年召起居郎直史馆乐黄目试于中书帝以黄目久在外官命止试制诰二篇遂授兵部员外郎知制诰】训词深雅有常杨之风【郑戬佐宣城幕故相文定公李迪荐其才召试充集贤校理累为知制诰训词深雅时以为有常杨之风】不许契丹使升位次【程琳迁祠部员外郎知制诰时契丹贺乾元节使言中国使至契丹坐之殿上今契丹使至中国位次在下欲升位次执政以为小事许之琳曰既许其小必启其大后必有縁此而它求者上从其言】文章典雅有元白之风【谢綘迁兵部员外郎尝上言议宣祖不当配感生帝及推洪范以明水灾及请罢先生处士之号宻花秀背之服宫市筒之器内降劄子之幸引褒姒灭国以戒废后皆合经防权知制诰文章典雅有元白之风】献皇极箴【治平元年知制诰祖无择献皇极箴诏奬之】独草【晋天福中召入翰林学士知制诰北戎入冦少帝汉祖等出征是夕范质宿直少帝令召诸学士分草制质曰宫城已闭虑泄事机遂独草以进辞理优赡当时文士称之】薄命虑不克享【显徳中扈载以文章驰名枢宻使王朴荐令知制诰除书未下朴请中书言之李谷曰斯人薄命虑不克享尔朴曰公在衡石之地当以才进何得言命而遗才载遂知制诰迁翰林学士世谓朴能荐士谷能知人】以制诰为贽巻【东齐记事丁文简公尝言举进士时以制诰为贽巻既而复自笑曰是不揆也然其后为知制诰翰林学士参知政事亦见其所存有素矣】梦牕下草制诰【孙梦得初名贯字道卿尝语予曰某举进士长安梦登塔见将大文巻者问之云来年春榜索而视之不可问其有孙贯否曰无惟第三人有孙抃既悟遂改名抃因字梦得又数日至华隂与数人同诣金天帝庙乞灵且求梦见牕下草制诏诸同人相庆曰它日为制诰翰林学士矣虽未以为信然乃隂自喜明年第三人及第其后为直集贤院知制诰如梦云】秉小笏【翰林学士杨伟秉小笏一日除知制诰中书进拟上问曰得非秉小笏者乎】父子掌诰【退朝録父子掌诰国初至熈宁元年凡九家李文正昌武王兵部政王惠献安简晁文元文庄钱希白修懿梁干林庄肃吕文靖中裕宣献公敬求苏仪甫子容】阁长压角【舍人院每知制诰上事必设紫褥于庭面北拜听阁长立褥之东北隅谓之压角阁长宗衮作掖垣丛志而不解其事按旧唐书亦无闻焉唯裴度纪正陵遗事云舎人上事知印宰相当压角则其礼相传自唐也予为舎人日邵兴宗入院不疑为舎人阁长压角时议美之】四公皆江南文士【见直学士院门】不试而命【归田録国朝知制诰必先试而后命有国以来百年　　不试而命者才三人陈尧叟杨亿及修忝与其一尔】累格御史诏命【熈宁三年知制诰李大临苏颂并落知制诰归班坐累格新除御史李定诏命不降也】舍人院【舎人正员阙则以正言以上至给事中知制诰院在中书制勅院内】
　　五代史初入者有儤直晋开运中杨昭俭约旧制刻石院中凡员外郎入五十直郎中入四十直它官入八十直自员外知制诰转郎中依旧直者三十直拜舎人者三十直自常侍諌议给事中郎中拜舎人者三十直旧官再入约前任减半
　　国朝西京旧有题名石柱都汴以来遂废咸平三年李宗谔始为石壁刻记名氏
　　寳元二年舎人院重修阁成令宋庠撰文
　　熈宁四年中书门下言编修例所申舎人院除官皆未有定格除官之人无日不有而外制臣寮皆兼领他事既出仓卒褒贬重轻或未得中欲乞今后文臣两制武臣閤门使以上及朝廷陞擢职任特防改官并责降之人特撰告词外其余除授并撰定检用从之
　　退朝録【见前中书舎人门阁长压角注】
  </div>
  <div class="pagination">
   <a href="职官分纪_page5.html">
    上一页
   </a>
   <a href="职官分纪.html">
    1
   </a>
   <a href="职官分纪_page2.html">
    2
   </a>
   <a href="职官分纪_page3.html">
    3
   </a>
   <a href="职官分纪_page4.html">
    4
   </a>
   <a href="职官分纪_page5.html">
    5
   </a>
   <span class="current-page">
    6
   </span>
   <a href="职官分纪_page7.html">
    7
   </a>
   <a href="职官分纪_page8.html">
    8
   </a>
   <a href="职官分纪_page9.html">
    9
   </a>
   <a href="职官分纪_page10.html">
    10
   </a>
   <a href="职官分纪_page11.html">
    11
   </a>
   <span>
    ...
   </span>
   <a href="职官分纪_page7.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
