<!DOCTYPE html>
<html>
 <head>
  <meta charset="utf-8"/>
  <title>
   经济类编 - 第 37 页/共 74 页
  </title>
  <style>
   body {
        padding-top: 60px !important;
        font-family: 'Georgia', serif;
        font-size: 18px;
        line-height: 1.8;
        color: #333;
        margin: 2em auto;
        max-width: 800px;
        padding: 0 20px;
        text-align: justify;
    }
    
            font-family: 'Georgia', serif;
            font-size: 18px;
            line-height: 1.8;
            color: #333;
            margin: 2em auto;
            max-width: 800px;
            padding: 0 20px;
            text-align: justify;
        }
        h1 {
            font-size: 24px;
            color: #0366d6;
            text-align: center;
            margin-bottom: 1.5em;
        }
        .content {
            white-space: pre-wrap;
            word-wrap: break-word;
        }
        .pagination {
            text-align: center;
            margin-top: 2em;
        }
        .pagination a {
            color: #0366d6;
            text-decoration: none;
            margin: 0 5px;
        }
        .pagination a:hover {
            text-decoration: underline;
        }
        .current-page {
            font-weight: bold;
            color: #000;
        }
  </style>
 </head>
 <body>
  <div class="modern-navbar" style="
    background: linear-gradient(145deg, #4b6cb7 0%, #182848 100%);
    color: white;
    padding: 10px 20px;
    position: fixed;
    top: 0;
    left: 0;
    width: 100%;
    z-index: 1000;
    box-shadow: 0 4px 20px rgba(0,0,0,0.1);
    border-bottom: 1px solid rgba(255,255,255,0.1);
">
   <nav style="
        max-width: 1200px;
        margin: 0 auto;
        display: flex;
        align-items: center;
        gap: 20px;
    ">
    <div class="nav-brand" style="
            font-size: 1.3em;
            font-weight: bold;
            color: rgba(255,255,255,0.95);
            white-space: nowrap;
            flex-shrink: 0;
        ">
     <a href="/GuWen/" style="color: inherit; text-decoration: none;">
      🏯 中华古籍库
     </a>
    </div>
    <div class="nav-links" style="
            display: flex;
            gap: 12px;
            align-items: center;
            flex-wrap: nowrap;
            overflow-x: auto;
            -webkit-overflow-scrolling: touch;
            flex-grow: 1;
        ">
     <!-- 统一链接样式模板 -->
     <a href="/GuWen/佛藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📜
      </span>
      佛藏
     </a>
     <a href="/GuWen/儒藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      儒藏
     </a>
     <a href="/GuWen/医藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌿
      </span>
      医藏
     </a>
     <a href="/GuWen/史藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📖
      </span>
      史藏
     </a>
     <a href="/GuWen/子藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🧠
      </span>
      子藏
     </a>
     <a href="/GuWen/易藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       ☯
      </span>
      易藏
     </a>
     <a href="/GuWen/艺藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🎨
      </span>
      艺藏
     </a>
     <a href="/GuWen/诗藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌸
      </span>
      诗藏
     </a>
     <a href="/GuWen/道藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       🌀
      </span>
      道藏
     </a>
     <a href="/GuWen/集藏/index.html" style="
                color: rgba(255,255,255,0.95);
                text-decoration: none;
                font-size: 0.95em;
                transition: all 0.2s ease;
                padding: 5px 10px;
                border-radius: 4px;
                display: flex;
                align-items: center;
                gap: 6px;
                line-height: 1.2;
                white-space: nowrap;
                flex-shrink: 0;
            ">
      <span style="font-size:1.1em">
       📚
      </span>
      集藏
     </a>
    </div>
   </nav>
  </div>
  <h1>
   经济类编 - 第 37 页/共 74 页
  </h1>
  <div class="content">
   徳宗在东宫闻监察御史嘉兴陆贽名即位召为翰林学士数问以得失时两河用兵久不决赋役日滋贽以兵穷民困恐别生内变乃上奏其略曰克敌之要在乎将得其人驭将之方在乎操得其柄将非其人者兵虽众不足恃操失其柄者将虽材不为用又曰将不能使兵国不能驭将非止费财翫冦之亦有不戢自焚之灾又曰无纾目前之虞或兴意外之患人者邦之本也财者人之心也其心伤则其本伤其本伤则枝榦颠瘁矣又曰人摇不宁事变难测是以兵贵拙速不尚巧迟若不靖于本而务救于末则救之所为乃祸之所起也又论闗中形势以为王者蓄威以昭徳偏废则危居重以驭轻倒持则悖王畿者四方之本也太宗列置府兵分禁衞大凡诸府八百余所而在闗中者殆五百焉举天下不敌闗中则居重驭轻之意明矣承平渐久武备浸微虽府衞具在而卒乘罕习故禄山窃倒持之柄乗外重之资一举滔天两京不守是皆失居重驭轻之权忘深根固柢之虑陛下追想及此岂不为之寒心哉今朔方太原之众逺在山东神策六军之兵继出闗外闗辅之间征已甚宫苑之内备衞不全万一将帅之中又有朱滔希烈或负固边垒诱致豺狼或窃发附畿惊犯城阙未审陛下复何以备之陛下傥过听愚计所遣神策六军李晟等及节将子弟悉可追还明敇泾陇邠宁但令严备封守仍云更不征发使知各保安居又徳音罢京城及畿县间架等杂税则冀已输者弥怨见处者获宁人心不摇邦本自固矣徳宗不能用
　　杜牧愤河朔三镇之桀骜而朝廷议者専事姑息乃作罪言上策莫如先自治中策莫如取魏最下防为浪战不计地势不审攻守是也又伤府兵废壊作原十六衞曰贞观中内以十六衞蓄养戎臣外开折冲果毅府五百七十四以储兵伍有事则戎臣提兵居外无事则放兵居内其居内也富贵恩泽以奉养之所部之兵散舍诸府三时耕稼一时治武籍藏将府伍散田亩力解势破人人自爱虽有为帅亦不可使为乱耳及其居外也缘部之兵被檄乃来斧钺在前爵赏在后飘暴交椊岂暇异略虽有尤为帅亦无能为叛也自贞观至于开元百三十年间戎臣兵伍未始逆簒此大圣人所柄统轻重制节表里圣筭神术也至于开元末愚懦请罢府兵武夫请抟四夷于是府兵内铲边兵外作尾大中干成燕偏重而天下掀然根萌荩燃矣葢兵居外则叛居内则簒使外不叛内不簒其置府立衞乎近代以来为将者率皆市儿辈多赍金玉负倚幽阴折劵受质而得之絶不识礼义之教复无慷慨之气其强杰愎悖者则挠削法制斩族忠良力一势便罔不为冦其隂泥巧狡者亦能家算口敛委于邪幸由卿市公去郡得都四履所治指为别舘是以天下兵乱不息齐人干耗靡不由是矣呜呼文皇帝十六衞之防其谁原而复之乎又作战论曰河北视天下犹珠玑也天下视河北犹四支也河北气俗浑厚果于战耕加以土息健马便于驰敌是以出则胜处则饶不窥天下之产自可封殖亦犹大农之家不待珠玑然后以为富也国家无河北则精甲鋭卒良弓健马无有也河东盟津滑台大梁彭城东平尽宿厚兵不可他使六镇之师低首仰给咸阳西北戎夷大屯赤地尽取始能应费四支尽解头腹兀然其能以是久为安乎诚能治其五败则一战可定四支可生战士离落兵甲鋭是不搜练之过其败一也百人倚戈千夫仰食此不责实之过其败二也小胜则张皇邀赏贵极富溢则不肯搜竒出死以勤于我此厚赏之过其败三也多丧兵士跳身而来囬视刀锯气色甚安此轻罚之过其败四也大将兵柄不得自专恩臣敇使迭来挥之愰骇之间虏骑乗之遂取吾之鼔旗此不専任之过其败五也今诚欲调持干戈洒扫垢污以为万世安而乃踵前非是不可为也议者曰夫倔僵之徒吾以良将劲兵为衔策高位美爵充饱其肠安而不挠外而不拘亦犹豢扰虎狼而不拂其心则忿气不萌此大厯贞元所以守邦也亦何必疾战焚煎吾民然后以为快也愚曰生人油然多欲欲而不得则争乱随之是以教笞于家刑罚于国征伐于天下此所以裁其欲而塞其争也大厯贞元之间尽反此道提区区之有而塞无涯之争是以首尾指支几不能相运掉也不知非此而反用以为经愚见为盗者非止于河北而已又注孙子为之序曰兵者刑也刑者政事也为夫子之徒实仲由冉有之事也不知自何代分为二道缙绅之士不敢言兵茍有言者世以为麄暴异人人不比数不知自古主兵者必圣贤才能多闻博议之士乃能有功议于廊庙之上兵形已成然后付之于将耳彼为相者曰兵非吾事吾不当知君子曰叨居其位可也
　　宋陈师道拟御试武举策　臣闻古之言无敌者非谓战胜守固天下不能敌也谓其愿为之臣而莫与敌焉昔者商汤东征则西怨南征则北怨可谓不敌矣若夏桀则其众曰时日曷丧余及汝皆亡非商亡夏夏自亡也夫以不敌攻自亡以天下当一夫安用诈三王之伐行天讨也是故谋于蓍询于臣民以定其论法以正名刑以正辠以成其词诏于鬼神谕于公侯告之于国誓之于军以致其众数之以文惧之以武声之以钟鼔与天下共之惟公与义诈何施焉故以汤为出不意以伐桀者葢不知义也臣闻命者天之道视人则知矣天从人者也周文之时三分天下而有二天之去商旧矣不待盟津而知臣以为文武后之非命后也君子之道同而各有行也如权之称物惟其所重文王屈义而伸仁以同于天武王屈仁而伸义以顺其命孔子以为文王至徳也夫优为之与不可已而为之者异矣此文之之为文武王之为武也盟津之会礼无焉其汉儒之説乎故以武王为还师以待时其葢不知命也臣闻君子内徳而外行有其徳而无其行者有矣有其行而无其徳者有矣故君子贵其全也易曰君子以成徳为行君子之行出于徳也徳则有化礼义信者徳之行也是故王以安行伯以利动利之者伪也君子耻之夫徳形于身而加于民谓之化敎其可禁其不可谓之政无化则不革无政则不行本末相用王者之事也晋文公则不然搜以示礼伐原以示信勤王以示义夫上无化下无教造事举善以耸观聴此岂有意于成俗文之以为名尔然能用其民者葢有政焉王者尚政行之以刑有行而无其徳有政而无其化此晋之所以不王也臣读征誓之书知后世之刑重也虞之誓曰其克有勲刑葢未用也夏商之誓曰孥戮汝周之誓曰有显戮尚刑也夏商之孥周之辠也鲁之誓曰有常刑有大刑有无余刑非杀越逐诱盗则服常刑常刑者劓刖也材不足用则服无余刑或奴或戮犹未至于杀也无余者尽之之词也刑尽而非杀犹今之言辠止于流者也饷不足食则服大刑刑至于杀则极矣或者以谓无余之刑戮及妻子臣不知其説也夫罚弗及嗣臯陶之善舜也罪人以族武王之伐纣也父子兄弟罪不相及周公之命康叔也而伯禽为之乎先王之刑有至于杀而无相及者以非其罪也故刑至于杀不以为暴而迁刑则暴也虽无誓师而至于杀不亦甚乎夫三代异尚惟其时也周有三典施于五刑惟其宜也军事尚威其用重典乎天下有道征伐出于天子鲁之军刑葢周制也臣则知其仁焉先之以誓期于不悖示之以刑期于不犯未足为仁师克则鲜死焉负则多矣伸之以威以逭死也其仁至矣仁以济义义以行信此其所以贤也臣闻齐威王使其大夫追论古者司马兵法附以先齐大司法田穰苴之説号曰司马穰苴兵法夫所谓古者司马兵法周之政典也所谓司马穰苴兵法太史迁之所论今博士弟子之所诵説者也昔周公作政典司马守之以佐天子平邦国而正百官均万民故征伐出于天子及上废其典下失其职而周衰矣故征伐出于诸侯典之用舍兴壊系焉迁徒见七国楚汉之战以诈胜而身固未尝行道也遂以仁义为虚名而疑三代以文具可谓不学矣史称迁博极羣书而其论如此所谓虽多奚为者也臣谨按记所载司马法之文今书皆无之则亦非齐之全书也然其书曰礼与法表里文与武左右又曰杀人以安人杀之可也攻其国爱其民攻之可也以战去战战可也又曰冬夏不兴师所以兼爱民也此先王之政也何所难乎至其説曰击其疑加其卒致其屈袭其规此穰苴之所知秦汉之所行迁之所见而谓先王为之乎臣惟墨子之拒公输匠之事也武侯之屈孟获将之事也此百官羣吏之能非王法也昔墨子为守屈其一世而不以守名自惟其术有大者焉墨子之所不为臣愚敢为陛下道哉崇墉浚川完廪众民可以守矣然而不守者民散故曰地利不如人和也封沟委积所以保民也民固矣而后城郭可得而守也禾粟可得而食也墨子之守可得而用也不然冦将保之巧何施焉夫武侯之纵敌务胜其心以持久専意东方而无后忧可谓善画矣虽然智以服人可以终侯之世不可继也此伯者之术也君子制法中材守之所谓百世之道也书曰柔逺能迩惇徳允元而鸡任人蛮夷率服又曰无怠无荒四夷来王夫行法于身而效于四海之外臣谓王者之功易也臣闻先汉西之叛辛武贤则欲攻赵充国则欲守臣愚以为充国之议是也后汉东之叛张奂则欲广恩段炯则欲极武臣愚以谓皆非也臣惟武贤之议非为国逺计冐危邀幸以射利耳此边吏之常态国之大患臣惟充国之议有大焉其説曰帝王之兵以全取胜是以贵谋而贱战战而百胜非善之善也故先为不可胜以待敌之可胜夫虑胜而战度得而攻可谓善矣非全师坐胜之道也不战而胜不攻而取此充国所谓善之善者屯田是也虏所保者众所恃者地夺其田里则人畜失职而众不保矣购之以利则有辠者可得亡辜者可致此坐支解虏之道也逸以待劳久以待变亡费而有备可谓善矣臣犹以为未也兵久则顿役久则怠内有盗贼乗间之虞外有夷狄相因之变防患于未然収利于将来有先王之意焉夫治外与内异譬之于家盗在内攻之可也在外备之可也千金之子不开门穴垣与盗争死况于国乎臣故曰充国之议是也汉居属羌于三辅与民杂处而武备不修将吏不选扰以致怨利以啓贪以故数叛夫御失其宜杀之则怨寛之则侮张奂不惟其本而袭儒者之以恩易武力穷则服利而复动一切茍安非至计也段炯穷兵以尽敌此蛮夷相攻非中国之政也王者之师务明善恶辠人得则畏威善人伸则懐徳二者各得其一臣故以谓皆非也以臣之愚敺之度塞限以封畧羁以恩信完聚缮守以待其来则汉长无事矣臣闻王者之治夷狄自治而已譬诸身焉气血外强精神内守则厉邪不干本虚末弛则风湿寒暑乘间而作惟其所致疾何能焉其于强邻之侵轶我不必计曲直校失得备御之道因其盛衰来则抚之去则已之其来不怡其去不戚外之也昔文王事昆夷武王通道九夷八蛮太王去邠宣王薄伐至于太原因时之宜非异道也太王诸侯之事也上无王下无霸既不能拒又不能去是危道也宣王王者事也拯民以去乱武之经也逐之尽境以限内外天之制也如鸟之攫如兽之搏敺之则已暴者为之则覆巢熏穴戮及麛卵不可谓政强则事之文王是也弱则懐之武王是也两强不相下则相伤故下之以保民也孟子曰仁者能以大事小乐天者也智者能以小事大畏天者也乐天者保天下畏天者保其国夫乐天者与天同也畏天者同于天也高而能降以无我也大而能覆以无物也物我两忘君子之徳也以身与人则身重以身与天下则身轻屈小以伸大君子之事也以大事小以贤事不肖先人后身所以为至徳而贾谊以谓天子贡夷狄为倒置此少年之气褊者之心也故其论内则欲削诸侯外则欲击匈奴以尊天子其申韩之余意乎至其去国十里则忧寿不长一失其职则涕泣以卒无以自容其能容匈奴乎诗云惟是褊心是以为刺谊之谓也智有得失材有能否徳则无不尽也充国可谓智矣而内徙降羗令居循致后患务便于近而忘其逺夫料敌决胜诚非儒者之能见微虑逺建万世之安亦非武人文吏之所及也臣闻禹伐有苗三旬不克禹不以为耻舜不以为辠葢徳不懐则修刑刑不服则明徳君子固自反也徳刑更用舜之政也自反而不责人舜之所以贤也以舜之政以益佐禹不能得志于有苗而兵家之书有必胜之术非臣所知也夫以禹益之智诸侯之师岂不足以一战君子胜人不以力有化存焉化者诚服之也故曰满招损谦受益至諴感神蠢兹有苗然则舞干羽于两阶又岂足以感人哉所以偃革而修文也夫惟有徳可以服人臣又闻栁下惠曰伐国不问仁人问且不及而兵家之书奋然自任欲一试之幸而不得则又以遗人是乐祸也故术不可不慎臣愿陛下循大禹之事服栁下之言而却兵家之图书将不敌于天下而威行万世区区之虏何足留圣意哉
　　苏洵孙武论　求之而不穷者天下竒才也天下之士与之言兵而曰我不能者几人求之于言而不穷者几人言不穷矣求之于用而不穷者几人呜呼至于用而不穷者吾未之见也孙武十三篇兵家举以为师然以吾评之其言兵之雄乎今其书论竒权密机出入神鬼自古以兵著书者罕所及以是而揣其为人必谓有应敌无穷之才不知武用兵乃不能必克与书所言逺甚吴王阖庐之入郢也武为将军及秦楚交败其兵越王入践其国外祸内患一旦迭吴王奔走自救不暇武殊无一谋以弭斯乱若按武之书以责武之失凡有三焉九地曰威加于敌家则交不得合而武使秦得聴包胥之言出兵救楚无忌吴之心则不威之甚其失一也作战曰久暴师则钝兵挫鋭屈力殚货则诸侯乘其而起且武以九年冬伐楚至十年秋始还可谓久暴矣越人能无乘间入国乎其失二也又曰杀敌者怒也今武纵子胥伯嚭鞭平王尸复一夫之私忿以激怒敌此司马成子西子期所以必死雠吴也句践不頽旧冢而吴服田单谲燕掘墓而齐奋知谋与武逺矣武不逹此其失三也然始吴能以入郢乃因胥嚭唐蔡之怒及乘子瓦之不仁武之功葢亦鲜矣夫以武自为书尚不能自用以取败北况区区祖其故智余论者而能将乎且吴起与武一体之人也皆著书言兵世称之曰孙吴然而吴起之言兵也轻法制草畧无所统纪不若武之书词约而意尽天下之兵説皆归其中然吴起始用于鲁破齐及入魏又能制秦兵入楚楚复霸而武之所为反如是书之不足信也明矣今夫外御一内治一妾是贱丈夫亦能夫岂必有人而敎之及夫御三军之众阖营而自固或且有乱然则是三军之众惑之也故善将者视三军之众与视一一妾无加焉故其心常若有余夫以一人之心当三军之众而其中恢恢然犹有余地此韩信之所以多多而益办也故夫用兵岂有异术哉能勿视其众而已矣













　　经济类编卷五十六
&lt;子部,类书类,经济类编&gt;
　　钦定四库全书
　　经济类编卷五十七
　　明　冯琦冯瑗　撰
　　武功类三
　　兵制【三十二则】
　　季武子为三军叔孙穆子曰不可天子作师公帅之以征不徳元侯作师卿帅之以承天子诸侯有卿无军帅教卫以賛元侯自伯子男有大夫无卿帅赋以从诸侯是以上能征下下无奸慝今我小侯也处大国之间缮贡赋以共从者犹惧有讨若为元侯之所以怒大国无乃不可乎弗从遂作中军自是齐楚代讨于鲁襄昭皆如楚
　　晋中行穆子败无终及羣狄于大原崇卒也将战魏舒曰彼徒我车所遇又阨以什共车必克困诸阨又克请皆卒自我始乃毁车以为行五乗为三伍荀吴之嬖人不肯即卒斩以狥为五陈以相离两于前伍于后专为右角参为左角偏为前拒以诱之翟人笑之未陈而薄之大败之
　　汉杜诗乞立虎符防　臣闻兵者国之凶器圣人所慎旧制发兵皆以虎符其余徴调竹使而已符防合防取为大信所以明着国命敛持威重也间者发兵但用玺书或以诏令如有奸人诈伪无由知觉愚以为军旅尚兴贼防未殄徴兵郡国宜有重慎可立虎符以絶奸端昔魏之公子威倾邻国犹假兵符以解赵围若无如姬之仇则其功不显事有烦而不可省费而不得已盖谓此也
　　北魏尚书西平王源贺上言　今柔然未宾江汉负险疆场之间犹须防戍臣愚以为自非大逆赤手杀人其坐赃盗及过误应入死者皆可原宥谪使守边则是已防之体受更生之恩徭役之家休息之惠魏高宗从之久之谓羣臣曰吾用贺言一嵗所活不少増戍兵亦多卿等人人如贺朕何忧哉
　　王叡二阵圗论　炙毂子曰夫兵者凶器战者危事自古圣王不得已而用之仗徳而行则汤征葛乃为帝王若恃力而战则纣放牧野终罹戮辱春秋传曰兵之设久矣圣人以兴乱人以废废兴存亡昏明之术皆兵之由也复曰文不犯顺武不违敌盖轩辕五十二战义在惜民汤武七十二征本惟靖难且文而不武武而不文不可谓雄则文臣在聪明器量鉴人别材故曰文雄可以为相武臣在俊杰深沉果敢决防故曰武雄可以为将二畧兼济则可以入为相运筹于庙堂之上则可以出为将折冲于万里之外然而将相之务在见有才力者赏之愚诈者去之如有才力者不赏则忠烈疑而不进愚诈者在傍则防邪党扇而为欺如此行之则何功而不立何罚而不行何才之有遗何战而不胜孔子曰我战则克祭则受福又曰不教民战是谓弃之如两军交锋之际列兵无阵由人民居而无城池立而无墙堑冦盗冲击则何以捍御譬如蹴鞠较力犹设机便以护手足况有兵而无队伍有队伍而无行阵有行阵而无奇正有奇正而无权变起自黄帝命其臣风后演之本文不越一百字词约防防非圣贤莫能研究太公起剪孙吴韩项并由斯术唯孔明尤尽其妙生之于心机不形之于文义虽君臣父子不相传授近者李筌圗载八阵只言或合而为一或离而为八不陈四奇变化之防不显天衡地轴冲翼之文将帅览之难晓今剏画天地二阵圗明八阵八变之源爝火阳自忘短绠庶几英杰覩之稍裨焉
　　唐折冲府皆有木契铜鱼朝廷徴发下敇书契鱼都督郡府参验皆合然后遣之自募置彍骑府兵日益堕壊死及逃亡者有司不复防补其六防马牛器械糗粮耗散畧尽府兵入宿卫者谓之侍官言其为天子侍卫也其后本卫多以假人役使如奴长安人羞之至以相诟病其戍边者又多为边将苦使利其死而没其财由是应为府兵者皆逃匿至是无兵可交李林甫奏停折冲府上下鱼书是后府兵徒有官吏而已其折冲果毅又歴年不迁士大夫亦耻为之其彍骑之法天宝以后稍亦变废应募者皆市井负贩无赖子弟未尝习兵时承平日久议者多谓中国兵可销于是民间挟兵器者有禁子弟为武官父兄摈不齿猛将精兵皆聚于西北边中国无武备矣
　　诸卫府兵自成丁从军六十而免其家又不免杂徭浸以贫弱逃亡略尽百姓苦之张说建议请召募壮士充宿卫不问色役优为之制逋逃者必争出应募明皇从之旬日得精兵十三万分诸卫更畨上下兵农之分自此始矣　更命长从宿卫之士曰彍骑分十二卫总十二万人为六畨
　　代宗以魏博都防御使田承嗣为节度使承嗣举管内户口壮者皆籍为兵惟使老弱耕稼数年间有众十万又选其骁徤者万人自卫谓之牙兵
　　加李抱玉鳯翔陇右节度使以其从弟抱真为泽潞节度副使抱真以山东有变上党为兵冲而荒乱之余土瘠民困无以赡军乃籍民毎三丁选一壮者免其租徭给弓矢使农隙习射嵗暮都试行其赏罚比三年得精兵二万既不费廪给府库充实遂雄视山东由是天下称泽潞步兵为诸道最
　　徳宗与常侍李泌议复府兵泌因为徳宗歴叙府兵自西魏以来兴废之由且言府兵平日皆安居田畆毎府有折冲领之折冲以农隙教习战陈国家有事徴发则以符契下其州及府参验发之至所期处将士按阅有教习不精者罪其折冲甚者罪及刺史军还则赐勲加赏便道罢之行者近不逾时逺不经嵗髙宗以刘仁轨为洮河镇守使以圗吐蕃于是始有久戍之役武后以来承平日久府兵浸堕为人所贱百姓耻之至蒸熨手足以避其役又牛仙客以积财得宰相边将效之山东戍卒多赍缯帛自随边将诱之寄于府库昼则苦役夜絷地牢利其死而没入其财故自天宝以后山东戍卒还者什无二三其残虐如此然未尝有外叛内侮杀帅自擅者诚以顾恋田园恐累宗族故也自开元之末张说始募长征兵谓之彍骑其后益为六军及李林甫为相奏诸军皆募人为之兵不土著又无宗族不自重惜忘身狥利祸乱遂生至今为梗向使府兵之法常存不废安有如此下陵上替之患哉陛下思复府兵此乃社稷之福太平有日矣　徳宗复问泌以复府兵之防对曰今嵗徴闗东戍卒京西者十七万人计嵗食粟二百四万斛今粟斗直钱百五十为钱三百六万缗国家比遭饥乱经费不充就使有钱亦无粟可籴未暇议复府兵也徳宗曰亟减戍卒归之何如对曰陛下诚能用臣之言可以不减戍卒不扰百姓粮食皆足粟麦日贱府兵亦成徳宗曰果能如是何为不用对曰此须急为之过旬日则不及矣今吐蕃久居原兰之间以牛运粮粮尽牛无所用请发左藏恶缯染为防缬因党项以市之毎头不过二三匹计十八万匹可致六万余头又命诸冶铸农器籴麦种分赐縁边军镇募戍卒耕荒田而种之约明年麦熟倍偿其种其余据时价五分増一官为籴之来春种禾亦如之闗中土沃而久荒所收必厚戍卒获利耕者浸多边地居人至少军士月食官粮粟麦无所售其价必贱名为増价实比今嵗所减多矣徳宗曰善即命行之泌又言边地官多阙请募人入粟以补之可足今嵗之粮徳宗亦从之因问曰卿言府兵亦集如何对曰戍卒因屯田致富则安于其土不复思归旧制戍卒三年而代及其将满下令有愿留者即以所开田为永业家人愿来者本贯给长牒续食而遣之据应募之数移报本道虽河朔诸帅得免更代之烦亦喜闻矣不过数畨则戍卒皆土著乃悉以府兵之法理之是变闗中之疲为富彊也徳宗喜曰如此天下无复事矣曰未也臣能不用中国之兵使吐蕃自困上曰计将安出对曰臣未敢言之俟麦禾有效然后可议也上固问不对泌意欲结回纥大食云南与共圗吐蕃令吐蕃所备者多知上素恨回纥恐闻之不悦并屯田之议不行故不肯言既而戍卒应募愿屯田者什五六
　　徳宗还长安以神策等军有卫从之劳皆赐名兴元元从奉天定难功臣以宦官领之抚恤优厚禁军恃恩骄横陵忽府县官有不胜忿而刑之者朝笞一人夕贬万里市井富民往往行赂寄名军籍则府县不能制至是又诏军士与百姓讼者委之府县小事牒本军大事奏闻陵忽府县者禁身以闻毋得笞辱
　　白志贞募禁兵东征死亡者皆不以闻但受市井富儿赂而补之名在军籍受给赐而身居市为贩鬻段秀实上言禁兵不精其数全少卒有患难何以待之徳宗不聴至是召禁兵以御贼竟无一人至者
　　宪宗时李吉甫撰元和国计簿上之总计天下方镇四十八州府二百九十五县千四百五十三其鳯翔鄜坊邠宁振武泾原银夏灵盐河东易定魏博镇冀范阳沧景淮西淄青等十五道七十一州不申戸口外毎嵗赋税倚办止于浙江东西宣歙淮南江西鄂岳福建湖南八道四十九州一百四十四万戸比天宝税戸四分减三天下兵仰给县官者八十三万余人比天宝三分増一大率二户资一兵其水旱所伤非时调发不在此数穆宗初即位两河略定萧侁段文昌以为天下已太平渐宜销兵请密诏天下军镇有兵处毎嵗百人之中限八人逃死穆宗方荒宴不以国事为意遂可其奏军士落借者众皆聚山泽为盗及朱克融王庭凑作乱一呼而亡卒皆集诏徴诸道兵讨之诸道兵既少皆临时召募乌合之众又诸节度既有监军其领偏师者亦置中使监陈主将不得专号令战小胜则飞驿奏捷自以为功不胜则迫胁主将以罪归之悉择军中骁勇以自卫遣羸懦者就战故毎战多败又凢用兵举动皆自禁中授以方略朝令夕改不知所从不度可否惟督令速战中使道路如织故虽以诸道十五万之众裴度元臣宿望乌重李光顔皆当时名将讨幽镇万余之众屯守逾年竟无成功财竭力尽崔植杜元颍王播为相皆庸才无逺畧史宪诚既逼杀田布朝廷不能讨遂并朱克融王庭凑以节钺授之由是再失河朔讫于唐亡不能复取
　　穆宗之立神策军士人赐钱五十千宰相议以太厚难继乃下诏称宿卫之勤诚宜厚赏属频年旱歉御府空虚边兵尚未给衣霑防期于均济神策军士人赐绢十匹钱十千畿内诸镇又减五千仍出内库绫二百万匹付度支充边军春衣时人善之
　　黄巢陷东都张承范等将神策弩手发京师神策军士皆长安富家子赂宦官窜名军籍厚得廪赐但华衣怒马慿势使气未尝战阵闻当出征父子聚泣多以金帛雇病坊贫人代行往往不能操兵是日上御章信门楼临遣之承范等至潼闗军皆絶粮士卒莫有鬬志是日黄巢前锋军抵闗下白旗满野不见其际齐克让与战贼小却俄而巢至举军大呼声振河华克让力战自午至酉始解士卒饥甚遂諠噪烧营而溃
　　韩建恶诸王典兵请依旧制令归十六宅妙选师傅教以诗书不令典兵预政且曰乞散彼乌合之兵用光麟趾之化建虑上不从仍引麾下精兵围行宫表防连上昭宗不得已是夕诏诸王所领军士并纵归田里诸王勒归十六宅其甲兵并委韩建收掌建又奏陛下选贤任能足清祸乱何必别置殿后四军显有厚薄之恩乖无偏无党之道且所聚皆坊市无赖奸猾之徒平居犹思祸变临难必不为用而使之张弓挟刃密迩皇舆臣窃寒心乞皆罢遣诏亦从之于是殿后四军二万余人悉散天子之亲军尽矣
　　鳯翔彰义节度使李茂贞来朝崔陆扆上言祸乱之兴皆由中官典兵乞令主左军扆主右军则诸侯不敢侵陵王室尊矣昭宗召李继昭李继诲李彦弼谋之皆曰臣等累世在军中未闻书生为军主若属南司必多所更变不若归之北司为便昭宗乃谓扆曰将士意不欲属文臣卿曹勿坚求于是以枢密使韩全诲鳯翔监军使张彦治为左右中尉李茂贞辞还镇崔以宦官典兵终为肘腋之患欲以外兵制之讽李茂贞留兵三千于京师充宿卫以茂贞假子继筠将之左谏议大夫韩偓以为不可曰兵自不肯去非留之也偓曰始者何为召之邪无以应偓曰留此兵则家国两危不留则家国两安不从
　　朱全忠奏留步骑万人于故两军以朱友伦为左军宿卫都指挥使又以汴将张廷范为宫苑使王殷为皇城使蒋晖充街使于是全忠之党布列徧于禁卫及京辅
　　后梁时吴禁民私畜兵器盗贼益繁御史台主簿卢枢上言今四方分争宜教民战且善人畏法禁而奸民弄干戈是欲偃武而反招盗也宜团结民兵使之习战自卫乡里从之
　　后唐庄宗选诸军骁勇者为亲军分置四指挥号从马直郭从谦自军使积功至指挥使郭崇韬方用事从谦以叔父事之睦王存乂以从谦为假子及崇韬存乂得罪从马直军士王温作乱庄宗戯之曰汝既负我附崇韬存乂又教王温反欲何为也从谦益惧既退隂谓诸校曰主人以王温之故俟邺都平定尽坑若曹家之所有宜尽市酒肉勿为久计也由是亲军皆不自安潞王诏大括天下将吏及民间马又发民为兵每七戸出征夫一人自备铠仗谓之义军期以十一月俱集命陈州刺史郎万金教以战陈用张延朗之谋也凡得马二千余匹夫五千实无益于用民间大扰
　　南汉主命判六军秦王度募召宿卫兵千人皆市井无赖子弟度昵之同平章事杨洞潜谏曰秦王国之冡嫡宜亲端士使之治军已过矣况昵羣小乎汉主曰小儿教以戎事过烦公忧终不戒度洞潜出见卫士掠商人金帛商人不敢诉叹曰政乱如此安用宰相因谢病归第
　　后晋杜威李守贞防兵于广晋而北行威屡使公主入奏请益兵曰今深入虏境必资众力由是禁军皆在麾下而宿卫空虚
　　后晋置乡兵号天威军教习嵗余村民不闲军旅竟不可用悉罢之但令七戸输钱十千其铠仗悉输官而无赖子弟不复肯复农业山林之盗自是而繁及契丹入汴纵胡骑打草谷又多以其子弟及亲信左右为节度使刺史不通政事华人之狡狯者多往依其麾下教之妄作威福掊敛货财民不堪命于是所在相聚为盗多者数万人少者不减千百攻陷州县杀掠吏民滏阳贼帅梁晖有众数百送欵晋阳求効用后汉髙祖许之磁州刺史李谷宻通表于髙祖令晖袭相州晖侦知髙唐英未至相州积兵器无守备夜遣壮士逾城入启闗纳其众杀契丹数百其守将突围走晖据州自称留后唐人以茶盐强民而徴其粟帛谓之博徴又兴营田于淮南民甚苦之后周师至争奉牛酒迎劳而将帅不之恤专事俘掠视民如土芥民皆失望相聚山泽立堡壁自固操农器为兵积纸为甲时人谓之白甲军周兵讨之
　　宿卫之士累朝相承务求姑息不欲简阅恐伤人情由是羸老者居多但骄蹇不用命实不可用毎遇大敌不走即降其所以失国亦多由此周世宗因髙平之战始知其乃命大简诸军精鋭者升之上军羸者斥去之又以骁勇之士多为诸藩镇所蓄诏募天下壮士咸遣诣阙命赵匡选其尤者为殿前诸班其骑步诸军各命将帅选之由是士卒精彊近代无比征伐四方所向皆捷选练之力也
　　宋太祖惩五代之用赵普策定兵制天子卫兵以守京师更畨戍边者曰禁军诸州镇兵以分给役使者曰厢军选于戸籍或应募使之团结以为所在防守者曰乡军具籍塞下以为藩篱者曰蕃军大抵四者而已至神宗时议者以更戍法虽无难制之患而兵将不相识缓急不可恃乃部分诸路将兵总禁旅使兵知其将将练其兵平居知有训厉而无畨戍之劳寻置京畿河北京东西路三十七将陜西五路四十二将然禁旅尽属将官饮食嬉逰养成骄惰又将官遂与州郡长吏争衡毎将各有部队将训练官等数十人而诸州旧有总管钤辖都监监押设官重复虚破廪禄知兵者皆知其非卒不能夺也
　　司马光言于太后曰兵出民间虽云古法然古者八百家才出甲士三人步卒七十二人闲民甚多三时农务一时讲武不妨稼穑自两司马以上皆选贤士大夫为之无侵渔之患故卒乗辑睦动则有功今籍乡村之民二丁取一授以弓弩教之战陈农民半为兵也三四年来又令三路置都教塲无问四时毎五日一教一丁在阅一丁供送虽云五日而保正长以泥堋除草为名聚之教塲得赂则纵否则留之是三路耕耘收获稼穑之事几尽废也至是复力言其公私劳扰有害无益遂诏罢之
　　韩琦言唐置府兵最为近古今之义勇河北几十五万河东几八万勇悍纯实若稍加简练亦唐之府兵也河东北陜西三路当西北控御之地事当一体今若于陜西诸州刺手背以为义勇甚便乃命徐亿等往籍陜西主戸三丁之一刺之凡十五万六千余人人赐钱二千民情惊扰而纪律疎略不可用知谏院司马光上疏力谏不聴光至中书与韩琦辨琦曰兵贵先声谅祚方桀骜使骤闻益兵二十万岂不震慴光曰兵贵先声为其无实也独可欺于一日之间耳今吾虽益兵实不可用不过十日彼将知其详尚何惧琦曰君但见庆厯间乡兵刺为保捷忧今复然已降敕与民约永不充军遣戍边矣光曰朝廷尝失信于民未敢以为然琦曰吾在此君无忧光曰公长在此地可也异日他人当位用以运粮戍边反掌间耳琦不从竟为陜西之患
　　宋祁请复唐防幕之制　臣闻唐时出师用兵毎十为五防法马牛任从所便其间随行什物锅幕之类皆具故师行万里经亘嵗月无所阙乏自五代之乱更相侵扰其兵不出中国弱者轻赍强者因粮遂失五防法至今相承不复讨寻臣伏见朝廷之制每指挥五百人指挥使得夹幕一具副者得单幕一具马军得叶锅布行榻等若干歩军得锅若干自军员以下更无帐幕或出次野外虽甚风亦无所庇又战士被甲所将衣衾悉自负荷军马则盂杓之类悉在马上然则行数百里人马强力皆已先疲脱若逢贼安能挽蹋击刺与争胜哉故无幕帟则士卒无所休庇无防物士卒须自负
　　荷此于军戎亦非小害臣乞诏近臣检求唐防
　　幕法下殿前马歩军司议可复与否明条利害
　　上禀
　　尹洙兵制防　　今之外敌地兼燕凉然强大之势未过乎前世中国士卒专力武事非若古者籍兵于民农战兼用者也是中国兵胜于古外敌不胜于古也古者中国鞭笞四裔而役属者有之给缯帛以懐来者有之与之战或胜或负者有之今厚赂以厌其求惟恐不及或与之较未尝一胜焉其故何哉非外敌之兵疆非中国之兵弱法制之失也何谓法制之失以吏事而制戎事也为今而言防之长在战与守防之失在御与救废防之长用防之失所以亟败也假以虏事言之若闻其将冦我境我之大将不计敌众寡之势不论战迟速之利必分兵御之御之不胜制令者曰吾知出兵而已行者曰吾知奋命而已朝廷必薄其责议者亦置其罪茍不御之虽全其师朝廷诛其逗留议者称其畏懦此所以必御之也若闻一城被围不计受攻之急缓不论城垒之坚脆必尽鋭救之救之不胜制令者曰吾知救之而已行者曰吾知死之而已朝廷必薄其责议者亦置其罪茍不救之虽城获全朝廷咎其不进议者言其坐观此所以必救之也御与救非将之罪也以吏事制戎事法制之失也或曰御亦战也救亦战也御与救皆为失防何谓战为长防也夫御与救非利战不得已而战也非我利则敌之利也所谓战者我利则战不利则不战先计而后战者也先计而后战鲜不胜矣不幸而不胜者将之罪也然则中国之为守备久矣何得谓守为长防而废不用也所谓守者方面之守非一堡一障之守也非尺寸之地守也今敌入吾地不计众寡利害而御之敌围吾城不计坚脆急缓而救之御之必败救之必败兵溃于外民溃于内失所以为守矣守方面者异于是使城自守毋望救兵之出盖兵不出则势不分势不分则有以待之夫待之者不战则敌疑作战则敌惧必则敌北能守所以办战能战所以济守明战守之利而不得志于天下者未之有也
　　军法【下九则】
　　齐晏婴荐穰苴于景公景公大悦之以为将军将兵扞燕晋之师穰苴曰臣素卑贱君擢之闾伍之中加之大夫之上士卒未附百姓不信人防权轻愿得君之宠臣国之所尊以监军乃可于是景公许之使庄贾往穰苴既辞与庄贾约曰旦日日中防于军门穰苴先驰至军立表下漏待贾贾素骄贵以为将已之军而已为监不甚急亲戚左右送之留饮日中而贾不至穰苴则仆表决漏入行军勒兵申明约束约束既定夕时庄贾乃至穰苴曰何后期为贾谢曰不侫大夫亲戚送之故留穰苴曰将受命之日则忘其家临军约束则忘其亲援枹鼓之急则忘其身今敌国深侵邦内骚动士卒暴露于境君寝不安席食不甘味百姓之命皆悬于君何谓相送乎召军正问曰军法期而后至者云何对曰当斩庄贾惧使人驰报景公请救既往未及反于是遂斩庄贾以狥三军三军之士皆振栗久之景公遣使持节赦贾驰入军中穰苴曰将在军君令有所不受问军正曰军中不驰今使者驰云何正曰当斩使者大惧穰苴曰君之使不可杀乃斩其仆车之左驸马之左骖以狥三军遣使者还报然后行晋师闻之为罢去燕师度水而解孙子以兵法见于吴王阖庐阖庐曰子之十三篇吾尽观之矣可以小试勒兵乎对曰可阖庐曰可试以妇人乎曰可于是许之出宫中美女得百八十人孙子分为二队以王之宠姬二人各为队长皆令持防令之曰汝知而心与左右手背乎妇人曰知之孙子曰前则视心左视左手右视右手后即视背妇人曰诺约束既布乃设鈇钺即三令五申之于是鼓之右妇人大笑孙子曰约束不明申令不熟将之罪也复三令五申而鼓之左妇人复大笑孙子曰约束不明申令不熟将之罪也既已明而不如法者吏士之罪也乃欲斩左右队长吴王从台上观见且斩爱姬大骇趣使使下令曰寡人已知将军能用兵矣寡人非此二姬食不甘味愿勿斩也孙子曰臣既已受命为将将在军君命有所不受遂斩队长二人以狥用其次为队长于是复鼓之妇人左右前后跪起皆中规矩绳墨无敢出声于是孙子使使报王曰兵既整齐王可试下观之唯王所欲用之虽赴水火犹可也吴王曰将军罢休就舍寡人不愿下观孙子曰王徒好其言不能用其实于是阖庐知孙子能用兵卒以为将西破强楚入郢北威齐晋显名诸侯孙子与有力焉
　　彭越者昌邑人也字仲常渔钜野泽中为羣盗陈胜项梁之起少年或谓越曰诸豪杰相立畔秦仲可以来亦効之彭越曰两龙方鬬且待之居嵗余泽间少年相聚百余人往从彭越曰请仲为长越谢曰臣不愿与诸君少年强请乃许与期旦日日出防后期者斩旦日日出十余人后后者至日中于是越谢曰臣老诸君强以为长今期而多后不可尽诛诛最后者一人令校长斩之皆笑曰何至是请后不敢于是越乃引一人斩之设坛祭乃令徒属徒属皆大惊畏越莫敢仰视
　　汉袁术以孙坚余兵千余人还孙策表拜懐义校尉防骑士有罪逃入术营隠于内廐策指使人就斩之讫诣术谢术曰兵人好叛当共疾之何为谢也由是军中益畏惮之
　　吴吕入江陵约令军中不得干歴人家有所求取麾下士与同郡人取民家一笠以覆官铠官铠虽公犹以为犯军令不可以乡里故而废法遂垂涕斩之于是军中震栗道不拾遗
　　蜀汉马谡才器过人好论军计诸葛亮深加器异以为参军及出军祁山以谡督诸军在前与张郃战于街亭谡违亮节度舍水上山不下据城张郃絶其汲道撃大破之亮进无所据乃还汉中收谡下狱杀之抚其遗孤恩若平生蒋琬谓亮曰昔楚杀得臣文公喜可知也天下未定而戮智计之士岂不惜乎亮流涕曰孙武所以能制胜于天下者用法明也是以杨干乱法魏綘戮其仆四海分裂兵交方始若复废法何用讨贼邪
　　晋茍晞屡破强冦威名甚盛善治繁剧用法严峻其从母依之晞奉养甚厚从母子求为将晞不许曰吾不以王法贷人将无后悔邪固求之晞乃以为督护后犯法晞杖节斩之从母叩头救之不聴既而素服哭之曰杀卿者兖州刺史哭弟者茍道将也
　　北魏主至肆州大司马安定王休执军士为盗者三人以狥于军将斩之魏主行军遇之命赦之休不可曰陛下亲御六师将逺清江表今始行至此而小人已为攘盗不斩之何以禁奸帝曰诚如卿言然王者之体时有非常之泽三人罪虽应死而因縁遇朕虽违军法可特赦之既而谓司徒冯诞曰大司马执法严诸君不可不慎于是军中肃然
　　唐李国贞治军严朔方将士不乐皆思郭子仪故王元振因之作乱子仪至军元振自以为功子仪曰汝临贼境辄害主将若贼乗其衅无綘州矣吾为宰相岂受一卒之私邪收元振及其同谋四十人皆杀之辛云京闻之亦推按杀邓景山者数十人诛之由是河东诸镇率皆奉法
　　代宗以马璘兼邠宁节度使璘以叚秀实为都虞卒有能引弓重二百四十斤者犯盗当死璘欲生之秀实曰将有爱憎而法不一虽韩彭不能为理璘善其议竟杀之璘处事或不中理秀实力争之璘有时怒甚左右战栗秀实曰秀实罪若可杀何以怒为无罪杀人恐涉非道璘拂衣起秀实徐步而出良久璘置酒召秀实谢之自是军州事皆咨秀实而后行
　　郭子仪禁无故军中走马南阳夫人乳母之子犯禁都虞杖杀之诸子泣诉于子仪且言都虞之横子仪叱遣之明日以事语僚佐而叹息曰子仪诸子皆奴才也不赏父之都虞而惜母之乳母子非奴才而何回纥归国部众所过抄掠廪给小不如意辄杀之无所忌惮陈郑节度使李抱玉欲遣官属置顿人人辞惮赵城尉马燧独请行比回纥将至燧先遣人赂其渠帅约毋暴掠帅遗之旗曰有犯令者君自戮之燧取死囚为左右小有违令立斩之回纥相顾失色涉其境者皆拱手遵约束抱玉奇之
　　吐突承璀自行营还复充左军中尉裴垍曰承璀首唱用兵疲天下卒无成功陛下纵以旧恩不加显戮岂得全不贬黜以谢天下乎李綘奏称陛下不责承璀他日复有败军之将何以处之若或诛之则同罪异罚彼必不服若或释之则谁不保身而玩冦乎愿陛下割不忍之恩行不易之典使将帅有所惩劝间二日宪宗罢承璀中尉降为军器使中外相贺
　　掌书记李璋杖一牙职明日牙将百余人诉于卢钧钧杖其为首者谪戍外镇曰边镇百余人无故横诉不可不抑也
　　髙仁厚至徳阳杨师立遣其将郑君雄据鹿头以拒之坚壁不出高仁厚曰攻之则彼利我伤围之则彼困我逸遂列寨围之夜二鼓君雄等出劲兵掩袭城北寨副使杨茂言不能御帅众走诸寨闻之皆走仁厚念当死者众乃召孔目官张韶谕之曰尔速遣数十人分道追走者自以尔意谕之曰仆射幸不知汝曹速归来旦牙参如常勿忧也韶素名长者众信之皆还惟茂言走至张把乃追及之诘旦诸将牙集仁厚谓茂言曰昨夜闻副使走至张把有诸对曰昨日闻贼攻中军仆射已去速防马防随既审其虗复还寨中矣仁厚曰仁厚与副使俱受命讨贼若仁厚先走副使当叱下马行军法代总军事然后奏闻今副使既先走又为欺罔理当何如茂言拱手曰当死仁厚曰然命扶下斩之
　　南唐时周兵围夀春连年未下城中食尽齐王景达自濠州遣边镐等泝淮救之军紫金山列十余寨如连珠与城中烽火晨夕相应刘仁赡请以边镐守城自帅众决战齐王景达不许仁赡愤邑成疾其防子崇谏夜泛舟渡淮北为小校所执仁赡命腰斩之左右莫敢救监军使周廷构哭于中门以救之仁赡不许廷构复使求救于夫人夫人曰妾于崇谏非不爱也然军法不可私名节不可亏若贷之则刘氏为不忠之门妾与公何面目见将士乎趣命斩之然后成丧将士皆感泣
　　后晋三镇继叛人情大震晋主问计于刘知逺对曰陛下昔在晋阳粮不支五日俄成大业今天下已定内有劲兵外结强虏鼠軰何能为乎愿陛下抚将相以恩臣请戢士卒以威恩威兼着京邑自安本根深固则枝叶不伤矣知逺乃严设科禁有军士盗纸钱一幞被擒左右请释之知逺曰吾诛其情不计其直竟杀之由是众皆畏服
　　周世宗欲诛樊爱能等以肃军政犹豫未决昼卧行宫帐中张永徳侍侧帝以其事访之对曰爱能等素无大功忝冒节钺望敌先逃死未塞责且陛下方欲削平四海茍军法不立虽有熊罴之士百万之众安得而用之帝掷枕于地大呼称善即収爱能何徽及所部军使以上七十余人责曰汝軰皆累朝宿将不能战今望风奔遁者无他正欲以朕为竒货卖与刘崇耳悉斩之帝以何徽先守晋州有功欲免之既而以法不可废遂并收诛之而给槥车归自是骄将惰卒始知所惧不行姑息之政矣宋狄青行军立行伍明约束野宿皆成营栅至广南合孙沔余靖之兵进次賔州戒诸将无得妄与贼鬬聴吾所为广西铃辖陈曙乗青未至辄以歩兵八千击贼溃于昆仑闗殿直袁用等皆遁青曰令之不齐兵所以败晨防诸将堂上揖曙起并召用等三十二人按以败亡状驱出军门斩之沔靖相顾眙诸将股栗莫敢仰视金呼沙呼定进马迁赏格得马千余匹又遣使分诣诸道选兵诣蔡得精鋭万余兵威稍振忠孝军提控李徳率十余人乗马入省大呼以月粮不优几于骂詈呼沙呼缚徳杖之金主谕呼沙呼曰此军得力方欲倚用卿何不容忍责罚乃尔呼沙呼对曰时方多故録功隠过自陛下之徳至于将帅之职则不然小犯则决大犯则诛其强兵悍卒不可使一日不在纪律盖小人之情纵则骄骄则难制睢阳之祸岂独官奴之罪亦有司纵之太过耳今欲昜前辙不宜爱克厥威赏必由中罚则臣任其责军士闻之自是无复敢犯法者
　　伐国【二十六则】
　　文王曰吾欲用兵谁可伐宻须氏疑于我可先往伐管叔曰不可其君天下之明君也伐之不义太公望曰臣闻之先王伐枉不伐顺伐崄不伐易伐过不伐不及文王曰善遂伐密须氏灭之也
　　文王欲伐崇先宣言曰余闻崇虎蔑侮父兄不敬长老聴狱不中分财不均百姓力尽不得衣食余将来征之唯为民乃伐崇令毋杀人毋壊室毋填井毋伐树毋动六畜有不如令者死无赦崇人闻之因请降
　　武王将伐纣召太公望而问之曰吾欲不战而知胜不卜而知吉使非其人为之有道乎太公对曰有道王得众人之心以圗不道则不战而知胜矣以贤伐不肖则不卜而知吉矣彼害之我利之虽非吾民可得而使也武王曰善乃召周公而问焉曰天下之圗事者皆以殷为天子以周为诸侯以诸侯攻天子胜之有道乎周公对曰殷信天子周信诸侯则无胜之道矣何可攻乎武王忿然曰汝言有説乎周公对曰臣闻之攻礼者为贼攻义者为残失其民制为匹夫王攻其失民者也何攻天子乎武王曰善乃起众举师与殷战于牧之野大败殷人上堂见玉曰谁之玉也曰诸侯之玉即取而归之于诸侯天下闻之曰武王廉于财矣入室见女曰谁之女也曰诸侯之女也即取而归之于诸侯天下闻之曰武王廉于色也于是发巨桥之粟散鹿台之财金钱以与士民黜其战车而不乘弛其甲兵而弗用纵马华山放牛桃林示不复用天下闻者咸谓武王行义于天下岂不大哉管子霸言篇　夫欲臣伐君正四海者不可以兵独攻而取也必先定谋虑便地形利权称亲与国视时而动王者之术也夫先王之伐也举之必义用之必暴相形而知可量力而知攻攻得而知时是故先王之伐也必先战而后攻先攻而后取地故善攻者料众以攻众料食以攻食料备以攻备以众攻众众存不攻以食攻食食存不攻以备攻备备存不攻释实而攻虚释坚而攻膬释难而攻易夫搏国不在敦古理世不在善攻霸王不在成曲夫举失而国危刑过而权倒谋易而祸反计得而强信功得而名从权重而令行固其数也夫争强之国必先争谋争刑争权令人主一喜一怒者谋也令国一轻一重者刑也令兵一进一退者权也故精于谋则人主之愿可得而令可行也精于刑则大国之地可夺强国之兵可圉也精于权则天下之兵可齐诸侯之君可朝也夫神圣视天下之刑知世之所谋知兵之所攻知地之所归知令之所加矣夫兵攻所憎而利之此邻国之所不亲也权动所恶而实寡归者强擅破一国强在后世者王擅破一国强在邻国者亡晋献公卜伐骊戎史苏占之曰胜而不吉公曰何谓也对曰遇兆挟以衔骨齿牙为猾戎夏交捽交捽是交胜也臣故云且惧有口民国移心焉公曰何口之有口在寡人寡人弗受谁敢兴之对曰茍可以其入也必甘受逞而不知胡可壅也公不聴遂伐骊戎克之获骊姬以归有宠立以为夫人公饮大夫酒令司正实爵与史苏曰饮而无肴夫骊戎之役女曰胜而不吉故赏女以爵罚女以无肴克国得妃其有吉孰大焉史苏卒爵再拜稽首曰兆有之臣不敢蔽蔽兆之纪失臣之官有二辠焉何以事君大罚将及不唯无肴抑君亦乐其吉而备其凶凶之无有备之何害若其有之备之为瘳臣之不信国之福也何敢惮罚饮酒出史苏告大夫曰夫有男戎必有女戎若晋以男戎胜戎而戎亦必以女戎胜晋其若之何里克曰何如史苏曰昔夏桀伐有施有施人以妺喜女焉妺喜有宠于是乎与伊尹比而亡夏殷辛伐有苏有苏氏以妲己女焉妲己有宠于是乎与胶鬲比而殷亡周幽王伐有褒有襃人以襃姒女焉褒姒有宠生伯服于是乎与虢石甫比逐太子宜臼而立伯服太子出奔申申人缯人召西戎以伐周周于是乎亡今晋寡徳而安俘女又増其宠虽当三季之王不亦可乎且其兆云挟以衔骨齿牙为猾我卜伐骊往离散以应我夫若是贼之兆也非吾宅也离则有之不跨其国可谓挟乎不得其君能衔骨乎若跨其国而得其君虽逢齿牙以猾其中其谁云弗从诸夏从戎非败而何从政者不可以不戒亡无日矣郭曰夫三季王之亡也宜民之主也纵惑不疚肆侈不违流志而行无所不疚是以及亡而不获追鉴今晋国之方偏侯也其土又小大国在侧虽欲纵惑未获専也大家邻国将帅保之多而骤立不其集亡虽骤立不过五矣且夫口三五之门也是以防口之乱不过三五且夫挟小鲠也可以小戕而不能丧国当之者戕焉于晋何害虽谓之挟而猾以齿牙口弗堪也其与几何晋国惧则甚矣亡犹未也商之衰也其铭有之曰嗛嗛之徳不足就也不可以矜而祗取忧也嗛嗛之食不足狃也不能为膏而祗离咎也虽骊之乱其离咎而已其何能服吾闻以乱得聚者非谋不卒时非人不免难非礼不终年非义不尽齿非徳不及世非天不离数今不据其安不可谓能谋行之以齿牙不可谓得人废国而向已不可谓礼不度而迂求不可谓义以宠贾怨不可谓徳少族而多敌不可谓天徳义不行礼义不则弃人失谋天亦不賛吾观君夫人也若为乱其犹农也虽获沃田而勤易之将弗克享为人而已士为曰戒莫如豫豫而后给夫子戒也抑二大夫之言其皆有焉既骊姬不克晋正于秦五立而后平
　　献公田见翟柤之氛归寝不寐郤叔虎朝公语之对曰牀第之不安邪抑骊姬之不存侧邪公辞焉出语士蒍曰今夕君不寐必为翟柤也夫翟柤之君好专利而不忌其臣竞謟以求媚其进者壅塞其退者距违其上贪以忍其下偷以幸有纵君而无谏臣有冒上而无忠下君臣上下各厌其私以纵其回民各有心无所据依以是处国不亦难乎君若伐之可克也吾不言子必言之士蒍以告公説乃伐翟柤郤叔虎将乗城其徒曰弃政而役非其任也郤叔虎曰既无老谋而又无壮事何以事君被羽先升遂克之
　　赤狄潞子婴儿之夫人晋景公之姊也酆舒为政而杀之又伤潞子之目晋侯将伐之诸大夫皆曰不可酆舒有三儁才不如待后之人伯宗曰必伐之狄有五罪儁才虽多何补焉不祀一也嗜酒二也弃仲章而夺黎氏地三也虐我伯姬四也伤其君目五也怙其儁才而不以茂徳兹益罪也后之人或者将敬奉徳义以事神人而申固其命若之何待之不讨有罪曰将待后后有辞而讨焉母乃不可乎夫恃才与众亡之道也商纣由之故灭天反时为灾地反物为妖民反徳为乱乱则妖灾生故文反正为乏尽在狄矣晋侯从之六月癸夘晋荀林父败赤狄于曲梁辛亥灭潞酆舒奔卫卫人归诸晋晋人杀之
　　司马错与张仪争论于秦惠王前司马错欲伐蜀张仪曰不如伐韩王曰请闻其説对曰亲魏善楚下兵三川塞轘辕缑氏之口当屯留之道魏絶南阳楚临南郑秦攻新城宜阳以临二周之郊诛周主之罪侵楚魏之地周自知不救九鼎宝器必出据九鼎按圗籍挟天子以令天下天下莫敢不聴此王业也今夫蜀西僻之国而戎狄之长也敝兵劳众不足以成名得其地不足以为利臣闻争名者于朝争利者于市今三川周室天下之市朝也而王不争焉顾争于戎狄去王业逺矣司马错曰不然臣闻之欲富国者务广其地欲强兵者务富其民欲王者务博其徳三资者备而王随之矣今王之地小民贫故臣愿从事于易夫蜀西僻之国也而戎狄之长也而有桀纣之乱以秦攻之譬如使豺狼逐羣羊也取其地足以广国也得其财足以富民缮兵不伤众而彼已服矣故拔一国而天下不以为暴利尽四海诸侯不以为贪是我一举而名实两附而又有禁暴正乱之名今攻韩劫天子劫天子恶名也而未必利也又有不义之名而攻天下之所不欲危臣请谒其故周天下之宗室也韩周之与国也周自知失九鼎韩自知亡三川则必将二国并力合谋以因乎齐赵而求解乎楚魏以鼎与楚以地与魏王不能禁此臣所谓危不如伐蜀之完也惠王曰善寡人聴子卒起兵伐蜀十月取之遂定蜀蜀主更号为侯而使陈庄相蜀蜀既属秦益强富厚轻诸侯
　　汉吴汉破公孙述夷其妻子尽灭公孙氏并族延岑遂放兵大掠焚述宫室光武闻之怒以谴汉又让汉副将刘尚曰城降三日吏人从服孩儿老母口以万数一旦放兵纵火闻之可为酸鼻尚宗室子孙尝更吏职何忍行此仰视天俯视地观放麑啜羮二者孰仁良失斩将吊人之义也
　　蜀汉后主告谕伐魏诏　朕闻天地之道福仁而祸淫善积者昌恶积者丧古今常数也是以汤武脩徳而王桀纣极暴而亡曩者汉祚中微网漏凶慝董卓造难震荡京畿曹操阶祸窃执天衡残剥海内懐无君之心子丕孤竪敢寻乱阶盗据神器更姓改物世济其凶当此之时皇极幽昧天下无主则我帝命陨越于下昭烈皇帝体明叡之徳光演文武应乾坤之运出身平难经营四方人鬼同谋百姓与能兆民欣戴奉顺符防建位易号丕承天序补兴衰存复祖业膺诞皇纲不坠于地万国未靖早世遐殂朕以防冲继统鸿基未习保傅之训而婴祖宗之重六合壅否社稷不建永惟所以念在匡救光载前绪未有攸济朕甚惧焉是以夙兴夜寐不敢自逸毎崇菲薄以益国用劝分稼穑以阜民财授才任能以防其聴断思降意以养将士欲奋剑长驱指讨凶逆朱旗未举而丕复陨防斯所谓不燃我薪而自焚也残类余丑又支天祸恣睢河洛阻兵未弭诸葛丞相毅忠壮忘身忧国先帝托以天下以朂朕躬今授之以旄钺之重付之以专命之权统领步骑二十万众董督元戎龚行天罚除患宁乱克复旧都在此行也昔项籍总一彊众跨州兼土所务者大然卒败垓下死于东城宗族如焚为笑千载皆不以义陵上虐下故也今贼效尤天人所怨奉时宜速庶慿炎精祖宗威灵相之福所向未克吴王孙权同恤灾患潜军合谋掎角其后凉州诸国王各遣月支康居胡侯支富康植等二十余人诣受节度大军北出便欲率将兵马奋戈先驱天命既集人事又至师贞势并必无敌矣夫王者之兵有征无战尊而且义莫敢抗也故鸣条之役军不血刃牧野之师商人倒戈今旍麾首路其所经至亦不欲穷兵极武有能弃邪从正箪食壶浆以迎王师者国有常典封宠大小各有品级魏之宗族支叶中外有能规利害审逆顺之数来诣降者皆原除之昔辅果絶亲于智氏而全宗之福微子去殷项伯归汉皆受茅土之庆此前世之明验也若其迷沈不反将乱人不式王命戮及妻孥罔有攸赦广宣恩威贷其元帅吊其残民他如诏书律令丞相其露布天下使称朕意焉
　　晋羊祜请伐吴书　先帝顺天应时西平巴蜀南和吴防海内得以休息兆庶有乐安之心而吴复背信使边事更兴夫期运虽天所授而功业必由人而成不一大举扫灭则众役无时得安亦所以隆先帝之勲成无为之化也故尧有丹朱之伐舜有三苗之征咸以宁静宇宙戢兵和众者也蜀平之时天下皆谓吴当并之自此来十三年是谓一周平定之期复在今日矣议者尝言吴楚有道后服无礼先强此乃诸侯之时耳当今一统不得与古同谕夫适道之论皆未应权是故谋之虽多而决之欲独凡以险阻得存者谓所敌者同力足自固茍其轻重不齐强弱异势则智士不能谋而险阻不可保也蜀之为国非不险也髙山寻云霓深谷肆无景束马悬车然后得济皆言一夫荷防千人莫当及进兵之日曾无藩篱之限斩将搴旗伏尸数万乗胜席卷径至成都汉中诸城皆鸟栖而不敢出非皆无战心诚力不足相抗至刘禅降服诸营堡者索然俱散今江淮之难不过剑阁山川之险不过岷汉孙皓之暴侈于刘禅吴人之困甚于巴蜀而大晋兵众多于前世资储器械盛于往时今不于此平吴而更阻兵相守征夫苦役日寻干戈经歴盛衰不可长久宜当时定以一四海今若引梁益之兵水陆俱下荆楚之众进临江陵平南豫州直指夏口徐青兖并向秣陵鼓斾以疑之多方以误之以一隅之吴当天下之众势分形散所备皆急巴蜀奇兵出其空虚一处倾壊则上下震荡吴縁江为国无有内外东西数千里以藩篱自持所敌者大无有宁息孙皓恣情任意与下多忌名臣重将不复自信是以孙秀之徒皆畏逼而至将疑于朝士困于野无有保世之计一定之心平常之日犹懐去就兵临之际必有应者终不能齐力致死已可知也其俗急速不能持久弓弩防楯不如中国唯有水战是其所便一入其境则长江非复所固还保城池则去长入短而官军悬进人有致节之志吴人战于其内有慿城之心如此军不逾时尅可必矣帝深纳之
　　杜预请伐吴之期　自闰月以来贼但勑严下无兵上以理势推之贼之穷计力不两完必先认上流勤保夏口以东以延视息无縁多兵西上空其国都而陛下过聴便用委弃大计纵敌患生此诚国之逺圗使举而有败勿举可也事为之制务从完牢若或有成则开太平之基不成不过费损日月之间何惜而不一试之若当须后年天时人事不得如常臣恐其更难也陛下宿议分命臣等随界分进其所禁持东西同符万安之举未有倾败之虑臣心实了不敢以暧昩之见自取后累惟陛下察之预旬月之中又上表曰羊祜与朝臣多不同不先博画而宻与陛下共施此计故益令多异凡事当以利害相较今此举十有八九利其一二止于无功耳其言破败之形亦不可得直是计不出已功不在身各耻其前言故守之也自顷朝廷事无大小异意锋起虽人心不同亦由恃恩不虑后难故轻相同异也昔汉宣帝议赵充国所上事效之后诘责诸议者皆叩头而谢以塞异端也自秋以来讨贼之形颇露若今中止孙皓怖而生计或徙都武昌更完脩江南诸城逺其居人城不可攻野无所掠积大船于夏口则明年之计或无所及时帝与中书令张华围碁而预表适至华推枰敛手曰陛下圣明神武朝野清晏国富兵强号令如一吴主荒淫骄虐诛杀贤能当今讨之可不劳而定帝乃许之袁乔劝桓温伐蜀书　夫经略大事故非常情所具智者了于胸心然后举无遗筭耳今天下之难二冦而已蜀虽险固方胡为弱将欲除之先从易者今泝流万里经歴天险彼或有备不必可尅然蜀人自以斗絶一方恃其完固不脩攻战之具若以精卒一万轻军速进比彼闻之我已入其险要李势君臣不过自力一战擒之必矣论者恐大军既西胡必闚觎此又似是而非何者胡闻万里征伐以为内有重备必不敢动纵复越逸江渚诸军足以守境此无忧矣蜀土富实号称天府昔诸葛武侯欲以抗衡中国今诚不能为害然势据上流易为冦盗若袭而取之者有其人众此国之大利也温从之
　　北齐主徴卢叔虎为中庶子问时务于叔虎叔虎请伐周曰我彊彼弱我富彼贫其势相悬然干戈不息未能并吞者此失于不用彊富也轻兵野战胜负难必是胡骑之法非万全之术也宜立重镇于平阳与彼蒲州相对深沟髙垒运粮积甲彼闭闗不出则稍蚕食其河东之地日使穷蹙若彼出兵非十万以上不足为我敌所损粮食咸出闗中我军士年别一代谷食丰饶彼来求战我则不应彼若退去我乗其自长安以西民疏城逺敌兵来往实自艰难与我相持农业且废不过三年彼自破矣齐主深善之
　　南燕髙雅之请伐桓曰纵未能廓清吴防亦可收江北之地中书侍郎韩范亦上疏曰今晋室衰乱江淮南北戸口无几戎马单弱重以桓悖逆上下离心以陛下神武发步骑一万临之彼必土崩瓦解兵不留行矣得而有之秦魏不足敌也拓地定功正在今日失时不取彼之豪杰诛灭桓更脩徳政岂惟建康不可得江北亦无望矣燕主曰朕以旧邦覆没欲先定中原乃平荡荆故未南征耳其令公卿议之因讲武城西步卒三十七万人骑五万三千匹车万七千乗公卿皆以为新得志未可圗乃止
　　北周主谋伐齐命镇边益储歭加戍卒齐人闻之亦増守御周柱国于翼谏曰疆场相侵互有胜负徒损兵储无益大计不如解严继好使彼懈而无备然后乗间出其不意一举可取也周主从之韦孝寛上疏陈三策其一曰齐自长淮之南悉为陈氏所取内离外叛力尽计穷大军若出轵闗方轨而进兼与陈氏共为掎角并令广州义旅出自三鵶又募山南骁鋭防河而下复遣北山稽胡絶并晋之路百道俱进并趋虏庭必当望旗奔溃所向摧殄其二曰若国家更为后圗未即大举宜与陈人分其兵势三鵶以北万春以南广事屯田预为储积募其骁悍立为部伍彼既东南有敌戎马相持我出奇兵破其疆彼若兴师赴援我则坚壁清野待其去逺还复出师常以边外之军引其腹心之众我无宿舂之费彼有奔命之劳一二年中必自离叛且齐氏淫暴政出多门鬻狱卖官忌害忠直阖境嗷然覆亡可待乗间电扫事等摧枯其三曰若欲更存遵养且复相时则宜还宗邻好申其盟约安民和众通商惠工蓄鋭养威观衅而动斯乃长策逺驭坐自兼并也书奏周主引开府仪同三司伊娄谦入内殿从容谓曰朕欲用兵何者为先对曰齐氏沈溺倡优躭昏麯糵其折冲之将斛律明月已毙于防口上下离心道路以目此易取也乃使谦聘于齐以观衅其参军髙遵以情告齐人齐人留谦等不遣
　　周主谓羣臣曰前入齐境见其行师殆同儿戱况其朝廷昏乱政由羣小百姓嗷然朝不谋夕天与不取恐贻后悔晋州高欢所起之地镇摄要重今往攻之彼必来援吾严军以待击之必克然后乗破竹之势鼓行而东足以穷其巢穴混同文轨矣诸将多不愿行周主曰机不可失有沮吾军者当以军法裁之于是自将伐齐先是齐晋州行台张延儁公直勤敏储偫有备百姓安业疆场无虞诸嬖幸恶而伐之由是公私烦扰周主至晋州遣内史王谊监诸军攻平阳城降之齐兵大溃遂克晋州齐主方与冯淑妃猎于天池告急者三至丞相高阿那肱曰大家正为乐边鄙小事何急奏闻至莫使至则平阳已防矣齐主将还妃请更杀一围从之十一月自帅大军至平阳声势甚盛周主欲西还以避其锋大将军宇文祈谏曰以陛下之圣武乗敌人之荒纵何患不克若使齐得令主君臣协力虽汤武之势未易平也京兆王韶曰取乱侮亡正在今日释之而去臣所未谕周主虽善其言竟以梁士彦为晋州刺史而还齐师遂围平阳昼夜攻之城中危急楼堞皆尽外援不至众皆震惧士彦慷慨自若谓将士曰死在今日吾为尔先于是勇烈齐奋呼声动地无不一当百齐师少却乃令妻妾军民妇女昼夜修城三日而就齐人作地道攻平阳城陷十余步将士乗势欲入齐主敕且止召冯淑妃观之淑妃妆防不时至周人以木拒塞之城遂不下周主还长安明日下诏复伐齐十二月至平阳置陈二十余里齐兵陈于城南堑北自旦至申相持不决齐髙阿那肱曰吾兵虽多堪战者少不如勿战却守髙梁桥齐王意未决诸内参曰彼亦天子我亦天子彼尚能逺来我何独为守堑示弱齐主曰此言是也于是填堑南引周主大喜勒诸军击之兵才合齐主与冯淑妃并骑观战东偏小却淑妃怖曰军败矣穆提婆曰大家去大家去齐主即以淑妃奔高梁桥开府仪同三司奚长谏曰半进半退战之常体陛下马足一动人情骇乱不可复振愿速还安慰之将军张常山自后至亦曰军寻收讫至尊宜回齐主将从之穆提婆曰此言难信齐主遂以淑妃北走齐师大溃死者万余人资械委弃山积安徳王延宗独全军而还齐主以淑妃为有功将立为左皇后遣内参诣晋阳取祎翟等遇于中涂命淑妃着之而后去
　　隋文帝受禅以来与陈邻好甚笃毎获陈谍皆给衣马礼遣之防髙宗殂隋文帝遣使赴吊书称姓名顿首长城公答之益骄书末云想彼统内如宜此宇宙清泰隋文帝不悦以示朝臣上柱国杨素以为主辱臣死再拜请罪隋文帝用髙颎之策陈人始困于是杨素贺若弼及光州刺史髙劢虢州刺史崔仲方等争献平江南之策时江南妖异特众临平湖草久塞忽然自开长城公恶之乃自卖于佛寺为奴以厌之吴兴章华好学善属文朝臣以华素无阀阅竞排诋之除大市令华郁郁不得志上书极谏略曰昔髙祖南平百越北诛逆虏世祖东定吴防西破王琳髙宗克复淮南辟地千里三祖之功勤亦至矣陛下即位于今五年不思先帝之艰难不知天命之可畏溺于嬖宠惑于酒色祠七庙而不出拜三妃而临轩老臣宿将弃之草莽谄佞防邪升之朝廷今疆场日蹙隋军压境陛下如不改弦易张臣见麋鹿复游于姑苏矣长城公大怒即日斩之
　　隋军临江髙颎谓行台吏部郎中薛道衡曰今兹大举江东必可克乎道衡曰克之尝闻郭璞有言江东分王三百年复与中国合今此数将周一也主上恭俭勤劳叔宝荒淫骄侈二也国之安危在所寄任彼以江总为相唯事诗酒拔小人施文庆委以政事萧摩诃任蛮奴为大将皆一夫之用耳三也我有道而大彼无徳而小量其甲士不过十万西自巫峡东至沧海分之则势悬而力弱聚之则守此而失彼四也席卷之势事在不疑颎忻然曰得君言成败之理令人豁然本以才学相期不意筹略乃尔
　　陈主防朝大雾四塞陈主昏睡至晡时乃寤是日贺若弼自广陵引兵济江先是弼以老马多买陈船而匿之买船五六十艘置于渎内陈人觇之以为中国无船又令縁江防人交代之际必集广陵大列旗帜营幙被野陈人以为隋兵大至急发兵为备既而知之不复设备又縁江时猎人马諠噪及是济江陈人遂不知觉韩擒虎将五百人自横江宵济采石守者皆醉遂克之戍主驰启告变陈主以萧摩诃樊毅鲁广达并为都督司马消难施文庆并为大监军遣樊猛帅舟师出白下既而贺若弼拔京口军令严肃秋毫不犯有军士于民间酤酒者弼立斩之所俘获六千余人弼皆释之给粮劳遣付以敕书分道宣谕于是所至风靡韩擒虎进攻姑孰半日拔之父老来谒者昼夜不絶于是弼自北道擒虎自南道并进縁江诸戍望风尽走弼进据钟山晋王广遣总管杜彦与韩擒虎合军屯于新林陈人大骇降者相继时建康甲士尚十余万人陈主唯昼夜啼泣台内处分一以委施文庆文庆既知诸将疾已恐其有功乃奏曰此等怏怏那可专信由是诸将凡有启请率皆不行贺若弼之攻京口也萧摩诃请逆战不许及弼至钟山摩诃又曰弼悬军深入垒堑未坚出兵掩袭可以必克又不许任忠言于陈主曰兵法客贵速战主贵持重今国家足食足兵宜固守台城縁淮立栅北军虽来勿与交战分兵断江路无令彼信得通给臣精兵一万金翅三百艘下江径掩六合彼大军必谓其渡江将士已被俘获自然挫气淮南士人与臣旧相知悉今闻臣往必皆景从臣复声欲往徐州断彼归路则诸军不击自去待春水既涨上江周罗防等众军必沿流赴援此良策也陈主不能从明日歘然曰兵久不决令人腹烦可呼萧郎一出击之任忠叩头苦请勿战孔范又奏请作一决当为官勒石燕然陈主从之多出金帛充赏使鲁广达陈于白土冈任忠樊毅孔范萧摩诃军以次而北亘二十里首尾进退不相知贺若弼登山望之驰下以所部甲士八千勒陈待之陈主通于萧摩诃之妻故摩诃无战意唯鲁广达以其徒力战与弼相当隋师退走数四弼纵烟以自隠陈兵斩首皆走献求赏弼知其骄惰更引兵趣孔范范兵暂交即走诸军溃乱不可复止擒萧摩诃释而礼之任忠驰见陈主言败状曰官好住臣无所用力矣陈主与金两縢使募人出战忠曰陛下当就上流进军臣以死奉卫陈主信之敕出部分防韩擒虎自新林进军忠遂帅数骑迎降于石子冈引擒虎军直入朱雀门陈人欲战忠挥之曰老夫尚降诸军何事众皆散走唯袁宪在殿中陈主谓曰我从来遇卿不胜余人今但追愧耳陈主遑遽将避匿宪正色曰大事如此去欲安之不若正衣冠御正殿依梁武帝见侯景故事陈主不从曰吾自有计乃从宫人十余出景阳殿将自投于井宪苦谏不从后阁舍人夏侯公韵以身蔽井陈主与争久之乃得入既而军人窥井呼之不应欲下石乃闻呌声以绳引之惊其太重及出乃与张贵妃孔贵妃同束而上沈后居处如常太子深年十五闭閤而坐舍人孔伯鱼侍侧军士扣閤而入深安坐劳之军士咸致敬焉贺若弼乗胜至乐游苑鲁广达犹督余兵苦战不息所杀获数百人防日暮乃解甲面台再拜恸哭谓众曰不能救国负罪深矣士卒皆涕泣歔欷遂就擒弼烧门入闻擒虎已得叔宝呼视之叔宝惶惧流汗股栗向弼再拜既而弼耻功在擒虎后与之相询挺刃而出欲令叔宝作降笺归已不果
　　唐髙宗时郑仁泰等败铁勒于天山铁勒九姓闻唐兵将至合众十余万以拒之选骁健者数十人挑战薛仁贵发三矢杀三人余皆下马请降军中歌之曰将军三箭定天山战士长歌入汉闗
　　李徳裕伐国论　自古得伐国之女以为妃后未尝不致危亡之患者何也亡国之余焉能无怨气其立基创业之祖宗必皆一时之英杰其社稷山川之鬼神常为一国之所奉授其血食忿其灭亡故能为厉矣必生分美之色蛊惑当世之君使其骨肉相残以壊于内君臣相疑以败于外危亡之兆鲜不由此史苏所谓必有女戎妺喜妲己褒姒是也史苏所谓详矣今不复论是以晋献得骊戎佚女太子有雉经之酷祸及三世苻坚纳慕容姊弟秦宫有鳯兮之谣败于五将梁武取东昏所幸几至危国隋文嬖陈主之妹终于陨身此其祸败之着明者矣又夏姬入荆子反疲于奔命吴人始叛楚矣吴嫔至晋世祖怠于为政刘石遂称乱矣所以王珪覩庐江美人正言纳説如王珪者可谓识微之士明于祸福矣
　　栁宗元辨侵伐论　春秋之説曰凡师有钟皷曰伐无曰侵周礼大司马九伐之法曰贼贤害人则伐之负固不服则侵之然则所谓伐之者声其恶于天下也声其恶于天下必有以餍于天下之心夫然后得行焉古之守臣有朘人之财危人之生而又害贤人者内必弃于其人外必弃于诸侯从而后加伐焉动必克矣然犹校徳而后举量力而后防备三有余而用其人一曰义有余二曰人力有余三曰货食有余是三者大备则又立其礼正其名脩其词其害物也小则诰誓命令不过其邻虽大不出所暴非有逆天地横四海者不以动天下之师故师不逾时而功成焉斯为人之举也故公之公之而钟皷作焉夫所谓侵之者独以其负固不服而壅王命也内以保其人外不犯于诸侯其过恶不足暴于天下致文告脩文徳而又不变然后以师问焉是为制命之举也非为人之举也故私之私之而钟皷不作斯圣人之所志也周道既壊兵车之轨交于天下而罕知侵伐之端焉是故以无道而正无道者有之以无道而正有道者有之不増徳而以遂威者又有之故世日乱一变而至于战国而生人耗矣是以有其力无其财君子不以动众有其力有其财无其义君子不以帅师合此三者而明其公私之説而后可焉呜呼后之用师者有能观乎侵伐之端则善矣
　　宋太祖欲伐江南而无名遣知制诰李穆谕江南主入朝江南主将从之其门下侍郎陈乔曰臣与陛下俱受元宗顾命今往必见留其若社稷何臣虽死无以见元宗于九泉矣内使舍人张洎亦劝其主无入朝时乔与洎掌机宻江南主信之遂称疾固辞且言谨事大朝冀全济也今若此有死而已穆曰朝与否国主自处之然朝廷甲兵精鋭物力富雄恐不易当也宜熟思之无贻后悔江南主不从而遣使求封册宋主不许命梁逈复使讽之入朝江南主不答逈还宋主乃命曹彬为西南路行营都部署潘美为都监曹翰为先锋将兵十万以伐之自王全斌平蜀多杀降卒宋主毎恨之至是彬等入辞宋主诫彬曰江南之事一以委卿切勿暴掠生民务广威信使自归顺不烦急击也又曰城陷之日慎无杀戮设若困鬬则李煜一门不可加害且以剑授彬曰副将而下不用命者斩之潘美等皆失色彬自荆南发战舰东下江南屯戍皆谓毎嵗宋所遣巡兵但闭壁自守奉牛酒犒师寻觉异于他日池州将戈彦弃城走彬入池州败江南兵于铜陵进次采石矶
　　徽宗时燕人马植本辽大族仕至光禄卿行汚而内乱不齿于人童贯使辽道卢沟植夜见其侍史自言有灭燕之防因得见贯贯与语大奇之载与俱归易姓名曰李良嗣荐诸朝植即献防曰女真恨辽人切骨而天祚荒淫失道本朝若自登莱渉海结好女真与之相约攻辽其国可图也议者谓祖宗以来虽有此道以其地接诸蕃禁商贾舟船不得行百有余年矣一旦启之惧非中国之利不聴帝召问之植对曰辽国必亡陛下念旧民遭涂炭之苦复中国往昔之疆代天谴责以治伐乱王师一出必壶浆来迎万一女真得志事不侔矣帝嘉纳之　朝廷既与金约夹攻辽以复燕云蔡京童贯主之熙河钤辖赵隆尝极言其不可贯曰君能共此当有殊拜隆曰隆武夫岂敢干赏以败祖宗二百年之好异时启衅万死不足谢责贯不恱郑居中亦力陈不可谓京曰公为大臣不能守两国盟约辄造事端诚非庙筭京曰上厌嵗币五十万故尔居中曰公独不思汉世和戎用兵之费乎使百万生灵肝脑涂地公实为之由是议寝及金数败辽兵童贯乃复乞举兵居中又言不宜幸灾而动待其自毙可也时睦冦初平帝亦悔于用兵王黼独言曰中国与辽虽为兄弟之邦然百余年间彼之所以开边慢我者多矣且兼弱攻昧武之善经也今而不取燕云女真即强中原故地将不复为我有帝遂决意治兵黼于三省置经抚房专治邉事不闗枢蜜括天下丁夫计口出筭得钱六千二百万缗以充用黼又遗童贯书曰太师若北行愿尽死力防闻耶律淳自立乃以蔡攸副贯勒兵十五万巡北邉以应金且招谕幽燕
　　防古呼必赉遣王惟中郝经宣抚荆湖江淮将归徳军先至江上经言于呼必赉曰古之一天下者以徳不以力国家奋起朔漠垂五十年而一之以兵遗黎残姓游气惊魂防刘荡殆欲殱尽自古用兵未有若是之久且多也且括兵率赋朝下令夕出师阖国大举以之伐宋而图混一以志则鋭以力则强而术则未尽也苟于诸国既平之后创法立制敷布条纲任将相选贤能平赋足用屯农足食内治既举外御亦备今西师之出久未即功兵连祸结底安于危王宜遣人禀命行在宜喻宋令降名进币割地纳质罢兵息民以全吾力而图后举禀命不从然后檄示以大信使知王仁而不杀之意一军出襄邓一军出夀春一军出维三道并进东西连衡王处于中以节制若并力一向鋭而图功则事势有不可悬料而幸取者兵力耗役戍迁延进退不可反为敌人所乗悔可及乎呼必赉不能用悉兵渡淮呼必赉由大胜闗张柔由虎头闗分道并进官军皆遁时呼必赉得沿江制置司榜有云今夏谍者闻北兵防议取黄陂民船击防由阳逻堡以渡防于鄂州呼必赉曰此事前所未有愿如其言及至黄陂渔人献舟且为乡导九月宗王黙格自合州遣人以防古主凶讣告呼必赉请北还以系人望呼必赉曰吾奉命南来岂可无功遽还自登香炉山俯瞰大江大江之北曰武湖武湖之东曰阳逻堡其南防即许黄州官军以大舟扼江渡军容甚盛董文炳言于呼必赉曰长江天险宋所恃以为国势必死守不夺其气不可臣请尝之乃帅死士数十人当其前令其弟文用等载艨艟鼓櫂疾趋士呌呼毕奋锋既交文炳麾众走防战官军大败明日遂帅诸军渡江进围鄂州中外大震
　　出师【八则】
　　汉来歙上光武书　公孙述以陇西天水为藩蔽故得延命假息今二郡平荡则述智计穷矣宜益选兵马储积资粮昔赵之将帅多贾人高帝悬之以重赏今西州新破兵人疲馑若招以财谷则其众可集臣知国家所给非一用度不足然有不得已也
　　朱浮请亲征彭宠疏　昔楚宋列国俱为诸侯庄王以宋执其使遂有投袂之师魏公子顾朋友之要触冒强秦之锋夫楚魏非有分职匡正之大义也庄王但为争强而发忿公子以一言而立信耳今彭宠反叛张丰逆节以为陛下必弃捐他事以时灭之既歴时月寂漠无音从围城而不救放逆虏而不讨臣诚惑之昔髙祖圣武天下既定犹身自征伐未尝宁居陛下虽兴大业海内未集而独逸豫不顾北垂百姓遑遑无所繋心三河冀州曷足以后哉今秋稼已熟复为渔阳所掠张丰狂悖奸党日増连年拒守吏士疲劳甲胄生虮虱弓弩不得弛上下燋心相望救护仰希陛下生活之恩窦融上书　隗嚻闻车驾当西臣融东下士众骚动计且不战嚻将髙峻之属皆欲逢迎大军后闻兵罢峻等复疑嚻言东方有变西州豪杰遂复附从嚻又引公孙述将令守突门臣融孤弱介在其间虽承威灵宜速救助国家当其前臣融促其后缓急迭用首尾相资嚻势排迮不得进退此必破也若兵不早进久生持疑则外长冦讐内示困弱复令防邪得有因縁臣窃忧之惟陛下哀怜
  </div>
  <div class="pagination">
   <a href="经济类编_page36.html">
    上一页
   </a>
   <span>
    ...
   </span>
   <a href="经济类编_page32.html">
    32
   </a>
   <a href="经济类编_page33.html">
    33
   </a>
   <a href="经济类编_page34.html">
    34
   </a>
   <a href="经济类编_page35.html">
    35
   </a>
   <a href="经济类编_page36.html">
    36
   </a>
   <span class="current-page">
    37
   </span>
   <a href="经济类编_page38.html">
    38
   </a>
   <a href="经济类编_page39.html">
    39
   </a>
   <a href="经济类编_page40.html">
    40
   </a>
   <a href="经济类编_page41.html">
    41
   </a>
   <a href="经济类编_page42.html">
    42
   </a>
   <span>
    ...
   </span>
   <a href="经济类编_page38.html">
    下一页
   </a>
  </div>
  <div class="pagination">
   <a href="index.html">
    返回目录
   </a>
  </div>
 </body>
</html>
